上在社稷。停常參·經筵。
大殿,王大妃殿·惠慶宮·中宮殿,奎章閣·政院·玉堂·朝廷·二品以上·六曹堂上單子問安。答曰,知道。
大駕詣社稷入齋室後,奎章閣·政院·玉堂·藥房口傳問安。答曰,知道。
省牲省器罷後,入齋室後,奎章閣·政院·玉堂·藥房·朝廷·二品以上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
李在學啓曰,今日大駕,詣社稷後,王大妃殿·惠慶宮問安,何承旨進去乎?敢稟。傳曰,右承旨進去。
李在學啓曰,司僕寺內乘來言,捲簾毛帳,取稟。傳曰,捲三面。
傳于李在學曰,都承旨入侍。
傳于李在學曰,禮房承旨入侍。
傳于李在學曰,戶房承旨,與貢市堂上入侍。
都承旨前望單子入之。具㢞落點。
吏曹口傳政事,以李聖圭爲工曹參判,李命植爲平市提調。
徐鼎修,以王大妃殿,加上尊號都監都提調言啓曰,本都監堂上金憙罷職代,行工曹判書金鍾秀差下,令政院,催促上來使之察任,何如?傳曰,判書在外,情理勢難許久離捨,以參判差下,可也。
李在學,以奎章閣言啓曰,奉謨堂每年孟春孟秋,涓吉展拜事,載在閣志矣。今春展拜吉日,以何間推擇乎?敢稟。傳曰,以旬前擇入。
徐鼎修,以禮曹言啓曰,太廟歲首展謁吉日,以何間推擇乎?敢稟。傳曰,以旬前擇入。
徐鼎修,以禮曹言啓曰,永禧殿展謁,非酌獻禮年次,則每於歲首太廟展謁時,一體展謁事,曾有定式矣。今番則何以爲之乎?敢稟。傳曰,依例磨鍊。
徐鼎修,以禮曹言啓曰,景慕宮展拜,每於孟春孟秋,取稟事,定式矣。今番展拜吉日,以何間推擇乎?敢稟。傳曰,以旬前擇入。
徐鼎修,以禮曹言啓曰,太廟展謁,以旬前擇入,永禧殿展謁,依例磨鍊,景慕宮展拜,以旬前擇入事,命下矣。卽令日官推擇,則今正月初三日初四日,俱有拘忌,初五日春享大祭齋戒相値,初六日冊寶內入相値,初七日吉,初八日上尊號相値,初九日拘忌,初十日爲吉云,以何日定行乎?敢稟。傳曰,以初六日爲之。
徐鼎修,以禮曹言啓曰,每年親耕,歲首以稟事,曾已定式矣。今正月十八日,先農祭親行及親耕等節,何以爲之乎?敢稟。傳曰攝儀。
徐鼎修,以禮曹言啓曰,今此正朝陳賀時,諸道所封箋文中,伊川府使李儒敬,雖非應對官,以別軍職封箋,而慶尙左兵使姜五成,以應封官兼別軍職故,各爲封箋矣。一體看品捧入之意,敢啓。傳曰,知道。
徐鼎修,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
李在學,以兵曹言啓曰,今正月初五日,仁政門百官朝參日次,而春享大祭齋戒相値,當月十一日二十一日二十五日,皆是應行之日,以何日定行乎?敢稟。傳曰,以十一日爲之。
李在學,以禁衛營言啓曰,依傳敎□番鄕軍五十名,添入於建陽門,元入直將官,率領守直,而還宮後,替直之意,敢啓。傳曰,知道。
親行社稷祈穀大祭祭報付,亞獻官右議政金熤,終獻官錦城尉朴明源,進幣爵酒官吏曹判書尹蓍東,奠幣爵酒官吏曹參議李時秀,薦俎官判尹李在協,禮儀使禮曹判書李命植,典祀官奉常正柳匡,天壇司令鄭繼忠,壇上執禮行副司直李集斗,壇下執禮副司果鄭萬始,第一位執尊副司果李太亨,第二位執尊副司果李翼晉,第三位執尊副司果洪樂恒,第四位執尊副修撰申馥,第一位大祝直閣鄭大容,第二位大祝副司果成㮔仁,第三位大祝原任待敎李崑秀,第四位大祝待敎尹行任,第一位祝史副司果尹序東,第二位祝史校理李百亨,第三位祝史副司果洪義浩,第四位祝史正言朴基正,第一位齋郞副司果朴宗正,第二位齋郞副司果金載翼,等三位齋郞副司果沈銖,第四位齋郞副司果鄭晩錫,第一位捧俎官戶曹佐郞金在淳,副司果李廷恢,漢城判官李敦源,第二位捧俎官司䆃僉正洪秉文,工曹佐郞徐有容,掌樂主簿兪彦錥,第三位捧俎官軍資判官趙廷獻,敦寧主簿金晩淳,司僕主簿尹應烈,第四位捧俎官軍資主簿吳彦謨,尙衣主簿尹行醇,漢城主簿沈公權,盥洗位兵曹正郞宋翼孝,禮曹佐郞李得休,爵洗位副司果魚用謙,典籍鄭允中,亞終獻盥洗位典籍南基正,典牲主簿朴宗榦,協律郞掌樂正尹在醇,贊者引儀崔慶鎭·任藗,謁者兼引儀李嗣萬·鄭熙濟,贊引假引儀許㬘·李師益,祭監監察柳光澺·李一源。
丁未正月初一日辰時,上詣社稷。祈穀大祭入侍時,行都承旨李秉模,行左承旨李在學,右承旨趙英鎭,左副承旨徐鼎修,右副承旨洪仁浩,同副承旨金載瓚,假注書張錫胤·李德鉉,記事官李相璜·金祖淳,原任提學李性源,待敎尹行任,以次侍立訖,上具翼善冠·無揚黑團領袍,乘輿出協陽門,命侍衛軍兵毛具,至降輿所,左通禮跪啓請降輿。上降輿,卽座香室,官奉香祝,以授鼎修,鼎修跪進,上親押訖。兵曹判書金履素曰,今此社稷親祭時,前後廂,以內外營及各營入直馬步軍,各留十名,禁軍入直八十人隨駕矣。經宿動駕時,宿衛軍兵之除留十名,入直禁軍之多數出用,事甚疎虞,竝以他軍,充數入直事,分付各該營,何如?上曰,出番禁衛軍五十名,添入建陽門入直,可也。出擧條左通禮,啓請乘輿,上乘輿至降輿所,左通禮,啓請降輿乘輦。上降輿乘輦。命書傳敎曰,道中駐輦,以召見貢市人,旣有下敎,而該署提調,尙不待令,事極駭然,平市提調金憙罷職,至侍臣上馬所,贊儀,傳唱侍臣上馬之際,多有做錯。上曰,當該廳薦贊儀,事過後拿處。出榻敎命尤甚邑戶長進前,各陳邑名,次問年事訖。上曰,分付禮曹,今日內,尺文出給,使之趁卽下去。命書傳敎曰,身爲一院之長,不能申飭院隷,其敢曰不知,都承旨李秉模罷職,都承旨前望單子入之,待下批牌招,左通禮,啓請進發,駕至鍾街,命貢市堂上徐有隣曰,歲初動駕,專爲民事,化當自近而遠,有都下百姓,然後他可說也。如有弊瘼,令貢市人各陳,而皆以原情捧入,未及原情者,使之口達,貢市堂上,書以某事某事,以爲考閱之地,可也。仍命貢市人所問弊瘼,就議大臣,草記稟處,駕至社禝大門外,左通禮,啓請降輦乘輿。上降輦乘輿,左右通禮前導,由東門入至神門外,左通禮,跪啓請降輿。上降輿步過前路,左通禮,啓請乘輿,上乘輿。左右通禮,前導入大次,省牲器時至,左通禮,跪啓請外辦,上改具遠遊冠·絳紗袍以出,左右通禮,前導至西門外,左通禮,啓請執圭,㢞跪進圭,上執圭,陞自北階,詣省牲位,視滌濯,上還出西門外,詣省牲位,省性訖,上還至大次前,釋圭入大次,三更五點,左通禮,詣大次前,啓請外辦,上具冕服以出,禮儀使。禮曹判書李命植導上至西門外,禮儀使,跪啓請執圭,㢞跪進圭,上執圭,禮儀使導上,入自正門,詣版位,南向立,禮儀使啓曰,有司謹具請行事,作順安之樂,烈文之舞,樂七成,禮儀使,啓請鞠躬四拜興平身,上鞠躬四拜興平身,樂八成,工戛敔樂止,禮儀使,導上詣盥洗位,南向立,禮儀使,啓請搢圭㢞跪取匜興,沃水,在學,跪取槃承水,上盥手,㢞取巾於篚以進,上帨手訖,禮儀使,啓請執圭,上執圭,禮儀使導上,詣國社壇,陞自北階,作肅安之樂烈文之舞,禮儀使,導上詣國社神位前,南向立,禮儀使,啓請跪搢圭,上跪搢圭,㢞捧香臺,在學捧香爐跪進,禮儀使,啓請三上香,上三上香在學奠爐于神位前,禮儀使,啓請執幣,獻幣上執幣,獻幣,以幣授奠幣,爵酒官,奠于神位前,禮儀使,啓請執圭俯伏興平身,上執圭,俯伏興平身,禮儀使,導上詣后土氏神位前,西向立,禮儀使,啓請跪搢圭,上跪搢圭㢞捧香臺,在學捧香爐跪進,禮儀使,啓請三上香,上三上香,在學奠爐于神位前,禮儀使,啓請執圭獻幣,上執圭獻幣,以幣授奠幣,爵酒官,奠于神位前,禮儀使,啓請執圭俯伏興平身,上俯伏興平身,禮儀使,導上降自北陛,詣國社壇,搢圭上香奠幣竝如上儀,禮儀使,導上詣國社尊所,東向立,登歌作壽安之樂烈文之舞,禮儀使,導上陞自北陞,詣神位前南向立,禮儀使,啓請跪搢圭,上跪搢圭,禮儀使,啓請執爵獻爵,上執爵獻爵,以爵授奠幣,爵酒官,奠于神位前,禮儀使,啓請執圭俯伏興少退南向跪,上執圭俯伏興少退,南向跪,樂止,大祝進神位之右,西向跪,讀祝文訖,樂作,禮儀使啓請俯伏興平身,上俯伏興平身,樂止,禮儀使導上,降自北陛,詣后土氏尊所,東向立,樂作,禮儀使,導上陞自北陛,詣神位前,西向立,禮儀使,啓請跪搢圭,上跪搢圭,禮儀使,啓請執爵獻爵,上執爵獻爵,以爵授奠幣,爵酒官,奠于神位前,禮儀使,啓請執圭俯伏興少退西向跪,上執圭俯伏興少退西向跪,樂止,大祝,進神位之右,北向跪讀祝文訖,樂作,禮儀使,啓請俯伏興平身,上俯伏興平身,樂止,禮儀使導上,降自北陛,詣國稷壇,陞獻竝如上儀訖,禮儀使,導上降自北陛,復作文舞退武舞進,軒架作舒安之樂,禮儀使,啓請入小次,亞獻終獻,竝如儀訖,禮儀使,啓請出次,上出次,禮儀使,啓請執圭,㢞跪進圭,上執圭,禮儀使導上陞自北陛,詣飮福位,南向立,啓請搢主,上跪搢圭,禮儀使,啓請受爵,上受爵飮訖,禮儀使,啓請受俎,上受俎,以授㢞,禮儀使,啓請執圭俯伏興平身,上俯伏興平身,禮儀使,導上降復位,啓請鞠躬四拜興平身,上鞠躬四拜興平身訖,諸大祝進撤籩豆,登歌作雍安之樂,徹訖,作順安之樂,禮儀使,啓請鞠躬四拜興平身,上鞠躬四拜興平身,樂一成止,禮儀使,導上詣望燎位,北向立,大祝取祝幣,詣望燎位,以幣焚於爐,以祝瘞於坎訖,禮儀使跪啓禮畢,導上出西門,啓請釋圭,上釋圭,㢞跪受圭,禮儀使,導上還大次,命都承旨入侍,㢞進伏。上命書傳敎曰,豳風七月之詩,卽一勸農之書也。自擧趾饁畝,至納榢稱觥,盡出田野間始終光景,要之全篇立意,無出備豫二字,予於御極以後,敬遵列朝故事,每當歲時,輒降綸音,今雖爲說,無踰於前,而常行之擧,不可以應文闕之,更將備豫之意申誦之,欽哉毋怠。大抵豫則立,有備無患,豐歉豈但在歲,在人服力之勤懶,種乏何以始播,糧絶何以勤作?農牛助不給,田器補不足,使耘耔灌漑,毋失其時,則天其不遺吾民,貽我來牟降康之祥,如執左契,玆豈非修人事以作天休者哉?然蚩蚩者氓,不識不知,不有蕫勸,罔成厥功,此又豈非長吏之責乎?今以月正元日,躬執圭幣,將祈穀于社稷,玆擧也,亦歲以爲常,將事之夕,一心耿耿,又此秉燭播告,凡我方伯守令,須各勉㫋,以體予爲民重農之至意事,分付下諭于八道兩都,還宮時至,左通禮,詣大次前,啓請外辦,上改具翼善冠·無揚黑團領袍以出,左通禮,啓請乘輿,上乘輿。左右通禮,前導至大門外,跪啓請降輿乘輦。上降輿乘輦,自敦化門,由協陽門還內,諸臣以次退出。
上在昌德宮。停常參·經筵。
親祭罷後,奎章閣·政院·玉堂·藥房·朝廷·二品以上·六曹堂上口傳問安。答曰,知道。
還宮後,奎章閣·政院·玉堂·藥房口傳問安。答曰,知道。
具㢞啓曰,禮曹參判蔡弘履,除拜後過三日,不爲出肅,依定式推考警責,仍卽牌招察任,何如?傳曰,允。
洪仁浩啓曰,卽者校理鄭萬始,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
傳于洪義榮曰,旣承慈敎,今番上號時,依丙子壬辰年例,勿設補階板事,分付該曹。
具㢞啓曰,吏曹假郞廳來言,老職加資下批政事,取稟。傳曰,明日爲之。
傳于洪義榮曰,禮房承旨入侍
兵曹口傳政事,副司直單鄭昌順·金載瓚。
兵曹口傳政事,知事蔡濟恭。
傳于金魯淳曰,前平安兵使納符留待。
以江華留守趙鼎鎭上疏,傳于洪義榮曰,還下送。
承旨前望單子入之。趙衍德·洪義榮落點。
承旨前望單子入之。金魯淳落點。
金魯淳,以王大妃殿加上尊號都監都提調言啓曰,本都監堂上工曹參判李聖圭,今日不爲出肅仕進,令政院,稟旨牌招,卽爲察任,何如?傳曰,允。
趙衍德,以弘文館言啓曰,新除授修撰李顯靖,時在慶尙道安東地,經筵入番事緊,請斯速乘馹上來事,下諭。傳曰,依啓。
金魯淳,以兵曹言啓曰,今正月初六日,大駕詣宗廟展謁,詣永禧殿謁,詣景慕宮展拜時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,以步軍十哨,馬軍三哨,爲先後廂,禁軍三番隨駕,禁御兩營留陣。
金魯淳,以兵曹言啓曰,依下敎,侍衛禁軍壯勇衛及武藝別監內吹兼內吹等處,設粥分饋之意,敢啓。傳曰,知道。
洪義榮,以備邊司言啓曰,傳曰,貢市人所問弊瘼,就議大臣,草記稟處事,命下矣。三南方物紙契貢人,以爲近來僧額數少,浮出紙物,極其艱辛之中,各道營本官僧役,歲加月增,以方物所納之紙,先輸於營本官,以此之故,矣徒等官納,每患不足,貢人之笞配,前後相續,方物紙浮出寺刹僧役,依前定式,嚴飭施行,且各寺僧徒處,方物紙之未收,歲以萬計,故負債如山,支撑無路,嚴關各道僧徒處,未收無遺徵捧,松商輩,屯聚各刹,潛賣方物之陸續入柵,作一關市,嚴禁松商,俾無潛越之患,以爲保存之地云,白綿紙,係是事大物種,朝家之前後願恤,非止一再,恒留之充數,價本之從貴,可謂至矣,而又因營邑之侵漁僧徒,柵市之潛賣紙貨,有此天聽之擧,矯捄之方,不可不念,白綿紙浮出寺刹,依前定式,更爲發關嚴飭,毋論多寡,營邑間,無敢侵漁,未收之紙,一一推給,而違令者,隨現論罪,近來銀貨絶貴之後,雜物之替入者,指不勝屈,而紙物卽其一也。一切防塞,亦非挈矩之道,而白綿紙名色,則便一禁條,分付灣府,依禁條嚴加防塞,俾無如前混越之弊。關東蔘契貢人,以爲近來蔘産,比前太減,一年繼納,方在難辛之中,意外羅蔘貿出戶曹,則自戶曹,責納矣徒等,此非矣徒等當納之物,而笞杖囚禁,一時竝起,劫於威迫,四求進納之後,中間狼貝,已無餘地,將至逃散之境,日後若値羅蔘貿納之時,自戶曹,依前散貿,俾無橫罹敗亡之患云,京貢蔘契當初設立,專爲關東京貿,而名之曰關東蔘契,則關東蔘不足條之別貿,宜乎辦納,而羅蔘別貿之替當,不但名實之不副,便同創行,亦非久例,此後則羅蔘別貿,勿爲侵責,自戶曹,依前擧行之意,捧甘嚴飭,長興庫楮注紙貢人,以爲紙品勺蹬之弊,盡由於各司下屬輩,從中作弊,而猶畏國法,頗有一分顧念之迹矣。一自昨年,廟堂紙物復舊事,捧甘之後,所捧各處,恣意占退,無所忌憚,其所落本,反有浮於從前進排之時,而貢人各其名下,前後出歛之數,爲二千一百六十兩,目下公私債,洽滿五萬餘兩,又爲預賣元貢,今無所受,應役無路,貢人之因此蕩敗,前後相續,故泣訴三年,彷徨道路,尙未蒙處分之澤,無望生活,不避猥越,冒死仰籲特罷元貢卜定取用云,此貢弊瘼之合有變通,非今斯今,昨年成命,不啻諄複,而特因度支之相持,尙未決定,反覆思量,只有從貴一路,宜令度支,依此磨鍊,而前旣相持,不必强迫,惠廳米,移送戶曹條中,限千石除留,依戶曹定式,隨其所用,從貴直下,則足可以少紓燃眉之急,以此分付於戶惠廳,尙衣院獤皮契貢人,以爲進上獤皮四十八令,價五升布八同一疋,四升布六同十四疋,自北靑等四邑,上送本院,出給矣徒等,甲申年改常定時,獤皮進上,姑爲權減,上來價布,自惠廳捧留,每年內入之獤皮,以戶曹所在胡獤皮取用矣。近年入來,戶曹無胡獤皮遺在,故以別貿條常獤皮四十八令,價錢二百七十八兩四錢,自戶曹,三分磨鍊上下,使之進排,故其所落本,不可言,而此外每年頒賜獤皮近二百張及鼠皮三百張,又使進排,每年落本,爲五六百金,四邑上來之布,卽是進上獤皮之價,則依前以布給價,事理當然,而伏聞惠廳,以此價布,移作雉羽等貢價云。獤皮價布,以此上來之布上下雉羽等,新貢價,以北關十四邑所在儲置錢布中上下云。蓋此獤皮契,本以惠廳元貢,移作戶曹別貿,價旣相懸,物又踊貴,願依舊例,還作元貢云者,不可謂全無所據,而一自甲申改常定之後,本價移作雉羽紅花等貢物,行之已久,奪此與彼,其勢末由,渠輩原情,以爲雉羽等貢布,尙在各該邑云。此或爲推移之一道,而旣罷之貢,有難復設,遠外事情,亦未遙度,今姑置之,小筆契貢人以爲。每年進上,未滿四五柄矣。挽近以來,將至於數千柄之多,一柄所入不下五六錢,而戶曹定式,不過二錢分數,其間落本太多,黃毛之踊貴,不勝支吾,故昨春詢瘼時,所懷,至伏承製樣,比前差大,不可無從長活狹之聖敎,而伊時戶曹,只以一千柄恒留筆,先期給價,至於加半添束之落本,而實無所賴,內入小筆,添束黃毛價,從實上下,俾免落本之地云,貢價多寡,係於束筆體樣之大小,而筆體則差大,貢價則不添,宜有稱冤之端,且其數爻,無甚大段,此後則一從筆體大小,量宜加磨鍊上下事,知委於戶曹,造紙署咨表紙貢人,以爲咨表紙,戶曾元定式,則每張爲七兩重,而漸漸層加,幾乎倍蓰,別無加下之事,別貿加納每張之價,比詳定殆近折半,而米木錢九分,磨鍊上下,故每落本,將至十餘兩,通計一年,則幾近千金,俾蒙生活之澤云,咨表紙物,事體重大,四邊首逃躱之後,使渠輩擔當所負之物,已盡替納,善處之說,徒歸空言,楮産則漸貴,紙厚稍重,其所稱冤,容或無怪,而到今添價,係關經費,度支,雖以從貴,每事持難,而此等處,不可無闊狹之道,元定式外,別貿一條,則米錢間,從貴磨鍊,以救一分之弊,苧布廛市民,以爲近來亂廛熾盛之中,苧産七邑,無非士夫農庄,而鄕曲頑悍輩,假托某宅貿易,狼藉都執,輸置廊底,恣意亂賣,將至罷市之境,各別嚴飭,俾蒙保存之澤云。各廛亂廛,京師尤甚,而至於本廛,京外一般,土産散賣雖不可一切防塞,都執權利之弊,在所嚴禁,以此意,關甘另飭於京外,俾無如前亂雜之弊,銀麯廛市民,以爲麯子九圓以上,亂廛定式之後,江村男女,遍滿城內城外,亂賣坊曲,酒肆,失業渙散,考閱前後文案革罷定式,俾得保存云,昨年之九圓定式,一則爲江民,一則爲市民,則到今呼籲出於權利之計,原情勿施,使之依前擧行,內外魚物廛市民,以爲矣廛物貨,只是乾鹽魚兩種,而鹽魚船到泊京江,則矣徒等,付利買取,卸下轉賣矣。昨年繡衣書啓,以爲內外廛人出來,稱以收稅,假令百同鹽魚,執其二三十同,露梁·銅雀,隨其載魚之多少,以錢代捧,而他江則濫徵,一依露梁·銅雀例,以錢酌定施行,矣廛生涯殘薄,而況此一種,又奪於船人之乎?四百年遵行之物,一朝見奪,將至渙散之境,鹽魚一種,依前付利和賣云,渠輩流來射利之物,一朝變通,則其所稱冤,不是異事,同是京江,露梁·銅雀之以錢代捧者,他江之獨以本色事甚斑駁,此所以因詢瘼御史回奏,有所變通,而均一之者也。行之未及一年,以些少利害之不及於前,輒此呼籲。殊涉屑越,置之。烟草廛市民,以爲近年以來,閑雜之類,出沒外方,廣貿折南草,潛商入京,與中都兒,締結坊曲諸處,亂賣之弊,去益盛之中,坡州富民,京居雜類,表裏和應,肆然亂賣,依法典痛繩云,近來坊曲間,稱以鄕草,到處亂廛之弊,不一以足,此輩之失利,可推而知,分付京兆及平市,本廛物種外,潛商亂賣之類,一依他廛例,嚴加禁斷,坡州民京居人之互相符同,都執和賣,亦令京兆及畿營,另査重繩。條里木廛市民,以爲都庫貢人逃走之後,大小木物,自戶曹取用於條里木廛,而價本不以都庫定式上下,以私商商買,減之又減,莫重國役所用木物價,以至經年不下,使市民非徒落本之殘傷,負債山積,木物價,依定式價,隨其進排,卽爲上下云。國用木物,都庫之不能進排,而本廛乃能擔當,則價本上下,不必減於都庫,亦不必延拖時日,分付戶曹,依都庫例,趁卽上下。刀子廛市民,以爲近來亂廛滋甚,萬無支保之路,而昨年各廛亂廛廛正時,矣廛,未免見漏,亦依他廛例,特禁亂廛云,昨年各廛弊瘼廛正時,酌量其大小緊歇,深察其徭役有無,或令依例亂廛,或令通同發賣,則見漏稱冤,民習可駭,原情勿施,成均館典僕,以爲一年贖錢通計,則爲一萬四千八百五十兩之多,多少間,特許除減,以爲保存之地云,懸房贖錢之作定需用,自是屢百年流來之規,而前後蠲徭之恩,不啻隆厚,則今此元數中,蠲減云云。民習所在,萬萬痛駭,原情勿施,移送秋曹,各別懲治,何如?傳曰,允。
趙衍德,以訓鍊都監言啓曰,依下敎,挾輦軍及別技軍兼內吹等處,設粥分饋之意,敢啓。傳曰,知道。
趙衍德,以禁衛營言啓曰,依下敎,本營槍劍軍等處,設粥分饋之意,敢啓。傳曰,知道。
丁未正月初二日巳時,上御重熙堂。禮房承旨入侍時,左副承旨徐鼎修,假注書李德鉉,記事官李相璜·金祖淳,稟事閣臣尹行任,以次進伏訖。上命書傳敎曰,明日犒饋時,服色甚掣肘,如庚子甲辰丙申各年,則無論視事服戎服,純白,而今番則依戊申年例,戎事用靑,視事用白,己酉歲初犒饋謄錄,服色不載錄,勢將用靑色,而無揚黑袍,係是入廟之服,不可用,黲袍亦不當,明日殿座服色及承史,以靑色天翼,磨鍊儀註事,分付禮曹。侍衛,亦依此擧行。又命書傳敎曰,尙方有擧行事,職務相妨,刑曹判書鄭昌順·許遞,令該曹口傳付軍職。又命書傳敎曰,右承旨·左副承旨·同副承旨許遞,前望單子入之,待下批,牌招察任。又命書傳敎曰,明日出宮門路,以賓陽門爲之。命退,承史以次追出。
上在昌德宮。停常參·經筵。
藥房都提調臣洪樂性,提調臣徐有隣,副提調臣具㢞啓曰,親享社壇,祈年孔夙,徹宵將事,侵曉還宮,伏未審夜間,聖體,若何。勞動之餘,不瑕有損節?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
洪仁浩啓曰,大司憲李亨逵,持平沈銖,疏批未下,執義李壽咸,掌令李東稷·李章五,持平朴聖集在外,監察茶時之意,敢啓。傳曰,知道。
傳于洪義榮曰,同副承旨,與下直守令·邊將,入侍。
洪義榮啓曰,設賑邑守令,當日辭朝事,命下矣。草溪郡守李廷範,牙山縣監李亨正,機張縣監崔名宇,諫院俱已署經,憲府諸臺,或在外,或疏批未下,不得署經云,何以爲之?敢稟。傳曰,一司除署經。
洪義榮啓曰,明日次對,兩司無進參之員,除在外·疏批未下未署經外,大司諫李義行,待開門牌招,何如?傳曰,允。
傳于洪義榮曰,戶判批下,卽爲牌招。
傳于具㢞曰,禮房承旨入侍。
洪義榮,以奎章閣守宮檢校提學言啓曰,夜間閣內諸處,無事之意,敢啓。傳曰,知道。
傳于洪義榮曰,召對爲之。
傳于洪義榮曰,戶曹判書留待。
傳于洪義榮曰,戶曹判書入侍。
以贊儀鄭涑拿處傳旨,傳于洪義榮曰,分揀。
有政。吏批,判書尹蓍東進,參判未差,參議李時秀進,左副承旨趙衍德進。以李命勳爲宗薄正,趙㻐爲同經筵,金頤柱爲司譯提調,徐有慶爲司圃提調,李景禧爲掌苑別提,姜世揆爲肇慶廟別檢,韓啓玉爲璿源殿令,吳載重爲長淵縣監,權䎐爲甕津府使,前僉正宋濟愚,年八十曾經四品,依法典,陞堂上。
有政。吏批,判書尹蓍東進,參判未差,參議李時秀進,左副承旨趙衍德進。以黃仁煐爲通津府使,趙㻐爲知經筵,李在簡爲同經筵。
以刑曹判書望筒,傳于具㢞曰,前望單子入之。
刑曹判書前望單子入之,李在簡落點。
具㢞,以吏批言啓曰,傳從臣父年七十人,每於歲首,抄啓加資事,載在法典矣。侍從臣父年七十人員,別單書入之意,敢啓。傳曰,知道。
具㢞,以吏曹言啓曰,今番都政,長淵縣監望,以作故之人備擬,至蒙天點,臣矇然不察之失,在所難免,惶恐待罪之意,敢啓。傳曰,勿待罪。
洪義榮,以王大妃殿加上尊號都監都提調言啓曰,王冊玉寶內入時,班次圖一件,謹此封進之意,敢啓。傳曰,知道。
洪義榮,以王大妃殿加上尊號都監都提調言啓曰,玉冊玉寶,今已完刻,各二件印出,冊寶同粧一貼,列書製述官書寫官職姓名,謹此封進之意,敢啓。傳曰,知道。
趙衍德,以王大妃殿加上尊號都監都提調言啓曰,冊寶封裹日時,令日官推擇,則今正月初四日午時爲吉云,以此日時擧行之意,敢啓。傳曰,知道。
趙衍德,以王大妃殿加上尊號都監都提調言啓曰,本都監各房工役,今已完畢,匠手竝皆放送,堂上郞廳,輪回仕進,監造官,仍爲輪直之意,敢啓。傳曰,知道。
洪義榮啓曰,來初八日王大妃殿加上尊號時,親進致詞箋文及陳賀時頒敎文,當爲製進,藝文提學李命植,待明朝牌招,何如?傳曰,令大提學撰出,初七日,上來書入。
李在學,以訓鍊都監言啓曰,依下敎,今番擧動時,挾輦軍等處,乾犒饋,磨鍊,分給之意,敢啓。傳曰,知道。
洪義榮,以禁衛營言啓曰,依下敎,昨日隨駕槍劍軍等處,乾犒饋磨鍊,分給之意,敢啓。傳曰,知道。
以平安監司狀啓,大逆不道罪人善復,家財田民無乎事,傳于洪義榮曰,此道如此,他道可知,朝令之下,焉敢若此?京司已有現出者,自兵曹,一一考準,則初若隱匿,從後綻出,該守令,難免重罪,更自兵曹,嚴飭該道,仍以此意,一體嚴飭諸道。
李在學,以兵曹言啓曰,依下敎,罪人郭惇恒,慶尙道東萊府開雲浦,水軍充定,定驛子押付之意,敢啓。傳曰,知道。
洪義榮,以義禁府言啓曰,罪人具純,濟州牧減死定配,罪人曺學臣,遠地定配事,承傳,啓下矣。罪人具純,以承傳內辭意,具罪目,卽爲發遣府書吏,着行次枷,嚴禁雜人押送配所,而到配後,各別防守,俾無疎虞之意,行會于該道道臣及該牧使處,罪人曺學臣,咸鏡道明川府,遠地定配,而亦以承傳內辭意,具罪目,卽爲發遣府書吏,押送配所,何如?傳曰,允。
戶曹判書趙㻐疏曰,三十三行刀割仍伏念,臣奉職無狀,重被嚴譴,震懍崩隕,無地自容,曾未幾日,恩宥旋降,繼而有內閣度支之除旨,諭之以乘馹上來,臣聞命感泣,罔知所措。噫。臣之毛髮頂踵,罔非恩造,死生夷險,豈敢有辭,而重罪薄鼠,中心尙切於餘悚,華銜好爵,私分益覺其不安,今雖情急反面,義重奔問,而踪地惶蹙,不敢冒進。伏乞聖慈,俯垂曲諒,特許鐫免,以卒天地生成之澤焉,抑臣又有私心之驚痛者,二字刀割之再次改名也。其所擬定者,與臣名字,不幸相同云,而臣僻處如聾,茫然不知,今始聞之,旣聞之後,痛惋益切,不可不改,玆敢附陳,以冀其許施焉。答曰,省疏具悉。改名事依施向者處分,豈可引義?卿其勿辭行公。
兵曹判書金履素疏曰,伏以,慈敎渙發,倫彝克明,巨魁顯戮於市朝,危機少紓於宗祊,聖孝仰格,縟禮將擧,三元泰來,百祿鼎至,臣民慶忭,曷有其極?一行刀割仍伏念,臣以千萬無似之身,當千萬不堪之任,辭巽之籲,徒歸飾讓,敦迫之命,未賜體諒,嚴畏義分,黽勉承膺,每當排擬,神思茫然,一二注措,瘡疣畢露,至若向來大政,卽八方靺鞈之所想望者,其於進退取捨之間,雖使諳鍊銓注者當之,尙有僨誤之懼,況如臣鈍劣,顧何能平物情而愜人望哉?雖以臣所自覺察者言之,武兼則以已故之人檢擬,摠都則以訓鍊僉正書入,竟至於蒙點頒布,昏謬之失,顚錯之狀,臣方自訟之不暇,公議之發,方此默竢,果然大僚筵奏出,而臣之溺職之罪,尤無所逃。大抵虞候陞移之必計朔數,別無定制,副正通擬之,勿拘資格,雖有已例,要之或遠久之規,或有驟升之嫌,則私心愧恧,有難仍冒於重任,義在必遞,再違召命,而飭勵之敎,屢降於中夜,展拜之期,又在於翌朝,陪衛義重,疏籲路阻,拚棄廉隅,章皇出肅,仍値歲時起居,社壇親享,未敢言私,冒沒供職,而區區處義,有不敢晏然蹲據,敢伸未徹之章,仰瀆崇嚴之聽。伏乞聖慈,俯垂鑑諒,亟命遞臣之職,仍勘其罪,以爲當官失職者之戒焉。答曰,省疏具悉。卿其勿辭行公。
丁未正月初三日辰時,上御春塘臺。犒饋入侍時,行都承旨具㢞,行左承旨李在學,右承旨洪仁浩,左副承旨趙衍德,右副承旨金魯淳,同副承旨洪義榮,假注書張錫胤·李德鉉,記事官李相璜·金祖淳,直閣鄭大容,待敎尹行任,以次侍立訖,上具戎服,由賓陽門出,御春塘臺兵曹判書金履素曰,登壇號砲,自是應行節次,而今日歲首,親臨犒饋,發號之際不爲待令,極爲駭然,該營大將李柱國爲先從重推考,何如?上曰,依爲之。仍命書傳敎曰,登壇號砲,載於儀註,特因近年多有代鼓之時,今日發號之後,該營稱以不爲待令,寧有如許紀律?外此營校擧行,惟以竄頭爲事,以此以彼,責在大將,新叨之初,若使威令大行,則壁壘旌旗,當動色,尙不能節制幺磨校卒乎?責效之道,莫如示警,訓鍊大將李柱國罷職。又命書傳敎曰,訓鍊大將,姑勿出代,都提調摠察。又命書傳敎曰,有何役役之事?殿座已久之後,始乃入來,極爲駭然,別雲劍吳載純爲先罷職。又命書傳敎曰,帶方刀昵侍大內,其職務之緊重,莫有與比,萬有一人不良者,廁於其中,其爲凜然,當何如?外朝之傾軋,尙宜隨處痛禁,又況此輩乎?具純·曺學臣之再昨齋所擧措,不可但以痛惡言之,承史侍衛諸臣,亦皆在傍環聽,至有伊日承宣之筵奏,又有今日兵判之請勘,到今亦不可但以一廳事言之,初意首唱之具純,快施懸首之律,以懲渠輩,以礪諸弁,而特以闕中,非用律之地,三軍亦且未會,雖不得不姑且咨且,朝家於純,前後曲庇生成之澤,凡幾遭矣。今番所爲,已塗人耳目,此而容貸,其可曰國有法乎?渠輩,又何以知戢?誣人反坐,自有常典,渠旣構誣李潤彬於罔測之科,乘機有此挺身敲撼之擧,是可忍也,孰不可忍也?最所切無狀極無倫者,旣軋潤彬,驅諸罟穽,從以渠之從兄柳孝源爲潤彬之同情,渠自作證,寧有如許陰毒之事乎?人理都絶,可謂禽獸之不若,今於罪狀如是破綻之後,若不明正其罪,後弊無以收拾,罪人具純,限死決棍三十度,濟州牧減死定配,勿揀赦典,至於曺學臣,無實冗長,食粟而已,何足責之以人事?然渠猥忝廳首,則已難免不檢飭之罪,況於帳前親問時,皆以具純所慫慂,一一輸款,則亦不可無區別勘罪之擧,而渠與潤彬,曾以血戰作隻之事,將臣已有筵白勘罪,渠亦人耳,寧爲此反戈暗報計乎?藉令潤彬,眞有罪犯,擧廳齊籲,可也。相率伏地,可也。捨却廳中流來成憲,因他事端,排象告訐者,卽此兩款,無非罔赦,罪人曺學臣,令兵判,決棍二十度,遠地定酌。因此而有別般懸法者,大抵渠輩之地比職密,呼吸直通,雖皆夙夜惴惴,和好恪恭,尙難逭越分之誅過福之災,如純輩之罪惡,出於渠廳,渠輩雖曰無識武夫,羞惡之心,秉彝所共有,能不於心內怍,其顙有泚乎?渠輩若能竭心殫誠於僚審之間,則又豈有此純與學臣無前之擧乎?非不知竝命沙汰,大行懲礪,而今番則恐有混黑白之嫌,姑且十分參酌,從今以往,朝家聞見所未到處,自當從外廷,有多歧採察之方,復以渠廳之舊習二字,有上徹之擧,則隨現犯者,卽當懸首高竿,一以重師律,一以嚴宿衛,一以信王言,以此傳敎,令兵判,書揭該廳。又命書傳敎曰,渠弟罪名,與尋常處分有異,則不可置之字牧之列,通津府使具綜爲先改差,係是賑邑,今日政,各別擇差,當日下送。都監堂上李崇祜曰,冊寶內入日子,自該曹,初以初六日辰時擇入矣。動駕相値,勢將進退日時,而問於日官,則初五日初七日,俱有拘忌,初六日卯時爲吉云,改以卯時內入於出宮前似好,故敢達矣。上曰,依爲之。出擧條犒饋罷後,上仍還內,諸臣以次退出。丁未正月初三日未時,上御重熙堂。左副承旨入侍時,左副承旨趙衍德,假注書李德鉉,記事官李相璜·金祖淳,稟事閣臣尹行任,以次進伏訖。上曰,蔡濟恭在於何處乎?數日失睡之餘,昨夜則以重臣事,又爲失睡,今方呻楚,寧有如許臣分?且屢年不爲登筵,豈無耿結之心乎?速爲入侍事,分付。賊臣回奏曰,以下敎傳于蔡濟恭,則以爲,承此下敎,臣罪萬死猶輕,只俟鈇鉞之誅云矣。命書傳敎曰,再明日次對,進定於明日。上曰,設賑邑鎭守令·邊將,當日辭朝,其餘守令,皆令明辭朝。出榻敎命退,承史以次退出。
丁未正月初三日申時,上御熙政堂。召對,戶曹判書,下直守令·邊將,同爲入侍時,參贊官金魯淳,侍讀官趙弘鎭,檢討官申馥,直閣鄭大容,假注書李德鉉,記事官李相璜·金祖淳,戶曹判書趙璥,牙山縣監李亨正,藍浦縣監洪檊,漆原縣監梁周翊,草溪郡守李廷範,機張縣監崔名宇,加里僉使劉遇信,玉浦萬戶劉德基,梨津萬戶千德壽,馬島萬戶白尙義,加背梁萬戶鄭觀裕,助羅浦萬戶金德信,蛇梁萬戶金潤國,以次進伏訖。上命戶判進前曰,卿之辭朝,時以行且召矣爲敎矣。卿之入來,在此國勢岌嶪艱虞溢目之時,心若有得,來往之際,能無憊乎?璥泣奏曰,臣在外八九朔,今得還朝,而悠悠萬事,遽成倉桑,痛冤弸結,實不欲生,何敢以拙訥之辭,縷縷陳達,以慼找聖心,而寬憤所激,敢此仰陳矣。五九月喪變,何等逆變,而殿下終靳究覈,臣愚死罪,不能無憾於天地之大也。上曰,卿何發此言耶?若有可究之端,則何所惜而不爲乎?璥曰,逆醫,尙不一問,何也?臣旣借前席,今若不得請,則不敢退也,亟賜允許焉。上曰,卿其休矣。卿旣入來,戶曹事可忘憂矣。璥泣奏曰,戶判餘事矣。若不得請於前席,不得復君讎明大義,則臣分蔑矣,倫彝斁矣。何敢自同平人,着帽立於朝廷乎?今筵,臣之去就決矣。上曰,方行召對,卿姑先退。璥曰,臣不得請,則不敢退也。上曰,卿何若是?然則出於閤外求對。璥曰,臣旣借前席,幸望俾臣畢暴所懷焉。上曰,明日次對,卿當隨入,今姑退去,璥揮淚而出。上命召對諸臣進講,弘鎭等,以次讀奏名臣錄孫復傳訖,上命進文義,弘鎭曰,方今人才,雖不古,而才不借於異代,今若扶植士氣,培養人才,則豈無其人?培養扶植四字,實爲今日之急務,惟聖明深軫作成之方焉。上曰,言甚好矣。下番亦陳文義,可也。馥曰,讀奏之處,別無文義之仰陳者耳。上曰,閣臣,亦陳文義,可也。大容曰,上下番,已盡達矣。上曰,參贊官,亦陳文義,可也。魯淳曰,上下番,已盡達,臣無可達之事。上命守令·邊將進前。亨正等,以次進前。奏職姓名。上曰,下去善爲之,仍命宣諭訖。命退,諸臣以次退出。
上在昌德宮。停常參·經筵。
李在學,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義榮啓曰,大司憲李亨達,持平沈銖,疏批未下,執義李壽咸,掌令李東稷·李章五,持平朴聖集在外,監察茶時之意,敢啓。傳曰,知道。
李在學啓曰,禁衛營將官來言,今日本營軍兵,日次私習云矣,敢啓。傳曰,知道。
李在學啓曰,御營廳將官來言,今日本廳軍兵,日次私習云矣,敢啓。傳曰,知道。
金魯淳啓曰,禮曹郞廳來言,專經文臣,製述文臣官案修正次,請出矣,敢啓。傳曰,知道。
傳于李在學曰,大臣·備局堂上引見。
李在學啓曰,守令今日辭朝事,命下矣。平海郡守金履彬,熙川郡守吳應常,狼川縣監李在沆,諫院則旣已署經,憲府則,諸臺,或在外或疏批未下,不得署經云,何以爲之?敢稟。傳曰,一司除署經。
以賓廳進不進單子,傳于金魯淳曰,吏兵判無端懸病,卽爲牌招。
傳于金魯淳曰,都承旨馳詣受香所,奉審摘奸以來。
傳于金魯淳曰,京幾監司,次對,同爲入侍。
傳于金魯淳曰,下直守令留待。
傳于金魯淳曰,政官牌招開政。
有政。吏批,判書尹蓍東進,參判未差,參議李時秀進,右承旨洪仁浩進。以李亨逵爲承旨,以金鍾正爲知敦寧,宋載經爲判尹,以洪秉纘爲左尹,以鄭景淳爲右尹,以鄭昌順爲宗廟提調,以鄭好仁爲典醫監提調,以李在簡爲同成均,以金敬吾爲西學訓導,以李德淵爲東學訓導,司直李宜老,今加嘉善,年七十侍從臣,前修撰李普天父,學生玄正宇,今加通政,年七十侍從臣前持平玄重祚父,以李義行爲完城君,以金鍾正爲判敦寧,以鄭昌聖爲知敦寧。
兵批,判書金履素,參判申益彬,參議柳誼病,參知李夔進,承旨李在學進。以徐鼎修·趙英鎭·李祖承·李泰永爲副司直,以金景濂爲副司果。
金魯淳啓曰,事變假注書金致正,身病猝重,勢難察任,今姑改差,何如?傳曰,允。
事變假注書金致正改差,代以李顯秀爲假注書。
李在學啓曰,守禦使徐有寧,時無職名,令該曹口傳付軍職,何如?傳曰,允。
兵曹口傳政事,以徐有寧爲副司直。
兩司前望單子入之。大司憲洪秀輔,掌令吳鵬南,持平金健修,大司諫李亨元,司諫李壽咸,正言魚用謙,落點。
兵曹口傳政事,以李光益爲兼內乘。
傳于金魯淳曰,發遣吏郞,諸執事,淸齋與否,摘奸以來。
傳于李在學曰,坐直承旨入侍。
傳于李在學曰,左副承旨入侍。
趙衍德,以禮曹言啓曰,王大〈妃〉殿加上尊號時,百官,進致詞箋文表裏儀註及惠慶宮進致詞箋文表裏〈儀註〉,中宮殿進表裏儀註,直爲書入于王大妃殿·惠慶宮·中宮殿之意,敢啓。傳曰,知道。
李在學,以都摠府言啓曰,副摠管李明運,以御營中軍軍兵等,中日試放事,南小營晝仕出去之意,敢啓。傳曰,知道。
丁未正月初四日辰時,上御熙政堂。大臣·備局堂上,引見入侍時,行左承旨李在學,假注書李德鉉,事變假注書金致正,記事官李相璜·金祖淳,領議政金致仁,左議攻李福源,右議政金熤,行禮曹判書李命植,行司直金華鎭,左參贊金魯鎭,開城留守李性源,行副司直徐有寧·徐有慶,延豊君李,行副司直李敬懋·徐有大,江華留守趙鼎鎭,校理趙弘鎭,以次進伏訖。致仁曰,三陽回泰,百祿滋至,聖德日新,玉體日康,區區慶忭,曷有其極?社壇親享,侵夜勞動之餘,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。致仁曰,向來揀擇之命,所重有在,初揀之後,更無下敎,故敢此仰達矣。上曰,再揀,以初七日爲之,可也。出擧條上曰,戶判入來乎?致仁曰,聞到闕外,以病不得入來云矣。上曰,戶判昨日入侍,以向日卿等請對還止之事,縷縷泣請,擧措過當,意謂今日,又受其困,今不入來,可幸矣。大抵此事,廷臣不信予言,故每有煩聒,豈不慨然乎?若有一分可覈之端,則予豈待廷臣之言乎?致仁曰,雖無指的之事,旣有一疑字,則其所究覈,烏可已也?關係至重,冤憤益溵,此所以廷臣之煩請不已者也。福源曰,外間物情,愈久愈激,聞前春坊,齊會闕下,方欲更籲云矣。熤曰,臣等豈獨不信聖敎?而旣有可疑之端,則一番究覈,終不可已矣。致仁曰,向日箚批,以三字刀割爲敎,而與今番事大異矣。慈殿,有却湯劑下諺敎之盛擧,則不可但以相反論也。幸須一番究覈,上慰慈聖之心,下副群下之望焉。四行刀割致仁曰,雖以宇鎭事言之,以有故事爲敎,而豈有如許故事乎?上曰,豈無故事,卿眞不知而有此言耶?致仁曰,臺啓方張之鞫囚,誠無如此之擧矣。承款之逆,爲其父不正其律,亦不一番嚴問,寧有如許鞫體?上曰,豈但爲渠家而已?果知獄體之不成,後弊之有在,而當今之時,如此處分之外,無可奈何矣。及此時,若隨衆波蕩,則當作何如世界耶?卿等第思之,無別般可爲之道,自今以後,似勝於前矣。致仁曰,聖敎遠及,臣非不欽仰,而輿情難遏,不可如是處分而止,寧鎭,亦不鞫問,念及後弊,心骨俱寒。上曰,尙喆之尙今生存,筵臣,或以爲自速渠罪之道,而予則以爲,有益於宇鎭,尙喆若死,則宇鎭之生,豈可必也?致仁曰,雖以聖敎言之,鞫體之不成,已無可言,宇鎭之罪,旣關係宗社則宇鎭之罪輕重,豈在渠父之生與不生哉?上曰,金載瓚,向於筵中,以自今以後,人主無所欲而不得爲之事爲言,此則心以爲是,而予任其咎矣。致仁曰,此眞格言也。後弊之所關甚大,惟聖明,更加三思。上曰,今日則,歲首次對,幸勿多言,以苦予心。致仁曰,此守禦使徐有寧狀啓也。以爲本廳屬三營束伍及左右部牙兵,今春合操,何以爲之事,請令廟堂,稟旨,分付矣。南漢合操,行之已久,詰戎之政,誠爲可悶,而畿甸災荒,無異兩南,多有設賑之邑,則此時民情,不可不念,今春合操,特令停止之意,分付,何如?上曰,依爲之。出擧條致仁曰,此開城留守李性源狀啓也。以爲本營軍兵,今春習操,依例設行事,請令廟堂,稟旨,分付矣。松都軍兵,太半是行商之類,故每當習操之時,預爲知委,已出者招集,未發看留待,例也。其於災歲,爲弊多端,依他營例,停操之意,分付,何如?上曰,依爲之。出擧條致仁曰,頃因全羅監司沈頤之狀啓,耽羅移粟時,土産雜物,移納于羅州濟民倉便否,更爲詳問於羅州等諸邑,論理狀聞之意,覆奏行會矣。卽見其狀啓,則枚擧羅州等十九邑牒報,以爲今此涼藿移俸之擧,特軫島民涉險之苦,而旣無穀物糶糴,只有涼藿分俵,則在本州無設始之難,在屬邑,無轉輸之勞,倉厫不煩新創,穀物依前散置,少無更張施設之橈,則不必以年荒爲拘,且雜物分俵,旣有已例,臨陂屬邑,曾不爲苦,羅州傍近,亦豈有弊乎?移倉一款,更令廟堂,稟旨,分付矣。今此涼藿移捧之議,蓋軫島民涉險之苦,而觀於道臣狀啓,羅州諸邑,元無弊端,至以不必以年荒爲拘云爾,則列邑物情之樂從,槪可知也。在島陸,實爲兩便之道,自今爲始,耽羅土産雜物之出來者,許令分俵於羅州等邑,以爲分數換賣事,分付道臣,何如?上曰,依爲之。出擧條致仁曰,摠戎使李昌運,頃因病重有病差後受符之命矣。將符體重,未曾有將臣之病未受符者,而聞病尙未差,歲亦已改,未受符而一向虛帶,事極未安矣。上曰,申飭斯速受符,可也。出擧條致仁曰,訓將譴罷,再明日擧動,都提調兼察乎?上曰,及時當有商量之道矣。致仁曰,上年年事,田農稍熟,特敎蠲減停退之政,一依癸卯,故鄕民則得以聊賴安存,而目下都民之急,反甚於鄕民,近來遇歉發賣,每有特命,故都民認爲前例,希望甚切云,此不必一用癸卯之例分給,早晩巡數闊狹,該廳,自可審量擧行,賑堂,方入侍,以此意,分付,何如?上曰,賑堂之意,何如?賑恤廳堂上徐有隣曰,都民之今年形勢,雖曰切急,比之癸卯,頗有間焉,故不敢議到於發賣矣。自上特下軫念之敎,大僚,又有此筵達,勢將待成命奉行,而取考前後謄錄,則如壬子癸丑等慘歉歲,不過一二等,今雖發賣,不必一遵癸卯之例,姑觀民勢,自二月爲始,限二三等擧行,而抄戶等節,務從精詳之意,中飭京兆,似好矣。上曰,依爲之。出擧條上曰,頃見正卿班列,甚希疎矣。致仁曰,今承陞擢之敎,而臣未嘗留意,亦未與僚相相議,而第於宋載經事,有欲達者矣。載經向來政注,太無漸次,致有一場紛紜,誠可謂不善爲,而其實則出於對揚聖意也。此不足深非,且其爲人,牢確有守,臣則每以爲可仗之人矣。上曰,卿言好矣。然伊時事果無漸,雖以古人之識慮地望,求治太速,莫不因是狼狽,況此人乎?對揚之擧,反歸壅閼,尙今思之,不勝慨咄,以今世道人心,擧條啓下之後,必致許多嘵嘵,此則隨處予自有痛禁嚴防之道,當如年前之爲矣。大抵此人,伊時事,置之無論,見知於宮銜,人孰不知?所以至今不棄者,專在乙丙之趨向,且今年滿七十,仍令沈屈於亞卿,諴有不可,陞擢調用,可也。出擧條致仁曰,再明日展拜,兩提調,當陞殿,而萬無陞降之望,臣之所帶都提擧之任,惟冀體諒矣。上曰,何遞卿職?只提調陞殿,可也。致仁曰,提調,亦老病之人矣。上曰,然則提調許遞,可也。致仁曰,此則不安矣。上曰,在下當遞,何害之有?命書傳敎曰,春奉審及冊寶奉審時,提調當備員進參,而皆以耆耋,勢難登降,本署提調尹東暹,許遞。又命書傳敎曰,方有抄戶之命,判尹之病,難責劇務,右尹聞有實病,竝許遞。上曰,分付吏曹,亞尹,以將任爲之,可也。抄戶分給時,不可無器具故耳。福源曰,臣自十年前,得天廢之疾,自分見棄於世,而不意當此重任,義分是懼,因循至今,而今則病勢,萬無行公之望,特蒙天地父母之恩,是臣區區之望也。上曰,相職何等重任,而豈可輕遞乎?福源曰,臣家,過蒙國恩,兄弟子姪,布列朝廷,皆叨顯要,過福之災,滿盈之戒,正謂臣今日道也。以情以病,不可不速去矣。上曰,過矣。卿之筋力尙旺,何如是爲言耶?福源曰,大禮過後,當入文字矣。上曰,蔡濟恭疏,入來乎?在學曰,俄者到院矣。上命入賜答,命植曰,臣向日冒犯大罪,而不置重典,不可以人莫我知,不爲首實矣。遄伏當律,是臣之望也。上曰,以此以彼,過矣。无妄之過,何足過引?命植曰,考見都監儀軌,甲辰年,則王大妃殿上尊號時,自賓陽門奉入,自內門路,皆有書下矣。今番則未承下敎,故依例以由正門出磨鍊,而門路則何以爲之乎?上曰,以泰秋門爲之,內門路,更待下敎,可也。出擧條有隣曰,均廳事目,極爲嚴重,前後鑄錢,未嘗有推移取用之事矣。今番則所鑄爲百萬,而京外錢儲,無路拮据,故不得不多數貸下,而憧憧在心,不敢少弛,今聞先錢數爻,爲二十二萬餘兩,而方有換舊錢之議云。換舊錢,自當依例擧行,而此後貸下條去來時,備送新錢,取用舊錢,使均廳錢儲,首先充報事,出擧條申勅,何如?上曰,大臣之意,何如?致仁曰,當初均廳錢之貸下,旣出特敎,該堂之欲隨鑄旋推,似無怪矣。上曰,依爲之。出擧條八行半刀割弘鎭曰,向來鞫獄,至凶慘至陰祕,而處分止此,何也?上曰,以謙何以爲之則好耶?致仁曰,誠悶矣。上曰,遣宣傳官莅斬則,何如?致仁曰,猶勝於處絞矣。弘鎭曰,前宮銜,方治疏云,而至今不爲一番究覈,群下之疑感,去而愈激,醫官發啓,臣實爲之,而終未得天聽,尙今抑鬱矣。向見慈敎之後,悲冤崩迫,如發啓之初矣。特許究覈,以洩神人之憤焉。上曰,已悉言於大臣矣。命書傳敎曰,同福縣監,去月念後除拜,當日下直,今以未署經入啓辭,大是不察,且於右相筵奏,未及提答,該房承旨遽差,吏曹當該堂上,推考。鼎鎭曰,忠顯公李惇五,忠烈祠追享之典,當於二月本祠春享時擧行,而位次則曾於故承旨洪命亨追享時,因禮曹啓下,關以生時職品爲定矣。今番亦當依此擧行,而不敢擅便,敢此仰達矣。上曰,大臣之意,何如?致仁曰,以生時職品爲序似宜矣。上曰,依爲之。出擧條致仁曰,俄者覆奏時,有一件之遺漏者,敢此仰奏矣。仍奏曰,此江華留守趙鼎鎭狀啓也。以爲本營鎭撫軍兵及外四營春操,依定式設行,統禦營所管畿·海兩道舟師,春操則合設,而合操若停止,則或令各操,設行令今春兩道舟師,合設於臣營前洋事,請令廟堂,稟旨,分付矣。今年各處春操,以荒歲擾民,皆令停止,則此亦不宜異同,至於統禦營水操,裹糧往來,動費旬餘,其爲民弊,有倍陸操。本營鎭撫軍兵外,四營春操及統禦營所管畿·海兩道舟師合操,竝各操,特令停止爲宜,以此分付,何如?上曰,依爲之。出擧條命退,諸臣以次退出。
丁未正月初四日巳時,上御重熙堂。左副承旨入侍時,左副承旨趙衍德,假注書李德鉉,記事官尹行任·金祖淳,稟事閣臣徐有防·李崑秀,以次進伏訖。上命書傳敎曰,內乘中,慶熙宮入直別軍職改差,令該曹口傳差出。又命書傳敎曰,知事蔡濟恭,備堂還差。又命書傳敎曰,近來位著乏人,亞卿亦然,左右尹望,問于大臣,陞品備擬事,分付銓曹。命退,承史以次退出。
丁未正月初四日申時,上御重熙堂。坐直承旨入侍時,左副承旨趙衍德,假注書李德鉉,記事官李相璜·金祖淳,稟事閣臣尹行任,以次進伏訖。上曰,提調,持湯劑入侍事,分付。賤臣承命出,與徐有隣,偕入進伏訖。上曰,惠慶宮進服加減歸脾湯,十貼製入,進御交感蔘橘茶,一貼煎入。出榻敎命書傳敎曰,守令如有未署經人,今日內,皆令署經,兩司未肅拜呈告人及時在任所疏批未下人,竝許遞,前望單子入之,待下批牌招。命退,承史以次退出。
上在昌德宮。停常參·經筵。
趙尙鎭啓曰,大司憲洪秀輔未肅拜,執義·掌令一員,持平二員,俱未差,掌令吳鵬南在外,監察茶時之意,敢啓。傳曰,知道。
傳于金魯淳曰,左承旨馳詣宗廟·永寧殿,奉審摘奸以來。
金魯淳啓曰,明日大駕入宗廟入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
傳于金魯淳曰,承旨入侍。
金魯淳啓曰,明日動賀時,承旨不可不備員,未差之代,政官牌招,開政差出,待下批牌招察任,何如?傳曰,前望單子入之,待下批牌招察任。
傳于金魯淳曰,都承旨許遞,與未差之代,前望單子入之。
承旨前望單子入之。金頣柱·金載瓚落點。
金魯淳啓曰,明日動駕時,侍臣當爲備員,今日政,新除授臺諫,竝待開門牌招,以爲進參之地,何如?傳曰,允。
洪義榮啓曰,明日動駕時,漢城府堂上,當爲導駕,而判尹宋載經,左尹洪秉纘未肅拜,右尹鄭景淳在外,無進參之員,判尹·左尹,竝卽牌招,何如?傳曰,允。
金載瓚啓曰,漢城判尹宋載經,左尹洪秉纘牌不進推考傳旨,今方捧入,而判尹陳疏到院,以齋戒相値,纔以退却矣。明日導駕,無進參之員,竝更卽牌招,何如?傳曰,判尹上疏捧入,左尹則海西査事,因疑晦多端,尙未判決,當品時不得行公,況陞品乎?與在外亞尹,今姑許遞,前望單子入之。
左尹前望單子入之。徐有大落點。
右尹前望單子入之。尹師國落點。
金魯淳啓曰,新除授左尹徐有大,右尹尹師國,竝卽牌招,以爲明日導駕進參之地,何如?傳曰,允。判尹批下,一體牌招。
傳于金魯淳曰,昨日傳敎,以未署經未承批及時在任所人,使之許遞,而今日始見傳旨未署經諸臺,不入於現告中,每煩提飭,終無向塾之意。況差使員守令事,又如是誤傳,事事極爲駭然,當該承旨趙衍德罷職,院吏,令攸司,從重科治。
金魯淳啓曰,明日動駕時,承旨不可不備員,未差之代,政官牌招,開政差出,待下批牌招察任,何如?傳曰,允。
有政。吏批,判書尹蓍東進,參判未差,參議李時秀進,承旨金魯淳進。以趙尙鎭爲承旨,以朴天衡爲大司諫,以李師濂爲執義,以宋銓爲司諫,以李太亨·白師謹爲掌令,以韓致應·宋翼孝爲持平,以權恢爲獻納,以柳畊·金載翼爲正言,以柳爲工曹正郞,以尹在陽爲兼春秋。
有政。吏批,判書尹蓍東進,參判未差,參議李時秀進,承旨金魯淳進。以朴廣源爲副應敎,以成鍾仁爲司僕正,以洪克浩爲兵曹正郞,以鄭萬始爲西學敎授,以申馥爲南學敎授,以姜文岳爲宗廟令。
兵批,判書金履素,參判申益彬,參議柳誼進,參知李夔進,承旨洪義榮進。以韓宗濟·宋濟遇·朴聖泰·李壽咸·李東稷爲副護軍,以具㢞·金頤柱·洪秉纘·鄭景淳·洪仁浩·朴天衡·洪明浩·盧廷良·沈銖爲副司直,以沈埉爲副司果。
傳于金魯淳曰,還朝已四日,納符已四日,待命已四日,留待之命,亦已四日,而每日不過數次例飭,姑靳別般促敎者,予意蓋有在耳。此重臣,間閱百千劫,僅脫鬼關,今爲白白平人,勉出之際,不欲驅督,反置迫隘之境,以是始許陳疏之路,使之承批後來待,旣承批,又必肅命後入侍,朝家之於重臣,終始曲爲之地者,有如是矣。然猶半日延英,稱以待罪,承旨詣閤已久之後,尙無動靜,分義所在,極爲未安,知事蔡濟恭,從重推考,使之肅謝後詣閤。
傳于金魯淳曰,重臣之來待延英近處,何關於承宣,而忽地緣故出去云者,果何故也?重臣若入協陽門內,則承旨又將經尋鄕路乎?雖未知實故之如何,事極駭然,右承旨洪仁浩遞差。
傳于金魯淳曰,知事蔡濟恭,入侍。
以刑曹參判望筒,傳于金魯淳曰,前望單子入之。
傳于金魯淳曰,刑曹參判,牌招察任。
傳于洪義榮曰藥房擧行,萬萬駭然,後弊所關,不可無嚴飭,當該提調,越俸五等。
以兵曹中日單子,傳于洪義榮曰,扈衛軍官閑良金光郁,四中六分,無異五中,大科當前,今番特爲直赴殿試,俾知勸奬之意。
金魯淳,以王大妃殿加上尊號都監都提調言啓曰,尊號儀詿,書出眞諺,各一封謹此封進之意,敢啓。傳曰,知道。
洪義榮,以備邊司言啓曰,明日動駕時,訓局當隨駕,而大將李柱國,方在罪罷矣。在前如此之時,多有他大將或中軍代領之例,今番則,何以爲之乎?敢稟。傳曰,昨筵旣言之,此草記姑置之,以待下敎,可也。
漢城判尹宋載經疏曰,伏以,三元回泰,百祿滋降,聖孝彌隆於格衷,慈功丕煥於颺號,縟禮將擧,賀儀已迫,臣民慶祝,曷有其極?仍伏念,臣以情則至危蹙,以病則至沈痼,奔問之微誠粗伸,歸死之私願愈急,姑俟呼嵩之後,擬發首丘之行,涕泣陳章,略控微悃。及承批旨,誨責諄摯,繼以有京兆亞尹之除,適下於除夕廷候之時,牌召連促,疏籲且阻,怵分畏義,他未暇顧,棄乘廉防,冒昧暫肅,惶愧隕越,歷日靡措,乃者寵擢新命,是又何爲而至哉?噫,臣之伎倆,不過愚妄而已,素門晩進,無所依藉,弱植畸蹤,無所攀援,特荷遍眷,驟躋宰列,委寄之深重,任遇之殊絶,至今思惟,暗淚常熒。而匪材冥升,鬼怒已伺,危塗濫榮,人猜交狺,顚踣僇辱,理所不免。臣迺以癡獃凡匹,木直素性,彳亍橫身於睢盱之中,漫無省解,全昧弛張,果能無衆彀之魂,叢鏑之集肌乎?是則臣實甘之矣。其所怵然疚痛者,區區自矢者,在於酬恩而自歸於辜恩,斷斷自信者,在於恢公而自底於蔑公,徒使朝象,日以睽阻,世道日以壞敗,莫非臣愚妄之罪致然也。臣之犬馬之齒,今已滿七耋矣。舊質難變,新知不進,依然是惽陋鈍滯,萬不入俗之樣子,而精神筋力,則但如西日之益低,不審聖明,奚取於罔效之一癈物,而忽地拂拭之簡拔之,不恤忌憎之愈深,不念名器之愈䙝,此殆臣窮命已盡,大恨將逼。夫八座之秩,至崇顯也。沈屈之久則循序者有之,勞勩之積則懋賞者有之,其或才德可用,則超陞者,亦有之,如臣譾劣滓釁,叨竊已極。及今休致之年,乃反以罪爲榮,求退得進,靦顔周行,重犯無忌憚之科,則堂堂淸朝,寧有是哉?至若踰涯之愧,過福之懼,臣不敢縷陳,有如循例辭巽者之爲,而自來癃篤之狀,聖明抑或記有矣。最是膈痞之症,逐歲冞劇,榮衛盡涸,形殼徒存,虛損眩瞀,常墜烟霧之中,凜凜危綴,非復數年前所見,房闥之內,私事應接,猶不能自强,則詞訟劇務,初非可論。天牌之下,又値動駕,而情病俱苦,轉身無路,不得不悉暴衷懇,仰翼矜察。伏願聖慈,俯垂鑑諒,亟收臣新授資級,仍治臣違慢之罪,以重官方,以靖私義以卒終始庇保之澤,千萬至願,無任屛營祈懇之至。答曰,省疏具悉。所辭過矣,卿其勿辭行公。
丁未正月初五日辰時,上御重熙堂。左副承旨入侍時,左副承旨趙衍德,假注書李德鉉,記事官李相璜·金祖淳,稟事閣臣尹行任,以次進伏訖。上命有司堂上入侍。賤臣承命出,與徐有隣,偕入進伏訖。命書傳敎曰,明日廟殿展謁,次詣毓祥宮·延祐宮·義烈宮,仍詣景慕宮展拜,由館峴還宮,以此,分付。命書傳敎曰,明日出宮門路,以協陽門爲之。又命書傳敎曰,寶冊內入後,權安內別殿,以宣政殿爲之。又命書傳敎曰,上寶冊日,內門路,自泰秋門,由延和門·集慶門至承敎門內,都監堂郞留待事,分付。衍德曰,卽見工曹啓目,不塡年月,入啓文字,何等審愼,而有此做錯?當該堂上,推考,原啓目勿施,何如?上曰,依爲之。出擧條命退,承史以次退出。
丁未正月初五日未時,上御誠正閣。右副承旨與知事入侍時,右副承旨金魯淳,假注書李德鉉,記事官李相璜·金祖淳,知事蔡濟恭,以次進伏訖。上命濟恭進前曰,今日以此貌樣,見卿,平日之所不期者矣。卿彈冠立朝,朝家可謂報卿矣。濟恭曰,古人常稱天地再生之恩,而小臣,則被萬生之恩,欲報之德,昊天罔極,小臣無狀,屢陷罪戾,而殿下,輒拔之。至於今番事,殿下,積費商量,使之避凶趨吉,雖慈父,何以過此?小臣,尙有一分知覺,一番入侍,以覲耿光,生平至願,而促敎之下,連日違傲者,肅拜二字,若出朝報,則小臣之廉防,姑勿輪,貽羞朝廷,當何如也?若以前兵使入侍,下詢西關物情,則臣當不竢終日,而日月之明,猶未下燭,連以肅命爲敎,非其招不往,聖人取之,臣雖萬死,不敢奉承,而俄下傳敎,懇惻切至,不覺感涕之被面,他不暇顧,冒沒登筵,而廉防掃地矣,臣罪又添矣。上曰,所謂三件事,初無文字之昭布,則不可以傳敎昭晣,故出諸筵話,而以人主立證,古有是否,決知萬萬非常之擧。而非但爲卿一人地也,朝象因此而漸壞,故不得已爲之矣。假使卿,眞有如許之事,旣曰討逆而不爲一司發啓,先自卿宰始,事未前有,使他人觀之,以爲如何?朝廷之所以攻卿者,以與國榮相親爲辭矣,家人云云,卿之上疏乎?濟恭曰,李判府筵奏,以爲臣與國榮相親之說,聞於國榮之家人云故,伊時臣疏,以爲國榮之家人,人若當之,則毛髮俱竦,而李某不以爲嫌,語言相通,眞所謂急於陷人,不知自陷爲辭矣。上曰,以今日朝廷見之,則於卿,可謂漢賊不兩立矣。從今爲始,以思容世之道,此時召來,意豈亶然?今之時,不可不以熱治熱矣。予於近日,積費商量,置卿於白白無瑕之地,卿亦思報效之道焉。濟恭曰,聖敎及此,感泣之極,不知所對。仍奏曰,誠極惶悚,而以關西都試事,有仰達者矣。上曰,因新帥狀啓合設事,已爲下諭,卿似未及聞知矣。濟恭曰,臣實不知而仰奏矣。魯淳曰,濟恭敢爲贅及他說,誠猥濫矣。上曰,此承宣老悖,而猶爲困卿,卿亦難矣。命濟恭先退,魯淳曰,明日動駕時,侍臣不可不備員,兩司未差之代,今日政,使之差出,何如?上曰,依爲之。在外及未署經人員,竝許遞,今日政,一體差出,可也。出擧條上曰,進御交感蔘橘茶,一貼煎入。出榻敎命退,承史以次退出。
上在昌德宮。停常參·經筵。
大駕詣宗廟,入齋室後,奎章閣·政院·玉堂·藥房口傳問安。答曰,知道。
展謁罷後,奎章閣·政院·玉堂·藥房口傳問安。答曰,知道。
詣永禧殿入齋室後,奎章閣·政院·玉堂·藥房口傳問安。答曰,知道。
展謁罷後,奎章閣·政院·玉堂·藥房口傳問安。答曰,知道。
詣儲慶宮展拜後,奎章閣·政院·玉堂·藥房口傳問安。答曰,知道。
詣毓祥宮展拜後,奎章閣·政院·玉堂·藥房口傳問安。答曰,知道。
詣延祐宮展拜後,奎章閣·政院·玉堂·藥房口傳問安。答曰,知道。
詣彰義宮展拜後奎章閣·政院·玉堂·藥房口傳問安。答曰,知道。
詣義烈宮展拜後,奎章閣·政院·玉堂·藥房口傳問安。答曰,知道。
詣景慕宮入齋室後,奎章閣·政院·玉堂·藥房口傳問安。答曰,知道。
展拜罷後,奎章閣·政院·玉堂·藥房口傳問安。答曰,知道。
還宮後,奎章閣·政院·玉堂·藥房口傳問安。答曰,知道。
傳于權以綱曰,侍衛軍兵毛具。
備忌記,前訓將李柱國敍用,復授前任,牌招傳授命召。
權以綱啓曰,訓鍊大將李柱國,敍用事,命下矣。時無職名,令該曹口傳付軍職,何如?傳曰,允。
兵曹口傳政事,副司直單李柱國。
承旨前望單子入之。蔡弘履·李亨元落點。
承旨前望單子入之。徐鼎修·權落點。
承旨前望單子入之。李夔·李東郁落點。
傳于李亨元曰,傳敎誤傳,以致班儀之不整,當該承旨遞差。
承旨前望單子入之。權以綱落點。
傳于李亨元,新除授承旨牌招察任。
李亨元啓曰,持平宋翼孝,以侍臣禁推事,命下矣。遞差傳旨,依例捧入之意,敢啓。傳日,知道。
李亨元啓曰,副應校朴廣源,校理鄭萬始·李百亨,副校理趙弘鎭,副修撰李殷模·申馥禁推,副校理權裕,修撰李顯靖在外,玉堂上下番俱空,事甚未安,副提學閔鍾顯未肅拜,修撰李書九,竝卽牌招入直,何如?傳曰,允。
吏曹口傳政事,以韓商新爲兵曹正郞。
吏曹口傳政事,以趙恪爲宗廟令。
兵曹口傳政事,以金樂淳爲宣傳官。
李亨元,以義禁府言啓曰,保放罪人李運祥,今日身故云,罪名勿論之意,敢啓。傳曰,知道。
丁未正月初六日辰時,上詣宗廟。擧動入侍時,行都承旨金頤柱,左承旨趙尙鎭,右承旨趙衍德,左副承旨金魯淳,右副承旨金載瓚,同副承旨洪義榮,記事官金孝建,假注書李德鉉,記事官李相璜·金祖淳,檢校直閣徐鼎修,原任待敎李崑秀,待敎尹行任,以次侍立訖,上具翼善冠·衮龍袍,乘輿出協陽門至降輿所,左通禮,啓請降輿乘輦。命書傳敎曰,都承旨·左承旨許遞,前望單子入之,待下批牌招察任。由敦化門至宗廟大門外,左通禮,啓請降輦乘輿。上降輦乘輿,由東門以入,至降輿所,左通禮,啓請降輿。上降輿,左右通禮,前導入大次,展謁時至,左通禮,詣大次前,啓請外辨,上改具冕服以出,左通禮啓請執圭,上執圭,由正門入,詣版位西向立,左通禮,啓請鞠躬四拜興平身,上鞠躬四拜興平身。左右通禮,導上由東階,陞詣廟內,奉審各室,又奉審冊寶仁敬王后辛酉上謚玉冊無頉,癸巳尊號玉冊無頉,丙辰玉冊無頉,仁元王后壬申加上尊號玉寶無頉,辛丑加上尊號玉寶無頉,仁敬王后癸酉加上尊號金寶無頉,肅廟丁未東宮玉印紅廣織袱加裹,仁敬王后辛亥冊妃玉印外袱紅廣織改裹,仁顯王后辛巳上謚金寶外袱多紅方絲紬改裹,甲戌復位冊禮金寶外袱多紅廣織改裹,仁元王后庚申加上尊號玉寶無頉,仁敬王后壬寅加上尊號玉寶外袱多紅方絲紬改裹,辛酉上謚金寶無頉,肅廟癸酉加上尊號金寶無頉,庚子上謚金寶外袱多紅方絲紬改裹,仁敬王后丙辰王妃冊禮金寶外袱多紅方絲紬改裹,仁宗大王謚冊舊玉片無頉,奉審訖,仍詣永寧殿展謁,陞詣殿內奉審訖。命書傳敎曰,宗廟令姜文會改差,令該曹口傳差出。又命書傳敎曰,禁喧郞廳記過,決棍次待令,爲先汰去,仍詣永禧殿展拜。上曰,儲慶宮展拜時,百官行禮置之,軍兵路上留住,仍詣儲慶宮展拜,次詣毓祥宮展拜,次詣延祐宮展拜。上曰,懿昭廟展拜時,百官行禮,依例爲之,仍詣懿昭廟展拜。命書傳敎曰,彰義宮藏寶閣展拜時,百官行禮,依例爲之,服色與常時有異,依眞殿行禮時例,以黑圓領袍磨鍊,命當該侍臣,一竝禁推,仍詣彰義宮展拜。上曰,內乘李光益改差,令該曹口傳差出,仍命宣傳官未差之代,令該曹口傳差出,仍詣義烈宮展拜。上曰,兵曹參知,分兵曹參知前望單子入之。入之,分兵曹參知南鶴聞,兵曹參知李集斗落點。仍命兵曹參知,分兵曹參知,牌招。命書傳敎曰,歲謁未及爲之,歲後尙未往臨,初九日往臨墓所還宮時,歷臨慶熙宮,日勢將抵暮,經宿後還宮,以此知悉。墓廟當行奠酌禮,百官行禮置之,只以隨駕入參班,隨駕則只六曹堂郞各一員爲之,侍衛以入直磨鍊,別雲釰寶劍外雲劍守門將司禁差備扈衛軍官,有廳軍儀仗仗馬副駕轎,竝除之,轎馬二雙外,勿爲待令。又命書傳敎曰,初九日動駕時,禁軍以慶熙宮入番當次一番隨駕,挾輦軍二百名,亦以元內入直及興化門當次番爲之。馬步軍兵,亦以慶熙宮外,各營當次番及延化門入直軍,訓將都領標下軍,只以單營之制,率領後廂,大將勿爲磨鍊。駕前旗幟,亦令只以號令旗排立餘,皆除之,御前前排,以減半磨鍊,內吹亦以一牌隨駕事,分付。留陣置之,仍詣景慕宮展拜,自弘化門,由協陽門還內,諸臣以次退出。
上在昌德宮。停常參·經筵。
金載瓚啓曰,大司憲洪秀輔未肅拜,執義李師濂呈辭,掌令李太亨·白師謹傳旨未下,持平韓致應未署經,持平一員未差,監察茶時之意,敢啓。傳曰,知道。
金載瓚啓曰,禁衛營將官來言,今日本營軍兵,日次私習云矣,敢啓。傳曰,知道。
金載瓚啓曰,御營廳將官來言,今日本廳軍兵,日次私習云矣,敢啓。傳曰,知道。
徐鼎修啓曰,來十一日,輪對日次,而朝參相値,頉稟之意,敢啓。傳曰,知道。
徐鼎修啓曰,來十一日文臣殿講日次,而朝參相値,頉稟之意,敢啓。傳曰,待下敎爲之。趙尙鎭啓曰,左副承旨洪義榮,今日不爲仕進,卽爲牌招,何如?傳曰,允。
傳于趙尙鎭曰,左承旨入侍。
徐鼎修啓曰,今初九日文禧廟·孝昌墓,奠酌禮祭文,當爲製進,大提學金鍾秀,旣在闕中,使之製進,何如?傳曰,允。
趙尙鎭啓曰,吏曹假郞廳來言,臺諫有闕,政事,取稟。傳曰,當日爲之。
李亨元啓曰,吏曹假郞廳來言,政事當日爲之事,命下矣。判書尹蓍東,參議李時秀,俱以病不來,不得開政云,判書·參議,竝卽牌招開政,何如?傳曰,允。
徐鼎修啓曰,吏曹判書尹蓍東,參議李時秀牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更卽牌招,何如?傳曰,允。
徐鼎修啓曰,吏曹判書尹蓍東,再牌不進推考傳旨,今方捧入,而開政命下之後,如是違牌,尙不擧行,事甚未安。所當更請牌招,而係是一日三牌,何以爲之?敢稟。傳曰,更爲牌招。
金載瓚啓曰,因禮曹草記參判·參議有闕之代,令本院稟旨差出事,允下矣。未差之代,今日政差出,待下批牌招察任,何如?傳曰,允。
金魯淳啓曰,明日陳賀時,承旨不可不備員,有闕之代,今日政差出,何如?傳曰,允。
有政。吏批,判書尹蓍東進,參判未差,參議徐鼎修未肅拜,承旨金魯淳進。以徐鼎修爲吏曹參議,沈豐之爲禮曹參判,洪檍爲禮曹參議,兪彦脩爲左通禮,白師謹爲右通禮,李柱國爲軍器提調,朴顯輔爲典籍,馬之徽爲典籍,李翼晉爲禮曹正郞,贈吏參宋必泰,贈吏判例兼,贈吏議宋相維,贈吏參例兼,判尹宋載經兩代追贈,故府使李權中,贈吏參例兼,完城君李義行考。
有政。吏批,判書尹蓍東進,參判未差,參議徐鼎修未肅拜,承旨金魯淳進。以李集斗爲承旨,洪義榮爲承旨。
有政。兵批,判書金履素病,參判申益彬病,參議柳誼病,參知李集斗,承旨金載瓚進,司直單權以綱·洪義榮·鄭煥猷。
兵曹口傳政事,以李身敬爲兼內乘。
承旨前望單子入之。李亨元·李敬一落點。
傳于金魯淳曰,左承旨馳詣三角·木覓,禮房承旨馳詣漢江,奉審摘奸以來。
徐鼎修啓曰,玉堂上下番俱空,已至經宿,事甚未安,副提學閔鍾顯,卽爲牌招入直,何如?傳曰,允。
傳于金載瓚曰,明日出宮門路,以協陽門爲之。
傳于徐鼎修曰,坐直承旨入侍。
傳于金載瓚曰,雜犯死罪以下,竝宥赦句添入。
金魯淳,以王大妃殿加上尊號都監都提調言啓曰,上尊號致詞一度,箋文一度,各書眞諺一本,謹此封進之意,敢啓。傳曰,知道。
徐鼎修,以禮曹言啓曰,王大妃殿加上尊號時,禮堂當爲備員,參判·參議有闕之代,令政院,稟旨差出,何如?傳曰,允。
金魯淳,以禮曹言啓曰,今此嘉禮時,三揀擇吉日,以何間推擇乎?敢稟。傳曰,三揀擇及嘉禮日字,以今月念後,至來月初擇吉,可也。
金魯淳,以禮曹言啓曰,今此嬪嘉禮時,設廳,然後凡節當爲擧行,堂上,本曹三堂上例兼,郞廳一員,令吏曹,啓下,都廳以下,待設廳啓下,何如?傳曰,允。初八日設廳,而旣有定式,本曹與戶曹尙方,相議,措備物種,取考前例,別單書入,待啓下,只以點下者擧行,以今經費,凡事宜從省略,豈或一毫侈濫?卿等體此意擧行,納釆等各項行禮日,內外宣醞竝除之,本家接待果盤,亦令一竝除之,毋論宮人中官,凡係本家接待禮單,雖紬綿,皆勿爲之事,分付。嘉禮時所用緞綾,皆以紬苧代用,都監擧行,依此爲之,可也。
徐鼎修,以成均館行大司成言啓曰,今正月初七日,儒生上旬輪次,當爲設行,而大提學金鍾秀在外,限內不得爲之意,敢啓。傳曰文衡首相,俱適行公,又値鄕外多士咸造之時,人日製則不可以退限,置之,待庭試臨時,前期一二日出令試取事,言于政府,亦令知館事知悉。
徐鼎修,以兵曹言啓曰,昨年墓所動駕時,內吹不爲給馬矣。今此墓所動駕時,依昨年例置之,何如?傳曰,允。
金載瓚,以兵曹言啓曰,本曹堂上軍官及敎鍊官禁軍遞兒窠,今方有闕矣。依節目,禁軍別將與各番將,眼同取才,以其居首者塡差之意,敢啓。傳曰,知道。
金載瓚,以兵曹言啓曰,新除授咸鏡監營中軍趙駿逵,老母今年七十七歲,靑水萬戶高壽翼,老母今年八十三歲,法不當遠離赴任,俱爲呈狀乞遞。邊將之親年七十五歲以上者,許遞其任,載在法典,咸鏡監營中軍趙駿逵,靑水萬戶高壽翼,竝依例改差,何如?傳曰,允。
徐鼎修,以兵曹言啓曰,羽林衛將李運昌,身病猝重,時月之內,實難起動供職之望,呈狀乞遞,實病旣如是,則宿衛領軍之將,不可久曠,今姑改差,何如?傳曰,允。
丁未正月初七日辰時,上御重熙堂。左承旨入侍時,左承旨徐鼎修,假注書李德鉉,記事官李相璜·金祖淳,稟事閣臣徐有防·徐龍輔·尹行任,以次進伏訖。上曰,中日後,日次爲之事,分付。今日是揀擇日,則判尹豈可不爲入來,只亞尹擧行乎?卽爲入來,擧行於燿金門外事,亦爲分付。命書傳敎曰,明日上號,而慈殿本家,時無職名人,前參奉金龍柱出六之後,尙不收用,今日政調用,知事金漢耆除拜之後,姑不肅拜,申飭,與副司直金漢老,使之參班。命退,承史退出。
丁未正月初七日午時,上御重熙堂。左承旨入侍時,左承旨徐鼎修,假注書李德鉉,記事官尹行任·金祖淳,稟事閣臣徐有防·徐龍輔·李崑秀,以次進伏訖。上曰,提調,持湯劑入侍。賤臣承命出,與徐有隣偕入進伏。上命書傳敎曰,生員朴準源女子,幼學金遠復女子,進士申履相女子,三揀擇待令,餘皆許婚。命退,承史以次退出。
丁未正月初七日酉時,上御重熙堂。坐直承旨入侍時,左承旨徐鼎修,假注書李德鉉,記事官李相璜·金祖淳,稟事閣臣尹行任,以次進伏訖。上命尙衣提調入侍。賤臣承命出,與徐有隣偕入進伏。有隣曰,今此嘉禮時所用阿架床香佐臾,本院定例,則皆用黑眞漆,而庚子年,則以唐朱漆擧行矣,今番,亦依此擧行乎?上曰,依爲之。同牢時所用宴床·高足床·左右所排床·面挾床·低足饌案床,自嘉禮廳,例爲進排云,同是床卓,如阿架床等屬,自尙方擧行,事甚無意。卿與該廳堂上相議,尙方與該廳間,專當擧行,仍爲定式,此意亦令戶判,知悉,可也。出擧條命書傳敎曰,嘉禮廳堂上,例以禮曹三堂差下,而進排之尙方,策應之度支,皆不得主管,雖不知流來前例之如何,而擧行必多掣肘,舊例,不必釐改,尙方·度支·堂上及郞官,各一員,兼管照檢事,分付。此後大小國婚,嘉禮廳,皆依此定式施行,載之受敎。命退,承史以次退出。
上在昌德宮。停常參·經筵。
傳于曺允大曰,右副承旨入侍。
傳于李亨元曰,禮曹三堂·戶曹判書·尙衣提調來待。
李亨元啓曰,都承旨趙尙鎭,左承旨金魯淳,右承旨金載瓚,緣故出去,右副承旨洪義榮,今方入侍,臣吏兵批兼進之意,敢啓。傳曰,知道。
朴天衡啓曰,今日齋宿時,承旨不可不備員,左承旨金魯淳,所當牌招,而拘於廳規,不得請牌,何以爲之?敢稟。傳曰,牌招。
傳于朴天衡曰,懸頉摠管許遞與未差之代,今日政差出。
李亨元,以吏批言啓曰,判書尹蓍東服制,參判未差,小臣獨政未安,何以爲之?敢稟。傳曰,只出緊任。
有政。吏批,判書尹蓍東服制,參判未差,參議徐鼎修進,承旨李亨元進。以洪聖淵爲禮曹正郞,曺允大爲兵曹參知,李爲分內局提調,許晪爲左通禮,李師曾爲右通禮,工曹判書金鍾秀,今加崇祿,戶曹參判李崇祐,工曹參判李聖圭,今加資憲,都承旨趙尙鎭,右承旨金魯淳,右副承旨金載瓚,今加嘉善加資事,承傳,司果曺允大·申耆,左通禮兪彦脩,右通禮白師謹,今加通政加資事,承傳,嘉禮都監堂上三單李命植·沈豐之·洪檢,都廳單洪聖淵。
再政。吏批,判書尹蓍東服制,參判未差,參議徐鼎修進,承旨李亨元進。以李崇祐爲刑曹判書,申耆爲兵曹參知,西淸君煋今加嘉德,百官加親授,中官金性彦今加正憲,金始釆今加嘉善,以上百官加親授。
兵批,判書金履素進,參判申益彬進,參議柳誼,參知申耆病,承旨李亨元進。以洪秉鑽爲副摠管,李宜老爲副摠管,黃昇源爲副摠管,朴明逵爲僉知,鄭彦衡爲羽林將,朴長潤爲五衛將,金命峻爲忠壯將,申暹爲忠翊將,盧尙樞爲武兼,李光燁爲武兼,吳德弘爲部將,金衡柱爲咸鏡監營中軍,李壽哲爲黃海兵虞候,崔光運爲靑水萬戶,司果單韓聖源,僉知三單洪述遠·具壽漢·李鼎勳,赴戰嶺別將金世績,訓鍊奉事單梁慶元,副護軍朴晉陽·朴聖集,副司直李聖圭·李崇祐·曺允大·申耆·兪彦脩·白師謹,以上單付。
吏曹口傳政事,以金魯淳爲戶曹參判,金載瓚爲刑曹參判,李敏采爲左通禮,禹禎圭爲右通禮,朴廣源爲兵曹正郞,李殷模爲兵曹佐郞,趙尙鎭爲工曹參判。
傳于朴天衡曰,一提學來待,諸臣入侍。
以王大妃殿加上尊號儀軌事目,傳于朴天衡曰,各處件,皆令今月內畢修整。
以都承旨金頤柱牌不進推考傳旨,傳于朴天衡曰,許遞,前望單子入之,待下批牌招察任。
傳于李亨元曰,當該承旨遞差。
以內乘李光益望單子,傳于李亨元曰,以李身敬,改付標以入。
朴天衡啓曰,新除授司諫朴聖泰,以前任咸從府使解由未出,持平柳甲基,方在奪告身中,何以爲之?敢稟。傳曰,勿拘蕩滌。
曺允大啓曰,頒赦事,命下矣。未承受推考傳旨,自本院,爻周之意,敢啓。傳曰,知道。
以同副承旨李集斗上疏,傳于李在學曰,許遞,前望單子入之,待下批牌招察任。
兵曹口傳政事,副司直單洪義榮。
以吏曹前執義李福徽,歲抄單子,傳于朴天衡曰,聞己身故,罪名特爲蕩滌。
承旨前望單子入之。李在學·徐鼎修·朴天衡,落點。
承旨前望單子入之。金頤柱·李祖承·曺允大,落點。
右承旨李亨元,同副承旨曺允大啓曰,伏以,臣等俄以龜柱之罪案爻周,以謙之草記還下,不勝憂憤之忱,敢效繳還之義。殿下不惟不賜允兪,乃反嚴加摧折,至有當該承宣遞差之敎,臣等相顧愕眙,竊不任憂慨之至。噫嘻,龜柱之罪惡,是何等劇逆也?三大罪案,實是窮天地亘萬古所無之賊,而王章未施,鬼誅先加,群情痛惋,容有極哉?昨秋成命之下也,諸臺陳啓,屢日爭執,竟蒙還寢之命。臣等雖甚愚迷,若其沬血討賊之誠,則豈下於前日之諸臺?而未承反汗之敎,乃有奉行之擧也。臣等非不知我聖上,慰悅慈殿之意,而其於隄防之隳壞,義理之晦塞,何哉?若使臣等不念明張之義,只知承奉之恭,則其可曰有臣分乎?至於以謙,則今番逆獄之肯綮,專在於此賊之盤覈,當初之移付鄕獄,直令置法,已是處分之乖當,而今若不加更鞫,竟使徑斃獄中,則鞫體疎虞,已無可言,而亂逆徒黨,將何究得?臣等寧被誅戮,決難將順,玆敢冒萬死申籲。伏願聖明,更加三思,收還龜柱罪案爻周之命,夬允以謙王府更鞫之請,以洩神人之憤焉。至若該承宣遞差,實涉過中之擧,亦乞還寢焉,惶恐敢啓。
都承旨前望單子入之。蔡弘履落點。
以禮曹參判牌不進推考傳旨,傳于曺允大曰,處分出於爲其進身,兼欲齊事體,今於收殺之後,揆以分義道理,固當竭蹶趨承,今此違牌,其可成說乎?況此日班聯,尤何敢不參?所帶職名,亦豈逡巡處乎?此傳旨勿施,更勿以牌不進三字書入,自上處分,如是處義,前所未聞,此亦大關紀綱,該房知悉。
以兵曹還宮時侍衛節目,傳于李在學曰,還宮時槍劍軍,以休軍三十名磨鍊,挾輦軍,亦以一百名磨鍊,服色仍以出宮時服色擧行事,分付禮曹及各該營門。
以修撰李書九牌不進罷職傳旨,傳于李在學曰,只推。
玉堂前望單子入之。校理權裕·李羽晉,副校理宋民載,副修撰嚴思憲落點。
朴天衡,以戶曹言啓曰,今此嘉禮時,措備物種,取考前例,別單書入之意,敢啓。傳曰,知道。
朴天衡,以禮曹言啓曰,王大妃殿加上尊號後,陳賀時,諸道所封箋文及於惠慶宮所封箋文,直爲捧入各殿宮之意,敢啓。傳曰,知道。
徐鼎修,以禮曹言啓曰,王大妃殿加上尊號後,陳賀時,諸道所封箋文中,伊川府使李儒敬,雖非應封官,以別軍職封箋矣。一體看品捧入之意,敢啓。傳曰,知道。
李在學,以宗簿寺提調言啓曰,王大妃殿上尊號,今已禮成,卽當紀載於譜牒,而國朝御牒·王妃世譜,亦當一體修整矣。在前如此之時,或有設廳擧行之例,亦或有自本寺修整之例,今番,則何以爲之乎?敢啓。傳曰,旣承慈敎,此等處,皆欲將順,勿設廳,只改張而不必新印,奉安及內入本,淸書修整,不多日內進上,跋文則,令文衡,依例撰進,添印,可也。
徐鼎修,以奉常寺都提調言啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
徐鼎修,以成均館知館事言啓曰,今日館學儒生進箋時,不參齋任,査實草記事,命下矣。招致守僕,詳問委折,則掌議林淵浩,服制色掌吳慶元,親病呈單,色掌鄭履綏·尹䎘東·趙宅謙,有身病不得進參云。雖未知病故之如何,而莫重進箋,齋任之不爲備員進參,事體未安,親病服制外,不參諸齋任,自本館,施以儒罰,何如?傳曰,允。
徐鼎修,以兵曹言啓曰,明日動駕時,本曹郞廳侍衛及各差備,不可不備員,而正郞韓用龜,佐郞柳文養,謂有情勢,屢度呈狀乞遞,今姑改差,仍令該曹口傳差出,以爲備員之地,何如?傳曰,韓用龜·柳文養等所謂情勢,果是何事?卽爲査實草記。
朴天衡,以兵曹言啓曰,本曹草記正郞韓用龜,佐郞柳文養,改差事,批旨內,韓用龜·柳文養,所謂情勢,果是何事?卽爲査實草記事,命下矣。依傳敎査實,則柳文養,以爲待罪騎郞,三年于玆,賦性鈍滯,隨事瘡疣,早晩僨誤,可立而俟。果於再昨日動駕時,隨參侍衛之列,自太廟先詣南殿,適見玉署引陪六七名,作爲一隊,諸玉堂未到之前,爭先闌入於殿門之內。故以負牌皁隷,當導侍臣之前,而不可先爲闌入之意,呵禁,則其中一隷,終不出去,言辭醜悖,不得已拿出殿門之外,解牌脫衣之後,略施四度之棍矣。追聞諸玉堂,以此引義,不參侍臣之班,至有徑出之擧,伊日之棍治皁隷,實出於禁闌入之意,而一遵啓下節目中,勿論上司三司下人,卽其所決棍之條。大抵此擧,不過職分內事,則豈料玉署之列,不相見諒,有此過當之擧乎?雖然諸玉堂,因此事端,至被禁推之命,則其在私義,萬萬難安,有不可抗顔於職次,故果爲屢呈辭單,至徹天聽,致有此査實之命,惶懍之極,不知所達云。韓用龜,以爲,待罪騎省,于今六朔,庸愚殘劣,全不事事,居恒悚蹙,若隕淵谷,再昨日動駕時,以禁喧之任,隨詣駕後,而許多亂雜之類,終不能防禁,屢勤飭敎,已不勝萬萬惶懍。而及到南殿,僚員以玉署皁隷之不導官員,先爲闌入,呵禁驅出之際,至有頑隷之肆發悖說,揆以國綱,已極駭痛,而究厥本事,專由於禁喧,則伊日禁喧,卽臣也。儒臣,旣以此引義,僚員又以此呈單,臣何可獨爲晏然於職次乎?以是之故,果爲屢呈辭單,至徹天聽,致有此査實之命,伏地震懍,不知所達云矣,敢啓。傳曰,近來國法,雖曰等棄,此事聞來極爲驚駭,本殿大門,距神門至近之故,前後禁喧之飭敎,不啻自別,且於伊日出宮時,至以先詣禁飭之意,住輦面飭於兵判,雖創無於法之擧,固當拔例嚴禁,而今此該卽事,有何所失?該郞亦有血氣,目擊頑隷之當面叱辱,而乃反雍容脫衣,雍容去牌後,只施四度之棍,可謂孱劣極矣。大抵三司皁隷,異於他司之故,用棍之時,或慮有爭詰之患,受敎節目,必以三司下人,卽地決棍載錄者,自古已然。今於遵行幾百年之後,爲一玉堂所壞蔑,雖未知何玉堂,有何齎憾蓄憤之端,而忽地肆氣,抗命至此,此自有兵曹節目以後,所未聞之事,不料論思之地。行此妄悖之擧,所謂玉堂,固不足言,流來受敎,不可自我毁壞,此必非諸僚所同聲爲之者,當該玉堂,卽令該房,捧現告下義禁府拿問,僚員,勢難行公,諸玉堂遞差,閽禁喧禁,前此飭敎,不啻嚴截,便有成效。今若放過,以今紀綱,駕側設有不虞之擧,何以防遏乎?此猶第二件事,目下風俗之最宜矯革者,莫過於下賤之凌蔑士夫,而士夫猶然,況奉命郞官乎?凌蔑猶然,又況極口慘辱乎?一則犯師律,二則干風化。攔入該隷之肆發辱說者,過齋後令兵判決棍二十度後,移送刑曹,待辜限,以詬辱委折,嚴刑決配,同時攔入該隷,亦令嚴棍充軍,以經筵廳皁隷之故,用棍一款,特載節目,則去牌猶可,脫衣太涉駭怪。此後更或如此,該郞當嚴處,以此申飭。郞廳韓用龜·柳文養,俱以出入從班之人,遭此無前之變怪,其在禮使之道,有難勒令行公,且其辱命大矣,竝改差。本曹有此事,而今至兩日,何不痛治該隷乎?卿亦難免畏劫之嫌,從重推考。身爲本署之長,默無一言可乎?副提學閔鍾顯遞差,玉堂前望單子入之,待下批,牌招察任。
徐鼎修,以兵曹言啓曰,慶尙道東萊府開雲浦水軍充定罪人郭惇恒,放送事,命下矣。依傳敎郭惇恒,卽爲放送事,發關分付于該道道臣之意,敢啓。傳曰,知道。
徐鼎修,以備邊司言啓曰,會寧開市,旣已完畢,令槐院,撰出咨文,別定禁軍,騎撥下送于灣府,使之傳給鳯城將處,以爲轉送北京之地,何如?傳曰,允。
徐鼎修,以訓鍊都監言啓曰,今正月初九日,孝昌墓擧動時,因兵曹節目,挾輦軍二百名,以慶熙宮入番當次興化門一百名,元內入直軍一百名,把摠一員,哨官一員,率領侍衛,西營軍五十名,北一營馬兵五十名,新營標下軍四十名,亦以番當次軍,各其將官,率領赴陣。詣慶熙宮後,仍爲入直,巡邏等節,依例擧行,而依定式,崇義門則永肅門入直局出身二十二人除出,局別將,率領入直,集賢門軍三十名內,折半入直,還宮後,依前準數入直,而竝待標信擧行之意,敢啓。傳曰,知道。
李亨元,以禁衛營言啓曰,今正月初九日,孝昌墓擧動時,依兵曹節目,延和門鄕軍一百一名,南營鄕軍四十名,以當次入直軍,各該將官,領赴訓鍊都監都領陣。而詣慶熙宮後,仍爲入直,宮墻外巡邏等節,一依時御所例,嚴飭擧行之意,敢啓。傳曰,知道。南營直處,姑未改搆依前下敎,移接他處,輪定數名守直,可也。
李亨元,以御營廳言啓曰,今正月初九日,孝昌墓擧動時,依兵曹啓下節目,北二營·東營入直當次後,哨軍一百九名,騎士二十五人及各色京標下軍十八名,各其將官,領赴于訓鍊都監都領陣。還詣慶熙宮,經宿時,待信箭罷陣,各其直處,仍爲入直,而宮墻外巡邏等節,依例擧行之意,敢啓。傳曰,知道。
徐鼎修,以義禁府言啓曰,平安道放未放回啓判付內,依回啓施行事,命下矣。安北縣定配罪人申思運,卽爲放送事,分付該道道臣之意,敢啓。傳曰,知道。
以義禁府赦單子,傳于徐鼎修曰,柳光璧,卽其地定配,朴廣源·鄭萬始·李百亨·趙弘鎭·李殷模·申馥·宋翼孝放,閔百恒,削職放送。
曺允大,以義禁府言啓曰,因本府赦單子保放罪人柳光璧,卽其地定配事,命下矣。柳光璧,慶尙道東萊府釜山鎭,卽其地定配,而傳旨內辭意,具罪目依例發遣府書吏,押送配所之意,敢啓。傳曰,知道。
曺允大,以刑曹言啓曰,因本曹赦單子,殺獄罪人李常俊,遠地決配事,命下矣。依傳敎,罪人李常俊,咸鏡道吉州牧遠地定配,卽爲押送之意,敢啓。傳曰,知道。
李亨元,以刑曹言啓曰,因政院書吏金道興,捧供啓目,嚴治分揀,畿邑充軍事,命下矣。依傳敎罪人金道興,京畿南陽府充軍定配之意,敢啓。傳曰如道
以刑曹啓目,院吏金道興,考律嚴勘事,傳于曺允大曰,適當赦令宜有參酌之道,嚴治分揀,只令畿邑充軍,以懲此輩到底肆惡不畏法之罪,此啓目勿施。
刑曹赦單子判付啓,竝仍爲是矣,其中殺獄罪人李常俊段,完決判付,已有示意,且日前輦路見渠子鳴錚之事,亦有傷念者,今雖傅生,不至失刑,且當霈澤,不可仍置,常俊身乙,遠地決配爲良如敎。
判府事徐命善箚曰,伏以,慈敎誕宣,宗社再安,以歲之元,以月之正,冊寶親上於東朝,休烈益彰於顯稱,聖孝有光,庭僚交忭,臣於是時,猥忝敦匠,私分旣切榮耀,微忱倍深慶祝,雖荷庇覆之澤,倖免僨誤,豈意便蕃之錫,亦及臣身?聞命循省,惶恧靡措。念臣危鼿之情,癃痼之疾,自處以僇廢之人久矣。尋常朝班,尙不敢抗顔輒赴,況於莫重董工之任,尤何可晏然承當?而祈扣前席,終靳體諒,怵迫嚴威,仍復黽勉,以其日則旬望之未滿也,以其勞則措辦之多省也。初無可紀之勞,有何援例之賞?而忽以天厩上駟,施之於罔功之賤,此其累聖朝嚬笑之節,爲如何哉?玆將短箚,略暴衷懇,仕乞亟命收還臣所受恩典,以重國體,以安私心,不勝幸甚。答曰,省箚具悉卿懇。賞典,寔循常例,卿其勿辭,安心領受。仍傳曰,此批答,遣史官傳諭。
丁未正月初八日辰時,上御仁政殿。王大妃殿加上尊號入侍時,都承旨趙尙鎭,左承旨李亨元,右承旨金魯淳,左副承旨洪義榮,右副承旨金載瓚,同副承旨李集斗,記事官金考建,假注書李德鉉,記事官李相璜·金祖淳,閣臣徐龍輔·鄭大容·李崑秀·尹行任,以次侍立訖,上具遠遊冠·絳紗袍,乘輿出協陽門至降輿所,左通禮,啓請降輿。上降輿入小次,進冊寶時至,引儀,分引都監都提調·承文院都提調·濟用監提調·宗親文武百官,入就位,左通禮,啓請出次,上出次,左通禮,啓請執圭,尙鎭跪進圭,左右通禮,前導就版位,北向立,尙傳,出就位,左通禮,啓請鞠躬四拜興平身,上鞠躬四拜興平身。都監都提調,承文院都提調·濟用監提調及宗親文武百官同引儀,引都監都提調·承文院都提調·濟用監提調以下,陞就簷階下,西向立,左通禮啓請跪搢圭,上跪搢圭,宗親文武百官跪。捧冊官,入詣案前,捧冊函出,跪授都監都提調,都監都提調跪受,以授尙鎭,尙鎭,傳捧西向跪進,上受之。尙鎭對擧,以授尙傳,尙傳東向跪受,由正門入,還置於案,捧寶官,入詣案前,捧寶出,跪授都提調,都提調跪受,以授尙鎭,尙鎭,西向跪進,上受之。尙鎭對擧,以授尙傳,尙傳,東向跪受,由正門入,還置於案,承文院官,捧致詞函,跪授承文院都提調,承文院都提調跪受,以授尙鎭,尙鎭,東向跪受,由正門入還置於案。濟用監官,捧禮物函,授提調,提調跪受,以授尙鎭,尙鎭,傳捧,西向跪進,上受之。尙鎭,對擧以授尙傳,尙傳東向跪受,由正門入,還置於案。左通禮,啓請執圭俯伏興四拜興平身,上執圭,俯伏興四拜興平身。宗親文武百官同左右通禮,導上降陛,少西東向立,尙傳,各捧冊函寶裹致詞箋文禮物函,各安於腰彩轝及龍亭,細仗前導,尙傳及都監都提調·承文院都提調·濟用監提調以下,隨之。由正門出,降自中階,左通禮跪啓請鞠躬,上鞠躬宗親文武百官同過卽啓請平身,上平身。宗親文武百官同左右通禮,導上至乘輿所,左通禮,跪啓請釋圭,尙鎭跪受圭,左右通禮,跪啓請乘輿,上乘輿。命書傳敎曰,都監堂郞以下員役工匠等,書啓。由太秋門,詣王大妃殿,自內行禮訖,還御熙政堂。命書傳敎曰,王大妃殿加上尊號,都監都提調判府事徐命善,鞍具馬一匹面給,提調禮曹判書李命植熟馬一匹面給,戶曹參判李崇祜,工曹參判李聖圭,都廳副司果曹元大·申耆竝加資,提調工曹參判金憙,日淺勿論,郞廳戶曹正郞鄭東敎·具膺,敦寧判官金魯成,竝陞敍,刑曹正郞李亨正,日淺勿論,監造官繕工奉事吳在斗,司饔奉事李度文,別工作假監役韓謩,別看役前五衛將尹東佑,竝陞六,計士前僉使姜世重,邊將除授,寫字官陪部將羽林衛李壽英等三人,各上弦弓一張賜給,畫員員役工匠等,令該曹,考例參酌,分等施賞。又命書傳敎曰,王大妃殿加上尊號玉冊文製述官大提學金鍾秀,加資,書寫官領敦寧洪樂性,王寶篆文書寫官領議政金致仁,熟馬一匹面給,樂章文製述官左議政李福源,半熟馬一匹賜給,奉冊官司僕寺正成種仁,副司果洪義浩,奉寶官副司果沈樂洙·朴基正,各兒馬一匹賜給,擧案者濟用判官黃基玉,戶曹佐郞徐弘輔,刑曹正郞鄭述仁,佐郞趙膺鎭·魚在沼,漢城主簿沈公權,褥席執事掌樂僉正鄭致綏,工曹正郞李晩秀,南部都事尹光心,副司果兪駿柱,各加一資,資窮者代加。禮房承旨金魯淳,玉冊玉寶對擧承旨都承旨趙尙鎭,致詞函·箋文函·禮物函對擧承旨右副承旨金載瓚,竝加資。入侍承旨李亨元·洪義榮·李集斗,閣臣徐龍輔·鄭大容·李崑秀·尹行任,各兒馬一匹賜給,史官李相璜·金祖淳,注書金孝建,假注書李德鉉各加一資,資窮者代加,通禮未準職者,準職,已準職者加資。贊儀鄭涑,守令除授,引儀崔慶鎭任遫內外職相當窠陞敍,禮貌官尹夔欽,兒馬一匹賜給,引接引儀及冊寶奉安內閣時,執事官等,各加一資,資窮者代加,奏時官掖隷員役等,一依啓下單子判下,令該曹施賞。又命書傳敎曰,西淸君煋,百官加親授。又命書傳敎曰,箋文陪進官朴瑞源陞六。又命書傳敎曰,今番賞典,一人雖兼數事,無得疊受。又命書傳敎曰,百官加下批政事,當日爲之。又命書傳敎曰,中官金始采·金性彦,竝百官加親授。又命書傳敎曰,職次相妨,都承旨許遞,聞有實,右承旨亦爲許遞,前望單子入之,待下批,一體牌招。又命書傳敎曰,左副承旨,聞有實許遞,前望單子入之,待下批牌招察任。又命書傳敎曰,刑曹參判李在學,與判堂,有應避之嫌,許遞,與戶工曹參判未差之代,今日政,竝以新資人擬入。命退,諸臣以次退出。
丁未正月初八日未時,上御誠正閣。左副承旨與一提學來待諸臣入侍時,左副承旨洪義榮,假注書李德鉉,記事官李相璜·金祖淳,一提學金鍾秀,戶曹判書趙㻐,禮曹判書李命植,參判沈豐之,尙衣提調徐有隣·鄭昌順,以次進伏訖。上命書傳敎曰,嘉禮廳堂郞,依例啓下,旣有政命,今日政擧行。命植曰,嘉禮都監堂郞差出事,旣有下敎矣。待政事啓下,當卽會同,而昨日政,新除授禮曹正郞李翼晉,當以都廳差下,而職務相妨,改差,其代,今日政差出,何如?上曰,依爲之。出擧條命書傳敎曰,刑曹判書李在簡,聞其病勢未差,曠務可悶,許遞,今日政,以在京無故人差出,待下批牌招察任。又命書傳敎曰,今番嘉禮時,內外擧行,務從省約之意,纔已申申飭諭,而髢髮以次入,直送價本,依庚子年例爲之,而今番減三分二,內需司輸送錢木,亦爲比定例減半,別宮進排物種,米麪外,今番竝置之,自內需司,以爲專當自備之地。器皿中綃質大中屛,其他諸具抹下者,勿爲進排,鍮鑄器皿,亦竝除之,亦自內需司擧行,保民庫物力,雖不取用於內用,此亦公用,勿拘取用事,令內需司知悉。行禮日饌品,亦自內需司擧行,比庚子,減三分一事,分付。命退,諸臣以次退出。
上在慶熙宮。停常參·經筵。
大駕詣孝昌墓入齋室後,奎章閣·政院·玉堂·藥房口傳問安。答曰,知道。
朝廷·二品以上·六曹堂上口傳問安。答曰,知道。
奠酌禮罷後,奎章閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
還詣慶熙宮後,奎章閣·政院·玉堂·藥房口傳問安。答曰,知道。
朝廷·二品以上·六曹堂上口傳問安。答曰,知道。
藥房都提調洪樂性,提調徐有隣,右承旨李亨元啓曰,顯冊載揚於長樂,縟儀克擧於大庭,慈功丕闡,聖孝冞光,臣民慶忭,曷有其極?伏未審夜間,聖體,若何?今日臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。
李集斗啓曰,今日王大妃殿·惠慶宮問安。何承旨進去乎?敢稟。傳曰,右副承旨進去。
傳于蔡弘履曰,禮房承旨入侍。
行都承旨蔡弘履,行左承旨李在學,右承旨李亨元,左副承旨徐鼎修,右副承旨朴天衡,同副承旨曺允大啓曰,伏以,昨日本院,以龜柱罪案爻周事,陳啓繳納矣。未蒙反汗之命,又有還下之擧,殿下,何爲此萬萬過中之處分也?此賊之三大罪案,卽是載籍以來所未有之劇惡大憝,而生前之顯戮未施,輿情之憤痛尙切。今若竝與丹書而爻周,則王章之隳壞,義理之堙晦,已無可言,而後世之人,將不知此賊窮凶之罪,古今天下,寧有是耶?至若以謙之結案正法,自是應行之典,而金吾草記,不賜批旨,乃以休紙還下,獄情之未盡盤覈,已極痛惋,當律之尙今靳持,此又何擧?臣等忝在出納之地,不勝憂慨之忱,玆敢相率齊籲。又此繳還,惟聖明,亟加三思,特寢龜柱罪案爻周之命,仍下王府草記之批,以伸公法,以懲亂逆焉,惶恐敢啓。
傳于蔡弘履曰,戶惠堂入侍。
以同副承旨兪彦脩牌不進罷職傳旨,傳于朴天衡曰,許遞,前望單子入之。
傳于蔡弘履曰,當該承旨竝遞差。
承旨前望單子入之。李集斗·兪彦脩落點。
朴天衡,以吏曹言啓曰,卽接通禮院牒報,則以爲,明日動駕時,左右通禮,不可不備員,而左通禮許晪,身病甚重,勢難察任,右通禮李師曾在外,卽速變通云。左通禮許晪,右通禮李師曾,竝改差,口傳備擬以入之意,敢啓。傳曰,知道。
兵曹口傳政事,以南志默爲宣傳官。
徐鼎修,以兵曹言啓曰,今正月初九日慶熙宮經宿時,內外入直巡邏等事,一依時御所例,擧行之意,分付,何如?傳曰,允。
領議政金致仁箚曰,伏以,慈旨誕宣,宗社再安,聖孝克孚,縟儀遄行,滿庭蹈舞,擧國同慶,況臣須臾無死,獲覩今日,區區忭祝,尤當如何?卽伏見都監賞典下者,錫馬之命,亦及於蔑寸勞之賤臣,臣於是,惝怳悚愧,無地自容。縱聖念出於飾喜,顧私心,敢安冒受,嚬笑之間,所關不細,敢望劃卽收還,以重恩典焉。仍伏念,臣以衰疾危喘,遽叨重寄,曾乏絲毫之報,徒速僨誤之誅,邇來積罪,臣亦自知,忱誠未格,智慮不周,九字刀割按獄則誅鋤失嚴,餘醜未究,以至請覈之賓啓,亦且後時而旋止,上孤慈聖明正之敎,下咈一國冤僨之情,爲臣未盡分,尙可以自立乎?司直之論,首善之章,左右迭發,公議至峻,臣誠悚息,受以爲罪,今又一向蹲仍,不思引去,則繼玆以往,將不知幾許添罪。此臣所以晝宵懍惕,惟願及早處分,不至重誤國事者也。抑臣癃病耄朽,不堪任重之狀,庶幾聖明,亦已俯燭,以篤老綿綴之氣,四旬奔走,心力俱竭,汔不顚斃於殿陛之間,實亦王靈是賴。昨自賀班退歸,重觸外寒,宿症兼作,通宵宛轉,奄奄垂盡,今日陪駕,情禮之不可廢,再明臨門,新年之大朝會,而床簀爲命,陳力無望,虧分闕禮,生不如死。玆敢力疾治箚,略控哀籲,懇乞聖上,俯垂矜諒,亟命鐫臣職名,仍勘前後罪負,以嚴邦憲,以礪臣分,不勝幸甚。取進止。答曰,省箚具悉卿懇。愼節奉慮無已,近日章疏中,一二云云,付之勤攻之科,可也。況僚相之所樂聞而翕受者,卿何必追提?錫馬之典,式遵常例,豈必過辭?卿須安心勿辭,竢間簉朝。仍傳曰,此批答,遣史官,傳諭于領議政。大臣方在調將中,一兩日,似難造朝,歲首大朝會,首相不可不進參,十一日朝參,當退行於大臣造朝後,安心調理之意,一體傳諭,仍遣御醫看病以來。
文禧廟奠酌禮親行敎是時,贊禮行禮曹判書李命植,典祀官奉常正柳匡天,執禮副司果李太亨,執尊副司果洪義浩,大祝待敎尹行任,贊者引儀崔慶鎭·任藗,謁者兼引儀李持淳·慶邦運,贊引假引儀李孝達·許㬘,祭監監察金聖準·金載恒。
孝昌墓奠酌禮親行敎是時,贊禮行禮曹判書李命植,典祀官奉常正柳匡天,墓司守衛官李厚燾,執禮司僕正成種仁,執尊副司果朴基正,大祝原任待敎李崑秀,贊者引儀崔慶鎭·任藗,謁者兼引儀鄭桓·鄭熙濟,贊引假引儀許㬘·李師益,祭監監察李重·金翰東。
丁未正月初九日卯時,上詣孝昌墓。行奠酌禮,仍詣慶熙宮入侍時,行都承旨蔡弘履,行左承旨李在學,右承旨李亨元,左副承旨徐鼎修,右副承旨朴天衡,同副承旨曺允大,假注書張錫胤·李德鉉,記事官李相璜·金祖淳,檢校直閣徐鼎修,原任待敎李崑秀,待敎尹行任,以次侍立訖,上具戎服乘輿,出協陽門至降輿所,左通禮,啓請降輿乘馬。上降輿乘馬,由敦化門出,詣墓所至降馬所,左通禮,啓請降馬乘輿,上降馬乘輿,入大次,奠酌禮時至,左通禮,詣大次前,啓請外辦。上改具衰服,出詣丁字閣,入就位,贊禮,啓請坐,上坐,贊禮,啓請哭,上哭,贊禮,啓請止哭,上止哭。在學酌酒,亨元,以爵受酒,贊禮,導上入詣靈座前,北向立。鼎修奉香盒,天衡奉香爐,贊禮啓請三上香,上三上香,天衡,奠爐于案,亨元,以酌跪進,贊禮啓請執爵奠盞,五字刀割上執爵奠盞,以爵授亨元,奠于靈座前,贊禮啓請興少退北向坐,大祝,進靈座之右,東向跪讀祝文訖。贊禮啓請興,上興,贊禮導上還復位,啓請哭,上哭,贊禮啓請止哭,上止哭,贊禮跪請禮畢。上仍詣墓上哭,臨還大次,命惠堂入侍。賤臣承命出,與徐有隣偕入進伏訖。有隣曰,適因言端,敢此仰達矣。伊川府,有宜松山一處,官民皆認以黃腸封山。昨年秋間,本州民人,來訴禮曹,考見封山案,則元無載錄之事云。故擬定孝昌墓香炭,關問便否於本道,回移姑未來到,而卽聞本府使之言,則松木頗茂密,而土地則瘠薄,無以起墾,且其傍有蔘火稅如干結,其將竝入云。蓋此松政,與蔘稅,或關公私之緊需,或係東民之疾苦,於此軫念之聖意,屢形於絲綸之間,而今伏承筵敎,益覺其不可輕議於香炭望定矣。旣知之後,不可抛棄,松田則仍作封山,入錄案內,嚴立科條,另加禁斷,如有需用處,量宜取來,蔘火稅,則依前令本官收稅,自京司,更勿侵漁之意,分付戶禮曹及本道道臣,何如?上曰,依爲之。邑民之陳告,初非傾聽之事說,又土不瘠薄,旁無蔘稅,以今山木在處濯濯之時,斫出大小千萬株,已非得計,況蔘火稅,實關赤子之命脈,無論一束半包,今若屬之公家,則給代之資,將何辦出?且考邑誌,介在古味呑近處,可知爲關防重地,況其地名,稱以防墻面,而曾有築城植松之擧,設置法意,至爲縝密。此等處,不惟勿擧論,陳告之人,宜先嚴治,以杜奸民窺覬之習,以此分付道臣,此處雖漏於禮曹封山案云,而內上邑誌,則以黃腸封山,明有載錄,自今嚴飭邑宰,着意長養。大抵山澤之政,有國重事,近來民習至巧,似此弊端,必當不止。此一處,此後雖於私養山折受,如非關由備局啓下行會,則宮房及營門衙門,無得擅自劃屬事,載之度支謄錄,仍以此意,嚴飭諸道,可也。出擧條還宮時至,左通禮,詣大次前,啓請外辦,上具戎服,乘輿至降輿所,左通禮,啓請降輿乘馬。上降輿乘馬,命自墓所洞口,至崇禮門外,捧上言,由崇禮門還慶熙宮,自興化門至降馬所。左通禮,啓請降馬乘輿,上降馬乘輿,左右通禮前導入內,奠酌禮時至,上改具衰服,行禮如儀儀註上同訖,還齋殿。命退,諸臣以次退出。
丁未正月初九日酉時,上御會慶堂。戶房承旨,與錦城尉戶曹判書惠堂入侍時,行左承旨李在學,假注書李德鉉,記事官李相璜·金祖淳,錦城尉朴明源,戶曹判書趙璥,宣惠廳堂上徐有隣,以次進伏訖。有隣曰,宜嬪墓位田,有戶惠堂相議,略倣義烈宮例望定之命,而前後聖敎,每以覓得不關於民邑之地,丁寧諄複,故雖有數三可合處,而不敢提達矣。日前始聞金海府,有量舊陳中,還起處及草場百餘結,曾爲折受於宮房,己亥年間,適因事端,屬之戶曹云矣。量舊陳及草場,便是量外,而自來官房之土,於民邑俱不關係,以此移作宜嬪墓位田,最爲無弊。戶判,今方入侍,下詢處之,何如?上曰,戶判之意,何如?璥曰,此旣是陳荒處起耕,而曾前折受於宮房者,以此作爲宜嬪墓位田,則事勢便好,誠如惠堂所奏矣。上曰,依爲之。文禧廟·孝昌墓香炭,尙未望定,此亦戶惠堂,更加詳探,後日登對時稟處,而近來豈有空閒曠棄之地?山腰犯耕,誠一痼弊,不待斧斤,在在童濯,此蓋守令,利其無公家之定稅,許民耕作,共睹沾潤,可知邑力之無着手也。今若藉此香炭之名,四處廣求,從以牟利者,指東指西,紛紜不止,則是豈予前此防塞量外火田於宜嬪房之意也?卿等,體予此意,就罷宮房或營門衙門柴場中,有名無實處,抄出摘奸,如得可合者,從近稟處,否則雖未能及期劃屬,切勿以外邑量外名色,望定,可也。出擧條命退,諸臣以次退出。
丁未正月初九日初更,上御會慶堂。禮房承旨入侍時,左副承旨徐鼎修,假注書李德鉉,記事官尹行任·金祖淳,稟事閣臣李崑秀,以次進伏訖。上曰,左承旨入侍。出榻敎賤臣承命出,與李在學偕入進伏。上曰,承旨前望單子入之,待下批牌招察任。出榻敎又命書榻敎曰,奉命宣傳官改差,令該曹口傳差出。上曰,明日出宮門路,以崇賢門爲之。又命書傳敎曰,明日還宮時刻,待下敎爲之。又命書傳敎曰,因言端聞之,慶恩府院君墓,海伯省掃時,澆奠床備給。命退,承史以次退出。
上在昌德宮。停常參·經筵。
大殿,奎章閣·政院·玉堂·藥房口傳問安。答曰,知道。
朝廷·二品以上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
還宮後,奎章閣·政院·玉堂·藥房口傳問安。答曰,知道。
朝廷·二品以上·六曹堂上口傳問安。答曰,知道。
徐鼎修啓曰,臣以王大妃殿·惠慶宮問安,下直進去之意,敢啓。傳曰,知道。
傳于徐鼎修曰,春到記,明日爲之。
傳于徐鼎修曰,左副承旨,馳詣太學,夕食堂到記,收取以來。
傳于徐鼎修曰,明日處所,以明政門爲之,殿講,則懸題後,當於熙政堂爲之。
金魯永啓曰,明日殿座時,承旨不可不備員,有闕之代,政官牌招,開政差出,何如?傳曰,前望單子入之,待下批牌招察任。
有政。吏批,判書尹蓍東進,參判未差,參議未差,承旨徐鼎修進。以李集斗爲吏曹參議,以宋鍈爲大司諫,以沈煥之爲副校理,以李庚運爲副修撰,以李聖圭爲判尹,以洪良浩爲同經筵,以李徹祥爲忠勳都事,以李師中爲繕工奉事,以宋煥質爲假監役,以金魯淳爲同義禁,以朴瑞源爲典籍,贈吏參李普興,贈吏判例兼,贈吏議李宜揆,贈吏參例兼,刑曹判書李崇祜兩代追贈,以李基禎爲奉常直長,以南必錫·池德彬爲承文博士。
再政。吏批,以金載瓚爲大司成,兵曹正郞韓用龜,佐郞柳文養,仍任事,承傳。
有政。兵批,判書金履素,參判申益彬,參議柳誼病,參知申耆進,承旨朴天衡進。以李文喆·李吉培·李廷爀·李邦祚·洪和輔·邊慶遇·李宅永·金光運·宋銓·李太亨·李壽咸·吳鵬南爲副護軍,以李在簡·李亨逵·金頤柱·閔鍾顯·李時秀·李祖承·李亨元·曺允大·洪義榮·兪彦脩·權·李敬一·鄭萬始·李百亨·韓致應爲副司直,申馥·洪樂貞·魚用謙·吳在斗·李度文·韓謇爲副司果。
兵曹口傳政事,以李聖圭爲都摠管,以李義行爲副摠管。
兵曹口傳政事,以洪義浩·沈樂洙·姜忱爲副司果。
承旨前望單子入之。金魯永落點。
傳于朴天衡曰,禮房承旨入侍。
傳于金魯永曰,承旨房仍。
朴天衡啓曰,今此京外上言二十四張內,二十張,以猥濫拔去,四張分下各該司次,捧入之意,敢啓。傳曰,知道。
傳于金魯永曰,不足責,記過則雖分揀,免棍幸矣。不可仍置,當該禁喧郞廳,竝汰去,前郞廳仍任。
金魯永啓曰,卽者中樞府錄事來言,判府事徐命善,以爲伏奉傳敎,萬萬驚懍,不職之罪,萬殞猶輕,走伏金吾門外,恭俟鈇鉞之誅。係是大臣去就,敢啓。答曰,卿何可若此?司僕事之生梗,莫非下吏之罪,二提調越俸,自是例飭,卿豈以此不安乎?下吏旣決罪,提調處分,特爲安徐,以安卿心。卿須卽爲還第事,遣入侍史官,傳諭。
金魯永啓曰,卽者義禁府都事來言,判中樞府事徐命善,今方待命於金吾門外云。係是大臣去〈就〉,敢啓。傳曰,知道。
金魯永啓曰,備邊司郞廳來言,今日賓廳日次,而動駕相値,不得來會之意,敢啓。傳曰,知道。
以兵曹單子,朝廷問安時,軍兵排立事,傳于朴天衡曰,朝廷問安勿爲之事,分付,此節目勿施。
以都摠府寶劍望單子,傳于金魯永曰,懸頉摠管許遞,與未差之代,令該曹口傳差出。
金魯永啓曰,今此試官望中,時無職名人,令該曹口傳付軍職,何如?傳曰,允。
朴天衡啓曰,卽者刑曹郞廳來言,再昨日動駕時,衛外擊錚人等,所當捧供以入,而判書李在簡未肅拜,次堂,例不得擧行云。判書所當牌招,而今日陳賀相値,亦不得開坐,何以爲之?敢稟。傳曰,令次堂,捧供以入。
以原春監司狀啓,勸農有旨祗受事,傳于金魯永曰,各道尤甚邑,歲前救急,形止,歲後賑穀區劃,無不枚擧狀聞。遠如湖南,登徹已久,而本道嶺東諸邑被災處,今年設公賑乎,設私賑乎?歲前,已救急乎,否乎?至今杳無一言,抑措置詳備,不足煩朝廷而然乎?不然,以本道視作養閒之坊,無心度了,一任守宰之爲耶?若此而豈弛宵肝之憂?此意令廟堂,爲先措辭,關問本道以聞。
以全羅監司狀啓,今春水陸操及巡點停止事,傳于金魯永曰,依狀請施行事,回諭。
御醫李完白,詮次啓曰,領議政金致仁,病症看審,則脈度虛軟無力,帶以浮數,此蓋勞悴所祟,眞元積敗,外氣頻添,下利不止,過用筋力,至於委頓,寢食仍以俱失之致,主家,以爲專爲藥餌,從容調攝,則日久自可漸次差復云,右意,詮次啓達。傳于金魯永曰,遣史官,夜間加減知來。
金魯永,以兵曹言啓曰,依傳敎,玉堂引陪使令金興祐,決棍二十度後,待辜限,嚴刑決配次,移送秋曹,其餘引陪使令崔光世·李德祥·李弘大·李春光·金順得,引陪都使令金景喜,各嚴棍十五度後,崔光世黃海道谷山縣充軍,李德祥遂安郡充軍,李弘大新溪縣充軍,李春光原春道楊口縣充軍,金順得狼川縣充軍,金景喜金城縣充軍,竝定驛子,押付各其配所之意,敢啓。傳曰,知道。
金魯永,以都摠府言啓曰,臣等承命守宮矣。今日開門時,宣仁·通化二門,本府郞廳,例爲監開,而守宮都事閔有洙,先往宣仁門開鑰後,直爲往告政院,通化門鑰,則無人監開,以致遲滯,闕門開閉,事體甚重,故臣烓,不得已躬往監開,郞廳,雖以新差之人,有此疎忽之失,而司鑰之不爲留待通化門一體監開,徑先回去,亦極怪駭,俱不可無罪,都事閔有洙,令該府處之,當該司鑰,亦令攸司,科治,臣等之不能檢飭,惶恐待罪之意,敢啓。傳曰,竝令兵判,拿入棍問,査實草記,可也。
金魯永,以兵曹言啓曰,因都摠府草記,今日開門時,宣仁·通化二門,本府郞廳,例爲監開,而守宮都事閔有洙,先往宣仁門,監開後直告政院,通化門鑰,則無人監開,臣烓,不得已躬往監開,司鑰之不爲留待通化門,徑先回去,都事令該府處之,當該司鑰,令攸司科治事,批旨內,竝令兵判,拿入棍問,査實草記可也事,命下矣。依傳敎都摠府都事閔有洙,司鑰趙得完等,拿入棍問,則都事閔有洙所供內,以爲自前宣仁門·通化門開閉時,入直郞廳二人,分監兩門,而昨日則以守宮一人,通化門·宣仁門閉門時,竝爲監開,今日開門時,宣仁門監開後,欲往通化門之際,所帶下隷,在前郞廳一人,守宮之時,使近仗軍士,申飭守門將開門,不爲往視云。故以新入生疎所致,只憑下隷之言,不爲監鑰,致有此棍問査實之命,惶恐遲晩,萬死無惜云。司鑰趙得完所供內,以爲自前宣仁門·通化門開閉時,只司鑰一人,竝監兩門,故先往通化門,看審鎖鑰後,以照羅赤,持開金留待,摠府監鑰郞廳來到,使之開門,司鑰則轉往宣仁門,與摠府郞廳,眼同開門後,直爲回還矣。今日則不知摠府守宮郞廳之只有一人而已,亦爲依前擧行,而從前二郞廳之同時分監者,今爲一人獨行,至於堂上替監於矣身已還之際,莫重開門,致有此遲滯之境,惶恐遲晩,萬死無惜云矣。旣有棍問査實草記之命,爲先取招,以入之意,敢啓。傳曰,旣已決棍,放送。
金魯永,以兵曹言啓曰,依下敎陪行司僕寺馬籍色,執吏書吏方處和,決棍七度,書史辛文哲·洪完琦·朴性默·朴志陽·盧鼎曄·高胤昌·李行得·崔擎日等,各決棍五度之意,敢啓。傳曰,知道。
金魯永,以訓鍊都監言啓曰,依下敎本局外各營入直軍兵等處,設粥分饋之意,敢啓。傳曰,知道。
金魯永,以禁衛營言啓曰,明日春到記儒生製述時,依兵曹節目,銅龍門入直軍,待標信除出,元入直哨官,率領排立於明政門外,而事畢後,還入直之意,敢啓。傳曰,知道。
金魯永,以禁衛營言啓曰,依下敎墻外入直本營軍兵等處,設粥分饋之意,敢啓。傳曰,知道。
金魯永,以御廳言啓曰,依下敎,本廳北二營·東營入直馬步軍兵等處,設粥分饋之意,敢啓。傳曰,知道。
金魯永,以義禁府言啓曰,因本府草記,發遣都事于果川縣出付罪人以謙於奉命宣傳官,仍爲眼同涖斬事,命下矣。罪人,方有徑斃之慮,及時正法,誠合事宜,而第大典通編曰,罪人未結案而傳旨正法者,禁除,今雖無傳旨之下者,其爲未結案而正法則一也。寧致徑斃失刑之嘆,不可捨却金石之典,創開無前之例,發遣都事處,更以拿致王獄之意,分付,何如?五字刀削傳曰,通編所載,傳旨正法云者,與今番事有間,渠以應坐處絞之人,且有別般現發之罪,則渠父情節,雖難究問,於渠,不可只用絞律。況謀叛巨逆,應坐人處斬,明有可據之例,此事,已有爛商於筵席,依下敎,卽爲擧行,可也。
金魯永,以義禁府言啓曰,卽接京畿監司徐有防牒報,則果川縣監呈狀內,罪人以謙,自今月初七日,時時氣塞昏窒,故多施藥物救療云。若使此賊,徑斃獄中,則其爲刑法之失,莫大於此,急速發遣府都事,拿囚王獄,以爲捧結案正法之地,何如?傳曰,正法一也。日前次對,亦諭大臣,拿來之際,徑斃可慮,如此則,徒有失刑之嘆,發遣宣傳官,卽其地方莅斬,不必更捧傳旨。此草記踏啓字以下,待城門開,出送都事,押付囚縣獄,更送都事,出付宣傳官,仍令眼同擧行事,分付,可也。
朴天衡,以刑曹言啓曰,日前動駕時,西部居奴豐賴等,擎錚於衛外,故取考其原情,則以爲,昨年十一月初三日合氷時,渠輩五人,往豐德,載柴以來,而船到唐人里前,半夜風浪船傷水沈,命在傾刻。故繫腰帆竹,大號天地之際,禁軍兪大得,乘艇入江,拯濟五人,救活下陸,特施賞典云矣。若使兪大得,乘夜涉危,挺身活人之功,誠如此供,則宜有所褒嘉之典。而旣無該里之參看,亦無當部之發告,則不可以渠輩之私自呼籲,遽然準信,令京兆,詳査稟處至於豐賴等之事,非四件而猥煩天聽之罪,不可不懲,自臣曹,參酌勘處,何如?傳曰,允。係是人命拯活,虛實不可不詳査處之,嚴飭該府,査問報來後稟處,可也。
金魯永,以刑曹言啓曰,日前動駕時,全羅道光州居高召史,擊錚於衛外,故取考其原情,則以爲,其夫白伐男,以景陽驛吏隨行,而驛主人金光澤,六百兩役價,沒數捧食,七驛人供饋,全不如節目所約。故屢次上言,未家天恩,畢境定配穩城,光澤之隱匿節目,任自都呑之罪,明査以雪云矣。其夫白伐男,上年九月,托以驛弊,構誣官長,肆然擊錚,故因判下,使之行査,而及見該道査報,則伐男原情辭意,都歸誣罔,故依律定配矣。發配屬耳,敢生僥倖之計,有此籲天之擧者,萬萬無嚴,所當懲治,而無識常女,不足深責,原情內辭緣,勿施,何如?傳曰,允。
金魯永,以刑曹言啓曰,日前動駕時,黃海道遂安居幼學李宗裕,繫錚於衛外,故取考其原情,則以爲,渠之贖奴㐏奉悖戾,故渠子甲得,略施笞杖,則常發報復之說矣。有僵屍於平安道祥原郡,而㐏奉援引曰,致死人今同,圖得李龍甲養母韓女次,往于三鶴洞矣。李甲得·李龍甲·李自文等,打殺云云,而甲得等,一倂被捉,鶴舞周牢,不勝惡刑,皆誣服,未免瘐死,故渠之子婦,爲夫伸暴,特蒙明査之澤,而無識愚婦,不能條對,反彼誣罔之罪。設或打殺韓女之供,今同來劫之狀,明白納招,有若登時戕殺,而因㐏奉之誣陷渠子,仍作元犯,萬萬痛迫,特爲疎釋云矣。此獄昨年閏七月,李甲得妻蘇召史之鳴錚,至有行査之擧,反被誣罔之罪,則其父之又此呼籲,敢爲死中求生之計者,萬萬痛駭。不可以事係四件,有所原恕,原情勿施,宗裕,自臣曹,從重勘處,何如?五字刀削傳曰,依金召史例決處,可也。
金魯永,以刑曹言啓曰,日前動駕時,西部居金召史,擊錚於衛外,故取考其原情,則以爲,隣居朴順乭妻,以渠家傭汲之女,壬寅十二月二十七日夜半,謂以汲水,忽來叩門,故開門還睡之際,渠夫林枝郁,疑有人跡而出視,則積米一石,已無去處,必是順乭所爲,詰問順乭,則順乭無辭發明,以貸去樣,成納手記。其日夕,順乭兄敢冬,聞其所由,蹴踏其弟曰,汝何爲手記?設或手記,何以吾名同貸僞着乎?連日亂打之狀,無人不見。而順乭不勝憤怒,過飮冷酒,生病致斃,則敢冬,隱避,使其婿張雲發狀,至被殺人之罪,豈不至冤乎?秋曹推問時,證參趙哥特等四人,亦以敢冬兄弟連三日鬪鬨之意納招,則渠夫曖昧之狀,明若觀大,而連受重刑,股無完膚,且老母年今七十,長嬰疾病,命在朝暮。伏乞渠夫林枝郁,生出獄門,母子相見云矣。其夫林枝郁,見失一包米,致疑朴順乭,以吐木亂打之狀,順乭妻李召史,明白目覩,持納器杖,則枝郁,自知其難免殺人之罪,募得洞人,要作看證,敢欲推諉於其兄,而一査再査,奸情綻露,獄案已成。故前此呼籲,已置勿施,屢下判付,又爲嚴截,則敢售僥倖之計,又此煩瀆,尤極無嚴,不可以事係爲夫,每每原恕,原情勿施,金召史,依律勘處,何如?傳曰,赦令纔過,事係爲夫,參酌勘罪放送,可也。
判府事徐命善箚曰,伏以,履新臨墓,聖懷克伸,經宿移蹕,玉體彌康,臣民慶祝,曷有其極?仍伏念,臣孤負職責,自速嚴敎,泥首金吾,顒俟譴荷,豈意如天之聖度,曲賜涵貸,勿胥之溫音,曾不崇朝?臣仰感俯怵,歸伏私次,而惟是有罪未勘,大關國綱,玆不得不冒死煩瀆焉。噫,太僕馬政之前後飭勵,凡幾遭矣。居常調選之方,臨時馴習之節,苟能少加惕念,隨處董察,鑾路咫尺之地,豈至於上駟之失御,而乘輿之不便哉?如臣昏憒,十載尸居,疢疾轉痼,事務全抛,而況官久則怠生,吏熟則警弛,成效反衰於寬縱,宿弊漸興於姑息,雖以今番事觀之,其平素管束之解緩,足可推知。從前乞遞之言,亶出由中之懇,而未蒙體諒,輒復淟涊,一日二日,缷免尙遲,不但臣之夙宵憂迫,寢食靡甘,緣臣之名忝大官,每使僚席,替被其罰,威命或至中輟者,其爲朝體之苟艱,事面之傷損,尤當如何?短箚訟愆,毫非假飾。伏乞聖明,先遞臣太僕兼帶,仍令攸司,論臣常憲,俾得以嚴公法而安私分,千萬幸甚。答曰,省箚具悉卿懇。非卿,無以董督,以今馬政,得免銜橜,賴有卿隨處嚴戢,卿須安心視事。仍傳曰,此批答,遣史官傳諭于徐判府事。
右議政金熤箚曰,伏以,躬臨墓禋,感年華之遽換,歷奠廟酌,愴陳蠲之寢遠,聖心於此,當作何懷?惟以冒寒動駕,徑宿還宮,鑾御無撓,玉候冞康,誠不勝忭幸之忱。仍伏念,臣之肚脘膨滿之症,已至經朔之久,昨於陪扈路上,忽地陡劇,呼吸喘急,神識眩轉,達夜呻楚,朝來益加,兼以風寒外襲,感熱內拱,見方委倒床笫,㱡㱡欲盡。此際伏承明日殿講考試之命,歲元月正,臨門造士,甚盛擧也,豈敢不强策趨命?而顧此病情,不但有時月彌久之慮,目下蠢動,其勢尤未如何矣。玆敢倩人構箚,略控疾痛之呼。伏乞曲垂鑑憐,亟賜變通,以便調息,仍治臣違命之罪,以肅朝綱焉。答曰,省箚具悉卿懇。愼節豈勝奉慮?明日試官,今方變通,卿其安心勿辭,益加善攝。仍傳曰,此批答,遣史官傳諭于右議政。
傳于金魯永曰,明日製述命官,大臣中,無以點下,正一品中,擬入。
判義禁金鍾正疏曰,伏以,歲籥載新,聖懷增感,哀臨墓所,奠酌魂宮。伏惟止慈之情,何以堪抑?侵冒峭寒,連日動駕,玉候不瑕有損,區區悲隕之餘,不勝仰慮之至。竊念凶賊以謙,非徒在法應坐,渠所自犯,亦已彰露,而旣不能嚴覈情節,明正典刑,及其徑斃有慮,涖斬命下,而未結案而正法,卽是法典之所禁。故臣猥以執藝之義,前旣屢陳,昨又防啓,及承下批,以巨逆應坐人,處斬,明有可據之例爲敎,臣於是不敢堅執初見,卽已發遣都事矣。第通編本文曰,逆魁兄弟妻妾竝誅,今以謙,旣用此律,則逆復庶弟,宜無異同,只誅其子,不誅其弟,揆以法文,極爲斑䮕,竝施一體之律,斷不可已也。且以宇鎭言之,妖慝之情跡,有浮於以謙,凶慘之供招,已輸於平問,而更不究覈,徑先酌處,治獄之疎虞,莫甚於此。今於以謙伏法之後,王章獨逭,輿情愈激,不可不還囚嚴覈,快施當律。伏願聖上更加深思,竝賜裁處,俾盡其誅亂之道焉。臣無任激切憂慨之至。答曰,省疏具悉。卿之草記,援據旣有所見矣。如此用律之後,又以渠弟之竝施爲請,誠亦切當。而捕廳査事,服毒一款,姑不得分明,階梯,不可輕置一律,且於已例,亦有弟不竝施之事,姑令仍囚,可也。宇鎭事處分,自有細加商量者,勿煩。
刑曹判書李崇祜疏曰,伏以,歲籥載新,邦休滋至,慈功丕闡於安社,聖孝彌光於上號,禮成大庭,歡均八域。臣於日前,伏承傳敎,以臣與聞都監之役,特命加資,繼伏奉除旨,爲資憲大夫刑曹判書者,資憲峻秩也,司冠重任也。是奚爲而至於臣也?噫,炳幾鋤亂,翊聖躬而奠宗祊,積誠回謙,揚徽音而進鴻名,鏤諸金玉,垂之千億,此實前古女史所未記之盛事,而如臣無似,隨諸臣後,廁名於敦匠之任者,榮固至矣,勞於何有?伏況聖德每軫於承志,凡節多務於從簡,工旣至約,日又甚淺,則尤何論於懋賞之典,而有此罔功之恩也?臣本文質無當之一賤品耳,拙澁寡和,自處中和之間,根植靡依,甘在升沈之際,身旣無望於顯達,人亦不期以進就。乃於十數年來,遭逢我殿下,援自挾冊之列,滾到橫金之班,靜夜思惟,身非己有,而父子又相聯武,門闌轉益照耀,匪分之懼,過福之戒,常不禁日夕交中,今又進一步而躋八座,則不但有靦於梁鵜之詩,滿而招損,理必無幸,臣雖至愚,顧何敢憑恃寵靈,厭然冒應,上累則哲之明,下取不衷之災哉?聞命震悸,歷日靡定,今始略入文字,仰暴微懇。伏乞聖明,諒臣辭之非出飾讓,念公器之不可濫授,亟令收還臣新除爵秩,以安私分,不勝幸甚。答曰,省疏具悉。亦云晩矣,卿其勿辭行公。
戶曹參判金魯淳疏曰,伏以,三陽回泰,百祿滋至,歲首月正,日吉辰良,東朝之冊寶親上,重宸之聖孝益彰,臣民慶忭,帀域惟均。而臣適忝近密,獲覩盛儀,區區頌祝之忱,尤不勝其與榮而同慶也。第以臣之薄效執役之儀,而至侈酬勞之典,陞其階級,擢之亞卿,臣聞命驚惶,感激異數。臣雖磨頂放踵,顧何足以報天地造化無物不遂之恩也哉?伏念,臣才本譾劣,年又衰頺,蹤跡自疎於朝班,筋力不敢於任使,而前後銀臺除命,特出於聖簡,此莫非聖意,追念臣先祖曲庇遣裔,不以庸陋而必欲假借之,剪拂之,以至於今日,寵擢之恩,逈出尋常,而繼以有地部佐貳之命,則殆若慈父之恩斯勤斯,眷眷焉必置諸懷也。在臣銘刻,固當竭蹶趨承,以伸叩謝之義,而顧惟命德重秩,地級自別,度支貳席,華要兼備,決非如臣至愚極陋之姿,所可堪承,則亦何敢徒知感激聖恩,不思所以冀免之道哉?玆不得不披控血懇,仰瀆宸嚴。伏乞聖明,俯垂諒察,亟收臣新授資級職名,以重公器,以安私分,千萬幸甚。答曰,省疏具悉。卿其勿辭行公。
工曹參判趙尙鎭疏曰,伏以,以歲之正,維月之吉,禮成上號,慈化丕闡,賀擧呼崇,聖孝彌光,宗社無疆之休,其自今始,中外於忭之忱,曷有其極?乃者春回郊原,親行奠酌,歷臨魂宮,經宿回鑾,聖懷少伸,玉體益康,新年祈祝之悃,有倍他時。仍伏念,臣於日前陪扈之班,猥蒙特恩,忝長一院,當品知申,人所罕叩,庸愚如臣,濫竽多愧,不數日而荐下晉秩之命,臣誠驚惶震剝,不知所以致此也。噫,臣之本末長短,莫逃淵鑑,內外揚歷,輒荷拂拭,毛髮頂踵,皆歸造化,雨露生成,若偏微物,私家滿足之戒,不啻淵谷之如隕,邇來危蹙之踪,徒感天地之曲庇。宿趼供仕,兢惶猶切,榮塗進步,夢想豈到?幸値模畫之慶,得備近密之列,躬逢盛會,獲覩縟儀,而榮耀極矣。暫時執事,元無可記之勞,忽此誤恩,遽出常格之外,班聯卿月,秩躋金貂,虞廷有德之命,是其職耳,臣是何人?前後兜攬,乃至於此,古人軒梁之譏,猶屬例讓,聖朝嚬笑之政,恐累則哲。自承新命,今爲三日,循省愧恧,無所容措,水部除旨,又下此際,寵眷冞隆,感涕無從,叩謝之義,宜不俟駕,肝膈之懇,竊附循墻。玆敢猥入文字,仰瀆崇嚴。伏乞聖慈,察臣由中之懇,亟收匪分之資,以重名器,以遂微諒,千萬幸甚。答曰,省疏具悉。卿其勿辭行公。
獻納權恢疏曰,伏以,天祐宗祊,景運潛周,王大妃殿進號之禮,已涓吉日,廟宮展拜,回鑾萬安,臣民慶忭,曷有其極?仍竊惟念從古亂逆何恨,而豈有如今番逆變之至凶至憯者哉?十五行九字刀割宇鎭之逆,不須更提,許多之負犯,只是渠供中四字刀割四字,便作斷案,更無可問,殿下亦必不以爲非逆,而不由政院,不命獄官,直爲發配,古今天下,寧有是哉?以院相之子,而爲凶爲逆,則其罪比他逆爲尤可誅,安有以院相之故,恕其子之逆乎?又況所謂院相者,亦有千罪萬惡之與子共濟,決難免於三尺之誅乎,亦願殿下,明正其父子之罪,寧鎭等諸賊,竝從兩司之請,毋使擧國公憤,去益拂鬱焉。臣於前冬泮試,有不勝駭嘆者。噫,朝家之設置陞庠,蓋出於菁莪樂育,培養成就之盛事,而挽近以來,漸不如古,大則乖亂心術,小則惹起爭端,有識之竊嘆,厥由久矣,而未有如今番之爲也。今之人才,雖曰渺然,心誠求之,亦豈無可合遴選者?而榜眼一出,物情駭愕,世所稱博實知名之士,率多見屈而所倖占者,太半是宰相家年少子弟,未離蒙學之類,此殆古今之所罕有也。噫嘻,臨歲二字削特簡,聖意,何如?而乃敢以莫重課試,爲生色沽譽之資?語其孤負,不啻大矣,不可以遺珠二字,泛然論斷。至於通讀,專委下吏,賄賂公行,皆有定價,淆雜無餘,傳說浪藉。數三鄕儒,不勝憤憤,會坐泮村,招致出榜之下屬,至有數罪猝曳之擧云。風習固可駭,在泮長,亦爲自引之一端,而側聽累日,未之聞焉。以此以彼,大關廉防,臣謂行大司成洪檢,亟施譴削之典,陞庠及通讀,三榜目,特令勿施,以淸科場,以謝物議,斷不可已也。臣本以疎闇之蹤,濫蒙陶甄之澤,出入臺省,已過二十餘年矣。蒲柳之姿,衰朽無餘,狗馬之疾,沈痼轉深,僵仆旅邸,昏綴床玆,忽伏奉薇垣除命,積違之餘,誠切覲光。歲初動駕,義重陪扈,而病勢如右,蠢動無路,瞻望象魏,益竊耿結之忱。玆敢略具短疏,仰瀆崇嚴。伏乞聖明,俯垂諒察,亟命鐫削臣職名,仍治臣瀆擾之罪,以肅朝綱,不勝幸甚。答曰,省疏具悉。泮長事,此亦科場,苟有挾雜之事,其罪豈止譴削?否則擬律,未免太過,至於一任下吏之捧賂一款,可謂兩罪俱發依施。陞庠及通讀三搒勿施事,宰相子弟之倖占,卽父兄之罪,而斷以行私,事近臆決,間亦豈無實才?削全榜過矣。通讀事,風聞有難盡信,爾言旣有指的,査處在所不已,令大司成,知悉擧行,亦豈必盡削全榜?爾其勿辭察職。
丁未正月初十日卯時,上御會慶堂。來待諸臣入侍時,右承旨徐鼎修,假注書李德鉉,記事官李相璜·金祖淳,錦城尉朴明源,戶曹判書趙璥,宣惠廳堂上徐有隣,以次進伏訖。上曰,昨日看審則卿等所見,何如?僉曰,宜嬪墓西墻近處,實合卜地矣。上曰,今則以此完定爲好,而始役則何間爲之耶?璥曰,臣等未敢質定仰對矣。上命書傳敎曰,文禧廟基址,初定於景慕宮南墻外矣。昨年九月以後,揆以神理,人情,就宜嬪廟近處卜地,實爲便當。戶判昨旣進往,看審廟基,以宜嬪宮西墻外家舍移定,始役日子,今秋來春間,待下敎擇吉擧行。今番勿設廳,戶工曹堂上郞廳,各一員,以文禧廟營建堂上郞廳,自吏曹,臨時啓下,至於入啓及行會文書之事係廟役者,以營建廳稱號,昨年不但已有筵敎,以今經費,許多物力,豈可責之度支?甲辰冊禮後,常供之儲留該廳者,數必不少,廟役時,以此取用於惠聽事,分付戶曹,命入外辦。命退,諸臣以次退出。
丁未正月初十日辰時,上還昌德宮入侍時,行都承旨蔡弘履,行左承旨李在學,右承旨徐鼎修,左副承旨李集斗,右副承旨朴天衡,同副承旨兪彦脩,假注書張錫胤·李德鉉,記事官李相璜·金祖淳,檢校直閣徐龍輔,原任待敎李崑秀,待敎尹行任,以次侍立訖,上具翼善冠·白袍,乘輿出崇賢門至降輿所,左通禮,啓請降輿乘輦。上降輿乘輦,由興化門,自敦化門至降輦所,左通禮,啓請降輦乘輿,上降輦乘輿。命書傳敎曰,前後申飭何如,轎馬不能調習,今日動駕時,以致轎中之不安?似此太僕,革之無妨,本寺二提調,爲先越俸三等,捉付兵判有命,終不待令,該吏令兵判,決棍七度。由協陽門還內,諸臣以次退出。
丁未正月初十日午時,上御重熙堂。禮房承旨入侍時,右承旨徐鼎修,假注書李德鉉,記事官尹行任·金祖淳,稟事閣臣金載瓚,以次進伏訖。上命書傳敎曰,因完伯狀本思之,各道賑邑,如有當次,上番軍,以之次番,畢賑間換徵事,分付禁御兩營,無論設賑與否,今春兵使點閱,限麥秋皆令代行事,令廟堂,分付。又命書榻敎曰,提調持湯劑入侍。又命書傳敎曰,耆堂難責劇務,判尹宋載經許遞,抄戶當始,政官牌招開政,以在京無故人差出。又命書傳敎曰,明日殿座時,別雲劍,以入直擧行,挾輦軍,以金虎門入直軍四十名除出,副輦儀仗,竝置之。命退,承史以次退出。
上在昌德宮。停常參·經筵。
藥房提調徐有隣,右承旨徐鼎修啓曰,親臨墓廟,連行奠酌。伏惟聖懷,撫時冞切,移次經宿,侵早回鑾,伏未審夜間,聖體,若何?勞動之餘,不瑕有損節,今日臣等率諸御醫,趁早入診,詳聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
曺允大,以內醫院言啓曰,副提調蔡弘履,今日問安,不爲進參,卽爲牌招,何如?傳曰,允。
傳于洪明浩曰,侍衛軍兵毛具。
同成均大司成前望單子入之。同成均金履素,大司成李時秀落點。
承旨前望單子入之。洪明浩·申耆落點。
兵曹參知前望單子入之。朴天衡落點。
承旨前望單子入之。曺允大落點。
以京畿監司啓本,充軍罪人金道興,南陽府到配事,傳于金魯永曰,纔過霈澤,拿致營門,決杖五十度,仍爲放送事,回諭。
金魯永,以兵曹言啓曰,今正月十一日,武臣賓廳武經講書日次,而殿座相値,不得爲之之意,敢啓。傳曰,知道。
金魯永,以兵曹言啓曰,景福衛將權昌質·韓聖源,身病猝重,勢難供職,俱爲呈狀乞遞。實病旣如是,則輪番之任,不可久曠,竝改差,何如?傳曰,允。
金魯永,以兵曹言啓曰,新差下小吉號里權管李宗蕃,身病猝重,時月之內,勢難登途赴任之望,呈狀乞遞。實病旣如此,則不可强令赴任,依例罷黜,何如?傳曰,允。
徐鼎修,以訓鍊都監言啓曰,今正月十一日,明政門親臨春到記儒生製述時,依兵曹節目,金虎門軍三十名,弘化門軍九十名,待標信除出,把摠李殷昌,哨官金宗澤·金吉行,率領,明政門外左右邊環衛,雜人一切嚴禁,事畢後,還入直所之意,敢啓。傳曰,知道。
執義李師濂,掌令崔景岳,持平任希遠,校理李羽晉,副校理宋民載,正言金載翼,正言柳畊,副修撰嚴思憲啓曰,請黜置罪人鄭致達妻,亟令王府,快正典刑,以洩神人之憤。請故物罪人德相,亟施孥籍之典。請逆賊尙喆,依律處斷。一行刀割答三司曰,不允。六字刀割
執義李師濂,掌令崔景岳,持平任希遠,正言金載翼·柳畊啓曰,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之支屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬,應坐之類,一依适·雲例擧行,英材·斗恒,更令王府,設鞫嚴問,期於得情,快正典刑。請故物罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。措辭見上噫嘻,今番賊復之凶謀逆節,是天地間何等大變耶?射天之陰圖,醞釀已久,暗地之禍機,排布極密,以渠之結案觀之,外而閫帥爲其部曲,內而營校,成其羽翼。惟其鋤治之道,宜先黨與,而曾未一問往先伏法,凶徒究覈之路,只在於所搜文書,而遽付回錄,憑覈無階。噫,是何事也?呑舟之魚,旣多漏網,伏莽之戎,將復伺釁,方來之憂,容有其極?噫,彼善德,以賊復之庶弟,平日陰謀,無不綢繆,凶醜逆黨,萬無不知之理,則到今窮覈,惟在善德之設鞫嚴問。而今乃有移付捕廳之命,王法捕廳,輕重自別,盤詰究問,緊歇有殊,其不可以蟣蝨賤類,或忽訊覈之方。請捕廳罪人具善德,亟令王府,嚴加鞫問,期於得情。噫嘻,痛矣。從古亂逆何限,而豈有如宇鎭者哉?渠以凶喆之子,藉其氣勢,罔念呴濡之恩,益肆跳踉,擬帥市恩之謀,極其陰秘,荷杖偸鈴之態,不忍正視。其所負犯,不一而足,而乃於不敢言之地,敢懷不敢萠之心,潛搆啓草,欲售欺天之計,此已萬萬凶悖,而於渠,猶屬薄物細故,潛藉逆復之姻婭,一行刀割甚至於干涉善復,自知當死之供,吐實於平問之下,其陰慘情節,更無可言。有賊如此,不施邦刑,則天網絶矣,王法壞矣。宇鎭之於善·謙,兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈。請遲晩罪人宇鎭,更令王府,卽速拿來,仍前設鞫,期於得情,夬正典刑。噫嘻,痛矣。今日亂逆,苟究其本,則顧不在於五月之禍變乎。二十字刀割是以,壬寅之前,則有榮·德焉,壬寅之後,則有夏·瑮焉,畢竟則今年夏秋之喪變出矣。噫嘻。尙忍言哉?擧國臣民之悲冤疑憤,愈往愈劇,而及承我慈聖諺敎,始知兩次喪變,果有所以矣。慈敎若曰,症勢凡百,自初怪底,此豈非喪禍之源委,逆變之頭䐉乎?在今日所當窮覈者,惟在於此一款,而若其窮覈之道,則亦惟在於逆醫廷楫。乳道不可斷而斷之,熱劑不宜進而進之,則其間情節,已極疑怪,而滿廷臣僚,屢朔嚴討,終不得請,尙使戴頭於竄配之中,此殆天意之有在也。噫,窮凶之謀,至憯之計,必有主張指揮於不覩不聞之中者,則此豈一逆楫,所可獨爲者哉?然而端緖之鉤得,情節之覈出,不得不先自廷楫始,請減死定配罪人廷楫,亟令王府,設鞫嚴問,期於得情。噫嘻,痛矣。以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行而,孥戮之律,在所不已,請正刑罪人,以謙,施以孥戮之典。答曰,不允。臺啓體段依啓之後,元無繼發之例,況善德如渠蟣蝨,何累王府?鉤覈情節,自捕廳擧行足矣。待服毒一款査出,卽當用法,善德事,斯速釐改。持平任希遠啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請申愷設鞫嚴問,期於得情。措辭見上今番逆獄,凶復逆喆爲之機括,則到今鉤覈之道,惟在於干連兩賊之類,而惟彼寧鎭,卽是尙喆之子,善復之壻,則情節之交通,陰謀之綢繆,不在別人,皆出寧鎭之來往,則捨此寧鎭,更何究覈?而移送捕廳之後,未卽訊問,旋爲酌處,獄體疎忽,已無可言,刑政壞損,莫此爲甚。請罪人寧鎭,亟令王府,設鞫嚴問,期於得情。趙時偉,本是陰譎之性,濟以鄙悖之行,妄自比擬於戚聯,每欲兜攬其權勢,爲世指目,厥惟久矣。年前邦慶,八域含生,莫不蹈舞,而惟彼時偉,抑獨何心,敢懷他腹,言辭之間,顯示不悅?情節叵測,國言喧騰,而特以威勢所壓,人莫敢言,及至宇鎭擬帥之謀出,而眞贓綻露無餘矣。渠旣內歷外敭,無欲不遂,而益懷無厭之心,締結妖宇,父子圖占戎權,其心所在,將欲何爲?方當宇鎭聲討之日,渠豈逭黨與之律乎?請趙時偉爲先施以島配之典。新除授掌令白仁煥,時在平安道定州地,持平柳甲基,時在忠淸道公山地,請竝斯速乘馹上來事,下諭。答曰,不允。趙時偉事,院啓已依啓,下諭事,依啓。正言金載翼啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴提防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。措辭見上今番逆變,醞釀旣久,排布甚密,徒黨枝葉,宜不止於在囚諸賊,而只緣鞫事未了,徑先撤罷,當逮者不逮,當問者不問,疎虞之歎,已無可言。而至於寧鎭,則卽是賊喆之賤産,逆復之愛壻,兩賊之糾結交通,寧鎭爲之階梯,昏夜去來,屛人密語之狀,旣出於囚供,陰謀秘計,無不參涉,則凶徒之覈出,隱情之鉤得,專係於此賊之盤問。而移送捕廳之後,未卽訊覈,旋爲酌處,獄體之疎忽,刑政之壞損,更無餘地。請罪人寧鎭,亟令王府,設鞫嚴問,期於得情,夬施王章。趙時偉,賦性陰鷙,行己回譎,護法翰賊,全昧滅親之義,指揮馨疏,莫掩嘗試之計,而此於渠,猶屬餘事。向在邦慶,敢懷他腸,言辭之間,顯肆不悅之意,章奏之上,力遏慶忭等語,甚至於五月喪變之後,暗囑其兄,沮戱葬地。人言藉藉,情節難掩,爲世憤痛,厥惟久矣,而威勢所壓,人莫敢言,及夫宇鎭擬帥之謀出,而眞贓尤益綻露矣。渠旣內擅銓柄,外據藩臬,盤結顓弄,無欲不遂,而所未足者,戎權則,乃與宇鎭父子,暗地締結,昏夜綢繆,隱然自比於戚聯之人,至欲擬擧於將兵之任。手勢到此,將欲何爲?卽此一款,爲渠斷案,方當宇賊逆節彰著之後,渠豈逭黨與先治之律乎?請趙時偉爲先施以島配之典。新除授司諫朴聖泰,時在平安道咸從府任所,請乘馹上來事,下諭。答曰,不允。趙時偉事,以擬帥二字聲罪,則發啓亦云晩矣。然護法翰賊,昨秋脫空,指揮馨疏,太沒模捉,其下一段語,人臣負此罪名,何以自立?此何等于犯,而豈可以疑似之風傳,如是爲言乎?不待時偉之自明,揆以常理常情,人孰取信,大抵渠之取此,莫非自取,宇鎭之致此,亦渠所使,以渠處地,早絶宇鎭,眞有若浼之心,不售陽護之計,則以風牛不及之際,寧有名登於誅討宇鎭之疏啓乎?卽此罪累,一番有大懲創之擧,然後諸凡出入近密,厚蒙恩造者,皆知如彼爲死,不如彼爲生之義,下無訕上,人得全軀,此不但生道殺人,亦出爲渠家之意。所可嗟惜者,渠未蒙宥之前,使無累之其兄,不得從宦,而與持難,曷若究竟,所請律名依啓,使世之欺蔽君父,賣弄朝廷者,知有所畏憚心也。下諭事,依啓。
左議政李福源疏曰,伏以,慈綸下布,天討竝行,聖孝上格,縟儀誕擧,春元回泰,宗社增鞏,慶祝之忱,率普惟均,日昨墓廟臨幸,回鑾萬安,適忝陪扈,愴忭交切。仍伏念,臣於日前賓筵,猥陳乞身之懇,嚴畏囁嚅,未敢畢辭,今則蹈舞誠伸,奔走事暇,區區言私,庶可得間,臣請不避僭瀆之誅,歷陳恩遇終始進退本末,以冀聖明之垂察焉。昔在己卯,臣以講書僚屬,周旋冊禮之際,出入講筵之末,得以密邇淸光,頻承玉音,此卽臣遭逢受知之初也。後十七年,臣以賓客入對,天語溫諄,記有疇昔,諭及中間之阻闊,仍論問學之次第,此又臣不世異數,藏在肺肝者也。及我聖上,正位九五,化理維新,臣方衰倦冗散,與世相忘,而淸銜要地,多蒙特簡,至於台司之命,尤出聲望之外,而前後筵敎,疏批,輒提講院時事,德意鄭重,逈越尋常,蓋日月之明,偶有遺照。不知臣空疏無用之實,誤賜記識,偏加寵眷,竊自念如臣固陋疎賤,世所棄擲,不數,而乃蒙君父之知顧,愈久愈勤,小人之性,慕榮懷恩,感激竦聳,不知死所。此臣所以不敢不進,而初未嘗量才量分,妄意當世也。臣之冒膺匪據,六年于玆,乍解旋叨,至再至三,而曾不能獻一言做一事,所竊者榮祿而已,所積者罪戾而已。上孤隆知,下負夙心,中夜思惟,惶汗遍體,且臣天廢之疾,不齒恒人,只合跧伏蓬蓽,初豈擬議仕宦,而怵迫一出,仍成盤礡,扶曳䠥,艱窘百端。又自昨春以後,屢經添劇,昔之酸澁者,今或痛楚,昔之矇矓者,今益昏暗。中書文簿,只憑郞吏之誦傳,殿閣出入,倍費階級之模索,至於晨夜之際,炬燭之下,迷亂顚錯,咫尺莫辨。此實聖鑑所悉,通朝所知,以此貌樣,當此職任,一日二日,抵死不捨,則臣身狼狽,雖不足道,四方之譏笑,輿臺之唾罵,不亦辱名器而羞朝廷乎?況臣本以寒素之門,粗守謹畏之規,半生漫散,灰心進取,而年來蒙被,太溢涯分,兄弟子姪,竝列崇顯。器盈則覆,福過則災,夙宵憂懼,如臨淵谷,臣之去留,在國事少無損益,在私門大有得失,此臣所以不得不退,而非出於內懷占便之計,外求知止之名也。臣之賤齒,今爲六十有九,去禮經致仕之年,纔欠一籌耳。犬馬戀係之忱,豈不欲遲徊黽俛,耐度此歲,而病隨日添,勢同弩末,一歲光陰,如爭十年,職務瘝曠,已矣無論,筋力之禮,亦難自效,撫躬悼歎,生不如死。伏惟聖上於臣,親自簡拔,特加視遇,不惟寵之以爵祿,固嘗優之以恩禮,隨事而敎導之,有罪而庇覆之,委曲生成,皆歸造化。今臣切至之懇,鳴號之聲,出自肝膈,毫無假飾,豈不有以憫憐而體諒之,俾遂匹夫之顧,以卒天地之施也?噫,夏秋以來,宗國孤危,倫彝斁晦,賊魁雖殲而四字刀割鞫事徑撤而究覈太疎,憂虞之端,疑憤之情,大小同聲,汔未準請,以至世道朝綱,國計民命,種種爻象,無一可恃,若涉大川,茫無津涯。上貽至尊之憂屢發中朝之歎,此豈臣求去之時?而公然一瞽,尸居伴食,堂堂政府,爲臣養病之坊,慙赧怵惕,寢食靡寧。與其一向蹲留,病公妨私,毋寧自乞於君父,復還其本分,尙或有補於淸朝四維之治也。齋沐治疏,亦旣有日,而徊徨前却,今始仰徹,欲望聖慈,俯賜矜察,先遞臣議政之銜,仍許臣休致之請,使臣身有據於進退,聖恩無替於終始,則臣當瞻依城闕,時奉朝請,優游暮景歌詠昌辰,華封之祝聖人,釋氏之報塵刹,乃臣之餘生究竟法也。近聞臺章儒疏,日積公車,輒以討逆之不誠,按獄之不嚴,譏斥大臣,其言儘是。而臣將退矣,目下處義,有不暇煩,惟有竦息竢勘而已。答曰,省疏具悉卿懇。休退之請,實是意外,多少在別諭,卿須安心勿辭,卽起視事。仍四字刀割傳曰,此批答及別諭,遣史官,傳諭于左議政。
工曹判書金鍾秀疏曰,伏以,駕臨墓廟,經宿廻鑾,玉候康寧,下情歡忭,臣以舊時賓僚,情迫歸護,迹阻陪扈,撫念悲觖,但有涕淚。仍伏念,臣於日昨賀班,忽伏奉加資之命,臣驚惶之極,有汗沾背,以臣之懵識短文,猥膺玉冊製述之任,曾不能揄揚慈聖殿下盛德偉功之萬一,以少效犬馬之誠,且慙且悚,若無所容,升秩峻賞之遽降於近例之外,是豈臣夢想所敢到也哉?身在禁中,雖不敢不祗肅,而濫賞旣係王政之失,冥升,又非私分所安,義在必辭,不容但已,至於文衡之任,雖緣事會迫急,冒當代撰之役,而縟禮已過之後,則決不當一日仍冒。冬官之長,亦非草莽賤臣,所敢遙帶者。噫,臣之猥上歸養之請,今已八年,續上乞骸之請,亦已六年于玆矣。雖因禁令至嚴,不敢更煩陳請,有若置之相忘,而若臣之中心顒祝,覬幸天地父母之終垂曲憐,特丐臣三字之銜於未死之前者,則寤寐耿結,六年如一日。嗚呼,臣身已退矣,臣情又急矣。蹤跡滓穢,不可復廁朝端,方寸煎沸,無以暫曠母側,泝考八年之間,未嘗敢爲一日供職計,則六卿之任,三館之長,是豈可擬議於臣身者哉?臣母今年九十有一矣。仰惟聖人在上,以孝爲治,假令臣,無故在朝,其不可復責以職事,天日之明,豈或遺燭,而到今洊辱誤恩,久縻虛銜,適足爲兩妨公私之歸。況今輪製有命,慶科迫頭,此時主文之任,尤不可不及早變通,玆敢披瀝肝血,從縣道上聞。伏乞聖明,亟命收還臣新授資級,鐫遞臣本兼職名,千萬之祝。答曰,省疏具悉。晉秩寔循常典,試役當費半日往來,卿其勿辭,趁期上來。
丁未正月十一日辰時,上御熙政堂。春到記分製講入侍時,行都承旨蔡弘履,左承旨李在學,右承旨徐鼎修,左副承旨金魯永,右副承旨朴天衡,同副承旨申耆,假注書張錫胤·李德鉉,記事官李相璜·金祖淳,製述試官行司直鄭昌順,前參議李時秀,前承旨曺允大,前校理沈樂洙,司僕正成種仁,殿講試官行司直洪明浩·李謙彬,前校理洪聖淵,以次進伏訖。上命書傳敎曰,製述命官李命植,代以殿講考官李在協爲之,殿講考官左相,代以判敦寧金鍾正爲之,殿講考官尹蓍東,代右參贊徐有隣爲之。命書榻敎曰,參考官有頉,代直閣鄭大容,檢校待敎李崑秀爲之,行司直洪良浩,讀券官加差。又命書榻敎曰,當該注書,事過後汰去。命書傳敎曰,咫尺前席,不伏而跪,頻頻仰首,擧措駭悖,同副承旨申耆爲先罷職。命書榻敎曰,承旨前望單子入之,待下批牌招察任。上曰,洪明浩,方在試所,承旨牌,勿爲頒布。出榻敎命書榻敎曰,未肅拜判尹許遞。命書傳敎曰,大司成,聞有親病,與未肅拜同成均許遞,前望單子入之,待下批,先入參後謝恩。命書榻敎曰,兵曹參知前望單子入之。命書傳敎曰,日前賓筵,已有敷諭于卿,今者巽章,奚爲而至也?前後眷遇之事,卿旣歷敍之矣。協贊予一人,毋替終始,豈非所以報答眷遇耶?愼節非不悶念,而相職非奔走之地,公私自有輕重,則今日豈引退之時,至若休致之請?尤是意外,雖於年至之後,猶不當丐身長往,況年未至而體尙康,則卿之言,不其近於無所據乎?艱虞溢目,國事罔涯,予之所倚毗,唯卿等在耳。卿須體予至意,勿復控辭。又命書傳敎曰,春到記殿講,純通比較純通幼學崔致祜,製述三下一生員李安默,竝直赴殿試,講之次幼學金國麟·金命顯·李基承·劉錫龍,製述之次生員金和鍾,竝直赴會試,講純通比較不通,幼學朴師善·權倖等及齋任幼學韓耆裕,製述之次進士姜彙明,各給一分,講略幼學金永弼等,及粗幼學金宗爀,製述之次進士閔致孝,各紙二卷筆三枝墨二笏賜給。命書榻敎曰,柑製及到記入格人,明日竝來待。仍命退,諸臣以次退出。
上在昌德宮。停常參·經筵。
夜三更四更,月暈。
曺允大啓曰,禁衛營御營廳將官來言,今日本營軍兵,日次私習云矣,敢啓。傳曰,知道。
以副校理沈煥之,修撰李書九·李顯靖,副修撰李庚運牌不進罷職傳旨,傳于洪明浩曰,只推,更爲牌招。
傳于李在學曰,日前因海伯辭朝時歷省事,府院君墓澆奠床備給,有下敎,而洪奉朝賀墓,亦令地方官,備給澆奠床,令淳昌郡守洪守榮,祗受行祭後發行事,分付主家,仍又下諭于本道監司。
以備忘記,傳于李在學曰,京外老人歲饌中,年過百歲人,加給米斗,以示朝家尊高年之意事,分付戶堂,仍卽下諭諸道。
以兵曹宣薦內禁衛試射時,優等別單,傳于曺允大曰,優等三人,當分等論賞,而今番則三人皆同矢數劃數,難以區別,今日風勢如此,明日兵判,進詣本營,小布一巡比較,別單書入居首人加資,之次人筒箇一部,又之次人,弓矢一部,依前例,今政院捧傳旨。
以兵曹宣薦內禁衛試射時,騎蒭別單,傳于曺允大曰,與昨年之片箭二中施賞,無異,而比片宜有區別,閑良則直赴會試,出身則相當職待窠,次次調用,以此捧傳旨。
以京畿監司狀啓,內官濫騎驛馬之罪,令攸司,問名勘處事,傳于金魯永曰,前後飭敎,何如,渠輩,乃敢無難冒犯?所爲萬萬痛駭,該中官,卽自中卑微者,令該曹,星火捉來,捧招以聞,待判下,以濫騎律照勘。良才驛如此,則他驛可知,而無一言報來,萬萬駭然。其外沿路各驛濫騎處,令兵曹,嚴關各該道臣處,使之査實報來後稟處,各該察訪,各別重勘,以懲日後。中官如此,外朝可知,亦令兵曹,嚴飭該道監司,使各另加察飭。
以全羅監司狀啓,遺棄兒,搜訪嚴飭事,傳于洪明浩曰,當此歉歲,遺棄與行乞之類,以五十州幅圓之廣闊,其數豈如是零星?此蓋飭令稍久,擧行怠忽之致,姑觀前頭欲示警飭,先以此意,令賑廳,措辭行會諸道,一體嚴飭。而諸道中最無形處,一二道有之,另加措辭嚴飭,一自典則印頒之後,至于今每月,以諸道所登聞數爻,續續載錄於冊子。此京廳之所知,而外邑必不聞似此委折,認以爲不爲,亦不妨故耳,竝以此意,一體嚴飭,京廳亦須留意採察事,該廳郞廳,自政院發牌,申飭。
以備忘記,傳于曺允大曰,黃海水使權䎐,平安虞候權伋,順天營將郭禎垕,忠州營將朴光翰,淸州營將申大順,永宗僉使姜柱河,淸城僉使金慶厚,廣梁僉使異景基,魚游澗僉使金聲大,楸坡萬戶洪採疇,伐登萬戶金宅和,梨洞萬戶李重植,造山萬戶李茂春,撫夷萬戶金斗聲下直,長弓一張,長箭一部,片箭一部,筒兒一箇賜給。
徐鼎修,以禮曹言啓曰,取考喪禮補編服制受敎條,則大小科唱榜時,皆從其時進見服色,若辛巳戊申,則君臣服盡之前,當烏帽淺淡服,而新恩服色,勿論淺淡布袍,唱榜時,一從其服,而去華蓋賜酒事載錄矣。今番文武科放榜時,依此例,新恩服色,鳥帽·白布團領·黑角帶擧行,而賜花賜蓋賜酒之節,勿爲磨鍊,何如?傳曰,允。
徐鼎修,以禮曹言啓曰,今此合慶庭試節目,今方磨鍊,而取考謄錄,則凡慶科,除初試庭試,取人後放榜,則有擇日擧行之例,亦或有卽日放榜之例,今番則何以爲之乎?敢稟。傳曰,庭試旣除初試,放榜,以卽日磨鍊。
洪明浩,以禮曹言啓曰,今此合慶庭試放榜,卽日擧行事,命下矣。處所以何處磨鍊乎?敢稟。傳曰,春塘臺爲之。
洪明浩,以弘文館言啓曰,修撰李書九,旣有只推之命,李顯靖,自鄕上來云,與新除授副校理沈煥之,副修撰李庚運,竝卽牌招察任,何如?傳曰,允
洪明浩,以訓鍊都監言啓曰,本局攔後別哨官朴昌源,身病甚重,勢難察任,改差,何如?傳曰,允。
洪明浩,以義禁府言啓曰,趙時偉,施以島配之典事,承傳,啓下矣。趙時偉,全羅道羅州牧黑山島,島配而以承傳內辭意,具罪目,依例發遣府書吏,押送配所,何如?傳曰,豈可與寧鎭同配?他島亦然,以北道遠地,更定配所,可也。
洪明浩,以義禁府言啓曰,趙時偉,以北道遠地,更定配所事,命下矣。趙時偉,咸鏡道慶源府,遠地定配,而以承傳內辭意,具罪目,依例發遣府書吏,押送配所,何如?傳曰,允。
執義李師濂,掌令崔景岳,持平任希遠,校理李羽晉,副校理宋民載,正言柳畊·金載翼,副修撰嚴思憲啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典,請逆賊尙喆,依律處斷。一行刀割答曰,不允。
執義李師濂,掌令崔景岳,持平任希遠,正言柳畊·金載翼啓曰,請養遂·獻遂,竝令王府,設鞫嚴問,還寢會遂絶島定配之命,仍今王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬奴傔,及連伊夫妻,竝嚴加鞫問,亟寢夏賊子女待年用法之命,大逆不道罪人斗恭,親屬應坐之類,一依适·雲例擧行,英材·斗恒,更令王府,設鞫嚴問,期於得情,快正典刑。請梟示罪人明謙,亟施孥戮之典。請逆復庶子好石·重石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答曰,不允。
掌令崔景岳啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島配罪人趙時偉,亟令王府,拿鞫嚴問,期於得情。措辭見上答曰,不允。末端事,院批悉諭矣。
正言柳畊啓曰,請大靜縣爲奴罪人金壽賢,更令王府,設鞫嚴問,依律處斷。請興陽縣爲奴罪人河翼龍,亟令王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島配罪人趙時偉,亟令王府,拿鞫嚴問,期於得情。措辭見上答曰,不允。末端事,章疏俾勿用此二字云云。爾旣指的說去,則何不斥言其向,何人道此事乎?朝家問之,猶且然疑,渠雖對吏,亦當自明,如是之際,群疑之滋惑,反貽世道之害,發緘雖不可爲,問啓自是常例,爾等聞見之眞的與否,令政院,問于爾等以啓,原啓姑不允。
持平任希遠,正言金載翼啓曰,臣等俱以無似,猥忝言地,公憤所激,以趙時偉事,有所論列矣。及承聖批雖蒙允兪,而繼伏見傳敎下者,誨責備至,辭旨截嚴,至有重推之命,臣等滿心惶悸,無地自容。噫,彼時偉,自來情迹之凶譎,從前負犯之叵測,千罪萬慝,有難毛擧,而最是邦慶後國言之所沸騰者,爲渠斷案,合置王法。噫嘻,宗社臣民之慶,孰大於壬寅九月?上而殿宮歡悅,下而朝野蹈舞,苟有秉彝之衷向國之心者,自不覺喜形于色,情溢于辭,而彼時偉者,抑獨何心,一切背馳?其時一重臣疏中,有慶忭之語,時偉,乃於喉院稠坐之中,大肆咆喝,或謂之妄發,或謂之此等句語,不可用於今日,及夫定號之日,憤懣大言曰,今此定號,何如是太早?指意絶悖,腸肚畢露,有耳皆聞,有口皆傳,鑿鑿有據,節節皆實,焉敢誣也?噫嘻,慶忭之語,不可用於今日云者,此豈非力遏之言乎?定號之擧,何如是太早云者,又豈非顯示不悅之意乎?此皆群情之所痛骨腐心,必欲沬血而寢皮者也,有非風傳之出於疑似䵝昧之比也。臣等之日前一啓,語甚草草,旣不能歷擧眞贓,明言痛陳,又未免擬律太輕,懲討不嚴,此固臣等之罪也。臣等雖甚無狀,其職則臺官,其言則公議也,豈可抑勒爲說,聲討其罪乎?此莫非臣等人微言輕,不能見孚於君父之致,以此顔面,其何可一刻晏然於臺次乎?昨緣日暮,今始來避,所失尤大,請命遞斥臣等之職。答曰,渠亦人耳,人必有常性,而以爾等之避辭觀之,謂之分明有是事,可也。然則決非常性人所爲,一番置對,另欲卞覈,有何持難之端,而淆俗傳訛成習,且其關係,何等至重?親聽之誰某,參證之誰某,爾等旣不明言,則如許至重之事,豈可容易盤覈?後日大臣登筵,亦欲詢問,此啓勢難立落,爾等勿辭,退待物論。
吏曹判書尹蓍東疏曰,伏以,三陽泰來,百祿鼎臻,聖孝孚格,慈聽感回,吉日載涓,縟禮斯擧,旣昭不自滿之聖德,又彰無能名之丕烈,可使凶孼少戢,亂萌式遏,實關宗社之稀慶,大聳朝野之群情。仍伏念,冢宰之職,居六官之右,責任至重,位望最隆,人之當之者,莫有曰我可以膺此任,則不稱爲辭,便同例讓,而若臣者,眞是悾悾一庸夫耳。鑑識至闇,聞見至狹,無踐歷之實,蔑功能之著,而濫彼隆造,荐叨誤恩,突然兜攬於人望之外,卽無論官方之大壞,物情之未愜,其累治敎而駭聽聞,臣實自知。其萬萬不似,連章力辭,亶出衷曲,誠未格天,終靳斥免,臣內無特操,外迫嚴命,遂不免於黽勉承膺者,不過爲挨過大政,旋卽自處,而竊庶冀必從之天,終亦垂曲保之仁,京察纔行,注措失當,釁尤百出,譏誚四集,大僚請推,事件甚多,已不勝其悚蹙難安。而海邑差除,又屬就木之人,人皆傳笑,目爲鬼簿,至於臺望中,朴柱遇則自是聞人,前已屢枳,槪其世襲醜正之論,俱有難掩之跡。其父釋褐,坐此見棄,分隷國子,未經郞署,而臣矇然不察,遽擬淸選,公議譁然,久益沸騰,薦紳章甫,同聲咎責,臣實自訟之不暇,其何辭以自解乎?一事二事,臣之不堪於此任決矣。自古及今,顧安有如許奇怪之銓官乎?乃者恩由再加,牌召三降,分義所在,顚倒趨詣,鎭日行政,亦至七八,心計謬戾,蹤跡狼狽,惶愧踧踖,若無所容。臣受恩如天,隕結爲期,隨力報效,捨銓任亦不患其無地,頂踵之磨,湯火之蹈,固所甘心,而不辭,若於燥濕夷險之際,卽有依違前却之意,出於愛身避事者,則神明必殛之,臣豈敢爲此哉?且臣老母宿病,長在床褥,痰滯冷泄,交節倍劇,近因同氣之慼,不任衰懷之疚,奄奄落下,實有難支之憂。臣虛縻必辭之職,重有至切之懇,卽此情私,斷無陳力之望,而連値有事,一向盤礡,外怵內熏,方寸之亂久矣。玆敢略控請急之章,兼附自劾之義。伏乞聖慈,俯賜諒察,亟命鐫削臣職名,仍治臣當事顚錯之罪,以肅綱紀,以便救護,公私不勝大幸,臣無任云云。答曰,省疏具悉。重任決無輕遞之理,卿其勿辭,竢間行公。
分都摠管李溎疏曰,伏以,上號東朝,聖考冞光,展禮廟宮,玉體萬康,臣民慶忭,曷有其極?因伏惟念我慈宮,五字刀削誕發辭敎者,自合於敍秩命討,我聖上,克擧縟儀,揄揚聖烈者,克盡乎天理人情,慈聖扶社之功,聖上顯親之孝,可以永有辭於天下後世矣。然而臣竊以謂二字加上,未足爲萬一之揄揚,必使慈宮諄複之敎,無一字無下落,盡發其微意,六字刀削然後方可以闡義理之正,盡揄揚之實。而臣伏覩我殿下,或過於成·湯之泣辜,猶歉於文王之爀怒,如宇鎭之爲逆復之嗃失,而承款之賊,終逭當律,廷楫之爲邦人之共讎,而窮凶之跡,尙不訊覈,鬼蜮之端緖,旣露而五字刀削未破,一向持循,草率了勘。臣恐我慈聖隱憂深慮,將無異於諺敎未下之前,而揄揚慈聖之功烈者,恐不在於誅一逆復而止耳。伏願殿下,穆然三思,特下明旨,夬正群凶之罪,亟行肆市之典,上以解東朝之餘憂,下以伸群情之泄鬱焉。嗚呼,臣之罪可勝誅哉?當聖上御極之初,舜日重華,百度惟新,凡在簪紳之列者,莫不糾擻振動,思效一能,而臣獨自陷大戾,人鬼莫分,閱實其罪,萬戮猶輕。此殆臣死期將迫,咋舌靡及,書所謂天作孼猶可違,自作孼不可逭者,正臣之謂也。我殿下,天地於臣,父母於臣,知臣罪臣,惟有天地父母,臣何敢仰首哀鳴,而至若中間之所遭人言,卽急書也,醜辱也。惟殿下全之於毒鋒之下,援之於汚坎之中,薄罰不加,班秩自如,田里偃息,飮啄隨便。臣嘗含恩泣愆,惟期他生之結草,乃於千萬不意,簪履復記,寵命儼臨,如重泉朽骨,忽附肌肉,陰崖枯木,更着春華。不獨臣闔門親屬,聚首感泣,抑亦臣鄕隣左右,動色驚疑,顧此死罪屛棄之臣,護此恩榮於一縷未泯之前,實非臣夢寐之所曾到,而人亦不以是而期於臣者。古所謂聖世之無棄物者,卽指其可棄不可棄之間而言者也。若其罪戾如臣,滓累如臣,而蒙此收錄之恩,豈有如臣者乎?臣於是,駭惶感激,他不暇顧,顚倒入城,章皇拜命,乃以十一年逖違之蹤,重叨豹直於歲正元宵,春明物色,宛隔前生,長樂晨鍾,怳惚如夢,只自中夜九頓,淸淚沾衾而已。念臣以至愚極陋,重以孤寒伶俜,偏荷兩朝洪造,冥升不止,驟躋八座,竊自謂所欲忠者,國與主耳,所可辨者,忠與逆耳。至於世路標榜,避之如仇,孤立無援,信心直行,群忌衆怒,亦且屢犯,則一番顚躓,固所自知,而亦不料危捏之言,至此之極也。蓋自十數年來,世道屢變,嚮背隨改,爭欲效功於擠井,而臣又獲戾明時,求死不得,則軟地之木,空穴之風,臣安得免乎?此莫非臣之一着大謬,僇辱隨至,中夜靜思,撫躬慙痛,誠不欲以街巷反爾之言,騰諸筆舌,以傷聖朝忠厚之風,只宜歛身退避,還其本分,息黥補劓,以全餘生,塵刹之之報,惟此一事。今若因再造之恩寵,爲因仍媒進之計,則實非臣本情,天日在上,臣何敢誣也?若臣之年衰病痼,旅泊瀕死之狀,猶屬猥屑,不敢煩陳。伏乞聖慈,天地父母,察臣哀苦之情,特許罷歸田里,以保殘喘,以全危踪,千萬至願云云。答曰,省疏具悉。上款事,前後筵席,已詳諭,豈或當問不問?卿其勿辭行公。
禮曹參議洪檍疏曰,伏以,惟天惟祖宗,默佑我東方,慈敎誕降,亂逆就戮,東朝之顯號加隆,大庭之賀儀載擧,禍本雖未夬除,宗社寔賴奠安,臣民慶忭,曷有其極?仍伏念,臣之得有今日,是誰之賜也?以跡則至危而莫保,以情則至窮而無告,爾來十數年之間,莫非臣泣血追愆之日。而聖恩如天,終始曲庇,人方擬以殲粉,而唯聖上,覆之以幈幪,身旣墜於坎穽,而唯聖上,置之於袵席,凡所以委曲周全,俾延危喘者,不翅如慈父之於赤子,從古人臣之遭罹如臣,而受恩如臣者,果幾人也?高山深海,未足以諭其德,而生死肉骨,未足以諭其恩也。臣性本愚拙,跡又孤畸,涉世昧方,多仇少與,前後所遭,罔非危稟,其所爲說,專事架鑿,至今追思,心骨猶寒。伏惟大明中天,微隱畢燭,臣何敢費辭提辯於歲月旣久之後哉?中間兩邑分憂之恩,實出我聖上湔拂甄敍之異渥,而群咻迭攻,如影隨形,每蒙一番記銀,輒致一番顚沛,名姓積困於把持,魂夢屢驚於推蕩,倘非天地之德父母之恩,哀憐而力加庇覆,則臣安得保有今日乎?向來分司除命,是夢寐之所不到,恩敎鄭重,逈出常格,臣微分,雖卽日滅死,更無餘恨。繼以有銀臺寵旨,遂使滓穢之蹤,獲廁近密之班,此尤出於尋常萬萬,而迺者春曹佐貳之命,又及於載罪含恩之日,數月之間,華誥聯翩,闔門感泣,觀瞻咸聳,未知聖明,奚取於負累之賤臣,而恩造荐疊,若是其愈往愈摯也。半夜窮巷,召牌儼臨,瞻天攅手,有淚無從,前後恩除之下,莫不竭蹶趨承,此雖出於感激洪私,急於叩謝,而自來危臲之蹤,顧何敢憑恃寵靈,淟涊冒居,自同無故,以益其無忌憚之誅哉?玆敢披瀝肝血,仰干崇嚴之聽。伏乞聖明,特垂諒察,亟遞臣職名,以安賤分,千萬幸甚,云云。答曰,省疏具悉。爾其勿辭察職。
兵曹口傳政事,部將李商采,宣傳官吳文常相換。
丁未正月十二日辰時,上御映花堂。內試射入侍時,行左承旨李在學,右承旨趙衍德,右副承旨金魯永,假注書李德鉉,記事官李相璜·金祖淳,以次進伏訖。在學曰,京畿監司狀啓中,不塡日子,事甚未安,當該監司,推考警責,原狀啓,還下送,使之釐正上送,何如?上曰,依爲之。出擧條命在學,書臺啓批答訖。命書傳敎曰,臺啓中趙時偉事,一段句語,關係何如?而曰力遏云云。似有指的,何不明言?曰顯示云云,不過疑似,豈或勒說?如許罪名,如是味,聽聞之駭惑,姑舍之,大有關於後弊,臺啓體重,雖不緘問,決不可仍以置之,當該臺臣,竝爲先從重推考。命退,承史以次退出。
丁未正月十二日午時,上御重熙堂。禮房承旨入侍時,右承旨徐鼎修,假注書尹光顔,記事官李相璜·金祖淳,以次進伏訖。上曰,提調持湯劑入侍。賤臣承命出,與內局提調徐有隣偕入進伏。上曰,昨日臺啓批答,竝入之。賤臣承命持入。上命書傳敎曰,日前罷削卿宰敍用時,前判書趙時俊,以蕩滌敍用,別爲措辭下敎,而今始聞之,朝紙則,只以給牒書出云,其時該房承旨遞差,朝紙使之改書出。上曰,臺啓批答,府院兩批,互換書頒者,何也?出而問于承旨,可也。賤臣承命出。仍命退,承史以次退出。
上在昌德宮。停常參·經筵。
曺允大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允大啓曰,禁衛營御營廳將官來言,今日本營軍兵,日次私習云矣,敢啓。傳曰,知道。
曺允大啓曰,來十八日專經武臣殿講,取稟。傳曰,待下敎爲之。
以左議政李福源初度呈辭,傳于曺允大曰,不允批答。
傳于蔡弘履曰,分兵曹番次苟艱,參議前望單子入之,待下批牌招入直。
分兵曹參議前望單子入之。金魯永落點。
傳于察弘履曰,承旨前望單子入之。
承旨前望單子入之。兪彦脩落點。
蔡弘履啓曰,新除授同副承旨兪彦脩,卽爲牌招察任,何如?傳曰,允。
蔡弘履,以吏曹言啓曰,今此文禧廟望祭,初獻官前判尹宋載經塡差,而時無職名,令該曹口傳付軍職,何如?傳曰,允。
蔡弘履,以吏曹言啓曰,今此宗廟望祭獻官完城君李義行,文禧廟望祭終獻官行副司直洪秉纘,塡差,啓下矣。李義行,以前任大司諫,陳疏未及承批,故不得淸齋,洪秉纘,已爲下鄕云,不得已以預差兵曹參判申益彬,行副司直具㢞,改付標以入之意,敢啓。傳曰,知道。
蔡弘履,以禮曹言啓曰,皇壇壇上祭器等,每年孟春,戶禮曹堂上奉審事,定式矣。今正月十九日,臣與戶曹堂上,奉審後稟處,何如?傳曰,允。
蔡弘履,以宗簿寺言啓曰,璿源譜略修整時,書寫官及校正官,例以宗臣中差出,而書寫官則因特敎以知敦寧府事李澧,已爲啓下矣。校正官,今當差出,而昨年譜略修整時,書寫官·校正官,有兼行之例,今番則何以爲之乎?敢啓。傳曰,兼行。
曺允大,以兵曹言啓曰,依傳敎,宣薦內禁衛,今春等試射時,優等三人,以小布比較試取後,得中矢數,別單書入之意,敢啓。傳曰,知道。
曺允大,以兵曹言啓曰,去冬等能麽兒考講時,都摠府都事李國培,訓鍊院主簿李㙉,部將崔慶臣·南愼五·趙,守門將李邦幹·金命嶷,通禮院引儀安秀民等,一次不通,部將金益喆·洪道俊·李東鉉·李顯邦·朴秀儉,守門將金光屹·吳文常等,二次不通,依定式竝從重推考,何如?傳曰,允。
曺允大,以成均館言啓曰,今日春到記製述時,白文呈券進士朴宗維·朴尙榮·李羲淳·沈濟賢等,竝依聖敎,停擧之意,敢啓。傳曰,知道。
傳于蔡弘履曰,左承旨·右承旨,聞有實,許遞,前望單子入之,待下批牌招察任。
承旨前望單子入之。趙衍德·洪義榮落點。
以右承旨洪義榮牌不進罷職傳旨,傳于蔡弘履曰,許遞,同副亦爲許遞,前望單子入之,待下批牌招察任。
承旨前望單子入之。李亨元·洪文泳落點。
以承旨房望,傳子蔡弘履曰,仍。
傳于李亨元曰,左承旨·右副承旨入侍。
漢城判尹前望單子入之。鄭昌順落點。
兵曹口傳政事,副司直宋載經·金載瓚
曺允大,以御營廳言啓曰,因全羅監司狀本,各道賑邑,如有當次,上番軍,以之次番,畢賑間,換徵事,分付禁御兩營事,傳敎矣。本聽來四月五月兩朔應立左部中司屬全羅左道五哨軍兵中,居在賑邑長水·鎭安·南原·雲峰等四邑者,以之次番,稍實之次邑南平三十二名,綾州四十七名,昌平三十三名,潭陽九十四名,光州九十二名,和順二十二名,合三百二十名,換番作隊,與賑邑外本番軍,合成五哨之制,姑待今正月二十五日啓下關,趁限點上後,狀聞之意,該道監兵使處,預先知委。而二月三月,兩朔應立左部左司屬慶尙右道尙州·善山·開寧·咸昌·聞慶等五邑五哨軍,則皆非賑邑,故仍前知委,待點上來,二月初一日爲始,立番之意,敢啓。傳曰,知道。
曺允大,以御營廳言啓曰,本廳哨官禹孝鈺,身病甚重,勢難察任,改差,何如?傳曰,允。
洪明浩,以刑曹言啓曰,因京畿監司徐有防,以中官濫騎事狀啓,該中官,令該曹,星火捉來,捧招以聞事,命下矣。依傳敎,卽發刑差,使之捉來,則當該中官,黃道揆家人所告內,道揆,昨年十二月以其母病,受由下去,慶尙道蔚山地云,發關該道,罔夜捉來後,擧行之意,敢啓。傳曰,萬一遲滯,不飭之沿路監司,當處分,以此嚴飭,可也。
曺允大,以刑曹言啓曰,東山直洪原地,發配事,命下矣。依傳敎罪人孫龍得,咸鏡道洪原縣定配所,卽爲押送之意,敢啓。傳曰,知道。
記事官金珍恪書啓,臣敬奉聖諭,馳往傳諭于東部景慕宮坊契,議政府左議政李福源所住處,則以爲,臣瀝血陳懇,未蒙準許,在臣分義,有不敢一向煩瀆,猥上辭單,顒俟兪音,千萬不自意,批旨纔下,史官踵臨,十行辭敎,開示慇懃,積瘁之狀,就閑之願,曲賜照燭,仍許面諭。軫念之恩,體諒之意,丁寧諄複,如父詔子,雙擎九頓,感涕交逬,謹當待曉趨命,冒登前席,畢陳前疏餘懇,以冀終始生成之德云矣,敢啓。傳曰,知道。
左議政李福源,初度呈辭,不允批答,王若曰,溫諭纔宣,謂卿心之可挽,辭牘繼至,慨予誠之未孚,方當倚重之時,是豈引疾之日?惟卿,傳家詩·禮,華國文章,先朝之眷遇偏隆,夙膺文苑之執耳。寡人之倚毗冞篤,晩紆台扉之簡心,風儀端凝,允爲廊廟上表率,操履淸簡,蔚有搢紳間令譽,當時憂溢目之秋,旣非偶於重卜,矧廷臣沬血之際,尤有望於鎭安。夫何托心之辰,乃有丐身之請?艱虞多未濟之歎,予三字刀削仰成,疾恙因旡妄之災,卿豈遽於告退?想同朝瞻爾之望,宜思去就之不輕,以平日體國之心,豈忍班聯之便訣?須回釋負之念,益勉贊治之圖。於戱,君子有鞠躬之誠,伊美疹自可勿藥,大臣無潔身之義,況今時豈容丐閑?亟斷辭巽之章,共濟艱屯之會,所辭宜不允,故玆敎示,想宜知悉。知製敎副修撰嚴思憲製進
大司成金載瓚疏曰,伏以,邦籙靈長,國勢回安,徽號載上於東朝,賀儀誕受於月正,慶溢率普,歡均大小。仍伏念,臣卽聖朝洪造中一物也。十載陶鎔之化,若罏錘之盛物,隨事顧復之恩,兼父母之敎子,出入邇列,榮顯已極,前後徧歷,涯分太濫,從古遭逢,如臣者幾希矣。臣雖至愚極陋,迷無省覺,而荷聖上莫報之德,念古人若驚之訓,志切結草,戒存集木,居恒兢惕,若無所容。迺者二品晉秩之命,忽地有隕,秋曹佐貳之除,自天繼降,臣於此,五內失守,如醉如癡,實不知何以自措也。噫,鑾輅簉殿,寶冊親上,縟禮方擧,百僚咸忭,凡在近密之列者,孰不奔走執事?各盡其職,而今此無名之賞,忽及罔功之賤,未知殿下,以臣眞有所可紀之勞,至有此格外之恩耶。聖主礪世,名器是惜,君子立朝,辭受必嚴,而今以崇顯之命,初無留難之意,此所謂賞施無名,爵受罔功,鵜梁之不稱,猶屬細故,嚬笑之不愛,實爲深憂,是豈臣所仰望於聖明者也?臣之從前所叨,俱是舊貫宿趼,而尙懼濫竽,輒欲循墻,則況玆新命,卽是命德之班,卿宰之銜也,上豈可不量而輕授,下豈敢苟然而冒承哉?且念臣門闌單寒,根植孤弱,而一自近年以來,恩造無漸,榮寵太驟,世所稱高官美職,竝湊臣一家,此豈臣身家之福?而又使臣兜攬至此,超遷至此,滿極生災,其理孔昭。噫,殿下,慈覆於臣,生成於臣,寧不以天地曲保之恩,有始而有終也哉?至於國子新除,尤有萬萬不敢當者,太學,章甫之所關,絃誦之攸盧,朝家之設置師儒之官者,將以待有學識負士望者,俾之矜式儒林,敎迪胄子,以裨菁莪之化也。如臣殘劣,何足議到於是任,而聖簡之至及臣身者,豈非玷名位駭物情之大者乎?苟使臣,視同儻來,晏然自居,則惟聖朝重爵賞之治,其將始自臣壞了矣。臣雖無恥,寧或爲是哉?在臣義分,固當露章力辭,而時値動駕,跡忝陪班,今始略入文字,仰暴衷懇,情實由中,言匪飾外。伏乞聖慈,曲賜鑑諒,亟收臣新受資秩,仍遞臣見帶職任,以重公器,以全微分,不勝至祝。且臣父素患心腹澎滿之疾,越添於日昨陪扈之餘,目下症形,十分危綴,臣方左右扶將,方寸焦煎,以此情理,實無以離側供仕。臨門策士,成命已下,而亦不得躬率多士,竭蹶奉職,逋遨之誅,尤無所逃,卽治臣罪,以肅朝綱,是臣區區之望也云云。答曰,省疏具悉。卿其勿辭,救護父病。
修撰李顯靖疏曰,伏以,三陽泰來,百祿鼎臻,王大妃殿寶冊重膺,縟禮誕擧,臣民慶忭之忱,遐邇惟均。仍伏念,向來逆變,振古所無,八字刀割賊臣繁附麗之徒,宗社之危,稟如一髮,而慈敎渙降,天討亟行轂下之戎羌,幸卽就戮,目前憂虞,雖若少紓,乃其五字刀割則固自如矣。蓋二十二字刀割若夫元戎叔姪之爪牙已成,柄相父子之腸肚相連,是豈常情之所測,而人理之所容哉?肆市之典,不過復·謙二賊,而究覈未竟,鞫事徑撤,顧瞻之計,出於宇鎭之自招,而酌處遽下,當律未施,治逆之疎虞,已無可言,群情之危疑,去而益甚。未知殿下,果以今番治逆,爲已了之案,而若是伈泄也耶?三行五字刀割臣於是,尤有所悲憤弸中,沬血飮泣者,諺敎中症情怪底,形迹畢露,數句語,讀之未半,不覺髮豎膽掉。臣是雷肆舊僚,自遭五月之變,獨抱至慟,如不欲生,及奉此敎,悲冤倍激,庶幾罪人斯得,復雪有階,神人之憤,可以少洩,而奈之何一日二日,拖至新歲,尙未聞有嚴訊逆醫,窮覈乳媼,鉤得情節,快伸王章之擧。噫嘻,痛哉。此何事也?殿下以無指的三字,屢諭群下,苟有指的,則奚待究覈?不加究覈,則疑不可釋矣。在今日復雪之圖,惟在究覈一款,今夫閭巷匹庶之冤,凡有可疑之端,莫不明覈而快雪之,況以儲君之重,宗社之托,不思所以畢擧鉤覈之典,使千古所無七字刀割天壤之間,則其可曰有國而有臣乎哉?賓僚諸臣,或獨陳或聯籲,而如臣無似,跡滯遐陬,未隨諸僚之後,一效籲天之誠,有臣如此,寧欲無吪?伏乞聖明,俯垂採擇,悉循府院之啓,俾典刑亟正,冤憤快雪焉。臣年邁病痼,跧伏田間,晩始聞變,誠切奔問,而此際宗正之命,玉署之除,聯翩繼下,感激恩造,不計死生,扶曳登程,艱關入都,而中路墜馬,肢體闕用,宿祟痰癖,從而闖發。隨站淹滯,費了日子,賀班已過,未參呼嵩之儀,墓所親臨,獨阻陪祭之列,惶隕懍蹙,靡所容措。臣於逖違天陛之餘,豈不欲一謝恩命,獲近耿光?而重傷之後,症情尙劇,轉側須人,蠢動無路,不得不疾聲呼籲於天地父母之前。伏望聖慈,特垂鑑諒,亟削臣所帶之職,以肅朝綱,以保殘喘,不勝幸甚云云。答曰,省疏具悉。已悉諭諸批,爾其勿辭察職。
檢閱尹行任疏曰,伏以,臣於昨日,歸見臣母,則素患襞積之症,挾感猝劇,食飮全却,元氣漸敗,方事刀圭,扶將無人。顧臣情埋,有難暫離,敢將至切之懇,仰瀆崇嚴。伏乞聖慈,俯垂諒察,亟遞臣職,以便救護,千萬幸甚云云。答曰,省疏具悉。爾其勿辭,救護母病。
洪明浩,以義禁府言啓曰,趙時偉,咸鏡道慶源府遠地定配事,草記,允下矣。所當卽爲擧行,而臺啓旣發拿鞫之請,姑不得發配之意,敢啓。傳曰,知道。
丁未正月十三日申時,上御重熙堂。右副承旨入侍時,右副承旨曺允大,假注書李德鉉,記事官李相璜·金祖淳,以次進伏訖。上命書傳敎曰,向因大臣筵奏,發賣比年前減巡分給事,已有許施,分給雖在來月,抄戶當自今爲之,檢束之責,專在長堂。判尹有闕之代,前望單子入之,待下批,牌招察任。巡數旣減,抄戶亦宜簡,如是則存拔之際,尤所致力,此時部官,亦不可不另擇,待判尹出仕,嚴飭部官,躬審坊曲,俾無一毫不均之弊。怠慢官員,隨卽論罪,擧行勤慢,不可無考察之道,文備卽未差窠,今日內,另擇啓下事,令廟堂知悉。又命書傳敎曰,日前別諭,俄下批答,略布予意,卿必諒悉,卿不聞領敦寧入侍說話乎?休退二字,義不當出口外,卿若以多年中書,積瘁受病,欲求暫時就閑,則尙或有一半分曲體之道,而卿乃反是,直云永辭仕籍,退奉朝請,先疏例單,殆若不得請則不已者然。卿之事,誠亦慨咄,卿須體予慇懃之諭,亟撤辭單,待明朝造朝,聽予面諭事,遣史官傳諭于左議政。上曰,惠慶宮進服加減歸脾湯十貼劑入。出榻敎命退,承史以次退出。
上在昌德宮。停常參·經筵。
傳于趙衍德曰,右承旨馳詣宗廟·景慕宮,奉審摘奸以來。
以專經文臣武臣,殿講,取稟,傳于李亨元曰,皆以十七日爲之。
李亨元啓曰,左議政李福源,依下敎來待矣。傳曰,入侍。
傳于李亨元曰,右承旨,與提調入侍。
趙衍德啓曰,明日次對,兩司當爲進參,除在外·疏批未下·問啓未下·引避退待外,未肅拜呈告人員,竝待開門牌招,何如?
傳于李亨元曰,召對爲之。
傳于李亨元曰,判尹留待。
傳于李亨元曰,同副承旨,與判尹入侍。
傳于洪文泳曰,自今日至明日,巡邏弛禁事,分付。
李亨元啓曰,卽者吏曹假郞廳來言,政事當日爲之事,命下,而判書尹蓍東,參議李集斗,病不來,參判未差,不得開政云,判書·參議,竝卽牌招,何如?傳曰,允。
趙衍德啓曰,吏曹判書尹蓍東,參議李集斗,再招不進,推考傳旨及罷職傳旨,今方捧入,而開政命下之後,連事違召,無意膺命,事體所在,誠極未安。判書,所當更請牌招,而係是一日三牌,何以爲之?敢稟。傳曰,參議只推,與判書一體牌招,大臣置處政事,事體自別,各別申飭,斯速開政,可也。傳于洪義榮曰,特敎之下,豈敢若是?更爲牌招,斯速開政。
趙衍德啓曰,吏曹判書尹蓍東,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更卽牌招,何如?傳曰,允。參議只推,一體牌招。
傳于洪文泳曰,無端違牌,不念分義,事體所在,萬萬駭然,吏曹判書尹蓍東爲先從重推考,更卽牌招,斯速開政。
趙衍德啓曰,吏曹判書尹蓍東,六招不進,推考傳旨,今方捧入,而特敎申飭之下,屢違召命,終不承膺,分義所在,萬萬未安。所當更請牌招,而一日七牌,有傷事體,何以爲之?敢稟。傳曰,半日之內,無端六違,國體所在,不可無處分,吏曹判書尹蓍東,罷職。
傳于趙衍德曰,參議,只出緊任。
洪文泳,以吏曹言啓曰,左議政李福源,勉副事,命下矣。當爲置處,而領敦寧一窠,他大臣,今方見帶,本曹無相當窠,依例送西之意,敢啓。傳曰,知道。
有政。吏批,判書尹蓍東牌不進,參判未差,參議李集斗進,左副承旨趙衍德進。
吏批啓曰,判書尹蓍東牌招不進,參判未差,小臣獨政未安,何以爲之?敢稟。傳曰,判書牌招,同參政事。
以李百亨爲修撰,申馥爲副修撰,李義行爲刑曹參判,吳彦謨爲東部都事,沈周賢爲東部奉事,申致權爲分兵曹參議,故通德郞金履迪,贈吏參例兼,戶曹參判金魯淳考,故通德郞李世準,贈吏參例兼,副摠管李宜老考。
有政。兵批,判書金履素病,參判申益彬差祭,參議朴天衡入直進,參知柳誼病,右副承旨洪文泳進,判府事單李福源,副護軍曺允彬,副司直李聖圭·蔡弘履·徐鼎修·洪義榮·兪彦脩。
傳于趙衍德曰,承旨前望單子入之,待下批牌招察任。
承旨前望單子入之,李亨逵·李在學·金魯永落點。
傳于洪義榮曰,新除授承旨,竝牌招。
以同副承旨金魯永牌不進罷職傳旨,傳于趙衍德曰,只推。
傳于趙衍德曰,違牌承旨許遞,前望單子入之。
承旨前望單子入之。金頤柱·徐鼎修·洪仁浩落點。
傳于洪文泳曰,違牌承旨許遞,前望單子入之。
承旨前望單子入之。趙尙鎭·洪義榮落點。
傳于趙衍德曰,新除授承旨,牌招察任。
趙衍德啓曰,玉堂上下番俱空,事甚未安,副校理沈煥之,陳疏留院,副校理宋民載,修撰李顯靖,竝卽牌招入直,何如?傳曰,允。
傳于洪文泳曰,留院公事入之。
傳于趙衍德曰,發遣吏郞,明日受香所,諸執事,淸齋,摘奸以來。
兵曹口傳政事,以尹頤東爲宣傳官。
以備忘記,傳于洪文泳曰,本廳春秋等試射,雖無才落之成憲,而渠以年少武弁,唱第未幾,入仕屬耳。伎倆豈至全廢,而十巡內無分,極爲無狀當該宣專官李蓍明,汰去,以懲渠輩懶惰之習,其代,令該曹口傳差出。
洪文泳,以御營廳言啓曰,今正月十三日,本廳諸將官射會時,哨官李晩馨,稱以年老,洪昌猷謂有身病,俱不應試,極爲駭然。講射單子中,各其名下,以無分修正以入,而不可略施棍飭而止,竝爲汰去之意,敢啓。傳曰,允。
領議政金致仁,領中樞府事鄭存謙,行判中樞府事徐命善,領敦寧府事洪樂性,右議政金熤等箚曰,伏以,臣等卽伏聞日昨,特有龜柱罪案爻周之擧,喉院繳納而不得請,終未免頒下該府。臣等誠不勝驚惑憂歎,不敢知聖朝處分,又何爲而若是乖當也。凡凶逆之罪在罔赦,法當必誅者,無論已伏法未伏法,書厥負犯,藏在王府,用爲三尺不刋之案,此實重關石懼亂賊之法意也。其法至嚴,其意甚遠,雖以人主之威,不得私自與奪,此箇道理,殿下非不洞悉,而遽有此非常之擧措,臣等愚迷,莫曉聖意之何所居也。噫嘻,以龜賊之凶逆,寧或倖逭顯戮,而殿下特以仰慰慈殿之意,初旣不置于辟,又令出置于陸,刑政之錯,固無可言,在殿下承事之孝,斯爲至矣。今欲竝與其紙上數行之案,而抹而去之,有若尋常歲抄中,循例蕩滌者然,夫然則法未伸矣。身已斃矣,案亦無所考矣。從今以往,孰復知龜賊之爲極惡大逆,而天下後世之亂臣賊子,將何以知所懼乎?伏況私恩,不可以掩公,大義有時乎滅親,竊恐殿下此擧,不能爲慰悅慈心,而適足爲聖德無窮之累也。噫嘻,向使龜賊包歲之圖,作用之計,得售於當日,則國家危棘之禍,將無不至。幸賴皇穹祖宗,默佑陰騭,天鑑早燭,亂萌逆折,四百年宗社,得有今日,至今追思,尙不勝凜然心寒。如龜賊者,是實人得以誅之者也。特以天討不嚴,王章不行,乃使種種不逞之徒,更無所懲畏,龜賊以後,幾番逆亂,皆龜賊爲其本耳。何殿下不能念及於此,而又有此無前之事也?臣等自承是命,憂憤交激,達宵繞璧,玆敢相率聯陳。伏乞更加深思,亟賜收還焉。臣等不勝瞻仰顒竢之至。取進止。答曰,省疏具悉卿等之懇。赦典文書中,抹下但欲去其名於徒流案,用在謫身死者爻周之式也。非丹書,非鞫案,則元無相妨之事,誠如卿等云云,亦當入於歲抄乎?卿等諒之。仍傳曰,此批答,遣史官,傳諭于諸大臣。
判中樞府事黃景源,行禮曹判書李命植,右參贊徐有隣,兵曹判書金履素,前判書吳載純,江華留守趙鼎鎭,行副司直金峙默,吏曹參議李時秀,禮曹參議李集斗,副司直徐鼎修,水原府使鄭東浚,副司直金載瓉·徐龍輔·趙尙鎭·李祖承·洪秉纘·徐有成·李敬一·李泰永·權·李謙彬,江界府使李頤祥,前府使洪文泳,直閣鄭大容,校理趙弘鎭·鄭萬始,修撰李書九,副修撰申馥,副司果朴廣源·申耆·曺允大·趙濟魯·李太亨·沈樂洙·金啓洛·宋民載·李庚運·洪聖淵·宋銓·李尙度·成種仁·尹羽烈·金熙朝·朴基正·成德雨·李羽晉·洪義浩·鄭東觀,正言洪樂貞,前校理沈晉賢,前持平尹翊東,檢閱李崑秀·尹行任·金祖淳,前五衛將李命楫·徐命瑞,副正曺允亨,庶尹朴一源,副司果李淑,前司禦金履信,前翊衛李弘之·尹昌濂,正郞李晩秀,前翊贊洪大榮,前衛率朴綏源·尹昹,縣監尹守翼,主簿尹光柱,監察金麟淳,正郞鄭述仁,前佐郞宋耕玉,佐郞徐弘輔·李敬魯,主簿李永瑗,前副率李克永,別檢金鍒,敎官金正淳·宋煥昌等疏曰,伏以,嗚呼,臣等眞是木石之頑耳,昨夏禍變之初,旣不能殉身以從,慈敎頒下之後,又不能碎首效死,居然歲籥倐改,春物載新,悲音容之寢邈,奈冤恨之徒積,悠悠蒼天,此何人斯?噫,臣等之尙未齊聲一請,誠有待耳。臣等俱以舊日僚屬,豈或一刻暫忘於此?而或隨賓啓之後,或叨言責之列,以章以奏,謂可以亟回天心,而經月經歲,尙不得快報國讎,則臣等於此,情已窮矣,痛益深矣。此時此情,又豈天理人情之所可已哉?嗚呼,五月之變,乃宗社之大變也,五月之冤,卽臣民之至冤也。變之大而冤愈深,冤之至而疑乃生,人心之驚惑,國言之喧騰,粵自變出之初而已極矣。況今諺敎誕頒,群蒙大覺,向之驚怪而疑惑者,今則曰症形果有所祟,禍變果有所以,而宗社之讎,今始可復,臣民之冤,今乃可洩,窮査極覈,必報乃已,惟日夕是俟。乃殿下以疑無指的,牢拒群請,謂以至重而俾不敢輕議,諭以勿煩而使不得繼陳,臣等抑塞冤鬱,實莫曉聖意之攸在也。殿下儘以爲初無可疑之端乎?諸臣批旨,惟以無的疑爲敎,則疑之一字,固未嘗無也,若從可疑之跡,而先盡窮詰之方,則端緖必可得矣,指的必有在矣。今也跡則幾露,而旋爲掩覆,事在必覈而從以彌縫,使此窮天極地之冤,勒使隱忍,强要鎭定,其於不容已之地,施此行不得之事,此臣等所以萬萬崩迫,節節滋惑者也。臣等愚慮,可疑之端,無所不到,而姑就其已著者言之,則彼逆醫乳媼,卽是究覈之一端,症候之秘諱,熱劑之妄進,無非窮凶莫測之事。而至於乳道徑斷,又是最初頭一大疑案,況醫媼之交相關涉者,情迹極其殊常,傳說去益狼藉。渠不過至卑至賤之類,凶謀秘計,決不能自辦,必有一種下逞之徒,表裏和應,暗地指使而然也。今若先從此輩,鉤得陰圖,則情節無不畢露,脈絡何所不至?而今殿下,强咈群情,尙靳處分,使已綻之疑端,終不得以畢覈,臣等死罪,不敢知殿下何惜於此輩,始而薄竄,不以其罪,終又曲貸,不許一問耶。嗚呼,匹夫之讎,尙思必報,況以八域之所同仇,一天之不共戴,而寧或一日容忍,不思所以洩此冤復此讎乎?嗚呼,壬寅之歲,甲辰之秋,卽擧國臣民蹈舞歡忭之日也。況臣等忝叨宮席,昵近离輝,延頸之誠,攅手之祝,有倍於他人矣。顧今銅闈之尺衣莫攀,栗阡之露草已宿,又從以讎怨莫報,疑憤層積,崩心之痛,刻骨之冤,結轖方寸,按住不得。玆將沬血之忱,仰陳同聲之籲。伏願聖明,深留睿念,俯哀微衷,亟軫次第鉤覈之方,俾洩大小冤迫之情焉。答曰,省疏具悉。須見宰臣鄭述祚,疏批。
判義禁金鍾正,知義禁李,同義禁趙瑍·金魯淳等疏曰,伏以,頃因本府徒流單,有圍抹而下,依此擧行之命,而自政院,今始頒下,乃龜柱事也。臣等相顧愕眙,不料聖明之時,有此乖當之擧也。龜柱貫盈之罪,已悉於前後合啓,今不必更煩,而當初島棘,已是失刑之大者,終至於出置善地,臥死牖下,而國法王章,掃地盡矣,又豈可永刋於徒流之案,有若尋常罪謫之身死勿論者然哉?夫王法,不行於生前,罪籍徒留於死後,其在誅亂之道,已失嚴討之義,然冊書不泯,鐵案猶在,則亦可以存義理於一半留懲討之影子。而今若竝此而去之,是一半之義理,無復遺餘矣,懲討之影子,亦且消滅矣。古今天下,寧有凶逆如龜柱,而旣逭三尺之常刑,終無一字之錄牒也哉?臣等固知今玆之命,亶出於仰慰慈意,而伏惟我慈聖殿下,燭理至明,秉義至正,頃下綸音,誅亂賊於將萌,扶王綱於旣頹,明白嚴正,便是一部春秋。卽此推之,徒爲私恩之曲伸,而反撓公法之至嚴者,夫豈慈意之所悅哉?竊恐殿下所以仰體者,宜在此而不在彼也。臣等忝在執法之地,倍切憂慨之忱,雖萬萬被罪,決不敢奉行,玆以執藝之義,聯陳短章。伏乞聖明,更加深思,亟寢前命,以嚴懲逆之典,不勝幸甚云云。答曰,省疏具悉。須見堂批,卿等之言過矣。
大司諫朴天行疏答曰,省疏具悉。原疏則有上款云云。已付丙,附陳諸條,悉諭他批,爾其勿辭察職。原疏未下
以前大司諫李義行上疏,校理李羽晉上疏,知義禁李等上疏,校理鄭萬始上疏,前大司憲李亨逵上疏,知義禁李上疏,持平沈銖上疏。傳曰,已有筵敎,續續提敎,亦甚屑越,故姑皆留中矣。今則事端稍息,原疏自內付丙矣。
都承旨蔡弘履疏曰,伏以,臣昨伏見堂箚到院者,以諸承旨無難奉行,循例頒布,論斥備至,乃有譴罷之請。噫,龜賊三大罪案,卽萬古所無之劇惡大逆,而顯戮未加於生前,罪名又抹於斃後者,此實殿下萬萬非常之擧。而臣忝在惟允之地,粗效沬血之義,草草數啓,誠未仰格,終未蒙允,畢竟頒下,人言至此,臣固甘受,臣於特敎鎖直之時,遽然擅離,極知私義之悚惶,而事關廉防,不得已冒萬死略入文字,徑出禁扃。伏乞聖明,俯垂諒察,亟削臣職,以安微分,以肅朝綱,千萬幸甚。答曰,省疏具悉。許遞。
右副承旨洪明浩,同副承旨曺允大疏曰,伏以,臣昨伏見堂箚之到院者,以龜賊罪案爻周頒布事,有諸承旨譴罷之請。臣亦伊時承宣中人耳,滿心慙憤,直欲鑽地而不可得。嘻噫,龜賊窮天地之罪,卽亘萬古所無之逆,而顯戮未加於生前,輿憤尙切於斃後,則竝與罪案而乃有爻周之命,此實殿下萬萬過中之擧。而臣忝居惟允之地,未效碎首之義,草草三啓,終不免擧行之歸,自顧慙痛,若無所容,人言勒攻,固所甘心,而亦何敢晏然在直,不思所以自靖之道乎?臣明浩追後入院,旣未參聯籲之列,因循度日,終莫效繳還之誠,其爲溺職,尤有甚焉。臣顧自訟,人謂斯何?玆敢忙陳短章,徑出禁扃。伏乞聖明,俯賜矜諒,亟削臣等所帶之職,以安私分,因治臣等擅離之罪,以肅朝綱,千萬幸甚。答曰,省疏具悉。許遞。
校理李羽晉,副修撰嚴思憲等箚。答曰,省箚具悉。此非丹書,不過鬼錄,抹與不抹,不必爭執矣。原箚未下
同知鄭述祚疏曰,伏以,臣伏讀先大王庚戌祭文,有曰,都付命也,一例寬哀,何意凶賊,伏在肘腋逞憾?丙申終遂其逆之句,未嘗不三復,嗚咽,豈意今日,復見此事耶?嗚呼,五月之變,九月之喪荐疊於數朔之間,大小驚遑,中外疑惑,而宮禁嚴秘,端倪莫測,及奉我王大妃殿所下諺敎,始知症情,自初怪底,臣民之悲冤痛迫,無異於變出之初。孰不欲卽地究覈,快洩輿憤?而一日二日,尙至今寂然無聞,此臣等所以沬血飮泣,如不欲生者也。夫以先大王日月之明鑑,洞燭鬼蜮之情狀,鉏治凶穢,肅淸宮禁,則今我殿下,仰體先朝之威斷,俯答臣民之悲憤,特一處分間事,臣固知不可人人而疑之,事事而疑之,而卽今可疑之端,其不在逆醫之用藥,妖媼之斷乳乎?今之逆醫妖媼,卽庚戌順·貞輩,旣有搬問之堦,而每以疑無指的,難於究覈爲敎,何也?在庚戌則猶能摘發於三年之後,而今則時日未久,端緖易覈,況伊時昵近左右之際,出入肘腋之間,亦安知無如順·貞者乎?賓啓伏閤,自是次弟應行之事,不得請則不可止者,側聽至今,此歲已暮,而無有乎爾,終亦無有乎爾。如此則君讎無可復之路,罪人無可得之日,天下後世,將謂今日何如也?臣自聞此事,寸腸欲裂,亟欲治章叫閤,而時則鞫獄方張,二字刀削未殄繼又諸疏迭發,王法將擧,故隱忍縮伏,蓋有待耳。到今聖批無覈發之敎,朝廷有泄沓之歎,時日逾邁,人心易狃,將或置之相忘之地,始敢瀝血陳懇,後時之罪,臣實難逃。念臣自從五月以後,心魄俱喪,居常冤酷,百倍他人,每有古人爲太子一死之願,今若讎怨終未復,而義理終未伸,則地下他日,尙何面目,趨走於孝昌墓一步地乎?伏乞聖明,先降逆醫乳媼謾鞫之命,搬問情節,快行誅討,以洩一國悲憤之情焉。臣無任云云。答曰,省疏具悉。卿不聞大臣筵敎乎?痛冤之情,豈後於卿,而如是泄泄也?
丁未正月十四日辰時,上御誠正閣。大臣漢城判尹,召對,同爲入侍時,同副承旨曺允大,假注書李德鉉,記事官李相璜·金祖淳,左議政李福源,漢城判尹鄭昌順,參贊官洪明浩,直閣鄭大容,侍讀官李羽晉,檢討官嚴思憲,以次進伏訖。福源進前曰,朝晝異候,聖體,若何?上曰,一樣矣。福源曰,王大妃殿氣候,若何?上曰,一樣矣。福源曰,惠慶宮氣候,若何?上曰,一樣矣。福源曰,上疏已盡仰達,而臣之情私,不得請則不可止,惟望體諒焉。上曰,予有言於領敦寧者,卿可以聞知,卿懇若此,非不欲體諒,而若以休退爲辭,則不可許矣。福源曰,臣受恩深重,豈可以退爲事?而時方則便爲無用之物,不可徒費廩祿矣。上曰,原任奉朝賀一也。姑待國勢之鞏固,更請三字之銜好矣。仍命書傳敎曰,昨於別諭,略示予意,唯今進接之擧,蓋出於挽其長往之志,暫副就閑之懇也。今筵予旣得諾於大臣,然猶相持,是豈敬禮之意?左相今姑勉副,以便調理。又命書傳敎曰,大臣置處政事,當日爲之。命大臣先退,福源承命退出。昌順曰,發賣有命,抄戶方始,各部擧行,誠爲時急,而東部都事金載謙,適有實病,無以供職,奉事崔陽羽,受由下鄕,姑未上來云,合有變通之道,今姑改差,何如?上曰,依爲之。出擧條上曰,東部官員改差之代,令該曹,今日政,各別擇差。出榻敎命書傳敎曰,今因次對時,入侍稟定事聞之備堂,未及啓下云,此時京兆尹,多有稟議廟堂事,具其資歷,亦合差下。漢城判尹鄭昌順,備堂啓下,今日未及稟處事,皆令後日次對時,隨卽議于大臣,鱗次稟處。上命進講,羽晉·思憲·明浩·大容,以次讀奏名臣錄訖。上命進文義,羽晉曰,蘇洵之來京,一時學者,莫不以爲師法,而挽近以來,師道無聞,朝廷少矜式之處,黨塾無訓迪之士,識者之歎,厥惟久矣。殿下以睿聖之姿,居君師之位,育莪之化,方勤於聖念,待文而具,政在於今日。伏願深軫作育之方,期有丕變之效焉。上曰,其言好矣。下番亦陳文義,可也。思憲曰,蘇洵卽一代之人才,韓琦薦其人,歐陽脩上其書,以韓·歐之薦拔,而洵之官止於校書郞。人才之難,旣如是,用人之難,又如是,殿下居君師之位,凡於得人用人之道,深留聖念,是臣區區之望也。上曰,其言亦好矣。參贊官閣臣,亦陳文義,可也。明浩·大容曰,上下番,已悉陳之矣。上命退,諸臣以次退出。
丁未正月十四日巳時,上御重熙堂。同副承旨入侍時,同副承旨曺允大,假注書李德鉉,記事官李相璜·金祖淳,以次進伏訖。上命書傳敎曰,大凡繳還之規,亦有妙理層節,往古來今,豈有若近日政院貌樣乎?此意已於向筵,有言於大臣者,若不變今而復古,則將使命令無以行,紀綱無以張,而反有乖於出納惟允之意。近日所謂繳還,名雖覆逆,實則避事,此習不革,流弊難言。絲綸之下,若有違物情拂公議者,當觀本事之大小輕重,或封還而論奏,或頒布後陳勉,各有界限,無相紊亂,然後始可謂得繳還之體矣。今之承宣不然,視政院如逆旅,惟以挨過巧免,作一方便之要計,先入者如此,後入者又如此,一日二日,且納且下,至令院隷聲澌,中使脚軟,其爲瞻聆之貽羞,爲如何?此際,又或有原啓付丙之命,則中使摺其方燃之紙,狂奔疾走,匍匐下院,中禁不得呵道,承旨未及出待,豈特一戱劇之擧而已?國體到底掃地無餘,而然猶無一人擔着,依舊是漫漶,似此承宣,將焉用哉?昨日政院擧行,最覺開眼,而反遭堂箚之論斥,此而若不明賜處分,政院革之之外,無他道,然啓沃之責,豈必深責於今人?入直玉堂,爲先遞差,此後政院,萬有一復踵謬習,無論緊漫,一例煩浼,嶺海之典,烏可逭也?此意,皆令知悉。上曰,惠慶宮進服加減甘吉湯,一貼式煎入。出榻敎命退,承史以次退出。
上在昌德宮。停常參·經筵。
傳于趙衍德曰,禮房承旨,馳詣受香所,奉審摘奸以來。
金魯永啓曰,大司憲洪秀輔,疏批未下,執義李師濂,陳疏入啓掌令崔景岳,問啓未下,持平任希遠,引避退待,掌令白仁煥,持平柳甲基,俱在外,監察茶時之意,敢啓。傳曰,知道。
李亨元啓曰,禁衛營御營廳將官來言,今日本營軍兵,日次私習云矣,敢啓。傳曰,知道。
李亨元啓曰,專經武臣殿講,十七日爲之事,命下矣。處所以何處爲之乎?敢稟。傳曰,熙政堂爲之。
趙衍德啓曰,專經文臣殿講,十七日爲之事,命下矣。處所以何處爲之乎?敢稟。傳曰,熙政堂爲之。
洪仁浩啓曰,明日常參·經筵,取稟之意,敢啓。傳曰,停。
李亨元啓曰,禁衛大將徐有大,御營大將李敬懋,以東南關王廟獻官,今方受香去矣,所授命召及徐有大兼帶右邊捕盜大將命召及大將牌。傳令牌,來請還納,何以爲之?敢稟。傳曰,仍佩往來。
李亨元啓曰,禁衛大將徐有大,御營大將李敬懋,仍佩往來事,命下矣。將兵之任,不可一刻無摠察之人,何以爲之?敢稟。傳曰,各營都提調,摠察發牌郞廳,聽傳敎。
李亨元啓曰,右邊捕盜大將徐有大,仍佩往來事,命下矣。在前如此之時,有他邊大將兼察之例,今番則何以爲之?敢稟。傳曰,依此爲之,牌招聽傳敎。
傳于李亨元曰,大臣·備局堂上引見。
傳于洪仁浩曰,違牌承旨許遞,前望單子入之,待下批,牌招察任。
承旨前望單子入之。沈豐之·金魯永·曺允大,落點。
承旨前望單子入之。洪義榮落點。
以同副承旨洪義榮牌不進罷職傳旨,傳于洪仁浩曰,只推,更爲牌招。
李亨元啓曰,領議政金致仁,依下敎來待矣。傳曰,入侍。
李亨元啓曰,卜相事,命下矣。領議政金致仁,卽爲命招,何如?傳曰,允。
以賓廳卜相望單子,傳于李亨元曰,加卜。
傳于李亨元曰,加卜,已有筵中酬酢,不必更爲請對稟定矣。
卜相,領府事鄭存謙,判府事徐命善,領敦寧洪樂性,判府事李福源·金熤,奉朝賀徐命膺,加卜趙璥。
洪仁浩啓曰,副校理成種仁,修撰李百亨·鄭大容,副修撰申馥,纔已罷職,校理權裕在外,副校理沈煥之,疏批未下,玉堂上下番俱空,事甚未安,未差之代,今日政差出,待下批,仍卽牌招入直,何如?傳曰,允。
洪仁浩啓曰,副校理宗民載,修撰李顯靖牌不進罷職傳旨,今方捧入,而玉堂上下番,俱空,事甚未安,今日政,新除授玉堂,待下批,牌招入直,何如?傳曰,允。俄筵聞大臣筵奏,政若予意,晝講有命之後,玉堂之無端不卽肅謝,極爲未安,當該玉堂,竝罷職。
有政。判書·參判未差,參議李集斗進,左副承旨趙衍德進。
吏批啓曰,判書·參判未差,小臣獨政未安,何以爲之?敢稟。傳曰,只出緊任。
以李度默爲禮曹參判,金載瓚爲原春監司,李謙彬爲安東府使,朴光迪爲洪原縣監,右議政趙璥,承文都提調趙敬。
再政。以李在簡爲戶曹判書,李太亨爲校理,李彦祐爲副修撰。
以戶曹判書李在簡牌不進推考傳旨,傳于洪仁浩曰,更爲牌招。
洪仁浩,以吏批言啓曰,右議政金熤,勉副事,命下矣。當爲處置,而領敦寧一窠,他大臣今方見帶,本曹,無相當窠,依例送西之意,敢啓。傳曰,知道。
李亨元,以兵批言啓曰,前右議政金熤,勉副送西事,命下矣。領中樞一窠,判中樞二窠,他大臣今方見帶,依例加設判中樞,下批之意,敢啓。傳曰,知道。
兵批,判書金履素病,參判申益彬病,參議朴天衡入直進,參知柳誼病,左承旨李亨元進,判府事金熤,單付。
洪仁浩,以吏批言啓曰,公山,以大逆不道罪人,胎生邑,去戊戌年降號矣。今已準十年之限,公山府,陞爲公州牧,何如?傳曰,允。
以副校理宋民載,修撰李顯靖牌不進罷職傳旨,傳于洪仁浩曰,只推。
傳于趙衍德曰,昨日違牌玉堂許遞,前望單子入之。成種仁·鄭大容落點。
以獻納權恢牌不進罷職傳旨,傳于洪仁浩曰,只推。
傳于李亨元曰,禮房承旨入侍。
以農圃內官安仁宅手本,傳于洪仁浩曰,旣因特敎題給,斯速代給,不必粘連回啓,直爲,分付。
以京畿監司狀啓,利川府民家失火事,傳于洪仁浩曰,雖在之次,被歉則一也。遭此回祿之災,唉彼數十戶饑民,將何聊活?言念至此,如見其宛轉之狀,方遣宣傳官,慰諭民人,仍令摘奸形止以來,亦自本道,援例接濟使之東作前,結構入處事,回諭。
以黃海監司啓本,罪人放未放開坐事,傳于洪仁浩曰,赦典事體,何等嚴重?且其赦名各異,則觀此前海伯啓本,謂以討逆頒赦,纔修啓本,今於上號,慶不必架疊登聞,只以前修啓後到配之類,錄啓者,不但事未前聞,揆以道理,極爲駭然,該道臣罷職,捧納承旨,從重推考,此啓本還下送,不多日內,使之改修正,入啓。
以全羅監司狀啓,歲前救急飢口穀數開坐事,傳于洪仁浩曰,無曰九重邃邈,自有考勤慢之道,況卿之報效,在此一擧,邑鎭設賑處,如或有一民顚壑,一夫失所,是卿不善董飭也,烏可免辜負之罪乎?爲先以此惕念,守令邊將中,不堪任者,早卽狀聞論列,俾無從後現發於他岐按廉之弊事,回諭忠淸·慶尙監司等處,亦以此有旨,謄送,仍以須各慥慥,無敢怠忽事,一體,下諭。
沈豐之,以禮曹言啓曰,今此三揀擇後,別宮處所,預爲稟定,然後可以及期修理,以何宮擧行乎?敢稟。傳曰,以本家近處家舍中定用,而家舍不必買取,詣闕後,還給本主,依前例爲之,該本宮,則當於間架差小處,追後求定,此意分付戶曹,別宮修理時,中使掖隷出送,徒貽弊端,都廳與別工作及別看役,進往擧行,墻垣勿爲新築,只以把子防遮,修理則亦只內大廳房舍爲之,以楮油紙塗褙,而鋪陳別紋席爲之事,分付,今番則別工作,亦以一人兼察,可也。
沈豐之,以嘉禮廳言啓曰,本廳都廳前正郞李翼晉,差下,使之察任,而時無職名,令該曹口傳付軍職,何如?傳曰,允。
兵曹口傳政事,副司果李翼晉。
李亨元,以兵曹言啓曰,今正月初二日,東所入直部將南履周,以新進曹司梁興龍,代換省記,則梁興龍,當該所入直,而南履周,急於出直,初不面代,直以入直牌,傳給於南所部將奉致珪,使之待梁興龍入來,替傳而徑先出去,則奉致珪,初不知委於梁興龍,及其門鑰將迫之時,不得已以家近部將尹師任,私自招來,擅令入直,曹司入仕之日,雖元省記之後,以曹司改換省記代直者,諉以廳規,而莫重宿衛巡更之地,南履周之不爲面看替直者,固已萬萬妄率,至若奉致珪,不爲知委於當直之梁興龍,而乃招他部將,無省記推移入直,亦甚無嚴,事未前有,此而置之,無以懲他,部將南履周·奉致珪,竝汰去,何如?傳曰,允。該所衛將,亦爲汰去,伊日入直堂上,亦爲推考,可也。
洪仁浩,以備邊司言啓曰,嶺東諸邑被災處,接濟與否,不爲登聞委折,依下敎關問本道矣。卽見原春監司李致中所報,則以爲,當此三南·畿甸大賑之時,不敢以若干邑賑事,仰煩廟堂,至請賑穀,故營邑相議,各有辦備,以目下民勢,料量穀物,則庶或不煩公穀,可以救活,此不過私賑也。謹考前例,私賑之時,元無續續登聞之事,故至今不爲登聞爲辭矣。雖非公賑,旣係民事,則形止宜卽上徹,而謂無前例,尙今闕却,因傳敎關問之後,始爲登聞,揆以事面,殊涉稽忽,當該道臣,從重推考,何如?傳曰,允。
李亨元,以刑曹言啓曰,因義禁府啓辭,䲷示罪人明謙,應坐諸人,竝爲奴婢事,命下矣。罪人明謙妻丁任,全羅道興陽縣鉢島,妾阿只連,慶尙道長鬐縣,妾阿只,咸鏡道富寧府,妾喜安,吉州牧,子婦有任,全羅道海南縣,庶母咸鳳,咸鏡道利城縣,庶母梅善,慶尙道河東府,庶女順任,全羅道興德縣,庶女喜任,寶城郡,孫女小淑,平安道熙川郡,孫女貞淑,寧遠郡,竝爲婢,孫子今年生,全羅道康津縣薪智島爲奴,卽爲押送于各其配所,子鼎和,臺啓方張,不得擧行,庶叔善亨,庶弟誼謙·得謙,在囚捕廳,待決末擧行,庶祖母岳梅,年七十四,庶祖母陽梅,年七十,竝依律文免坐,何如?傳曰,允。
領議政金致仁箚曰,伏以,臣積瘁之餘,屢添新感,宛轉床簀,殆不省事,不得不陳章請急,獲蒙恩暇,多日調治,少無減勢,且念臨門朝參,卽歲首大禮,而緣臣殘疾,至命退期,此於私心,萬萬悚惶。今日賓筵,擬欲力疾進參,素患下痢之症,近又復發,至昨日,則滿腹絞痛,溏泄連續,神氣從以昏瞀,委伏叫楚,强策無望,衰病至此,不知嗣後,幾番瀆擾?不惟病裏惶蹙,如添一病,卽此而無以備任使之末,亦可見矣。伏乞聖明,俯垂矜諒,及早斥退,俾幸公私。取進止。答曰,省箚具悉卿懇。聞是一時微疴,可期不日勿藥,卿須安心愼攝,今日日氣晴暖,差晏赴公,似不至添損,且今鼎席不備,欲有面商者,如可强也,飯後造朝。仍傳曰,此批答,遣史官,傳諭于領議政。
原春監司李致中疏曰,伏以,惟天惟祖宗,默佑我邦國,惟我慈聖殿下,明旨誕降,折亂萌於伏莽,顯號載上,展聖孝於揚烈,磐泰之基,萬年益鞏,慶忭之忱,八域惟均。仍伏念,臣以庸陋之姿,叨藩臬之重,效蔑絲毫,罪積昏謬,至於莫重殿最,乃有無前做錯,論其罪犯,合被大何,冒昧首實,恭俟威譴之降。及奉批旨,罰止問備,聖度雖出於包容,臣罪已著於僨誤,悚懍感祝,措躬無所。含恩畏義,不宜煩浼,而第臣情理,竊有萬萬悲切者,旣不敢附陳於請譴之章,若以更瀆爲懼,不思陳暴,則是自阻於仁覆之天也,臣豈爲是哉?臣賦命畸窮,早失怙恃,只有一兄而已。自少事之如父,至老相依爲命,前冬臣兄,在京身故,睽違之餘,訃書忽至,痛割之私,如欲無生,病而不能救,殯而不能視,又聞葬期已涓,適係官守,尙未奔哭,若不得相訣於入地之日,則揆以人情,寧不痛迫?重以聞訃之後,悼鬱成病,大小事務,一切委囑,以公以私,惶隕痛恨,趁今解符,及期臨穴,則上可免瘝曠之誅,下加伸崩迫之慟,玆敢不避猥越,疾聲哀籲於化理之下。伏乞天地父母,特賜矝察,亟解臣所帶藩任,俾伸至情,仍治臣瀆擾之罪,以肅朝綱,不勝幸甚,臣無任云云。答曰,省疏具悉。念卿情理,有難靳許,本任許遞。
大司成李時秀疏曰,伏以,慈綸誕宣,天討亟行,縟禮載擧,聖孝冞光,臣民忭歡,率普惟均。臣伏見前吏曹判書尹蓍東上疏,以朴柱遇臺通事,有自引之擧,臣於是,誠不勝瞿然之至。臣嘗聞柱遇之地處文華,允合臺選,政席通擬之際,果有所擧,似今重臣,乃以矇然不察,物議沸騰爲言,重臣所聞,臣則未之聞焉,而重臣旣以此爲難安之端,則何可以職名之已解,晏然而已乎?且臣父,昨自筵退之後,忽添風眼之症,面頰浮高,頭額刺痛,達宵辛苦,寢食全減,臣方在左右扶將,方寸煎灼,離側供職,實無其望。猥將懇迫之私,仰籲崇嚴之聽。伏乞聖明,俯垂諒察,亟賜鐫遞,以便救護,仍治臣瀆撓之罪,以肅朝綱,不勝幸甚,臣無任云云。答曰,省疏具悉。爾其勿辭,救護父病。
都摠管李聖圭疏曰,伏以,惟天惟祖宗,眷佑我宗祊,逆魁就戮,禍機快息,莫非我東朝殿下,炳幾宣綸,翊聖躬而奠國勢之懿烈洪功也。聖孝上格,謙衷克回,徽稱載揚,縟儀斯擧,臣民慶忭,曷有其極?仍伏念,臣百無肖似,最居人下,而幸藉先蔭,濫叨宰列,依近日月之耿光,偏蒙雨露之洪渥,頂踵毛髮,固非造化,縻粉塵刹,隕結爲期,唯知休戚之與共,未嘗夷險之或擇,追先臣未卒之志,酬兩朝不世之恩者,耿耿寸衷,夙宵如丹,至於逾分之寵,僥濫之職,顧何曾夢想攸及哉?迺於千萬匪意,忽蒙水部佐貳之除,旋有敦匠特差之命,及夫書啓之下,仍降陞資之典,繼以京兆摠府,除旨荐降,臣於是,惝怳震越,莫知所以措躬也。噫,假使臣,粗效略干日董工之勞,此不過臣分之常耳。初無記賞之可論,而況玆八座卿月,卽是淸朝峻秩,自古名碩之茂著才猷者,尙此逡巡,如臣之踐歷全短,望實俱空者,是豈一毫髣髴,而乃反加以誤恩,不少難愼,此何異於强僬僥以丘山之擔,督駑以騏驥之步乎?臣身過福之災,姑無論,其爲累則哲之明,玷名器之重,當如何哉?蹶踖危懼,歷日靡定,玆敢瀝血控籲於天地父母之前。伏乞聖慈,察臣言之非出飭讓,諒新資之決難冒受,亟命收還,以重公器,以安微分,千萬幸甚云云。答曰,省疏具悉。卿其勿辭行公。
丁未正月十五日辰時,上御熙政堂。大臣·備局堂上,引見入侍時,右議政金熤,行司直金華鎭,仁陵君李在協,知敦寧鄭昌聖,右參贊徐有隣,行副司直徐有寧,兵曹判書金履素,延豊君李,行副司直李柱國,漢城府判尹鄭昌順,刑曹判書李崇祜,左承旨李亨元,假注書尹光顔,事變假注書李顯秀,記事官李相璜·金祖淳,以次進伏訖。熤進前曰,近日寒氣甚峭,若不和解,伏未審聖體,若何?上曰,一樣矣。熤曰,王大妃殿氣候,何如?上曰,一樣矣。熤曰,惠慶宮氣候,何如?上曰,一樣矣。熤曰,今日亦甚冷,侵早殿座,下情伏悶矣。上曰,不必過慮矣。熤曰,臣等昨陳聯箚矣。批旨不賜允可,悚惶之中,極爲抑塞矣。上曰,原批已悉,卿等過慮矣,此則無甚關係,故如是矣。身死未蒙放,則入於歲抄,而此則抹去,故不入於歲抄,不入於放秩矣。熤曰,此則然矣,而龜柱之名,不登鞫案,已是失刑之大,而今竝與徒流案而抹去,則將何以見其爲劇逆乎?上曰,旣死之後,抹去何妨?上曰,卿之愼節,今則何如?熤曰,狗馬之疾,近日則只是添感,而此外症刑,頗有深慮矣。今日亦難入參,而首相,以病不得進,次對出令,而不得爲之,則甚爲惶悚,且臣亦有區區私懇之欲爲陳達者,故自力趨參,而廟謨則首相旣不入,且別無時急事,只以其中稍急者回啓,其餘則不得爲之矣。上曰,稟事爲之。熤曰,此京外帥臣春操狀啓也。兼摠戎使徐有寧狀啓,以爲坡州·長湍束伍軍兵,今春習操,何以爲之?守禦使徐有寧狀啓,以爲今春合操停止,巡點,何以爲之?永宗前防禦使李文喆,以爲今春陸操設行事,請令廟堂,稟旨,分付。忠淸兵使具世勣,以爲今春習操巡歷及各鎭營將巡點,何以爲之?慶尙左兵使姜五成,以爲今春習操及營將巡點,依例擧行事,請令廟堂,稟旨,分付。慶尙右兵使金廷遇,以爲今春習操及營城將節制使,巡點擧行事,請令廟堂稟旨,分付。統制使柳鎭恒,以爲今春兩南舟師合操,依定式設行事,請令廟堂,稟旨,分付。黃海兵使趙心泰,以爲今春習操巡歷及各鎭營將巡點事,請令廟堂,稟旨,分付。平安兵使趙圭鎭,以爲今春淸南巡操,依例擧行事,請令廟堂,稟旨,分付矣。軍兵習操,係是詰戎之政,雖不可一向弛廢,而畿甸及三南,俱値大歉,今方設賑,海西雖曰較勝,亦未免爲災歲,而當此春飢,赴操軍兵之許多日裏糧來往,實屬行不得之事,今春則諸道操鍊巡點等事,一切停之,至於關西,則水田雖未免大同之災,田穀有秋,優免災荒,平安一道巡操,依例擧行,似合事宜,以此意,分付各道,何如?上曰,依爲之。春操與秋操有異,平安道,一體停止,可也。出擧條熤曰,日前再揀擇,已行之矣。下情欣幸,而此非曠日之事,嘉禮卽行,似好矣。上曰,日字,當在來月云矣。熤曰,其時本家主人,例爲付職矣。上曰,主人,例爲答箋文,故然矣。熤曰,嘉禮前,本家主人付職,自是典例,分付銓曹,使之依列擧行,何如?上曰,依爲之。出擧條上曰,前左相善爲之矣。卿聞昨日筵敎乎?若得解,則休退二字之請,當停止云,故不得一向靳許,且今則首揆旣得人,卿等則在仰成之地,故左揆所懇,姑爲許之矣。熤曰,左相,常以未解爲悶矣。旣蒙曲諒,想極感幸矣。熤曰,首相送言于臣,謂日前箚辭中,賞典一款,批旨中,不爲提敎,故以爲惶悚矣。上曰,果不咸說,而承旨之不爲警咳者,亦駭然矣。熤曰,果是承宣,不能提警之致矣。上命書傳敎曰,日前領相箚辭,引疾之外,又有辭賞之語,而此一款,原批中,未及提答,今因右相言,始覺得,殊欠敬禮之方,豈勝歉然?批答,方令添書傳諭,而至于今承宣之無一人警咳,極爲駴然,其時行公承旨,一竝罷職。熤曰,臣之所以强疾登對者,蓋有區區所懷,而以文字陳白,亦爲猥越故也。小臣,稟賦本不猶人,而近來病症,極爲非常,自向來闕中,逐日奔走之時,忽有膈上脝滿之症,初以爲偶矣。日前又左邊眉睫,有浮氣,醫言此是鼓脹之漸,若其症已成之後,則治之無及,必及今調治,然後乃可云,臣年已望七矣。僥濫至於此職,病雖不愈,固無所恨,而但帶此重任,不思辭免,而病至於不可治之境,則在臣廉防,已極羞恥,而以聖朝禮使之道言之,亦是欠典矣。如使臣在朝,而有裨於國事,則固當死生以之,而今則無補於公,有害於私,故如是猥陳,敢冀體諒之恩矣。上曰,近來大小公故,卿每獨賢,已爲可悶,且祀典何等重大,而每當攝儀之時,只有卿一人,國體亦甚苟艱矣。廟謨則領相一人,自可擔當,許之於左相者,豈可不許於卿,而但卿之所帶,是何等職也?病症之如此,雖切慮念,而旣非形現之祟,則豈可以此,輕解重任乎?今日領相不入,而卿獨造朝云,故心以爲訝矣。卿必見前左相之許副,而有此筵懇也。熤曰,臣豈敢見僚相之得遞,而備例爲此懇乎?病情實有深慮,故頃日筵中,先已暫陳,而未及畢說矣。症形近又殊常,必得免,然後可以調治矣。上曰,昨日許副一大臣,今又許副一大臣,聽聞豈不爲訝乎?前左相則一年乞退之餘,必欲解務調病,且昨筵,以得遞則不復言退之意仰對,故予亦曲諒之,而卿則有異於此,若其病崇云云,雖是左相所無之症,而以此許副,終涉重難矣。領相旣擔當國事,卿若欲姑爲閑處調攝,則亦無所妨,而卿以旅寓之故,調養尤難,此則以別例出處本第,亦好矣。大臣則與軍門將臣有異矣。熤曰,若還第,則調病之道,固勝於旅托,而此亦不然,相職非養病之地,豈可如是虛縻乎?左右相連解,事面雖如何,而臣則已先左相之遞,而有所陳懇矣。上曰,卿雖縷縷,而勉副則終不可爲矣。熤曰,臣意以此實病之狀懇達,則可冀慈覆之天,軫念許解,而不賜允許,極爲悶菀矣。上曰,許於左相,而不許於卿,亦似迫隘,而事面則不然,予當問於領相而處之矣。熤曰,領相則豈以爲當許乎?領相,重卜於望八之年,故常思求退,自已求退之意交中,豈能念及於僚相之病勢乎?上曰,卿果無可弛之勢乎?熤曰,不然則昨日僚相,纔得解,而今日何敢更陳此懇乎?觀於今日陳懇,而尤可見其難强矣。上曰,筵罷後,第當思之矣。上曰,昨筵,以近日臺啓中一事,詢于前左相,而槪與予意同矣,卽趙時偉事也。此事以聲罪,則決難容貸,而以事件則至爲䵝䵢,且以近日囂俗,傳訛甚易,故以是持難,非當斷不斷而然矣。大抵臺啓所云云,只是浮言,而實無究得言根之路,又不可不生不滅,置之人鬼關頭,故昨詢左相,今又問於卿,卿其陳之。熤曰,臺啓論列,旣甚狼藉,則恐不可不一覈矣。上曰,此言一出之後,爲時偉者,欲其對質白脫,而以爲當問,惡時偉者,欲其按覈討罪,而以爲當問,惟此一問之言,則無論誰某,必皆同然一辭,殆如理欲之同行異情矣。但因此浮行之言,而遽然究問,則得無後弊乎?熤曰,臺臣亦豈以私好惡而發啓乎?此事只是浮言而已,則固不可盡爲究覈,而今則旣入於臺啓,不可掩置,且此是莫重聲討之事,則不可以好惡言,實則以其罪罪之,虛則亦淸脫,如是,然後國體爲得,而若不盤問,則果無覈得之道矣。上曰,此事誠難處矣。故日前有臺諫問啓之命,而予意則似是塗聽道說,安知非惡之者之言乎?以事理言之,爲公爲私,必須問之,而萬一問之,而無益於公,有害於私,則何以爲之乎?若急書告訐,則如果無實,亦有反坐之律,而此則出於臺諫風聞中,亦難以反坐論,將何以區處乎?問啓避嫌,一層每加,而予則猶未知甚爲實矣。大槪此事,則旣出於臺啓,比之向來蔡濟恭事,則稍有間焉,而但臺諫,不可使之面質,何以則爲好耶?熤曰,臺諫,亦非自聞之言,則豈可使之面質?大抵必須盤問,而問之之道爲難矣。上曰,卿言亦無別意見矣。今則毋論所以昭脫,所以正法,無出於一問字,而汎然發問,豈有自服,以曾爲此言之理乎?況此云云,求之人情天理,實爲必不然之事,故臺批,亦有所言及矣。至於所謂戚聯二字,則予意則以爲,奇怪之說矣。予於渠,初無以戚聯之故,而有所問訊往來之事,此則采之輿論,亦可知之,且渠之人品,予自來不喜,又非今始惡之,而然則雖使白脫,卿等,必不以予爲願護渠矣。大抵其兄可惜矣。此重臣則予果好其爲人,而其弟則不然,故頃批中,亦以渠所自取,有所云云。蓋其人品,本不淸朗,故受此言矣。宇鎭之如是誤入,亦渠之使致,批答中,雖以陽護爲言,而陽護,亦絶痛矣。似此罪狀,則不一而足,渠亦自知其一番被勘,以全伯遞來後,迄無出入近密之事觀之,亦可知之矣。予意則毋論戚畹與近臣,只是一直向國,則任用之,反是則黜退之而已。今之時事,有可悶者,用人而不知其所由,罪人而不知其所犯,故人多誤陷之患,予則以爲,時偉非無罪,而臺啓云云之事,則似是常情之外,此事必須明白究竟,乃可,而如是相持之際,竝與傳敎中已著之罪,而不得勘配,豈成說乎?近來臺諫事,誠慨然矣。向來趙時俊·申大升之啓,已極怪駭,而今番趙時偉之啓,則胡亂說去,又非前比流行之言,何以知其虛實,而插入啓中,如是而物情可以鎭服乎?熤曰,臺言誠過矣,而必須一番盤覈,然後可知其虛實矣。上曰,盤覈,亦須知得言根,然後可爲之,不然則將爲久囚之外,無他道,此甚難矣。熤曰,此事外他罪,亦果難貸矣,如擬帥事,亦其大者矣。上曰,擬帥一款,亦不可如是爲說,今臺啓所論,則視之殆如明謙之擬內應將,此亦不善思之言矣。熤曰,此果然矣。上曰,今已晩矣。晝講停之召對,待下敎爲之,好矣。上曰,今行公承旨,皆入罷職現告乎?亨元曰,然矣。上謂有隣曰,惠慶宮湯劑,出而煎入,好矣。有隣先退。上曰,備堂,稟事爲之。昌順曰,抄戶之精詳,專在各洞尊位及洞任,尊位擇差,已有年前特敎,而至於洞任,則不無圖囑謀免之弊,各上司軍門,或有分付許頉之事,今番則嚴飭各該部,以有根着勤幹之人,另加擇差,圖囑頉免之弊,亦爲嚴飭,上司軍門,毋得分付許頉之意,出擧條申飭,何如?上曰,依爲之。出擧條昌順曰,發賣時,各軍門無料軍兵及待年軍中,最貧殘者,泮民之窮獨無依者,令各該將臣及大司成,親執査櫛精抄,修成冊移送臣府,已有年前已行之例,今亦依此擧行,而扈輦隊及別破陣等無料貧窮者,亦令該曹該廳,査正抄送,至於宦侍之無料當入者,亦令內侍府,精抄修送臣府,而或有冒濫之弊,則責在抄出之司,以此意嚴飭,何如?上曰,依爲之。出擧條有寧曰,廣州三面民戶,自本廳,留營還分,以其耗條,補用支放,而昨秋因災荒,元還及管餉米僧倉米停退之數,合爲二千七百餘石,今當還分之時,停退旣多,排巡無路,耗條減縮,支放罔措,不可不及今變通,而在前如此之時,有以本府元餉中,推移取用於還分停退條,則會錄元餉,待秋收捧還充之地矣。今亦依此例施行,恐合事宜,下詢大臣處之,何如?上曰,依爲之。出擧條上曰,刑判進前。崇祜進伏。上曰,秋曹,予則視吏·兵判,尤較重,卿旣新膺,須另念爲之。崇祜曰,臣受恩如天,豈不欲報答,而病昏轉甚,以是惶悚矣。上曰,各道放未放,勿爲續續回啓,待各道齊到後,覆奏前赦,回下後,更奏後赦啓本,可也。崇祜曰,前冬鄭盤奉獄案,三堂各具意見以啓,而鄭昌聖則直請決案取招,尹承烈·金履禧,則請待金光得就捕後完決,而批旨,以依允判下,當依何堂之言乎?上曰,卿亦更考文案,一次盤問後,草記,可也。崇祜曰,文案,臣已詳閱,待斯得完決者,固是重獄體之道,而元犯,旣已遲晩,則前判堂之言,實爲執法之論矣。上謂亨元曰,元啓判付,以待金光得就捕,新判堂,更爲盤覈,回啓改書下,可也。崇祜曰,明謙支屬,有未及發配者,蓋因草記之未下矣。上謂亨元曰,草記推來書,知道,可也。坤曰,臣等昨陳聯疏,未蒙允可矣。語未畢,上曰,每次對,禁堂入來,則必如是煩聒,卿則遞差退出,可也。出榻敎退出,上曰,右相所懇,終始思之,而誠重難矣。熤曰,臣亦知其重難矣,然而一時連遞,則只是事勢之巧湊而然矣。上曰,卿欲從此引入乎?抑欲待差間行公乎?熤曰,病勢未痼前,欲爲調治,決無陳刀之望矣。上曰,一向牢塞,亦未安,當更思處之矣。熤曰,引疾之說,例易過實,而今臣則少無過實之言,如得許免之天恩,以得安意調理,則便是死日生年矣。上曰,如是縷縷,而一向不許,亦非禮便之道,當體諒矣。熤曰,聖敎及此,惶感之極,無辭可達矣。上命退,大臣以下,以次退出。上命亨元,書傳敎曰,前冬筵席,累陳至懇,歲初賓對,亦有復申,而特以相職去就,所關至重,至于今一味敦勉矣。今筵,又聞縷縷所陳,大臣必不以過中之言,如是控引,聞其症樣,必須穩治,可期勿藥。且以朝廷事言之,祀典何等至重至大,而大小攝儀,右相莫不獨賢,今聞所愼如此,勢難强力爲之,此則所係比去就,尤有重焉。不可以處義之與左相差異,有所持難,右相今姑勉副。亨元曰,俄者禁堂所奏,雖未畢陳,而自是執藝之義,臣意則遞差之敎,恐過矣。上曰,不必煩陳矣。亨元曰,此傳敎,不敢頒布矣。上曰,昨已有飭敎,一稟足矣。卽爲持出頒布,可也。仍命退,承史以次退出。
丁未正月十五日未時,上御重熙堂。禮房承旨入侍時,左副承旨趙衍德,假注書李德鉉,記事官李相璜·金祖淳,稟事閣臣徐有防·徐龍輔·李崑秀,以次進伏訖。上命書傳敎曰,抄啓文臣減下人,已於課講,皆以四書三經應試,此後專經講,不必更試,勿爲赴試事,分付。專經案,竝拔之,因此思之,朔射亦然,毋論減下與否,一體勿論,只赴抄啓文臣春秋試射事,知委。上命提調,持湯劑入侍。賤臣承命出,與徐有隣,偕入進伏訖。上曰,趁大臣留在闕中,戶判望,使卽擬入,望筒,催促持入,可也。賤臣承命出,持入進伏訖。上曰,新除授戶曹判書牌招。出榻敎命退,承史以次退出。
上在昌德宮。停常參·經筵。
申時酉時,灑雨下雨,測雨器水深二分。
夜自一更至五更,灑雨下雨,測雨器水深八分。
金魯永,以吏批言啓曰,判書·參判未差,小臣獨政未安,何以爲之?敢稟。傳曰,只出緊任。
趙衍德,以都摠府言啓曰,今日入直內三廳武兼禁軍及軍兵等,中日習射,請出標信。傳曰,後日次爲之。
金魯永啓曰,大司憲洪秀輔,執義李師濂疏批未下,掌令崔景岳問啓未下,持平任希遠引避退待,掌令白仁煥,持平柳甲基俱在外,監察茶時之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金魯永曰,都承旨入侍。
沈豐之啓曰,今此試官望中,時無職名人,令該曹口傳付軍職,何如?傳曰,允。
以專經文臣在外人現告,傳于金魯永曰,近畿稱在外人査出,以禁推捧傳旨。
金魯永啓曰,明日武科庭試初試一二所監試官,兩司各一員,當爲進參,而大司憲洪秀輔,執義李師濂,疏批未下,大司諫宋鍈箚批未下,正言金載翼,持平任希遠引避退待,正言柳畊,掌令崔景岳問啓未下,司諫朴聖泰,掌令白仁煥,持平柳甲基俱在外,獻納權恢未肅拜,無以備員進去,在外人員,合有變通之道,何以爲之?敢稟。傳曰,在外人許遞,前望單子入之,待下批牌招。
金魯永啓曰,禁衛大將徐有大,以武科初試二所試官,今方出去矣。所授命召,所兼右邊捕盜大將命召及大將牌·傳令牌,來請還納,何以爲之?敢稟。傳曰,仍佩往來。
以監試官朴天行·柳畊·金載翼·崔景岳·李永穆·任希遠牌不進罷職傳旨,傳于金魯永曰,只推,更爲牌招。
以副修撰李彦祜牌不進罷職傳旨,傳于金魯永曰,只推。
趙衍德啓曰,事變假注書李顯秀,身病猝重,勢難察任,今姑改差,何如?傳曰,允。
沈豐之,以奎章閣言啓曰,臣等進詣奎章閣,御眞展奉奉審無頉,而奉謨堂及閣內諸處奉審,亦爲無頉之意,敢啓。傳曰,知道。
以持平柳畊等問啓,傳于金魯永曰,知道。
以持平任希遠,正言金載翼牌不進罷職傳旨,傳于金魯永曰,只推。
臺諫前望單入之。大司憲洪良浩,大司諫朴天行,掌令李永穆,持平吳泰賢,司諫鄭益祚落點。
金魯永啓曰,卽者議政府錄事來言,前戶曹判書趙璥,以爲,新命之下,驚惶震懍,五內崩隕,不敢久淹京輦,今方擔舁出城,以爲歸死故山之計,辜恩負罪,恭俟嚴譴云,係是大臣去就,敢啓。傳曰,卿何有此千千萬萬極非常極過中之擧乎?大官去就,所關如何?纔卜金甌,徑往楸舍,卿胡不念自重之方,乃至於此?昔人有三命而走者,三命上卿也,走言不敢安行也。卿欲難愼出處之際,則在家引讓固當耳。豈必爲此古人所不爲之事,以致瞻聆之驚惑乎?急於挽行,不暇長語,先遣入侍史官,使之往傳筵敎,望須亟回初志,登時復路,自餘在嗣後敦諭中,此姑略之,此批答,一體往宣。
以中官崔鳳佐拿處傳旨,傳于金魯永曰,分揀。
兵曹口傳政事,以洪明浩·曺允大爲副司直。
沈豐之,以嘉禮廳言啓曰,本廳堂上洪檍,連日不爲仕進,令政院稟旨牌招,何如?傳曰,許遞,政官牌招開政差出。
李亨元,以兵批言啓曰,忠淸道公山,以公州復舊事,自吏曹,啓下矣。公山營將,以公州營將啓下之意,敢啓。傳曰,知道。
有政。吏批,判書未差,參判未差,參議李集斗進,承旨趙衍德進。以洪明浩爲禮曹參議,以黃昇源爲知義禁,以朴廣源爲副校理,以趙雲記爲修撰,以洪義浩爲副修撰,徐直修爲公州判官,以金光默爲公州牧使,以上陞號事,承傳,贈左贊成趙尙紀,贈領相例兼,右議政趙璥考。
有政。兵批,以吳載徽爲內禁將,以金鍾義爲五衛將,以張致誠爲景福將,以崔亨郁爲景福將,以李汝節爲都摠經歷,以元景華·李顯邦爲部將,以李光曄爲從浦萬戶,以申光復爲公州營將,以林基良爲小吉號里權管,以李亨逵·金頣柱·趙尙鎭·李在學·李致中·柳義養·洪文泳·李羽晉·宋民載爲副司直,以李顯靖·嚴思憲爲副司果。
金魯永,以弘文館言啓曰,本館下番闕直,事甚未安,副修撰李彦祜,旣有只推之命,與新除授副校理朴廣源,修撰趙雲紀,副修撰洪義浩,竝卽牌招,以爲推移入直之地,何如?傳曰,允。
以全羅道司啓本罪人朴師寔到配事,傳于趙衍德曰,各別防守,如有一毫疎虞之弊,則自營門廉探,該鎭邊將拿致營門,限死重棍,卽其地勿限年定配,斷不饒貸。宇鎭·寧鎭之類,皆在本道,各別嚴飭防守事,令該曹分付該道。
金魯永,以嘉禮廳言啓曰,本廳堂上沈豐之,移拜承旨代,令吏曹更爲啓下,何如?傳曰,允。
趙衍德,以嘉禮廳言啓曰,本廳堂上洪檍許遞代,令吏曹更爲啓下,何如?傳曰,允。
洪仁浩,以吏曹言啓曰,今此先農壇祭亞獻官行副司直洪良浩·尹塾,實預差,啓下矣。洪良浩移拜大司憲,尹塾,身病甚重,萬無出齋之路云,不得已以延豊君李,改付標以入之意,敢啓。傳曰,知道。
趙衍德,以兵曹言啓曰,五衛將金光國,身病猝重,勢難供職,呈狀乞遞,實病旣如是,則宿衛輪番之任,不可久曠,改差,何如?傳曰,允。
李亨元,以兵曹言啓曰,今正月十七日合慶庭試武科初試試官望磨鍊,而當品中擬望之人乏少,以堂上曾徑兵使,竝擬以入之意,敢啓。傳曰,知道。
李亨元,以兵曹言啓曰,內禁衛將許侙,九耋老母宿病,近又添劇,不忍離側,呈狀乞遞,情理旣如是,則宿衛領軍之將,不可久曠,今姑改差,何如?傳曰,允。
李亨元,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
李亨元,以兵曹言啓曰,今正月十七日,武臣堂上朔試射日次,而親臨專經文臣武臣殿講相値,不得爲之之意,敢啓。傳曰,知道。
判義禁金鍾正,同義禁趙瑍·金魯淳等疏曰,伏以,臣等聯陳執藝之義,冀寢龜柱罪名爻周之命矣。及承批旨,大失所圖,臣等相顧愕然,不勝抑鬱之之至。又伏見堂箚及大臣箚批,皆以此非丹書爲敎,區區迷滯之見,尤不能不滋惑也。本府所在文蹟,凡係鞫廳罪人則有鞫案,竄配罪人則有徒流案,外此而更無他籍,則卽此便是丹書也。昭載罪名,藏在王府,其身雖死,其案自如,法意所在,若是其嚴也。謫死者之爻周流案,固有其例,而槪亦罪名之差減者耳。豈以元惡大憝,有如龜柱,而尙可擬議乎此哉?況其生旣逭於邦章,名不登於鞫案,而又於此而爻周焉,則是永刊於王府之籍,而蕩然無一字之案矣。豈復有丹書之可言,而天下後世,何由而知此賊之爲劇逆也哉?由是而國法無處可施矣,亂賊無所懲懼矣。臣等雖承誨責之敎,決不敢泯默奉承,以壞懲逆之大防,玆又相率申籲,實非可已而不已者。伏乞聖明,克恢轉環之量,亟降反汗之音,不勝幸甚。答曰,省疏具悉。勿煩。
大司憲洪秀輔疏曰,伏以,宗祊再奠,慈功永垂,迺於三元令辰,親上東朝徽號,揄揚之聖孝彌光,蹈忭之群情普深,日昨墓廟臨幸,親酌禮成,仰惟止慈之懷,益切履新之感,臣民愴痛,尤當如何?仍念臣向叨喉司,罪著溺職,旣不能碎首力爭,期蒙反汗,終未免袖手傍觀,仍致頒布,陳章自列,而誅罰不加,特遞有命,而誨責至截,尙今惶恧,靡所容措。噫,繳納擧條,冀寢成命,是豈可已而不已者哉?實出於上念宗社無窮之憂,下盡秉彝同得之義也。前後入院之臣,齊聲血籲,期於準請者,凡幾日矣,亦幾人矣?而忽地奉承之擧,乃在臣等登筵之時,其所恇怯失守,固已無辭自明。九行刀割仍治臣不職之罪,以勵臣分焉。臣於訟罪自劾之章,豈宜贅陳,而今番鞫事徑撤,殆是前古逆獄之所未有者也。妖宇之二字缺鞫招,渠自輸款,而竟逭王章,賊謙之一串凶謀,只是應坐,而亦靳追律,不審殿下,何所惜於妖賊逆豎,而乃爲此萬萬非常之擧也。嗚呼,醫媼究覈之請,居然屢閱月而又經年矣。賓啓之靳允而乍發旋止,公車之交陳而例報勿煩,慈敎中未了之事,尙稽奉承而了當,聖批中疑之一字,亦靳窮覈其可疑,上下相持,忍度是月,將使春秋討復之義,無地可讀,中外冤憤之情,無日得洩。此固群下誠意淺薄,不能格回之罪,而殿下獨不念仰體東朝丁寧之敎,下副臣民抑鬱之情乎?臣於此自不禁扣胸雪涕,直欲籲天而號冤而已。臣之忝叨見職,亦已有日,宜卽詣臺,申請得準乃已,而賤疾諸症,跨歲沈痼,始祟關格,轉成勞損,膈痰頭風,迭侵交攻,飮啖之廢,殆近旬望,房闥之間,亦難蠢動。雖非私義之可引,而斷無叩謝就職之望,一日虛縻,轉益惶蹙。況値大論方張之時,豈可使如臣情病之俱苦者,冒據風憲長席,以貽瘝曠之譏乎?玆敢冒入文字,仰瀆崇聽。伏乞俯垂矜諒,亟許鐫遞,以安私分,不勝幸甚。臣於治疏將上之際,伏見府·院新啓之批,有趙時偉事不允之敎,竊不勝驚惑憂慨之至。噫,爲人臣子,負犯如趙時偉,罪案如趙時偉,而尙可一日容息於頂立之列乎?渠之地處,何如?恩造,何如?而猶懷無厭之慾,敢肆不逞之圖,潛結喆·宇之父子,暗作表裏之聲勢,擬帥之謀,眞贓已露,則圖占戎柄,將欲何爲?黨與之誅,王法所先,則究覈同情,不容少緩,而最是力遏稱慶之語,顯示不悅之色者,是可忍也,孰不忍也?究其心則叵測,斷其罪則罔赦,此豈可諉之疑似,不加究問,只是島配薄勘而止哉?公議至嚴,輿憤益激。臣謂島配罪人趙時偉,亟令王府,拿鞫嚴問,期於得情,斷不可已也。臣無任屛營祈懇之至。答曰,省疏具悉。卿其勿辭行公。
副校理成種仁,副修撰申馥等箚曰,伏以,持平任希遠,正言金載翼等,以臣等俱以無似,猥忝言地,公憤所激,以趙時偉事,有所論列矣。及承聖批,雖蒙允兪,而繼伏見傳敎下者,誨責備至,辭旨嚴截,至有重推之命,臣等滿心惶悸,無地自容。噫,彼時偉自來情跡之凶譎,從前負犯之叵測,千罪萬慝,有難毛擧,而最是邦慶後,國言之所沸騰者,爲渠斷案,合置王法。噫嘻,宗社臣民之慶,孰有大於壬寅九月?上而殿宮歡悅,下而朝野蹈舞,苟有秉彝之衷,向國之心者,自不覺喜形于色情溢于辭,而彼時偉者,抑獨何心,一切背馳?其時一重臣疏中,有慶忭之語,時偉乃於喉院稠坐之中,大肆咆喝,或謂之妄發,或謂之此等句語,不可用於今日。及夫定號之日,憤懣大言曰,今此定號,何如是太早?指意絶悖,腸肚畢露,有耳皆聞,有口皆傳,鑿鑿有據,節節皆實,焉敢誣也?噫嘻,慶忭之語,不可用於今日云者,此豈非力遏之言乎?定號之擧,何如是太早云者,又豈非顯示不悅之意乎?此皆群情之所痛骨腐心,必欲沬血而寢皮者也,有非風傳之出於疑似䵝䵢之比也。臣等之日前一啓,語甚草草,旣不能歷擧眞贓,明言痛陳,又未免擬律太輕,懲討不嚴,此固臣等之罪也。臣等雖甚無狀,其職則臺官,其言則公議,豈可抑勒爲說聲討其罪乎?此莫非臣等人微言輕,不能見孚於君父之致,以此顔面,何可一刻晏然於臺次乎?昨緣日暮,今始來避,所失尤大,竝引嫌而退,當初論啓,旣嚴聲討,末後避辭,不損臺體。請持平任希遠,正言金載翼,竝命出仕。取進止。答曰,省箚具悉。處置事依施。
執義李師濂疏曰,伏以,慈敎誕降,天討亟行,聖孝仰格,顯號加隆,賀儀載擧於大庭,宗社增鞏於萬世,臣民慶忭,曷有其極?仍竊伏念,臣人器駑劣,知識淺短,淸朝耳目之任,本知其萬萬不稱,而或因往役之義重,或因事會之滾迫,冒沒膺命,前後幾遭,只知有國,不知有身。間嘗一二論事,積受齮齕,觸事昏憒,何往非罪,而乃殿下天地於臣,父母於臣,輒賜涵貸,曲加庇護,恩山德海,靡所紀極,不知魯下賤臣,何以得此於君父之前也。惶隕感祝,不知死所。今此柏府除旨,忽下於千萬夢想之外,賓對有命,庚牌儼臨,揆以義分,宜卽竭蹶趨承,而素患痰癖之症,越添換節之時,氣息凜綴,無路登筵。玆不得不隨詣闕下,敢犯違傲,臣罪至此,誅戮猶輕。伏願聖明,俯賜鑑諒,亟削臣職,仍治臣罪,以爲爲人臣慢命者之戒焉。臣於乞免之章,宜不敢贅及他說,而至痛弸中,未暇緩聲,惟聖明垂察焉。嗚呼,夏秋喪變,卽國人之所痛冤疑怪者,而及承慈敎以後,一倍痛冤,十分疑怪,上自縉紳章甫,下至輿儓婦孺,莫不曰症患,必有所祟也,禍變必有所以也。擧國冤鬱,萬口沸騰。噫,人心孔神而人心旣如此,不但人心之如此,而前後諺敎,信如四時,此豈一刻容忍,置之勿問之地者哉?殿下雖以疑無指的爲敎,而臣則以爲,一番究覈,則指的當有所在也。殿下雖以事係重大爲敎,而臣則以爲,事甚重大,故群下有此爭請也。以殿下之明聖,又何不念及於此乎?惟彼逆醫賊媼,雖曰至卑至賤,而誤藥停乳,爲渠斷案,則其必有誤藥之所以然,亦必有停乳之所由本。一番盤詰,眞贓當露一番鉤訊,路脈自綻,殿下何爲而終不欲一覈耶?嗚呼,儲君亦君也,明知有君讎,而不能致討而快復,則今日臣民,尙可自處以人類乎?臣於日前孝昌墓陪扈之班,本以自來悲冤之忱,兼抱近日疑憤之心,忽見一半崗麓,兩阡相對,自不覺心驚如墜,血淚無從,以爲此讎不復,此冤不洩,則誠無以更拜孝昌之寢,復入文僖之廟。此不獨臣心則然,大小臣民,皆有此痛,皆有此心,殿下亦何忍一直泄泄,不思所以鉤覈之道也?況伏聞月前前春坊之聯疏也,春坊舊隷,不令而齊到,相對嗚咽,泣涕如兩云。嗚呼,此孰使之然也?秉彝之天,人所同得,悲冤之痛,人所同然,殿下於此,雖欲沸天理而違人情,得乎?切望殿下,廓揮乾斷,俯循輿望,醫官乳媼,亟加嚴鞫,期於得情,少慰環東土億萬生悲冤崩迫之痛焉。噫嘻,痛矣。向來逆變,尙忍言哉?七字刀割巨魁迭發於將相,勢急肘腋,禍迫呼吸,幸賴祖宗之冥佑,曁我慈聖之至明,十行誕宣,如日中天,折亂萌於方煽,扶倫綱於旣墜,凶醜略加鋤治,國勢自底鞏固。此實吾東方億萬年無疆之休,而抑臣漆室之憂則殆有甚於天討未行之前,臣請溯本而言之。噫,九字刀割國榮·德相,已爲萬古凶賊,則宜乎人心知所懲創,三字刀割亦幾永淸,而畢竟今日之急變,又襲榮·德之陰圖,此其故何哉?半行刀割群醜圖活,則自致其計之日急故耳。然則今日治逆,又何疎漏之甚也?殿下儘以爲賊復,今旣伏法,妖宇亦已投裔,從今以後,更無復宇之變耶?六行刀割宇鎭則又何有一毫顧藉之端,而不加一杖,遽然減等,臺啓自在,承宣不知,而爲一金吾郞所押去,臣誠仰屋無言,莫曉其故也。明謙則內應情節,極其狼藉,致此滔天之變,而只施籍産之典,以謙則根因覈問,惟在此賊,徑施莅斬之刑,而尙靳孥戮之命,至若寧鎭,則以賊喆爲父,以逆復爲舅,陰謀逆節,無不紹介,而一不按訊,遽爾酌配,王法之屈,已無可言,而亂賊之徒,何以知懼乎?臣謂亟允諸臣之請,以盡治逆之道宜矣。噫,彼趙時偉之今始發啓,此實臣等翫愒之罪,而向使嚴訊宇賊,則時偉亦安得尙逭刑章哉?渠之負犯,俱是人臣之極罪,而況宇賊之事,卽渠所使,則渠非宇賊之黨與,宇賊卽渠之枝葉也。及夫擬帥之謀出,而腸肚莫掩,手脚畢露。然而擬帥二字,在渠猶屬薄物細故,壬寅秋邦慶無前,而敢懷不悅之心,甲辰歲國本已定,而遽播罔赦之言,其心所在,路人皆知,而特以威勢所壓,人莫敢誰何耳。圖占戎垣之權,已極濫猾,力沮慶忭之說,抑獨何心?宇鎭旣以承款,則時偉焉逭當律?亦願一依臺言,設鞫嚴問焉。逆賊龜柱之抹去徒流案,又何處分之過中也?三案已成,百惡昭著,肆市之律,捨此賊奚施,而顯戮未加,鬼誅先及,神人之憤,久而冞切。今此曠蕩之典,殆若尋常罪謫之身故例放者然。金吾·玉署,交章爭執,而尙靳反汗,繼以罪遞,刑章失平,實無餘地。臣亦謂亟寢成命,俯循群請,可也。臣無任瀝血哀懇之至。答曰,省疏具悉。勿煩,爾其勿辭察職。
答訓鍊大將李柱國疏曰,省疏具悉。竟如顚躓,初豈委畀?卿其勿辭行公,原疏則有上款語,付丙矣。
丁未正月十六日辰時,上御暎花堂。左副承旨·右副承旨入侍時,左副承旨趙衍德,右副承旨洪義榮,假注書李德鉉,記事官李相璜·金祖淳,以次進伏訖。上命書傳敎曰,專經文臣殿講命官,以行禮曹判書李命植爲之。又命書傳敎曰,專經武臣殿講命官,以仁陵君李在協爲之。上曰,當該中官,令該府拿問重勘。出榻敎命書傳敎曰,未肅拜兩司長官許遞,前望單子入之,待下批牌招察任。命退,承史以次退出。
上在昌德宮。停常參·經筵。
沈豐之啓曰,明日常參·經筵,取稟。傳曰,只晝講。
李亨元啓曰,來二十一日,朝參日次矣,敢稟。傳曰,待下敎爲之。
沈豐之啓曰,來二十一日,輪對日次矣,敢稟。傳曰,停。
李顯秀改差,代韓始裕爲事變假注書。
洪仁浩啓曰,末端事章疏,俾勿用此二字云云。爾旣指的說去,則何不斥言其向何人道此事乎?朝家聞之猶且然,疑渠雖對吏,亦當自明,如是之際,群疑之滋惑,反貽世道之害,發緘雖不可爲,問啓自是常例,爾等聞見之眞的與否,令政院問于爾等以啓,原啓姑不允事,命下矣。問于掌令崔景岳,正言柳畊等處,則崔景岳,以爲,趙時偉當壬寅邦慶之時,敢懷他腸,顯示不滿。乃於稠坐之中,攘臂大言曰,邦慶二字,不可用之於今日言語酬酢之間,不得稱慶之一字,國言喧騰,有耳皆聞,無人不道,氣勢所驅,莫敢誰何。殿下試取伊時章奏而一覽,則可知其非誣矣。此乃萬口皆傳,臣亦聞而論之,臣何知對某人酬酢而質言乎?此外別無所達,惶恐敢啓云。柳畊,以爲,趙時偉本以凶譎之人,受國厚恩,罔念圖報,當壬寅誕降之辰,宗祊有托,擧國含生之倫,莫不蹈舞慶忭,而噫,彼時偉,懷不滿之心,挾有他之腸,肆言於稠人之中曰,邦慶二字,不可用之於今日言語酬酢之間,不得稱慶之一字,有耳皆聞,無人不道,威勢所壓,人莫敢違。殿下試取伊時章疏而睿覽,則其果有慶忭二字乎?此乃國人之所憤惋而喧傳者,故臣亦聞之而論列,臣何以的知其對某酬酢而質言乎?一番訊鞫,則渠雖凶頑,豈敢欺天而自明乎?此外別無所達之事,惶恐敢啓云矣,敢啓。傳曰,知道。
傳于沈豐之曰,右副承旨馳詣先農壇奉審摘奸以來。
傳于沈豐之曰,文臣殿講命官,以一品更爲擬入。
傳于金魯永曰,庭試在卽,卿宰侍從,由單辭單,例不得捧入,近來此規廢却。此後無得曲循捧入,卿宰及侍從堂上堂下罷削人員竝敍用,停擧儒生等,亦皆解停事,分付。
韓始裕在外,代張錫胤爲事變假注書。
張錫胤改差,代李德淵爲事變假注書。
傳于趙衍德曰,都承旨·推考房承旨入侍。
金魯永啓曰,二十一日景慕宮酌獻禮時,親祭祭文,當爲製進,藝文提學李命植,待明朝牌招,何如?傳曰,允。
以崔重敎·權就一·柳弘源·金志學·夫士敏·朴宗和·李漢章·洪成源·許演·李衍九·沈公燁等,武臣殿講時居不禁推傳旨,傳于洪仁浩曰,分揀。
以金致泳·高昇甲·朴瑞源·金致正·崔鵬海·李顯秀·金膺著等,文臣殿講時居不禁推傳旨,傳于金魯永曰,分揀。
有政。吏批,判書尹蓍東進,參判未差,參議李集斗式暇,左副承旨趙衍德進。以李敬一爲大司諫,閔彝顯爲掌令,李羽晉爲副校理,宋民載爲副修撰,鄭景淳爲工曹參判,李在簡爲禮賓提調,洪樂恒爲司僕正,金獜淳爲懿陵令,安宗仁爲內資主簿,兪漢寬爲司饔奉事,朴準源爲健元陵參奉,鄭東簡爲康陵參奉,洪允復爲洪原縣監。
兵批,判書金履素病,參判申益彬入直進,參議朴天衡試官進,參知柳誼病,左承旨李亨元進。副護軍李廷烈·尹曙·李吉普·朴聖泰·白仁煥,副司直洪秀輔·宋鍈·洪檍·柳甲基。
金魯永,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
李亨元,以武一所言啓曰,本所今日平明開場,先自柳葉箭,竝試片箭,而擧子捧單,自天字至方字半字,合爲一百四十四字,都數至於七千一百九十六人之多,在前如此之時,有二貫革外,加設六貫革之例,今亦依此例,八貫革開場,而雨勢如此,隨其緊歇,或試或止,從便擧行之意,敢啓。傳曰,知道。
李亨元,以武二所言啓曰,臣所擧子,自天字至必字,捧單原數,合爲八千五百十一人,今方開場,而殿試期日不遠,擧子數多,在前如此之時,有先取柳葉箭之規,依近例六貫革加設,試取之意,敢啓。傳曰,知道。
以大司諫朴天衡,修撰申馥,司諫李思祚等上疏,傳于金魯永曰,原疏付丙矣。
執義李師濂,持平任希遠,校理李太亨,正言柳畊,正言金載翼,副修撰洪義浩啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割答曰,不允。
執義李師濂,持平任希遠,正言柳畊,正言金載翼啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行。英材·斗恒,更令王府,設鞫嚴問,期於得情,夬正典刑。請梟示罪人明謙,亟施孥戮之典。請逆復庶子好石·重石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答曰,不允。末端以謙事陋矣,何足謄傳?孥籍係是法外,比渠十倍之罪,皆靳許,況追律,自我防之,似此啓辭,斯速刪改,小除酬應之勞。
持平任希遠啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島配罪人趙時偉,亟令王府,設鞫嚴問,期於得情。措辭見上答曰,不允。
正言金載翼啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施奴戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島配罪人趙時偉,亟令王府,設鞫嚴問,期於得情。措辭見上答曰,不允。
戶曹判書李在簡疏曰,伏以,慈旨誕宣,宗社賴安,聖孝仰格,縟儀載擧,歡忭之忱,大小同情。仍伏念,臣偶嬰一疾,首尾三朔,常禮都闕,義分全虧,惟我聖上,不惟不加之罪,特推生成之澤,中間職名,屢蒙恩遞,便意調治,得尋生路,惶隕感激,不知死所。迺者地部新命,何爲而及於臣也?噫,六官之長,孰非不重,而度支之任,最稱緊要,一國之財賦錢穀,無不管轄,其人之得失,而國用之贏縮係焉。目今中外枵然,經費匱竭,雖使古之善理財者當之,猶患着手之無地,其所遴選之方,必須十倍於平日,而如臣者,特一迂疎之拙措大耳。百無寸長,不足備數於器使之末,而至於錢穀財賦,尤所昧昧,今忽擧以畀之,不少難愼,是何異於責視於瞽,借聽於聾也?況臣病形已痼,自分癃癈,脚部不仁,行步未免蹣跚,風痰爲祟,神識長時昏瞀,雖閑漫職事,猶懼不堪,尙可擬議於見職哉?反覆揣量,承膺無路,屢犯違逋,秪增罪戾,玆敢披瀝肝血,仰瀆崇聽。伏乞聖慈,天地父母,察臣言之非出飾讓,諒臣病之無望强策,亟命鐫遞臣新授職名,使重務無曠,私分獲安,千萬幸甚。臣無任云云。答曰,省疏具悉。雖知病篤,奈此乏人?卿其勿辭,俟間行公。
咸鏡監司鄭民始疏曰,伏以,慈敎誕頒,逆魁先討,宗社有奠盤之慶,慈殿擧上冊之禮,縟儀載行,邦休荐至,一國臣民,咸切欣躍抃賀之忱。臣於此時,遠守藩屛,旣莫效奔問之誠,又未參蹈舞之班,下懷戀結,曷有其已?臣始伏見慈殿諺敎之頒下者,不覺心驚而神悸,繼又見凶賊之爰辭,又不覺髮豎而膽顫。噫嘻,痛矣。丙丁以來,亂逆層生,殆乎無歲無之,而若其駭機之迫在呼吸,排布之許久醞釀,未有甚於今番者,將相糾結,挾富强之勢,掌肘腋之兵,指擬有所,約束已定,宗國之危,凜如一髮,倘非我慈聖炳幾逆折之神謀靈斷,則國之爲國,人之爲人,有未必矣。臣雖得聞於事端已露,時日稍久之後,而猶不勝毛骨之俱竦。惟望因此目下已發之端緖,夬覈從前未盡之情節,使賊窟盡破,輿憤得洩,而其所以按治者,乃不免太緩而太疎,臣誠悲憤駭痛,不能接住,而上自簪紳,下至胥徒坊民,莫不聯章累牘,疾聲齊籲,竊庶幾積誠回天,嚴討不日矣。連接邸報,大違始望,諺敎中症勢怪底之事,此政窮覈嚴討之第一急先務,而迄今未之査究矣。半行刀割賊情不復盤問矣,宇鎭生置地上矣。而朝廷之聲討,又從而懈緩而漫漶,無復有直前死爭,不得請不敢止之意,自古及今,安有此等治逆也哉?殿下果以爲如是收殺,如是了勘,則國勢已安,而更無可危之機,人心已定,而更無可憂之端乎?臣愚死罪,祗見其危日益甚,憂日益大,將不知稅駕之所,思之及此,寧欲無生。嗚呼,五月九月之事,尙忍言哉?始焉匕鬯之失托,繼而神人之失望,聖躬自此而孤危,國勢自此而岌嶪,歲序倐改,往迹漸遠,天意之不佑我國家,未必若是之酷,雖使醫治盡誠,毫無餘憾,臣民之恫,當復如何?而未正逆醫之罪,尙切國人之憤,及奉諺敎,若曰症勢凡百,自初怪底,始知喪變之所自,乃有源委之所祟,不但藥道之失其方而已。一聞慈旨,五內如裂,崩隕痛迫,又復如新。噫,彼凶肚逆腸,無所不至,乃其毒謀憯計,至及於延頸之地,彌月之際,致我聖躬孤危,國勢岌嶪而後,乃爲其所欲爲耳。如鬼如蜮,端倪莫測,靜言思惟,不但胸臆之欲摧,又不覺心骨之俱寒,是乃國家臣民之讎也,是乃宗社神人之讎也。此而不能嚴査窮覈,夬洩讎冤,永絶餘憂,則其何以能國乎?縱殿下推難愼之意,抑止慈之情,以其事無指的,不欲輕加嚴究,而事苟有指的,何待於覈?惟其無指的,故請覈也。因其可疑之端,尋其可疑之跡,節次推去,到底審究,則旣有其端者,必有其跡,而乾道孔昭,天網不漏,終豈無斯得之道乎?儲君之喪,症勢疑怪,此何等腐心痛骨?不可一刻容忍之事,諉之以聖明之靳許,置之無可奈何,而一日二日,漸至因循,則豈有如許國體,如許道理,而今日廷臣,其可曰有臣分乎?亦可免於春秋之誅乎?嗚呼,已往之讎,在所必報,方來之憂,何所不至?雖査得讎賊碎屍萬段,亦何以洩此弸中之慟,徹天之冤?而此猶不能,則將何以慰一國臣民之心,雪千古無窮之恨乎?言之至此,不禁痛哭而扼腕。伏想聖心,必將怛然哀憤,明命嚴覈,有不待臣言之畢也。十七行刀割嗚呼,今番諸賊,究其情節,則反叛之謀也,觀其干犯,則將相之家也。以將相而爲反叛之謀,所與綢繆者,其可曰兩賊父子三四人而止乎?又況賊復之潛懷凶圖,旣自於二字刀割之相見,賊明之主張內應,已參於去春之逆謀,則前後凶逆之一串而來,互相和應之跡,可按而知也。是必爲之窩窟,而主其謀議者有之矣,爲之羽翼,而任其締交者有之矣。或在內而傍伺,或在外而煽動,暗地相通,其徒必繁,而同黨之有無,不問於諸賊,交通之眞贓,不驗於文書,且於賊復之招曰,傳襲逆夏之凶言,爛熳酬酢云,則所與酬酢者,自有其人矣。賊明之招曰,三道擧兵,渠爲內應云,則三道同參者,渠必詳知矣,而一不盤問,旋卽了當,自有鞫獄,寧有如許獄體也哉?伊來亂逆,式歲斯生,其人雖殊,其謀則同,則是豈一二凶賊之所獨辦乎?然而每事姑息,專務掩置,歇治德相而夏材出矣,歇治夏材而奎明出矣,歇治奎明而瑮·福出矣,歇治瑮·福,而今番諸賊又出矣。自相傳法,不殄不息,從此以往,未知幾箇凶逆,幾番釀出,斬蛇不斷,滋蔓難圖,主威日輕,民志靡定,憂畏之端,容有旣乎?至若宇鎭父子之罪,可勝誅哉?噫,彼父子,受恩聖朝,與天無極,得免於麟·謙黨與之誅,已是僥倖,其父則年位已極,有何餘望?其子則淸顯儻來,有何不足,而忽生異心,陰懷凶圖,乃與風馬牛不相及之人,左右締姻,腸肚相連,竟作此滔天之惡。此眞凶國禍家之亂臣賊子,而二字刀割凶言又出於渠口,今日北面於殿下之庭,而反懷他日之計,乃與賊復,二而一者也。凡今在廷之人,忍與此賊,共戴一天,而爲其院相,遽議貸死,容置覆載之間,許積顧命大臣也。獨以生堅之故,不免收司之律,宇鎭父子之罪,有浮於堅之父子,而特以院相之故,不問其父之身犯,又貸其子之當律,將何以使亂賊知懼而人心知戒乎?噫,好生惡死,雖是天地之大德,生道殺人,亦是聖哲之治法,則殿下何不思辟而止辟之道,而每施曠蕩之政,專爲掩覆之地哉?狼心難馴,梟音不改,曠蕩而不知恩,掩覆而不知感,反助無忌之習,迄無革心之期,雖以賊明事言之,伏見傳敎,則名出賊口,身參內應,而不惟拔出之,祕諱之而已。又將以寵擢之恩諭之,雖漢帝之推心置腹於赤眉諸賊,猶未及此,龍蛇可化,豚魚可孚,而惡心如舊,陰謀益急,則懲前毖後之道,顧不在於今日乎?嗚呼,慈敎一下,今日群臣,後君忘讎之罪,無所逃矣。惟其少效桑楡之收,得免夷狄之歸者,豈不在於痛懲旣往之失誤,益嚴目下之誅討,以爲補贖之地乎?臣處僻遠,未詳事情,在廷諸臣,夫孰敢歇後於君讎國賊,而但慈敎之嚴明痛切如此,賊招之窮兇極惡又如此。頒之八方,莫不明目張膽,扼腕切齒,而其所以覈治懲討者,緩忽歇後,乃反如此,其何以解四方之駭惑,免後世之譏議乎?帝曰宥之三,皐陶曰殺之三,古今之常經,而近日之不講此義者,不亦可慨之甚哉?無狀賤臣,偏蒙恩造,古人所謂義則君臣,情實父子者,政爲臣而言也。然而旣無尺寸之長,莫效絲毫之報,所以藉手以事者,不過明義理嚴懲討六字而已。近年以來,懲討漸緩,義理益晦,進不得沐浴之請,退莫效臣死之義,伈伈泄泄,竝與其平日所藉手者而無地可展,此臣所以敢以自靖之義,懇陳於去秋筵席者也。今則君父之危,去益驚心,儲君之讎,又此痛骨。臣曾是閣臣,亦忝宮賓,而終不能爲君父討賊,爲儲君復讎,則是負君父也,負儲君也。有臣如此,生不如死,見今事無究竟,討復無日,何可以藩臣自居,不爲之一陳悲憤之忱乎?慈敢灑泣封章,仰瀆崇聽。伏願聖明,夬振乾綱,廓揮神斷,舊逆之未盡討,新逆之未及治者,竝命窮治嚴討,諸臣所請者,亦賜允兪,而至於諺敎中一事,卽速究覈,期於打破,使君讎夬洩,國勢永固,魑魅魍魎,更莫現於禹鼎,日月星辰,期永耀於堯天。仍治臣等不忠不誠之罪,以爲人臣之戒,國家幸甚,臣民幸甚云云。答曰,省疏具悉。滿紙千言,認出憂憤,如是收殺,非欲掩覆,間有一段語,近日章奏,率皆付丙,而以卿之故,如是賜批。卿須體予意,更勿煩瀆。二十八行刀割
原春監司金載瓚疏曰,伏以,臣立朝事殿下,今纔九年于玆矣。以才則最居人下,以職則輒在人先,初自簪筆之任,進于挾冊之班,處內閣則掌管圖書,忝銓席則參佐權衡,華貫殆遍,坦步無礙,遂至日昨超擢,而居然爲亞卿之列矣。知臣之才器無當者,莫不以臣爲濫,見臣之班資無漸者,莫不以臣爲驟,其濫其驟,臣固自知,環顧等輩,面目有靦,歷頌恩造,涕淚無從。今此東藩新命,又何爲而至哉?噫,按列郡之衆,制一路之命,緩則承流而宣化,急則爲藩而作屛,顧是職若是其重,而大僚之以臣名進,殿下之以是命授者,臣未知果何所據也。嗚呼,幸荷天地之陶甄,長依日月之光華,周旋近班,密邇耿光,卽臣之至榮至願,則寧或有離京闕遠父母之心,而惟以親老家貧,反哺情急,思得百里之任,要爲一日之養者,果是臣區區情私,而至於方岳之重,刺史之榮,夫豈臣夢想攸及哉?噫,升高者必顚,酌滿則易溢,今臣一身之災,誠不暇憂,而關以東二十六州財穀甲兵簿書期會之事,一於臣畀之,則此豈古聖王器使群工之德,而累殿下則哲之明,亦將何如也?以臣無似,受恩如天,而不惟無補於絲毫,今反有誤於聖明,則在臣身實是匪榮伊罪,而恐有違於終始曲保之聖意也。臣用是爲懼,益自靡措。玆敢不避猥屑,仰籲崇嚴。伏乞天地父母,曲垂體諒,亟改臣新受職名,回授可堪之人,以重藩任,以安微分,千萬幸甚云云。答曰,省疏具悉。卿其勿辭,往欽哉。
左參贊李命植等疏。答曰,省疏具悉。勿煩。原疏未下
丁未正月十七日辰時,上御熙政堂。專經文武臣殿講入侍時,行都承旨沈豐之,左承旨李亨元,右承旨洪仁浩,左副承旨趙衍德,右副承旨洪義榮,同副承旨金魯永,假注書李德鉉·尹光顔,記注官承膺祚,記事官金祖淳,文臣講試官仁陵君李在協,右參贊徐有隣,行副司直閔鍾顯,吏曹參議李集斗,行副司直曺允大·權·李夔,武臣講試官知敦寧鄭昌聖,兵曹判書金履素,行副護軍李漢昌,兵曹參議朴天衡,行副護軍尹得逵,僉知中樞府事朴基豐,行副護軍李煜,以次進伏訖。上曰,武所命官李在協爲文所命官,先爲進前考講,武所命官鄭昌聖,亦爲催促,入參武臣則於西邊夾軒考講,可也。上曰,事變注書,亦令入來收栍,如以家遠未及入來,則就應講人中,差出收栍,可也。考講畢。命前後留院上疏竝持入。賤臣承命持入。上命書傳敎曰,日前領相登筵時,已有筵話,銓長之數遞可悶,處分不過體例間事,前吏曹判書尹蓍東敍用,仍任前職,牌招開政。又命書傳敎曰,人日製,以大輪次設行事有命,念一日酌獻禮相値,自念日勿拘齋日,當於無故日設行,而大提學聞以情理之難於離捨,不欲上來擧行云。此非經宿之事,出題之後,雖無文衡,自有領相以下諸考官可以考試,且欲差待榜出後下去,以十餘考官了當,亦當不踰數時。旣頒之命,豈可旋寢?大提學金鍾秀,待大臣出,令趁期上來出題事,分付。履素曰,今番都政,仕滿陞六虛司果者,其數夥然,從前如此之時,則東銓雖有守令窠,自實職中移擬,以爲次次陞付,而日昨守令差除,出自實職之外,如是則許多司果,將無以收殺。此後則堂下守令,必就兵批參上實職中檢擬,以爲虛司果區處之地,何如?上曰,虛司果之夥然,未有甚於近日,數至十餘,日前洪原望筒,欲還給而未果矣。卿言是矣。此後兩銓,虛司果區處間,除非拔例擇差之窠,則以時仕參上擬望,新除洪原縣監望筒勿施,仍令該曹,今日政差出,可也。出擧條豐之曰,筵席事體,何等嚴重,而別雲劍徐有寧,屢次勦說,誠極未安,推考,何如?上曰,依爲之。出擧條上命退,諸臣以次退出。
丁未正月十七日辰時,上御重熙堂。承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,都承旨入侍。賤臣承命出,與行都承旨沈豐之偕入進伏。命書傳敎曰,人日製在近,兩館提學當備員,進參文任中,時帶藥院人許遞,前望外任外,無一人無故者,弘文提學之代,以在京無故人擬入事,分付。又命書傳敎曰,二十一日當行景慕宮酌獻禮,該房知悉。命退,諸臣以次出。
上在昌德宮。停常參,只晝講。
沈豐之啓曰,明日經筵,取稟。傳曰,停。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,新除授弘文提學,牌招察任。
沈豐之啓曰,弘文提學洪良浩,時無職名,令該曹口傳付軍職,何如?傳曰,允。
傳于洪義榮曰,政官牌招開政。
有政。吏批,判書尹蓍東進,參判未差,參議李集斗進,承旨洪義榮進。以李在學爲大司憲,金翊休爲大司諫,李庚運爲校理,李百亨爲副校理,李尙度爲修撰,申馥爲副修撰,洪良浩爲弘文提學,金晩淳爲監察,李輪爲監察,洪義浩爲南學敎授,朴伈爲開城經歷。
有政。兵批,判書金履素病,參判申益彬進,參議朴天衡病,參知柳誼病,承旨李亨元進。以吳載純·李秉模·洪檢·金憙·嚴思晩·朴天行·申耆爲副司直。
傳于李祖承曰,飭已行,時囚竝分揀放送。
以尹羽烈·權儐囚單子,傳于李亨元曰,分揀放送。
承旨前望單子入之。李祖承落點。
兵曹口傳政事,以崔景岳·朴廣源·李書九·李庚運·李百亨·申馥·趙雲紀·李彦祜爲副司果。
兵曹口傳政事,以洪良浩爲副司直。
注書金孝建病,代以李德鉉爲假注書。
傳于金魯永曰,推考房承旨入侍。
傳于洪義榮曰,右承旨入侍。
傳于金魯永曰,右副承旨入侍。
李亨元啓曰,明日朝參,兩司長官當爲進參,大司憲李在學,大司諫金翊休,竝待開門牌招,以爲進參之地,何如?傳曰,允。
傳于金魯永曰,完伯疏,亦在付丙中,誤以例批書頒,當該承旨推考,今日又見嶺伯疏,大體與完伯疏無異,亦已付丙,此意,自政院題送書目。
洪義榮,以兵曹言啓曰,明日朝參時,侍衛禁軍等,別將當爲領率,而別將白東俊,以武科初試試官進去,依前例以一番內禁衛將吳載徽,兼領擧行之意,敢啓。傳曰,知道。
沈豐之,以成均館大司成言啓曰,今正月儒生上旬輪次,今二十二日定行之意,敢啓。傳曰,知道。
金魯永,以成均館大司成言啓曰,因獻納權恢上疏,批旨內通讀事,風聞有難盡信,爾言旣有指的,査處在所不已,令大司成知悉擧行事,命下矣。通讀講製時,本館下吏之待令試所者,問名査出,賄賂有無,淆雜委折及數三鄕儒招致,捽曳等事,一一覈問,反覆究詰,則諸吏等所告內以爲,今番通讀,期日已迫,不得已,使諸郞官,分所考講,製抄則大司成親執考試,而本館掌務官博士李彙,以伊日守香官,使他郞官,替守香所,來參試事,諸儒生畢竟起鬧,以致紛紜。鄕儒捽曳事,則伊日本館下吏,偶過泮村之際,一儒生因他事招致,以不卽應答之故,略加詰責而已,初無捽曳之擧,亦無通讀事,數罪之言,至於賄賂一款,實無所犯,千萬瞹昧云云。一辭納招,終不首告,事旣暗昧,無以覈出,而渠輩若無一毫所犯,則傳說豈如是狼藉,至於臺章論列之境乎?其所發明,有難準信,當該諸吏,自本館嚴治,以懲日後,掌務官博士李彙,身爲守香官,擅離香所,無端參試,致此紛紜之狀,誠極可駭,其罪狀,令該府拿問處之,何如?傳曰,允。
李亨元,以武一所試官言啓曰,今日本所柳葉箭·片箭應射擧子,自天字至歲字,一千四百人內,柳葉箭入格二十人,片箭入格十四人,合爲三十四人,而日暮姑停之意,敢啓。傳曰,知道。
李亨元,以武二所試官言啓曰,臣所今日,自天字至號字,柳葉箭應試二千五百人內,已入格爲六十二人,未及試取爲六千十一人,而日暮姑停之意,敢啓。傳曰,知道。
李亨元,以武一所試官言啓曰,本所今日平明開場,柳葉箭·片箭應射擧子,自律字仍爲試取之意,敢啓。傳曰,知道。
李亨元,以武二所試官言啓曰,臣所今日平明開場,自巨字柳葉箭,仍爲試取之意,敢啓。傳曰,知道。
洪義榮,以武一所試官言啓曰,今日本所柳葉箭·片箭應射擧子,自律字至裳字三千人內,柳葉箭入格二十五人,片箭入格二十三人,合爲四十八人,未及試取,二千七百九十六人,而日暮姑停之意,敢啓。傳曰,知道。
洪義榮,以武二所試官言啓曰,臣所今日,自巨字至王字,柳葉箭應試三千九百人內,已入格爲七十二人,未及試取,爲二千一百十一人而日暮姑停之意,敢啓。傳曰,知道。
大司憲洪良浩疏曰,伏以,天心默佑,慈敎誕宣,亂本逆折於將萌,邦基永鞏於幾危,載揚功烈,而懿德丕彰,親上冊寶,而聖孝益光,臣民慶忭,曷有其極?仍伏念,臣於臺地,自來情勢,便成鐵限,數年以來,屢除輒違,每蒙體諒之恩,至於昨秋,則進伏闕外,恭俟重勘,特承情勢似然之敎,不加之罪,卽解其職。臣常感泣銘鏤,竊以爲從玆以往,永謝臺端,獲全微諒,不意今者,忽伏承憲職除命,臣誠惝怳震悸,不省攸措。區區難進之義,已悉於前後疏避,今不敢更事煩瀆,而冒犯違傲,冞增死罪,臣旣不以見職自居,何可開口言事,而義重沐浴,誠切憂憤,竊附古人以言代身之義,惟聖明垂察焉。噫嘻,昨冬逆變,卽是亘古所無,兇賊伏在肘腋,危亡迫於呼吸,倘非我慈聖,燭理炳幾,劈破窩窟,則國家安得有今日乎?連謀之將相,雖已鋤治,二行刀割至若妖宇凶謙之情節狼藉,輸款明白者,不由金吾,遽先酌斷,或止於島置,或免於孥戮,將何以懲亂賊而洩輿憤乎?嗚呼,夏秋喪變,尙忍言哉?前後症形之疑怪,昭著於諺敎之洞諭,一字一涕,心裂膽顫。凡今在廷之臣,以曁輿儓之賤,莫不奔走叫叩,必欲卽地究覈,以雪冤憤,先將逆醫妖媼,嚴加盤問,庶得端緖,而奈殿下一例靳許,以遏擧國之情,臣不勝痛哭而流涕矣。試以近日事言之,龜柱之滌名丹書,又在此際。如彼元惡,未伏邦刑,旣斃之後,又洗鐵案,天下後世,將何以明其罪?醜徒餘孽,將何以戢其心乎?至若趙時偉之負犯,實是人臣之極罪,渠與宇鎭,旣似風牛之不及,而始受擬帥之目,終有陽護之跡,不思嚴斥,猶夫羈縻,以致妖逆之跳踉,幾成滔天之變亂,顧厥罪當如何,而況於邦慶之初,敢懷不悅之色,至發太早之言,此豈人臣所可萌於心而發諸口者耶?有一於此,誅戮猶輕,嚴覈得情,明正其罪,斷不可已也。嗚呼,亂逆層生,人心縻屆,凡所以懲前毖後,拔本塞源之道,尤當百倍常時,其何可翫愒容覆,以貽他日無窮之憂乎?伏乞深加睿思,夬揮乾斷,盡將臺論,一循公議,宗社幸甚,臣民幸甚。顧今試場方設,召牌儼臨,而株守難回,進身無路,臣罪至此,益無所逃。惟願亟降威譴,以警具僚,以靖私義焉。答曰,省疏具悉。勿煩,卿其勿辭行公。
同義禁趙瑍疏曰,伏以,慈敎誕宣,王討亟行,縟禮載擧於賀庭,徽烈益彰於顯冊,聖孝冞光,宗社再安,臣民慶忭,率普惟均。仍伏念,臣方帶同春秋,而臣弟臣璥,新膺中書除拜之命,旣兼本館監事之任,臣之所叨職名,在法當遞,玆敢援例陳章。伏乞聖明,俯垂諒察,特命遞改,以存公格,以安私分焉。答曰,省疏具悉。疏辭,下該曹稟處。
丁未正月十八日辰時,上御熙政堂。晝講,詣臺臺臣同爲入侍時,知事鄭昌聖,特進官尹坊,參贊官金魯永,侍讀官李太亨,檢討官洪義浩,假注書尹光顔,記事官李崑秀·金祖淳,宗臣西春君爗,武臣行副護軍李明運,執義李師濂,正言柳畊,以次進伏。太亨讀新受,自大哉聖人之道,止所以爲大也。上讀新受訖。太亨曰,中庸一篇中論學問處,綱目備而首尾詳者,無過於尊德性以下十段,大小相資,上下互應,何莫非聖門入德之工,而若求其着力下工處言之,則道中庸三字,最宜喫緊而詳玩。蓋中庸之道,推到於聖人功化之至,則天地莫能載,參看於學者工夫之地,則纖毫無不備,與大學之綱領條目,魯論之博文約禮,沕然有相合之妙。此章之以道中庸三字,必屬知一邊說去者,實有意矣。殿下聖學高明,其於存心致知之工,已有體驗力行之效,如臣愚淺,何敢仰贊於萬一,而若其由淺入深,升高自卑,以臻夫高明廣大之域者,其要在於道中庸三字,伏望深留聖意焉。上曰,好矣。下番陳之。義浩曰,第二十九章之旨,蓋承上章居上不驕而言,故其言動法度之所以爲天下法,爲天下則云者,無非中庸之極工,王者之大道也。就其中本諸身徵諸民一句語,尤可見其盡吾在我之實德,驗諸化民之功效者也。是以章末引詩之辭,始以永終譽言之,又以蚤有譽結之,必以此譽之一字,反復爲說者,實與靡不有初,鮮克有終之訓,同一炯戒矣。我殿下以致知力行之工,著推己及民之化,令聞令譽,洽于民心,君子蚤譽之實德,臣固欽仰,而夷考今日之成效,則臨御已近於一紀,而化理未洽於八方,飢饉連年,艱虞溢目,使前日望治之民心,或不無解體之憂。繼自今,凡於修己治民之際,益軫愼終惟始之義,每以終譽二字,爲念念加勉之工,是臣區區之望也。上曰,所奏好矣。當留意矣。經筵官陳之。昌聖·坊·魯永曰,上下番已畢陳,臣無更達者矣。上曰,尊德性云者,果是功效乎,工夫乎?太亨曰,是工夫矣。上曰,尊德性工夫,必如何作用,乃可以尊其德性乎?太亨曰,中庸一篇宗旨,無過於誠之一字,尊德性工夫,亦似不外於誠矣。上曰,註亦云尊者恭敬奉持之意,則尊德性工夫,似當以敬爲主矣。講畢。太亨曰,中庸已垂畢矣。繼講冊子,當稟定,故敢此仰達矣。上曰,從當量定以敎矣。昌聖曰,科弊一節,乃是登極初首欲矯革者,而間因事會,雖未變通,科場之淆雜,考試之不公,頗有懲毖之效矣。挽近以來,漸不如初,至於昨冬升庠而極矣。因此而大小科場之不踵前習,有未可知,士子輩擧皆失望,爲之憂嘆。目今科期已屆,京外咸聚,而特除初試,直設殿試,則雜亂奸弊,難保其必無。臣謂更加嚴飭,俾勿犯罪之地,似好矣。上曰,出擧條預爲嚴飭,可也。出擧條太亨·義浩曰,臣等有區區所懷,敢此仰達矣。近日府·院新啓中,趙時偉事,大論方張,期於準請,而尙未蒙允兪之音,臣等不勝抑鬱之至。噫,擬帥一款,固是渠現發之極罪,則以此罪名,只施遠配者,揆以刑政,已失太寬,至於力沮稱發之語,是可忍也。不悅定號之事,抑何心乎?此而不嚴加訊鞫,明施刑章,則將何以伸國法而洩輿憤乎?伏願亟加三思,夬允臺請焉。上曰,非不欲卽允臺啓,究覈之道未易,故方此咨且,不必煩陳矣。師濂·畊,進前將陳啓。上曰,須退出於臺廳,陳之,可也。仍命經筵官以下先退。上命書傳敎曰,朝參明日爲之。又書傳敎曰,明日朝參處所,明政門爲之。又書傳敎曰,朝參在明,山林外在外,未肅拜三司竝許遞,今日政,以在京無故人差出。上曰,人日製何當設行云耶?魯永曰,姑未聞出令矣。上曰,庭試時,春塘臺例設步階板,而尙不入稟,該曹郞官招來,問之,可也。上曰,明日諸承旨仕進,由宣仁門入來,廳坐於賓陽門,可也。命退,承史以次退出。
丁未正月十八日巳時,上御重熙堂。推考房承旨入侍時,左副承旨趙衍德,假注書李德鉉,記事官李崑秀·金祖淳,稟事閣臣尹行任,以次進伏訖。上命書傳敎曰,經筵入侍,詣閤習講後,入座目單,始傳殿座,自是不易之例,而今日晝講時,中官經傳殿座,此固可駭。習講之中止,事未前聞,玉堂則生疎所致,承宣之亦無一言持難,經筵又不警欬,事體所在,極爲未安。然承宣之生疎,無異於玉堂,入侍承旨·玉堂,竝從重推考,當該中官,拿問處之。又命書傳敎曰,三明日酌獻禮時,初欲依前經宿,而慮或有相値事未果矣。今聞大輪次日字,定於二十二日云,再明日詣齋室齋宿,翌曉行禮,道路以月覲門磨鍊,百官行禮置之,侍衛別雲劍外,皆以入直磨鍊,軍兵隨駕,取考前例草記事,分付兵曹。又命書傳敎曰,二十一日酌獻禮時,路由弘化門,以此分付。上曰,卿宰侍從,堂上·堂下敍用人,令該曹口傳付軍職。出榻敎又命書傳敎曰,當該承旨遞差。又命書傳敎曰,承旨前望單子入之,待下批牌招察任。命退,承史以次退出。
丁未正月十八日未時,上御重熙堂。右承旨入侍時,右承旨李祖承,假注書李德鉉,記事官李相璜·金祖淳,稟事閣臣尹行任,以次進伏訖。上命藥房提調持湯劑入侍。賤臣承命出,與徐有隣,倂偕入進伏。上命讀公事訖。命退,承史以次退出。
丁未正月十八日初更,上御重熙堂。右承旨入侍時,右承旨李祖承,假注書李德鉉,記事官李相璜·金祖淳,稟事閣臣尹行任,以次進伏訖。上曰,趙時偉壬寅九月,爲兵曹參知,其月初七日入直與否,問于兵曹,可也。賤臣回奏曰,問于兵曹,則趙時偉壬寅九月初五日爲參知,初七日肅謝,而以病不得入直,直爲出去,至二十一日,始爲入直而二十三日出直云矣。上曰,此言謄于日記,可也。命退,承史以次退出。
上在昌德宮。行朝參·停經筵。
朝參罷後,奎章閣·政院·玉堂·藥房口傳問安。答曰,知道。
金魯永啓曰,明日動駕相値,再明日酌獻禮相値,視事,頉稟。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,今日齋宿,承旨當爲備員,右副承旨洪義榮,卽爲牌招,何如?傳曰,允。
玉堂前望單子入之。校理李書九,副校理李羽晉,修撰洪樂恒·嚴思憲,副修撰柳孟養落點。
傳于金魯永曰,推考房承旨入侍。
傳于金魯永曰,都承旨與黃海監司入侍。
傳于沈豐之曰,政官牌招開政。
金魯永啓曰,卽者都摠府郞廳來言,入直副摠管李義行,謂有情勢,纔已經出云矣。宿衛重地,不待交替,省記入啓之後,徑先出去,事未前聞,極爲駭然,從重推考,何如?傳曰,旣有伴直,雖與兵曹差間,前此定式,何等至嚴,焉敢乃爾?況臺啓,在於朝參時,僚堂咸造,則申前何不推移,致煩上徹乎?該摠管罷職,入來不爲推移摠管,亦倂遞差,今日政,以在京無故人差出,待下批牌招推移入直。
以都摠府守宮望筒,傳于李亨元曰,懸頉摠管許遞,今日政差出。
李亨元,以備邊司言啓曰,慶尙左水使任屹,以其親年之爲七十五歲,呈狀乞遞,揆以法典,不可强令察任,今姑許遞,何如?傳曰,允。
有政。吏批,判書尹蓍東進,參判未差,參議李集斗進,同副承旨金魯永進。以朴祐源爲吏曹參判,宋民載爲校理,朴基正爲修撰,李尙度爲副修撰,李在協爲分內局提調,鄭致淳爲司僕正,徐有豐爲任實縣監,宋載經爲司宰提調,李一源爲尼城縣監,李爲右參贊,徐有隣爲藝文提學,趙觀鎭爲漢城主簿,徐鼎修爲戶曹參議,李在學爲同春秋,洪秀輔爲工曹參判,朴廣源爲西學敎授。
再政。以鄭枋爲知敦寧,金鍾正爲典醫監提調,李亨逵爲氷庫提調,朴宗榦爲弘陵令,黃仁煦爲監察,吳在斗爲尙衣別提,吳泰齊爲社稷直長,蔡弘履爲刑曹參判。
兵批,判書金履素進,參判申益彬進,參議朴天衡病,參知柳誼病,左承旨李亨元進。以尹塾爲都摠管,閔鍾顯·邊得讓爲副摠管,閔有洙·鄭達新爲訓鍊僉正,洪聖淵·洪義浩爲文兼,李光運爲武兼,閔永喆爲滿浦僉使,李章漢爲慶尙左水使,李昌培爲慶尙左兵虞候,徐有隣·李敬一·趙衍德·趙弘鎭·權爲副司直,宋民載爲副司果。
再政。以尹師國爲副摠管,尹東暹爲知事,崔鳳齡爲五衛將,吳文常爲都摠都事。
金魯永啓曰,外方狀本啓本之尾紙,當有餘地,而今此慶尙監營啓本一度,狀本一度,尾紙太窄,全不成樣,揆以事體,極爲未安。當該監司金尙集,推考警責,何如?傳曰,觀此啓辭,取見啓本,不但啓本爲然,狀本亦然,而皆是半張。此豈紙窄之致?如非院屬所爲,必有從中姦僞,安知非生梗之計乎?政院之不爲査實,徑先啓辭,大是疎忽,爾則推考。此啓辭還給,自本院嚴査,如無奸僞,原啓本狀本,封送該道,使卽査治,形止狀聞事,分付。
以慶尙監司啓本老人歲饌題給事,傳于洪義榮曰,前參判李憲默,近不上來,可知其篤老,前知事姜杭,卽回榜之人,歲饌加給,以示朝家記念之意事,回諭。
以平安監司狀啓老人歲饌題給事,傳于金魯永曰,其中通政車學模,國役效勞頗多,米斗加給事,回諭。
李亨元,以兵曹言啓曰,今正月二十日,文臣朔試射日次,而動駕相値,不得爲之之意,敢啓。傳曰,知道。
李亨元,以兵曹言啓曰,再明日詣齋室齋宿,翌曉行禮,道路以月覲門磨鍊,百官行禮置之,侍衛別雲劍外,皆以入直磨鍊,軍兵隨駕,取考前例草記事,分付兵曹事,命下矣。依傳敎,取考前例,則昨年正月二十日,自月覲門,詣景慕宮齋宿,翌曉行禮時,駕前駕後,自月覲門外侍衛,而日瞻門外結陳,禁軍出番五十人,入番五十人侍衛,而日瞻門外落後,大駕入齋室後,移陣於館峴,挾輦軍金虎門·弘化門入直軍各五十名侍衛,槍劍軍六十名侍衛,前後廂外,各營入直,步軍各留十名,馬軍各留五名,盡爲除出。禁營出番鄕軍一哨,御營出番鄕軍一哨,訓鍊大將都領,月覲門外排立,而大駕入齋室後排立,軍兵墻外環衛,大將率標下軍,逌覲門外結陣,禁營出番鄕軍一哨,訓鍊都監中軍率領,景慕宮大門把守,留營留陣及斥候伏兵,勿爲磨鍊矣,敢啓。傳曰,知道。今番則駕入逌覲門後,訓將大門外結陣,中軍則逌瞻門外結陳,可也。
李亨元,以兵曹言啓曰,今正月二十四日,合慶庭試武科殿試節目,當爲磨鍊,而在前殿試時,親臨與命官,先期稟旨後,節目磨鍊事,定式矣。今番則何以爲之,而處所以何處磨鍊乎?敢稟。傳曰,以春塘臺親臨爲之,可也。
李亨元,以都摠府言啓曰,今日入直內三廳武兼禁軍及軍兵等,當爲中日習射,而親臨百官朝參相値,不得爲之之意,敢啓。傳曰,知道。
金魯永,以司僕寺言啓曰,因執義李師濂所啓,寧邊分養馬有頉,以前任現告事,有自本寺擧實草記之命矣。前已發關行査於本道監營,而姑未見回移,無以的知其事實,待其報來,更爲草記之意,敢啓。傳曰,知道。
李亨元,以武一所言啓曰,今二十日動駕時,本所三試官白東俊,以禁軍別將,領軍赴陣矣。令政院稟旨變通,以爲明日備員開場之地,何如?傳曰,允。
李亨元,以武一所言啓曰,本所今日平明開場,柳葉箭·片箭應射擧子,自推字仍爲試取之意,敢啓。傳曰,知道。
李亨元,以武二所言啓曰,臣所今日平明開場,自鳴字,柳葉箭仍爲試取之意,敢啓。傳曰,知道。
金魯永,以武二所言啓曰,臣所捧單擧子原數八千五百十一人內,再昨日柳葉箭入格六十二人,昨日入格七十二人,今日自鳴字至必字半字,入格七十七人,合爲二百十一人矣。柳葉箭旣已畢試,片箭自天字,仍爲試取之意,敢啓。傳曰,知道。
執義李師濂啓曰,臺啓畢奏後,仍請下諭,自是臺閣規例,而臣儱侗昏聵,不閒臺體,朝筵入侍,未奏新啓,遽請下諭,承宣請推,適在就座之後,卽席避嫌,實是當然之事,而坐處稍遠,未及諦聽,沁泄而退。今始來避,揆以體例,所失尤大,以此情踪,不可仍冒,請命遞斥臣職。答曰,勿辭,亦勿退待。
前行戶曹判書趙璥疏曰,伏以,臣偏荷罔極之恩,累叨匪分之任,處內而掌一國之財賦,出外則按西門之鎻鑰,是皆世所稱華貫膴仕,而二年之間,迭次兜攬,有若非臣莫可者,夙宵兢惕,寢食不安,履氷集木,不足諭其危,而不意議政新擢,又下此際,臣聞命震駭,神遁魂奪,茫然若墜落於萬丈煙霧之中,罔知所以自措也。噫,臣性本狷隘,事多迂闇,立朝雖久,與人寡合,特一簪珮之窮措大耳,間于涉世冥,自速僇辱,則惟殿下拯拂之,居官僨誤,動有顚躓,則惟殿下庇覆之,臣之頂踵毛髮,罔非殿下之賜,而今則衰且病矣。殘喘欲盡,餘生無幾,所仰望者,惟是終始之澤耳。嗚呼,器滿則溢,馬疲則顚,理之常也。如臣者,譬之於物,則斗筲之器也,駑駘之馬也,顚溢之患,居常凜凜,而乃又注洪流於旣滿之後,壓重擔於已疲之餘,此其勢必無幸矣,而天地生成之德,或恐有始而無終,寧不悲哉?曩在乙巳夏入侍也,殿下愍念臣慰諭臣,至有不以銓任强迫之敎,筵臣聞者,莫不出而賀臣。臣亦竊竊然自喜,恃之若父母之眷愛,奉之若金石之典憲,常以爲惟此知遇之恩敎,別是全保之德意,古所謂知我者天,曲爲之地者,政道臣此生遭逢也。顧今相任之重,不啻百倍於銓任,則臣之所顒祝而蘄免者,豈非懇切之至情,而聖心之所當哀矜者乎?況臣母之在世也,以臣之頻罹官災,每爲之警戒曰,汝有何罪?罪在官高,言猶在耳,夢亦餘悸,而今日之官,又非前日之比,先靈有知,當作何懷?歸依丘墓,自不覺愴咽而失聲也。至若區區自處之義,月初筵席,曾已略陳,日前書啓,又復申控,今不須更費號籲,而所可痛恨者,君讎國賊,迄未窮覈,天經地義,漸益晦塞,將無以自解於天下後世,臣於此實不勝痛哭流涕,而窮山沒齒之計,又不得不永矢于心矣。惟是目下誤恩之濫加者,恭俟䮕正之論,而側聽累日,尙未有聞。臣若一向泯默,不思所以急速鐫免,則其爲辱甌卜而駭輿聆,必將日甚一日矣。玆敢披瀝肝血,仰瀆崇嚴,而恐其稽滯,使家僮直呈政院。伏乞聖明,亟命刊改臣新授職秩,更卜賢德,以幸國事,以安私分,仍治臣辜恩慢命之罪,以爲人臣不忠者之戒焉。答曰,省疏具悉卿懇。自予枚卜于卿,卿之駕屨,不惟不造于朝,邁邁者行,居然自郊而鄕矣。然惟廟堂若爲之增重,國勢若賴以鞏固,丙夜之枕,亦庶幾少紓宿昔之憂者,蓋不待輿人之誦,予所自信于中,不啻賢於夢卜而然也。卿以圭璋之譽,負棟樑之望,斷斷一心,惟在於移孝之忠,古所謂眞宰相之風,予未嘗不爲卿許之,則顧今濟川之責,捨卿而誰?噫,去就之義,有關禮防,大官之體,匪比庶僚,今卿巽辭,亦係中書之古事,而勉回遐心之道,惟視予誠與不誠耳。然徑尋鄕廬之擧,竊爲卿惜之,以予所聞,大臣之聞命卽行,或因難安於遭罹之餘,或因不合於施措之際,要皆出於斟量輕重,計不獲已也。曾或有無情勢無事端,纔卜甌而遽出都者否耶?若乃疏中云云。卿雖以爲必可辭之義,予則愈見其必無可辭之端,從古名碩之嚴於出處者,亦何嘗有一切硬定法文耶?顧其義之所在而已。苟使不義也而强之必出,則上欠禮遇之道,下有冒受之嫌,苟其義也,豈必强而後受之之爲合於出處之節也?只就卿言中銓任一款而反復之,庶可見不當强處不强,可强處强之,此非予不量爲任之大小,不强於小而强之於大也。誠以其大且重,故不得不煩卿之重耳。然則予所枚卜之意,卿之可出之義,不須多誥而決也。世故層出,朝象靡定,人心日就於潰決,民憂轉歸於艱棘,而鼎席未備,元輔獨賢,此時彌綸之望,專在端揆之造朝。卿若念及於此,豈忍一日安於田野之間哉?予自有熟講于心,決不以卿之牢執,遂已其必致之方,卿須體君臣之大義,念時艱之岌嶪,卽日入城,聽予親諭。疏末自引,不已過乎?此則都留面及,姑此略之。秉燭呼寫,不暇罄意,幡然登途之報,予方整衣而待之。仍傳曰,此批答,遣史官傳諭于右議政。
藝文館提學李命植疏曰,伏以,歲籥維新,茀祿鼎臻,慈聖顯號加上,大庭縟儀誕擧,率土含生,普同蹈忭。如臣僇廢之蹤,猥忝敦匠之任,躬覩稀有之慶禮,倍切私心之欣忭。仍伏念,臣之情勢,豈可自同恒人,復玷周行?而始因慈敎之誕宣,蒼黃詣闕,隨參籲啓,旋以都監之體重,不敢言私,冒沒承膺,式至今近五十日矣。區區私義,欲待盛禮之載成,可以復尋初服,而所帶藝文提學之任,尤有所不可堪不自安者。臣本乏藻思,近又昏眊,尋常文字,不能締構,每當急遽,率多求丐,此則通朝之所知。且況文任新通,則時帶者遞解,自是故事。臣於年前,亦嘗以此謦咳於前席,得蒙恩遞,見今大輪次與庭試,旣有定期,臣不當蹲冒之義,不待臣辭之畢,而試役難進之端,非止一二。伏乞聖明,俯加諒察,先許鐫免臣提學之任,以存事例,以安私分,千萬幸甚。答曰,省疏具悉。所辭如此,本職許遞。
弘文館提學洪良浩疏曰,伏以,臣本以僇廢之蹤,偏蒙生成之澤,拯拔於坑窞之中,薰沐於滓穢之餘,復收簪履之舊,俾廁冠紳之列,恩至渥矣,德至厚也。赴蹈磨放,將何以仰酬萬一,而又於數年之間,屢加遷擢,居然齒卿月之峻,未有銖絲之報,徒勤陶甄之化,感結憂畏,怵然不寧。惟思殫竭於筋力之勞,奔走於冗散之地,爲區區自效之圖,至於一切淸塗華貫,不但力分之所不堪,實是夢想之所未到。乃者忽伏奉除旨,以臣爲弘文館提學者,臣於是震驚兢慄,若無所容。夫以不稱之才,遽叨非分之寵,顔先騂而背自汗,誠不知官名之爲榮也。惟是職也,主貢擧則作成乎人才,掌詞命則潤色乎皇猷,治化仰贊於菁莪,撰述或被於金石,從古膺是選者,苟非宿儒鴻匠,莫敢居之。方當聖化休明,文運天啓,制作侔商周,絲綸合典謨,四方風動,群彦霧列,此時詞垣之任,尤宜峻簡。念臣少孤失學,才又凡魯,徒事章句之末,粗習功令之業,特一尋摘之學究耳。況今年衰氣耗,舊學荒落,譬如潢潦之流,已竭於朝夕,楡枋之飛,不及於尋丈,藉令抖擻旣廢之精,塗飾至短之技,將焉用之?夫朝廷官人,非苟榮其身,將以善其事也。今乃使倥侗蹇拙之才,畀以黼黻華藻之責,得不貽詞林之羞,累右文之治乎?循顧其中,無以藉手進身者,召牌之下,冒犯違遨,慢命之罪,實無所逃。且念臣跡旣單畸,性又蠢疎,向來冥摘之行,自取顚躓之災,每一念之,餘愕在中,從此自矢於心,避淸要如機穽,視聲利如疢疾,今若饕榮慕寵,進不知止,則早晩狼狽,必無幸耳。寧不凜然寒心哉?噫,官銜愈華,而秪添過分之懼,聖眷益隆,而反犯辜恩之罪,伏地隕越,惟俟重勘,敢暴肝膈之懇,仰瀆崇高之聽。伏乞聖慈,俯察情實,亟命收還新授文苑之任,以重公器,仍治臣逋慢之罪,以勵群工,不勝大願。答曰,省疏具悉。夙有聲價,可喜得人,卿其勿辭行公。
丁未正月十九日辰時,上御明政門。朝參入侍時,行都承旨沈豐之,左承旨李亨元,右承旨李祖承,左副承旨洪仁浩,右副承旨洪義榮,同副承旨金魯永,假注書尹光顔·李德鉉,記事官李相璜·金祖淳,檢校直閣徐龍輔,待敎尹行任,以次侍立訖。上具翼善冠·白袍,由賓陽門出御明政門。引儀分引宗親文武二品以上入就位,行四拜禮訖。領議政金致仁等進前曰,春寒猶峭,伏未審日間,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。上曰,再昨之雨,誠善矣。致仁曰,可謂甘雨矣。樂性曰,十六日之雨,農民以爲豐徵云矣。樂性起就位。上曰,卿勿下去。仍命賜坐。上曰,稟事爲之。致仁曰,此前成川府使金載瓚所啓也。以爲成川還穀,前爲六萬餘石,而以其穀精價高,大小發賣,竝湊本邑,故今則竝分留,不滿三萬石,就其中應分萬餘石,較以七千餘戶應食之口,則豐歲已難排巡,歉歲尤無可言,自今爲始,限十年毋論京司·巡營,凡係發賣,本邑則勿爲擧論事,仰請矣。閣臣本府遞歸之後,有此仰達,則其爲邑弊可知,此不必限以年數,令道臣商量民口與穀物,蘇弊間,勿許發賣,俾復前儲之數爲宜,以此分付,何如?上曰,依爲之。出擧條致仁曰,堤堰修築,實爲備旱之要務,前後朝家,非不申飭,而外邑擧行,全無其實。臣於居鄕時見之,每當道臣歷巡之路,折取生松,挿之堤岸,以瞞目前之觀瞻而已,未見有一番疏濬,樹藝護養之處,備局飭關,不過爲外邑之休紙,寧不爲寒心哉?迨此春水未生之前,尤宜豫令修築儲水,以資來頭之用,以此出擧條嚴飭。亦令備郞,無時摘奸,如有慢於擧行者,從重勘罪,斷不饒貸,不飭之道臣,亦加論責,何如?上曰,依爲之。致仁曰,因此而復有可達者。堤堰冒耕,法禁至嚴,雖係年久廢堰,民不蒙利之處,在前道臣,未諳法意,或請許民耕食,則先大王洞燭弊源,嚴加處分,故其後,至今不敢更有許耕之請矣。數年以來,忽聞一宮房,毋論大小堤堰陳廢與否,公肆打量,起耕作畓,堰下蒙利之民,擧皆失利呼冤云。此事,設或關由於朝家該曹之不復覆難,聽其起耕,已非守法之意,又或非朝令,而私自擅占如此,則事之寒心,尤無可言。臣謂分付道臣,諸道各邑堤堰起耕處,一一摘奸,一邊禁耕,一邊疏鑿,毋敢復有如此之弊,宜矣。上曰,廢堰作畓,明有禁令,況非廢堰,則尤所當禁。先朝飭敎,不啻至嚴,而近又因緣圖囑,必欲冒犯此弊,專在於堤堰堂上不能得人之致,如欲端本,先自該堂擇差,然後可責其效。前年以此事,屢勤筵敎,尙無變通之事,似此小事,如是因循,豈不慨然?今聞卿言,正合予意。以此出擧條,各別嚴飭,可也。出擧條致仁曰,災歲先務,無過於不擾民,而外邑則因道臣狀請,徵債推奴,皆已防塞矣。都下不宜異同,凡係三年以前舊債,限秋成勿許聽理事,一體分付於秋曹·京兆,何如?上曰,依爲之。出擧條致仁曰,近來科場濫雜之弊,頃旣略陳,而慶科又當前矣。嘵嘵之言,雖難盡信,若其冒入外場等,可駭可愕之事,不一其端,衆口喧傳,此而因循,不加嚴防,其何以正士習礪世道,而選取此等之人,亦將焉用哉?榜出後面試一事,最爲防奸之要道,而造化在上,臣不敢仰請。爲先嚴飭禁亂所試所,另加糾察,隨卽摘發,施以科場用奸之律。隨從書冊,亦依法典所載,一體嚴禁,斷不可已。以此出擧條,豫爲申飭,何如?上曰,卿言甚好。令成均館,預爲曉諭多士,期於無犯,防禁等事,亦爲拔例嚴飭,可也。出擧條致仁曰,人日製已定日入啓,而取考成均館謄錄,則二去丁亥年,文衡雖在外未參,大輪次亦有設行之例矣。上曰,丁亥已例,可謂襯合。文衡情理,不可不顧,然則卿出題,可也。致仁曰,臣則病昏,其於試事,備位而已。雖無文衡,兩館提學及奎章閣提學竝參,使之出題,宜矣。上曰,卿之辭遜,極爲過當,雖以考試一事言之,定高下書等第,無文衡則大臣主之。況此大輪次之自政府出令乎?前例雖無可據,揆以事體,決不可委之單文任矣。卿勿過辭,可也。出擧條致仁曰,文任出題,終似穩當矣。臣則非但耄昏,且未經文任矣。上曰,卿偶未經文任耳,庸何傷乎?單文任出題,亦無前例矣。致仁曰,書題書入受點後懸揭乎?上曰,古例初無落點之事,當直爲出題,賦表策各體,亦不爲稟定,而隨意出之矣。致仁曰,甲申年則春塘臺親臨試取,間亦有出御題之例矣。上曰,然矣。致仁曰,臣於科場文字尤疎,出題之命,實難承當矣。上曰,此是盛擧一行,亦當爲例於後,須勿辭焉。上曰,丁亥設行,是肅廟朝事乎?致仁曰,是肅廟朝事,而其時文衡,卽故判書李寅燁,而有故未行公,相臣崔錫鼎,出令設行矣。上曰,文衡親病,終難上來乎?致仁曰,親病之外,亦有他憂故,實無上來之道云矣。致仁曰,國綱近益解弛,朝儀尤多可駭,有識之歎久矣。聞其時僚相言,初六日大駕在太廟時,自班次從間路先詣永禧殿者有之,又於未回鑾之前,先到景慕宮者有之,及至還宮時,駕後班列,殆無一人云,事極寒心,不可使聞。此莫非臣等不能董飭之罪,而況臣則隨參前後殿行禮,脚軟足繭,不得已落後先詣宮門之外,此必效尤於臣而然也。臣實惶恐,此而置之,必將益無顧忌,法自貴近始,敢請先治臣罪,先詣班次徑歸之人,使之一一自首,庶官則令監察現告,從重勘處,何如?上曰,卿之參班,尙以爲悶,今此辭遜,萬萬過當矣。參班諸臣事,極爲駭然,目下第一義,莫先於正頹綱,雖似小節,實爲急務,依卿所奏施行,可也。出擧條領敦寧洪樂性曰,今聞領相,以此自引,而其日臣亦有先詣之罪,臣亦當被勘矣。上曰,卿尤過矣。致仁曰,領敦寧則以湯劑監煎,先爲進去,事勢然矣。上曰,大司成進前。時秀進伏。上曰,大臣以申飭科場事陳達,待擧條啓下,以此預爲曉諭多士,兩次之科試紙,似難支用,輪次則用大好紙事,自本館知委,好矣。致仁曰,屠牛之禁,法典所載,而程子之言曰,食其力而屠其身,足傷天和。此固仁心之所推,而其於農作之本,所關尤大矣。近來民不畏法,禁制蕩然,中外犯科,去益狼藉,歲時濫屠,不待藏牌之敎,場市亂賣,有若應行之例,皆臣目擊耳聞者也。便同無法之國,此已大可寒心,而至於泮僕之出送外邑,任其屠販,又是近年創出之事也。曾聞列聖朝,命遣繡衣,必以牛禁一條,首題以飭,法意之重,有如是矣,而今爲泮僕之生理,法外定送於外方各營之不足,定送列邑,列邑之不足,至送於萊·灣邊府,此非所以禁之也,乃所以勸之也。雖泮僕不下去之各邑,亦必效尤屠殺,無所顧忌,此豈細故也哉?臣謂外而畿伯,內而法司,均有其失,自今以後,場市賣買與無時私屠,各別嚴飭,毋敢復踵前習。泮僕下送,則舊有五處外,一倂永罷,外邑官私屠,一體禁斷,俾知設法本意之本自嚴重,有不可已也。聞宮底典僕,與之分利云,此則令有司堂上,從長商確,俾爲聊賴之地,宜矣。上曰,依爲之。出擧條致仁就坐。上曰,諸臣有奏事者,以次進前。禁府堂上金鍾正·黃昇源進前曰,臣等以執藝之義,敢此仰達。龜柱負犯,何等劇逆,而乃有此罪案抹去之命,抹去雖與爻周有異,而一番抹去之後,則遂使凶逆之罪名,終無登載之處,天下寧有是乎?前後章疏,已悉爭執之意。伏願亟賜還寢焉。上曰,此事不必煩陳矣。身死之後,抹去於徒流案,少無關係,且今番兩次慶赦,尤有異焉。宗社之得有今日,孰非慈聖之功乎?如無仰慰之方則已,苟曰有之,則此事合有商量,若慈心則豈有私係,而其在仰慰,則誠不可已。況此抹去之擧,初無害於堤防者乎?致仁曰,徒流案有無,固無甚關,而聞如此者,或有認謂伸復,以其爵秩,便爲題主者云,此誠可駭矣。上曰,金相翊家如此云耶?致仁曰,聞如此云矣。此等事,通編出後,不可不定式矣。上曰,如此瑣節,何足定式乎?致仁曰,抹去與爻周,大有間矣。上曰,此則然矣。鍾正將退。上謂致仁曰,向來銓注間,因通擬之無漸,以致百病皆生,今固當懲前毖後,而如此重臣事則誠過矣。到今甄用之後,前日曾經之職,亦不得爲,豈不慨然?備堂之尙不得爲,已是太過,而其文亦難矣。予則謂文任,亦可許通也。況年又衰老,尤不可不卽爲收用,卿以此意,言于銓長,好矣。致仁曰,此重臣,與臣雖疎族,而嫌不敢言矣。上曰,吏判便是初出身,若不善爲指導,而一任其爲,則必致狼貝矣。萬一又爲一時竝擧,無漸如向來事,則豈不反害乎?致仁曰,以政目見之,似無此慮矣。上曰,戶判之病,今如何云耶?李在協曰,今則比前少愈矣。上曰,然則頃批中,病篤之篤字,抑太過乎?須申飭從速行公,好矣。上曰,惠堂有闕,誰可差下?卿果思得耶?致仁曰,臣當思得後日仰稟矣。宣惠廳堂上徐有隣曰,抄戶已始,發賣在卽,而本廳郞廳李昌會,來朔當爲瓜遞矣。檢飭分給之節,不可付之生手,在前如此之時,多有請仍之例,李昌會限發賣了畢間,姑爲仍任,使之着意擧行,何如?上曰,依爲之。昨年擧行,不可但以勤擧言,此等之人,宜卽檢擬,而傳敎之後,尙無皁白,可乎?吏判旣承筵敎,無論府牧,待窠調用,可也。出擧條吏曹判書尹蓍東曰,今此嘉禮納采納幣時,受敎書官及宣敎命官,當爲塡差,而取考庚子謄錄,則仍特敎,皆以嘉禮廳首堂上,啓下矣。今番則何以爲之乎?上曰,依前爲之,可也。出擧條忠勳府堂上李在協曰,禮賓參奉一窠,屬之忠義,定式施行者,其來已久矣。去月都政,勳府以忠義擬望送之則銓曹不用,以他人擬差,忠義輩之抑鬱,姑舍毋論,旣有定式而無端違越,若此不已,則定式將無所施。今番禮賓參奉望筒勿施,依前以忠義差出事,分付該曹,何如?上曰,領相之意,何如?致仁曰,禮賓參奉一窠之忠義自辟已久矣。銓曹之不用,固違定式,勳堂之陳奏無怪,欲推。然旣差除出肅之人,望筒勿施,亦涉顚倒,待後窠屬之忠義,恐好矣。上曰,依爲之。出擧條訓鍊大將李柱國曰,內入直事體,與他自別,凡於入直軍出用時,則兵曹啓稟後,傳令于入直將領,使之出用,自是古規,而近來則內入直軍出用時,該營同爲草記,事甚如何?此後則依古例,自兵曹啓稟後出用事,定式,何如?上曰,依爲之。出擧條兵曹判書金履素曰,朝家之置郵傳命,關係非細,而諸道各驛,百弊俱興,近來疏章間,說瘼備盡,今不贅陳,苟求其許多弊源,則專由於馬戶之擅賣馬位,一年二年,便歸烏有?今若置而不論,則畢竟盡作私莊而後已,事之寒心,莫此爲甚。大抵馬位之私自賣買,自有法禁,決不可以事屬旣往,因循勿問,竝令各道道臣,另加嚴査,犯者毋論與受,一依禁令,繩以重律,土地還屬本驛,一以爲申明舊典,一以爲蘇完列郵之地,何如?上曰,依爲之。出擧條履素曰,訓鍊都監挾輦把摠哨官,每都政輪回報久勤,而把摠則旣是已經三品之人,以閑散堂上窠,循次陞遷,揆以格例,容或,可也。哨官則以四品以下七品以上人參用,故其於區處之際,每多掣肘之歎。且雖曰間都目報來,旣用把摠,又用哨官,誠有因一事竝擧兩人之嫌,方當實職窠窄,虛司果夥然之時,此等差除,不必汲汲擧論。從今以後,把摠則從其勤慢,間間收用,哨官久勤,勿施,何如?上曰,領相之意,何如?致仁曰,此非永爲定法之事,所以不入於大典通編,而兵判所奏,誠有然者。把摠則間二都政,哨官則間三都政收用,恐得宜矣。上曰,事近銷刻,不必劃一定式,通編編輯時,與卿亦有酬酢者,以卿所奏,分付兵曹,使之將此假令收用,可也。出擧條履素曰,近來實職窠窄,每都政虛司果,多則十餘人,少則五六人,當者有積薪之歎,前銜無甄復之望,揆以事面,誠甚可悶。大抵參下宣傳官之五巡以上全布人員,例以陞六調用,故每歲此輩之徑陞,其數不些,有窠而付職,則便同橫占,無窠而區處,則亦歸司果,可謂彼此無當。此後則參下宣傳官之五巡以上全布人員,以陞敍奉承傳,待其原仕出六,始爲依承傳陞品敍用,則在宣傳官別無加損,而其於虛司果收用之道,少有所補,以此定式施行,何如?上曰,連五巡全布,則依此爲之,六巡以上,則自當別論,此則依前陞六,可也。出擧條漢城判尹鄭昌順曰,籍法至嚴,前後申飭,非止一再,而雖以去式年戶籍見之,尙未了勘,今番抄戶命下之後,多有追後成單之事,紛挐旣甚,遺漏必多。此後則待諸道帳籍之上來,該色郞廳,考準照勘,民數進獻之日,府上帳籍,同時藏置,或有過期,未勘之事,則該色郞廳,草記論罪之意,出擧條定式施行,何如?上曰,依爲之。昌順曰,小民之不畏籍法,爲避戶役,初不入籍,仍成漏戶,毋論京外,成一痼弊,有關國綱,終係亂民,以法論之,固當嚴治,而發賣命下之後,稱以移去移來,未及成籍,願以漏戶,得參受米,紛紜白活。年前發賣時,連因特敎,畢竟許給,而旣不治其漏籍之罪,終必沾於受米之惠。故民習恃以爲常,籍法漸致懈弛,其中雖有可矜之類,不可不一番痛懲,俾知籍法。今番抄戶,則一以帳籍爲準,無籍之類,一倂拔去,以爲懲後之道,何如?上曰,領相之意,何如?致仁曰,判尹所奏,似是矣。上曰,癸甲兩年,無籍人旣皆許抄,朝家之屈法已如此,獨於今番,膠守法例,一切勿論,不但事近罔民,將此法無可施。然欲一一勘律,徒配之數,不止爲幾十百,値今歉歲,豈爲擾民之政?漏戶等卿査出,今番則拔例追付於府上帳籍,使重法令恤窮困之意,兩無所妨,可也。五行刀割上命三司進前。執義李羽晉等,以次進前。奏三司合啓。上曰,只擧末端,可也。羽晉等曰,請黜置罪人鄭致達妻,亟令王府,快正典刑,以洩神人之憤。上曰,不允。羽晉等曰,請勿故罪人德相,亟施孥籍之典。上曰,不允。羽晉等曰,請逆賊尙喆,依律處斷。上曰,不允。一行刀割執義李師濂,正言金載翼曰,此兩司合啓也。仍奏曰,請養遂·獻遂,竝令王府,設鞫嚴問,還寢會遂,絶島定配之命,仍令王府,設鞫得情。上曰,不允。師濂等曰,請還寢李觀源,定配之命,更令王府,設鞫得情。上曰,不允。師濂等曰,請遲晩後物故罪人啓能,亟施孥籍之典。上曰,不允。師濂等曰,請令王府,一依故典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。師濂等曰,請亟寢煥億,島配之命,仍令王府,加刑得情,夬施王章。上曰,不允。師濂等曰,請正刑罪人福榮,亟令王府,夬施孥戮之典。上曰,不允。師濂等曰,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行。英材·斗恒,更令王府,設鞫嚴問,期於得情,夬正典刑。上曰,不允。師濂等曰,請物故罪人國榮,亟施孥籍之典。上曰,不允。師濂等曰,請梟示罪人明謙,亟施孥戮之典。上曰,不允。師濂等曰,請逆復庶子好石,不待年滿,亟施處絞之律。上曰,不允。師濂等曰,請遲晩罪人宇鎭,更令王府,卽速拿來,仍前設鞫,期於得情,夬正典刑。上曰,不允。師濂等曰,請減死定配罪人廷楫,亟令王府,設鞫嚴問,期於得情。上曰,不允。師濂等曰,請正刑罪人以謙,施以孥戮之典。上曰,不允。師濂起伏曰,此府啓也。仍奏曰,請大靜縣爲奴罪人金壽賢,依律處斷。上曰,不允。師濂等曰,請興陽縣爲奴罪人河翼龍,亟令王府,設鞫得情,夬正王法。上曰,不允。師濂等曰,請還寢李魯春,絶島安置之命,亟令王府,設鞫嚴問,期於得情。上曰,不允。師濂等曰,請申愷設鞫嚴問,期於得情。上曰,不允。師濂等曰,請罪人寧鎭,亟令王府,設鞫嚴問,期於得情。上曰,不允。師濂等曰,請島配罪人趙時偉,亟令王府,設鞫嚴問,期於得情。上曰,不允。師濂等曰,新除授掌令閔彝顯,時在京畿驪州地,請斯速乘馹上來事,下諭。上曰,依啓。師濂曰,向以分養馬有頉,因該寺錄啓,至有多官降資之擧矣。其中寧邊前府使白東俊,本任遞歸,在於丙午正月,馬匹上納,在於四月,寧邊·肅川,俱是正月遞歸,而肅川則以時任報來,寧邊則以前任現告,寧·肅兩倅,旣是同月到任,同月上納,則不爲自當,推諉前任者,誠萬萬無據。臣於向來待罪太僕,習知其事,廉隅二字,雖不可責於此輩而聽聞所及,極爲駭痛。請寧邊府使田文顯爲先罷職,拿問勘律。上曰,今聞大臣言,該寺一提調,亦以此事,發關行査云,不可屬之風聞,爲先自本寺,使之據實草記,當有所處分矣。出擧條師濂曰,近來名節掃地,廉防倒喪,世道之憂,已無可言矣。前社稷令金履運·李英裕,以其僚嫌,次第呈遞,則爲僚官者,宜思自處之道,而乃曰吾儕蔭官,豈有廉隅?尙此冒沒,晏然蹲據,其忘廉壞恥,莫此爲甚。請社稷直長姜儐罷職。上曰,依啓。出擧條師濂曰,武弁乘轎,自有禁令,年前因臺疏,飭敎不啻截嚴,則雖尋常守宰,猶不敢冒法濫乘。況制閫重任,事面自別,而南兵使申㬚,赴任之路,諉以老病,舁轎作行,北來之人,傳說狼藉,若有一分紀綱,焉敢乃爾?請南兵使申㬚,拿問定罪。上曰,誠有是也。紀綱所在,萬萬駭然,拿勘亦云薄勘,爲先令道臣,詳査報來後,如不無實,爲先罷黜,令該府拿問,各別重勘,可也。出擧條師濂曰,尼城縣監李集明,自在部官,已多不法之誚,而及爲京兆郞官,專事肥己,大小訟案,皆以賄成,醜說喧騰,吏民唾罵,鄙瑣之謗,至今未已。其貽羞搢紳,誠非細故,內職猶然,外治可知。當此災歲,此等之人,不可置之字牧之列。請尼城縣監李集明,施以刊削之典。上曰,依啓。出擧條師濂曰,西北鎭堡之當初設置,各自爲關防,而到今形便,間多沒緊要處,且其所謂鎭況,不過數斛料米,所謂鎭卒不滿百戶殘氓,而爲鎭將者類多疲劣,爲鎭民者,偏被掊克,在平常無事之時,不免疾首呼冤之歎,則當緩急可仗之日,豈有折衝禦侮之望乎?請令廟堂,博詢於兵曹將臣,及有鎭堡諸道道·帥臣,隨其關防之緊歇,參以鎭況之厚薄,不緊者或竝他鎭,最薄者或加其廩,俾除邊民難支之弊。上曰,依啓。出擧條師濂曰,近年以來,凡係官方,靡不愼簡,無甚濫竽,而獨此槐院之選,極其猥雜,除非西北之人,元無不與於是,一經分榜,辭說紛紜,識者之歎,固已久矣。誰某濫入,臣未的知,則雖不敢遽爾指陳,若此不已,則殆將與國子而無別矣。往雖不及,來猶可追,請另飭該院,每當分館之時,一從門地高下,嚴其選法,以爲復古之道焉。上曰,依啓。出擧條師濂曰,日前太廟展拜,侍臣諸玉堂,謂以騎郞棍治館隷,以此引義,不參陪班,若使騎郞,眞有誤着之實,則徐待回鑾之後,重則陳疏論列,輕則自下往復,何所不可,而乃以下隷事端,輕自引避,事涉疎率,不可無警。請伊日諸玉堂,一竝罷職。上曰,依啓。出擧條師濂曰,都下米直,日漸踊貴,昨年夏間,則一錢之米,殆近四升,而今則不過爲三分之一,此由於富商大賈之欲呑倍利,藏穀不出之致。今尙如此,來頭可知,都下之民,何以資生?請另飭五部,先禁穀商之都賈,仍令平市,嚴飭市價之操縱,俾無市直極踊之弊焉。上曰,便民之政,無過於不擾二字,言固好矣。猝地設禁,反致紛挐,此不可不念。判尹旣登筵,知此意,使之隨處察飭,可也。出擧條師濂曰,近來貪淫成習,武弁尤甚。滿浦僉使曺命喆,欲奸前鎭將所眄,而其女終始守節,拚死不聽,至於甚不得已之境,則自投於洗劍亭下之水,冤哭啾啾,歷日未已,一鎭騷擾,不勝其苦。斗會箕斂,誦經而辟之,及其本府落成,列鎭俱會,以此爲問,則渠亦不敢欺隱,答以近已止息,哀彼守義之女,抑獨何罪,而以至投身水中,視死如歸耶?其殘酷悖淫,言之醜也。如此之類,不可置之雄鎭。請令本道道臣,各別詳覈拿致王府,明正其罪狀焉。上曰,依啓。出擧條師濂曰,向來鄭遂龜等疏錄割名,已爲叵測,秋曹供辭,尤極凶悖,而尙未嚴鞫,已是失刑,散配之典,猶屬太寬,則該曹擧行,固當嚴懲之不暇,而定其配所於其至親任所新·谷兩邑者,名以編配,而豈有如許駭愕之事乎?士論齊發,物情愈咈,請其時秋曹該堂罷職。上曰,始非用意之事,旋又首實草記,所請過矣。似此官箴,何必靳持?依啓。出擧條師濂曰,東方正學,至於先正臣文成公李珥而大備,故前後崇奬之典,靡不用極。在昔仁廟朝,先正承統子李景臨,除拜敎官,自是以後,殿郞禁都,無礙差擬,便成已例,其優異先正之意,槪可見矣。辛丑以後,屢降承傳,而再昨年則至以何拘地處?自有已例,今日政,初仕調用爲敎,掌銓之地,宜卽對揚,而拘於時格,顧瞻持疑,欲徇近例,則有違聖敎,欲遵聖敎,則恐妨近例,荏苒趑趄,無人擧行,爲初仕者,不得爲初仕,當甄復者,不得爲甄復,殆同見枳,官享久闕,子孫無通籍之望,恩數有未究之嘆,士林嗟惜,當復如何?請下詢廟堂,一遵列聖朝前例,先正子孫錄用一款,指一定式,俾無沈屈之歎焉。上曰,依啓。出擧條師濂曰,諸路賑政,今方始之,善賑之道,專在抄飢,抄飢不精,虛實相蒙,則哀我顚連之民,不但無以賴活,朝家恤窮之政,抑或有名無實,其不可一毫疎忽也,明矣。且有土之民,荒年種糧,專靠還穀,如非精實穀品,各別排巡給貸,則其所廢農,十分丁寧矣。請令廟堂,另飭諸道,俾爲實惠下究,殘民支保之道焉。上曰,依啓。出擧條師濂曰,汚穢之家,法禁至嚴,而挽近以來,日盛月滋,甚至通衢大路,轉成狹斜窄巷,尋常輪蹄,不得回旋。此雖由於都下生民之生理爲難,而毋論城內城外,豈無空虛閑曠地,可以容接者?而必也不有法禁,擅便結構,有關紀綱,民習痛駭,京兆諸部,若果照式嚴斷,則豈有此等之弊乎?旣往不必追咎,而請自今爲始,各部官員,逐月摘奸,以有無頉,報于備局,自備局發遣郞廳,抽栍看審,如有現發者,則該民人依律重勘,該部官員一體嚴處。上曰,依啓。出擧條師濂曰,外邑守令,上營出入,門路素定,自有格式,而前博川郡守韓應儉,兵營候謁,輒由後門,無論晝夜,潛出潛入,蹤跡陰祕,傳說狼藉,不可以其官職之已遞,置而不論,請前郡守韓應儉,施以削職之典。上曰,依啓。出擧條師濂曰,國家之設官分職,各有所事,卯仕酉罷之法,亶出於董飭朝務,無闕庶政之意,前後申飭,非止一再,而近來百隷怠官,漫不省事,罔念盡職,惟事彌縫,固已萬萬寒心,而至於六曹三法司,事務浩繁,多係緊重,都民休戚,實在於此。卯酉仕罷,雖有其名,其所坐衙,太欠誠實,或乍開旋撤,或晩至早歸,曹務民事,率多廢却,甚乖設法之本意。請另飭各司,恪遵舊典,頻遣摘奸,考其勤慢,嚴繩犯者,以勵群工。上曰,依啓。出擧條師濂曰,向來大寮之緩請次律,雖出於萬不得已,而慨惜則極矣。喉院三司之前後覆難,凡爲幾遭,而賓對日承宣,遽然奉承,無難頒布。惟允之義,固如是乎?請伊日諸承旨,一竝罷職。上曰,依啓。出擧條師濂曰,近日法司郞官,只作遷轉之階,了無擇擬之擧。雖以漢城主簿沈公權言之,年紀旣少,履歷全淺,劇地聽理,率多妄錯,吏緣爲奸,民受其弊。都民苦樂,專係於詞訟,則此等之人,不可仍置,請漢城主簿沈公權罷職。上曰,依啓。出擧條師濂曰,別軍職之設,不輕而重,號稱親裨,出入大內,必也愼揀謹厚之人,專責侍衛之任,而近年以來,漸不如初,不合之類,間多濫竽。向來具純輩處分之後庶幾擧皆知懼,互相懲艾,而其中尙有不可不刊汰者,李晳是也。蓋其賦性妖邪,行己驕妄,始混下僚,薄有恭遜之意,及叨近侍,敢肆豪橫之氣,曾在西邑,專在剝割,擅賣鄕任,幻弄國穀,濫杖無節,怨讟朋興。人或言其若是放縱,得無畏於殿最乎云爾,則輒曰我是別軍職,監司其於我何?傳說狼藉,至今未已,對人言,必稱恩寵之無出渠右,以爲夸張眩耀之資,座有宰相,掉臂徑入,路逢名官,馳馬突過,畏愼姑捨,縱恣罕比。論其人物,反有甚於其兄之愚悖,如此貪驕妖邪之人,不可一味容置。請別軍職李晳,特施刊汰之典,以淸侍衛之班。上曰,申飭之下,論列如此,極爲無狀。令該府爲先拿問,各別嚴繩,以懲此輩不畏法之習,可也。出擧條師濂曰,前府使崔雲羽,性本妖慝,行又鄙瑣,前後居官,惟以剝民肥己,作爲伎倆。雖緣薄有材幹,善能彌縫,幸逭貪墨之罪,而田園第舍之致人駭惑則久矣。雖以年前之塗人耳目者言之,肅川保民筒,卽一府民,合力作畓,蠲役補官,有名於西路者也。雲羽不念衆生之命脈,專聽逆復之風旨,白地勦奪,屬之訓屯,受其若干價本,逐戶散債,收其甲利,以充前日之需用,闔境嗷嗷,如在水火。幸賴道臣新倅之據實査啓,劃卽釐正,許多民人,不至於渙散蕩析,而惡聲載路,唾罵成謠,聽聞所及,萬萬痛駭。如此不法虐民之類,不可以事屬旣往,置而不論。請崔雲羽亟施定配之典,以謝肅川之民。上曰,依啓。出擧條祖承曰,臺啓畢奏後,始陳下諭啓辭例也,而執義李師濂,新啓前,徑請下諭,有損臺體,不可無警,推考,何如?上曰,依爲之。出擧條載翼等起伏曰,此院啓也。仍奏曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,快施王章。上曰,不允。載翼等曰,趙時偉性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇輸款之後,渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆哮,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必覈。請島配罪人趙時偉,亟令王府,設鞫嚴問,期於得情。上曰,當處分,臺啓雖體重,大臣本自可否,領相之意,何如?致仁曰,此事自産室廳,拖至三十朔之時,閭巷之言,已多訝惑者,而至於壬秋大慶,苟有秉彝,孰不歡忭鼓舞,而一種議論,公然諱言邦慶二字,凡於章疏言語之間,有若設禁者,故大小同憤,國言如咈,莫不致疑於一處,而特不敢言爾。昨年五月喪變後,猶未聞有怪底說話,而墓山沮戲事又出,則追思諱言邦慶之事,人心轉益冤憤拂鬱。及至九月,則雖不知其言之流出何處,而擧世疑懼之言,崩騰喧藉,有耳皆聞,言根所從出,旣無以得知,宮禁事祕,又無可以詳知之道,故只得腐心緘口矣。王大妃殿諺敎一下,人皆以爲向來行言之有實如此,慈聖下敎,無一字泛下處。雖以其後逆獄之如合符節者見之,亦可驗此一段之明有眞贓。至有泝原致疑之論,臺啓之出,似由於此。綢繆宇鎭,圖占戎權,在渠特薄物細故,而與之連腸結肚,潛售四字刀割之計者,豈不萬萬凶怕乎?渠亦人耳。當初豈必有異心,而特以其有別般企待,故自不覺不平之心在中,罔測之言外發,終至於背馳邦慶之歸矣。至若重臣疏咆喝之說,定號後太早之語,臣亦只以行言聞之。邦慶日諸卿宰之顚倒入闕也,一王子之生,胡大事而如是擾亂云云。非臺啓中語,而其時同爲傳播,凡渠倡言時,必有同坐參聞之人,次次緘問,或可爲覈實之道,不必緘問,趙時偉一番嚴問,則渠豈敢終始隱諱乎?上曰,臺啓中上款,重臣呈疏時,喉院坐上云云。昨因査實詳聞之,伊日渠非承宣,亦非入直兵堂云。此一款雖云脫空,而今日改措語之啓,以公座稠廣爲辭,則其所沒把捉,與下款太早云云無異。今雖鞫問於渠,渠則必當極口自明,自明何以出場?又欲緘聞臺臣,臺臣亦當歸之國言,國言何以覈根?卿之筵奏益聞其所不聞,而卿亦曰聞於行言,行言亦何以到底溯源乎?又以國體獄理言之,臺臣緘問,猶且難之,況大臣筵奏乎?事旣至此之後,豈可不問不決,因循度日乎?筵中已悉諭,一言以蔽之曰,何以得此?爲先絶島安置,可也。出擧條致仁曰,趙時偉減死島配事,命下矣。耽·黑·楸三島,非特敎則自下例不得定配所,而此罪人則異他,三島中擧行,恐宜矣。上曰,耽有宇鎭,黑有寧鎭,楸有李普行,他島中定配所事,分付,可也。出擧條畊曰,李文德之罪,可勝言哉?平日行己,至爲譎祕,自來悖習,極其縱恣,其爲一世之指目,同朝之駭惋,厥惟久矣。昨年夏,墓所議定時,臣庶至欲殉身,人情惟願卜吉,而渠以愛惜田宅之心,敢懷謀避葬地之計,暗托時偉,轉囑其兄,至以不敢引之說,登諸筵奏,是豈可萌心發口者乎?自有此事以來,人心莫不憤惋,物論日益喧騰。噫,渠雖無識武夫,卽是今日臣子,而苟有一分秉彝之心,則豈忍沮戲於莫重之地哉?人理都絶,臣分掃地,如此凶悖之類,不可以事在旣往,而一刻置之於輦轂之下。請李文德爲先施以屛裔之典。上曰,此與國言之無憑大異,雖如渠者流,豈可置之䵝䵢之地?徑施屛裔,大有不可,令該府拿問後,勘罪,可也。出擧條畊曰,近來廉恥日喪,貪饕成俗,以至於前掌令鄭濡而極矣。羅州朴師蕃,以富饒賤孽,有妓妾所生女,則鄭濡貪其財貨,取爲冡婦,槪其彼此所居,不過一舍之地,而忍爲結親,恬不知愧,身在法從者,羞與爲伍,豈可廁名於侍從之列乎?請前掌令鄭濡,施以刊削之典。上曰,遠外風聞,有難盡信,令該府拿問勘罪,可也。出擧條十行刀割修撰嚴思憲曰,近來守令數遞,大爲民弊,是以漢世,吏皆積久,治效多著,我朝雖有堂上三年,堂下六年之限,而瓜遞之人,絶無僅有,間者頻値歉荒,災邑守令,曾有勿遞之敎,軫恤元元之聖意,臣固欽仰,而雖當樂歲,送舊迎新之際,民受其弊。伏願繼自今,愼簡長吏,申明久任之法焉。上曰,申飭銓曹,可也。出擧條副校理李羽晉曰,臺啓擬律,有進無退,而頃日臺臣之論趙時偉也,旣以島配蒙允,則繼發之論,似當加律,而乃反以拿鞫爲請,拿鞫無異於拿處,律名反輕於島配,況時偉之負犯,何如?聲討,何如?則似此論勘,太不襯當,伊後律名之改以設鞫可見當初之出於做錯,然而揆以臺體,不審大矣。臣謂當該臺臣,施以譴罷之典,宜矣。上曰,不必如是,不允。出擧條畊曰,臣於向日趙時偉島配依啓之後,仍發鞫問之啓,而未詳拿設之輕重,率爾以拿爲請。至今追惟,尙切愧忸,而乃者譴罷之請,出於論思之列,聖度天大,雖靳允許,而以此顔面,何可一刻晏然於臺次乎?請命遞斥臣職。上曰,勿辭,亦勿退待。出擧條副修撰洪義浩曰,臣有區區所懷,敢此仰達矣。治國之道,莫先於勸民務農,而勸農之要,亶在於國無游民,漢賈生之必欲使末技游食之民,轉以緣南畝者此也。殿下志在重本,政先勸民,社壇珪璧,連年親祼,歲首綸綍,方春屢頒,凡所以重農勸耕之方,靡不用極,而未聞田野之大闢,徒致饑饉之荐臻者無他也,政在於游民之妨農故耳。竊伏聞近來鄕外諸處,此弊滋甚,無根無着之類,游衣游食之輩,作伴成群,出沒閭里,旣非持瓢乞食之行,輒多結黨作挐之事,店舍村落,毋不被困云。此必是荐饑餘民,作此無賴之習而然矣。若不早加禁戢,俾作平民,則小而穿窬竊盜之弊,大而訛誤嘯聚之患,未必不由於此,而又何怪於勸農之無其效乎?聞極驚駭,誠非細憂。臣謂申飭諸道討捕之官,時加詗察,果有此等殊常之類,作弊村閭之事,則繩以治盜之律,以爲懲礪之地,列邑守宰,亦各誠心曉諭,使務本業,俾有戢奸勸農之實效,宜矣。上曰,依爲之。自廟堂各別申飭諸道,可也。出擧條左通禮進當坐前,啓請禮畢。上乘輿還內。諸臣以次退出。
丁未正月十九日未時,上御重熙堂。都承旨與黃海監司入侍時,行都承旨沈豐之,右承旨李祖承,假注書李德鉉,記事官李相璜·金祖淳,黃海監司金思穆,以次進伏訖。上曰,副校理沈煥之牌招。出榻敎上曰,分付備局,慶尙水使親年七十草記,斯速修正以入,可也。上曰,滿浦僉使曺命喆改差,慶尙兵虞候韓應儉削職之代,皆令今日政差出。出榻敎上命書傳敎曰,政府西壁中,時帶藥院人許遞,今日政差出。又命書傳敎曰,大輪次隔日,春秋館堂上·六曹參議以上學敎授中,戶·工判外,在外及未肅拜回啓未下蔭官竝許遞,今日政,以在京無故人差出。又命書傳敎曰,弘文提學批下,牌招察任。命退,承史以次退出。
上在景慕宮。停常參·經筵。
上詣景慕宮。展拜罷後,奎章閣·政院·玉堂·藥房口傳問安。答曰,知道。
李亨元啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
吏曹口傳政事,以尹塾爲右參贊。
洪義榮,以吏曹言啓曰,今此景慕宮酌獻禮時,執禮成種仁,時無職名,令該曹口傳付軍職,何如?傳曰,允。
兵曹口傳政事,以成種仁爲副司果。
洪義榮,以景慕宮都提調言啓曰,本宮令閔孝克,身病猝重,奉事未差,今日親臨奉審時,宮司無以備員,令改差與奉事未差之代,令該曹口傳差出,何如?傳曰,允。
吏曹口傳政事,以金聖準爲景慕宮令,李羲文爲奉事。
李亨元,以兵曹言啓曰,依下敎,隨駕禁軍駕後禁軍壯勇衛及武藝別監內吹標下軍兵等處,設粥以饋之意,敢啓。傳曰,知道。
李亨元,以武一所試官言啓曰,今日本所鐵箭應射擧子,自天字至黃字四人內,入格一人,而日暮姑停之意,敢啓。傳曰,知道。
李亨元,以武一所試官言啓曰,本所今日平明開場,鐵箭應射擧子,自宇字仍爲試取之意,敢啓。傳曰,知道。
李亨元,以武一所試官言啓曰,本所今日鐵箭應射擧子,自宇字至方字半字,一百四十三人內,入格八人,昨日入格一人,柳葉箭·片箭兩技入格一人,都合十人,而未滿額數,爲一百四十人矣。今方修正榜目之意,敢啓。傳曰,知道。元額三百,兩技入格,一所十人,二所八人云,以此數赴殿試,雖設帿較藝,將有闕虎榜之慮,在前如此之時,多有闊狹之擧,十八會試,無異登瀛,命令在所當信,氣像豈或太局?兩所相議,單技入格中,從矢數多者,準三百額數,而兩所勿拘百五十之數,通融出榜。若此則卿所榜目,待二所出榜,同議修正以入。因此不可無別樣申飭者,近來步射,不但全廢,柳葉箭亦然。觀於今番入格,武技之抛置可知。此後着意肄習,無或如今番之無形事,令兵曹措辭,申飭中外。以初試日字言之,距殿試太近之故,鐵箭嫌其遲滯,先試柳·片,及此單技許赴之後,如鐵箭遠射之實才,皆未免無聊渡㶚,此何異於捨策而取表賦乎?欲使武士,習藝於元技,不可不先試鐵箭,欲試鐵箭,不可不稍寬日字,此後庭試·初試日字推擇,無或如前迫近事,分付兵曹,可也。
李亨元,以武一所試官言啓曰,謹依奉命宣傳官所傳下敎,本所呈單擧子中,鐵箭遠射之類,限今日更捧擧案,考準原試冊試取,而殿試期日已迫,今二十一日開場以後,來呈擧案者,不爲許試之意,敢啓。傳曰,知道。
李亨元,以武一所試官言啓曰,本所今日鐵箭應射擧子十二人內,入格五人,而日暮姑停之意,敢啓。傳曰,知道。
李亨元,以武二所試官言啓曰,臣所今日,自天字至號字,片箭應試二千五百人內,已入格爲二十一人,未及試取,爲六千十一人,而日暮姑停之意,敢啓。傳曰,知道。
李亨元,以武二所試官言啓曰,臣所今日,自天字至場字,鐵箭應試二百七十七人內,入格三十人,而日暮姑停之意,敢啓。傳曰,知道。
李亨元,以武二所試官言啓曰,臣所今日平明開場,自巨字片箭仍爲試取之意,敢啓。傳曰,知道。
李亨元,以武二所試官言啓曰,臣所擧子原數八千五百十一人內,昨日片箭入格二十一人,今日自巨字至必字半字,入格七十八人,合爲九十九人。其中柳葉箭·片箭兩技入格十人,片箭旣已畢試,鐵箭自天字仍爲試取,而殿試日字不遠,兩防牌竝設之意,敢啓。傳曰,知道。
李亨元,以訓鍊都監言啓曰,今正月二十日,景慕宮齋宿時,因兵曹節目,南營馬軍四十五名,廣智營軍四十名,北營標下軍三十名,除其留營,各其將官率領,待標信赴陣,還宮後,還爲入直,而當夜宮墻外巡邏,無以分排,以軍餉色新營下都監守直軍,依例推移行巡之意,敢啓。傳曰,知道。
李亨元,以禁衛營言啓曰,今正月二十日,景慕宮齋宿時,依兵曹節目,西營入直鄕軍四十名,新營入直京標下軍二十八名,鄕軍三十七名內,各除營直十名,騎士二十五人內,除營直五人,元入直將官率領仍直。其餘馬步軍兵及出番鄕軍二哨,各該將官,領赴訓鍊都監都領陣,而西營入直軍及新營入直騎士,竝待標信出用,還宮後還入直,而西營入直軍,所餘不多,宮墻外當夜巡邏,勢難分排,出番鄕軍二十名添入,使之合力警巡之意,敢啓。傳曰,知道。
李亨元,以御營廳言啓曰,今正月二十日,大駕詣景慕宮齋宿時,依兵曹啓下節目,東營·集春營入直鄕軍一哨內,營直各留十名,實八十四名,騎士二十五人內,營直五人除,實二十人,新營入直鄕軍一哨內,營直十名除,實一百名及各色京標下軍二十四名,出番鄕軍一哨除出,各該將官領率,領赴于訓鍊都監都領陣,東營·集春營入直馬·步軍兵,待標信擧行,還宮後,竝還入直,而當夜宮墻外巡邏,以除留十名,勢難分排,東營哨官趙學枋,集春營哨官金啓漢,出番鄕軍各二十名添入率領代直,使之分更警巡之意,敢啓。傳曰,知道。
李亨元,以訓鍊都監言啓曰,依下敎,衛內衛外軍兵等處,設粥分饋之意,敢啓。傳曰,知道。
李亨元,以禁衛營言啓曰,依下敎,本營槍劍軍兼內吹及訓鍊都監都領陣領赴將校軍兵等處,設粥分饋之意,敢啓。傳曰,知道。
李亨元,以御營廳言啓曰,依下敎,駕前別抄兼內吹及領赴將校軍兵等處,設粥分饋之意,敢啓。傳曰,知道。
景慕宮酌獻禮親行敎是時,贊禮行禮曹判書李命植,典祀官奉常正柳匡天,宮司令金聖準,執禮副校理成種仁,執尊副校理李羽晉,大祝副修撰洪義浩,盥洗位兵曹佐郞李益洙,爵洗位禮曹佐郞金獜采,贊者引儀崔慶鎭·任藗,謁者兼引儀慶邦運·李持淳,贊引假引儀李師益·李孝達,祭監監察金載恒·柳光澺。
答館學儒生疏曰,省疏具悉。爾等勿煩,退修學業。
丁未正月二十日卯時,上詣景慕宮。展拜仍行酌獻禮入侍時,行都承旨沈豐之,左承旨李亨元,右承旨李祖承,左副承旨洪仁浩,右副承旨洪義榮,假注書尹光顔·李德鉉,記事官李相璜·金祖淳,待敎尹行任,以次侍立訖。上具翼善冠·無揚黑圓領袍,乘輿出協陽門,由月覲門,詣景慕宮。至降輿所,左通禮啓請降輿。上降輿入大次展拜。時至,左通禮啓請外辦。上改具冕服以出。左通禮啓請乘輿,上乘輿。左通禮前導至降輿所。左通禮啓請降輿。上降輿。左通禮導上詣版位,北向立。左通禮啓請鞠躬·再拜·興·平身。上鞠躬·再拜·興·平身。左右通禮導上陞詣廟內奉審訖。左右通禮導上至乘輿所,啓請乘輿。上乘輿還大次。翌曉,酌獻禮時至,左通禮詣大次前,啓請外辦。上具冕服以出。贊禮導上至東門外。贊禮啓請執圭,豐之跪進圭,上執圭。贊禮導上入自東門,詣版位北向立,啓請行禮,仍請鞠躬·再拜·興·平身。上鞠躬·再拜·興·平身。贊禮導上詣盥洗位,北向立。贊禮啓請搢圭,上搢圭。豐之跪取匜,興沃水,亨元跪取槃承水,上盥手,豐之跪取巾於篚以進,上帨手訖。贊禮啓請執圭,上執圭。贊禮導上陞自東階,詣尊所,西向立。豐之酌酒,亨元,以酌受酒。贊禮導上詣神位前,北向立,贊禮啓請跪進圭,上跪進圭。豐之奉香盒,亨元奉香爐跪進,贊禮啓請三上香,上三上香。亨元奠爐于案,豐之捧爵跪進,贊禮啓請執爵獻爵,上執爵獻爵,以爵授亨元,奠于神位前,贊禮啓請執圭俯伏·興少退北向跪。上執圭俯伏興少退北向跪。大祝進神位之右,東向跪讀祝文訖。贊禮啓請俯伏·興·平身,上俯伏·興·平身。贊禮導上還復位。亨元曰,莫重行禮時,宣傳官廳下隷,不能禁飭,致有萬萬駭然之擧,常時不能檢束之責,不可無罪,當該次知宣傳官,所當重勘,而本院請推之外,無他可施之罰,何以爲之乎?上曰,汰去,可也。出擧條贊禮啓請鞠躬·再拜·興·平身,上鞠躬·再拜·興·平身。贊禮導上詣望瘞位,北向立。大祝取祝版瘞於坎。贊禮啓禮畢,導上還出東門外。贊禮請釋圭,上釋圭,豐之跪受圭。贊禮導上入大次釋冕服。上命錦城尉入侍。賤臣承命出,與朴明源偕入進伏訖。明源曰,孝昌墓床石,今將改排,而自禮曹涓吉於今二十五日,本曹堂上當爲進去,亦當有告事由之節,故方草記擧行云矣。上曰,依爲之。禮堂勿爲進去,戶判則伊日當看檢補階之役,卿與戶曹亞堂,監董,可也。出擧條命書傳敎曰,右參贊許遞,令該曹口傳差出。又命書傳敎曰,當該承傳宣傳官及挾輦將竝汰去。又命書傳敎曰,未下直守令,皆令明日辭朝。河東府使尙不上來,雖是面看之地,太涉遲滯,本府昨年年事告歉,曠官可悶,令該曹各別催促,又復遲滯,直以拿處草記。還宮時至,左通禮啓請外辦。上改具翼善冠·黑圓領袍以出。亨元曰,侍衛軍兵毛具,必待命下後擧行,所以嚴紀律而重事體也。況於陪扈之班,尤當審愼,而今日動駕時,挾輦軍及槍劍將卒,不待命下,徑着毛具,非但事體未安,抑亦紀律所關,常時不能檢飭之罪,不可無警。訓鍊大將李柱國,禁衛大將徐有大竝推考,將官記過,何如?上曰,依爲之。係是衛內事,兵判亦爲推考,該將官不可記過而止,令各該將臣,決棍懲礪,因此而不可無一番申飭者。近來軍行,殆無節制,雖以毛具事言之,不待發令,徑自脫着,非獨今番爲然,潛着於墻外經夜時,猶不必摘發科罪,白晝大道,扈駕成列,而本兵與元戎,皆不敢毛具,而管下之若校若卒,無難犯科,可乎?此則兵判及各該將臣,不能檢飭之致。旣往不必一一追勘,嗣後申明,惟在一號令間事,以此意出擧條,嚴飭,可也。出擧條左通禮啓請乘輿。上乘輿。由日瞻門·月覲門,自協陽門還內。諸臣以次退出。
上在昌德宮。停常參·經筵。
酌獻禮罷後,奎章閣·政院·玉堂·藥房口傳問安。答曰,知道。
還內後,奎章閣·政院·玉堂·藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,來二十五日朝參日次矣,敢稟。傳曰,停。
金魯永啓曰,守令明日辭朝事,昨日命下,而安東府使李謙彬,尼城縣監李一源,今日晩後,始呈下直單子,成命之下,不得已捧入,而揆以事體,極爲未安,從重推考,何如?傳曰,允。
金魯永啓曰,新除授刑曹參判蔡弘履,工曹參判洪秀輔,戶曹參〈判〉徐鼎修過三日不爲出肅,依定式推考警責,仍卽牌招察任,何如?傳曰,竝許遞,政官牌招開政。
洪義榮啓曰,吏曹判書尹蓍東,參判朴祐源,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判更卽牌招,何如?傳曰,允。
洪義榮啓曰,吏曹判書尹蓍東,參判朴祐源再牌不進推考傳旨,今方捧入,而開政命下之後,連事違召,事體所在,誠極未安。參判纔已許遞,判書所當更請牌招,而係是一日三牌,何以爲之?敢稟。傳曰,更爲牌招。
以吏曹參議李集斗牌不進罷職傳旨,傳于洪義榮曰,只推。
傳于金魯永曰,左承旨與象山府院君奉祀孫入侍。
傳于洪義榮曰,時囚皆令捧供以聞。
傳于洪義榮曰,禁府堂上中,時帶摠管及老病及試所進去人許遞,前望單子入之,待下批牌招察任。
禁府堂上前望單子入之,以尹蓍東·洪良浩爲知義禁,申大升爲同義禁。
兵曹口傳政事,以趙瑍爲副摠管。
洪仁浩啓曰,卽者義禁府都事來言,時囚捧供以聞事命下,而知義禁尹蓍東·洪良浩,同義禁申大升牌不進,只有判義禁金鍾正,堂上不備,不得擧行,特敎之下,如是違牌,事甚未安。知義禁尹蓍東·洪良浩,同義禁申大升,更卽牌招,以爲擧行之地,何如?傳曰,允。
以大輪次應參諸人進不進擧案,傳于洪義榮曰,懸頉文任及參判·春秋館堂上·學敎授許遞,大司成亦在自首待勘中云,亦爲許遞,今日政,以在京無故人差出,未肅拜政府西壁弘文提學,竝卽牌招察任,內閣提學,皆以在外懸頉,以檢校受點牌招,檢校直提學李秉模,無端懸病,事甚未安,申飭進參。
有政。吏批,判書尹蓍東進,參判未差,參議李集斗傳旨未下,右副承旨洪義榮進。以金憙爲戶曹參判,黃昇源爲刑曹參判,李宜老爲工曹參判,曺允大爲戶曹參議,朴瑞源·兪漢忠爲監察,李東榮爲禁府都事,鄭好仁爲知經筵,閔鍾顯爲大司成,鄭昌順·李在協爲知春秋,吳載純爲藝文提學,沈煥之爲南學敎授,鄭大容爲西學敎授,朴準源爲司僕主簿,趙鎭完爲典牲主簿。
兵批,判書金履素病,參判申益彬入直進,參議朴天衡病,參知柳誼病,左承旨李亨元進。副司直鄭景淳·金持默。
以吏曹參判望筒,傳于洪義榮曰,前望單子入之。
吏曹參判前望單子入之。金憙落點。
沈豐之啓曰,弘文提學洪良浩,藝文提學吳載純,知春秋金魯鎭,吏曹參判金憙牌不進推考傳旨今方捧入,而明日大輪次,不可不備員進參,更卽牌招,何如?
傳于沈豐之曰,今日政,新除授大輪次應參諸臣,竝牌招察任,其中刑曹參判黃昇源,曾聞試役有情勢,與兼帶官銜許遞,與戶曹參判之代,前望單子入之,待下批一體牌招。
戶曹參判·刑曹參判·同春秋前望單子入之。戶曹參判具㢞,刑曹參判尹承烈,同春秋金魯鎭落點。
傳于沈豐之曰,禮房承旨入侍。
以校理宋民載,修撰朴基正等牌不進罷職傳旨,傳于洪仁浩曰,只推。
沈豐之,以奎章閣言啓曰,夜間閣內諸處,無事之意,敢啓。傳曰,知道。
沈豐之,以弘文館言啓曰,新除授校理宋民載,修撰朴基正,竝卽牌招察任,何如?傳曰,允。
洪義榮,以禮曹言啓曰,卽接永禧殿官員所報,則今月二十二日大輪次及二十四日庭試時,兩官俱當觀光云,莫重之地,不可暫時闕直。兩日赴擧時,假官依定式令吏曹,以成均館官員口傳啓下,以推移入直之地,何如?傳曰,允。
洪義榮,以司饔院言啓曰,鷹師貢人等呼訴內,昨冬生雉,比前稀貴,逐日供上,僅僅封進矣。今則無所餘儲。又因風勢之不順,各處鷹獵之人,擧皆空還,繼供無路,將未免闕供生事之境,限活雉獵捉間,參半,代封事,入啓變通云。此時雉勢之難如所訴,在前如此之時,例有活鷄參半代封之規,而莫重御供,自下不敢擅便,惶恐敢啓。傳曰,代捧。
李亨元,以兵曹言啓曰,依下敎,宣傳官廳牌頭吹螺赤金成大,決棍五度之意,敢啓。傳曰,知道。今日登高,從墻外越見廟庭諸漢,卿捉來,各別嚴治,移送該曹,照律草記,可也。
李亨元,以兵曹言啓曰,宣傳官廳牌頭吹螺赤,決棍草記批旨內,傳曰,知道。登高從墻外越見廟庭諸漢,卿捉來,各別嚴治,移送該曹,照律草記,可也事,命下矣。依傳敎,吹螺赤林大男·李龍得·金順才·宋宗得·金順宅·金時延·裵泰文·金世徵等,各決棍十度後,移送秋曹之意,敢啓。傳曰,知道。
洪義榮,以成均館言啓曰,儒生大輪次處所,例以明倫堂擧行,而間或有因特敎,移設丕闡堂之時矣。今當多士咸集之際,明倫堂似有狹窄之慮,今二十二日大輪次,依甲辰年例,移設於丕闡堂,何如?傳曰,允。
李亨元,以武一所言啓曰,本所今日平明開場,鐵箭仍爲試取之意,敢啓。傳曰,知道。
李亨元,以武二所言啓曰,本所今日鐵箭追擧案擧子一千四百七人內,試取六百四人,入格八十七人,未及試取八百三人,而日暮姑停之意,敢啓。傳曰,知道。
金魯永,以武一所言啓曰,今日本所鐵箭應射擧子五百六人內,入格四十三人,日暮姑停,而謹依昨日所下本所草記批旨,一一曉諭於擧子等處,則莫不感激聳動,而擧子等齊聲以爲,兩所試取之規,排定各道,分屬兩所者,蓋爲均取之地。今此闊狹之聖敎,寔出於軫念擧子之盛意,而今若勿拘各所百五十之數,折彼補此,通融出榜,則將不免落莫之嘆。惟願兩所,各從矢數,以準元額,則於此於彼,允合分所均取之意云。不但擧子輩呼訴如此,自昨日奉敎以後,鐵箭試取入格之數,旣不滿元額之半,未及應射之類,數亦不多,勢將抄出單技之優者,計劃充額,而二所亦將有單技參榜之慮云。然則各自本所,從矢數出榜,以副群情,恐合事宜,恭俟處分之意,惶恐敢啓。傳曰,然則依草記施行,可也。
李亨元,以武二所言啓曰,臣所今日平明開場,自化字鐵箭仍爲試取之意,敢啓。傳曰,知道。
李亨元,以武二所言啓曰,臣等謹依昨日宣傳官口傳下敎,鐵箭擧案,次第收捧,自昨夕至今朝所捧,合爲一千四百餘人。原擧子畢試之後,考準原單子,鱗次試取計料,而步射之規,與柳·片有異,其所試取,自爾遲滯,則殿試之前,萬無畢射之望。此已萬萬罔措,而昨日臣等旣以單技許付之敎,招集擧子,宣布德意,莫不歡忭鼓舞矣。鐵箭更試之後,則陞付之法,當以鐵箭爲先,而柳·片單技入格之類,自在勿施之中,故此輩滿庭呼訴,謂以昨奉恩諭,顒俟陞付矣,今則更無餘望云云。麾之復來,萬端訴冤,昨旣宣諭恩敎,今又使之失望則歡忭者反歸落莫,落榜之類,雖願更試,入格之人,莫不稱冤,合有參量之道。且以試法言之,原數不足,則單技陞付,固有前例,而今此單技入格,至於三百餘人之多,其中兩技之類,雖不滿原數,次次陞付,不患不足,而若其試事將了,更爲試取,揆以事面,似涉如何?謹此枚擧群情,兼陳事勢,恭俟處分,惶恐敢啓。傳曰,知道。一所旣試鐵箭,卿所規矩,不宜異同。況鐵箭之當初不爲試取,卽卿等急欲了當而然也。只捧遠射,自願數必無多,否則亦豈無方便之事?成命之下,豈如是煩瀆?卽爲量宜擧行,限內出榜,可也。
金魯永,以賑恤廳言啓曰,因傳敎,象山府院君奉祀孫康達秀處,米一石錢五兩,上下之意,敢啓。傳曰,知道。
金魯永,以禁衛營言啓曰,依傳敎,本營槍劍將把摠李景烈,哨官金柱,各決棍十度,懲礪之意,敢啓。傳曰,知道。
洪仁浩,以刑曹言啓曰,因兵曹啓辭,登高從墻外越見廟庭諸漢,移送該曹,照律草記可也事,命下矣。謹案律文,則大明律宮闈條有曰,越皇城未過者,杖一百,流三千里,以此傍照,罪人林大男平安道熙川郡,李龍得郭山郡,裵泰文价川郡,金始鍊咸鏡道洪原縣,宋宗得利城縣,金聖澤慶尙道丹城縣,金順載金海府,金世徵全羅道樂安郡,竝定配所,各決杖一百後,卽爲押送之意,敢啓。傳曰,所照律似不襯,旣已決棍,定配則分揀,待辜限決杖放送,可也。
洪義榮,以義禁府言啓〈曰〉,明日人日製時,本府都事皆爲赴擧,本府入直都事,當直入直都事,公事回公都事及成均館禁亂都事,無以推移,武都事鄭達新遷轉之代,令該曹口傳差出,假都事三員,亦令各別擇差,以爲分排之地,何如?傳曰,允。
行都承旨沈豐之疏曰,伏以,閟宮展禮,聖孝克伸,經宿還內,玉體冞康,區區下情,不勝欣忭。仍伏念,臣負罪如山,受恩如海,薄勘未幾,甄除荐降,春官·銀臺,寵榮依舊。臣又飄纓結綬,不少逡巡,殆若視同無故,拚棄大防者然,同朝之嗤罵,不言可想,臣心之恧蹙,誰復見諒?第臣亦具常性,豈至於全昧廉恥,而所被恩造,夐越千古,糜身粉骨,不足圖報其萬一,隕首結草,不足形其感祝,則竭蹶之義爲重,自引之擧反輕,一再違逋,抗顔出膺,輾轉盤礴,遂至于今,顧臣本情,良亦慼矣。噫,臣罪尙何言哉?前後情實,庶日月之畢燭,而心雖急於仰暴跡實,嫌於自明。且其臺啓之初發,姓名之未著也,固當泯伏度日,以俟究竟,而臣乃不耐窮迫,遽發對章,唐突駭妄,厥罪何居?獨賴我聖上旻覆於臣,慈母於臣,旣慰釋之,又誨責之,原情於初疏之無愧,牖迷於後章之突兀,雨露霜雪,隨處曲遂,臣於是乎始分人鬼之關,而妄錯對辨之罪,蓋無所逃矣。臣之得事殿下,今幾年所,文學才諝,左右無當,昏劣荏弱,尺寸何補,而庇覆之恩,若偏臣身,揚歷之遍,罕比儕流,不稱之災,過福之懼,夙夜憧憧,如隕淵谷,而至若今番,卽臣命卒之秋也。倘非若保之念,無處不周,容光之照,無幽不燭,則臣安得更有今日乎?室家相對,怳如夢寐,塵刹之報,此生無望。惟願世世生生,爲狗爲馬,少效此頂踵磨放之願而已。夫豈念到於更廁衣冠之列哉?然則春官·銀臺之出,蓋亦出一分叩謝之忱,而非敢爲因仍遵冒,自同平昔之計也。今則屢覲耿光矣,粗伸義分矣,卽日溘然,更無餘憾。慈敢略構文字,仰陳至懇。伏乞聖明,俯垂終始生成之澤,亟賜斥退,仍命選部,勿復檢擬於銓注,俾得優游散地,歌詠聖德,千萬大願。且臣日前臺疏中陞庠事,尤有萬萬惶蹙者。臣之姪子能述,倖參於合製,而臣旣不善敎訓,身又冒忝宰列,則臣之愧悚,當如何?旣此一事,又添臣罪,由前由後,何敢晏然?亦願亟勘臣罪,以安微分焉。臣無任云云。
以都承旨沈豐之上疏,傳于洪仁浩曰,特軫不棄之意,略示匪怒之敎,在厥道理,以罪爲榮,凡有除命,隨處竭蹶,以效知感之忱,可也。今忽追提旣往,冒昧煩陳,寧有如許事體?況疏末自引,尤涉屑越。有愧無怍,惟在內省之如何,以此以彼,焉敢如是處義?爲先從重推考,此上疏還給,仍令牌招仕直。
京畿儒生元啓夏等疏。答曰,省疏具悉。混說朝廷,殆無漏者,廷臣爲國之心,豈不及爾等乎?近來章甫,干涉朝事,殆有甚於臺閣之任言責者,非不知先施儒罰,俾知警勵,而試士在卽,姑且勿論,末端慶科事,亦未必然,爾等退修學業。原疏未下
丁未正月二十一日巳時,上御重熙堂。左承旨入侍時,左承旨李亨元,假注書尹光顔,記事官李相璜·金祖淳,象山府院君奉祀孫德源幼學康達秀,以次進伏訖。上命達秀進前。上曰,爾爲象山府院君幾代孫乎?達秀曰,十四代孫矣。上曰,爾能爲科業乎?達秀曰,臣不能文矣。上曰,爾於文武間,欲何爲耶?須以所願陳之。達秀曰,欲爲蔭仕矣。上命書傳敎曰,今日召見象山府院君奉祀孫康達秀,極爲精明,不若遐陬人物,豈無收錄之擧?昨秋謁陵日,以御製祭文,賜祭本家,受祭後,令道臣起送矣。上來已久,因政院之不卽提稟,以致數朔彷徨,當該承旨推考,康達秀令該曹初仕調用。入仕年限,尙餘數年。況領相筵奏申復之後,尤宜審愼,本道參奉,異於京職筮仕,今日政調用,待年限陞遷京職事,分付。上命達秀先退。命書右相別諭傳敎曰,自卿金甌之卜,朝士聳聽,輿人拭目,於是乎予雖未敢以知人自多,亦未嘗不以得賢爲喜。噫,卿間經事故,出而事予,僅始一二年矣。本末長短,何從而詳?嘗聞卿在家事親孝,生而竭力,歿而盡哀,朝夕倚廬,往往有人所難堪處,此予所以許卿者。忠孝本非二致,前下批旨,首提移孝二字,卿之藉手事予,亦豈不在是?且卿棣棣之容,庶幾矜式具僚,介介之操,庶幾砥礪頹俗,此時作相,捨卿伊誰?古人審於去就,而新卜後,或有一疏而出膺者,疏亦不踰數行,觀於前輩狀誌可按也。卿則不惟反是,忽創古人所未行之事,匹馬東楸,聞命卽發,鎭日疏啓,殆似不知止不欲已。然予則曰,玆擧在卿,未免爲病處。噫,潔身長往,無是義焉。予亦豈任卿之爲,不能改之廊廟?竟當迫於事會,黽勉出脚,到此雖欲固守前執,得乎?鄕舍尤不必久淹。藉欲辭遜,京鄕無間,望須勉抑謙沖,卽日返都,以副予延佇之思事,更遣史官傳諭。此時畿邑廚傳之弊,不可不念,史官自持飯事,分付。命退,承史以次退出。
丁未正月二十一日初更,上御重熙堂。禮房承旨入侍時,都承旨沈豐之,假注書尹光顔,記事官李相璜·金祖淳,以次進伏訖。上命持入陪班落後諸臣自首現告擧案。賤臣承命持入。上命書傳敎曰,試望苟艱云,因領相筵奏,請罪諸臣,庭試榜出後捧現告,試望勿拘備擬。因此思之,不必相持,謄傳前啓,頒布承旨事,臺啓批答,以依啓改書頒布。又命書傳敎曰,再明日詣春塘臺,經宿,三更留門,翌日曉頭,文所懸題,天明武試開場,竝依例磨鍊事,分付。文所試官出牌後,依例當留在衛內,而春寒尙峭,大臣宗宰老病人,勢難露宿,靑陽門內公廨,留接試官,出宮時隨詣宗宰,則留門時入來事,亦爲分付。又命書傳敎曰,再明日出宮時,以入直禁軍及入直金虎門軍六十名,爲挾輦軍隨駕,出番禁軍挾輦軍及槍劍軍帳外環衛內外各營軍儀仗副輦,皆於留門後入門前,先入排立事,分付。又命書傳敎曰,再明日留門,以弘化東西挾門·通化門·宣仁門爲之。三更一點,請出標信擧行,軍兵則二更三點,靑陽門·春雲門·明光門·通德門·宣仁門,先爲留門許入,宣仁門權閉,待入門時留門事,分付,俾無昏夜躪躙之弊。又命書傳敎曰,二所試官尹承烈,代尹師國爲之,除下直進去,兼帶摠管許遞,其代,令該曹口傳差出。出榻敎又命書傳敎曰,明日出題後,書題卽爲書入,捧券後,大臣率應參諸臣,入侍科次。又書傳敎曰,明日殿座時侍臣,不可不備員參班,山林外三司在外被論及未肅拜人許遞,政官牌招開政,待下批牌招進參。命退,承史以次退出。
上在昌德宮。停常參·經筵。
李亨元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,合辭方張之時,兩司無詣臺之員,事甚未安,除在外試所進去外,呈告人員,竝卽牌招,何如?傳曰,允。
沈豐之啓曰,明日·再明日,殿座相値,視事頉稟。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,在前親臨庭試時,有時原任大臣入侍之例,今番則何以爲之?敢稟。傳曰,依例爲之。
沈豐之啓曰,在前親臨庭試時,有宗宰磨鍊入侍之例,今番則何以爲之?敢稟。傳曰,依例爲之。
金魯永啓曰,日昨以慶尙監司狀啓,啓本尾紙截斷事,因本院啓辭批旨,方令該道査實馳啓矣。卽者該營狀啓一度,啓本三度到院,故臣等所見處開拆,則尾紙餘地,或爲一貼,或爲半貼,狀啓一度,係是民事,故不得已捧入。啓本三度,還爲下送,使之改修正上送,而莫重奏御文書,不能審愼,連有此無前之擧,事體所在,萬萬駭然,該道監司金尙集,從重推考,何如?傳曰,允。
傳于李亨元曰,禮房承旨入侍。
沈豐之啓曰,藝文提學吳載純,再牌不進,推考傳旨,今方捧入,而明日大輪次,兩館提學不可不備員,所當更請牌招,而係是一日三牌,何以爲之?敢稟。傳曰,更爲牌招。
沈豐之啓曰,武一所試官金魯淳,時無職名,令該曹口傳付軍職,何如?傳曰,允。
兵曹口傳政事,副司直單金魯淳。
傳于沈豐之曰,明日殿座,侍臣當爲備員,山林外,三司在外被論及未肅拜人竝許遞,政官牌招開政,待下批牌招參班。
傳于洪仁浩曰,俱有情勢,未肅拜金吾堂上竝許遞,今日政,以在京無故人差出。
有政。吏批,判書尹蓍東進,參判金憙進,參議李集斗進,行都承旨沈豐之進。以李爲大司憲,韓晩裕爲校理,沈樂洙爲修撰,李在簡·李秉模爲知義禁,閔鍾顯爲同義禁,禹拓夏爲監察,李度文爲敦寧主簿,洪樂正爲健元陵參奉,兵批無政事。
以慶尙監司狀啓,新寧縣·金山郡民家燒燼事,傳于沈豐之曰,方春失所,極爲矜憐,新寧·金山兩邑被燒民戶,依咸安例,各別顧恤,安接形止,仍卽狀聞,俾無不均之弊。今日筵中,聞沿邑設賑處擧行,多有慢忽處云,是豈委畀之意乎?先自卿惕念改圖,仍又另飭邑宰,無或一毫泛忽,以爲補過之地,莫曰九重夐越,自有從後考察之道,卽以此意,回諭該道伯,期有警飭之實效。
摠管前望單子入之。金載順·任嵂落點。
以朴蓍壽囚單子,傳于洪義榮曰,分揀放送。
事變假注書李德淵改差,代以趙景逵爲事變假注書。
以慶尙監司狀啓咸安郡民家燒燼事,傳于金魯永曰,歉歲被災,極爲矜慘,令道臣拔例賙恤,若使一民失所,道伯豈逭其責?此意令廟堂關飭行會。
傳于沈豐之曰,科次入侍。
洪義榮,以弘文館言啓曰,新除授副修撰申馥,時在慶尙道安東地,經筵入番事緊,請斯速乘馹上來事,下諭。傳曰,依啓。
洪義榮,以弘文館言啓曰,新除授校理李庚運,副校理李百亨,修撰李尙度,竝卽牌招察任,何如?傳曰,允。
沈豐之,以弘文館言啓曰,本館上番副校理臣沈煥之,以南學敎授,今日成均館大輪次時,晝仕出去之意,敢啓。傳曰,知道。
洪義榮,以禮曹言啓曰,大報壇奉審,以今正月十九日爲之事,已爲啓下矣。朝參相値,故更令日官推擇,則今月二十五日爲吉云,以此日退行之意,敢啓。傳曰,知道。
洪義榮,以禮曹言啓曰,大報壇祭享,每年三月上旬內,擇日擧行事,曾已定奪矣。吉日令日官推擇,則來三月初八日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,謹當躬行矣。
沈豐之,以嘉禮廳言啓曰,今此嘉禮日,嬪朝見大殿時,儀仗排立之節,預爲稟定,然後可以指揮擧行,而庚子嘉禮時,依例爲之,而大駕儀仗書入別單,只以點下者排立事,命下矣。今番則何以爲之乎?敢稟。傳曰,今番亦依此擧行。
沈豐之,以嘉禮廳言啓曰,今此嘉禮翌日,嬪朝見王大妃殿時,儀仗排立之節,預爲稟定,然後可以指揮擧行,而庚子嘉禮時,繖扇外,儀仗置之事,命下矣。今番何以爲之乎?敢稟。傳曰,今番亦依此擧行。
沈豐之,以嘉禮廳言啓曰,今此嘉禮翌日,嬪朝見惠慶宮時,儀仗排立之節,預爲稟定,然後可以指揮擧行,而庚子嘉禮時,繖扇外,儀仗置之事,命下矣。今番則何以爲之乎?敢稟。傳曰,今番亦依此擧行。
沈豐之,以嘉禮廳言啓曰,今此嘉禮翌日,嬪朝見中宮殿時,儀仗排立之節,預爲稟定,然後可以指揮擧行,而庚子嘉禮時,儀仗置之事,命下矣。今番則何以爲〈之〉乎?敢稟。傳曰,今番亦依此擧行。
沈豐之,以嘉禮廳言啓曰,嬪自別宮詣闕日,本宮婢子分左右之節,捧函步婢二雙,執香步婢二名,依例擧行事,庚子嘉禮時,筵稟定奪矣。今亦依此擧行乎?敢稟。傳曰,今番亦依此擧行。
沈豐之,以嘉禮廳言啓曰,嬪儀仗陽傘一枝,雀扇二柄,皆以靑質爲之事,庚子嘉禮時,別單啓下矣。今亦依此擧行乎?敢稟。傳曰,今番亦依此擧行。
沈豐之,以嘉禮廳言啓曰,今此嘉禮時,三揀擇後,嬪詣別宮及嘉禮日詣闕門路稟定,然後可以指揮擧行,而庚子嘉禮時,嬪詣別宮時,自敦化西挾門,詣闕時,自弘化西挾門擧行矣。今番則以何門爲之乎?敢稟。傳曰,皆以敦化西挾爲之。
李亨元,以司僕寺言七字刀割啓曰,今此庭試卽日唱榜時,文武科新恩,當給本寺馬,而自前武科,則只給甲乙科,今亦依此例磨鍊之意,敢啓。傳曰,知道。
洪仁浩,以武一所試官言啓曰,今日鐵箭追試擧子十一人內,入格一人,合前二日入格,爲五十八人,而兩技入格十人,柳葉箭貫以上單技入格八十人,片箭貫一中以上單技入格五十九人,摠計兩技入格·單技入格·鐵箭追試單技入格,合爲二百七人矣。今已畢試,恭俟處分,修正榜目之意,敢啓。傳曰,昨因本所草記,以依草記施行之意下批,使之卽爲頒布矣。以此草記觀之,可知其尙未承批,其委折,令政院査實以啓。
洪仁浩啓曰,昨因本所草記,以依草記施行之意下批,使之卽爲頒布矣。以此草記觀之,可知其尙未承批,其委折,令政院査實以啓事,命下矣。武一所差備官,使之進來査問則以爲,昨日草記批旨,今日辰時量,主掌官書員,始爲謄來,而其前旣已開場,且將出榜,故果未待批旨之下,不得不更爲草記云,査問院隷則以爲,昨夜初更後,批旨自門隙出來,故招致主掌官書員,使之卽爲謄去矣。今日辰時後,始爲謄布於試所云者,必是書員中間遲滯之致云。故更爲査覈於主掌官,則果於昨夜初更後,聽分付於待漏廳,而謄布試所之遲滯,專是書員慢忽擧行之致云。該吏,令攸司從重科治,主掌官所當重勘,而本院請推之外,無他可施之罰,何以爲之?敢稟。傳曰,依爲之。主掌官拿處,可也。
洪仁浩,以武一所試官言啓曰,本所今日平明開場,鐵箭仍爲試取之意,敢啓。傳曰,知道。
洪仁浩,以武一所試官言啓曰,今日本所柳葉箭·片箭應射擧子,自推字至方字半字,二千七百九十六人,二所相避移來擧子六十一人,禁衛營鄕軍一百七名,御營廳鄕軍十七名內,柳葉箭入格四十人,片箭入格二十五人,摠計前兩日柳葉箭入格四十五人,片箭入格三十七人,都合爲一百四十七人,未入格爲七千三百八十一人,而仍自天字,鐵箭試取之意,敢啓。傳曰,知道。
洪仁浩,以武二所試官言啓曰,臣所今日平明開場,鐵箭追擧案,仍爲試取之意,敢啓。傳曰,知道。
洪仁浩,以武二所試官言啓曰,臣所鐵箭,纔已畢試,入格爲四十四人,追擧案鐵箭擧子,自天字仍爲試取之意,敢啓。傳曰,知道。
洪仁浩,以武二所試官言啓曰,臣所鐵箭追擧案擧子,今已畢射,而入格七十三人,昨日入格八十七人,合爲一百六十人。今將計劃,而兩技入格五十四人外,各項單技,合爲四百十九人,就其中,從矢數多者陞付,以充一百五十之數,仍爲出榜計料之意,敢啓。傳曰,知道。
洪仁浩,以訓鍊都監言啓曰,本局中軍李漢昌,方在臺啓中,軍門劇任,不可曠闕,改差,何如?傳曰,允。
洪仁浩,以訓鍊都監言啓曰,依傳敎,挾輦把摠李殷昌,哨官吳徹常,各決棍十度,懲礪之意,敢啓。傳曰,知道。
洪仁浩,以義禁府言啓曰,專經文臣尹序東·尹羽烈·朴基正·權儐·朴蓍壽等,竝推考事,傳旨啓下矣。朴基正今方待命,卽爲拿囚,而尹序東下去京畿富平地,尹羽烈下去仁川地,權儐下去龍仁地,朴蓍壽下去長湍地云,依例發遣府羅將,竝拿來,何如?傳曰,允。
沈豐之,以義禁府言啓曰,前府使崔雲羽,亟施定配之典事,承傳啓下矣。崔雲羽咸鏡道利城縣定配,而承傳內辭意,具罪目,依例發遣府書吏,押送配所,何如?傳曰,允。
同義禁申大升疏曰,伏以,慈諭誕宣,天討亟行,巨魁殲而宗社再安,大義明而倫彝復敍,顯冊載颺於東朝,縟禮誕擧於大庭,蹈抃之忱,薄海惟均。仍伏念,臣賦性庸愚,涉世冥墑,當官而莫效分寸,遇事而輒患顚錯,前後辜負,未有如臣。雖荷包容之德,堇免罪戾,自知疎迂之跡,必致顚仆。乃者竟因春曹之擧行,自速人臣之極罪,追思至今,心骨俱沸。一行刀割秪緣臣昏謬迷暗,漫無省覺,適値首堂之遞任,徒憑該吏之按例,遽入三條之單,竟爲終身之累,撫心慙痛,無面可顯,人言之來,臣所自分,果然司直之論,至嚴且重。譴削之啓,竄配之請,一轉再轉,次第迭發,臣罪臣自知之,嶺海鈇鉞,實所甘心,而至於愛惜云云。是何危險之至此?倘非慈覆之天,照燭實狀,明降處分,則臣雖萬被誅戮,更有何辭自明?畢竟臺草之略改,公議之稍緩,皆我聖上賜也。臣於席藁惶隕之中,奉讀批旨,一字一涕,以首頓地,自不覺淸血之被面也,曾未幾何。敍命荐下有若尋常薄過之遇赦卽宥者然。聖恩雖深於庇覆,私義已分於廢棄,竊自悲此生此世,報答無階。惟有闔門攢祝,隕結是期而已。千萬不意,金吾新除,遽及於滓穢之身,臣聞命涕泗,實不料誤恩之至於此極也。在臣義分,豈不欲叨謝恩命?贍依耿光,而一墮坑坎,便作僇人。今若拚棄廉隅,冒廁班行,則非徒臣實自愧。抑亦人將若浼,百爾忖度,蠢動無路,而且臣尤有所怵然于中者,臣姿本疎率,獨行寡儔,杜門守拙,罕如人接,全沒知識,自陷謬戾,以此聾聵,迷不知返,則不知不覺之中,又安知不落在何許罪科?到此地頭,悔之無及,聖度雖寬,難望累赦。如臣不肖,雖不足惜,而亦豈不有累於聖鑑之萬一?皎然此心,銘在肝肺,束帶趨朝,斷無是望,有臣如此,生不如死。昨於天牌之下,不敢爲進身之計,屢犯違傲。此尤臣罪上添罪之一端,玆控危蹙之懇,敢瀆崇嚴之聽。伏乞聖慈,亟下臣司敗,快施金木之誅,仍命選部,刊名朝籍,俾爲人臣不忠者之戒焉。臣無任云云。答曰,省疏具悉。卿其勿辭行公。
大司諫金翊休,執義李師濂,持平任希遠·吳泰賢,獻納權恢,校理韓晩裕,副校理李羽晉·沈煥之,正言金載翼,修撰嚴思憲,副修撰李尙度·洪義浩等所啓,請黜置罪入鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割
大司諫金翊休,執義李師濂,持平任希遠·吳泰賢,獻納權恢,正言金載翼等所啓,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之支屬奴傔及連伊夫妻,竝嚴加鞫問。亟寢夏賊子女待年用法之命,大逆不道罪人斗恭親屬應坐之類,一依适·雲例擧行。英材·斗,更令王府,設鞫嚴問,期於得情,快正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答兩司曰,不允。
持平任希遠所啓,講大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。措辭見上答府曰,不允。
正言金載翼所啓,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴提防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。措辭見上答院曰,不允。
丁未正月二十二日午時,上御熙政堂。大輪次人日製科次入侍時,行都承旨沈豐之,左承旨李亨元,右承旨李祖承,左副承旨洪仁浩,右副承旨洪義榮,同副承旨金魯永,假注書李德鉉,記事官李相璜·金祖淳,領議政金致仁,左參贊金魯鎭,右參贊尹塾,知春秋李在協,弘文提學洪良浩,藝文提學吳載純,同春秋李崇祜·鄭昌順,檢校直閣李秉模,吏曹判書尹蓍東,參判金憙,參議李集斗,戶曹判書李在簡,參判具㢞,參議曺允大,禮曹參判李度默,參議洪明浩,兵曹判書金履素,參議柳誼,參知朴天衡,刑曹參判尹承烈,參議金履禧,以次進伏訖。上命入賦表試券,俾各分考。命書傳敎曰,入侍科次時對讀官,以入直閣臣玉堂及內外司入直兵曹郞廳爲之。考試訖。上命書傳敎曰,人日製大輪次表居首三中生員柳師模,賦居首三中進士金翰東竝直赴殿試,表三下一幼學安光晉賦三下一幼學金孝民,竝直赴會試,表三下進士李載源,幼學李義實,賦三下幼學李櫟,幼學兪啓煥各給二分,表草三下幼學金履亨,生員尹㝡遠,賦草三下幼學黃千泓,幼學閔在相,各給一分,表次上幼學申錫周,賦次上幼學成濟漢等,各紙二卷·筆三枝·墨三笏賜給,入格人皆令再明日來待。上曰,明日出宮門路,以賓陽門爲之。出榻敎命退,諸臣以次退出。
丁未正月二十二日酉時,上御重熙堂。坐直承旨入侍時,右承旨李祖承,假注書李德鉉,記事官尹行任·金祖淳,以次進伏訖。司謁李德鳳,持政院啓辭,蒼遑入來。上命祖承展讀,卽判義禁金鍾正時急請對啓辭也。上驚曰,何事也?仍出給開門標信。敎曰,判義禁來詣闕外云,以此標信,開金虎門招致閤外,問其請對之由,若事祕難泄,書於小紙,而重封以入事,分付。賤臣承命出,以下敎傳于鍾正,鍾正書所懷而啓曰,龍仁幼學李匡運,來言于臣曰,欲爲早定儲位上疏云,故臣雖卽嚴責逐之,而旣聞凶言,不敢不達矣。上仍御誠正閣。命左承旨與判義禁入侍。賤臣承命出,與左承旨李亨元,判義禁金鍾正,偕入進伏訖。上曰,厥漢卽何如漢也?鍾正曰,厥漢之祖,卽臣之曾祖甥姪女壻也。上曰,名色與卿不同乎?鍾正曰,不分明矣。上曰,年齒則幾何,而家計亦如何?鍾正曰,家計則貧,而年近四十矣。上曰,能文乎?鍾正曰,文字若干爲之,而上疏之屬,似不能獨作也。且其性稟,殊甚妖邪矣。上曰,此與先朝黃熽事無異,此等事之必然有之,予亦料之,而將何以處之耶?卿姑退去,鍾正承命退出。少頃。上命退,承史以次退出。
上在昌德宮。停常參·經筵。
以讀券官鄭昌聖·洪秀輔牌不進推考傳旨,傳于沈豐之曰,間有情勢,此非官職,無異往役,親臨試士之日,焉敢若是?更爲牌招,違牌勿爲呼望。
以對讀官李敬一·朴天行·尹勉升·洪檍·李昌漢·趙濟魯·沈晉賢·趙雲紀·申大尹牌不進罷職傳旨,傳于沈豐之曰,間有情勢,而此非官職,無異往役,親臨試士之日,焉敢若是?只推,更爲牌招,違牌勿爲呼望。
兵曹口傳政事,以鄭昌聖·黃昇源·朴祐源·洪秀輔·李在學·金熙朝·李太亨·沈晉賢·李書九·李庚運·宋民載·朴基正·金履鏞·尹羽烈·李顯靖·趙雲紀爲副司直。
事變假注書趙景逵在外,代以申光岳爲假注書。
金魯永,以兵曹言啓曰,前後直赴殿試捧承傳人轎子陪金世完等一百二十四人,及直赴會試人武藝別監金大行等四十人,隨其錄名,竝依例許赴於明日庭試·殿試之意,敢啓。傳曰,知道。
李亨元,以兵曹言啓曰,依下敎,侍衛禁軍壯勇衛及武藝別監內吹兼內吹等處,設粥以饋之意,敢啓。傳曰,知道。
李亨元,以訓鍊都監意啓曰,今正月二十四日,春塘臺殿試時,因兵曹節目,廣智營入直軍四十名除出,將官率領,設布帳外環圍,弘化門入直軍八十名除出,將校率領,弘化門及銅龍門·宣仁門·通化門,各二十名式排立,雜人各別嚴禁。事畢後,還爲入直,而竝待標信擧行之意,敢啓。傳曰,知道。
李亨元,以訓鍊都監言啓曰,今此春塘臺殿試時,廣知營入直軍四十名除出,環圍於設布帳外,當夜宮墻外巡邏,無以分排,依例以附近營守直軍,推移行巡之意,敢啓。傳曰,知道。
李亨元,以訓鍊都監言啓曰,依下敎,御前前排挾輦軍兼內吹別技軍排立軍等處,設粥分饋之意,敢啓。傳曰,知道。
李亨元,以禁衛營言啓曰,今正月二十三日,親臨春塘臺經宿,二十四日殿試時,依兵曹節目,西營入直鄕軍四十名,新營入直鄕軍三十七名內,各除營直十名,元入直將官,率領仍直,其餘軍兵及出番鄕軍二哨,各設將官率領,布帳外嚴飭排立,而西營入直軍,則待標信擧行之意,敢啓。傳曰,知道。
李亨元,以禁衛營言啓曰,今此春塘臺殿試時,西營入直鄕軍三十名,布帳外排立事,草記,允下矣。所餘十名,宮墻外當夜巡邏,勢難分排,出番鄕軍二十名添入,使之合力警巡之意,敢啓。傳曰,知道。
李亨元,以禁衛營言啓曰,依下敎,本營槍劍軍兼內吹及布帳外排立軍兵等處,設粥分饋之意,敢啓。傳曰,知道。
李亨元,以御營廳言啓曰,今正月二十三日,大駕詣春塘臺經宿,二十四日文武科殿試時,依兵曹啓下節目,東營入直軍六十一名,集春營入直軍五十名,新營入直軍一哨內,各留十名,出番鄕軍二哨竝除出,領軍千摠李吉培,把摠曺夏彬,哨官趙學枋·崔鳳興,入直哨官河龍珠·金啓漢率領,留門後,先入設布帳外,環衛排立作門。東營·集春營入直軍,則待標信擧行,事畢後,各還本處入直,而當夜宮墻外巡邏,以除留十名軍,勢難分排,出番鄕軍各二十名添入,東營哨官方處行,集春營哨官李熙章,領率代直,使之分更警巡之意,敢啓。傳曰,知道。
李亨元,以御營廳言啓曰,依下敎,本廳兼內吹及設布帳外排立軍兵等處,設粥分饋之意,敢啓。傳曰,知道。
金魯永,以漢城府言啓曰,丙午年獻民數時,京中及八道元戶人口摠數,已爲入啓,而濟州三邑戶口摠,今始上來,故依例添錄之意,敢啓。傳曰,知道。
沈豐之,以義禁言啓曰,明日庭試時,本府都事,皆爲赴擧,武都事一員,本府入直,而當直入直都事,公事回公都事,文武所禁亂都事,無以推移,假都事四員,令該曹各別擇差,以爲分排之地,何如?傳曰,允。
領敦寧洪樂性箚曰,伏以,臣俄登筵席,以文試之不可冒當,猥陳微懇,日月之明,庶幾俯燭矣。臣之本末長短,非但自知甚明,抑亦通朝之所共諒,立朝四十年之間,前後試事,未嘗晏然出膺,間因事會之惶隘,或不免一再濫竽,而至今追思,不啻汗顔之愧而已。噫,苟使臣有一分堪承之望,今日試士,是何等識慶之擧,而寧憚奔走之勞,敢萌苦辭之心乎?考官則進,讀券官則不進,區區寸忱,想蒙俯諒,天牌荐降,進退不得,略控短箚,仰暴情實。伏乞聖明,亟降威罰,以昭法紀,以安私分焉。答曰,省箚具悉卿懇。所辭過矣。卿其安心勿辭。仍傳曰,此批答,遣史官傳諭于領敦寧。
判府事金熤箚曰,伏以,臣自蒙恩遞,歸伏弊廬,仰感孔邇之天,特軫惟疾之憂,俾令便意調息,得延殘喘,隨處慈覆,罔非洪造,臣旣得此於君父,雖使卽日溘然,亦復何憾?感結之極,惟有涕泗。仍念臣於日昨筵退之後,觸冒風寒,外氣所襲,宿症益添,胸膈悶懣,寒熱兼作。又於昨夕,飮食失宜,添以吐瀉之症,氣息益綴,省覺亦迷,見方委頓床簀,達宵叫苦。試事隔日,天牌儼臨,而目下病情,無望蠢動,不得已坐違召命,自犯逋慢之罪。噫,黼座臨苑,多士咸造,擧國同慶之忱,益復忻忭,而臣不能竭蹶趨承,獲覩盛儀,病裏惶隕,如添一病。玆敢略控短箚,仰請嚴譴。伏乞亟勘臣罪,以警具僚焉。答曰,省箚具悉卿懇。愼節極庸悶慮,卿其勿辭,安心調理。仍傳曰,此批答,遣史官傳諭于金判府事。
前戶曹判書趙璥疏曰,伏以,臣冒控衷懇,冀垂矜諒,而微誠反歸於例讓,聖念常靳於允兪,此莫非臣言行無素,不能見孚於君父之致也。撫躬慙悚,若無所容,揆以道理,只合泯默靖處,恭俟朝家處分,不宜復申號籲,妄效中書事例,而第其官名不襯,有不敢一日蹲據,職任至重,有不容一日虛曠。臣若徒懷瀆擾之懼,未免囁嚅而止,則是臣不以天人格感之理,仰望於聖明,而自阻於仁覆之下也。臣豈敢爲是哉?噫,臣之事殿下,亦已久矣。本末長短,固莫逃於日月之明,而以其識慮也,則鈍滯迂闇,不諧於俗矣。以其才猷也,則拙劣空疎,不適於用矣。以其器量也,則淺狹粗率,不協於人望矣。凡於世所稱一切政事機務,人情物態,率皆茫然若聾瞽,從前供仕,輒致僨敗。矧今叨冒,尤係猥濫,誠不敢知殿下奚取於臣,而乃有此非常之誤恩耶?若謂班聯稍近,有若循資而序陞也,則非聖王其難其愼之意也。若謂耆老元輔,委任篤棐,其餘僚位,不妨備員也,則又非匪其人,寧曠其職之義也。惟此二者,皆未足以解中外之惑,其爲玷名器而累聖簡,當如何哉?記昔肅宗朝故相臣鄭澔之拜銓長也。徑歸鄕里,亦粵英廟朝故相臣李宜顯之膺重卜也。卽日出城,夫銓職較輕於相職,重卜懸殊於新卜,而以兩相之賢,猶且聞命若驚,勇決於去就。若臣庸鹵,其於兩相無能爲役,而忽地新命之驚惶震越,視兩相所叨,不啻倍蓰,則臣之不敢濡滯於京輦之下者,不可謂全無所據,而惟彼兩相,卒能自遂其志尙。臣則迄未蒙體諒之恩,輾轉迫阨,將歸於忘君恩壞臣分之科,臣之情事,吁亦慼矣。況臣行之徑發,雖在於聞命之後,臣心之決退,已暴於登筵之初,仰惟天鑑在上,其必照燭無餘,而昨下恩諭,以臣之引義屛退,責之以潔身長往,臣於此惶蹙抑塞,益不知措躬之所也。儻或聖慈,曲賜恕察,特許鐫免,則一逋臣之優游畎畝,在聖朝益彰其大德,在賤分庶全其微諒,而不然則亦須亟加刑章,毋至上下相持,公私俱弊之地,千萬幸甚。答曰,省疏具悉卿懇。日前別諭,罄予至意,今不必架疊,疏中所引兩相事,亦未知其襯喩。況今首揆獨賢,廟堂事誠悶然。卿雖曰上辭本,期於準施,予則惟以勉出爲究竟,上下相持,徒涉欠誠,卿須安心勿辭,卽起登途,仍爲肅命。仍傳曰,此批答,遣史官傳諭于右議政。
丁未正月二十三日辰時,上御春塘臺。齊宿入侍時,行都承旨沈豐之,左承旨李亨元,右承旨李祖承,左副承旨洪仁浩,右副承旨洪義榮,同副承旨金魯永,記事官金孝建,假注書李德鉉,記事官李相璜·金祖淳,檢校直閣徐龍輔,待敎尹行任,以次侍立訖。左通禮啓請外辦,上具翼善冠·白袍,乘輿出賓陽門,左右通禮前導至降輿所,左通禮啓請降輿。上降輿陞御座。豐之曰,冬至使先來狀啓,纔已入來,而軍官二人,中路落留,雖未知其病故之如何,而前後飭敎,何等嚴截,則又有此弊,誠極駭然。當該軍官,待其上來,令攸司科治,何如?上曰,依爲之。出擧條豐之曰,讀券官李命植·鄭昌聖·宋載經,特敎申飭之下,懸牌闕外,終不膺命,揆以事體,誠極未安,推考,何如?上曰,爲先從重推考,可也。出擧條亨元曰,今日御營廳巡邏當次,而該大將李敬懋,以別雲劍侍衛,不得發巡,何以爲之乎?上曰,守禦使牌招兼察,可也。出擧條亨元曰,知經筵鄭好仁,旣入闕中,不爲肅謝,推考警責,何如?上曰,依爲之。出擧條上曰,文武科試官及宗宰望中,時無職名人,令該曹口傳付軍職。出榻敎上曰,命招不進諸大臣,更爲命招。出榻敎上曰,讀券官領敦寧洪樂性,判府事李福源,更爲命招。出榻敎上曰,讀券官領議政金致仁,更爲命招。出榻敎上曰,讀券官領敦寧洪樂性,更爲命招。出榻敎上曰,讀券官洪良浩,更爲牌招。出榻敎上命書傳敎曰,明日武科原榜規矩,則雖以柳葉箭單技試取,直赴則以六技點下,如有未入格人,則勢將倂六技試取,柳片及貫革講書帳殿,自可爲之,鐵箭及鳥銃,多士入場,觀勢當移設於中日廳試取,預令兵曹知悉等待。命書傳敎曰,勢將經夜,場中雨傘勿禁事分付。上入小次,命右承旨入侍,祖承承命進伏。上命書榻敎曰,惠慶宮進服加減歸脾湯十貼製入,翌曉試卽合慶庭試也取時至,左通禮啓請外辦。上仍具翼善冠·白袍,出陞御座,引儀引讀券官領敦寧洪樂性,仁陵君李在協,判敦寧金鍾正,行副司直吳載純·徐有隣,漢城判尹鄭昌順,右參贊尹塾,行副司直李秉模,右尹尹師國,對讀官行副司直李時秀·徐鼎修·李敬一,吏曹參議李集斗,戶曹參議曺允大,行副司直洪文泳·趙城鎭·洪檍·李東郁·權,副司果成種仁,副校理沈煥之·沈晉賢,副司果趙濟魯,前校理趙雲紀,副司果趙鎭宅·洪樂貞·金履成,前掌令金熙朝,檢閱金祖淳,考官判府事李福源,行副司直徐有寧·鄭好仁·李柱國,漢城左尹徐有大,參考官行副司直鄭存中·洪秉聖,宣傳官尹得逵,行副護軍許侙,副修撰洪義浩,兵曹正郞韓用龜,訓鍊副正沈能寬·李海愚,入就拜位。文左武右贊儀唱鞠躬·四拜·興·平身,讀券官以下,鞠躬·四拜·興·平身,引儀·引讀券官·對讀官及武科試官,入就帳殿前俯伏。讀券官李秉模,持懸題紙進前,承敎書試題訖。義榮進當座前俯伏,啓請傳敎,俯伏興出。對讀官沈晉賢,捧試題隨之,義榮臨階向右立,稱有敎,贊儀唱跪,儒生跪,對讀官降自左階,以試題授引儀,貼于板,贊儀唱俯伏·興·平身,儒生俯伏·興·平身。上曰,分所試官,具允鈺爲之。分所試官徐有大,代任嵂爲之。領議政金致仁曰,殿座已久,而訓鍊院官員竝擧子無一人待令,事之駭然,莫此爲甚。本院兼都正李漢泰,令該府拿問勘處,何如?上曰,依爲之。出擧條致仁曰,罪人發捕,已經宿經晝,而尙未斯得,捕廳事極爲駭然。左右捕將,爲先從重推考,何如?上曰,依爲之。出擧條上曰,在外訓鍊正改差,與訓鍊院堂上未差之代,令該曹口傳差出。出榻敎考試訖。上命書傳敎曰,今番庭試,取十五人,放榜時至,贊儀唱鞠躬·四拜·興·平身,宗親文武百官,鞠躬·四拜·興·平身,豐之·亨元,進當座前俯伏,跪啓放榜,俯伏興,分左右出榜如儀訖。致詞官進當座前,贊儀唱跪,宗親文武百官跪。致詞官致詞曰,領議政金致仁等,玆遇天開景運,賢俊登庸,禮當慶賀,賀訖。左右通禮,跪啓禮畢,仍請乘輿,上乘輿。命書傳敎曰,新恩政事,當日爲之。又命書傳敎曰,戊申黃熽疏後,深夜親鞫。況此事,決不可付之大臣,親鞫爲之,處所以肅章門爲之,宮城扈衛置之,侍衛雲寶劍外,以入直磨鍊事,分付。日前因判義禁金鍾正請對,發捕罪人李匡運,是日拿來,故有是敎豐之曰,親鞫事,命下矣。時原任大臣·金吾堂上·左右捕將·兩司諸臺,卽爲命招,何如?上曰,依爲之。出擧條上曰,禁軍入直,挾輦軍以弘化門入直軍八十名爲之,槍劍軍三十名爲之,布帳外環衛軍,以集賢門入直軍二十名,金虎門·銅龍門入直軍各八十名及西營·東營·御營新營入直軍,各留二十名,除出環衛,守幕軍以禁衛新營軍中出番五十名,除出爲之。出榻敎上曰,同義禁李秉模·閔鍾顯許遞,前望單子入之,待下批牌招察任。出榻敎上曰,右副承旨·同副承旨許遞,前望單子入之,待下批牌招。出榻敎亨元曰,殿座還內時,必令落後出送者,前後飭敎,何如?而今日擧行,又復如前,駕前雜還,極爲未安。入直兵曹堂郞,所當重勘,而本院請推之外,無他可施之罰,何以爲之乎?上曰,爲先推考,可也。出擧條由協陽門還內。諸臣以次退出。
丁未正月二十三日三更二點,上御重熙堂。坐直承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,摠管老病人許遞,與未差之代,前望單子入之,待下批牌招察任。又命書傳敎曰,卿宰侍從罷削人竝敍用。上曰,禮·刑換房。命退,承史以次退出。
上在昌德宮。停常參·經筵。
文武科殿試罷後,奎章閣·政院·玉堂·藥房口傳問安。答曰,知道。
親鞫罷後,奎章閣·政院·玉堂·藥房口傳問安。答曰,知道。
李在學啓曰,判義禁金鍾正,有時急稟達事,來詣闕外請對矣。傳曰,入侍。
以全羅監司狀啓,谷城縣監韓謇,身死事,傳于洪仁浩曰,今日政,各別擇差,仍令當日辭朝。
有政。吏批,判書尹蓍東進,參判金憙進,參議李集斗進,承旨洪仁浩進。以李洪載爲正言,以李百亨爲校理,以李義行爲完城君,以金允深爲氷庫別檢,交河郡守李義綱,今加通政。
再政。以林夏喆爲谷城縣監。
再政。以崔重敎·李彦敬爲都摠經歷,以金魯岳爲訓鍊主簿,以牟應獜爲部將,以李魯植爲折衝。
金吾堂上前望單子入之。知義禁鄭昌順·尹蓍東落點。
承旨前望單子入之。徐鼎修落點。
承旨前望單子入之。李在學落點。
傳于沈豐之曰,承旨房順房。
事變假注〈書〉申光岳改差,代以尹光顔爲假注書。
傳于洪仁浩曰,罪人上闕。
傳于洪仁浩曰,坐直承旨入侍。
徐鼎修,以禁衛營言啓曰,今此親鞫時,依兵曹節目,西營入直軍中二十名,待標信除出,千摠李鎭璧,把摠尹範勳,哨官李彦豐率領,布帳外嚴飭環衛,出番鄕軍五十名,哨官崔必齊率領,守幕之意,敢啓。傳曰,知道。
徐鼎修,以御營廳言啓曰,今此親鞫時,依傳敎,設布帳外環衛軍兵,東營·新營入直軍,各留二十名除出,該入直千摠金明遇,把摠李長煜,哨官陳澤文·方處行,率領環衛,而東營入直軍則待標信出用,事過後,各還入直,而還入直間,哨官金啓漢代直之意,敢啓。傳曰,知道。
洪仁浩,以義禁府言啓曰,今此親鞫時,本府都事當爲備員,出使都事吳晉秀,令該曹口傳相換,何如?傳曰,允。
吏曹口傳政事,禁府都事吳晉秀,司饔主簿安廷瓛相換。
洪仁浩,以義禁府言啓曰,今此親鞫時,假都事十員,令該曹依例差出,何如?傳曰,允。
李祖承,以義禁府言啓曰,今此親鞫罪人往來時,例有軍兵排圍之事,令訓鍊都監擧行,何如?傳曰,減數擧行,可也。
丁未正月二十四日申時,上御肅章門。親鞫入侍時,行都承旨沈豐之,行左承旨李在學,右承旨李亨元,左副承旨徐鼎修,右副承旨李祖承,同副承旨洪仁浩,記事官金孝建,假注書李德鉉,事變假注書申光岳,記事官李相璜·金祖淳,原任直閣徐龍輔,檢校待敎李崑秀,待敎尹行任,以次侍立訖。上具翼善冠·白袍,乘輿出協陽門至肅章門,降輿陞座。領議政金致仁,判府事徐命善,領敦寧洪樂性,判府事李福源·金熤,以次進前曰,朝晝異候,聖體,若何?上曰,一樣,而世事若此奈何?致仁等曰,亂逆凶徒,寔月斯生,又有今日之變,世道之憂,已無可言,而罪人今旣斯得,可有次次破窟之道矣。眞所謂不幸中幸也。上曰,不必出問目,平問得情,似好矣。速定文書問郞及傳命問郞擧行,而文書問郞,則以鄭大容爲之,可也。致仁等就座,大司憲李,大司諫金翊休,執義李師濂,司諫鄭益祚,掌令李永穆,持平任希遠·吳泰賢,獻納權恢,正言金載翼,判義禁金鍾正,知義禁李在簡·鄭昌順·尹蓍東,問郞沈晉賢·洪義浩·鄭大容·趙鎭宅·李羽晉·李書九·沈煥之·成種仁,文書色都事成鼎柱·李義肅,刑房都事李東榮·丁載運入就位。上命上罪人李匡運,命晉賢。使罪人聽傳敎曰,鞫問罪人,必先具問目,而至於汝則不待問目,而汝當自知其罪矣。先朝戊申年,亦有如汝之凶疏者,半夜親鞫,處分嚴正,汝日前往重臣金鍾正家,有所酬酢云,如此凶謀,決非汝一人所可獨辦。抑何心腸,出此凶言,從實直告,可也。供辭問目,出事變日記致仁曰,罪人疏草在於韓采家,韓采發捕,何如?上,可之。上曰,都事有何所言於罪人乎?鍾正曰,似問韓采家矣。上曰,刑房都事外,勿立他都事。上命捕將進前曰,罪人所供,何如?有大曰,果如當初罪人之言矣。上曰,罪人專以反詐爲主,卿等反覆究問,可也。致仁曰,捉得後卽爲究問,則必不如此,而時日遲滯,多費謀詐故然矣。鍾正曰,半吐半呑,萬萬巧惡矣。致仁曰,敢參邦國莫大之事,罪當萬死云云。專不成說,奸狀畢露矣。上命勸杖,仍命問郞出問目。鍾正曰,連爲嚴問,而終不直告矣。上曰,不必可問之事,指嗾覈得,可也。刑問一次,訊杖第四度。上命停刑,謂鍾正曰,韓采捉來乎?鍾正曰,今方修正囚單子云矣。上命書韓采問目,下匡運而上韓采。問目供辭,出事變日記上曰,韓采之接主人誰也?有大曰,冠廛洞人家云矣。上曰,匡運家文書搜來乎?在學曰,其家幾爲百里云,今日內似不得往返矣。上曰,向來處分,積費商量,艱辛爲之。又有如彼之漢,奈何?致仁曰,誠如聖敎矣。更推匡運,刑問一次不服。上命大臣金吾堂上進前曰,韓采似無他情,釋之,似好矣。致仁等曰,今則賊情未覈,不可放釋矣。上曰,雖以先朝戊申處分言之,此賊不可不究覈,而今若又加刑訊,則徑斃可慮。姑待明日文書之上來,而親鞫則姑罷,似好矣。仍命書傳敎曰,親鞫姑罷,明日早食後待令。仍還內,諸臣以次退出。
丁未正月二十四日酉時,上御重熙堂。坐直承旨入侍時,右副承旨李祖承,假注書李德鉉,記事官尹行任·金祖淳,以次進伏訖。上命讀公事訖。命退,承史以次退出。
上在昌德官。停常參·經筵。
親鞫罷後,奎章閣·政院·玉堂·藥房口傳問安。答曰,知道。
李祖承啓曰,明日常參·經筵,取稟。傳曰,停。
吏曹口傳政事,以鄭好仁爲知義禁。
兵曹,以李柱國爲左邊捕盜大將。
李亨元啓曰,臣敬奉聖諭,馳往傳諭于東部崇信坊契議政府右議政趙璥所住處,則以爲,臣於荒野屛蟄之中,伏聞凶逆又出,至有親臨訊鞫之命,雖未知獄情之如何,而事極驚惋,義重奔問,蒼黃登道,來伏城闉之外,卽於此際,乃蒙聖上特遣承宣,諭之以入來參鞫,臣於是且惶且感,罔知攸措。噫,臣義有所執,身旣告退,今若夤緣事會,唐突冒膺,則人臣去就,寧容若是?恩召之下,末由奉承,泥首席藁,恭俟嚴譴,而臣旣斷無進身之路,則近侍之暫時留滯,極涉惶悚。惟願先收偕來之命云矣。臣旣承偕入之命,姑爲仍留之意,敢啓。傳曰,卿何若此?卽爲入來事,偕來承旨,更爲傳諭,期於偕入。
傳于沈豐之曰,承旨與提調入侍。
洪仁浩啓曰,領議政金致仁,判府事徐命善,領敦寧洪樂性,判府事李福源·金熤,有稟達事,來詣請對矣。
沈豐之啓曰,諸承旨有稟達事,請對矣。
沈豐之啓曰,時原任閣臣,有稟達事,來詣請對矣。
洪仁浩啓曰,諸玉堂有稟達事,來詣請對矣。
洪仁浩啓曰,兩司諸臺,有稟達事,來詣請對矣。傳于沈豐之曰,請對諸臣竝入侍。
李在學啓曰,卽者議政府錄事來言,領議政金致仁,以爲,伏承萬萬非臣子所忍承聆之下敎,不能卽地就誅,震剝之極,走伏金吾門外,恭俟鈇鉞之加云,仍納命召,何以爲之?敢稟。傳曰,俄筵便一滄桑,到此豈復云云?卿等安心勿待命事,遣史官傳諭于時原任諸大臣,仍傳命召于領議政,右相去就,今方臨筵跋待,斯速知入。
洪仁浩啓曰,卽者中樞府錄事來言,判府事徐命善·李福源·金熤,以爲,伏承萬萬非臣子所忍承聆之下敎,不能卽地就誅,震剝之極,走伏金吾門外,恭俟鈇鉞之加云矣,敢啓。傳曰,已下敎矣。
洪仁浩啓曰,卽者敦寧府錄事來言,領敦寧洪樂性,以爲,伏承萬萬非臣子所忍承聆之下敎,不能卽地就誅,震剝之極,走伏金吾門外,恭俟鈇鉞之加云矣,敢啓。傳曰,已下敎矣。
洪仁浩啓曰,卽者禁府都事來言,領議政金致仁,判府事徐命善,領敦寧洪樂性,判府事李福源·金熤,今方待命於金吾門外云,係是大臣去就,敢啓。傳曰,知道。
承旨前望單子入之。趙衍德落點。
前承旨李亨元啓曰,臣敬奉聖批,更爲傳諭于議政府右議政趙璥所住處,則以爲,臣纔因承宣之傳諭,略陳賤臣之處義,而跡涉慢命,罪不容誅,席藁私次,惟譴何是俟?卽又宣下溫諭,至有卽爲入來之敎,有若臣可進而不進者,惶恐隕越,益不知措躬之所也。噫,鞫獄驚心,憂虞溢目,親勞玉趾,日御帳殿,臣於此時,豈敢逡巡,而惟其矢心而自劃者,係是人臣去就之大防,決不可倣倒。臣之死不敢聞命者,其亦慼矣。惟願速被譴殛之典,而承宣之枉臨相守,又添臣惶恐不安之一端,卽賜收還,偕來之命,是臣區區之祝云矣。臣旣承偕來之命,姑爲仍留之意,敢啓。傳曰,卿不聞今日請對大臣諸臣登筵時光景乎?聞此擧,寧或俟駕造朝?須卽入來,以慰予心事,偕來承旨,更爲傳諭,期於偕入。
承旨前望單子入之。洪義榮落點。
以注書金孝建拿處傳旨,傳于洪義榮曰,事體所在,萬萬駭然,不可拿處而止,罷職。
傳于洪義榮曰,坐直承旨入侍。
前承旨李亨元啓曰,臣敬奉聖批,更爲傳諭于議政府右議政趙璥則以爲,臣半日之間,再被召命,一味蹙伏,頑不知變。甘自陷於逋慢之科,論其罪犯,合被重譴,雖蒙聖度天大,刑章不加,臣心惶蹙,若無所容,卽又承宣,奉傳批旨,以請對大臣·諸臣登筵時光景,責敎截嚴。又以須卽入來,以慰予心,勉諭備至,繼又伏聞諸大臣胥命金吾云。臣雖未知登筵之光景,何如?胥命之事端,何如?而若以鞫獄撤罷後,亂本除去之意,有所陳請,而其言不槪於聖心,致有此胥命之擧,則此實臣頃日所奏者也。臣於此惶恐震懍,與諸大臣少無異焉。今方泥首席藁,恭俟誅罰之不暇,尤安敢抗顔冒進,重犯無忌憚之罪乎?伏地戰慓,仰請鈇鉞之誅云矣。臣旣承偕入之命,姑爲仍留之意,敢啓。傳曰,因卿固執,至今酬應,夜將曉矣。卿何若是困我?予之徹宵待卿卽入侍,承宣之所目擊也。予不多言,卿須勉回初心,卽爲造朝,聽予面諭事,坐直承旨更爲傳諭,入來與否,卽爲知入,仍與偕入。爾則退去。
李祖承,以禮曹言啓曰,臣度默與戶曹參議臣曺允大,進詣大報壇奉審,則奉室第二位第三位神榻下褥竝渝色,第三位神位蓋覆甲袱一,單袱一竝渝色,樽所床巾二件,饌卓床巾三件,紙榜書寫時所用四幅單袱一,函袱一竝渝色,壇上壇下方甎庫庫破東南紅箭門柱根塗灰剝落,曲墻面土間間剝落,北邊紅箭門柱木朽傷,牛鼎三,羊鼎·豕鼎各一耳竝破,匕二箇篳六箇,扃六箇柄兺改備,曲水油芚三浮,圓羃十五箇,方羃九箇,籩五箇,篚五箇,沙磁碗八立,沙樽三箇,沙大貼三立竝破,鍮東海一添鐵修補,望拜禮床袱一件改染所用樻子鎖鑰一改備,從享位拜席一立,褥一件外拱改備,紙榜書寫所用袱一件改染,黑衣一件,黑巾二件,雲鞋二件竝破改備,典祀廳地衣二立修補,房地衣一立修補,香龍亭雨備一改備,雉尾箒二柄,雉尾改備工人所着紅紬衣十二件,皁紬衣二十二件,白紬衣十五件,白紬裙十三件,白紬帶三件,价幘冠十二件,進賢冠十四件,皮弁冠七件,幞頭一件,金銅革帶十件,白布襪四件,烏皮履十五件,以上竝改備改踏鍊仍修補,鍾一磬匣三修補,磬懸絲三把,鍾磬結紅絲一艮衣竝修補,照燭一坐下端修補,琴一部干二箇戚一箇改備,舞翟四箇雉尾修補,角槌四柄改備,壇上白布遮日五幅,油遮日一浮,黃幕各一浮,白木內外揮帳各一浮,竝色渝破改染仍修補,黃綿絲大中束乼各一艮衣,廣別大束乼一艮衣,大束乼三艮衣,中束乼二艮衣,小束乼四艮衣竝破改備,白木袱一部,從享位白木揮巾三幅,油遮日一部,中束乼一艮衣,饌幕白布遮日四幅,油遮日一浮,小束乼一艮衣,登軒架白布遮日二幅,典祀廳白布揮帳二幅,排設三甲所五艮衣竝色渝破,趁卽改備修補之意,分付,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
洪仁浩,以司僕寺言啓曰,日前因臺啓,寧邊分養馬有頉,以前官現告,委折待其査報,更爲草記之意,入啓蒙允矣。卽接該府使田文顯牒報則以爲,分養馬上納時,如有頉,則受來守令當推,自是本邑之謬規,乙巳受來之馬有頉,則乙巳府使當之,丙午受來之馬,來頭若有頉,則府使雖遞歸,亦依此例,擔當計料,故成冊中,果以前府使現告云矣。分養馬有無頉,上納守令之擔當,乃是通行之規,本官有故,而兼官成報狀上納,則以兼官爲當該,當該之非受來守令,的然可知,而今此所報,扡引本邑無稽之例,一辭推諉,終歸窘遁,揆以事面,誠爲可駭。所當論理請勘,而旣有草記後處分之命,依下敎據實以啓之意,敢啓。傳曰,旣云本邑謬規爲然。此一按可決,溯考本寺啓目及該曹政案,果以上納時有頉現告,當初受來守令,爲當該乎?査實指一稟處,可也。
洪仁浩,以禁衛營言啓曰,今此庭鞫時,依兵曹節目,西營入直鄕軍四十名內,除營直十名,元入直將官,率領仍直,其餘軍兵,待標信除出,該將官率領,布帳外環圍,而事畢後還入直,出番鄕軍五十名,罪人結幕處,仍爲排立之意,敢啓。傳曰,知道。
洪仁浩,以御營廳言啓曰,今此庭鞫時,依兵曹啓下節目,集春營入直軍五十名內,十名除留,餘皆除出,該入直哨官趙學枋率領,設布帳外排立,待標信擧行,事過後還入直,而若値日暮,則宮墻外巡邏,以十名軍,勢難分排,出番鄕軍二十名添入,哨官崔鳳興,率領代直,使之分更警巡之意,敢啓。傳曰,知道。
李在學,以刑曹言啓曰,今日庭試時,冒入伏地罪人南原李錫梓,龍崗宋濟殷,新昌元啓會等三人,自禁亂所,移送本曹矣。推問其事實,則李錫梓山訟事,宋濟殷爲其兄殺獄事,元啓會爲其父讎之尙未償命事也。事若有冤,則外而營邑,內而京司,呼籲擧狀,何所不可,而乃於親臨試射之日,假托儒名,肆然攔入,敢爲伏地之擧,以希萬一之幸,究厥情狀,極爲無嚴。至於元啓會,以蒙喪之人,變服闖入於闕庭者,尤爲萬萬痛惡,不可以事在四件之內,置而不論,竝自臣曹,照法嚴勘,何如?傳曰,允。
李在學,以義禁府言啓曰,罪人趙時偉爲先絶島安置事,承傳,啓下矣。罪人趙時偉,全羅道珍島郡金甲島安置,而以承傳內辭意,具罪目,依例發遣府書吏,押送配所,何如?傳曰,允。
李在學,以義禁府言啓曰,罪人韓采,絶島定配事,命下矣。罪人韓采,全羅道康津縣薪智島絶島定配,而以傳敎內辭意,具罪目,卽爲發遣府羅將,押送配所,何如?傳曰,允。
李在學,以義禁言啓曰,大逆不道罪人匡運,旣已承服正刑,其父母妻妾,子女祖孫,兄弟姊妹子之妻妾,伯叔父兄弟之子,年歲姓名存沒居住,令漢城府,考出帳籍。亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
大司諫金翊休,執義李師濂,持平任希遠·吳泰賢,獻納權恢,校理韓晩裕,副校理沈煥之·李羽晉,正言金載翼,修撰嚴思憲,副修撰洪義浩·李尙度等啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割答三司曰,不允。
大司諫金翊休,執義李師濂,持平任希遠·吳泰賢,獻納權恢,正言金載翼等啓曰,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問。亟寢夏賊子女待年用法之命,大逆不道罪人斗恭親屬應坐之類,一依适·雲例擧行。英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答兩司曰,不允。
持平任希遠啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。措辭見上答府曰,不允。
正言金載翼啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律,請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。措辭見上答院曰,不允。下諭事,依啓。
丁未正月二十五日辰時,上御肅章門。親鞫入侍時,行都承旨沈豐之,行左承旨李在學,右承旨李亨元,左副承旨徐鼎修,右副承旨李祖承,同副承旨洪仁浩,記事官金孝建,假注書李德鉉,事變假注書申光岳,記事官李相璜·金祖淳,原任直閣徐龍輔,檢校待敎李崑秀,待敎尹行任,以次侍立訖。上具翼善冠·白袍,乘輿出協陽門至肅章門降輿陞座。領議政金致仁,判府事徐命善,領敦寧洪樂性,判府事李福源·金熤進前曰,連日勞動,聖體,若何?上曰,一樣矣。致仁曰,殿座已久,而金吾堂上鄭昌順,未及來待,事殊未安,罷職,何如?上曰,依爲之。出擧條致仁曰,當此連日親鞫之時,左捕將李漢昌,方在臺啓中,不敢入來云,今姑許遞,何如?上曰,依爲之。出擧條致仁曰,金吾堂上有闕之代,令該曹口傳差出,以爲備員參鞫之地,何如?上曰,依爲之。出擧條致仁曰,匡運可謂已承款矣。上曰,自上自下云云。可謂承款矣。右相入來云耶?致仁曰,來到城外云矣。上命書傳敎曰,聞卿來到城外,此時豈可不卽入來參鞫,急於敦召,未暇多語,卽爲造朝事,遣承旨傳諭于右議政,仍與偕入。上命上匡運。上命晉賢,使罪人聽傳敎曰,昨日悉問,別無更問事,而指嗾及言論往復處,直告,可也。供辭問目,出事變日記刑問二次承服。上命下匡運,上韓采。供辭問目,出事變日記問訖。下韓采而上匡運更推。供辭問目,出事變日記問訖。下匡運而上韓采更推,刑問一次後。上命島配韓采,諸大臣金吾堂上進前曰,不可島配而止,更加訊鞫,夬施當律焉。上曰,旣知其凶,卽地付火,此與知情不告,似有間焉。豈可如是?斯速擧行。大司憲李,大司諫金翊休,執義李師濂,可諫鄭益祚,掌令李永穆,持平任希遠·吳泰賢,獻納權恢,正言金載翼曰,凶逆之變,式月斯生,至於今番凶逆而極矣。其凶謀逆節,亘萬古所無。惟彼韓采之目見凶疏,私自投火,不卽發告者,究其情節,萬萬凶狡,知情之律,渠焉得逭,島配之典,失之太寬。臣等謂島配罪人韓采,更爲嚴鞫得情,夬施當律,宜矣。上曰,俄已悉諭矣。出擧條上命書傳敎曰,匡運旣承款,不過捧結案一事,親鞫撤罷,庭鞫爲之,仍命庭鞫處所,以內兵曹爲之。豐之曰,今日注書,有簡通于大臣,而大有做錯之事云,揆以事體,極爲駭然,當該注書,所當重勘而本院請推之外,無他可施之罰,何以爲之?敢稟。上曰,爲先汰去,令該府拿問處之,事過後捧傳旨,可也。出擧條上命書傳敎曰,偕來承旨許遞,前望單子入之,待下批牌招察任。上還御重熙堂。命左副承旨入侍,鼎修承命進伏。上曰,捧結案與否,知入,可也。賤臣承命出問回奏曰,結案已捧,而行刑次罪人出送云矣。上命書傳敎曰,庭鞫撤罷。命退,諸臣以次退出。二十八行刀割
丁未正月二十五日酉時,上御重熙堂。坐直承旨入侍時,右副承旨趙衍德,假注書李德鉉,記事官尹行任·金祖淳,以次進伏訖。上曰,右相入來,然後當就寢當筵退,大臣去就,斯速知入,可也。又敎曰,實注書雖罷職,今日多有擧行之事,金孝建使之來待闕外,申飭院隷。命書時原任大臣待命啓辭批答訖。上曰,此批答,星火傳諭於待命所,去就仍爲知入事,分付。命退,承史以次退出。
上在昌德宮。停常參,只晝講。
未時申時,日暈兩珥。
藥房都提調洪樂性,提調徐有隣,行都承旨沈豐之啓曰,親臨訊囚,向晩還內,伏未審夜間,聖體候,若何?連日勞動之餘,不瑕有損節,今日臣等率諸御醫,趁早入珍,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,昨日卿等請對時筵敎,卿等思之,想必尙今駭,而此是予千不獲萬不獲已而發也。自此予庶可安心,而際又以端揆去就通宵酬應,今已日高數竿,迄不得解衣蹔憩入侍承史,無不疲倒,傳敎承書,矇醉若不省,此何貌樣?端揆事,豈不慨然乎?如卿等,在僚寀之間,何不勸出?況卿職在保護,特命以卿子往宣偕來意在於使卿勸出,予於元朝以後,尙不得一日休息,卿等之所知,而此時又以此事酬應,目下雖無形現之證樣,積瘁能不致疾乎?卿等不必入侍矣。
洪仁浩啓曰,明日常參·經筵,取稟。傳曰,只晝講。
洪仁浩啓曰,抄啓文臣親試,明日爲之事,命下矣。處所以何處爲之乎?敢稟。傳曰,熙政堂爲之。
前承旨李亨元啓曰,臣敬奉聖諭,更爲傳諭于議政府右議政趙璥則以爲,臣逋慢之罪愈積,而敦召之恩愈隆,深夜宣諭,匪一匪再,臣之情勢,於是乎轉益窮蹙,而辭竭意罄,不知所以仰對。伏況秉燭俟之之敎,臣雖至愚,豈不知虛佇之聖意,而連日訊囚之餘,仰煩酬應,一至於此,此又臣罪,此又臣罪。跼高蹐厚,此何人斯?脩門咫尺,進身無路,上下相持,徒損國體,臣於此實欲溘然而無知也。且臣扶舁病軀,達夜趲程重觸風寒,昏眩暴發,委頓旅次,殘喘欲絶。從當收拾精神,更以文字,仰請嚴譴,而偕來承旨召還之請,亦未蒙俯施,臣之誠意淺薄,於是益著,俯仰慙悚,更無可達之辭云矣。臣旣承偕入之命,姑爲仍留之意,敢啓。答曰,知道。
洪義榮啓曰,臣敬奉聖批,馳往傳諭于東部崇信坊契議政府右議政趙璥所住處,則以爲,臣愚迷冥頑,不能知變,近侍相守,已經一宵,恩諭荐下,亦至五次。臣非木石,苟有變動之勢,則豈敢一直逋慢,上孤聖恩,下蔑臣分,至此之極耶?因一賤臣之迷滯不通,致煩聖上徹宵之酬應,此實臣莫大之罪也。不待今下責敎,而臣亦自知其死有餘罪,伏地震懍,只增窮隘,鞫獄今已撤罷,固當卽日發行,歸死故山,而賤疾越添,見方昏倒,未卽發去,尤不勝悶蹙之至。噫,今臣所執,亦係匹夫之微諒,而未蒙聖恩之曲體,揆以事勢,只有得請與得罪兩條路而已,而所請旣未蒙允,罪罰亦不遄下,徒傷國體,自歸於罪上添罪之科,惟願亟賜嚴譴云矣。臣旣承偕入之命,姑爲仍留之意,敢啓。答曰,知道。不在多言,卽爲入來,聽予面諭事,左承旨傳諭,簉朝與否,知入。
沈豐之啓曰,藥房都提調洪樂性,提調徐有隣,雖伏承不必入侍之命,此時診察,不容少緩,來詣請對矣。傳曰,退去。
李在學啓曰,藥房都提調洪樂性,提調徐有隣,雖伏承退去之敎,仰請診候,未蒙召接,下敢退去,更爲求對矣。傳曰,退去。
沈豐之啓曰,臣敬奉聖諭,馳往東部崇信坊議政府右議政趙璥所住,則已爲發行,故臣追及于鍾巖里,傳宣聖諭則以爲,臣伏見俄下藥院之批旨,萬萬震懍,萬萬崩迫,直欲卽地滅死而不可得也。不敢偃處近城之地,今方走伏州獄之外,恭俟鈇鉞之誅,而行未數里,忽伏蒙聖上特遣知申,傳宣別諭,十行綸音,諄複嚴截,責之以分義情理,諭之以安危保護,臣雙擎九頓,惶恐感泣,益不知措躬之所也。噫,以臣之故,仰煩撤曉之酬應,以致丙枕之靡安,臣罪至此,自知其萬殞猶輕,而至於積瘁致疾之敎,尤是臣全昧分義,罔念保護之罪。爲人臣而聞此敎,猶此食息於覆載之間者,臣分蔑矣,揆以邦憲,合彼誅殛之典,惟願遄伏常刑云矣,敢啓。答曰,知道。卿無可據之義,予有必致之意,無益之擧,徒勞而已。聞卿待命之報,促令承宣,馳驛往諭,而卿行已發,追至鍾巖,只受數行書啓復命,卿何若浼至此?卿若曰言不見用,爲可去之義云爾,則卿於新卜以後,一未登筵,見用與不見用,初無可論,徑尋鄕路,已極過當,又何爲而轉向州獄乎?固必二字,本非好箇題目,聖人垂戒,炳如丹靑,在匹夫,猶且不可爲,卿大官也。具僚所卬止,似此逕庭變常之事,適足爲見輕之端,此予所以重爲卿惜之者。卿須安心勿待命,而卽日復路入城事,亞卿傳諭,與之偕來,院批中數句,方欲抹下,以開進身之路,此意亦爲傳諭。仍傳曰,偕來亞卿工曹參判進去。
趙衍德啓曰,卽者議政府錄事來言,右議政趙璥,以爲,臣卽伏見下藥院批旨,萬萬震懍,求死不得,不敢偃處城外。今方走伏州獄外,恭俟鈇鉞之誅云矣,敢啓。傳曰,俄批意在邀卿進身,而卿反遠尋州獄,卿之事豈不慨然?安心勿待命,卽爲上來事,更遣承旨傳諭,仍與偕來。仍傳曰,偕來承旨,同副進去。
前承旨洪義榮啓曰,右議政趙璥,今方轉向楊州地,臣旣承偕入之命,仍爲隨往之意,敢啓。傳曰,他承旨偕來進去,爾則卽爲退去。
趙衍德啓曰,藥房都提調洪樂性,提調徐有隣,連伏奉退去之敎,而累日勞動之餘,診察聖候,有不容少緩者,未承召接,下情悶迫,更爲求對矣。傳曰,明日入侍矣。
傳于李在學曰,左副承旨入侍。
傳于沈豐之曰,偕來承旨許遞,前望單子入之。
承旨前望單子入之。黃昇源落點。
趙衍德啓曰,新除授右承旨黃昇源,卽爲牌招察任,何如?傳曰,允。
傳于趙衍德曰,右承旨牌招入直。
趙衍德啓曰,事變假注書尹光顔,身病猝重,勢難察任,今姑改差,何如?傳曰,允。
承旨前望單子入之。金魯永落點。
兵曹口傳政事,以李書九爲副司果。
傳于黃昇源曰,右承旨入侍。
傳于金魯永曰,坐直承旨入侍。
李在學,以訓鍊都監言啓曰,本局中軍有闕之代,今當差出,而擬望之人乏少,外任竝擬,何如?傳曰,允。
李在學,以禁衛營言啓曰,來四月當三番前部後司屬黃海道五哨軍兵,來三月二十五日京中逢點,依例準二朔立番之意,本道監兵使處,預爲知委,何如?傳曰,允。
李在學,以禁衛營言啓曰,來二月當二番前部右司屬黃海道五哨軍兵逢點實數六百五十二名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李在學,以御營廳言啓曰,本廳來四月五月兩朔應立,左部中司屬全羅左道五哨軍兵,三月二十五日京中逢點,四月初一日,與左司軍兵,當爲替代立番,而頃因特敎,湖南設賑四邑長水·鎭安·南原·雲峯軍三百二十名,以之次番稍實之次邑軍,換徵之意,草記蒙允矣。該道監兵使處,依前關,趁限調上後,形止狀聞事,發關知委之意,敢啓。傳曰,知道。
李在學,以御營廳言啓曰,本廳來二月三月兩朔應立,左部左司屬慶尙右道五哨軍兵六百七十名,已爲逢點整齊矣。二月初一日,與前司軍兵,替代入番後,舊軍放送之意,敢啓。傳曰,知道。
十三行刀割
吏曹判書尹蓍東疏曰,伏以,國運不幸,亂逆層出,其至妖窮兇,萬萬叵測者,至於今玆匡運而極矣。指意有屬情狀絶慝,專由於自二字刀割在王法不行,凶醜之類,式月斯生,言念及此,氣短心寒,臣不勝憂迫罔措之至。念臣所帶金吾之任,年前以北獄按覈之失當,堂疏臺評,公議峻發,至今追思,悚愧欲死。昨日恩除,適在親訊命下之時,遂乃拚棄廉隅,冒眛承膺,而鞫事旣撤之後,則不可以因仍蹲冒也,決矣。且臣於注措事,竊有所滿心惶蹙,不敢不首實者。今二十二日政,典牲主簿排望之際,前都事宋翼休,誤認以翼字名行,只視作散久近按簿備擬矣。退而聞之,則乃是樂休之弟,遭故未終制者云,臣於是不覺心魄之遁而毛骨之竦也。臣之昏謬憒憒,固無可言,銓官做錯,亦有許多般,此其可以比例於尋常誤着,倖逭當伏之辜哉?自有此事,臣不敢頃刻自安於職次,而連値事故,今始冒入文字,仰請處分。伏乞聖慈,俯賜諒察,將臣本兼兩任,亟行鐫削,仍治臣瀆撓之罪,以肅朝綱,以安賤分,不勝萬幸。答曰,省疏具悉。所辭太過,卿其勿辭行公。
丁未正月二十六日辰時,上御重熙堂。右承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書榻敎曰,都承旨入侍。賤臣承命出,與沈豐之偕入進伏。上命書別諭曰,曉燭略締數行語,特遣在直承旨往宣,惟冀卿之飜然簉朝,以副予加渴之望,而今則自夜而曉,自曉而朝矣。目未交睫,神不會舍,卿何困予,一至於此?予方整衣而待之,卿須思之。以卿之故,許多日憊憊之餘,不寢不休,又如是酬應,不審卿心安乎否乎?況昨筵,向大臣有云云。卿在三事之地,理當疾入慰予,卿之一味退處,無意出膺,及見附奏之辭,反以卽日發行,復歸故山爲言,此何說也?噫,大臣身係安危,義兼保護,藉令卿爰居於鄕閭,此時入洛,不竢終朝。矧今來寓於東郭外牛鳴之地,不費一策之勞,欲遂初服之志,卿今日之擧,得無媿於古大臣國耳公耳之義乎?卿不見俄下藥院之批乎?此非出於恐動督迫,卽實際說話,予頗以筋力自恃,而如是積瘁,能不致疾乎?到此分義姑舍是,卿亦必有這箇人情之所油然。予不多誥,卿須審定出處之際,毋事更聒。仍命書傳敎曰,別諭書下,都承旨往宣以來。命退,承史以次退出。
丁未正月二十六日午時,上御重熙堂。右副承旨與兵曹郞廳入侍時,右副承旨洪仁浩,假注書李德鉉,記事官李相璜·金祖淳,兵曹佐郞柳文養,以次進伏訖。上出御題,給文養曰,汝雖不經翰林,依別兼例,兼春秋差下,持此詣泮宮試士,而試券畢捧後,入來,可也。文養承命退出。命書傳敎曰,近年頻設泮儒應製,此非科試,專出勸奬之意,及其捧券,非居齋則泮村留接之人,此亦卿宰之爲父兄者,不能敎飭之致。自年少時,覘利害如此,此事業欲一番提飭而未果,今因抄啓課製事思之。又因鄕儒之姑未下鄕,纔已書下御題,此後無敢如前之爲事,令大司成申飭,俾有實效。又命書傳敎曰,抄啓文臣當朔親試,明日爲之,加抄有命,今日抄啓事,言于政府。又命書榻敎曰,抄啓文臣中,罷散人竝敍用。命退,承史以次退出。
丁未正月二十六日酉時,上御重熙堂。坐直承旨入侍時,同副承旨趙衍德,假注書李德鉉,記事官尹行任·金祖淳,以次進伏訖。上命讀公事訖。命書傳敎曰,偕來承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深三分。
沈豐之啓曰,明日常參·經筵,取稟。傳曰,停。
沈豐之啓曰,來初一日,輪對,以國忌正日頉稟。傳曰,知道。
洪文泳啓曰,大司憲李,執義李師濂,掌令李永穆,持平任希遠·吳泰賢,牌招啓辭未下,掌令閔彝顯在外,監察茶時之意,敢啓。傳曰,知道。
趙衍德啓曰,備邊司郞廳來言,今日賓廳日次,而殿座相値,不得來會云矣。敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
以工曹參判李宜老狀啓,右議政趙璥仍爲胥命事,傳于趙衍德曰,屢眎敷心之諭,尙無回聽之意,慨慨之極,寧欲無言?到今以予拙訥之辭,雖曰宣百言,無望有挽而見孚,今於此批,有難多語。卿須安心勿待命,卽爲復路事,更爲傳諭,期於偕入。
趙衍德啓曰,親臨春塘臺。合慶庭試武科殿試時,直赴殿試人金世完·崔尙燁·金相禧·崔春得·文宗瑞·成宜顯·劉大寬·姜彙喆·許樞·丁得泰·羅元春·金聲和·石文起·金相宅·洪樂鉉·朴宗春·安景春·金昌五·李性林·金慶獜·崔東秀·文成豹·趙來鳳·黃春燁等錄名單子,無緣不呈,依例陳試之意,敢啓。傳曰,知道。
以偕來承旨金魯永狀啓,傳于趙衍德曰,爾則先爲上來。
傳于洪仁浩曰,當該兵曹郞廳汰去。
假注書金孝建罷職,代以李羲觀爲假注書。
假注書李德鉉改差,代以李冕應爲假注書。
事變假注書尹光顔改差,代以趙台榮爲假注書。
假注書李冕膺改差,代以申溆爲假注書。
假注書李羲觀有頉,代以徐有聞爲假注書。
事變假注書趙台榮有頉,代以尹寅基爲假注書。
洪文泳啓曰,假注書李冕膺·李羲觀,事變假注書趙台榮,時無職名,竝令該曹,依例付軍職,冠帶常仕,何如?傳曰,允。
洪文泳啓曰,假注書徐有聞·申溆,事變假注書尹寅基,時無職名,令該曹依例付軍職,冠帶常仕,何如?傳曰,允。
以承旨房望,傳于洪仁浩曰,仍。
以吏曹參議李集斗牌不進罷職傳旨,傳于洪仁浩曰,只推。
李在學,以司僕寺言啓曰,本寺草記批旨內,旣云本邑謬規爲然。此一按可決,溯考本寺啓目及該曹政案,果以上納時有頉現告,當初受來守令,爲當該乎?査實指一稟處可也事,命下矣。依下敎,溯考本寺啓目及該曹政案,則以壬寅·癸卯已例言之,熙川二匹,以瘐執頉,而不以壬寅八月受來李達觀爲當該,乃以癸卯正月到任尹璋爲當該,平山一匹,以病傷執頉,而不以前官李亨元爲當該,以時任具敍五爲當該,光陽一匹,以病傷執頉,而不以前官鄭必忠爲當該,以時任禹禎圭爲當該,一如熙川之爲。三邑如此,他皆類推,該府使之當初現告,推諉前官,已無所據,而及乎査問之後,敢引本邑之謬例,漫漶爲說者,亦甚該然。揆以事面,不可仍置,臺啓論列,誠爲得當矣,惶恐敢啓。傳曰,然則極爲駭然。依臺啓施行,今日政差代,可也。
有政。吏批,判書尹蓍東服制,參判金憙進,參議李集斗牌不進,承旨洪仁浩進。以洪文泳爲承旨,以李崇祜爲禮曹判書,以嚴思晩爲戶曹參判,以李秉模爲禮曹參判,以李致中爲刑曹參判,以申耆爲禮參議,以李敬一爲刑曹參議,以李在協爲判義禁,以白師謹爲工曹參議,以尹蓍東爲典醫提調,以李義綱爲敦寧都正,以尹蓍東爲同經筵,以閔鍾顯爲同春秋,以吳載純爲宗廟提調,以洪秀輔爲內贍提調,以鄭昌聖爲平市提調,徐邁修爲兵曹佐郞,以李尙友爲典籍,以徐龍輔爲寧邊府使,故生員鄭錫慶,戶參例兼,前工曹參判鄭景淳考。
再政。以洪喜榮爲交河郡守,以李英遠爲唐津縣監,鄭昌順判尹仍任事,承傳,鄭昌順尙衣提調仍任事,承傳,以兪漢參爲衿川縣監,以李崇祜·李秉模·申耆爲嘉禮廳堂上。
四政。以吳大坤爲連原察訪,以許晪爲黃山察訪,以趙明師爲長水察訪,以鄭繼忠爲幽谷察訪。
兵批,判書金履素進,參判申益彬病,參議朴天衡進,參知柳誼病,承旨李祖承進。以徐鼎修·李亨元·金魯永·洪義榮爲副司直,以李冕膺·李羲觀·趙台榮爲副司正,以李壽鵬爲留營別將。
以柳鎭恒爲訓鍊中軍。
傳于李祖承曰,坐直承旨入侍。
洪仁浩,以弘文館言啓曰,本館上番闕直,事甚未安,校理李百亨,副校理沈煥之·李羽晉,竝卽牌招,以爲推移入直之地,何如?傳曰,允。
洪文泳,以吏曹言啓曰,因義禁府草記,大逆不道罪人匡運,旣已承服正刑,胎生邑罷守令降邑號事,允下矣。問于義禁府,則匡運胎生於京畿水原府云,而守令則勿罷事,曾有定奪,水原府降爲縣監,何如?傳曰,允。
洪文泳,以吏曹言啓曰,觀此全羅道濟州牧老人狀本,則無一人今年年滿九十者,以昨年已授資人,又爲抄啓,事是不察,有違定式,該牧使推考,原狀啓勿施,何如?傳曰,允。
洪仁浩,以兵曹言啓曰,新除授滿浦僉使閔永喆老母,今年七十九歲,法不當遠離赴任,呈狀乞遞,邊將之親年七十五歲以上者,許遞其任,載在法典,滿浦僉使閔永喆,依法典改差,何如?傳曰,允。
洪文泳,以司僕寺言啓曰,內寺番次苟艱,兼內乘李身敬,今姑改差,令該曹口傳差出,以爲推移入直之地,何如?傳曰,允。
兵曹口傳政事,以李海愚爲司僕內乘。
李在學,以守禦廳言啓曰,本廳親牙兵右司左哨官金宗大,老孱忒甚,觸事昏憒,屯穀出入,亦多遺漏,勢難仍直,爲先汰去,何如?傳曰,允。
李在學,以守禦廳言啓曰,本廳親牙兵右司左哨官金宗大汰去代,加設哨官元晦鎭,陞差之意,敢啓。傳曰,知道。
洪仁浩,以義禁府言啓曰,京畿監司徐有防狀啓內,大逆不道罪人匡運子程億,移囚於龍仁縣獄云,依例發遣府都事,與地方官眼同,依律處絞,何如?傳曰,允。
趙衍德,以刑曹言啓曰,因義禁府啓辭,大逆不道罪人匡運,籍沒家産事,命下矣。罪人匡運奴婢,令京兆考出帳籍,亦爲知委於五部及各該道,使之一一査出,修成冊報來後,依例花名,永屬公賤之意,敢啓。傳曰,知道。
趙衍德,以刑曹言啓曰,因兵曹啓辭,玉堂引陪決棍後,移送秋曹,待辜限嚴刑決配事,命下矣。罪人金興祐,旣過辜限,依下敎各別嚴刑一次後,原春道金城縣定配所,卽爲押送之意,敢啓。傳曰,知道。
行大司憲李疏曰,伏以,臣不忠無狀,忍聞不忍聞之下敎,未能卽地溘然。尙且食息晏如,人理斁矣,臣分蔑矣。噫嘻,今番逆變,又何爲而發也?根柢未發,枝葉滋蔓,亂賊接跡,國勢危凜,此臣所以猥隨諸臣之後,擬陳沬血之請矣。天威震疊,辭旨截嚴,有非臣子所可承聆者,臣五內抑塞,求死不得,纔發言端,蒼黃逬出,而第伏念王言如綍,其出如綸,都兪吁咈,發爲典謨。若有不慨於心者,惟宜嚴辭而斥之,豈可以萬萬過中之敎?便作柑制衆論之資,上下隔絶,誠意未孚,小大震凜,氣像愁沮,不料聖明之世,有此非常之事也。且臺閣事體,不輕而重,旣傳之啓,竝令還給,詣臺之臣,又使速退,似此擧措,前所未聞,苟如是也。焉用臺閣爲哉?此莫非臣忝居風憲之長,誠不足以感回,言不足以見重,致使貽累聖德,乃至於此。孤負之罪萬殞猶輕,尙何敢恬然蹲冒,抗顔周行乎?蹙伏私次,恭俟嚴誅,今始冒死仰籲。伏乞聖明,亟降威罰,以警具僚焉。臣不以見職自居,豈敢更陳他說,而事在目下,不得不言,當初匡賊之來言於重臣也。固當登時拘置,以防遁逃,仍卽上變,以俟處分,而意見莫能辦此,蹤跡反致任他,逮捕之間,拖過數日,縱曰事出於夢寐之表,倉卒之頃,魂爽魄,未及周旋云云,而論以獄體,萬萬疎忽,其在重事面之道,有不可以幸卽斯得,且屬旣往,置而不論。臣謂判敦寧金鍾正,亟施譴罷之典焉。答曰,省疏具悉。判金吾事,失在忙錯,使卿當之,無怪爲然,而一番勘過,在所不已,依施,卿其勿辭行公。
戶曹判書李在簡疏曰,伏以,卽者金吾有擧行事,天牌降臨,在臣義分,固當趨承,而臣之從兄臣在協,新除判事,法有應避,臣在當遞。玆敢祗詣闕外,短章控籲·伏乞亟令照例,遞改臣所帶金吾之任,以存公格焉。答曰,省疏具悉。卿兼帶金吾之任許遞。仍傳曰,本府擧行,令他堂今日內代行後,草記。
行司諫鄭益祚疏曰,伏以,縟儀誕擧,聖孝克伸於揄揚,天討繼行,邦運可點於靈長,中外交忭,大小同情,區區攢祝,曷有其極?仍伏念,臣奉職無狀,自速重勘,而霈澤旁流,收敍如古,除命又降,試牌踵臨,義重往役,不敢言私,竭蹶趨承,而試事纔竣,鞫獄又出。鎭日奔走之餘,素患風痺之症,又復發作,支體麻木,神精昏憒,負席㱡㱡,蠢動無路。況於再昨,親承萬萬不敢聞之敎,衷情抑塞,涕泗無從,義分爲重,不能陳一言而蒼黃遲退。雖不能刳腹以明於卽地,尙何敢抗顔自立於周行乎?臺端一步,便成鐵限,今纔收召驚魂,仰塵震聽。伏乞聖明,俯賜鑑諒,亟許鞶帶,俾得安意調息,千萬幸甚。臣旣不以臺職自居,則宜不敢開口論說,而憂憤之衷,根於秉彝,敢此附陳。惟聖明垂察焉。噫嘻,痛矣。自丙申十餘年之間,世變層生,亂賊相續,式至今,餘黨尙在,凶孽復熾,此其故何哉?向在國榮·德相輩之綢繆謀議,潛圖國脈也。殿下若明正典刑,則必無今日之事,而專事姑息,一味掩覆,鯨鯢之誅旣逭,龍蛇之化無期,自榮·德一轉而爲亘萬古所無之夏賊,再轉而爲瑮·福,三轉而爲復·宇,以至日昨匡賊之變,而滔天之禍,射日之凶,將不知至於何境。自有載籍以來,亂逆相續,而禍人家國者,未有若斯今之至凶且憯者也。逆復雖已伏法,逆宇尙在地上,蓋其顧瞻他日之招,語其凶圖,究其旨意則實與逆復二字,凶言相爲表裏,肆市猶輕,萬剮難贖,而減死之命一下,押付之擧猝遽,該府不得聞知,政院亦不關由。古今天下,寧有如許治逆之法乎?殿下每以院相爲敎,而一時院相,本無功勞之可記。況其負犯,實浮堅賊之父,則殿下何爲而力沮前後重發之論,而徑爲此萬萬法外之擧乎?夫謀逆,非一二人之事,必其羽翼排布,效爪牙之用,聲勢相依,爲唇齒之形,然後始可以逞其兇計,而如逆復叔姪之傳襲凶言,三道內應,如逆宇父子之締結。四字刀割兇圖,眞贓自露,斷案已成,而草草了當,汲汲收殺,當初文書之投火,永絶鉤奸之路脈。伊後宇鎭之減死,留得黨逆之種子,臣恐去草而不去其根,終必滋蔓。防川而不塞其源,後必汎濫。嗣後無窮之變,將何以處之耶?至於夏秋喪變,淚先言零,臣固不欲泚筆,以慼我殿下之心,而事端旣發,國言喧騰,則亦安得默然而已乎?夫聖人之言,信而有徵,惟我慈聖,誕發諺敎,旣以症情之怪底,諄諄指敎,又以實覈之稽緩。更加勅責,則此必明有可疑之端,而尙至今泄泄沓沓,臣誠未知其何故也。前後章疏,每以疑無指的爲敎,而乳道之徑斷,峻劑之妄投,苟非庚戌順·貞輩手段,必無此理。殿下何惜乎一番究問,而尙貸此兩賊耶?如臣輩,旣不能殉身地下,以遂褥蟻之忱,又不能碎首天陛,以效復讎之義,尺衣永閟,墓草已宿,而伈伈俔俔,有若無事者然。臣等固死有餘罪,天下後世,將謂今日何如也?伏乞聖明,廓揮乾斷,先從三司之請,仍命窮覈逆醫妖媼之罪,盤問情節,鉤得根因,使君讎得雪而倫綱大明,少洩臣民悲怨之情焉。且臣竊有所憤惋者,當壬寅誕聖之初,擧國含生,莫不蹈舞,而惟彼時偉,敢懷他腸,不曰邦慶而顯示不悅之色,則其心所在,路人所知。至於定號太早之說,尤萬萬凶悖,日前大臣筵奏,旣已詳陳,殿下又以益聞其所不聞爲敎,而畢竟勘律,止於島配,如此罪狀之已露者,猶且姑貸,則當律之施,更待何時?亦宜俯從臺啓,以慰臣子之憤痛焉。且夫五月罔極之日,大小臣工,普切冤呼,而噫,彼李謙彬,闖呈一疏,略無哀痛慘怛之意,始之曰脩短係天,終之曰無所歸咎,以逆醫之用藥妖媼之絶乳,隱然歸之於無心之科,而直諉之以天數之無奈何者,是何言也,是何言也?挽近以來,人心陷溺,義理晦塞,世固有別心腸他議論,而秉彝之天,亦云均賦,則渠以諫長,敢以此等語,登諸章奏於聲討方嚴之日者,此豈人臣之所忍爲者哉?顧今慈敎誕宣,臣民之痛冤,一倍如新,而嶠南雄府,忽歸此人,尤豈非萬萬駭憤之甚者乎?伊時臺閣之請削,向來章甫之聲罪,可見一世之公議,而渠乃揚揚冒出,急急赴任,物情轉激,莫不痛駭。臣謂安東府使李謙彬,亟施刊版之典,斷不已也。抑臣別有愚衷之耿耿者,敢復尾陳,夫大哉王言。如綸如綍,傳布帀域,垂示後來,則不可以一時之激惱,或忽百世之型範也,明矣。日前諸臣之求對,亶出於爲宗社之計,而文陛纔登,辭敎非常。至下臣子不忍聞不忍承之敎,大臣以下,抆血相視,擧有卽地滅死之心。嗚呼,臣等方以堯·舜無過,仰望於殿下,則堯·舜之世,何嘗有如此辭敎乎?伏願殿下,亟賜反汗之命,使一國臣庶,咸仰日月之更焉。且伏念三司合啓,體段甚重,實出擧國共公之論,非此一時言事之章,而竝命還給,迫令退去,不意聖明之世,乃有此萬萬過中之擧也。亦望卽令還入,仍賜一字之批,以光聖德,以慰群情,不勝萬幸。答曰,省疏具悉。竝勿煩,李謙彬事,謂之猝口說去,自不免妄發之歸則可也。何必如是深論乎?大臣入侍時筵敎反汗事,朕舌莫捫,眞所謂言不可復,臺批事,司謁誤傳之致,原啓批竝以不允頒布,三司合啓中末端事,取原啓付丙,以此知悉。
執義李師濂疏曰,伏以,日前筵敎,何爲而萬萬非常也?臣不忠無狀,旣不能明目張膽以拔本,又不能刎頸剚腹,卽辦一死。伏奉此不忍聞之敎,蒼黃震迫,泣涕逬出,自同平人,依舊視息,人理都絶,臣分已壞,論其罪狀,萬戮猶輕,俯仰慙痛,此何人斯?噫嘻,痛矣。今番逆變,尙何忍言?敢襲賊復之凶計,擬售陷天之急變,此其故何哉?誠以九字刀割燒原之草,式月斯生,滋蔓之憂,必將難圖。此臣所以隨詣諸臣之後,擬陳沬飮之請矣。忱誠未格,辭旨截嚴,有非臣子所敢忍承聆者,臣於是五內崩迫,洫淚無從,求死不得,惶懍而退,而仍伏念,王言至重,炳若日星,史官書之,輿人誦之,歷考往牒,果有如許過中之敎也否?訑訑拒人,尙有前聖之炯誡,則況以此千千萬萬不敢聞之敎,作爲鉗制群下之資,不意聖明之世,有此非常之擧也。臣愚死罪,竊以爲大聖人辭敎,恐不宜一毫過當。伏願繼自今,凡諸辭令之間,克謹克愼,務盡其至當之道,毋或爲失中之歸焉。至若臺閣體例,所關非細,諸啓已傳,而特令還給,臺臣在廳,而督使退去,處分乖當,事未前有,臺官設置之意,果安在哉?此莫非如臣無似,僥冒言地,不能見重,上而貽累於聖德,下而虧損於臺風,一則臣罪,二則臣罪。尙何敢恬然蹲據,不思所以自處之道乎?玆敢收召驚魂,冒死陳懇。伏乞聖明,亟降威罰,以警具僚,以安私分,千萬幸甚。臣方誦罪之不暇,宜不敢拖及他說,而於韓采事,有不容泯默者,逆匡之所構疏草,何等至凶,則苟有秉彝之天者,孰不骨顫而心,而惟彼采也。目見凶疏,不爲發告,敢自投火,況其同情受囑,宜無不知之理,而親問之下,終始抵賴,論其情節,至爲凶慝,知情之律,渠不敢逭,則今此酌配之命,雖出好生之意,而揆以獄體,疎虞極矣。臣謂島配罪人韓采,極令王府,更加嚴訊,快施當律,斷不可已矣。答曰,省疏具悉。亞諫批已言之,爾其勿辭察職。
校理韓晩裕疏曰,伏以,臣姿本惷陋,跡又畸蹇,積年屛蟄,實是自取,榮塗復玷,曾非所料,而濫蒙聖眷,曲收微蹤,向來臺銜之叨,非止一再。今番館職之際,尤非尋常,恩出逖違,義重叩謝,黽勉膺命,冒沒就列,旣參侍班,復造講席,榮光所被,感涕自零,粗伸耿結之忱,斷無蹲仍之望。且伏念,臣之老母,年迫桑楡,病在床笫,少失調攝,輒致委頓,在臣情理,決不可離違多日,而纔退筵對,卽接家信,則宿病越添,新症闖發,臣旣滯直,無他兄弟之將護,方寸自亂,按住不得。玆未免忙陳短章,經出禁扃。伏乞聖慈,鎸削臣職焉。答曰,省疏具悉。爾其勿辭,救護母病。
修撰沈樂洙疏曰,伏以,言太數則漸輕,說不止則易厭,以漸輕之言易厭之說,欲望格感於高遠,誠知其妄,臣之籲天奏疏,竊自效於明大義討亂賊者,前後亦已屢上,而竟無一毫之裨益,猶不知止。忍見昨冬之凶變,宗國存亡,只在呼吸絲毫之間,心崩膽裂,寧欲無生?今不忍以言之無益,有負孤衷,和淚滋筆,胸先塞而手自掉。嗚呼,此何事也?我聖上至仁盛德,欲使帀域含生,無一物不遂其性,龍蛇梟獍,亦欲其革質變音,制治之要,要在於闡明義理,鎭安朝象。只此一念,有可以仰格天神,洽孚人心,而十年之間,畢竟所就,乃使上相元戎六字刀割難言之變怪,不測之凶謀。又在於一國臣民延頸願死之地,苟非我聖母,炳機燭微,誕宣一札,揭日月於長夜,扶社稷於將顚,則危亡之禍,直在朝夕。嗚呼,此何事也?殿下之所欲闡明者義理,而未知所闡明者何事。殿下之所欲鎭安者朝象,而未知所鎭安者何事。今夫極變凶禍,王法之所宜必究,人心之所宜深創,而誅一二賊,猶復晏暇,鞫案一出,人無不拊膺而痛,仰天噫嘻。復·謙譎於附勢,把握重兵,而甘作一腐豎賊瑮之內應,喆·宇巧於覘世,盤據朝廷,而欲爲群不逞凶徒之後計者,是必有陰主凶謀。潛挑禍祟,漸一世之誑惑而激以凶論,誘群心之詿誤而煽以亂言,左右旁伺,前後交締,遂使復·謙·喆·宇,唱喁相率而入者,豈無窩窟之主,而忙忙撤鞫,汲汲決囚。惟恐眞贓之或出於賊口,徒使人心漸撓,賊謀益急,而至於一國臣民至冤深讎之義在必復者。四行刀割大獄乍撤,賀儀纔擧,而又有匡運之凶變,參究其情,必非自爲,久已濡染於亂言,潛相傳襲於凶謀,遂爲換面迭出之計,欲作玩弄倡起之階。此豈無瑮·復窩窟,又爲之竊竊然抵掌潛笑於暗中者耶?方今之勢,譬人腹病,元氣漸綴,百蟲交攻,危亡之形,若可以待。嗚呼,此何事也?殿下智周萬物,明燭一世,世道人心之至於此極,亦必有默運於宸籌者。殿下之所闡明者義理,而義理愈晦,殿下之所鎭安者朝象,而朝象益乖,荏苒致此,莫可收拾,則是殿下始不知世道人心之漸至於此,所闡明者,謂可以如是漸得闡明也。所鎭安者,謂可以如是漸致鎭安,而亂賊三字刀割已固,凶逆之流派漸長,用法常緩,爲禍益酷。臣請溯本窮源,痛陳而一言之。噫嘻,痛矣。窮天逆節,自尙魯·啓禧而始,繼而有翬晩之凶謀,至龜柱始成窩窟。陽托於攻斥權臣之論,暗售於危逼貳極之計,或假說義理,而潛激愚癡之類,或布遺貨賄,而陰結悖妄之徒。訛言日興,聲勢漸長,厚謙之狡黠,常有籍於其母,而要爲左右輕重之勢,麟漢之凶譎,欲自貳於其兄,而暗作前後顧瞻之計,致讓述海,潛附龜柱,而紹介締結之跡,昭不可掩,方斯時也。苟非先大王至明盛德,我聖母慈覆陰功,則宗國洪基思之凜然。及殿下誕登寶位,獜·謙首先伏誅,尙魯嚴討之敎,如雷奮迅,則範·吉遂肆挾匕之計,龜柱斷罪之案,若日照揭,則量·翼繼有稱兵之謀,逆禶是龜柱之所擁戴,而啓能反主其謀,若淵卽獜漢之所比附,而量海反許其忠。此皆凶徒死中求生之計,可見其外若殊塗,眞成一團也。亂本略鋤,凶徒乍除,是宜義理漸明,朝象稍安,而國榮之凶謀又出矣。噫嘻,己亥夏十字刀割德相之凶疏上,而人心波盪,駸駸其勢,若將有朝夕之變怪,而惟殿下不殺之武。遂使榮純屛黜,則依附之徒,猶藉德相而生心,湖·海之獄,連年如蛇糾蚓結。遂致澤·白詬罵之變,而因有京·邦嘯聚之謀,只從現發,赫加天討,是宜義理漸明,朝象稍安,而夏賊窮天地極古今之變,闖然又出於春宮封冊之隔日,情節未究,徒黨未覈。繼而揆明之獄,仍附漫漶,而是年冬賊瑮之名,喧藉人口,果有明春之獄,招連賊夏,了不鉤覈。人皆疑排布和應,不但止於福·洋之癡蠢賤卑,而果有將兵元戎之陰爲內應,則昨冬謀變,又豈止復·謙·喆·宇而已哉?噫嘻,痛矣。數十年內,諸賊之煽動亂言潛圖者,纚纚然如貫一繩,而榮·德,以後亂逆之狀,愈往愈憯。爲計轉急,其勢漸大,遠近之誑惑,如水浸紙,中外之詿誤,如火助薪,朝廷之上,漢賊莫分,縉紳之間,忠逆相混。義理無可明之時,朝象無少靖之日,甚至於趙時偉之事,而人心之淊溺,亂言之橫肆,又何爲而至此也?宗國之慶,帀域歡忺,而時偉則攘臂公座,顯言不滿,此言一聞,不卽窮覈,是無國也。公座參聽,必有其人,此不可斷之以行語,而究其負犯,不但在於喆·宇之所擬議而已。則殿下又何靳於窮覈,而尙此因循耶?殿下於十餘年之間,治逆訊囚,殆無虛歲,非有歲計,漸至式月斯生,非惟月計,亦將式日斯生,前日之如是足以闡明,如是足以鎭安者,今果邈邈無寸效矣。噫嘻,亂言之假托義理者,甚於稱兵之賊,不必遠引,戊申之逆如徵·晟·麟·亮,未嘗不誅,而餘禍猶烈,至乙亥耉·輝追律,雲·䥃伏誅,而始得拔本,今日之事,復·謙雖已伏誅,今之雲·䥃爲復·謙窩窟者,尙未覈得,尙魯,以下諸賊之有浮於耉·輝者,亦未施大逆之律,則宜乎其義理之愈晦,朝象之漸乖也。古之中主,尙有靖大亂而平九宇者,以殿下英武之姿,何難於一奮迅揮廓,而措國勢於磐泰耶?苟殿下智不足以周物,明不足以察奸,則無怪乎因循荏苒。遂至於此,而凡於施措絲綸之際,臣之愚淺亦有竊覸而仰認者,比如光明之鏡,高懸太空,洪纖臣細,無所不照,而或寵渥深隆於反側,恩諭偏覆於罪孽,有如明謙之必知其凶,而慰諭前席者,徒長其侮慢,益增其放肆,則臣實痛之,今夫義理不可不闡明也。朝象不可不鎭安也。臣民之讎,不可不復也。龍蛇梟獍,竟無以革質變音也。臣愚所望,惟願殿下,穆然澄思,奮然明斷,三司之請,一皆夬施,以明大義,凡其干連瑮·復兩獄,未及究覈者,皆令王府,一一按鞫,必得其窩窟,迅掃夬除,以靖朝象,逆醫乳媼,先爲鞫問,究竟其本,以復深讎焉。臣本怯弱,未嘗敢言,而耿耿憂憤,貫徹胸腸,從前愚妄之言,徒貽繆辱之資,矢之在心,緘口懲殲,而昨冬變後,如石墜胸。上念宗國,凜然一髮,永夜窮廬,怛焉無寐,徊徨望天,誠若仰徹。猶謂荒蕪之言,或庶幾有格於宸衷,齋沐治疏,拜上天門。伏乞聖明,勿以臣言爲漸輕易厭而棄之,澄省反覆,萬一有裨益之道,而情溢辭蹙,灑淚封函。臣之職名,自臣僇廢,忝叨虛銜,亦已十餘告身矣。公器虛辱,私義轉蹙,亦乞亟命遞改,俾安屛癈自靖之義焉。答曰,省疏具悉。勿煩,爾其勿辭察職。
丁未正月二十七日酉時,上御重熙堂。坐直承旨入侍時,左副承旨李祖承,假注書李德鉉,記事官尹行任·金祖淳,以次進伏訖。上曰,寧邊府使則從當下去,姑勿下直事,分付。上命待令注書入侍。賤臣承命出,與李冕膺偕入進伏。上謂冕膺曰,爾父年老,爾幸立身,盡心事君,以思報效之道。冕膺惶恐不知所對。上曰,爾父以落後事,入於罷職現告,何以落後云耶?冕膺曰,情勢有不可不然者矣。上曰,無怪其然矣。命書傳敎曰,今因其子以注書入侍,故問其委折始知之,政院之捧,可謂混同,自有所遭,凡於陪班,尙不進參云。今日政,禮判望筒勿施,原傳旨中,重臣李命植分揀。又命書傳敎曰,在外刑曹參判許遞,與未差之代,前望單子入之,待下批牌招。抄戶方張,監董事緊,飭已行,前判尹鄭昌順敍用,京兆尙方之任仍任,牌招察任。上曰,昨日藥院批旨,積瘁能不致疾乎七字抹下。出榻敎上曰,行刑都事疾馳,夜內入龍仁事,分付。命退,承史以次退出。
上在昌德宮。停常參·經筵。
自昧爽至巳時,灑雨下雨,測雨器水深二分。
自午時至酉時,灑雨下雨,測雨器水深六分。
李祖承,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
趙衍德啓曰,大司憲李,執義李師濂,掌令李永穆,持平任希遠·吳泰賢,牌招啓辭未下,掌令閔彝顯在外,監察茶時之意,敢啓。傳曰,知道。
沈豐之啓曰,明日·再明日國忌齋戒正日,三明日毓祥宮春享祭齋戒相値,視事,頉稟。傳曰,知道。
李祖承啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
沈豐之啓曰,今日注書,無一人仕進,事未前有,極爲駭然。所當重勘,而本院請推之外,無他可施之罰,何以爲之?敢稟。傳曰,爲先推考
李祖承啓曰,臣入直禁軍戎器點考進去下直之意,敢啓。傳曰,知道。
傳于洪仁浩曰,左副承旨入侍。
承旨前望單子入之。洪義榮落點。
傳于洪仁浩曰,違牌承旨許遞,前望單子入之,待下批牌招察任。
承旨前望單子入之。曺允大落點。
李祖承啓曰,臣依定式,進詣仁政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
以校理李百亨,修撰沈樂洙牌不進罷職傳旨,傳于沈豐之曰,只推。
沈豐之,以弘文館言啓曰,校理李百亨,旣有只推之命,修撰沈樂洙,疏批已下,竝卽牌招察任,何如?傳曰,允。
傳于沈豐之曰,提調持湯劑入侍。
沈豐之啓曰,假注書李德鉉,姑令仍察廳任,何如?傳曰,允。
傳于李祖承曰,右副承旨入侍。
以忠淸監司狀啓,天安郡守洪彦燮罷黜事,傳于沈豐之曰,似此擧措,極爲怪駭。若此則曾經宮銜者,皆將投紱乎?道臣狀聞,亦極未安。此狀啓還下送,道臣推考,該郡守洪彦燮,令該曹嚴飭,待城門開下送,無敢更以此事煩聞。
沈豐之啓曰,未下直守令,當日辭朝事,命下矣。袗川縣監兪漢參,兩司俱未署經云,除在外,兩司諸臺竝卽牌招,以爲署經之地,何如?傳曰,允。
李祖承啓曰,未下直守令,當日辭朝事,命下矣。大司憲李,執義李師濂,掌令李永穆,持平任希遠·吳泰賢,司諫鄭益祚,獻納權恢,正言金載翼牌不進推考傳旨及罷職傳旨今方捧入,而大司諫金翊休陳疏入啓,掌令閔彝顯,正言李洪載在外,無以備員署經,何以爲之?敢稟。傳曰,只推。更爲牌招。
假注書申溆改差,代以申溥爲假注書。
假注書徐有聞有頉,代以金和種爲假注書。
事變假注書尹寅基有頉,代以申星模爲假注書。
沈豐之啓曰,假注書金和種,時無職名,令該曹依例付軍職,冠帶常仕,何如?傳曰,允。
假注書申星模在外,代以李益恢爲事變假注書。
假注書申溥在外,代以申若樞爲假注書。
兵曹口傳政事,以徐理修爲副司果。
以戶曹正郞具膺拿處傳旨,傳于李祖承曰,其中別例房郞廳,例爲待令於宮內勿論。
以校理李百亨牌不進罷職傳旨,傳于沈豐之曰,只推。
傳于李祖承曰,屢宣敦勉之諭,迄無勉回之望,若此則卿欲長在州獄近處乎?國體不可不顧,事面亦不可不念,卿須安心勿待命,卽爲上來入城事,更令偕來宰臣,傳諭于右議政。
傳于洪仁浩曰,坐直承旨入侍。
傳于洪仁浩曰,司謁不知去處,當該司謁,令攸司科治。
沈豐之,以禮曹言啓曰,卽接永禧殿參奉所報,則本殿令李英遠昨日政移拜他職,參奉明日當爲受香,而莫重職所,不可暫曠云,受香時假官,依定式令吏曹,以成均館官員口傳啓下,以爲推移入直之地,何如?傳曰,允。
沈豐之,以義禁府言啓曰,時囚罪人李永瑗,所當一體捧供,而與臣好仁,有翁壻應避之嫌,不得擧行之意,敢啓。傳曰,知義禁尹蓍東牌招,明日同爲開坐,捧供以入,可也。
趙衍德啓曰,卽者禁府都事來言,時囚今日內捧供事命下,而判義禁李在協差祭,知義禁尹蓍東病不進,一員未差,只有知義禁鄭好仁,不得擧行云,知義禁尹蓍東卽爲牌招,以爲擧行之地,何如?傳曰,允。未差之代,前望單子入之,待下批牌招,先開坐後謝恩。
同義禁前望單子入之。申益彬落點。
李祖承,以備邊司言啓曰,歲首觀察使·節度使薦,政府例爲擧行,而左議政未差,右議政趙璥在外未肅拜,限內不得議薦之意,敢啓。傳曰,知道。
李祖承,以義禁府言啓曰,卽接龍仁縣令牒報及成冊,則大逆不道罪人匡運應坐諸人査出以來矣。匡運妻景順全羅道興陽縣呂島鎭爲婢,女俊愛慶尙道泗川縣爲婢,女尙愛鎭海縣爲婢,子婦敏安咸鏡道三水縣爲婢,而竝捉囚龍仁縣云,令刑曹依例押送于各其配所,何如?傳曰,允。
洪仁浩,以刑曹言啓曰,因濫騎驛馬罪人黃道揆供辭啓目,嚴刑一次,遠驛充定驛保事,判下矣。依判付,罪人黃道揆,各別嚴刑一次後,咸鏡道北靑府居山驛充定驛保,卽爲押送之意,敢啓。傳曰,知道。
李祖承,以兵曹言啓曰,依下敎,承政院書吏姜錫龜,決棍三度之意,敢啓。傳曰,知道。
李祖承,以禁衛營言啓曰,本營哨官柳孝臣,身病猝重,勢難察任,改差,何如?傳曰,允。
工曹參判李宜老狀啓也。臣以議政府右議政趙璥偕來事,奉命留待於楊州邑內矣。本月二十七日酉時敬承聖批,卽爲傳諭于議政府右議政趙璥所住處,則以爲,臣於席藁待勘之中,泣訟舊愆,默數新孽,則辜負君恩,是乃人臣之極罪,而臣之罪,不止於辜負,違逋君命。是亦人臣之極罪,而臣之罪,不止於違逋,至於近日所犯,而其爲罪尤萬萬矣。圓扉咫尺,日夕徊徨,只有泣血哀號,惟俟譴殛之典,而刑章不加,批旨又下,溫諭德音,凜於斧鉞,臣罪至此,益知其死猶難贖。噫,臣自承不敢當之新命,心膽警慄,精神散亂,臨事則事多顚錯,發言則言無倫脊,雖於莫重奏御之文,亦多昏謬不審之失。此又臣莫大之罪,伏地惶隕,乞被嚴譴云矣。臣旣承偕入之敎,而大臣仍爲待命,無意造朝。臣亦姑爲仍留之意,敢啓爲自臥乎事是良爾詮次善啓向敎是事,傳曰,安心勿胥命,卽爲復路事,更爲傳諭,期於偕入。
以工曹參判李宜老狀啓,右議政趙璥仍爲待命事,傳于李祖承曰,安心勿胥命,卽爲復路事,更爲傳諭,期於偕入。
領議政金致仁箚曰,伏以,統制使柳鎭恒,移拜訓局中軍矣。所當擬薦其代,而第念鎭恒赴任未久,且値災歲,遞易爲弊多端,臣謂姑爲仍任,以責成效,可也。初擬入侍仰達,明日賓對,將以齋日頉稟,玆不得不以箚替陳,惟聖明裁處焉。答曰,省箚具悉卿懇。統帥仍任之請,意在於災歲數遞,依施。仍傳曰,此批答,遣史官傳諭于領議政。
行左承旨李在學疏曰,伏以,臣卽見大司諫金翊休疏本之到院者,有當該承旨譴罷之請,臣於是誠不勝瞿然慙悚之至,當此擧國憂憤,懲討方急之時,臺啓出納,事體至重。臣雖昏劣,夫豈不知,而始因司謁之誤傳,終致臺臣之經退,旣傳之啓,自歸還給,伊時事實,蓋有所以,而驟聞者,無怪其不能見諒,人言之來,敢不受而爲罪乎?在臣自靖之道,有不敢晏然在職,玆敢忙陳短章,經出禁門。伏乞聖明,亟命鐫遞臣職,以安微分,仍治臣擅離之罪,以肅朝綱,千萬幸甚。
以左承旨李在學上疏,傳于洪仁浩曰,伊時旣非坐直,況因傳敎,送出闕外,新除承旨,未及入來,此承宣豈必如是替引?原疏還給,牌招入直。
大司諫金翊休疏曰,伏以,慈敎一下,宗祊再安,顯冊載上於東朝,褥儀誕擧於大庭,慶忭之忱,小大惟均。仍伏念,十五行刀割臣方請譴,不宜贅他,而目下一事,竊有慨然者。噫,臺閣論啓,事體至重,則日昨合辭旣傳之後,傳命司謁雖有錯誤,在院承宣,宜卽覆難,而職在惟允。不此之爲,致使詣臺之臣,還抱啓草,迫出禁門,景色愁沮,聽聞駭惑,事旣無前,弊實關後。今則雖因臺章,追下批旨,而論其出納之義,大有顚錯之失,臣謂伊日當該承旨,亟施譴罷之典,斷不可已也。臣於治疏將上之際,以守令署經,召牌儼臨,其在義分,固當竭蹶,而情踪如右,趨承無路。玆不得不冒犯違傲之科,臣罪至此,益無所逃。惟願遄降郵罰,以昭法紀焉。答曰,省疏具悉。勿煩,承旨事,爾言誤矣,勿辭察職。
戶曹參判嚴思晩疏曰,伏以,邦基永鞏,兇逆自干於天誅,聖孝增光,顯號誕進於長樂,慶關宗祊,賀騰臣工。嗚呼,近年以來,亂逆層出,而豈有如向日逆變之危且急者哉?惟彼復賊,卽三十年擁兵之將也。爪牙則以兩謙爲子姪,黨援則與妖相結姻婭,暗地排布,積年醞釀。十行刀割且明謙·以謙兩賊之誅止其身,尙靳孥籍,此又何爲而然歟?明賊則久典禁旅,暗連凶黨,福·瑮伏法之後,此賊之數年戴頭已極痛惋。矧今情節畢露,凶謀莫掩,則梟首藁街,豈足以當其罪哉?以賊則豺心狼性,父子相傳,陰謀異志,彰露無餘,而所施律名,只是應坐,則許多罪惡,失之太輕。伏願亟允諸臺所爭之言,快施兩賊應行之律焉。噫嘻,尙喆·宇鎭之罪,可勝誅哉?父秉勻軸,子躐華顯,受國厚恩,與天無極,盤據要路,何欲不遂,而乃與擅戎權之凶賊,自托婚姻之好,交通情志,密勿綢繆,岡念聖朝倚任之眷,專爲五字刀割之計,平問之下,宇鎭旣皆承款,未及擧行者,惟結案正法而已。今旣設鞫,屢次盤詰,納供辭語,昭載文案,論以國體,參以王法,誅戮之典,烏可逭也,而殿下容易屈法,遽命島配,密敎忽下於半夜,重囚已脫於牢狴,銀臺直僚,茫然不省。金吾諸堂,愕爾相顧。嗚呼,是何等過中之擧也?臣竊爲聖明惜之,至於趙時偉擬帥之說,旣發於宇鎭之招,則其平日腸肚之相連,昭不可掩。壬寅邦慶,八域含生,莫不鼓舞歡忭,而時偉獨懷不滿之心,他人章奏之間,敢沮邦慶二字,公坐稠廣之中,顯肆咆哮之氣,至登於前後臺啓,爲今日北面者,苟有是也,則雖千剮萬臠,猶不足以少償其罪,一番究覈,在所不已。殿下尙靳群請,特令島置,有若漫漶彌縫者然。刑政未免失當,物情轉益駭惑,豈不大可憫哉?夫與天下公共者法也,不可以有所低仰。況懲僭討亂,卽有國莫大之法,而當斷不斷,當問不問,每以好生之大德,期臻無刑之至治,雖欲懷鴟鴞以好音,化龍蛇於赤子。然而一種凶逆,終不悛心革面,目見國法之寬弛,略不畏忌,日昨匡運之凶言又出矣。獄情嚴祕,臣未知其詳,而雖以結案觀之,其陰慘指意,與逆復諸賊,乃一串心腸也。又安知幾箇凶徒,不接跡而起乎?思惟及此,誠可凜然。臣於待罪藩任時,得聞昨冬逆獄之變,不勝憂憤之忱,粗效沐浴之義,治疏將上之際,鞶褫有命,未果封進矣。今始歸伏私次,疾病纏身,昏臥㱡㱡之中,又伏聞帳殿臨門,親訊鞫囚之報,自不覺蹶然驚起,繞壁徊徨。雖幸不日撤罷,而餘憂耿耿,玆敢略入文字,仰瀆崇聽。伏乞殿下,深留聖意,廓奮乾斷,誅討竄殛,一從法典,以懼僭賊之心,永社禍亂之源焉。仍伏念,臣跡滯海臬,歲已再換,所患貞疾,日就沈痼,不得不陳情丐免,而屢犯瀆擾,恭俟譴荷矣。幸荷慈覆之天,曲垂全保之德,不降威罰,卽許鐫遞,體下之恩感銘心骨,而第臣儱侗之失,觸處輒露,前後赦典,不能區別,致煩嚴敎,特命譴罷,臣且惶且愧,無地自容,曾未幾何。遽蒙收敍,蓋臣之莅藩以後,手捩喉轉,何往匪罪,而山藏海涵,隨事曲貸,無私雨露,若偏一物,從古人臣之得此於君父,果幾人哉?闔門攢祝,實不知圖報之所也。臣於納符還家之後,素患渴病,一倍危劇,形神大脫,委頓床褥,不能蠢動,而方見差太廟朔享享官,明當受香,而目今病勢,萬無自力之望。若以義分爲懼,不卽陳籲,致令莫重享禮,臨時窘急,則臣罪至此,尤無可言。敢此略暴實狀,冒死煩控,伏望天地父母,俯垂諒察,特令該曹,卽速變通,以幸公私,不勝祈祝之至。此際地部佐貳之命,忽下於千萬意慮之外,感激恩私,豈不欲竭蹶,而目下病勢,旣無轉動之道,至闕享官之役,則況可與論於官職去就也哉?伏乞竝命鐫遞臣見職,仍治臣瀆擾之罪,以安賤分焉。答曰,省疏具悉。勿煩,本職許遞。
慶尙道儒生進士李憲愚·李奎普,幼學李宅彬·李載延,進士成彦根,生員金翼顯,進士洪天休,生員崔晉行,幼學崔鳳羽·成丙烈·沈能泰,生員金濟默·權就度,幼學金顯郁,生員金熙成,幼學河有龍·權得中·李實中,生員李之權,幼學李聃運·金熙郁·李之楨,生員崔柱浩,幼學金熙周·權龍度·朴鼎元·金永弼·金鐥·嚴尙寬·郭世憲·成激·權秉大·金亨權·孫奎東,進士郭璿·朴旨鷹,幼學徐永胤·金魯範·權必忠·崔舜羽·李宅祥·姜履定·金崙載·姜履完·權恒度·姜履載·金濟尙·權世渡·金濟道·權百度·李基一·金濟禧·李基恒·權洛度·李基豐·權義度·金恒俊·申兢淵·權一度·金濟大·金東俊·權載涇·金益根·權載德·金益和·金東俊·鄭有隣·尹守基·洪海東·朴義浩·洪龍雨·金聖均·張岌·成載烈·成曾烈·金載顯·成壽極·具師默·河尙默·河尙台·河尙訥·金聲九·姜鼎煥·南景元·李漢弼·南景恒·南斗陽·申泓·南致陽·朴旨鵬·南陽·申濂·申澳·李時馨·申澲·鄭魯·李克孝·鄭熙·李義祿·黃仁寧·李尙洙·李東昇·李東奎·尹能大·李光直·鄭周煥·權思一·權思岳·李約輔·李景淳·魚有瓚·魚有玉·李恒俊·河尙沈·李恒彬·李聖彬·朴孟浩·白圭復·金錫圭·沈宅之·崔學羽·崔文羽·權思永·鄭學東·李昇朝·權煐·朴禮宅·曺文棨·朴慶泰·姜麟煥·沈能采·宋奎膺·曺錫履·李時燮·韓德揆·李完玉·李齊弼·李鉉玉·李大玉·李時馨·金始奎·李垕培·姜鼎煥·李光奎·尹種大·李憲師·李憲敎·李鼎扶·李鼎得·金熙敎·金華載·金鼎基·金熙洛·李駿祥·金熙奮·李趾祥·金熙鼎·金嵩載·金文載·金匡載·沈烈之·李龜倫·李龜孫·李徽延·金補天·李龜大·李龜魯·李慶脩·李得淳·金履完·李家淳·金履福·李繼淳·李仁秀·李晩淳,生員李永運·金,幼學權實·權謐,進士朴大浩,幼學金虎壽·柳大春·李墉·金相燮·金宗錫·金履運·河龍雨·河命淸·南龍德·南師說·金相默·李一燮·金顯運·金晉運·趙錫旼·趙錫範·金綬,生員柳尋春,幼學金鎭岳等疏曰,伏以,許止不嘗藥,而春秋特書弑其君,醫衍暗投毒,而藿氏不敢逃其誅。自古治逆之法,若是其嚴者,蓋以倫綱是天地大經,刑法卽帝王之常憲,其在誅心鋤根之地,有不容少緩者也。臣等嶺外人也,所學者先正臣文純公李滉,而滉之言曰,韋布之士,與縉紳有異,苟非係國存亡,禍在呼吸,則相率叫閽,瀆擾天聽,恐有出位之嫌,臣等誦服師訓,未嘗敢議朝廷事,而若其事係存亡,禍在呼吸。有如今日之逆變,則不得不疾聲狂呼,冒犯天威,不避出位之嫌,敢陳復讎之義。伏乞聖明垂察焉。嗚呼,邦家禍釁,何代無之,而豈有如昨年夏秋之變哉?文孝世子睿姿,方係延頸之望,而奄然薨逝於翼瘳之後。宜嬪宮之護産,政切毓慶之祝,而忽地隕折於彌月之際,震鬯靡托,宗社罔涯,使我殿下孤危。臣民無依,則臣等所以號天跼地,崩心霣肝者,當如何哉?臣等始聞停乳之擧,投劑之誤,而宮禁事祕,莫詳其由,只自驚惶駭惑而已。及伏見王大妃殿諺敎頒下者,則有曰症情凡百,從初怪底,有曰凶計狼藉,形跡畢露。臣等於是,恍然知其停乳之擧,非乳媼之所擅爲也。自有使之停之者,投劑之誤,非醫官之所獨爲也。自有使之誤之者,此豈但爲許止之不嘗而醫衍之暗投而已哉?臣等頃於頒赦之日,意謂群兇畢誅,天網已正,莫不奔走踴躍。惟恐或後於同慶之日,而及到泮邸,始知賊復雖誅,而脈絡未究,逆楫不鞫而□□尙在。前後搢抻之疏,章甫之請,或有明的之可據,或有指意之有歸,而殿下尙靳兪音,久屈王法。臣等固知大聖人包荒之德,將欲馴豺狼而化蛇蝎,自底於革心歸仁,而此有大不然者。夫以堯·舜之德,不能化四兇,五字刀割能化二字刀割且以天地生物之心,亦必有秋冬肅殺之威,則殿下於此賊,雖欲化之,何可得也?抑又有目下之明證焉。明賊曾出於洋·瑮之招,而殿下猶且不卽誅戮,曲假拂拭,以全生成之恩,而梟性難馴,狼噬旋至,終至於射天之境而後誅焉。殿下旣不能化一明賊,則況十倍於明賊者乎?甘心於所不敢之地,毒手於所不忍之處,一之已甚,忍又至再,此而不誅,臣等竊恐四百年宗社,將無稅駕之地矣。豈不痛哉?嗚呼,慈殿諺敎,哀痛惻怛,實出於正倫立綱之大義,則其在我殿下止孝之道,所宜體念奉行之不暇,而乃反容貸之庇覆之,滿庭瀝血之章,付作謄傳之古紙,擧國沐浴之請,視若過去常談,因循荏苒,越月逾時,則臣不敢知殿下之所以仰答我慈殿之敎者,果安在哉?噫,彼廷楫特蟣蝨之微耳。雖不足爲鯨鯢之誅,而輦轂之下,游魂假息者,不但一廷楫而已。大則有大廷楫,小則有小廷楫,而殿下鋤治不究,懲討不嚴,復·明纔誅,宇·偉尙逭,而曩所謂許止醫衍之徒,皆不伏其辜。存亡之機,呼吸之禍,藏於隱微之中,有若毒腫之內蝕,伏火之復燃,則此實臣等之所大懼者也。伏乞殿下,特念國家常憲之重,深軫君臣大經之嚴,廓揮乾斷,早定天討,拿鞫廷楫,究其根柢,嚴訊宇·偉,覈其窩窟,則罪人之巨魁可得,祖宗之三尺可伸。文孝之讎可報,慈殿之敎可答,而八域臣民之憤,亦可以少雪矣。臣等方欲封章詣閤之際,又伏聞逆變更出,親鞫有命,臣等雖未知脈絡情節之如何,而只緣鋤治之太緩,致此逆節之滋蔓。亦豈非懲前毖後之一證案哉?臣等誓不與諸賊,共戴一天,玆敢沬血飮泣,唐突天閽,若使臣等之言,得行於今日,則宗社幸甚,臣民幸甚。答曰,省疏具悉。爾等勿煩,退修學業。
江華儒生進士黃勉繪·南宮愿·閔靖世·閔吉,幼學沈昌賢·李章垕·黃勉學·南宮恕·全克兼·柳宅嵎·閔師善·崔德九·尹載大·南宮贄·南宮賲·黃運·沈貞淳·黃遴·申·洪宗淵·南宮賮·郭林道·柳春舒·柳日舒·南宮昹·南宮惒·黃道鎭·徐有坤·尹國鎭·柳聖運·沈洛·姜百源·申縉·黃勉浩·黃勉濟·沈鐵·柳觀榮·柳泰榮·李光泰·南宮愚·南宮戇·權命益·金聖佑·金聖佐·具鳳儀·柳師謙·閔經世·閔繪世·洪守淵·黃五鎭·鄭光濟·具潤德·鄭光迪·韓邦裕·韓宗裕·李得彬·李周彬·黃垕鎭·金啓汶·姜濬·姜泓·尹復鎭·全行謙·全守謙·沈鈺·洪重耉·朴杓源·全性謙·韓用儉·黃勉運·黃勉正·黃孝曾·洪命賢·洪命仁·柳師諄·權燮·南宮悏·沈濟大·沈濟遇·全允成·高彦章·金淇·黃時鍾·黃勉忠等疏曰,伏以,皇天不吊,我東宮邸下薨逝倐爾歲籥之云改,益切臣民之普痛,臣等僻處海島,至愚也至微也。凡係朝廷之事,豈敢干涉?以招出位之譏,而生王國保障之地,被列朝培養之澤,冠儒·服儒,廁跡於濟濟之倫,則遭國家莫大之變,沐浴之義,沬飮之忱,豈後於人,而內以臺閣諸臣,至及坊民,外以列邑守宰,曁于章甫,則臣等之請討,亦云晩矣。噫嘻,昨年夏秋之變,尙忍言哉?亂逆之罪,可勝誅哉?權貴之門,勢熖熏爍,近密之地,禍機潛藏,無君之心,肝肚相連,移國之計,二字刀割交締肘腋之變,迫在呼吸,而何幸惟天惟祖宗眷佑我宗祊?慈敎誕降,宣示中外,則義理旣晦而復明,國勢幾危而再安,實是我國家億萬年靈長之福,而亂逆之顚末情跡,於是乎昭晣無疑矣。然惟明·復之罪,上通于天,而戮止其身,排布之腹心不問,宇·偉之逆,萬古所無,而尙此,傅生,奸慝之黨與無恙,如是而尙可曰國有法乎?嗚呼,亂臣·賊子,何代無之,而未有若今日之甚者也。丙申以後,禍變層生,踵武相接,平日之視以股肱爪牙者,次第化爲鬼蜮梟獍,此何故也?竊瞷我殿下好生之德,失之太寬,形跡旣露而猶且庇覆,情節難掩而未盡鋤治。疑懼者益懷疑懼,奸濫者愈肆奸濫,馴致五月九月之變而極矣。今夫閭巷匹庶之病,付之妄醫,投以不利之藥,而終致遺恨,則彼不過無心也。直是爲技也拙,而尙此含怨飮恨,視之若仇讎。況以堂堂千乘之國,儲貳之位,何等尊重?疹疫之症,尤當審愼,而乃敢雜試醫藥,恣意下手,使我環東土億萬含生之倫,抱此窮天極地之冤,以殿下燭幽之明,非不知其委折也。以殿下止慈之心,亦豈不動衋也哉?然而每於章疏之批,只以無的二字爲敎,盤詰之擧,尙此稽緩,而停乳之事,投劑之失,雖婦孺童子,皆言鞫一廷楫,則可以知之,此眞所謂一國皆曰可殺也。至愚者神,視聽自我,則此非昭昭底的公案也耶?端緖已露,窩窟尙在,則究覈一節,不容少緩,而可誅者誅之,可斥者斥之,然後君綱立矣,人心定矣。大聖人處分,雖欲使反廁子自安,而獨不念禍根之滋蔓,伏火之復起乎?且十行刀割臣等抱擧國懲討之義一七字刀割玆敢裹足相率,瀝血齊籲。伏乞聖明,仰念安宗社之道,俯思保關防之策,亟回乾斷,更加處分。答曰,省疏具悉。爾等勿煩,退修學業。
刑曹啓目,內官黃道揆,濫騎驛馬情節,旣已遲晩,所當自臣曹照律嚴勘,旣有捧招以聞之命,上裁,何如判付啓,厥漢已自內府刊去名籍,不可以中官言,爲先嚴刑一次,遠驛充定驛保,以渠供招觀之,沿路各驛,無不次次濫騎,甚至二十驛站之多,國綱所在,萬萬痛駭。旣不據法防塞,又不論理枚報,沿路各驛當該察訪,先罷後拿,其代,今日政差出,待開門下送長吏,令各該道臣,嚴刑懲礪。此雖小事,不可無勸懲之政,良才察訪洪夏俊,守令待窠調用,以示矜念許久無端廢棄之意。
禁府啓目,前兵使李文德原情云云。傳旨問目內辭緣,全事發明,不爲直陳,究厥情狀,萬萬痛惡,曾經閫帥,勿爲請刑。雖載通編,罪犯至重,不可拘於常例,平問之下,難以取服,刑推得情何如判付啓,觀此爰辭,渠與趙時偉,生來素昧,接面只云二次,而吏議時一次往見,摠管時一次伴直,數年內更不接面是如爲有則,臺啓中云云。無異外題。外此一段語,亦曰不萌於心。然則無論暗托與轉囑,無迹可捉,由前由後,不可置之䵝䵢之科。況旀本事關係至重,風傳之爽誤,不可不究竟,以草記別具意見,論理議處爲良如敎。
禁府啓目,成均館博士李彙原情云云。傳旨內辭緣,泛稱遲晩,刑推得情,何如?判付啓,如無所犯,只因堂上分付往參,則官吏等豈有無端援告之理乎?如渠微末小官,置對之下,如是粧撰,情狀萬萬痛駭。若不直告,當施威嚴問,期於取服,明日開坐,更爲捧供爲良如敎。
禁府啓目,前掌令鄭濡原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處何如判付啓,依允爲旀,以草記照律爲良如敎。
禁府啓目,任實前縣監尹晳東原情云云。問目內辭緣,泛稱遲晩,刑推得情何如判付啓,除刑推,今日內以草記議處照律爲良如敎。
禁府啓目,別軍職李晳原情云云。傳旨內辭緣,泛稱遲晩,所當請刑是白乎矣,別軍職勿爲請刑,載在大典通編,議處何如判付啓,依允爲旀,以草記議處爲良如敎。
禁府啓目,訓鍊都正李漢泰原情云云。傳旨內辭緣,泛稱遲晩,所當請刑是白乎矣,旣經閫帥,且年過七十,法不當請刑,上裁,何如判付啓,罷職放送爲良如敎。
禁府啓目,武一所主掌官軍器主簿韓德亮原情云云。傳旨內辭緣,泛稱遲晩,刑推得情何如判付啓,分揀放送爲良如敎。
禁府啓目,典牲主簿朴宗榦,奉事朴宗祿,敦寧府判官金魯成,刑曹正郞鄭述仁,佐郞魚在沼,東氷庫別提李師漢,可僕主簿尹應烈,義盈庫奉事洪秉玉,軍資監判官趙廷獻,直長尹聚東,戶曹正郞鄭東敎,佐郞李潤集,濟用監直長趙鎭大,奉事徐有年,活人署別提宋碩欽等原情云云。李潤集段,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處是白乎旀,朴宗榦·朴宗祿·金魯成·鄭述仁·魚在沼·李師漢·尹應烈·洪秉玉·趙廷獻·尹聚東·鄭東敎·趙鎭大·徐有年·宋碩欽等段,傳旨內辭緣,泛稱遲晩,竝只刑推得情何如判付啓,依允爲旀,朴宗榦等段,除刑推議處,仍爲照律爲有矣,皆以草記,今日內擧行爲良如敎。
丁未正月二十八日卯時,上御重熙堂。右副承旨入侍時,右副承旨趙衍德,假注書李德鉉,記事官李相璜·金祖淳,稟事閣臣徐有防·徐鼎修,以次進伏訖。上曰,左承旨入侍。賤臣承命出,與李在學偕入進伏。上命書榻敎曰,同副承旨牌招。命退,承史以次退出。
丁未正月二十八日巳時,上御重熙堂。右承旨入侍時,右承旨李祖承,假注書李德鉉,記事官李相璜·金祖淳,以次進伏訖。上命都承旨入侍。賤臣承命出,與沈豐之偕入進伏。上命書傳敎曰,今番伴製,鄕儒必多滯京者,當此歉歲,不可無軫念之擧,入格鄕儒中,草次上以上,下去後,自本官各給糧米,畢分給後擧行形止,令道臣後錄狀聞事,分付。同知館事旣承筵敎,以此意措辭行會,入格人紙筆墨賞典,不必招致親授,令大司成從便分給,表三上以上,賦二下以上,旣有書冊施賞,明日入來,自內閣分給,仍令留待事,分付。上曰,時囚今日內捧供。出榻敎命退,承史以次退出。
丁未正月二十八日酉時,上御重熙堂。左副承旨入侍時,左副承旨洪仁浩,假注書李德鉉,記事官李相璜·金祖淳,以次進伏訖。上命兵曹佐郞柳文養入侍。賤臣承命出,與柳文養偕入進伏。上命文養,讀奏賦入格試券訖。上曰,爾自館入來時,初抄榜已出耶?文養曰,卽今方張,而明日再抄出令,故夜內當出榜云矣。上曰,入格儒生頒賞便否,問于大司成,則以爲,如何?文養曰,出給其泮主人,則可無遺失之弊而初抄昨旣設行,故儒生不爲下去云矣。上曰,禁府草供催促,而趁夜未深,隨捧隨啓事,分付。命書傳敎曰,左承旨許遞,前望單子入之,待下批牌招察任。命退,承史以次退出。
丁未正月二十八日三更一點,上御重熙堂。坐直承旨入侍時,左副承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,政官待明朝牌招開政。又命書傳敎曰,番次苟簡,玉堂在外及受由人竝許遞。命退,承史以次退出。
上在昌德宮。停常參·經筵。
曺允大啓曰,摠戎中軍有窠,今過三日,尙不出代,事甚未安。當該兼摠戎使,依定式推考警責,何如?傳曰,允。
曺允大啓曰,新除授刑曹參議李敬一,除拜後過三日不爲出肅,依定式推考警責,仍卽牌招察任,何如?傳曰,允。
沈豐之啓曰,右副承旨洪文泳,今日不爲仕進,卽爲牌招,何如?傳曰,允。
曺允大,以奎章閣言啓曰,奉謨堂今春展拜吉日,以旬前擇入事,命下矣。令日官推擇,則今月初七日初十日爲吉云,以何日擧行乎?敢稟。傳曰,秋展謁更稟。
趙衍德啓曰,備邊司郞廳來言,今日賓廳日次,而以國忌齋戒,不得來會云,敢啓。傳曰,知道。
傳于洪仁浩曰,禮房承旨馳詣宗廟·景慕宮,奉審摘奸以來。
傳于曺允大曰,左承旨入侍。
傳于趙允大曰,右承旨與泮製儒生入侍。
傳于曺允大曰,都承旨入侍。
承旨前望單子入之。權落點。
以吏曹參議李集斗再牌不進罷職傳旨,傳于曺允大曰,只推。
曺允大,以吏批言啓曰,判書尹蓍東式暇,參議李集斗牌招不進,小臣獨政未安,何以爲之?敢稟。傳曰,仍爲之。
有政。吏批,判書尹蓍東式暇,參判金憙進,參議李集斗牌不進,承旨趙衍德進。以宋民載爲校理,李在學爲戶曹參判,兪彦脩爲戶曹參議,尹在陽爲社稷令,徐有容爲永禧殿令,李徹祥爲貞陵令,李埦爲典籍,韓謩爲繕工主簿。
有政。兵批,判書金履素病,參判申益彬進,參議朴天衡病,參知柳誼病,承旨曺允大進。以魚錫定爲副摠管,鄭述祚爲分副摠管,尹勉亨爲同知,韓奎爀爲訓鍊僉正,申偗爲都摠都事,朴世孝爲武兼,李光燮爲滿浦僉使,張獻珹爲同知,柳鎭恒爲統制使,李致中爲副司直。
刑曹參判前望單子入之。洪秀輔落點。
假注書金和鍾有頉,代以尹光顔爲假注書。
事變假注書李益恢在外,以張錫胤爲假注書。
傳于曺允大曰,坐直承旨入侍。
再政。以李明運爲訓鍊都監中軍。
傳于曺允大曰,昨再敦諭,尙此昧昧,虛竚之餘,豈勝歉歎?州獄非久居之地,安心勿待命,卽日復路事,偕來亞卿更爲傳諭,期於偕入。
以工曹參判李宜老狀啓,右議政趙璥,不敢一向胥命,姑爲移接事,傳于趙衍德曰,觀此書啓,移住雖云可幸,尙未復路。又不還第,此何異於待命乎?安心卽爲復路事,更令偕來宰臣傳諭,期於偕來。
洪仁浩啓曰,禁府時囚罪人照律草記批旨內,李文德事,揆以常情,豈曰有是?況臺言關係則至重,摸捉則沒實,本事委折,風傳與的聞間,不可不指一究竟。令政院,臺臣處問啓,待批下更爲草記稟處可也事,命下矣。問于前正言柳畊則以爲,臣伏見李文德原情,則事事粧撰,節節誣罔,敢生欺天之計者,誠不勝駭痛,就渠供中,墓所擬定於莊舍,抑何凶心?反生顧惜之心云者,敢爲漫漶,尤極凶獰。當昨夏相墓所之日,擬定於渠莊後麓,則渠若有一分秉彝之心,何敢萌百般圖免之意,而抑何心腸?求謁卿相,以九世相傳之說,自謂欲暴情願,或被叱斥,或遭拒逐,而畢竟時俊之筵奏出矣。人言沸騰,至今憤菀,渠雖三尺之喙,敢遏一國之口乎?臣取考伊時趙時俊上疏,則有曰向當相地未定之時,適憑傳聞之說。又曰初非獨信已見,不過擧奏所聞。噫,時俊之所聞,非聞於文德,而從何得聞耶?渠旣親信趙家,腸肚相連,而其爲謀避墓所之計,無所不至。敢以不當之凶言,至有肆達前席之擧,此非渠之暗托於時偉,而時偉之轉囑於其兄者乎?情節雖祕,形跡難掩。此實神鬼之所必誅,臣民之所共戮也。設如渠供,非渠所嗾,則世豈又有如文德·時偉之窮凶絶悖者,從而嗾囑,欲售其計者乎?渠於今日置對,固當自服之不暇,而專事飾辭,是可忍也,孰不可忍也?至於與時偉素昧,平生再見,數年之內,旣不接面云者,尤極無嚴。渠旣居近時偉之家,自來親密,無常來往,屢典雄閫,濫躋武宰之列者,專出時偉兄弟之吹噓,實是通朝之所共知,擧世之所共指,則渠敢以不襯當之說,唐突納供,眞所謂欲巧而反拙矣。渠本卑微之類,厚受國恩,世典閫臬,苟得圖報之地,雖使糜身而粉骨,猶不敢顧惜。況彼一區田宅,何足愛戀,而乃於莫重莫大之地,專爲私計,沮戲百端,負國罔上之罪,固無所逃,而末又游辭欺蔽,圖脫重罪,暗地嗾囑之狀,渠或抵賴,而歷訴公卿之迹,豈敢掩覆乎?噫,世道日壞,人心日陷,此輩之跳踉縱恣,眼無國綱者,亦已久矣。以至莫重之地,乃積不平之意,謂可以圖囑倖免,謂可以質言角勝,必欲沮戲而後已。無君之心,胡至此極?此臣所以憤痛駭惋而論列者也。臣雖不得目擊,而耳聞所及,萬口皆然,則豈可歸之於風傳之說乎?此外更無所達之事云矣,敢啓。傳曰,觀此問啓,大體則滉漾而已。然不可一向置之人鬼關頭,當以此更爲發問於李文德,而滿紙說話中,被叱遭逐此二句,或可爲指的發明之端乎?外此云云。都是支蔓,豈可以此問啓,爲究竟乎?近來臺閣言論皆如此,爲世道誠不勝寒心,似此不實沒痕之事,初何無難言之,不念關係之莫重乎?更以的聞的知與否,問于臺臣以啓,今番則只以一二行對奏,無敢如前章皇事申飭,此問啓出給該府,使之捧口招以入可也。
洪仁浩,以義禁府言啓曰,時囚罪人朴宗榦·朴宗祿·金魯成·魚在沼·李師漢·尹應烈·洪秉玉·趙廷獻·尹聚東·李潤集·趙鎭大·徐有年·宋碩欽·尹晳東等,以草記議處照律,鄭濡,以草記照律,李文德·李晳等,以草記議處事,命下矣。朴宗榦·朴宗祿·金魯成·魚在沼·李師漢·尹應烈·洪秉玉·趙廷獻·尹聚東·李潤集·趙鎭大·徐有年·宋碩欽等,隨駕徑還,事甚可駭。以此照律,罪取考律文,則大明律從駕稽違條有曰,應從車駕之人,從而先回還者笞四十,名例,有曰犯私罪笞四十,附過還職云矣。朴宗榦·朴宗祿·金魯成·魯在沼·李師漢·尹應烈·洪秉玉·趙廷獻·尹聚東·李潤集·趙鎭大·徐有年·宋碩欽等,各笞四十收贖,附過放送,尹晳東稱以補賑,賣帖募穀,其數夥然,至登道啓,以此照律,罪取考律文,則大明律因公擅科斂條有曰,有司官吏人等,非奉上司明文因公,擅自科斂所屬財物者杖六十,贓重者坐贓論八十貫杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖云矣。尹晳東,杖一百收贖,告身盡行追奪放送,鄭濡傳旨內,近來廉恥日喪,貪饕成俗,羅州朴師蕃,以富饒賤孽,有妓妾所生女,則貪其財貨,取爲冡婦,槪其彼此所在,不過一舍之地,而忍爲結親,恬不知愧,身在法從者,羞與爲伍,豈可廁名於侍從之列?拿問勘處,罪取考律文,則大明律不應爲條有曰,凡不應得爲而爲之,事理重者杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖云矣。鄭濡,杖八十收贖,奪告身三等放送,李晳糶糴幻弄,濫杖賣鄕,俱係不法,而稱以在官日淺,專事掩諱,自明之供,有難取信。令該道道臣,詳査啓聞後,稟處,李文德暗托轉囑,雖似無迹可捉,本事關係甚重,不可以其飾辭,有所取信,更爲嚴問取服後稟處,何如?傳曰,允。如有功議,各減一等,行査人査啓來到間保放,李文德事,揆以常情,豈曰有是?況臺言關係則至重,推托則沒實,本事委折,風傳與的聞間,不可不指一究竟,令政院,臺臣處問啓,待批下更爲草記稟處,可也。
李祖承,以義禁府言啓曰,時囚罪人鄭東敎·鄭述仁等,所當一體,議處照律,而鄭東敎與臣在協,有翁壻應避之嫌,鄭述仁有內外從應避之嫌,不得擧行之意,敢啓。傳曰,知道。依同罪他囚例,功議區別勘放,李永瑗事件無異,不必取招,一體勘放,可也。
李祖承,以義禁府言啓曰,寧邊前府使田文顯,拿問勘律事,傳旨,啓下矣。田文顯時在任所云,依例發遣府書吏,交代後拿來,何如?傳曰,允。
曺允大,以義禁府言啓曰,時囚罪人朴宗榦·朴宗祿·金魯成·魚在沼·李師漢·尹應烈·洪秉玉·趙廷獻·尹聚東·李潤集·趙鎭大·徐有年·宋碩欽等,笞四十收贖,附過放送,尹晳東,杖一百收贖,告身盡行追奪放送,鄭濡,杖八十收贖,奪告身三等放送,李晳令道臣詳査啓聞後,稟處事,草記批旨內,允,如有功議,各減一等,行査人査啓來到間,保放事,命下矣。朴宗榦十一代祖仲孫靖難功臣,朴宗祿十三代祖訔佐命功臣,李師漢六代祖守一振武功臣,尹應烈八代祖斗壽光國功臣,尹聚東七代祖斗壽光國功臣,李潤集祖義翼揚武原從功臣,徐有年五代祖弘履保社原從功臣云,竝功減一等,笞三十收贖,金魯成曾祖興慶揚武原從功臣,月城尉孫魚在沼十二代祖世恭敵愾功臣,咸原府院君五寸親云,竝功議各減一等,笞二十收贖,尹晳東七代祖斗壽光國功臣,慶平君異姓六寸親云,功議各減一等,杖八十收贖,奪告身三等,鄭濡·洪秉玉·趙廷獻·趙鎭大·宋碩欽等,無功議云,李晳査啓來到間,保放之意,敢啓。傳曰,知道。
曺允大,以義禁府言啓曰,連源察訪安鳳來,幽谷察訪李錫祺,長水察訪李命求,黃山察訪李性吾等,竝拿處事,傳旨,啓下矣。安鳳來·李錫祺·李命求·李性吾等,時在任所云,依例發遣府羅將,竝拿來,何如?傳曰,允。
洪仁浩,以義禁府言啓曰,時囚罪人鄭東敎·鄭述仁等,依同罪他囚例,功議區別勘放,李永瑗事件無異,不必取招,一體勘放事,命下矣。鄭東敎·鄭述仁·李永瑗等,隨駕徑還,事甚可駭。以此照律,罪取考律文,則大明律從駕稽違條有曰,應從車駕之人,從而先回還者笞四十,名例,有曰犯私罪笞四十,附過還職,大典通編推斷條有曰,犯枉法受贓外,笞杖竝收贖云矣。鄭東敎·鄭述仁·李永瑗等,各笞四十收贖,附過放送,而鄭東敎十一代祖蘭宗佐理功臣,李永瑗七代祖恒福扈聖功臣,鄭述仁五代祖維城靖社原從功臣云,竝功減一等,各笞三十收贖,附過放送之意,敢啓。傳曰,知道。
李祖承,以義禁府言啓曰,全羅監司沈頤之狀啓,據刑曹粘目內,任實前縣監尹晳東,移本府處之事,允下矣。尹晳東時在任所云,依例發遣府羅將,拿來,何如?傳曰,允。
沈豐之,以王大妃殿加上尊號都監都提調言啓曰,本都監儀軌,今已修整,春秋館禮曹件,依例移送留上,太白山·五臺山·赤裳山城三處史庫件,入送藝文館,待後曝曬,一體分上外,奎章閣所上件,依近例以御覽件,粧䌙以入之意,敢啓。傳曰,知道。
曺允大,以吏曹言啓曰,今此宗廟朔祭獻官行副司直嚴思晩,身病甚重,萬無入來受香之路云,所當預差,兵曹參判申益彬,陞實付標以入,而以兼帶同義禁,本府坐起進參,不得已以完城君李義行,改付標以入之意,敢啓。傳曰,知道。
曺允大,以吏曹言啓曰,今此宗廟朔祭獻官前參判嚴思晩,孝昌墓朔祭獻官前承旨洪義榮,俱時無職名,竝令該曹口傳付軍職,何如?傳曰,允。
兵曹口傳政事,以洪義榮爲副司直。
沈豐之,以禮曹言啓曰,觀察使·節度使薦,每於歲首,當爲擧行,而堂上有故,限內不得爲之之意,敢啓。傳曰,知道。
李祖承,以刑曹言啓曰,觀察使·節度使薦,每於歲首擧行,而堂上有故,限內不得爲之〈之〉意,敢啓。傳曰,知道。
權,以工曹言啓曰,觀察使·節度使薦,每於歲首書入,而堂上有故,限內不得爲之之意,敢啓。傳曰,知道。
曺允大,以漢城府言啓曰,過期未婚未葬之類,分付各部搜訪報來,故別單書入之意,敢啓。傳曰,知道。
曺允大,以守禦廳言啓曰,本廳中軍有闕之代,今當差出,而擬望之人乏少,外任竝擬,何如?傳曰,允。
曺允大,以工曹參判李宜老言啓曰,臣於本月二十九日丑時,敬承聖諭,傳諭于楊州邑內議政府右議政趙璥所住處,則以爲,臣罪犯至重,泥首俟譴,勿待命之恩敎,連日荐下,而終不敢奉承矣。今又特宣別諭,責之以長在州獄近處,諭之以國體,不可不顧,臣惶恐感激,有不敢一向胥命,今方退去,而奉命宰臣之動輒相隨,在賤分實爲萬萬惶憫。故姑爲移接於宰臣所住之近村,從當以文字仰請威譴,而惟願先收偕來之命云矣。臣旣承偕來之命,故姑爲仍留之意,敢啓。傳曰,觀此書啓,移住雖云可幸,尙未復路,又不還第,此何異於待命乎?安心卽爲復路事,更令偕來宰臣傳諭,期於偕來。
曺允大,以刑曹言啓曰,司謁金義恒原情云云。旣已遲晩,考律科罪,何如判付啓,分揀放送。
丁未正月二十九日酉時,上御重熙堂。都承旨入侍時,行都承旨沈豐之,假注書李德鉉,記事官金珍恪·承膺祚,以次進伏訖。上命入直玉堂入侍。賤臣承命出,與副校理沈煥之偕入進伏。上命書傳敎曰,玉堂中時帶學敎授人,本職許遞,番次苟艱,在外及受由人,亦爲許遞,政官待明朝牌招開政差出。上曰,承旨前望單子入之,待下批牌招察任。出榻敎命書榻敎曰,吏曹參議李集斗只推,更爲牌招。命退,承史以次退出。
上在昌德宮。停常參·經筵。
沈豐之啓曰,來初五日,朝參日次矣,敢稟。傳曰,停。
備忘記,原春監司金載瓚下直,長弓一張,長箭一部,賜給。
權啓曰,禁衛營將官來言,今日本營軍兵,日次私習云矣,敢啓。傳曰,知道。
權啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,右承旨入侍。
有政。吏批,判書尹蓍東進,參判金憙進,參議李集斗差祭,左副承旨趙衍德進。以鄭萬始·李鼎德爲副校理,尹東暹爲判敦寧,洪義榮爲刑曹參議,高昇甲爲刑曹佐郞,趙鎭憲爲工曹佐郞,趙廷獻爲忠勳都事。
再政。以姜彝正爲鏡城判官。
有政。兵批,判書金履素,參判申益彬,參議朴天衡病,參知柳誼進,同副承旨曺允大進。以嚴思晩·李羽晉·沈煥之爲副司直。
沈豐之,以弘文館言啓曰,本館上番闕直,事甚未安。校理李百亨,修撰沈樂洙,旣有只推之命,與新除授校理宋民載,竝卽牌招,以爲推移入直之地,何如?傳曰,允。
以校理李百亨·宋民載,修撰沈樂洙牌不進罷職傳旨,傳于沈豐之曰,只推。
沈豐之,以弘文館言啓曰,本館上番闕直,事甚未安。新除授副校理鄭萬始,卽爲牌招入直,何如?傳曰,允。
李祖承,以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
兵曹口傳政事,副司正單申溆。
兵曹,以吳載熙爲守御中軍。
傳于沈豐之曰,禮房承旨馳詣景慕宮,奉審摘奸以來。
傳于沈豐之曰,坐直承旨入侍。
吏曹口傳政事,注書單金孝建。
沈豐之,以禮曹言啓曰,每年各陵展謁,春則二三月,秋則八九月,取稟事,曾有定式矣。今春展謁,定於何陵,而以何間推擇乎?敢稟。傳曰,元陵親祭,健元陵展拜,局內諸陵展拜,臨時當下敎,日字,以初六日爲之。今年節早,欲於東作前動駕,而楊州雖非尤甚邑,此時役民,在所當念,諸凡民力使用,皆以儲置米會減。植炬,只於出宮時,至晝停所爲之,畿營分辦,勿定尤甚邑及賑邑。假家,竝勿造作,橋梁略略修治。百官隨駕,只依園幸例爲之事,分付,可也。
以咸鏡監司狀啓,鏡城判官李秉喆,罷黜事,傳于趙衍德曰,此代又不得人,則鏡民,無以息肩,勿拘三司,拔例擇差,待下批一兩日辭朝。
李祖承,以吏曹言啓曰,今正月二十九日,依傳敎,天安郡守洪彦燮,待城門開下去之意,各別催促,則彦燮,呈狀本曹,以爲矣身之所戴者天也,所履者地也,所知者君與父也。今我文孝世子邸下,喪變症勢,凡百之自初怪底,畢竟至於此境,是何等君父之仇讎也?慈殿諭之,聖上燭之,而尙不見一番究覈,少洩神人之憤,致令爲今日臣子者,腐心痛骨,俯仰無告,將至於與讎賊,恬然共戴一天之境,此箇義理,一自天尊地卑君臣定位之後,所不覩而不聞。矣身,以宮司舊僚,中夜掩泣,直欲溘然之心,尤不能自抑,而職微誠淺,旣不得碎首而格天,又不得殉身而伸分,區區犬馬之忱,只有此退塡溝壑之一念而已。君讎未復之前,莫非矣身杜門自處之日,雖被方命之誅,萬無赴任之路云云而嚴飭之下,終無變動。大抵此箇義理,秉彝之所同有,冤憤之所共切,而至於解官自靖,臣等之所未能辦者,彦燮能辦之。如此之人,不可枉其所守,强使還任,又不可律以違令,循例請譴,天安郡守洪彦燮,今姑改差,何如?傳曰,若此則,曾叨宮銜者,皆將自劃乎?當初投紱,已極乖當,從後呈狀,太涉突兀。況於朝令之下,焉敢若此?更加嚴飭,當日內下送。賑邑守令,一刻曠官,誠爲切悶,萬一遲滯,卿亦難免不飭之責,以此知悉,可也。
權,以都摠府言啓曰,本府郞廳李汝節,晝巡檢各處之際,到宣仁門時,着道袍一人闌入,故郞廳與守門將,驚遑逐黜,問之,則謂以南陽居朴祖憲爲名人,自中學有陳疏事,尋往泮村矣,誤入闕門云。事甚驚駭,令該曹査治之意,惶恐敢啓。傳曰,知道。此郞官,曾以臺監,據法呈課,有陞敍之典,而夜檢之外,又行晝巡,有此摘發之擧,極爲嘉尙,陞敍調用,以示勸獎之意,可也。
權,以兵曹言啓曰,今日午時量,着道袍以儒爲名人南陽朴祖憲,誤入宣仁門之際,雖爲摠府郞廳之逐出,常時不能嚴飭門禁,致有如此之事。摠府入直堂上,從重推考,當該郞廳及守門將,拿問處之,闌入儒生,則移送秋曹,嚴加査治,何如?傳曰,何去而今始爲之乎?摠府已草記,龍虎營已捉納。建陽以東,雖非本曹所管,近杖軍士,獨非本曹所屬乎?近來柳誼,有官怠之嘆,柳文養,生飽揚之思,反施之典,烏可逭乎?本曹入直堂上柳誼,郞廳柳文養,從重推考,可也。
權,以兵曹言啓曰,今日發遣將校,闕門闌入之類,使之申飭矣。回告內,宣仁門,有一儒服所着人闌入,故執捉問其委折,則渠以南陽人朴祖憲,誤尋泮路云,而莫重闕門,稱以誤尋,肆然冒入者,萬萬驚駭,令攸司,究覈嚴勘。常時不能檢飭,有此闌入,至於被捉之擧,當該守門將,不可無警,亦令該府,拿問處之,何如?傳曰,允。門有守門將卒,焉有此事?該守門將,不可拿處而止,汰去。捉納將校,自本營施賞,可也。
李祖承,以司僕寺一二提調言啓曰,陵幸時外驛馬補把,乃是前例,而近年以來,連因特敎,或全數停把,或於近道從略分排矣。今番則日字促迫,遠驛勢難及期上來,依癸卯·甲辰年例,畿驛入番馬中,限五十匹,推移入把,何如?傳曰,允。兵曹亦勿分定他道,可也。
李祖承,以司僕寺一二提調言啓曰,今此元陵行幸時,各差備入把馬,磨鍊別單書入,而其中驛馬,則令兵曹,依例知委各驛,使之直爲入把,何如。傳曰,允。
李祖承,以兵曹言啓曰,今二月初六日元陵幸行時,各殿問安及各差備所把驛馬,應把處,別單書入,而本曹驛馬入把外,不足之數,以京畿驛馬補把之意,行移本道,何如?傳曰,允。
曺允大,以兵曹言啓曰,今二月初六日大駕詣元陵親祭,詣健元陵展謁時,以何營軍兵隨駕,何營軍兵留都,而禁軍及馬·步軍,幾番幾哨磨鍊乎?敢稟。傳曰,訓局步軍六哨,馬軍二哨,禁營步軍五哨,騎士二番,爲先後廂,禁軍四番隨駕,留陣則御營及守·摠營中,當次營門爲之,可也。
李祖承,以兵曹言啓曰,在前陵幸時,十里外斥候伏兵及傳語軍,守·摠兩營,隨其地方擧行,而當日回鑾時,則斥候伏兵,連因特敎置之矣。今番則何以爲之乎?敢稟。傳曰,置之。
李祖承,以兵曹言啓曰,在前陵幸時,挾輦軍四百名,餘軍二百名替代,而甲辰年健元陵親祭,元陵展謁時,挾輦軍三百名隨駕,餘軍一百名替代矣。今番則何以磨鍊乎?敢稟。傳曰,依甲辰年例磨鍊,可也。
工曹參判李宜老狀啓也。臣於今月初一日卯時,祗承聖諭,傳諭于楊州邑內議政府右議政趙璥所住處,則以爲,臣之前後罪犯,宜伏邦憲,當其胥命之時,期於被譴而後已,而一番書啓,輒蒙一番恩敎,故悚蹙隕越,置身無地,不敢不承命退伏,而私心之惶恐待勘,有陪於前矣。卽伏奉批旨,至有何異待命之敎,俯燭賤臣之衷曲,如日月之照臨,臣於此,尤不勝感激怵惕之至。惟願惟此聖鑑,速賜威罰,以安賤分,以幸國事云矣。臣旣承偕來之命,故姑爲仍留之意,敢啓爲白臥乎事是良厼,詮次善啓向敎是事,傳曰,卿之擧措,一何若是過當?況今春幸,定於東道,卿於此時,又欲深入不出?聞卿所住,距陵所未踰一舍地云,與其勉屈於迫隘之際,無若及今簉朝,仍又陪扈?卿須諒之。且聞璿譜校役告完,而因卿在外,尙不進獻,此亦前未聞之事,由前由後,卿不可膠守前見。更望飜然登途,毋負予申諭之至意事,遣吏曹參判,傳諭,期於偕入。卿今移住之處,云是偕來亞卿家傍近地,予於是乎還切愧歎。早料卿歸,重於奉命,欲寓瞻依之義,則工參豈必特遣乎?今以他宰臣往諭者,爲卿從此向洛也。此意亦竝知悉事,傳諭于右議政。偕來宰臣,自持飯,前去宰臣,退去事,分付。
典牲直長閔彝顯疏曰,伏以,前冬逆變,又是載籍之所未有,凶圖結於將相,六字刀割變生肘腋,禍迫呼吸,何幸皇天祖宗,默垂眷佑,慈敎誕頒,揭若日星,罪人斯得,王章略伸,曾是綴旒之危,庶幾盤泰之安,凡在含生之列,莫不欣欣然攢手以賀。旣又伏聞顯號加隆,褥儀亟擧,慈功丕彰,聖孝增光,節屆三陽,歡均八域,而夫何天誅未訖于凶讎,大義不明於討復,主勢孤危,禍源潛滋。而人謀臲卼,天步艱屯,若涉大水,茫無津涯,焦惶憤惋,中外攸同,而如臣愚昧,亦具彝性,未嘗不中夜不寐,繞壁而彷徨也。仍伏念,臣以無似之賤,蒙不世之恩,凡其所被之禮遇,所叨之官銜,孰非萬萬踰分者,而緣臣誠淺辭拙終,不能仰格宸聽,每自循省,惶愧靡措。不圖玆者,又伏承掌憲除旨,繼以馹召遠辱,臣拜稽祗受,惝恍隕越,實不知何以致此也。以臣庸陋之質,猥從祿仕之末,其於問學之功,高尙之操,未嘗有一毫近似者,前後陳籲,不止一再,辭已殫矣,意亦窮矣。夫以我聖上日月之明,豈或未燭其實狀,而特以其濫登薦目,因循假借,以至前望之受點而殆同宿硏,班次之陞授而任其推遷,則正朱子所謂淸官顯職,安坐辭巽而得之?不忍以身啓此弊者。臣之私心慙恧,已無可言,而其於上乖朝家綜核之政,下貽四方聽聞之惑。何者,抑臣又有所悲恨惶蹙,愈久而不能自解者。嗚呼,离光奄晦,率土冤號,臣以世祿之裔,名添勸講之列,遙奉哀音,泣血摧腸,而情窮勢蹙,終不得奔慰輦下。及其祗承批旨,惻怛鄭重,至以古人處義,諭使赴哭,臣非木石,豈敢不思所以仰體,而惟是誤恩未收,行止多礙,只得進身城外,哭訣廞儀於路左士民之列,而旋卽尋鄕。至若輓章製進,猶爲臣子一分伸情之地,而臣之被選,旣由於曾叨侍從職名,則區區私義,固已難安。且臣祖故贊善臣遇洙,曾於壬申年間,被製輓之選,而陳疏力辭,竟不應命。臣之不肖,雖無能爲役,而亦有不敢弁髦先規者,遂致臨期,改屬於他人,則雖天慈曲遂,不加譴,而情禮缺然,實爲臣沒身痛恨之端。且臣伏聞向來庭籲之日,前銜蔭官之在京者,率皆陳章請討,有以見擧國之同情,而臣身在外,曾不得隨諸臣後,少伸沬血之忱。況今宗社之憂虞轉深,臣民之冤憤莫洩,而恩召之降,適在此時,則私懷崩迫,其欲一罄蘊結,以爲願忠畢義之圖者,一倍耿耿,未或忘廢,而惟其踪跡賤陋,情地窮隘,不敢自處以恒人,又不免一向泯默。義分都虧,衷情抑塞,徊徨飮泣,寧欲無生,若是者尤不宜濫廁是職,一任其虛帶也。玆將前後罪犯,猥從縣道,而冒死陳暴。伏乞天地父母,俯賜鑑照,亟命鐫削臣新授職名,仍勘臣孤負瀆撓之罪,俾憲章明而私分安,不勝大幸。臣無任涕泣祈懇之至,謹昧死以聞。答曰,省疏具悉爾懇。除旨纔降,巽牘又至,虛佇之餘,豈勝歉悵?以今國勢世道,彌綸康濟之責,實有望於林下之士。爾以世祿之家,願忠一念,豈後於在朝諸臣?控執若前,幡然無望,雖緣誠涉,爲爾慨慨。爾須體予至意,卽起上來,以副予如渴之思。仍傳曰,此批答,下諭于掌令閔彝顯處。
正言李洪載疏曰,伏以,皇天垂騭,劇賊就殲,慈旨誕宣,鴻功永昭,徽冊載擧,鰲忭惟均。仍伏念,臣趨參賀班,歸伏田廬,千萬意外,伏奉薇垣除旨,義重沐浴,卽宜竭蹶肅命,而目下犬馬之疾,實無時日內登途之勢,敢從縣道,先陳沬血之忱。伏乞聖明澄省焉。噫嘻,窮天地所未聞所未見云者,便屬討逆之常談,而若其膽掉骨靑,一倍憯毒者,豈有如近日逆變乎?十五字刀割將相巨族,挾淵藪而所窺者,國勢空虛,糾結醞釀,誠非一朝一夕之爲,而危機急鋒,迫在呼吸,四百年社稷之重,幾無幸於諸賊之手,古所謂二字刀割溫·操,不意復見。噫嘻,尙何言哉?然十六字刀割指劃羽翼,置之勿問,而誅則止於其身,綢繆腹心,聽若尋常,而罰不踰於薄竄,甚至於諉諸院相,不忍加法,一任其優遊於郊坰之間,自有討逆以來,果有若此事者否?從古爲國家者,雖以土地之廣,人民之富,而其本則莫不明義理扶倫綱,以維持於一世,誠以義理者,民彝也,倫綱者天序也。苟或須臾離而其國不殆者,臣未之聞也。猗我東朝殿下,盛斷赫然,闡義理於旣晦,植倫綱於已斁,國家一髮之危,得以少妥,此非但宗祧臣民之福也。而第觀今日上下擧措,汲汲了當,草草勘決,便謂之旣除旣治,已安已平,無復有深憂遠慮,乃至徑殺妖婢,顯有漫漶之跡。例究兇孽,終涉彌縫之擧,而無一人碎首而力言,今日北面於殿下者,已不可謂盡分,而惟我殿下,聖學卓越,淹貫經史,其於聖人五字刀割懲毖於溫·操之道,果亦何如也?伏願殿下,痛義理之復晦,惕倫綱之還斁,凡屬三司之請者,一竝快兪,以扶民彝,以秩天序焉。噫嘻,陰移,二字缺自來榮·德之凶謀,而傳神護法,一串互貫者,卽是榮·德之餘黨。蓋彼一種兇徒,不滿儲嗣之意,國言喧騰,及夫變出罔極,人情驚惑,由此執跡之見,誠不忍晷刻之共戴。乃者諺敎洞切,而鬼蜮輩罪狀,彰露無餘。凡有血氣之類,孰無疾聲呼籲,卽地復雪之心哉?然搢紳之間,口皆呑棗,數三章奏,亦歸緩視,此其故可知也。大抵畏怯顧瞻,已成今日痼弊,吁,亦慼矣,而後世苟有董狐之筆,其何以逃其誅乎?臣竊痛焉。目下爻象,萬無奈何。伏想聖鑑及此,亦必慨然,而猶於諸臣之批,亦不快納窮覈之道,猶靳於醫官乳媼之屬,鋤治之律,全抛於窩窟根柢之地。嗚呼,此何事也?諸臣無狀,雖若忘此讎,而以殿下至慈之德,豈或忘此讎歟?然且濡忍庇覆,尙不廓斷者,抑有何所待耶?臣愚死罪,敢以爲不然。天下萬事,可忍,而此讎之討,不可一日少忍。況以事勢利害言之,眞贓幾現,畢竟三尺,自知無倖,則其所爲計,何所不至?幽陰排布,彌久彌大而後,始行誅殛,則其間宗國之憂,已無可言,而下稍收殺,去益難處,曷若亟斷於不久不大之時,使彼奸肚早破,凶醜差少,而掃淸氛穢,偕底維新者哉?伏願殿下,試加長慮,克體古聖王生道殺人之義,遂下處分焉。至若時偉事,臺言峻發,太云晩矣。渠之平生罪惡,姑舍勿論,旣是宇賊之擬帥,則情節之兇慝,與宇賊二而一也。嚴鞫正法,一日爲急,而最是敢懷他腸,咆哮致慶之章,尤不可一刻容貸於覆載之間也。此賊一鞫,則夏秋之事,端緖可露,而只以其勢成威立,不欲觸犯,故雖有一段慷慨之見者,終不免後時,而似伏聞殿下,亦以語無證參,尙靳設鞫之請,臣不勝痛心。噫,伊日稠坐,豈無許多耳聞之人,而至今無一人挺身作證者,今日世道,可謂末如之何矣。此莫非諸臣之罪,而一番鞫問時偉,則渠雖至兇極獰,必不敢終始抵賴。伏願亟允臺請,以洩八方之悲憤焉。臣無任屛營祈懇之至。答曰,省疏具悉。豈有例究緩視之理?勿煩,爾其勿辭察職。
禁府啓目,前兵使李文德更招云云。批旨判下內辭意,逐條問目,反覆鉤覈是白乎矣,其所納招,一直發明,終不輸款,究厥情狀,極爲痛駭。關係係是莫重,平問難以取服,刑推得情,何如?判付啓,所對諸條中,亞將陞資事,誠如渠言,果出特恩,而外此事端,俱無模捉,無怪乎渠之如是發明。至於求謁卿相,被叱遭逐一款,渠供,亦以彼有指的,渠當發明爲言,而觀此前正言柳畊再次問啓,大體所對,如前摹索,而旣曰時原任大臣·都監堂上之所目擊云云。此則或勝於初對,而論以國體,不可質問於大臣·都監堂上,則崇品都尉,無異大臣,又不可緘問。此事究竟,無出於更問於渠,以辨虛實,過齋後開坐,更捧口招,期於指一取服爲良如敎。又啓目,成均館博士李彙更招云云。判付內辭意,反覆嚴問,則課試用情,雖似輸款,其所行私,豈止四人,而一味呑吐,終不直陳,究厥情狀,尤極痛惡,刑推得情,何如?判付啓,如渠遐土微蹤,初敢呑吐,今於更招嚴問之下,始乃歷擧四人名字,要爲塞責之計者,其矣情狀,極爲痛駭。通讀亦云國試,而渠敢以當初開口,出於公誦等語,肆然納供,尤萬萬無嚴。大體用手行私之跡,綻露無餘,泮長之見瞞,亦可推知。似此癡濫愚悖之人,決不可尋常勘處,而科場當律,何加於陋矣渠輩?此囚乙良,遠地定配爲良如敎。
丁未二月初一日辰時,上御重熙堂。右承旨與原春監司·京畿監司入侍時,右承旨李祖承,假注書李德鉉,記事官尹行任·金祖淳,原春監司金載瓚,京畿監司徐有防,以次進伏訖。有防曰,近年幸行時,畿邑應行條件中,連因特敎,有永減量減者。今此元陵幸行,分辨亦依近例擧行乎?敢此仰達矣。上曰,依爲之。出擧條載瓚曰,臣於昨秋,因公往順安縣,本縣衙舍北園,有仁元王后手種栗木,而自本縣,築墻建門,丹雘揭板,觀瞻非不崇嚴,而甲子年先大王御製,無處奉安,今揭于衙內小舍,而簷壁頹圮,蓬蒿蕪沒,每多不潔不敬之事,體貌不但不嚴,所見極其苟艱。臣意則自該道,建小閣于栗園中,以爲尊奉御製之地,似得宜矣。適因言端,敢此仰達。上曰,依爲之。出擧條命退,諸臣以次退出。
丁未二月初一日初更,上御重熙堂。坐直承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,薦法至嚴,誤薦不但竝坐擧主,當薦者之不薦,亦有罪焉。通編纔已印頒,前此申飭,何等諄複,而今見薦單,東班三品以上中薦擬者,承旨外卿宰,只是重臣鄭昌順·尹塾及戶·兵·刑判而已,西班二品以上,只是徐有大·鄭勖世二人而已,寧有如許國綱?況邊將竝擧,飭敎亦未幾,而知申外二品中尹塾·徐有大·徐有隣只是三人,此亦萬萬不成說。況將臣,尤豈無可薦之人,而無論守令·邊將,一竝闕却,此似細事,可知其不關重之一端。然則不薦爲高致,遵法爲疲惱乎?大抵前車之覆,專由於任情而忽細,則爲今日將臣者,事事如有謹畏之心,豈敢乃爾?廟堂笩薦,猶不敢然,況此歲首薦乎?訓·御將及守·摠使,爲先緘辭從重推考,他餘卿宰,該房,自當依法典請罪。雖亦自上處分,不薦人,雖過今日之限,皆令限三日薦擧,因此而有定式者。近來薦法,看作文具,雖無薦者,若欲差擬,必以本曹薦懸註之故,無薦無甚係關。此後守令望,承傳外,更無敢以本曹薦懸註事,永爲定式。邊將亦然,除非承傳,雖於副末,擬無薦者,無得擬望事,一體定式。近來廟薦,諸宰皆書不薦字,大臣初不致責,其流弊,溯而上之,至有此。今番事端,復須提飭之意,言于廟堂。又命書傳敎曰,應從駕者,從而先回,其律笞四十,三品以下,旣命附過還職,飭亦行矣。卿宰及堂上官,經還罷散人員,竝敍用。其時監察,安知無經還之人?又有不卽呈課之罪,當初獨漏,可謂倖逭,伊時參班臺監,一竝姑先從重推考。上曰,兩司諸臺,待明朝牌招,緘辭傳承受。出榻敎上曰,留院公事入之。賤臣承命出,持入進伏。上命書傳敎曰,政官待明朝牌招開政。又命書傳敎曰,責備之故,前判敦寧金鍾正敍用。又命書傳敎曰,前注書金孝建敍用,口傳還付,牌招察任。命退,承史以次退出。
上在昌德宮。停常參·經筵。
曺允大,以都摠府言啓曰,今日入直內三廳武兼禁軍及軍兵等,當爲中日習射,而毓祥宮仲朔春享祭齋戒相値,不得爲之之意,敢啓。傳曰,知道。
沈豐之啓曰,明日經筵,取稟。傳曰,停。
沈豐之啓曰,文臣製述,以何日爲之乎?敢稟。傳曰,十六日爲之。
權啓曰,禁衛營將官來言,今日本營軍兵,日次私習云矣,敢啓。傳曰,知道。
權啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,大臣·備局有司堂上,入侍。
傳于沈豐之曰,上京守令入侍。
曺允大,以備邊司言啓曰,前備局堂上,吏曹判書尹蓍東,禮曹參判李秉模,還差,與仁陵君李在協,使之仍察有司之任,何如?傳曰,允。
傳于洪仁浩曰,左副承旨,與上京守令入侍。
傳于沈豐之曰,都承旨,持祭報府入侍。
曺允大啓曰,知義禁李聖圭,時無職名,令該曹口傳付軍職,何如?傳曰,允。
兵曹口傳政事,副司直單李聖圭。
曺允大啓曰,今此元陵行幸時,何大臣留都乎?敢稟。傳曰,李判府事留都。
傳于沈豐之曰,提調,持湯劑入侍。
以吏曹參議李集斗牌不進罷職傳旨,傳于曺允大曰,只推。
有政。吏批,判書尹蓍東進,參判金憙奉命在外,參議李集斗牌不進,右承旨李祖承進。啓曰,玉堂闕員,今當差出,而擬望之人乏少,承旨及外任,竝擬,何如?傳曰,允。以馬之徽爲直講,朴知源爲軍資監主簿,李義度爲崇陵參奉,閔鍾顯爲副提學,鄭萬始爲副應敎,李庚運爲校理,李顯靖爲副校理,朴基正爲修撰,李聖圭爲知義禁,南衡重爲典牲主簿。贈左尹成壽山,贈吏判例兼,贈判決事成謹立,贈吏參例兼,已上贈職事,承傳。行副司直金持默,今加嘉善加資事,承傳。趙心泰爲會寧府使。
兵批,判書金履素進,參判申益彬,參議朴天衡病,參知柳誼入直進。以吳載純爲知事,宋載經爲都摠管,白東俊爲兼都正,李濬祥爲訓鍊判官,李英義爲主簿,李彙爲守門將,尹得逵爲江華中軍,具壽民爲晉州監牧官,崔亨郁爲同知,許侙爲宣傳官,鄭觀采爲黃海兵使。
備邊司,以金持默爲摠戎使。
曺允大啓曰,新除授摠戎使金持默,卽爲牌招,密符及敎諭書傳授,何如?傳曰,允。
左邊捕盜大將前望單子入之。金相玉落點。
傳于沈豐之曰,同副承旨入侍。
傳于沈豐之曰,工房承旨入侍。
曺允大,以弘文館言啓曰,本館上番闕直,事甚未安。今日政,新除授玉堂,待下批,竝卽牌招,以爲推移入直之地,何如?傳曰,允。
傳于趙衍德曰,坐直承旨入侍。
沈豐之啓曰,今此守令·邊將,應薦不薦人,令該曹察推,何如?傳曰,允。不薦之數,至於三百二十餘人之多,旣有限三日更捧之命,守令之如是不薦,猶未照察矣,觀此現告,尤萬萬駭然。此則分近道·中道·遠道,更令各於限內薦擧。十室之邑,必有忠信,況州·牧幅圓之廣乎?此後歲首薦,守令,毋得以無單報來,監司亦無敢枚擧登聞事定式,仍令廟堂,嚴飭各道,更勿犯科。
以咸鏡監司狀啓,大逆不道罪人炯采,應坐支屬,令攸司稟處事,傳于曺允大曰,自本道,依例爲奴婢事,令該曹,行會。
曺允大啓曰,新除授摠戎使金持默,時在京畿楊州地,密符傳授,一時爲急,斯速乘馹上來事,下諭,何如?傳曰,允。
以副校理鄭萬始牌不進罷職傳旨,傳于沈豐之曰,只推。
以京畿都事望筒,傳于趙衍德曰,都事雖非緊任。此時畿驛迎送,宜除貽弊之端,此望筒置之,姑令仍任。
曺允大啓曰,觀此問啓,大體則滉漾而已。然不可一向置之人鬼關頭,當以此更爲發問於李文德,而滿紙說話中,被叱遭逐此二句,或可爲指的發問之端乎?外此云云,都是支蔓,豈可以此問啓爲究意乎?近來臺閣言論,皆如此,爲世道誠不勝寒心。似此不實沒痕之事,初何無難言之,不念關係之莫重乎?更以的聞的知與否,問于臺臣以啓,今番則只以一二行對奏,無敢如前章皇事,命下矣。問于前正言柳畊,則以爲,當昨夏卜吉之時。噫,彼文德,敢懷顧惜之心,狂奔疾走,其時時原任大臣及都監堂上,無不求見,肆發沮戲圖免之說,故或當面而叱斥,或自外而拒絶,此則大臣諸宰之所目擊,閭巷輿儓之所耳聞。至於暗托轉囑之擧,渠旣如是而不得售計,則敢又晝宵出沒於俊·偉兄弟之家,情陰祕,計謀爛熳,畢竟趙時俊之筵奏出矣,此皆萬口之喧騰,而一世之憤惋也。前後凶悖之情節,明若觀火,則此豈非的聞而的知者乎?此外更無所奏之辭,惶恐云矣,敢啓。傳曰,知道。所對猶不別白。本事關係,何如,而以塗聽之說,如是圇說去,使人置之人鬼關頭,不但大關朝家刑政,此後所謂臺言之爽實狹雜者,皆將歸之國言,委之囂說,人心何以悅服,世道何以底定乎?卽欲嚴處,以尊臺閣,而所對中,旣曰有目擊,臺臣,果親自耳聞於所目擊之人乎?目擊伊誰,耳聞於何?此一款,不可不究竟,而欲待囚供入來,賜批矣。卽見李文德供辭,無論叱與逐,初無是事云爾,則臺臣之言,不可但以沒實言,如非關係至重,則豈或扶武弁抑臺臣乎?此事葛藤,至此之後,別無指一剖決,繼此紛挐,何以抖?啓語之相左委折,前正言柳畊,更爲問啓,可也。
以京畿監司狀啓,右議政趙璥辭職上疏上送事,傳于曺允大曰,近來該牧擧行,極爲稽忽,相臣辭疏呈徹,動費竟日,外此書啓往來,亦甚遲滯,不飭之責,卿實爲首,卿則推考。以此意,嚴飭該牧,亦令偕來宰臣知之。
以吏曹參判狀啓,右議政趙璥,先收偕來之命,仍勘臣罪事,傳于趙衍德曰,疏批已悉諭,且今予所企待之者,惟在於初六動駕時。蓋聞相府故事,毋論時原任,凡有迎送之禮,未嘗或闕。況卿所住,密邇陵所,卿義不當退坐私次,到今莫如先期進身之無乖分義,亦合事面。不在多言,卿須諒之諒之事,卿其更爲傳諭,期於偕入。
趙衍德,以吏曹言啓曰,今此社稷大祭終獻官前參判尹承烈塡差,而時無職名,令該曹口傳付軍職,何如?傳曰,允。
趙衍德,以吏曹言啓曰,今此嘉禮時儐者,以學生朴宗輔,今方塡差,而時無職名,令該曹依例口傳付軍職,以爲冠帶常仕之地,何如?傳曰,允。
兵曹口傳政事,副司勇單朴宗輔。
曺允大,以吏曹言啓曰,依本曹草記批旨,天安郡守洪彦燮,各別催促,使之當日內離發還官,而彦燮,如前固執,終不擧行,故謹以飭敎辭意,反覆曉諭,事知奴子及該部邸吏,亦爲捉來,分付督責,則但以速被嚴誅爲對,一向不變動。自臣曹,實無强令還任之勢,何以爲之乎?敢稟。傳曰,極爲駭然,拿處。
曺允大,以吏曹言啓曰,今此開氷司寒祭獻官,以成均館司藝劉度興,塡差,啓下矣。稱以身病,不爲出齋,書呈病不進擧案,事甚駭然。不得已以預差承文院判校金禧麟,陞實付標以入,而本曹請推之外,無他可施之罰,何以爲之?敢稟。傳曰,拿處。
曺允大,以兵曹言啓曰,依傳敎,今日宣仁門闌入人捉納將校河漢圖處,木一匹·布一匹,施賞之意,敢啓。傳曰,知道。
曺允大,以御營廳言啓曰,本廳前軍色從事官李彦祜,旣已敍用,仍爲差下,使之察任,何如?傳曰,允。
前戶曹判書趙璥疏曰,伏以,臣再控肝膈之蘊,備陳震迫之情,繼而有十餘度書啓,訟愆請譴,呼號不止,而上穹高遠,微忱未格,理窮勢極,只自抑塞煎泣而已。旣又夙宵思量,反復講究,而終未得其措躬之所,將欲抗顔冒恥,强起趨謝,則官旣不襯,義亦難進,殆若鐵限在前,未免株守如舊。將欲申暴悲懇,力辭祈免,則言不見槪,恩反虛辱,曠絶之眷,諄複之諭,愈往愈摯,而臣之不敢當之義,亦隨而愈甚,故每一封章,惶恐欲死,雖有矜愍臣者,亦不知爲臣謀矣。雖然,干瀆之罪,罪止臣身,濫膺之累,累及官方,彼此輕重,不啻相懸,故不得不更煩哀籲,以冀聖明之垂察焉。噫,國之安危,專在輔相,上不可以誤恩而輕授,下不可以匪分而冒受。苟或不當授而授之,則覆鋉之災興焉,不當受而受之,則負乘之寇至焉,是故其於授受之除,未或不兢兢也。今之人材誠眇然矣,傳所稱論道經邦之彦,寅亮匡弼之賢,固未可以易得,而然亦悃愊能孚信上下,才猷能綜理事務,力量能鎭服浮嘵,然後始可以矜式於具瞻之地,彌綸於當世之事。而乃以如臣之衰朽蹇劣,倥侗昏憒者,猝然畀之而不少之難愼,古所謂歇後作相者,猶不若是之駭且怪也。臣之抵死求解,豈但爲一身顚沛之懼而已哉?雖然此時臣自道之言,則殿下,必將認以爲謙辭,視以爲例讓,而至若區區之微執,實爲臣沒身自靖之圖,則安敢不罄陳乎?嗚呼,此何等時也?儲君之讎,義所必討,而賊醫·乳媼,一不訊覈,鞫囚凶孽,徑加酌處。慈敎之下,迄未有鉤得之道,而時月漸遠,人情漸狃,至慟深冤,將至於相忘之域,此臣所以沬血痛泣,誓不欲共載者也。況今匡賊之陰謀,復踵復逆之凶圖,世道之壞亂如彼,國勢之岌嶪如此,大聖人處分,失之太寬,八域含生之倫,莫不悲鬱,而若臣者,其在卿班,尙欲引義而告退,及叨大官,乃反貪榮而冒進,則臣實自愧,人謂斯何?此臣所以違拒逋慢,死不敢承膺者也。藉使臣,出而肅命,不過一登筵席,復申前請,而齟齬之言,無望於天心之感回,則其所自處之道,惟有狼狽逬出,倉黃走歸而止耳,少無裨補於國事,徒致顚倒於臣身,顧何益哉?若曰,姑捨汝所執,從事於簿書期會之末,而安享千鍾之富貴,甘受一世之唾罵,則臣雖至庸極陋,何忍爲此,而殿下之敦召臣不已者,豈欲其如是哉?且臣所帶宗簿寺提調,本非相職之所可兼管,故元無仍帶之規,揆以事例,便同已遞。況令本寺,方有譜略修改之役,而以臣之故,凡係稟啓擧行之事,未免停止云,臣心兢蹙,尤益罔措。伏乞聖明,特垂矜察,將臣本兼諸職,一倂鐫免,仍命攸司,勘臣之罪,以安私分,以肅朝綱,千萬幸甚。答曰,省疏具悉卿懇。別諭纔宣,辭疏踵至,滿紙千百言,要其歸趣,予則曰大無當云爾。庶官處義,猶且求其至當底道理,矧此大官乎?今卿所謂決退者,予則徒見其無益而反有妨焉。非不欲細加剖析,極窮泝論,而豈必煩諸文字?唯在登筵時面敍。附陳宗正提擧事,亦非出仕前擬議者。卿須安心勿辭,卽起上來簉朝。仍傳曰,此批答,遣史官,傳諭于右議政。
敎摠戎使金持默書,王若曰,中宸起鼓鼙之思,方注隆眷,北城專鈐鎋之任,庸錫殊章,玆敷心腹之溫音,聿賁肺腑之重寄。念我畿輔重鎭,莫如摠戎一營,竝漢山而成左右關防,隱然輔車之勢,與沁都〈而〉通水陸形勢,允矣桑土之謀。出而摠畿邑之兵機,責同諸路之節度,入則參廟堂之籌略,重比兩局之元戎,表裏河山,無異蜀棧之鳥道,內外倉庾,可藉晉陽之繭絲。倘非公侯干城之才,曷畀邦畿保障之責?惟卿,賢父肖子,大家餘風,處蔭路而恢綜理之規,世有枳鸞之嘆,居戚畹而守謹飭之度,門無游龍之譏,風猷祥和,在家得賢子弟之譽,體幹魁偉,之朝稱眞宰相之材。浿邑試製錦之謨,已許才諝之足任,樞府擢衣緋之列,可見倚畀之冞隆,顧當戎垣缺帥之辰,迺有台席剡公之奏。玆授卿以嘉善大夫摠戎使,卿其祗服寵命,克恢壯猷。念周家詰戎之圖,修軍政於廢弛之後,體漢壇拜將之寵,勉臣節於緩急之間。卻帥之詩·書是敦,宜思家範之不墜,朔方之旌旗頓變,必務師律之申嚴。繕倉廒而爲荒歲禦牧之資,飾樓櫓而存陰雨牗戶之戒。於戲,摠三輔而專責,卿其勉哉。屬一面而委毗,予何憂也?克殫殉國之悃,用副分閫之恩。故玆敎示,想宜知悉。知製敎臣李尙度製進
丁未二月初二日卯時,上御重熙堂。同副承旨入侍時,同副承旨曺允大,記事官金孝建·李相璜·金祖淳,以次進伏訖。上命書傳敎曰,差祭知義禁許遞,今日政差出,待下批牌招開坐。館直苟艱,在外及未肅拜玉堂許遞,今日政,一體差出。又命書傳敎曰,連値齋日,次對姑難爲之,大臣·備局有司堂上,食後來待,判尹亦令來待。又命書傳敎曰,將臣發緘,此胡難事?若曰有情勢,則日昨署經牌,何爲而入來乎?近來臺閣,發言則全沒模捉,處義則太涉顚倒,若此而何以糾正朝廷?不惟此也,酬應亦甚苦矣。牌不進臺諫傳旨,竝勿施,以前牌催促申飭承受。又命書傳敎曰,左承旨,馳詣儲慶宮·毓祥宮·延祐宮·懿昭廟·魂宮墓所,奉審摘奸以來。命退,諸臣以次出。
丁未二月初二日辰時,上御重熙堂。工房承旨入侍時,右承旨李祖承,假注書李德鉉,記事官李相璜·金祖淳,稟事閣臣原任直閣徐鼎修·徐龍輔,待敎尹行任,以次進伏訖。上曰,今日入來有司堂上,幾人,未還差者亦幾人,問于備局,可也。賤臣回奏曰,今日入來堂上,只徐有隣一人,而未還差者,李秉模·尹蓍東二人云矣。上曰,李命植有司堂上云耶?賤臣曰,未及問知矣。上曰,未還差有司堂上,竝還差,與之入侍事,言于大臣。賤臣承命出傳,還入進伏訖。命退,承史以次退出。
丁未二月初二日巳時,上御誠正閣。禮房承旨,與下直·上京守令入侍時,行都承旨沈豐之,假注書李德鉉,記事官李相璜·金祖淳,咸從府使尹履相,甑山縣令李彦植,義興縣監任希默,尙州牧使洪元燮,三登縣令趙鉉,山淸縣監南公轍,以次進伏訖。上命守令進前,奏職姓名。履相,進前奏職姓名。上曰,何以上來乎?履相曰,爲見老父而來矣。上命退伏。元燮,進前奏職姓名。上曰,那中年事,何如?元燮曰,地廣年荒,民事誠悶矣。鉉,進前奏職姓名。上曰,那中年事,何如?鉉曰,小米一石,錢爲三兩,年事已無可言,而民情甚切迫矣。公轍,進前奏職姓名。上命誦七事訖。上曰,下去修擧七事,可也。上命來待諸臣入侍。賤臣承命出,與領議政金致仁,仁陵君李在協,司直徐有隣,吏曹判書尹蓍東,判尹鄭昌順,禮曹參判李秉模,偕入進伏訖。致仁進前曰,朝晝異候,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,數昨入侍後,驚魂尙未定矣。往者雖不可追,伏望後來之留意焉。上曰,遂事不說,而予豈樂爲哉?致仁曰,摠戎使李昌運,病勢一向無減,將臣之三朔不受符,事體至爲未安,今姑許遞,何如?上〈曰〉,依爲之。出擧條致仁曰,判尹鄭昌順,今方入侍,備堂還差,何如?上曰,依爲之。出擧條致仁曰,奏御文字,何等體重,而頃日海伯狀啓,以前左相所啓,誤書以故相之名,揆以古人一點訟罪之義,大欠謹愼,極涉怪駭。前道臣嚴思晩罷職,其時不照檢捧納承旨,從重推考,何如?上曰,依爲之。出擧條致仁曰,惠堂未差之代,頃日旣以後筵陳達仰對矣。兵曹判書金履素,差下,使之察任,何如?上曰,依爲之。出擧條致仁曰,此兼摠戎使徐有寧巡點取稟狀啓也。當此災年,巡點亦爲飢民之弊,一體停止事,分付,何如?上曰,依爲之。出擧條致仁曰,北兵使李漢豐,頃因太僕草記降資,旋被赦典而蕩滌矣。降資則本職,自在當遞,而未出之前,卽已復資,重任不可數遞,仍任,何如?上曰,依爲之。上曰,左副承旨入侍。出榻敎致仁曰,重臣黃景源,今年爲小科回榜云,事係稀貴,故敢達矣。上曰,聞甚稀貴,依重臣姜杭諸人例,令該曹,詳考助給,可也。致仁曰,重臣以閣臣而秩踰輔國,似當用稍優之典矣。上曰,卿言好矣。食物衣資,使之加數輸送,可也。出擧條致仁曰,訓局多有未收殺之事,捕廳劇任,有妨兼察,左捕將李柱國,今姑許遞,何如?上曰,依爲之。出擧條蓍東曰,逆賊所出之地,降邑號罷守令,自前皆以胎生邑擧行,故今番水原降號,亦依近〈例爲〉之矣。取考大典通編綱常罪緣坐條小註,則似以時居邑爲定,然通編頒行之後,昨年安北·順天降號,亦是胎生邑云,此恐有違於法典。必有一番稟定,然後可以不眩於擧行。大臣,今方入侍,下詢處之,何如?上曰,依爲之。然則他餘降號,亦當一體釐改乎?領議政金致仁曰,似以通編頒行後,釐正擧行矣。上曰,依爲之。出擧條蓍東曰,文孝世子外家追榮,禮當貤贈三代,而昨年贈職,不及於已上兩代,似宜有依例加贈之典,故敢此仰達矣。上曰,依爲之。出擧條左副承旨洪仁浩曰,筵體至重,而下番翰林金祖淳,失措可駭,推考,何如?上〈曰〉,依爲之。出擧條命書傳敎曰,守·摠兩使,元無正三品兼帶之例,若以三品中除拜,則不得不陞資。如無特敎,則必以某職下批,時無加資之命,何以爲之〈之〉意取稟。如東銓之喬桐·會寧窠,西銓之新資堂上窠,此例自有一二可據之已事,而今日摠使新除後,該房·該曹,無此取稟。已是不察。甚至敎諭書,直以嘉善階書之者,尤涉未安,該房承旨,該曹堂上,竝推考。陞資一款,取考前例,措辭取稟後,待批下擧行事,分付。命退,諸臣以次退出。
丁未二月初二日午時,上御重熙堂。右副承旨與提調入侍時,右副承旨趙衍德,記事官尹行任·金祖淳,提調徐有隣,以次進伏訖。上命書傳敎曰,昨夕更遣亞卿,申諭至意,卿之幡然,方此企企,經宵無附啓之語,豈勝紆鬱?卿若以自箕營還朝日筵奏,爲踐言之左契,則此有一言可以勉出者。卿須簉朝陳請,然後於從與不從之間,自可出場,而卿何臆料於新卜之初,爲此逕庭之擧乎?況在朝僚相,爲國家苦心血誠,豈後於卿?卿獨如是之者,又豈不有妨於相敬之道乎?且況初六動駕,卿不可不迎送路左,此常禮則然。當此時,予欲渴意敦迫,此果不幾近於坐邀乎?由前由後,豈或固守前執?此意更令偕來宰臣,傳諭于右相,期於偕入。又命書傳敎曰,副提學,今日政差出,本館錄,使之不多日內爲之。命退,承史以次退出。
丁未二月初二日初更,上御重熙堂。坐直承旨入侍時,右副〈承旨〉趙衍德,假注書李德鉉,記事官尹行任·金祖淳,以次進伏訖。上命入留院公事。賤臣承命出,持入進伏。上命書判付訖。命退,承史以次退出。
上在昌德宮。停常參·經筵。
自午時至申時,日暈。
李祖承啓曰,自明日,玉堂備員間,視事,頉稟。傳曰,知道。
兵曹口傳政事,以李在協爲都摠管,朴祐源爲副摠管,成種仁爲文兼宣傳官。
李祖承啓曰,新除授摠戎使金持默,時無加資之命,何以爲之?敢稟。傳曰,加資。
摠管前望單子入之。都摠管鶴林〈君〉焴·李溎,副摠管申大升·金魯淳·具㢞·李鎭翼,分都摠管李聖圭落點。
傳于洪仁浩曰,坐直承旨入侍。
兵曹,以鄭昌聖爲守宮大將。
以吏曹參判狀啓,右議政趙璥,惶恐隕越,唯願早賜嚴譴事,傳于沈豐之曰,夜宣數行之諭,政竢來音,及見附啓之語,頓無開悟之望,到此予亦無辭可勉,來啓中以三件處義,反復爲說,予亦以此申復之可乎?納符曰,奏語卽卿自請之大秉執,而伊日適値日暮,且因講席之將開,元無指的說及者,考之記注,明有可據,卿忽認以已蒙兪,可至以出場二字,容易質言,此非臆料而何,僚相云云。亦非勤說於卿也,人各異見,雖在相敬之地,何必每事苟同?至於此事,所係何如,而卿獨長往,使僚相獨賢可乎?觀於枚卜錄,卜相何終不出脚者未之有焉。古之人之審於出處,豈或不及於卿哉?幸行日迎送事,此在卿分義關頭,非予所可强勸,而卿則以前進數十里,爲伸分義之一道,而此亦不幾近於百步五十步乎?雖無駕過之便,尙欲積誠起卿,期於必致,矧今鑾路東出,幽庄入望,予豈可徒然往來,不思載與歸之道乎?予不多誥,卿須深諒,分義事勢,毋更以逡巡之辭陳聞,待再明陪班來迎路左,以聽予心腹之諭事,左承旨傳諭于右議政,期於偕入。卿則先爲入來,聞兵曹·司僕言,因卿在鄕,偕來絡續之故,畿驛馬匹,多在卿所住之處,動駕之時,將不能成樣備待云。此似小事,國體則不成說,於卿心未知安乎否乎。竝須知悉事,一體,傳諭。
以訓鍊都監·禁衛營·御營廳帳幕軍,賞格別單,傳于洪仁浩曰,自本營,考例施賞。
以武藝別監馬才入格別單,傳于洪仁浩曰,木·布,自戶曹擧行,戶郞與宣傳官,眼同頒賞後,草記。鳥銃施賞,亦依此擧行。
以武藝別監賞格別單,傳于洪仁浩曰,戶郞與宣傳官,眼同施賞後,試記呈于政院。
沈豐之,以禮曹言啓曰,今此嘉禮時,三揀擇吉日,推擇取稟草記,傳曰,三揀擇及嘉禮日字,以今月念後,至來月初擇吉可也事,批下矣。卽令日官推擇,則今正月二十一日,至來月初七日,俱有拘忌,而三揀擇,二月初八日卯時,詣別宮,同日午時,朝見內習儀,同日同時納采,同日申時,敎命內入內出,納弊同月十一日午時,宣敎命,同日隨時詣闕,同月十二日辰時,朝見禮,同日未時,同牢同日申時,王大妃殿·惠慶宮·中宮殿朝見禮,同月十三日,隨時爲吉云。以此日時擧行,何如?傳曰,允。
洪仁浩,以都摠府言啓曰,今此元陵幸行時,侍衛不可不備員,而都摠管宋載經,未肅拜,副摠管金載順,身病猝重,勢難進參,李明運·任嵂,陣上進,將不得備員。未肅拜及身病人員,合有變通之道,令政院,急速稟旨變通,仍令該曹,以在京無故人,卽爲口傳差出,以爲備員侍衛之地,何如?傳曰,允。竝許遞。
權,以鑄錢所言啓曰,本所郞廳洪元燮外任代,戶曹正郞鄭東敎差下,使之察任,何如?傳曰,未經事,似難鍊熟,姑勿差代,可也。
洪仁浩,以義禁府言啓曰,咸鏡監司鄭民始狀啓,據刑曹粘目內,鏡城前判官李秉喆,移本府處之事,允下矣。李秉喆,時在任所云,依例發遣府羅將,交代後,拿來,何如?傳曰,允。
洪仁浩,以義禁府言啓曰,時囚罪人李彙原情公事判付內,遠地定配事,命下矣。李彙,咸鏡道端川府定配,而以判付內辭意,具罪目,依例發遣府羅將,押送配所,何如?傳曰,允。
洪仁浩,以義禁府言啓曰,時囚罪人鄭吉猷原情公事判付內,旣已汰去,本律,以公罪,照律放送,劉度興原情公事判付內,今日內,草記照律勘放事,命下矣。鄭吉猷,傳旨內守門將,常時不能檢飭,有此攔入,至於被捉之擧,拿問處之。罪取考律文,則大明律宮殿門擅入條有曰,擅入皇城門,而門官失覺察者,杖一百,大典通編雜令條有曰,王府決杖者,代以金贖云矣。鄭吉猷,杖一百,以公罪,收贖放送。劉度興傳旨內,開氷司寒祭獻官,塡差,啓下矣。稱以身病,不爲出齋,書呈病不進擧案,事甚駭然,罪取考律文,則大明律職制條有曰,其見任官員差遣,托故不行者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣。劉度興,杖一百收贖,告身盡行追奪,放送,何如?傳曰,允。如有功議,各減一等。
曺允大,以禁衛營言啓曰,瑞蔥臺試射時,本營帳幕軍,鳥銃得中單子判付,自本營,考例施賞事,命下矣。貫一中邊一中一名,邊二中六名,各木·布一疋,貫一中三名,邊一中八名,各木一疋,依例施賞之意,敢啓。傳曰,知道。此蓋別例試取,瑞蔥臺應試,只是度支所管軍兵,前此以度支布·木外,勿令待令之意,已有下敎。觀於今日擧行,兵曹軍色,則尙能遵守,而本營則不有定式。聞已待令,其爲違令之失,無異於當待不待,卿及軍色郞廳推考,後勿如是,可也。
曺允大,以御營廳言啓曰,依啓下單子判付,本廳帳幕軍柳大奉等二名,鳥銃貫一中,邊一中,各木二疋,金德彬等十四名,邊二中,各木一疋·布一疋,閔成哲等四名,貫一中,咸世福等十六名,邊一中,各木一疋,考例分等施賞之意,敢啓。傳曰,知道。此皆別例試取,瑞蔥臺應試,只是度支所管軍兵,前此以度支布·木外,勿令待令之意,已有下敎。觀於今日擧行,兵曹軍色,則尙能遵守,而本營則不有定式。聞已待令,其爲違令之失,無異於當待不待,卿及軍色郞廳推考,後勿如是,可也。
洪仁浩,以吏曹言啓曰,今此各陵攝行告由祭獻官,例以一品宗班都尉塡差,而老病公頉外,實無分排之路,一品重臣中,推移塡差以入之意,敢啓。傳曰,知道。
曺允大,以兵曹言啓曰,今此幸行時,巡將監軍單子,每日入啓受點矣。今番則動駕相値,不得入啓受點,以今二月初五日受點人員,初六日至,使之仍察之意,敢啓。傳曰,知道。
曺允大,以兵曹言啓曰,親臨瑞蔥臺試射時,別拔入格駕後禁軍朴漢文,上中木一疋,趙世寬等五人,上下布各一疋,依啓下別單,施賞之意,敢啓。傳曰,知道。
曺允大,以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移替直之意,敢啓。傳曰,知道。
曺允大,以兵曹言啓曰,景福宮衛將張致誠,身病猝病,勢難供職,呈狀乞遞。輪番之任,不可久曠,改差,何如?傳曰,允。
曺允大,以訓鍊都監言啓曰,本局帳幕軍,鳥銃邊三中一名,木綿一疋,布子二疋,貫一中邊一中一名,木綿二疋,邊二中三名,各木綿一疋,布子一疋,貫一中一名,邊一中二十二名,各木綿一疋,依啓下單子,考例施賞之意,敢啓。傳曰,知道。
行大司憲李,大司諫金翊休,執義李師濂,司諫鄭益祚,掌令李永穆,持平任希遠,獻納權恢,正言金載翼,修撰嚴思憲,副修撰李尙度·洪義浩啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷。二十四字刀割答三司曰,不允。六字刀割
行大司憲李,大司諫金翊休,執義李師濂,司諫鄭益祚,掌令李永穆,持平任希遠,獻納權恢,正言金載翼啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女,待年用法之命,大逆不道罪人斗恭親屬,應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答兩司曰,不允。
判中樞府事徐命善箚曰,伏以,臣支離一病,有進無退,醫藥則如水投石,筋力則如日下山。自量倍覺其收拾不得,而最是痢痔宿症,轉成瘡穿,房闥運用,尙且艱擧,鞍馬馳驅,尤無可望。此際陵園幸行,成命已下。今日洗馬之時,陪從之列,臣以太僕提擧,皆當備員進參,而似此病狀,萬無强策趨造之勢。若不及今變通,臣心之病裏惶悶,姑舍勿論,其爲國體之損傷,事面之苟艱,當如何哉?玆不得不冒控短章,疾聲呼籲。伏乞聖慈,俯垂鑑諒,亟遞太僕兼帶,俾不至公私損欠,千萬辛甚。答曰,省箚具悉卿懇。愼節極用悶慮,擬於今日洗馬之時穩接,此又緯繣,益切悵悵。卿須安心勿辭善攝,如或少間,須於還宮翌日造朝。仍傳曰,此批答,遣史官,傳諭于徐判府事。
同敦寧魚錫定疏曰,伏以,慈敎誕宣,安宗社於幾危,聖敎克伸,擧縟儀於颺徽,八域均忭,千秋有辭,邦國之慶,孰大於此?伏念,臣性本狷滯,迷不知變,頃於去就之際,自陷慢命之科,而聖度天大,鈇鉞不加,譴補未幾,恩宥遽降,敦府新命,宿衛兼銜,除旨荐下,追訟舊愆,信切惶蹙,須代登途,歸伏私次,而臣所帶本職,與領敦寧府事臣洪樂性,有友壻應避之嫌,承膺無路,玆陳短章。伏乞照例遞改,以安私分焉。臣於關西待罪之日,略效沐浴之義,而聯名一疏,不免草草,敢將未盡之懷,附陳辭疏之末。伏惟聖明,試垂察焉。臣伏讀諺敎,至自初怪底四字,不覺心骨戰掉,聲淚俱發矣。自五月喪禍,疑怪之情,中外同然,則人心固已至靈,及夫十行慈敎,疑怪之跡,端緖旣露,則天道亦自孔昭。然而亂領雖戮而王章多屈於諸賊,巨魁未得而鞫獄徑撤於數旬。凡於鞫情逆招,必多可論可覈之端,而汔未聞有極口痛劈者,苟彼凶逆輩,氣焰尙有以慴人,而有此囁嚅,則吁亦可怕矣。臣愚死罪,不審殿下體昊天遍覆之德,從大舜惟輕之訓,必欲使反測之心自安,禍亂之萌潛消,姑爲此包容彌縫之擧耶?臣竊爲之憂慨也。夫履霜堅氷之象,涓涓江河之戒,皆言其漸也。殿下容護國榮,七字刀割曲貸尙喆,而幾售凶復之謀,此豈非今日懲毖處耶?噫嘻,痛矣。鋤草必鋤其根,恐其復萌也。惟彼徑請斷乳,妄投毒劑,卽疑怪之根柢也。九月誕聖之慶,顯示不悅,倡說渠輩,不書慶字,卽根柢之根柢也。顧今這箇枝葉,皆從一根上生出來,則攀其枝葉,何難覈得其根柢也?諺敎未頒之前,則凶逆之徒,尙或有疑怯危懼之意,而諺敎旣頒,終不窮覈痛治,則竊恐尤無忌憚,益肆醞釀,未知何樣危禍之機,潛藏於何地,闖發於何日?以殿下聖明之姿,特達之智,何不三思及此乎?日前急變,又驚天聽,逆運卽伏王法,此莫非節上生節,枝上生枝之致。伏願殿下,奉行玆旨,窮治根窟,快雪神人之憤,永鞏億萬之基,邦國幸甚,臣民幸甚。臣杜門斂跡,自是素性,朝著間事,初無所與聞,自外還次,又此屬耳。章疏之出,亦未及獲見,而惟是同得之天,有所不泯,君讎未復,莫抑一天共戴之痛,國賊未討,實有朝夕岌嶪之危,愚衷所激,略有陳暴,而情出憂憤,言不知裁,臣無任屛營祈懇之至。答曰,省疏具悉。所辭依施。
獻納權恢疏曰,伏以,邦運不幸,亂逆層生,至於今番匡賊,紹述逆復之凶言而極矣。神人痛惋,曷有其極?臣於向日詣臺傳啓,未及承批,而大臣三司,求對入侍也。欲伸同情之請,敢隨諸臣之後,文陛纔登,天威遽震,所下辭敎,實是臣子所不忍承聞者。大僚以下,臆塞呑聲,擧有卽地滅死之願,而仍命速退,蒼黃逬出,上下隔塞,情志未通,氣像愁阻,無復可言。嗚呼,平日群下之所仰望於聖上者,實不在於唐·虞三代之下,則唐·虞三代之際,曷嘗有此等景色乎?聖心之惻怛,非不仰揣,而不瑕有欠於大聖人不動聲色之義耶?臣進旣不能碎首,退又不能刎頸,而秪有一端忠愛之忱,爲聖明惜此擧也。諸臣旣皆退出闕外,而臣與傳啓憲臣,爲承批旨,留待臺廳,掩泣相對。旣傳之啓,纔稟,還給之敎遽下,竝令卽地退去。此又自有臺閣以來,所未聞之事,而亦莫非如臣疲劣,忝居臺地,平日言議,不能見孚之致也。纔因亞諫疏論,雖蒙追賜例批,而臺體壞損,由於臣身,追思至今,惶汗浹背。臺端一步,鐵限在前,去就一節,初何可論?召牌之下,自犯荐違之罪,而至於小官之一日三牌,殆若創覩,怵於分義,雖不免冒沒一出,而處義壞當,無面可顯,縮伏竢愆,冞增悚恧。今因將臣發緘,又承兩司牌招之敎,而顧臣情踪,與他自別,更犯逋慢之罪,方切兢惶之忱,不意聖度天大,不以爲罪,又下只推之命。臣於是,悄怳感激,罔知攸措。以此情勢,萬無抗顔復出之路。伏乞聖慈,俯垂諒察,亟命削臣之職,治臣之罪,以礪臺風,以安私分,不勝幸甚。臣於乞免之章,不宜贅及他說,而目下之事,有不容泯默者,玆敢附陳。伏願垂察焉。日前諫臣之疏論李謙彬,實出於公共之憤,而聖批之下,乃以率口妄發爲敎,臣不勝訝惑之至。頃當五月罔極之時,渠敢以脩短係天,無所歸咎等語,肆然登奏於章疏者,是豈無心率口之言,而可歸於一時妄發之科耶?請削之論,聲罪之疏,迭發於伊時,輿論咈鬱,久猶未已,而嶠南雄府,又何爲而遽歸於此人也?李謙彬之揚揚冒赴,其放恣無忌之狀,固不足道,而檢擬銓官,亦不可無警,臣謂吏曹參議李集斗,亟施譴罷之典,斷不可已也。臣無任云云。答曰,省疏具悉。李集斗事,又如是抉摘,安知不出於挾私?此等之習,卽予深惡而痛斥者,近日如爾等在臺閣者,非集斗輩,何以效一日之責乎?似此風習,所欲先矯,爾等知之,詩不云乎?豈其食魚,必河之魴,安東雖非此人,豈無可爲者?伊時疏語之有心無心,姑舍是,論斥之說,至發於重臣筵奏,則自渠手汲汲照擬,何大不緊?跡近務勝,事若酬勞,此亦挾私之一端,雖可駭也。譴罷則過矣。爾疏亦難例批,勿辭。
義禁府啓目,李文德更招云云,判付內辭意,出問目反覆究問,則箇箇發明,終不直招,平問之下,難以取服,刑推得情,何如?判付啓,待前正言柳畊問啓,如無別般指的之事,直以決放之意草記,否則更問取招,期於究竟。
義禁府啓目,天安郡守洪彦燮原情云云,傳旨內辭緣,惶恐遲晩,所供如此,上裁,何如?判付啓,凡爲今日在廷之臣子,無論大官·小官,冤憤慟恨之心,豈後於此囚?觀此爰辭,大體一如投紱時報辭,促還後狀語,而朝廷自有國體與事面,豈可任渠所爲,便卽曲遂乎?不惟是也,蔭官處義,尤不當若是㟮屼,古或有除官不仕者,或有沒齒自劃者,而處義之際,未敢彰露說去,期必無痕圖解,此蓋國體事面所在,不得不然故耳。先輩尊朝廷之心,實爲後生新進之所可取法兺不喩,萬有一許副此囚之願,將使人人自劃而後已,寧有是理?此囚乙良,放送本事之外,賑邑民事,一日曠官,萬萬可悶,待城門開下送。如或逡巡,如渠幺麽蔭倅,焉逭方命之罪,此意,竝以嚴飭,分付。
義禁府啓目,守門將鄭吉猷原情云云,傳旨內辭緣,泛稱遲晩,刑推得情,何如?判付啓,旣已汰去,本律良中,以公罪,照律放送。
義禁府啓目,司藝劉度興原情云云,傳旨內辭緣,泛稱遲晩,刑推得情,何如?判付啓,今日內,以草記,照律勘放。
左承旨權狀啓也。臣敬奉聖諭,馳往傳諭于楊州邑內議政府右議政趙璥所住處,則以爲,臣之罪,可勝誅哉?以臣之故,近臣相續於官道,恩綸屢辱於荒村,其爲罪固已大矣,而今下批旨,至於四百有餘言之多,則其仰煩酬應於萬幾之中者,此又臣莫大之罪。臣方伏地隕越,恭俟誅殛之不暇,又安敢費辭仰對,更添重宸乙覽之勞乎?至於動駕時驛馬之不能成樣備待,臣於此,雖被萬戮,猶有餘罪。惟願遄伏鈇鉞之誅云矣。臣旣承偕來之命,姑爲仍留之意,馳啓爲白臥乎事。
吏曹參判金憙狀啓也。臣於本月初二日夜深後,祗承聖敎,傳諭于楊州邑內議政府右議政趙璥所住處,則以爲,臣於昨日,先陳辭疏,繼呈書啓,俱未及登徹,而卽伏承別諭下者,十行絲綸,諄複勤摯,責之以卿何臆料,諭之以卿須簉朝,陳請,自可出場,有若事未及出場,而臣妄自臆料者然,臣於此,有可以仰對者矣。臣之頃日所陳請者,誠淺辭拙,未蒙允許,故臣遂以臣自處之義,仰告於前席,而至有不敢着帽供仕之語,則臣言之俯從與不從,固已出場於伊日,臣豈敢臆料而然哉?至如卿獨如是之敎,又若臣欠誠於僚相者然,此則恐有所不然者。臣之伊日所奏,不止於懲討,而至以臣自處之義,妄有所陳達,則目下處義,與僚相·大相不同,臣豈欲自異於僚相而然哉?特以臣之前日所奏,由於痛迫,妄決處義於片言之間,便同走坂之勢,致今有難變改,此是臣自歸於粗率之科而已。豈有一毫欠敬於僚相之嫌乎?若夫迎送路左之敎,固是臣子之常禮,而聖敎又及於此,臣固感激奉行之不暇,而念臣罪負至重,尙在訟愆俟勘之中,顧安敢自同平人,近身輦路之傍乎?此則誠有所不敢焉者,而臣之粗伸義分之道,惟在於前進數十里之地,承聞回鑾之報,以爲自效之道而已。恩綸之下,未由趨承,此又臣莫大之罪,惶恐隕越。惟願早賜嚴譴云矣。臣旣承偕來之命,故姑爲仍留之意,敢啓爲白臥乎事。傳敎見上
丁未二月初三日卯時,上御暎花堂。瑞蔥臺試射入侍時,行都承旨沈豐之,左承旨權,右承旨李祖承,左副承旨洪仁浩,右副承旨趙衍德,同副承旨曺允大,記事官金孝建,假注書李德鉉,記事官李相璜·金祖淳,閣臣徐鼎修·李崑秀·尹行任,以次進伏訖。豐之曰,新除授摠戎使金持默,自鄕上來云,卽爲牌招,傳授密符及敎諭書,何如?上曰,依爲之。出擧條兵曹判書金履素曰,幸行回鑾後,隨駕軍兵犒饋,近年連以乾物擧行矣。今番則,何以爲之乎?敢稟。上曰,依近例,以乾犒饋,可也。出擧條試射訖。上命書傳敎曰,親臨瑞蔥臺時,別隊馬兵良人咸仁大,柳葉箭四中五分,駕前別抄閑良金慶完,右番武藝別監徐震輝,柳葉箭四中,右番武藝別監李有豐,柳葉箭三中四分,比校一中,右番武藝別監韓相五,柳葉箭三中五分,別隊兵馬良人朴泰茂,交龍旗步下奉持閑良蔡雲昌,柳葉箭三中四分,別隊馬兵兼司僕金泰福,良人崔成龍,騎芻三中,竝直赴殿試。右番武藝別監宋大運,柳葉箭三中四分,壯勇衛閑良史廷煥,右番武藝別監車弘濟,柳葉箭三中,武藝別監朴理漢,鳥銃三中五分,竝直赴會試。駕前別抄出身高龍得,柳葉箭四中,閑良金慶完,片箭二中,竝加資。駕前別抄崇祿李載弘,出身韓大鳳,柳葉箭貫一中邊一中,竝邊將除授。仍還內,諸臣以次退出。
丁未二月初三日酉時,上御重熙堂。坐直承旨入侍時,同副承旨曺允大,假注書李德鉉,記事官李相璜·金祖淳,以次進伏訖。以寶劍望筒,上命書傳敎曰,摠管中,差祭及未肅拜陣上進去人,竝許遞。前望單子入之,待下批牌招察任。命退,承史以次退出。
上在昌德宮。停常參·經筵。
以香室元陵親祭受押單子,傳于趙衍德曰,親押。
趙衍德啓曰,初五日元陵親祭齋戒,初六日·初七日國忌齋戒正日,初八日釋奠祭齋戒,初九日社稷節祭齋戒,視事,頉稟。傳曰,知道。
趙衍德啓曰,合辭方張之時,諫院無詣臺之員,事甚未安。除在外外,呈告人員,竝卽牌招,何如?傳曰,允。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,大臣·戶惠堂,食後來待。
洪義榮啓曰,領議政金致仁,戶曹判書李在簡,宣惠廳堂上徐有隣·金履素,依下敎來待矣。傳曰,入侍。
傳于洪義榮曰,尙衣提調來待。
洪仁浩啓曰,尙衣提調徐有隣·鄭昌順,依下敎來待矣。傳曰,入侍。
承旨前望單子入之。李在學落點。
傳于趙衍德曰,右承旨入侍。
以知義禁李聖圭牌不進推考傳旨,傳于洪義榮曰,許遞。前望單子入之。
知義禁前望單子入之。尹㧍落點。
刑曹參判·參議,前望單子入之。參判朴祐源,參議金履禧,落點。
傳于沈豐之曰,右承旨入侍。
玉堂前望單子入之。應敎趙濟魯,校理趙雲紀,副校理洪義浩·李彦祜,修撰朴基正,副修撰尹序東落點。
吏曹口傳政事,以趙鼎玉爲天安郡守。
傳于趙衍德曰,提調,持湯劑入侍。
傳于趙衍德曰,館錄,還宮後當爲之。未肅拜及在外玉堂許遞,前望單子入之。
沈豐之,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
傳于趙衍德曰,政官牌招開政。
沈豐之,以弘文館言啓曰,本館上番,姑陞入直,事甚未安。今日政,新除授玉堂,待下批,仍卽牌招入直,何如?傳曰,允。
以景慕宮提調望筒,傳于沈豐之曰,前提調仍任。
趙衍德,以吏批言啓曰,玉堂東壁,今當差出,而前望中無故之人,只有二人,以二望擬入之意,敢啓。傳曰,知道。
趙衍德,以吏批言啓曰,判書尹蓍東,參議李集斗,竝牌招不進,小臣獨政未安,何以爲之?敢稟。傳曰,仍爲之。
有政。吏批,判書尹蓍東牌不進,參判金憙進,參議李集斗牌不進,承旨趙衍德進。以韓光植爲持平,朴廣源爲副應敎,李百亨爲校理,成種仁爲副校理,李翼晉爲修撰,趙瓊爲戶曹參判,黃昇源爲大司成,尹塾爲分內局提調,鄭根爲軍器僉正,韓謩爲掌樂主簿,淸川君單金鍾正,東恩君單申大觀。會寧府使趙心泰,今加嘉善,加資事,承傳。兼鏡城府使李漢豐,肅川府使李潤慶,以上,仍任事,承傳。
有政。兵批,判書金履素病,參判申益彬病,參議朴天衡病,參知柳誼入直進,承旨洪義榮進。副司直單李度默·洪檢·金履禧·權·洪明浩·睦萬中·鄭彦郁。
洪仁浩啓曰,臣與左承旨李在學伴直矣。纔已出去,同副承旨曺允大,卽爲牌招入直,何如。傳曰,允。
傳于洪仁浩曰,左承旨聞有實,許遞。前望單子入之,待下批,牌招察任。
以宣惠廳供上單子,傳于李在學曰,以今經費,諸嬪通行之規,亦難遵用,月送條二百六十兩,以百五十兩量減。新宮如此,則宜無異同,慶壽宮亦爲以此數量減。
兵曹口傳政事,以曺潤根爲內禁將。
承旨前望單子入之。洪義榮落點。
沈豐之啓曰,新除授副摠管具㢞,時無職名,令該曹口傳付軍職,何如?傳曰,允。
兵曹口傳政〈事〉,副司直單具㢞。
以司諫鄭益祚,獻納權恢,正言金載翼牌不進罷職傳旨,傳于趙衍德曰,只推。
傳于曺允大曰,坐直承旨,與京畿監司入侍。
曺允大,以摠戎廳言啓曰,本廳中軍,今當差出,而擬望之人乏少,外任竝擬,何如?傳曰,允。
兵曹,以元厚鎭爲摠戎中軍。
曺允大啓曰,明日抄啓文臣課講時,何承旨進去乎?敢稟。傳曰,左副承旨進去。
趙衍德啓曰,親臨瑞蔥臺試射時,別隊馬兵咸仁大等,直赴傳旨,纔已,啓下矣。直赴板請出之意,敢啓。傳曰,知道。
洪仁浩啓曰,所對猶不別白,本事關係何如,而以塗聽之說,如是說去,使人置之人鬼關頭,不但大關朝家刑政而已,此後所謂臺言之爽實摚雜者,皆將歸之國言,委之囂說,人心何以悅服,世道何以底定乎?卽欲嚴處,以尊臺閣,而所對中,旣曰有目擊臺臣,果親自耳聞於所目擊之人乎?目擊伊誰,耳聞於何?此一款,不可不究竟,而欲待囚供入來,賜批矣。卽見李文德供辭,無論叱與逐,初無是事云爾,則臺臣之言,不可但以沒實言,如非關係至重,則豈或扶武弁抑臺臣乎?此事葛藤,至此之後,若無指一剖決,繼此紛挐,何以抖摟?啓語之相左委折,前正言柳畊處,更爲問啓可也事,命下矣。問于前正言柳畊,則以爲,臣於兩度問啓,非不欲極言悉陳,而特以不待臣持論,便同塗人耳目,故姑此泯默矣。蓋玆事本末,昨夏墓所卜吉之際,文德汲汲求見判府事臣李福源,有多般沮頉之言,則大臣嚴加斥退,更不得發口。伊後一武將,遽擬於中軍之望,則其時兵判,屢次往復,期於改望,而招致本營校屬,洞言其決不可遽擬之意。仍曰向來大僚,旣已嚴責,同堂之間,議論豈有異同爲言?都監堂上,卽錦城尉臣朴明源,而文德,以爲此是九世相傳之地,曾於年前,以墓所事有所云云,而洪奉朝賀,以此不爲卜用,至今不勝感戢云云。此非謀頉而何,此非沮戲而何?至於暗囑一款,看審之行纔返,時俊之奏遽發。時俊,初非看審之人,而其言若是丁寧,又以聞所聞爲說,則文德之圖囑,不待昏夜求謁之說,而明若觀火矣。臣之耳聞,果聞於無人不傳之時,而臣雖疲劣,曾忝諫職,何敢指陳言根,以壞臺風乎?武將·重臣及都尉皆在,焉敢誣也?此外更無所達之事云矣,敢啓。傳曰,待結末,當下敎矣。
洪義榮,以義禁府言啓曰,天安郡守洪彦燮,卽其地方定配事,承傳,啓下矣。洪彦燮,卽其地方天安郡定配,而以承傳內辭意,具罪目,依例發遣府羅將,押送配所之意,敢啓。傳曰,知道。
趙衍德,以義禁府言啓曰,鄭吉猷,杖一百,以公罪,收贖放送,劉度興,杖一百收贖,告身盡行追奪,放送,照律草記批旨內,如有功議,各減一等事,命下矣。鄭吉猷祖道涵,揚武原從功臣云,功減一等,杖九十,以公罪收贖,劉度興十六代祖敞,開國功臣云,功減一等,杖九十收贖,奪告身四等之意,敢啓。傳曰,知道。
趙衍德,以義禁府言啓曰,忠淸道放未放回啓判付內,李福良等放送,黃海道放未放回啓判付內,松禾崔宗漢,長淵李彦邦,瑞興李邦一放送,全羅道放未放回啓判付內,長城李秉鼎放送,咸鏡道放未放回啓判付內,德源李奎緯放送,咸興尹悌東特爲減等,平安道放未放回啓判付內,龍川徐敬默放送,熙川白師誾減等事,命下矣。李福良·朴健陽·柳鎭琡·金道恒·崔宗漢·李彦邦·李邦一·李奎緯·李秉鼎·徐敬默等,放送,尹悌東·白師誾等,徒三年事,分付,各該道臣之意,敢啓。傳曰,知道。
洪仁浩,以戶曹言啓曰,親臨瑞蔥臺試射時,馬才及鳥銃入格人等,賞格木·布,依判下數分給後,別單書入之意,敢啓。傳曰,知道。
洪義榮,以訓鍊都監言啓曰,依下敎,隨駕武藝別監一百二十人,每人三時饌價,三錢九分式,磨鍊,分給之意,敢啓。傳曰,知道。
洪義榮,以訓鍊都監言啓曰,今二月初六日元陵幸行時,銅龍門·西營入直禁衛軍及東營·集春營入直御營軍,依前例以訓局餘軍,前期一日替代事,自兵曹節目,啓下矣。銅龍門軍一百名,把摠鄭宅興,哨官李東亨,西營軍四十名,哨官洪格,東營軍五十名,哨官姜守性,集春營軍五十名,哨官吳道容率領,與禁·御兩營軍兵,前期一日,待標信替代入直,而還宮後,還爲替直之意,敢啓。傳曰,知道。
洪義榮,以禁衛營言啓曰,今二月初六日元陵幸行時,本營騎士二番步軍五哨,隨駕事,命下矣。外營各處入直將官·軍兵等,依例除標信出用,銅龍門·西營兩處入直將官·軍兵等,依定式,待標信出用,而依兵曹節目,以訓鍊都監餘軍,前期一日,替把,還宮後,還入直之意,敢啓。傳曰,知道。
洪義榮,以御營廳言啓曰,今此元陵幸行時,東營·集春營入直軍兵,以訓局餘軍,前期一日,替代事,自兵曹節目,啓下矣。今月初五日,東營·集春營入直將官·軍兵,依定式待標信出用,而與訓鍊都監餘軍,替代還宮後,還爲入直之意,敢啓。傳曰,知道。
洪義榮,以御營廳言啓曰,依下敎,駕前別抄金頤暎,馬上月刀,上中木一疋,李載弘·李雲漢,上下各布一疋,權應弼·李雲澤·李明洽·馬起龍,雙劍上下各布一疋,施賞之意,敢啓。傳曰,知道。
前行戶曹判書趙璥疏曰,伏以,臣孤負罔極之恩,荐犯難赦之罪,泣血陳懇,辭竭意罄,而天聽愈邈,兪音尙靳,悶蹙之極,罔知攸措。玆敢冒死申籲於天地父母之前,惟聖明哀憐而矜察焉。噫,臣之一味縮伏,不敢爲進身之計者,一則爲名器之不可玷汚也,一則爲微執之不可變改也。是豈可進而不進也哉?夫三事之職,責任至重,近世之居此職者,豈敢曰盡如古之大臣,而然皆一代之雋望耳。況今國勢之孤危如此,朝象之泮渙如此,風俗之乖漓如此?雖有鎭物之量,捄時之才,猶懼其不堪其任,況如臣之萬不近似者乎?其爲名器之玷汚,誠非細故,此臣所以愕然而驚,怵然而畏,寧伏逋慢之誅,而決不欲冒進者也。雖然,此猶是緩聲耳。若其所謂微執者,則彝倫之所係也,義理之所關也。鈇鉞之威而不可以奪也,軒駟之榮而不可以撓也。爲人臣子而昧却此義,則將不免爲禽爲獸,而無以自解於天下後世,可不懼哉?嗚呼,昨年夏秋之變,尙忍言哉?環東土億萬生靈,抱此窮天之至痛,而迄未能碎首剚腹,以洩其腐心痛骨之冤,與讎賊共戴一天,其可謂國有人乎?端緖可覈而不覈,情節可究而不究,至於逆醫乳媼之置而不問,而至冤無可洩之日,凶賊無可討之期,往古來今,寧有是哉?臣之向來筵奏,殆若痛哭於立談之頃,決退於霎時之間,而藉使臣,日日登對,縷縷陳請,要不過伊日所奏之言,則又安有未盡之餘蘊,而更進於告退之後乎?且昨下別諭,以臣之引義過當,有若欠敬僚相者然,誠不勝惶恐踧踖之至,雖於書啓之末,略有所論列,而忙未之悉陳,故不得不畢其說焉。夫人臣之處義,不可以一箇論也。或有以務積誠意,感回天心爲己任者焉,或有以欲全微諒,膠守一節,爲自靖者焉。惟此二者,各有所執,竝行不悖,此亦一道理也,彼亦一道理也。觀於先輩之所行,而亦可知矣。或出或處,或去或不去,跡雖不同,而同歸於義,事若非一而一出於誠,顧何嘗不敬而然哉?況今僚相,嚴於懲討,入而力爭於前席,出則胥命於金吾,苦心血誠,一直不解者,于今幾箇月矣。眞所謂人無間然者,臣固感歎之不暇,而若臣者,性本狂激,不能安住,言亦妄率,不能裁擇,走坂之勢已成,守株之見難改,輾轉迫隘,陷入於辜恩逋命之科,前後疏啓,率是臣自訟自責之辭。夫豈有一毫欠敬於僚相之嫌乎?恩諭連下,而承膺無路。伏乞聖明,諒臣所言之非出飾讓,察臣所守之宜蒙體念,特命亟削臣職,仍治臣積逋之罪,以爲人臣不忠之戒焉。臣無任屛營祈懇之至。答曰,省疏具悉卿懇。予於卿誠信未孚,一至於此乎?予則滿紙覶縷,傾困倒廩,卿則一直辭巽,若水投石,奚特致慨于卿?莫非予自反處也。多少商量,惟在輦路面諭,而卿又以進身數十里地爲言,迎送常禮,亦欲闕却,俄筵亦有所云云於領相者,想或關聽,回鑾之路,坐待路次,見卿,然後始可言旋,此意預令卿知之。予豈食言,與其如是相持?豈若出宮前肅命?仍又陪扈之爲穩當,卿須諒之諒之。仍傳曰,此批答,偕來承旨,傳諭,期於偕入。
黃海道海州幼學朴致昱·趙鵍徵·李勉儒·李仁麒·崔泰東·吳希覺·李豐林·尹善繼·崔永壽·沈誠之·李憲祖·姜赫興·尹致祥·吳泰長·金載遇·崔永暹·李伷·安晦復·崔道謙·呂光溥,進士吳希集,幼學尹鎭衡·吳彦謙·崔一協·崔道源·李慶鉉·崔一樂,進士金養魯,幼學安百禧·崔永彬·鄭得仁·崔一民·朴慶偃·李鼎煥·崔一熀,進士安,幼學李範緝·金允行·朴慶天·尹達人·金甲鳳·奉樂·尹學基·李範祖·金載延·安體淵·李之·吳師汶·金載遠·李泌·金行道·尹倬·李範周·金善行·金精璲·吳師澹·趙宜堡·朴慶吉·李彦命·金精瑞·李正普·李鉉壽·金宗默·吳希實·朴慶贄·姜大觀·金百朋·金行仁·李林儒·李元林·尹鎭泰·李誠敎·朴慶默·李景儒·尹彦基·朴致洛·姜錫齊·李偉·金益來·吳希點·朴慶燮·李謙儒·金礪勳,進士姜善謙,幼學柳永五·李範愚·金載寬,生員李一燧,幼學奉樂洙·李學儒·李範羲·金泠·李致誠·尹泰基·朴慶東·金觀默·朴慶大·李學祖·洪彦祚·李克誠·鄭植·金鑰·朴慶㝡·李學熙·李誠天·尹鎭恒·朴慶澤·兪彦琛·朴慶賚·李陽儒·李文林·吳普明·吳希立·洪漢祚·金世默·李豐休·李範梁·奉樂容·李俊·金顯謨·鄭膺祚·金純精,進士柳漢晉,幼學李範庸·金宗翰·吳普益·李元運·朴處倫·朴慶元·李誠復·金履默·吳希默·鄭宗煥·金顯道·李正吾·趙錫祚·李沂林·安錫復·吳普達·尹命基·朴處紞·閔正修·趙錫祿·姜瑗·姜善長·李儒·李範洙·白師行·尹鎭邦·朴慶通·金行默·李□□·奉樂□·李䨎·李若林·趙宜吉·金行儉·金一咸·吳普澤·安東晸·李會林·洪桂,進士金鴻,幼學李昌祖·姜聖杰·吳命翰·金顯坤·趙錫鵬·朴致星·朴處熙·李泗林·金達源·朴致愻·姜錫胤·尹·朴慶億·李範集·朴處綱·朴致祜·金鍮·朴慶殷·李憲栗·朴致亨·鄭紹隱·金鵬汝·洪處九·姜世木·李挺林·吳普揆·安東昇·朴致翌·申景命·姜必燁·朴致愿·朴慶陽·李慶得·李徽祖·李正垕·金達行·李範尙·具·姜泰一·李茂林·金元昌·金載聲·趙㯳·李魯參·李薰·李德裕·李萬林·崔鼎鎭·金行淵·金用漢·朴慶恒·李極·李國林·安東暎·李點·李基人·安學敏·朴致德·韓光源·朴能喆·李化·李容·朴慶星·金顯朝·李命俊·姜胤相·金基祚·李憲臣·具德行·朴慶植·鄭炯震·韓德裕·吳普憲·趙錫裕·愼思述·金天根·鄭纘隱·李羲佐·安錫範·李誠百·吳永朝·趙爀·金度默·趙宜益·安若天·李致大·朴惠吉·李學洙·李孝林·朴慶泰·李仡·李學良·金養義等疏曰,伏以,皇天佑我宗祊,巨逆之凶圖自著,天討已加,王大妃殿徽號初成,八域生靈,孰不快王章之方伸,賀縟儀之新成哉?第伏念君讎國賊,不共一天,亂臣賊子,人得以誅,則臣等雖僻在下鄕,亦我聖世陶甄中一物也。其在春秋之義,秉彝之心,寧或緩沐浴之討,而共一天之戴哉?嗚呼,一自文孝世子誕降之初,凡在京外民庶,擧絶漆室之歎,方切延頸之望,以爲我三宗血脈,萬年宗祊,永有所托矣。夫何前年五月之變,遽出於意慮之外,而尙有所期望者存耳。稍慰朝野之痛,擧切顒祝之忱,又何九月之變,繼出於未分娩之前?嗚呼,冤矣。天乎人乎,倉卒變出,朝野之訝惑雖深,宮闈事祕,凶徒之醞釀難明,頃伏見王大妃殿諺敎之頒下,繼伏見百僚之庭請,三司之交章,則始覺五月九月之變,非天也人也。亂賊之媒孽,到此難掩,臣民之冤忿,到此益深,以殿下好生之德,雖或有安反側化龍蛇之意,而反側終不可安也,龍蛇終不可化也。惟此諸賊,不但爲文孝世子之讎也,當爲宗社之賊,不但爲一國之讎也。抑當爲天下萬古之賊,則殿下,何不設鞫嚴訊,以破窩窟,而報宗社罔赦之讎哉?惟彼廷楫,旣任製藥之責,先絶乳道,孰使之爲哉?且在侍湯之列,交進熱劑,孰使之爲哉?其間操縱禍福,渠不敢推於天而諉於人矣。一鞫之下,窩窟將露,而側聽至今,尙無究覈之道,臺臣三司之請,終靳允許,臣等未知此何故也。至若時偉,包藏禍心,自擬戚聯,指揮妖宇,暗圖戎權,而獨不慶宗社之慶,亦不悲擧國之悲,抑何心腸,三尺至嚴,而但使安置而止?承款之宇鎭,尙令假息於天壤之間,則是豈曰國有法乎?以國人之疑,參之臺臣之章,則宇鎭猶是一前矛,廷楫亦一指使耳。疑有根委之盤錯,窩窟之鴟張,而我殿下,都置之於不問之科,王章不伸,國讎未報,使擧國含生,徒切腐心之痛,此臣等所以中夜繞壁,繼之以流涕痛哭者也。噫嘻,痛矣。惟我國家,何負於諸賊,而諸賊之負國,一至此哉?此而不討,則凶徒之疑懼轉深,將不知何樣,禍機伏於何處,豈非國家無窮之憂哉?天綱從此而墮矣,人彝從此而泯矣。臣等雖海陬腐儒,均蒙列聖朝作人之化,區區微忱,國耳公耳。寧無爲太子一死之願,而與國賊俱生乎?玆將人得誅之義,騈首天門,疾聲齊籲。伏願殿下,念宗社罔赦之讎,俯臣民腐心之痛,赫然明斷,亟從朝野之請,嚴訊逆楫,以破凶徒之窩,而安置之凶偉,承款之妖宇,竝正邦刑,一以報宗社之讎,一以雪臣民之憤焉。臣等愚迷無識,言不知裁,惶恐死罪。答曰,省疏具悉。爾等在草野,似未諳事實,以予至情,苟有所知,容或當問而不問,爾等退去,益務學業。仍傳曰,嘗聞嶺南,卽鄒魯之鄕,尙餘朴實之風,觀於日前疏語,果不爽所聞。今此海儒疏辭,亦與昨日海儒疏及一二方外疏,大有間焉。如是可謂公憤,予謂諸生惑之。此意令政院,招致兩道疏頭儒生,曉諭下送。
行大司憲李,大司諫金翊休,執義李師濂,司諫鄭益祚,掌令李永穆,持平任希遠,獻納權恢,正言金載翼,修撰嚴思憲,副修撰李尙度·洪義浩啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷,二十五字刀割答三司曰,不允。六字刀割
行大司憲李,大司諫金翊休,執義李師濂,司諫鄭益祚,掌令李永穆,持平任希遠,獻納權恢,正言金載翼啓曰,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭,親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答兩司曰,不允。
義禁府啓目,粘忠淸道放未放,竝依啓聞施行,何如?判付啓,依回啓,施行爲旀,島配中李福良段,放送爲旀,道臣推考事,依施爲良如敎。
義禁府啓目,粘咸鏡道放未放,依啓聞施行,何如?判付啓,依回啓,施行爲旀,德源李奎緯段,所坐旣無大關緊,在謫亦已多年,放送爲旀,咸興尹悌東段,特因世變之多錯,似此干科人,雖視以小小事薄薄過,而宇鎭當初,獨非阿蒙,以今頹綱,決不可闊略,到配僅亦數朔,而値今霈澤,特爲減等爲良如敎。
義禁府啓目,粘平安道放未放,竝〈依〉啓聞施行,何如?判付啓,依回啓,施行爲旀,龍川徐敬默段,不過嚴法禁之意,放送爲旀,熙川白師誾段,以渠地處,罹此罪科,焉逭視他加倍之律乎?但其射場一事,每認以樹立,然亦不可全釋,減等爲良如敎。
義禁府啓目,粘全羅道放未放,竝依啓聞施行,何如?判付啓,依回啓,施行爲旀,長城李秉鼎段,當初擧措,極爲怪駭,而本道放未放中,無論島配陸竄,此人外關係獄情,然則一道全闕,殊非頒敎之意,放送爲良如敎。
義禁府啓目,黃海道攷未放,竝〈依〉啓聞施行,何如?判付啓,徒配中松禾崔宗漢,長淵李彦邦等,依回啓,放送爲旀,瑞興李邦一段,人事固不足責,特以職名之自別,雖施流竄之擧,而眞所謂怒蠅拔劍,且當霈澤,特爲放送爲良如敎。
丁未二月初四日辰時,上御重熙堂。右承旨入侍時,右承旨李祖承,假注書李德鉉,記事官尹行任·金祖淳,閣臣鄭東俊,以次進伏訖。上命書傳敎曰,淆俗足智,窺覬成習,卽難醫之痼瘼,予每見此等處,不覺面潮肚熱。今番洪彦燮事,國體之虧損,姑無論,此非一天安郡守所敢煩徹朝廷者,藉令渠有迂怪之見,必欲沒齒自靖,凡所辭避之方,固不患無其道,不惟是也。近日此事,漸成波浪,使慘惻不忍提之事,反爲藉弄排擯之階,亦可謂辱朝廷大矣。況渠之擧措,決非幺麽蔭官所敢爲者,投紱於本道,呈訴於該曹,已萬萬屑越,及見爰辭,尤覺駭眼,昨今促敎之下,迷不知動,輒以限罪不赴官爲辭,殆若喉司入稟者然,又焉有如許紀綱?該郡守洪彦燮,卽其地方定配。上曰,偕來承旨許遞,前望單子入之,待下批牌招察任。出榻敎上曰,惠慶宮進服加減歸脾湯,十貼製入。出榻敎命書傳敎曰,賑邑守令,一刻曠官可悶,道內守令中,尤甚邑外,勿拘朔數,以內外職中有聲績人,拔例擇差。命退,承史以次退出。
丁未二月初四日午時,上御誠正閣。大臣·戶惠堂入侍時,行都承旨沈豐之,假注書李德鉉,記事官李相璜·金祖淳,領議政金致仁,宣惠廳堂上徐有隣·金履素,戶曹判書李在簡,以次進伏訖。致仁進前曰,朝晝異候,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,近來事,漸無可奈何,而至於儒疏事而極矣。欲以儒生,行臺閣之事,寧有如許道理,如許國體?昨日儒疏,措語甚怪異矣。致仁曰,雖因冤憤之弸中,而一疏再疏,事涉屑越,亟允其請,一番究覈,以答群情,似好矣。上曰,若有一分疑似之端則,五字刀割不爲究覈乎?雖欲究覈,誠無摸捉矣。致仁曰,雖以沒摸捉爲敎,而次次盤問,豈無可究之端緖?有隣曰,今番元陵幸行時,水刺間及藥房所用柴炭,元分辦中,有抹下之命,而京貢進排,反有弊端,依例令附近邑,進排,何如?上曰,依爲之。出擧條在簡曰,各宮房新設時,田土價銀二千兩,有輸送之例,而庚子年嘉禮時,因特敎減半輸送矣。今番則,何以爲之乎?上曰,今番則,以三分一爲之,可也。在簡曰,各宮房新設時,宮庄未備前,限五年本曹太一百石,惠廳米一百石,有輸送之例,而庚子年嘉禮時,亦因特敎,減半輸送矣。今番則,何以爲之乎?上曰,今番則,各三千石輸送,可也。出擧條命退,諸臣以次退出。
丁未二月初四日未時,上御重熙堂。提調,持湯劑入侍時,藥房提調徐有隣,右承旨李祖承,記事官金孝建·尹行任·金祖淳,以次進伏訖。有隣,奉進湯劑,上進御。祖承曰,郊外動駕時,畿營有旗鼓迎接之例矣。今番,亦依例擧行乎?上曰,今番則勿爲待令事,分付。命退,諸臣以次出。
丁未二月初四日酉時,上御重熙堂。坐直承旨入侍時,右副承旨趙衍德,假注書李德鉉,記事官尹行任·金祖淳,以次進伏訖。上命書傳敎曰,觀此祭報府,社壇春享大祭諸執事,多不擇差,初六日卽肄儀,而以春享差祭人,塡差於陵祭享,該曹事,極爲駭然,當該堂上,從重推考。下吏,令攸司各別科治。又命書傳敎曰,天安郡守之代,令該曹口傳各別擇差。此是賑邑守令,待下批,當日辭朝,仍令卽日下直。又命書傳敎曰,詞訟劇地,委屬可悶,未肅拜刑曹參判許遞,與參議未差之代,前望單子入之,待下批,待開門牌招察任。又命書傳敎曰,禁軍將中懸頉人改差,令該曹口傳差出。命退,承史以次退出。
上在昌德宮。停常參·經筵。
曺允大,以都摠府言啓曰,今日入直內三廳武兼禁軍及軍兵等,當爲中日習射,而元陵親祭齋戒相値,不得爲之之意,敢啓。傳曰,知道。
曺允大啓曰,備邊司郞廳來言,今日賓廳日次,而以元陵親祭齋戒,不得來會之意,敢啓。傳曰,知道。
傳于曺允大曰,吏房承旨入侍。
傳于曺允大曰,左承旨入侍。
備忘記,黃海兵使鄭觀采下直,長弓一張,長箭一部,片箭一部,筒兒一箇,賜給。
傳于曺允大曰,課講入侍。
沈豐之啓曰,右副承旨洪義榮,以其親病,陳疏徑出,原疏,以齋日纔已退却矣。今日齋宿時,承旨不可不備員,何以爲之?敢稟。傳曰,許遞,前望單子入之,待下批牌招齋宿。
承旨前望單子入之。李亨元落點。
傳于曺允大曰,政官牌招開政。
有政。吏批,判書尹蓍東進,參判金憙式暇,參議未差,承旨洪仁浩進。以李時秀爲吏曹參議,鄭良翰爲司藝,沈鏔爲軍器判官,許混爲典籍,崔挺祥爲繕工主簿,鄭涑爲延豊縣監,兪彦錥爲監察。景慕宮提調鄭昌聖,仍任事,承傳。洪昌源爲贊儀。
再政。贊儀改望,以兪華爲贊儀。
有政。兵批,判書金履素進,參判申益彬病,參議朴天衡病,參知柳誼入直進,承旨曺允大進。以李在簡爲都摠管,柳義飬爲副摠管,鄭景淳爲副摠管,金基正爲曹司衛將,李重聃爲景福將,吳鼎漢爲訓鍊主簿,兪國柱爲武兼,尹承烈·南玄老·李時秀·李東遇·李東顯·李昌漢·呂善亨·姜游·趙英鎭·申大升·洪秉聖·李泰永·兪恒柱·鄭存中·姜·南柱老·林蓍喆·徐有成·洪檍爲副司直,具允鈺爲知事。北兵使李漢益,仍任事,承傳。
曺允大啓曰,新除授修撰朴基正,方在罷散中,何以爲之?敢稟。傳曰,敍用。
傳于曺允大曰,出宮門路,以協陽門爲之。
以摠府寶劍望筒及侍衛望筒,傳于洪仁浩曰,藥院兼帶及未肅拜人許遞,以在京無故人,今日政差出,待下批牌招。寶劍及侍衛望筒,更爲修正以入。
傳于洪仁浩曰,在外及未肅拜摠管許遞,前望單子入之,待下批牌招。
摠管前望單子入之。都摠管鄭好仁,副摠管李度默,落點。
曺允大啓曰,申時聚軍後,百官戎服,自是規例,而副摠管李度默,禁府都事李東榮,漢城庶尹朴一源,以帽帶入來闕中,事甚未安。推考,何如?傳曰,允。
曺允大啓曰,銅龍門·西營入直軍,隨駕,東營·集春營入直軍,留陣時,替代標信請出之意,敢啓。傳曰,知道。
曺允大,以兵曹言啓曰,今此陵幸時,右邊捕盜大將徐有大,兼察左邊之任,而以禁衛大將,領軍隨駕矣。回鑾間,留都御營大將李敬懋,姑令權察,何如?傳曰,允。
曺允大啓曰,因兵曹草記,今此陵幸時,右邊捕盜大將徐有大,兼察左邊之任,而以禁衛大將,領軍隨駕矣。回鑾間,留都御營大將李敬懋,姑令權察事,允下矣。留都御營大將李敬懋,卽爲牌招,以爲聽傳敎之地,何如?傳曰,允。
曺允大,以留都大臣李福源言啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
曺允大,以守禦廳言啓曰,今此元陵幸行時,各營諸色標下餘軍,量宜作隊,將官領率,留待入直本營事,自兵曹節目,啓下矣。本廳中軍吳載熙,別破陣四十名,標下軍四十名,量宜作隊,領率將官,今月初五日申時量,依例留營入直之意,敢啓。傳曰,知道。
曺允大,以禁衛營言啓曰,今二月初六日,元陵幸行時,本營騎士二番步軍五哨,隨駕矣。本營則千摠柳大源,騎士將李普漢,哨官成位方·金宗鉉,敎鍊官權德恒,騎士二十五人,工匠牙兵三十五名,露梁牙兵十名,兼別破陣二名,率領入直,南別營則哨官閔,別騎衛二人,露梁牙兵十名,率領守直,火藥庫則哨官林洽,別破陣八名,兼別破陣五名,率領守直之意,敢啓。傳曰,知道。
洪仁浩,以刑曹言啓曰,祭享色書吏,各別嚴囚,過寒食後科治事,命下矣。依傳敎,當該祭享色書吏安性得,各別嚴囚之意,敢啓。傳曰,知道。
以前承旨權狀啓,右議政趙璥,前進樓院事,傳于曺允大曰,昨批中云云,如不以爲慰藉之假說,則明日還宮時,當於路次經宿乎?予不多言,卿須諒之事,更遣承旨,傳諭。
大提學金鍾秀疏曰,伏以,臣之遙帶文衡重任,已及三朔,寤寐不寧,而所仰恃者,挨到竣事之日,卽臣去職之限爾。念臣之初拜文衡也,抵死質誓,十上辭本,及至跨兩歲過六朔,然後冒沒肅命,蓋以國朝寶鑑跋文事急,而事過之後,旋獲解免,在其時則只是乞養之後耳。猶尙如此,況今乞骸之後?雖閑司漫職,初不敢爲一日從宦計,則副急一肅,亦豈不自知其行止昌被?廉防毁傷,而特緣前席受命,所重有在,事期迫頭,逃遁不得,故也。今則親進箋文·玉冊文·璿譜跋文,纔已次第進御矣。更不容一日虛縻,以添罪戾,玆敢悉暴前後事實,仰首嗚呼。伏願天地父母,曲垂憐察,亟許遞改臣三館之任,仍命將臣本職,一竝鐫免,使公私兩幸焉。且臣有不得不附引者,有文衡則兩館提學,銓官不得擅通,文苑故事也。臣於前月,獲接政眼,始知有提學新通。臣旣不以文衡自居,則人亦不以文衡處臣,固也無足怪,而所可惜者,四百年文苑故事之打壞,自臣而始也。噫,臣已退之人也。選格存壞,非臣所敢與論,而臣旣不幸,虛銜尙在身邊,則臣不敢以臣匪其人,而遂廢其職之舊也。伏乞治臣不職之罪,以存文苑故事焉。抑臣於頃日帳前,以禍本未祛,憂危轉甚,累煩謦咳,而及夫大臣進前也。又以辭令之失,略效匡救之義矣。仄聞伊日大臣諸臣之求對也。聖敎有萬萬非爲人,臣子所敢承聆者,蒼黃逬退,殆同迫逐,其事遂至姑寢。噫噫,此何擧也?臣自春宮侍講之初,每伏覩聖學高明,必以究極義理,務歸至當,爲進德修業之要,臣竊不勝欽仰感歎。所貴乎義理至當者,雖或當處變之際,要不失斟酌之宜而已。豈意今日過擧之至此極也哉?嗚呼,以殿下人倫之至,聖慮之出於靡極不用者,臣豈不仰認,而今乃不問義理可否,不計衆論是非,直以臣子所不忍聞之敎,作爲箝人口以求勝之資,則其流之弊,將何所不至,而我聖上究極義理,務歸至當之本意,尙安在哉?至若臺疏批旨中,朕舌莫捫之敎,外示悔悟之意,而終無改繹之實,則於此,臣尤不勝慨歎也。伏願殿下,淵然遠覽,翻然改圖,深念宗社之憂,亟從國人之言,然後繼自今,凡於辭令之發,必愼必戒,俾無頻復之慮焉。答曰,省疏具悉。文衡重任,寧或乍授旋解乎?附引文任擅通事,如卿言,銓官誠有不審。似因生疎之致,卿於何有?尾陳事,意在匡救,可見愛君之誠,伊日筵敎,豈得已也?卿其勿辭,竢間赴召。仍傳于曺允大曰,情理如可强,明日郊次迎送事,下諭。
刑曹啓目,粘忠淸道放未放回啓云云。本曹所關定配罪人放秩·未放秩乙良,竝依啓聞施行爲白乎旀,稟秩罪人瑞山金鍊宗,鎭岑嚴聖德,前啓中置之放稟,而未承覆啓處分,是如不爲後錄者,揆以事例,殊涉疎忽,該道臣推考。海美高春大等八名,入於本道初赦放秩中,結城金日三等十一名,姑爲仍配事,纔已仰請矣。不可以前啓之防塞,一向仍置,竝放送之意,分付道臣,何如?判付啓,奏御文字,事體何等嚴重,徒·流·放·仍,關係又甚不輕,而本道啓本中,初赦放稟之類,擅拔於再赦啓本者,極爲駭然。雖與前海伯之竝與未放,而不錄再赦文書,差有間焉。後弊所在,不可推考而止,越俸一等,卿曹回啓之不察,反有甚於本道。初赦稟秩中,防啓之十九名,再赦回啓只言十一名,已失照管,外此違錯,不一其端,卿則從重推考爲旀。大抵徒配,遇赦卽放,近或有干連於重獄者,徒配中,始有放·仍區別之謬規,而終非制法之本意,後勿如是,復舊爲之之意,日前已有下敎於前判堂鄭昌聖登筵時矣。卿或未及承聞是隱喩,前啓徒配韓山金必復等四十八人,毋論放稟未放,竝放送爲旀。前啓未放中,不限年秩,黃澗東方召史,旣非殺獄元犯,恩津金宗浩,亦非罔赦之罪,再啓中,永春林召史,舒川浣禮,亦與東方召史,罪無異同,當初發配,不過出於懲治之意,竝放送爲旀,未放及減等,竝依回啓,施行爲良如敎。又啓目,粘黃海道放未放回啓云云。本曹所管定配罪人放秩中,兔山盧濟雲等,前赦回啓中,已以依啓聞施行仰請,稟秩中信川高仁壽,亦已請放,則今無可論是白乎旀,金達中等段,或所坐不輕,或情理可惡,故前啓,俱以仍配陳請矣。再經赦典,合有疎釋,竝依啓聞放送爲白遣,稟秩中,長連奴仁得等,竝放送爲白遣,豐川李致彬等,罪名俱係深重,竝只仍配爲白遣,鳳山趙重晉段,宜有減等之典是白遣,未放秩乙良,竝依啓聞施行爲白乎矣,其中長淵徐致恭段,姑令減等之意,竝以分付道臣,何如?判付啓,徒配中,長連金達中等三十九人,勿論回啓之放,仍舊例申復之後,自在當放之科,竝放送爲旀,谷山鄭遂麒,新溪鄭遂龜等,與趙相羽,事件各異,亦知本情之無他,竝放送爲旀,長淵徐致恭減等事,與未放之類,依回啓,施行爲良如敎。又啓目,粘咸鏡道放未放回啓云云。本曹所管定配罪〈人〉放秩中,高原李命寬等,前赦啓本中,以依啓聞施行回啓,今無可論是白遣,吉州全一采等,稟秩中,定平申等,前赦仰請仍配矣。再經赦典,恐不無參恕之典,全一采·朴聖中竝放送,申等,竝姑減等爲白乎旀,未放秩乙良,依啓聞施行爲白乎矣,其中明川金春起等,竝令減等,洪原金宗麗段,亦爲減等之意,分付道臣,何如?判付啓,本道啓本中,放秩徒配罪人吉州全一采等四人,竝放。稟秩流三千里罪人定平申等三人,依道臣區別,一竝放送爲旀,明川金春起等七人,減等事,依卿曹回啓施行爲旀,未放秩端川金成才,安邊尹再莘,北靑朴文彬等,放送事分付爲良如敎。又啓目,粘全羅道放未放回啓云云。本曹所管定配罪人,放秩乙良,竝依啓聞施行爲白乎矣,前赦啓本中放秩稟秩七名,前已登聞,而未及承批是如,竝不擧論者,揆以事理,極涉疎忽,該道臣推考爲白遣,樂安許洙等,依前仍配爲白遣,未放秩中,和順趙明彬段,臣曹不敢擅便,上裁敎是白乎旀,金堤李斗煥等,竝只減等之意,分付道臣,何如?判付啓,初赦徒配中,茂朱朴順才等十九人,毋論放秩·未放秩,依湖西判付,竝放送。如是定式之後,原啓抹下,金時得等三人,自當以勿限年移錄,依此分付爲旀,充軍中龍安安宅祚,處分旣因特敎,亦爲放送爲旀,定配未放秩中寶城婢今色·谷城韓辰彬,當初刑配,俱不過重人命之意,泰仁尹永福·靈巖金汝俊·長興閔大孫,亦出於嚴法禁之義,竝放送爲旀,和順趙明彬,御藥何等審重,則他道之置崔潤泰於減等,已甚駭然。明彬之因此旁照,置之請放秩,卿曹事極爲未安,不料卿之如是回啓,與潤泰,置之勿限年秩,更勿擧論爲旀,金堤李斗煥·金溝車好信等,如非特敎,必是風聞,則輕請減等,果何所據?亦竝勿論,卿則爲先從重推考。興陽崔碩休等,減等及未放之類,依回啓,施行爲旀,道臣請推事,意謂此道臣,審愼於奏御文字,而如是做錯,必因官怠之致,越俸二等爲良如敎。又啓目,粘平安道放未放回啓云云。本曹所管定配罪人放秩中,定州安仁國前赦回啓中,已以依啓聞施行仰請,則無可更論是白遣,价川韓驗碩等段,入他道仍秩稟秩中,中和申鎭弼段,前赦俱以仍配仰請矣。再經赦典,合有疎釋之道,竝只放送,龜城金大興段,前已請放,今無可論是白遣,未放秩乙良,依啓聞施行爲白乎矣,其中蔘契貢人嘉山崔潤泰,姑置減等,恐合事宜是白乎矣,御藥體重,臣曹不敢擅便,上裁敎是白乎旀,龍川皇甫稷等段,姑令減等,昌城全商鉉段,減等,鐵山鄭歲宗等段,亦爲減等之意,分付道臣,何如?判付啓,徒配中价川李松老等六人,旣有申復之式,勿論放仍,竝放送之意,分付爲旀。熙川文仁樞·渭源車得福等二人,移錄於勿限年秩,价川韓驗碩·中和申鎭弼,其在爲民除害之意,不可以再經赦典,有所活狹,竝仍。龜城金大興,所坐不過微眚,特敎定配,無難請放,寧有如許事體?道臣之置稟秩,亦甚不察,竝從重推考。大興乙良,亦爲勿論爲旀,嘉山崔潤泰段,渠以京貢之人,莫重御藥,奸狀綻露,生出獄門,亦云幸矣,豈可與一時領納之審藥比論乎?捏引不襯之事,輕請減等,大是意外,重御藥尊國法之意,果安在哉?卿與道臣,竝越俸五等爲旀,未放秩中,泰川鄭宗殷·楚山楊德福·雲山奴順伊,俱不過懲礪之意,竝放送,未放秩,依回啓,施行爲良如敎。又啓目,粘京畿放未放回啓云云。仍秩乙良,竝依啓聞施行爲白乎矣,稟秩中,朔寧朴順光·未至配所罪人婢士今·朴東佑等段,竝姑置之意,分付道臣,何如?判付啓,楊州文尙濂,所坐旣無關係,放送,朔寧朴順光,自刺足懲其罪,減等爲良如敎。
前承旨權狀啓也。議政府右議政趙璥,以爲當此幸行之時,以賤臣去就,致勤聖念,諄諄誨責,至及於迎送之節,而臣積罪未勘,方在悚蹙俟譴之中,故不敢自同平人。祗迎於輦路之傍,而亦不敢偃處遠地,今方進伏近郊,以爲粗伸義分之計云,而當日午時量,自楊州邑內所住處,前進三十里,留住于樓院店舍是白乎所,臣旣承偕來之命,隨往仍留之意,馳啓爲白臥乎事。傳敎見上
丁未二月初五日卯時,上御誠正閣。課講入侍時,行都承旨沈豐之,假注書李德鉉,記注官承膺祚,記事官李宗烈,以次進伏訖。引儀,引課講試官檢校直提學李秉模,原任直閣金憙,及抄啓文臣入庭,行四拜禮訖,秉模等,以次陞殿進伏。上命書傳敎曰,舊選猶不敢然,況以新選,最初應講日,如是晩赴?渠輩全沒嚴畏之心者,萬萬痛駭,今日課講時,晩到抄啓文臣等,勿論新舊選,竝令該府,卽爲拿囚,下敎前,勿爲捧供。又命書榻敎曰,黃海兵使當日辭朝。上命進講抄啓文臣,宋祥濂等,以次進講訖。命退,諸臣以次退出。
丁未二月初五日巳時,上御重熙堂。吏房承旨入侍時,左副承旨趙衍德,記事官金孝建·李崑秀·金祖淳,以次進伏訖。上命書各道放未放判付訖。命書傳敎曰,赦典文書磨勘,前後何限,而今番放未放啓本之該道修狀,本曹覆啓,無不荒亂雜糅。以此半日酬應,咸鏡一道外,在在皆襲一套。似此簿書間事,如是做錯,道伯曹堂事,極爲駭然。略已分等處分,而此後不可不復舊釐正,令該曹知悉。回啓體形,先自照察,仍以後勿如是之意,嚴飭。兩湖·兩西·嶺南修啓,日前猶已催促,而今日始知之,原春道啓本,尙不入來,不可但以稽忽言,當該前道臣,從重推考,仍令新伯,不多日內,修啓。命退,諸臣以次出。
上在昌德宮。停常參·經筵。
大駕詣晝停所入幕次後,奎章閣·政院·玉堂·藥房口傳問安。答曰,知道。
詣元陵,入齋室後,奎章閣·政院·玉堂·藥房口傳問安。答曰,知道。
酌獻禮罷後,奎章閣·政院·玉堂·藥房口傳問安。答曰,知道。
還詣晝停所後,奎章閣·政院·玉堂·藥房口傳問安。答曰,知道。
還宮後,奎章閣·政院·玉堂·藥房·朝廷二品以上·六曹長官口傳問安。答曰,知道。
傳于曺允大曰,侍衛軍兵毛具。
趙衍德啓曰,臣敬奉聖諭,馳往傳諭于議政府右議政趙璥所住處,則以爲,臣之來詣近郊,雖出於粗伸義分之意,而惶恐惶恐如負大何,卽又承宣,侵夜遠臨,奉傳批旨,至有臣子不敢聞之敎。臣於此,求死不得,今方進伏路傍,恭俟嚴譴,而近侍之暫時留滯,極涉悚悶。惟願先收偕來之命云矣,敢啓。答曰,知道。旣遣戶參偕來,承旨先爲入來。爾其更爲馳進,祗迎與否知來。
洪義榮啓曰,議政府錄事來言,右議政趙璥,以爲臣之前後罪犯,合被誅殛之典,而今此臣兄之奉命往來,在臣身,尤爲莫大之罪。臣苟有一分可進之勢,則昨日必已入城,肅命於動駕之前,豈敢仰煩責敎之屢下,而今則尤有所萬萬震懍,萬萬痛迫者。噫,使父兄傳諭,勉出子弟,則其爲子弟者之心,將何如哉?臣方泣血叩胸,求死不得,而在聖朝敦尙孝悌之德,亦恐所損非細。賤臣無一報效,而以臣之故,仰累聖化,一至於此,安敢一息偃處於衣冠之列乎?今方伏地免冠,席藁頓首,恭俟鈇鉞之誅云矣,敢啓。傳曰,知道。方在路次,待卿入來,須卽爲入侍。前啓,雖以前銜承召爲言,此係無例之擧,不可自卿創開。竝須知悉事,更遣承旨,傳諭。
戶曹參判趙瓊啓曰,臣敬奉聖諭,馳往樓院,則議政府右議政趙璥,已爲進詣于晝停所近處云,故臣仍又馳往,傳諭于所住處,則以爲,臣辜恩慢命,罪積如山,卽又有臣兄之達宵馳來,奉傳聖諭,而臣之罪,死猶難贖矣。噫,臣之來伏此地,固已萬萬惶恐,又安敢夤緣事會,冒沒出仕,重自陷於無忌憚之科乎?今此肅命之敎,死不敢奉承,至於入侍,則以臣區區戀慕之誠,何敢固辭乎?若以前銜,許令入對,則謹當卽地趨承云矣,敢啓。傳曰,今方還進路次,待卿肅命,引見後回駕,以前銜入侍云云,卿言萬萬不當。此意卿更爲傳諭,期於偕入。
傳于曺允大曰,右副承旨入侍。
傳于沈豐之曰,同副承旨入侍。
曺允大啓曰,卽者議政府錄事來言,右議政趙璥,以爲積罪未勘,不敢偃處郊外,還尋鄕路云。係是大臣去就,而帳殿親授命召,無措辭,從門隙來納,何以爲之?敢稟。傳曰,卿何若是困予?昨因徹宵,不得接目,今日還宮之後,又以偕來及敦諭等事,役役無暇隙。忽於夜漏已闌之後,命召無端來納,又以寸紙,書送還尋鄕路之意於院中云,此何擧也?非胥命而納符,自有中書,未之聞焉。親授之物,使錄事傳納,亦未知爲當。卿之還尋鄕路,所執何在?設或自劃於見任,如筵奏之云云。豈必尋鄕,然後遂初心也?從古辭樞密之人,獨於溫公稱之,未曾作走匿洛社之行,前例有無。姑捨是,如是之際,其爲聽聞之該惑,體例之乖損,爲如何哉?且聞卿之鄕行,當在來朝云,不拘深夜,留門東城,更使史官,齎傳命召仍令偕入。到此,未知又將何辭以禦之乎。卿須諒之諒之事,卽令徹漏前,往宣于右議政。
以童蒙鄭盤石上言,傳于曺允大曰,奉保夫人,仍給三年祿,自是常典,其間未及受書年條,卽爲計給於鄭哥處分付戶曹。
以閑良咸興孫上言,傳于曺允大曰,尙不奉行,極爲駭然,令該曹,申飭。
以幼學成丙烈上言,傳于曺允大曰,觀此上言,極爲稀異。先朝恩數之逈越,卽予仰覩,此人之至今生存,亦云異事。尊高年之外,借以實職之銜,實合追述之義也。後日政,卽爲擬望事,分付兵曹。
以幼學李輝璧上言,傳于曺允大曰,雖非回啓之事,兵判知之。
以幼學李齊白上言,傳于曺允大曰,令道伯,問于本官狀聞事,下諭。此上言,下送。
元陵幸行親祭敎是時,亞獻官行判府事金熤,終獻官錦城尉朴明源,贊禮行禮曹判書李命植,典祀官奉常正柳匡天,陵司別檢李貞運,執禮直閣鄭大容,執尊修撰嚴思憲,大祝待敎尹行任,祝史副修撰李尙度,齋郞副校理洪義浩,贊者引儀任藗·崔慶鎭,謁者兼引儀慶邦運,假引儀李孝達,贊引假引儀李師益·許㬘,祭監監察金載恒·朴瑞源。
丁未二月初六日丑時,上御重熙堂。工房承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,延豊縣監當日辭朝。又命書傳敎曰,今將出宮,卿進詣晝停所肅命,仍爲入侍事,遣亞卿,傳諭于右議政,期於偕入。仍傳曰,亞卿戶曹參判進去。命退,承史以次退出。
丁未二月初六日寅時,上詣元陵。展謁親祭,仍詣健元陵展謁,入侍時,行都承旨沈豐之,左承旨李亨元,右承旨李祖承,左副承旨洪仁浩,右副承旨趙衍德,同副承旨曺允大,檢校直閣徐鼎修,檢校待敎李崑秀,待敎尹行任,記事官金孝建,假注書李德鉉,記事官李相璜·金祖淳,以次侍立訖,上具黑頭冕·黲布·戎服,除插羽,乘輿出協陽門至仁政門。左通禮,啓請降輿乘馬,上降輿乘馬。左通禮,啓請進發,駕至敦化門外,左通禮啓請駕少駐,侍衛之臣,上馬畢。左通禮,啓請進發,駕至晝停下馬所左通禮,啓請下馬,上下馬。左右通禮,前導入幄次,陪從百官,各就位。大駕將出,左通禮,啓請出次,上出次,左通禮,啓請乘馬,上乘馬,進發駕至元陵下馬所。左通禮,啓請下馬乘輿,上下馬乘輿,左右通禮,前導至大次前。左右通禮,啓請降輿,上降輿入大次。展謁時至,左通禮,詣大次前,啓請外辦,上改具翼善冠·黲袍·烏犀帶·白皮靴,乘輿出至紅門外。左通禮,啓請降輿,上降輿,詣展謁版位,北向立。左通禮,啓請鞠躬四拜興平身,上鞠躬四拜興平身。陪從百官同左右通禮,導上至陵上,奉審訖,左右通禮,前導入小次。祭時至,左通禮,詣小次前,啓請行禮,上具翼善冠·黲袍·烏犀帶·白皮靴,盥帨以出。贊禮導上,陞自東階,詣版位西向立。贊禮,啓請鞠躬四拜興平身,上鞠躬四拜興平身。贊禮,導上詣尊所西向立,亨元酌酒,鼎修,以爵受酒。贊禮,導上詣神位前北向立,贊禮啓請跪,上跪,祖承奉香盒,仁浩奉香爐,跪進。贊禮,啓請三上香,上三上香,仁浩奠爐于案,鼎修,以爵跪進,上執爵獻爵,以爵授鼎修,奠于神位前。贊禮,啓請俯伏興少退,北向跪,上俯伏興少退,北向跪,大祝進神位之右,東向跪,讀祝文訖。贊禮,啓請俯伏興平身,上俯伏興平身出戶,降復位。贊禮,導上入小次,亞獻·終獻訖。贊禮,啓請出次,上出次。贊禮,導上復位,啓請鞠躬四拜興平身,上鞠躬四拜興平身。贊禮,導上詣望瘞位,北向立,大祝奉祝版燎於坎。贊禮,啓請禮畢,左通禮,導上還入小次。辭陵禮時至,左通禮,啓請出次,上仍具翼善冠·黲袍·烏犀帶·白皮靴,以出。左右通禮,前導詣辭陵位,北向立,左通禮,啓請鞠躬四拜興平身,上鞠躬四拜興平身,左右通禮,導上還至紅門外,啓請乘輿,上乘輿。命書傳敎曰,顯陵·穆陵·徽陵·崇陵·惠陵,當展拜,該房以此,知悉。至健元陵紅門外,左通禮,跪啓請降輿。上降輿,詣版位,北向立。左通禮,啓請鞠躬四拜興平身,上鞠躬四拜興平身,詣陵上奉審訖。仍詣顯陵,如健元陵禮,次詣穆陵,如顯陵禮,次詣徽陵,如穆陵禮,次詣崇陵,如徽陵禮,次詣惠陵,如崇陵禮。還大次,還宮時至,左通禮,詣大次前,啓請外辦,上改具黑頭冕·黲布·戎服,除插羽以出。左通禮,啓請乘輿,上乘輿。左右通禮,前導至降輿所,啓請降輿乘馬。上降輿乘馬。命書傳敎曰,左副承旨,馳詣泰陵·康陵,奉審以來。還御晝停所,命領議政及徐判府事入侍。賤臣承命出,與領議政金致仁,判府事徐命善,偕入進伏訖。致仁等曰,侵曉動駕,歷拜諸陵,勞動旣多,聖體,若何?上曰,一樣矣。上曰,領相今番,始爲奉審元陵乎?致仁曰,丙申卜吉之際,一番看審,今番始爲奉審矣。上曰,右相事,誠可悶矣。今日必欲出場後還宮,似致日暮矣。致仁曰,聞右相來詣近處云矣。上曰,今曉已來,待卿則今始知之乎?卿何不勸其出膺耶?致仁曰,臣日前,伏承筵敎後,果以私書勉出,而自來固執,似難以臣言動得矣。亨元,持入右相言送啓辭。上命豐之讀奏訖。上曰,免冠云云。誠是意外,觀瞻豈不可悶乎?仍命衍德曰,免冠席槀,此何擧措?卽爲入侍之意,往諭,可也。衍德回奏曰,雖小官,免冠待罪之後,不可以官職出脚。臣旣作此擧之後,不敢肅命在所必然,溫諭之下,逋慢若此,誠是死罪,惟俟鈇鉞之誅云矣。致仁曰,國體分義,不當若是。雖已免冠,古有將軍冠之語,豈可以一番免冠,永作不出之階乎?命善曰,領相之言是矣。免冠,古多有之,何可以此爲自劃之端乎?上命豐之曰,入侍諸大臣之議,皆以爲事體分義,決不當一味固辭云。非但僚相之議如此,予旣以雖至經宿,期於勉出爲敎,則今豈可不致卿,而遽然還宮?卽爲入來事,往諭,可也。豐之回奏曰,因一介賤臣之負罪,法駕久駐幄次,此尤臣罪,他無可達之事云矣。上命亨元曰,卿何不於予望見處來伏耶?入來後,當回鑾,卽爲入來事,往諭,可也。亨元回奏曰,右相席槀免冠,泣涕如雨而對曰,臣之負罪,至於如此,惟願速被誅罰云矣。上曰,伏在何處?亨元曰,塗泥之田,只藉槀席矣。上曰,一提學入來乎?豐之曰,俄見其參班矣。上曰,使之入侍。賤臣承命出傳,回奏曰,金鍾秀,已自陵所徑歸云矣。上曰,文衡上疏,卿等見之乎?致仁曰,果見之矣。上曰,文苑故事,果如文衡之疏乎?致仁曰,文任通淸時,問議於文衡,卽是前例矣。上曰,吏判以此引義云,是果不得不然乎?致仁曰,此何必然?臣意則一番上疏,亦似過矣。上曰,卿言是矣。不過官師相規,而文任則當何以自處耶?致仁曰,似不爲行公矣。命善曰,新通兩文任,俱是實才,而事端如此,誠可惜矣。致仁曰,有重通之例,重通則似不必以此自引矣。上曰,徐命膺爲吏參時,有十三通人,重通之事,其人輩果何以自處乎?命善曰,其時通淸,乃臺通,卽是苦銜,故其人輩,皆不行公,而大抵重通,擧皆無礙行公矣。上命亨元曰,右相書啓,以亞卿之送其兄,尤爲難安之端云。今則勉從卿志,戶參偕來,特許還收,以安卿心,以開進身之路,從速入來之意,更爲往諭。亨元回奏曰,聖敎雖如此,惟願速死云矣。上曰,旣有待卿肅命後還宮之成命,而今若因卿固執,不能使卿出肅,徑先還宮,前言便歸虛地。雨意若此,日勢已暮,而還宮尙遲,卿心安乎否乎?卽爲入來事,注書往諭,可也。賤臣回奏曰,傳諭後,大臣無一言仰答,只爲伏地流涕。賤臣,以爲有速爲來往之下敎,不可暫留,何以回奏爲言,則大臣,答以作此光景,何以抗顔登筵乎?惟願速死云矣。上曰,然則將撤夜於此乎?自有君君臣臣之分,似無如卿今日所爲者矣。須勿困予,卽爲入來事,更爲往諭,可也。賤臣回奏曰,以此貌樣,何辭可達?惟願速死云矣。上命亨元曰,昨夜動駕,今日展拜七陵,回到此處,而爲見卿,尙不進水刺,此時豈可如此耶?更以此意,往諭,可也。亨元回奏曰,右相一樣如前泣對曰,罪戾漸積,惟願速被死罪。此外無他可達之辭云矣。上曰,如是下敎,而一向如此,此豈成說乎?國體豈不顧,而觀瞻亦不怪乎?致仁曰,不成事體道理,誠悶然矣。上曰,卿等出去,待右相入來,更爲登筵,可也。致仁·命善,承命退出。上命豐之曰,展拜之後,卽爲回駕,不進水刺,而苦俟卿之承膺,今已過午矣。去就雖重,分義亦豈可不念乎?仍下不忍聞之下敎。豐之曰,此下敎,臣不敢奉往傳諭。上曰,第諭下敎之大意,可也。豐之回奏曰,至承臣子不敢聞之下敎,臣罪至此,尤合萬死,惟願速被嚴誅云矣。上曰,今欲躬進,然猶不爲入來乎?賤臣承命往諭,回奏曰,無非臣萬死難贖之罪,惟願速死云矣。上曰,書啓,若以前銜入侍,則當趨承云,而此亦不爲,何也?賤臣回奏曰,俄者下敎,實是臣子之死罪矣。爲人臣負此死罪,何以抗顔登筵乎?惟願速死云矣。上曰,然則俄者下敎,竝還收,以前銜卽爲入來事,往諭,可也。賤臣回奏曰,傳諭之後,今方入來矣。上升御座,揭幄帳敎曰,右相入來云,路由作門之外事,分付錄事。仍命領議政·徐判府事入侍。賤臣承命出,與致仁·命善偕入進伏。右議政趙璥,到作門之外,上望見敎曰,右相到彼矣。命善曰,今則可謂漸入嘉境,而右相以平服來到矣。上曰,然乎?設令以前銜入侍,帳前服色,何可用平服乎?戶參必有戎服,卽爲換着之意,往諭,可也。豐之回奏曰,右相已爲戎服矣。上命行任曰,卿旣來詣作門之外,予之欣竚倍深,須卽肅命而入侍事,往諭,可也。行任回奏曰,右相,以爲臣之進到作門,惟是前銜入侍之計,而忽伏承肅拜之命,俄頃之間,辭敎有異,臣之去就,固無足道,而其在王言必信之義,恐未穩當云矣。致仁曰,右相此擧,隱然以山林自處矣。上曰,山林,例以前銜自處矣。致仁曰,山林之終始不出脚者,或有白衣登筵之例,故每多擧其前銜矣。上曰,肅拜前,傳授命召,曾聞有例矣。命善曰,肅廟朝故相崔錫鼎,果於除拜前,先受命召矣。上曰,此例似爲今日可據之事,而右相,每以前戶判自處,命召之授於前戶判,旣涉無名,設或授之而終又不受,則豈不難處乎?致仁曰,右相雖以前銜陳疏,而聖批,輒以傳諭右相爲敎。且若登筵而親授,則分義道理,焉敢不受乎?右相自家則不自知其駭擧,而大抵處義,自有許多般道理,則國體臣分之有損,觀瞻聽聞之有駭,都不顧念,只以自己意見,欲立自己固執,此實非好事矣。命善曰,雖有所執,如此則誠過當矣。上命衍德曰,作門內外,不過數步,卽爲進到門內之意,往諭,可也。璥進詣作門內。上曰,右相進前之意,往諭。賤臣承命出,與璥偕入進伏。上曰,卿之今日擧措,此何事也?前後事不須盡說,以一言問卿,臣分固若是乎?璥曰,臣之前後違逋,罔非臣死罪,而俄者荐承人臣不敢聞之敎,於是乎臣罪愈積,措躬無地。惟願遄被誅罰矣。上曰,卿之西伯遞來,登筵所仰請,只是一件事,而今則書啓及上疏所論,爲兩件事,何也?璥曰,當初亦以兩件事,仰奏矣。臣何敢以不奏之事,謂之仰奏乎?上曰,卿之不欲入侍,何也?璥曰,非但罪積未勘,職名猶在,雖一時豈敢以此職名,晏然登對乎?上曰,免冠席槀,非卿創始,古大臣,亦多行之。然卿之今日擧措,豈不有駭於聽聞乎?璥曰,欲屛伏田廬,則是有偃處之罪,欲祗謁路左,則有要君之嫌,不得不爲此擧措。其體貌之乖損,瞻聽之駭怪,臣豈不知之乎?惟願早降處分焉。上曰,僚相之議,皆以卿爲當肅拜,而且以今日之擧措爲悶,切勸卿承膺,僚相豈可誤卿,卿何自信已見,無所變動乎?璥曰,僚相之勸臣出肅,只是人事上說話矣。上顧謂致仁曰,卿等,但以人事上勸出右相乎?致仁曰,寧有是哉?不但臣等之所見如此,求之分義道理,決不可若是故也。璥曰,臣之此擧,豈敢樂爲,而悲冤弸中,討復尙稽,則無寧自處以窮民,以卒餘生,此實臣不得已之下策也。上曰,卿之頃夕登對時語意,似以予於此,若有事端而不爲究覈者然。然則予之所以悲冤而憤痛者,有後於今日廷臣而然耶?求之天理人情,悲冤憤痛,宜莫如予心。若有一分究覈之端,則何惜而不爲?此則卿猶不知予意,至於以此而自劃,予亦未曉於卿者也。且大臣,百僚之所矜式,自卿已如此,人心將何以底定乎?是故如洪彦燮之處義者,出矣。璥曰,彦燮雖小官,而能處義,畢竟有處分之命,伸渠自靖之義,而於臣則終靳誅罰之加,此臣所以尤爲惶蹙迫隘之端矣。仍復嗚咽曰,臣當初則只有無窮之痛而已,及至今番慈敎誕宣之後,五九月喪變,分明以逆變知之矣。爲人臣子,旣不能沬血張膽,究得罪人,以復君讎,而明大義,則又何顔面,揚揚然自同平人?較其爵祿之輕重,迫於君上之敦勉,謂是大官而遽爾出膺,上以損君臣之大義,下以壞一己之廉防乎?顧今萬事已矣。雖罪人斯得,千剮萬斫,臣固知其無益於悲痛之心。然而必欲爲此者,庶幾少洩弸結之至限,重明天地之大義,而今亦不可得以爲之,則惟當自處以廢人,以示區區之本意。此臣所以出於下策,而甘犯慢辜寵命之罪也。上曰,信如卿言,終不能討復,則廷臣,將轉相效尤,人人自處而後已耶?璥曰,君臣之義,秉彝之所同得,臣之前後罪負,義分都虧,而猶且血懇泣籲者,惟在討復之義。區區微忱,今已盡達,殿下哀隣賤臣窮蹙悲苦之狀,卽賜處分,俾遂區區之至願。如其不然,遄降威罰,以治臣前後辜恩方命之誅。臣於今日,情窮勢蹙,雖不得不以前銜入侍,然猶嫌前銜之亦爲職名也。臣於二者之中,恭俟體諒之恩矣。上曰,過矣。僚相之意,何如?致仁曰,臣於俄筵,已盡愚見矣。自上,面賜敦勉如此,而猶復若是固滯,是則非臣所可知也。上謂璥曰,卿意旣如此,難回,何不暫出謝恩,而更思自處之道耶?璥曰,臣若一出謝恩,便同行公,如此則前後所執,今日擧措,便歸於飾讓,判作兩截人,臣雖無狀,豈敢爲此乎?且俄者承聞之敎,莫非人臣不敢當之語,而聖上,旣以前銜賜對,則今此大官去就之下敎,初非賤臣之所知,而前後聖敎,恐不當有異矣。命善曰,爲大官者,孰不辭巽,而如此固執?卽是罕有之事矣。璥曰,臣亦非不知乖損國體,而蓋出下策,故不得已如是。殿下若開臣進身之路,則雖卽日,謹當供職矣。上曰,何如則當供職乎?璥曰,廓揮乾斷,夬行懲討,則臣當樂而供職矣。上敎亨元,修密匣,進大臣命召。亨元,以紙裹進,上受之,置諸座右,命璥近前,璥逡巡不敢近。上曰,復近前。如是者三,璥始乃近前。上以紙裹親授璥曰,持此。璥捧授退立奏曰,此必臣不敢受之物也。上曰,拆見,豈有所妨乎?璥乃拆見,直欲還納。上曰,事體所在,不當若是。且命召之帳前親呈,前例不好矣。國榮之事,卿何不思而有此擧耶?璥曰,不敢受而當納處,若以國榮之所爲爲嫌,而遽然承膺,則臣不知其爲可矣。然則國榮亦食,人皆廢食乎?雖周公之冠冕,若被之於越人,則必決裂而走者,蓋不當故耳。今此議政命召,是豈臣暫時承膺者哉?奉命召,還置御座前。致仁·命善曰,自上親授之物,敢爲還納,是豈分義耶?璥回顧曰,雖聖上所授,若是不當授處,晏然奉承,則亦豈人臣分義耶?上又命璥進前親授,璥又欲還納,至再至三。致仁曰,此何事體,此何事體?不勝駭然矣。上曰,僚相間,亦謂駭然乎?命善曰,親授事體,至爲重大,則道理不當若是,咫尺御座,又安得妄進耶?璥曰,君臣卽父子,父座,子豈有不得前之理耶?雖是聖上親授,旣非賤臣所敢受者,則又何可一刻遲滯,怵懾嚴畏,矇然仍受乎?奉命召,又欲還納。上徐曰,凡大臣之待命,納命召也。史官往傳命召,則雖欲復納,不敢順付於史官回便,必以錄事來納者,史官,王人故也。王人之所傳,猶不敢還授,況君父之所親授者乎?今則事到難處之境,國體亦豈可專不顧念?不必使卿,期於行公,卿須出去,使錄事來納,可也。璥曰,所不當受者,豈可一時留滯乎?又奉命召,置之席上。致仁曰,見負於君父,何妨之有,而有若角勝者然,此何道理?誠寒心矣。璥曰,非其招不往,聖人取之,非其受不受,何不可之有?上命亨元,持命召佩於璥帶,璥執帶退數步。亨元曰,君命矣,君命矣。隨步佩之,璥終不回聽,直欲出去。致仁曰,豈有如許光景乎?上曰,到此地頭,誠迫隘矣。予亦當有商量之道,今日則當爲出肅爲宜矣。璥曰,置相何等重大,而命之於不堪當之人,不少難愼,竟有此等下敎,臣愚死罪,不能無憾於天地之大也。上曰,言言之端輒求其瑕,予亦難於爲答矣。命善曰,陳戒之意也。璥曰,臣見先輩文集,則大臣傳諭,不必每每以近侍送之,而或以錄事,或下縣道,近來則便成謬規,輒送承史,君恩反有屑越之歎。臣於是,尤增惶隘之端,此後則伏望俯察焉。上曰,此則卿出仕後,可奏者耳。命善曰,此則非卽今所奏者矣。璥又奉命召,置之席上,直欲出去。上又命亨元,持命召佩璥。仍敎璥曰,國體到此掃地,卿須出去,以錄事來納。致仁·命善,齊聲曰,出去,以錄事納于政院,猶可說也,寧有如許道理?璥躕躇再三,奉命召退出,亨元,以密符冊授璥,璥不卽着名。亨元曰,旣受命召矣,不敢不着名也。璥始着名趨出。上曰,密符冊,旣書以右議政,着名於其下,猶以謂不可肅拜乎?都承旨,出言此意,使之卽呈肅單,可也。豐之回奏曰,右議政以爲,肅謝一款,更無可論,直爲,出去矣。上召見京畿監司,各務差使員。藥房都提調洪樂性,提調徐有隣,副提調沈豐之,奉湯劑進前曰,日已過申,風勢漸起,久御幄次,萬萬悶迫矣。上曰,因右相致此矣。進服湯劑,仍命初吹行軍,三吹訖,左通禮,啓請外辦,上仍具戎服,乘馬進發。命書傳敎曰,卿之今日擧措,豈特爲卿慨惋?從此體例分義,謂之掃地,可矣。許多駭瞻之事,姑舍是,命召之肅拜前親傳,謹遵除拜前親傳之故事,而卿之受卽還納,如是者屢次,及今追傳之後,又欲還納,尙不肅命。此何體例,此何分義?卿大官也,處事之逕庭若此,是豈非世道無窮之慮乎?玆於路上,駐馬宣諭,卿須深念君臣之大義,須卽受佩肅命,仍爲隨駕事,遣史官傳諭于右議政。又命書傳敎曰,自陵洞口,至興仁之門,捧上言。大駕至鍾巖,命立壯勇衛左右列認旗,及攔後別隊馬兵認旗前點。少頃,左右列壯勇衛及攔後別隊馬兵,馳過衛外。上命同副承旨,詣懿陵奉審。由興仁之門至宗廟前下輦所。命都承旨,詣宗廟奉審。自敦化門,由協陽門還內。諸臣以次退出。
丁未二月初六日酉時,上御重熙堂。同副承旨入侍時,同副承旨曺允大,假注書李德鉉,記事官李相璜·金祖淳,以次進伏訖。上命書傳敎曰,因言端聞之,時囚中抄啓文臣放送,事勢雖然,不可只令放送,竝罷職。命退,承史以次退出。
丁未二月初六日酉時,上御重熙堂。右副承旨入侍時,右副承旨趙衍德,假注書李德鉉,記事官尹行任·金祖淳,以次進伏訖。上命書傳敎曰,輦路見一民懸鶉傴僂,加以病廢壅腫,所見甚矜惻,已令考喧都事問奏,必當捧授,令賑廳,給糧事,分付。命退,承史以次退出。
丁未二月初六日初更,上御重熙堂。同副承旨入侍時,同副承旨曺允大,假注書李德鉉,記事官李相璜·金祖淳,以次進伏訖。上命書傳敎曰,贊儀他司相換。又命書傳敎曰,今因贊儀相換事,聞之,吏判處義,極爲乖當。誠如領相言,一疏自引,猶過矣。竝與此事而不爲乎?吏曹判書尹蓍東,從重推考,待明朝牌招開政。命退,承史以次退出。
上在昌德宮。停常參·經筵。
元陵擧動翌日,奎章閣·政院·玉堂·藥房·朝廷二品以上·六曹堂上口傳問安。答曰,知道。
王大妃殿·惠慶宮·中宮殿,藥房口傳問安。答曰,知道。
藥房提調徐有隣,副提調沈豐之啓曰,祗謁仙寢,聖慕克伸,歷拜諸陵,勞動亦多,侵曉動駕,向夕還宮,伏未審夜間,聖體,若何?今日臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此,仰稟。答曰,知道。
趙衍德啓曰,來十一日,輪對日次矣,敢啓。傳曰,爲之。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,右承旨入侍。
沈豐之,以弘文館言啓曰,本館上番校理李百亨,以奉敎命官,今日嘉禮都監習儀時,晝仕出去之意,敢啓。傳曰,知道。
傳于趙衍德曰,提調,持湯劑入侍。
趙衍德啓曰,行都承旨沈豐之入侍,臣吏兵批兼進之意,敢啓。傳曰,知道。
有政。吏批,判書尹蓍東進,參判金憙牌不進,參議李時秀牌不進,承旨趙衍德進。以成種仁爲副修撰,朴東俊爲光陵令,李在協爲知經筵,李爲宗簿提調。贊義兪華,廣興主簿南松耉相換。安州牧使尹長烈,水原府使鄭東浚,順川府使兪漢謨,以上陞號事,承傳。龍仁縣監李牧永,順安縣監李英敎,以上降號事,承傳。
傳于趙衍德曰,右副承旨入侍。
傳于洪仁浩曰,都承旨入侍。
傳于曺允大曰,同副承旨,馳詣受香所,奉審摘奸以來。
傳于李亨元曰,隨駕內吹·兼內吹,考例施賞。
傳于沈豐之曰,副應敎前望單子入之,待下批牌招。
副應敎前望單子入之。朴廣源落點。
趙衍德啓曰,副提學閔鍾顯牌不進推考傳旨,今方捧入,而館祿擧行,旣有成命,如是違牌,事甚未安。更卽牌招,何如?傳曰,允。違牌玉堂,只推,一體牌招。
以命召傳授史官,不得傳授,仍爲留在狀啓,傳于李亨元曰,右相事,到今誠無如何矣。有國則有體統,筵席擧措,非不寒心,而猶可謂之面前失着,昨於還宮之後,深夜留門,更遣史官,傳授命召,而時憩樓院店舍云,欲尋鄕竢勘,旣不祗受。又不還納,使銜命之臣,持命召而彷徨道路,至有史官具由狀聞之擧,所謂國體,自今右相壞了。大抵亞卿傳諭之遣趙瓊,出於家人視之意,而反以此爲不安之端,事事曲從,旋命收還,續遣承旨史官,敦迫者,不知爲幾十次,而免冠席槀於畎畝塗泥之中,竝與迎送之禮而廢闕,畢竟以前銜入侍,自方以山林去就,親授命召,手納御座,數晷相持,觀瞻瞠惑。論以國體,非不欲早賜處分,以存君臣之大義,而猶慮夫追傳以後,還納無路,庶幾因此勉出之望,至于今泯默以過。今則事面轉至葛藤,國體益就虧乖,勉出自勉出,分義自分義,前後層節,姑無論,雖以命召一事言之,昨筵投還,已一節拍,今行拒却,又一節拍,相臣受符,始自申文忠,于今幾百年,寧有如右相之怪底處義乎?予之所惜者,國體也。右議政趙璥罷職。
傳于沈豐之曰,此何難事,屢次申飭之下,尙無去來?況會圈成命,已至多日,則商量亦必爛熟。昨以右相事,至夜深酬應,承宣之所知,而今又以館錄事,至今酬應。此亦國綱所係,坐直承旨,爲先從重推考,副提學以下違牌玉堂,一倂先參圈後,禁推。
以閑良金鳴玉上言,傳于曺允大曰,令畿營,査實狀聞事,下諭。此上言,下送。
沈豐之,以嘉禮廳言啓曰,朝見內習儀吉日,已爲,啓下矣。處所,以何殿擧行乎?敢稟。傳曰,便殿爲之。
沈豐之,以嘉禮廳言啓曰,今此嘉禮時,內殿朝見禮,諺書儀註,書入各殿宮之意,敢啓。傳曰,知道。
趙衍德,以嘉禮廳言啓曰,敎命文書寫官前參議李集斗罷職代,預差承政院同副承旨曺允大,陞實付標以入之意,敢啓。傳曰,知道。
趙衍德,以嘉禮廳言啓曰,本廳都廳前修撰李翼晉,時無職名,令該曹口傳付軍職,何如?傳曰,允。
兵曹口傳政事,副司果單李翼晉。
李亨元,以兵曹言啓曰,今番陵行時,隨駕將校·軍兵,各差備等犒饋,依定式,以乾物分給之意,敢啓。傳曰,知道。
李亨元,以兵曹言啓曰,依傳敎,隨駕內吹螺赤及龍虎營兼內吹等處,木綿依例施賞之意,敢啓。傳曰,知道。
趙衍德,以訓鍊都監言啓曰,今番幸行時,隨駕將校·軍兵及武藝別監諸色軍等處,犒饋,依定奪,以乾物磨鍊,分給之意,敢啓。傳曰,知道。
李亨元,以訓鍊都監言啓曰,依傳敎,本局兼內吹三十名等處,各木綿二疋,依例施賞之意,敢啓。傳曰,知道。
李亨元,以禁衛營言啓曰,隨駕本營將校·軍兵等處,依定奪,乾犒饋,磨鍊,分給之意,敢啓。傳曰,知道。
李亨元,以禁衛營言啓曰,依傳敎,隨駕本營兼內吹三十名等處,各木二疋,依例施賞之意,敢啓。傳曰,知道。
曺允大,以御營廳言啓曰,本廳隨駕將校·軍兵等處,依定奪,乾犒饋,磨鍊,分給之意,敢啓。傳曰,知道。
曺允大,以御營廳言啓曰,依傳敎,本廳兼內吹三十名等處,木綿各二疋式,施賞之意,敢啓。傳曰,知道。
李亨元,以守禦廳言啓曰,今番隨駕,招搖旗差備將校·軍兵等,犒饋,依傳敎,以乾物磨鍊,分給之意,敢啓。傳曰,知道。
李亨元,以摠戎廳言啓曰,今番隨駕,本廳招搖旗差備將校·軍兵等處,依下敎,以乾犒饋磨鍊,分給之意,敢啓。傳曰,知道。
刑曹啓目,粘向李召史上言內,辭緣置之,何如?判付啓,檢吏一款,無論屍戚與否,以一吏構出兩檢案,終有乖於獄體,而檢官已處分矣。看證含嫌委折,亦無論前後所訴之相左與否,在逃童奴之所謂手犯者,迄不來現,則設令眞有瞹眛之端,渠夫何以生出乎?朝家於尋常殺獄,猶且看之又看,未嘗放過,此蓋出於救生必死之意也。況且屢度煩籲之事,豈不欲無疑處起疑,而在逃之說?明是故匿,逃奴還歸,自當之前,無非獄未具之曰,未具之獄,何以究竟?其矣所謂童奴,太不及於嶺南成龍錫之頑奴,龍錫則厥奴,自首願代之後,十年未決之案,登時決處。其矣身段,無如彼之擧,但欲無但脫出,渠謀益拙,而渠冤難伸,以此以彼,不可以事係爲夫,又命更査。此意嚴飭,分付放送爲良如敎。
又啓目,粘向前金召史,上言內辭緣置之,何如?判付啓,情理除良,許久滯囚,殊非審克之政兺不喩,渠夫豈非正法,亦非詞連,不過以食主人,尙今未蒙決處?宜有稱冤之端,德咸捉得,設有可問之端,還囚一問,亦非失刑,黔正身,姑放爲良如敎。
又啓目,粘向前申浩權上言內辭緣,爲父鳴冤,其在杜後弊礪民習之道,不可每每曲恕,自臣曹嚴治,何如?判付啓,情出爲父,言無明證,依回啓,施行爲良如敎。
丁未二月初七日卯時,上御重熙堂。都承旨·右副承旨入侍時,行都承旨沈豐之,右副承旨趙衍德,假注書李德鉉,記事官李相璜·金祖淳,閣臣徐鼎修·尹行任,以次進伏訖。上命書傳敎曰,無論此事他事,凡係故事,不可不遵守,況文苑乎?奚特伻問與書議,簡通停當,自是故事,雖因事會之忽遽,未能遵守故事?大抵做錯誠做錯,然則但當樂聞而受過,陪班付標,已極太過。昨於贊儀相換命下之後,又不擧行,判堂雖有情勢,口傳政則元無不爲之例,後弊之外,又關國體,若以重臣疏中,擅通二字爲嫌,則此亦不成說。銓官素稱推緘滿囊,似此格例間事,輒皆決遞,則此後爲銓官者,眞有擅恣之事,人必顧藉不敢言,是禦人口箝人舌,其弊將至於不期擅,而自擅而後已。今於召牌之下,又復違傲,此等處,不可尋常看過。吏曹判書尹蓍東,從重推考,更爲牌招,此後無敢引義。又命書傳敎曰,館錄有命,副提學牌招,未肅拜玉堂,亦爲牌招察任。在外人許遞,今日政,與未差之,代以在京無故人差出,待下批,一體牌招。命退,承史以次退出。
丁未二月初七日辰時,上御重熙堂。都承旨入侍時,行都承旨沈豐之,假注書李德鉉,記事官李相璜·金祖淳,以次進伏訖。上命書判付。命退,承史以次退出。
丁未二月初七日申時,上御重熙堂。右副承旨入侍時,右副承旨趙衍德,假注書李德鉉,記事官李相璜·金祖淳,以次進伏訖。上命書判付。命退,承史以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而三揀擇相値,不得爲之之意,敢啓。傳曰,知道。
曺允大啓曰,大司憲李,執義李師濂,掌令李永穆,持平任希遠呈辭,掌令閔彝顯在外,持平韓光植未肅拜,監察茶時之意,敢啓。傳曰,知道。
李亨元啓曰,來十一日,朝參日次矣,敢稟。傳曰,停。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,都承旨入侍。
曺允大啓曰,卽者刑曹郞廳來言,今此動駕時,衛外擊錚人等,所當卽爲捧供,而連値齋日,不得用刑,待無故日擧行云矣,敢啓。傳曰,除刑推,待明朝捧供。
注書金孝建病,代趙台榮爲假注書。
沈豐之啓曰,假注書趙台榮,時無職名,令該曹,依例付軍職,冠帶常仕,何如?傳曰,允。
傳于李祖承曰,都承旨入侍。
傳于沈豐之曰,右承旨入侍。
沈豐之啓曰,應敎趙濟魯,校理趙雲紀,屢次飭敎之下,謂有情勢,尙不承牌,已至經宿。事體所在,誠極未安,竝推考警責,何如?傳曰,情勢則似然,許遞,禁推現告中,分揀。應敎前望單子入之,待下批,一體牌招察任。
應敎前望單子入之。鄭萬始落點。
傳于沈豐之曰,右副承旨入侍。
曺允大啓曰,新除授應敎鄭萬始,方在罷散中,何以爲之?敢稟。傳曰,敍用。
趙衍德啓曰,卽者副提學閔鍾顯,因應敎鄭萬始上疏,謂有情勢,陳疏徑出,原疏纔已退却矣。館錄有命,飭敎連下,終不擧行,仍又徑出。揆以事體,誠極未安,推考警責,卽爲牌招,以爲會圈之地,何如?傳曰,此啓辭還給。
以副提學閔鍾顯,副校理李彦祜,修撰朴基正,禁推傳旨,傳于曺允大曰,旣已處分,此傳旨,休紙還給。
以趙囚單子,傳于趙衍德曰,分揀放送。
以慶尙監司分賑狀啓,傳于沈豐之曰,以此狀辭觀之,蔚山以後,間多浮黃云。此時接濟,不容少忽,卿之勸飭勤慢,邑宰賙救能否,豈無別般按廉之擧?朝家夙宵一念,惟在於此,卿其克體申諭之意,拔例察飭,無或從後犯科事,回諭,封啓後,巡路所見,亦卽一一狀聞事,一體下諭。
以東萊府使狀啓,罪倭未施常刑,惶恐待罪事,傳于趙衍德曰,罪倭之徑斃,雖不若如法勘斷,觀此狀辭,下語太有不稱停處。且府使到任屬耳。其間無怪乎誠未孚於異國,威不行於訓別,以此兩段,至請待罪,反涉損體,勿待罪事,回諭。異類接置我境,防禁雖不可縱弛,恩信亦不可擔却,何必許久相持,看作大事,以拂其躁擾之性乎?此後修擧,惟在我國邊禁之勤怠,交易等事,一竝依前爲之事,令廟堂,行會該府。
趙衍德,以刑曹言啓曰,因黃海道放未放啓本,勿限年罪人谷山鄭遂龜,新溪鄭遂麒等,竝放送事,命下矣。鄭遂龜等罪犯,前因大臣擧條,批旨加律更定配所於絶島,草記入啓,尙未承批,則今此放送之命,宜不敢循例奉行,而臣矇然不察,已爲行會,臣不勝惶恐。遂龜等,還置仍秩,以待前草記批下,何如?傳曰,情非故犯,且經赦典,不必如是煩請,依前下敎擧行,可也。
沈豐之,以嘉禮廳言啓曰,敎文旣已書寫,令政院,稟旨安寶,何如?傳曰,允。
趙衍德,以刑曹言啓曰,因全羅道放未放啓本,徒配毋論,放秩·未放秩,依湖西判付,竝放送事,命下矣。所當依此擧行,而其中李奎景,敎誘凶徒,共參發通者,論厥負犯,實與朴宗性·崔潭,一而二,二而一。此而全釋,則隄防之漸壞,無孽之生心,誠非細憂。成命之下,無以奉行,依朴宗性·崔潭例,一體移錄於無限年秩,何如?傳曰,允。
趙衍德,以賑恤廳言啓曰,輦路見一民懸鶉傴僂,加以病廢壅瘇,所見甚矜惻,已令考喧都事問奏,必當捧授,令賑廳,給糧事,命下矣。長位里流丐金仁宅處,糧米五斗賜給之意,敢啓。傳曰,知道。
曺允大,以兵曹言啓曰,曹司五衛將孟至大,身病猝重,勢難供職,呈狀乞遞,實病旣如是,則宿衛輪番之任,不可久曠,今姑改差,何如?傳曰,允。
趙衍德,以兵曹言啓曰,景福宮衛將崔亨郁,身病猝重,勢難供職,呈狀乞遞,輪番之任,不可久曠,改差,何如?傳曰,允。
戶曹啓目,北部居童蒙鄭盤石上言內,辭緣回啓云云。奉保夫人申氏,祿米,依判付計朔出給鄭哥處是白遣,上款査推事,令秋曹稟處,何如?判付啓,依回啓,施行爲旀,上款査推事,不必更査,嚴飭兩隻處。更勿起鬧,奉祀歸之夫家,財産,夫家壻家,參半次知事,卿其捧侤音決給。此後萬一如前爭奪,先作挐人,令法司重治事,一體分付。戶曹啓目,白川居幼學徐弘亮上言回啓云云。加徵船價於民間云者,決無是理是白乎矣,事係民隱,以此査問本道後,處之,何如?判付啓,事關民隱,令道臣,除尋常,詳査決給後狀聞。
吏曹啓目,向前廣州幼學金贊東,東部閑良金得采,開城府閑良趙龍得,南部前別將金周瑞,西部業儒申性彬,平山幼學任時一等上言內辭緣,令該府·該道,更考帳籍,査實狀聞,草記後稟處,何如?判付啓,老人之事,有不可知。今日內取考京帳籍,後日政下批。吏曹啓目,向前長城幼學邊得鼎,靈光幼學李宗杰,瑞山生員金忠柱,陰竹幼學沈達永,金川幼學李祉煥,楊州幼學李克誠,南部幼學崔光弼,同福幼學金有赫,加平幼學洪振泳等上言內辭緣,得蒙加資之典爲白臥乎所,竝依此施行是白遣,金龍彦·洪允運等上言內辭緣,置之,何如?判付啓,卿曹回啓甚當,而年前年七十推恩時,何爲獨漏?至今在白徒是隱喩,以此推之,許施亦當依願施行。又啓目,向前廣州幼學安弘敎上言內辭緣,其矣祖母梁氏年九十,特蒙封爵之典爲白有臥乎所,莫重恩典,不可遽然,許令本道道臣,査實狀聞後,稟處,何如?判付啓,篤老之人,有難遲待。行査取考,京帳籍,後日政下批。吏曹啓目,向前東部居典醫監直長鄭斗齊,其矣父前直長瑞羽年八十七是如,願蒙加資之典爲白有臥乎所,乃是雜岐,與實職朝官有異,上言內辭緣,置之,何如?判付啓,雜岐雖與正職有異,與白徒之加資,亦有間隔兺不喩,以近九十歲人,不入於年七十推恩時,亦甚可訝,依願施行。吏曹啓目,向前北部居閑良尹性淳,其矣父弓人天興,入屬服役,于今二十年,造弓亦至一千張是白置,得蒙帖加之典爲白有臥乎所,如是煩瀆,極其猥越,上言內辭緣,置之,何如?判付啓,旣有前例,依願許施。
兵曹啓目,文義居申秉權上言內辭緣,置之,何如?判付啓,地是士族,年近百歲,知樞之銜,豈狗四品曾經與否乎?況旀老人之事,有不可知,待後政,樞銜加設下批。仍令其子,受祿往饋其父,以示朝家尊年之意。兵曹啓目,西部居出身車永順上言內辭緣,置之,何如?〈判付啓〉。傳曰,不書年歲,雖違格例,入屬今爲五十二年,則可知年至八十從軍。且滿加資年限,此等處,不必一一詳覈,特爲依願施行。
漢城府啓目,西部幼學申景夏上言內辭緣,令道臣,別定剛明官,從速處決後,狀聞,何如?判付啓,此訟之尙不立落,有關國綱紀不喩,前後判尹之依違,不但巽軟,地方官引義不當云云。尤涉駭然。此是特敎行査,則訟民寧有容喙之理,設有是也。侵斥之罪,令該道,先卽査治,原訟則依初下敎,卽令地方官,一兩日內査報。又復如前推諉,則當該府尹,當重繩,以示朝廷有法紀,道伯亦難免不飭之責。此意,竝以嚴飭,分付。
弘文提學洪良浩疏曰,伏以,園寢祗謁,孝思克伸,鑾蹕穩旋,群情胥忭。念臣以極陋之才,忝非分之職,夫豈敢唐突進身,而適値國有大禮,咸簉多士,臨軒之吉日已迫,泮試之盛擧當前,批旨隆優,召牌荐辱,鎭日違傲,終不得命,感激嚴畏,冒沒趨承,而若其壞素守而玷名器,則大矣。反省漸汗,久愈不寧。昨伏見大提學金鍾秀疏本,乃以銓官之擅通,有乖文苑之故事,至有自引之擧。於是乎承乏被選者,自歸壞格之科,副急一出者,益著冒據之失,去就謬錯,無面可顯,以公以私,不可一日虛縻也決矣。玆敢露章自劾,仰請處分。伏乞聖明,將臣館銜,亟許刊改,仍命選部,勿復檢擬,以嚴官方,以靖私義,不勝萬幸。答曰,省疏具悉。卿其勿辭行公。
丁未二月初八日辰時,上御重熙堂。右承旨入侍時,右承旨李祖承,假注書李相璜,記事官尹行任·金祖淳,稟事直閣徐鼎修·鄭東浚,原任待敎李崑秀,以次進伏訖。上敎于賤臣曰,日已亭午,弘錄尙未畢圈云,事極駭訝,卽爲問入,可也。賤臣承命出,還奏曰,問于副提學臣閔鍾顯,應敎臣鄭萬始,則以爲,會圈之際,不無論議之參差,以致差晩云矣。上曰,更爲催促,使之斯速畢圈。賤臣承命出傳。仍命退,諸臣以次退出。
丁未二月初八日未時,上御重熙堂。右副承旨入侍時,右副承旨趙衍德,假注書趙台榮,記事官李相璜·金祖淳,以次進伏訖。上曰,館錄,斯速擧行事,分付。賤臣承命出傳。上曰,緣何事端,若是遲滯乎?更爲催促。賤臣承命出,回奏曰,尙未停當云矣。上曰,副提學以下諸玉堂,去夜承牌,尙未停當云者,誠極駭然。諸玉堂意見,如不歸一,副學獨自主圈。如是下敎之後,不卽擧行,當施竄配之典。以此下敎,招致館吏,嚴飭分付,可也。命退,承史以次退出。
丁未二月初八日申時,上御重熙堂。右承旨入侍時,右承旨李祖承,假注書趙台榮,記事官尹行任·金祖淳,以次進伏訖。上曰,都承旨入侍。出榻敎賤臣承命出,與都承旨沈豐之偕入進伏。上曰,提調,持湯劑入侍。出榻敎賤臣承命出,與徐有隣偕入進伏。上曰,館錄斯速會圈事,分付。賤臣承命出傳。上曰,左副承旨,馳詣文廟,奉審摘奸以來。出榻敎上曰,館錄無敢遲滯,卽爲完圈事,分付。賤臣承命出,回奏曰,副學,以應敎之陳疏經出,亦已出去,不得會圈云矣。上曰,館錄外,有下敎事,副學·應敎,卽爲入來,來待政院事,分付。命退,承史以次退出。
丁未二月初八日酉時,上御重熙堂。都承旨入侍時,行都承旨沈豐之,假注書趙台榮,記事官李相璜·金祖淳,以次進伏訖。上曰,副應敎朴廣源,斯速入來政院事,分付。賤臣承命出,回奏曰,副學·應敎,皆來待政院云矣。上曰,館錄事體,雖曰緊重,而副學·應敎之陳疏經出,極爲乖當矣。命書傳敎曰,昨夜承牌,尙不了圈,已萬萬駭然。尤何敢以意見不同,互相上疏乎?此等之習,敢售於今日朝廷乎?經出疏,竝已還給云,嚴飭卽速入來會圈。此習,不但不可滋長,先朝處分,當有仰述之事。如是申飭之後,又或一刻遲滯,是國無法,第令各別嚴飭。又命書傳敎曰,長官·亞官,皆已來待政院,聽筵敎,而以僚官,偃處闕外,極爲駭然,當該玉堂,一倂罷職。上曰,館錄催促持來。賤臣承命出,持入。命書傳敎曰,以人地相可否,轉致葛藤,雖至有經出之擧,尙可說也?無端以意見不合爲說者,專局於排比之斑爛,此非黨私而何?近來此習稍長,尾大之漸,不可不早遏,今則已完圈矣。一場紛聒,果甚擧措。副提學閔鍾顯,積城縣監除授,應敎鄭萬始,成歡察訪除授,皆令當日內辭朝。時任縣監·察訪,遞付京職。仍命退,承史以次退出。
丁未二月初八日二更,上御重熙堂。都承旨入侍時,行都承旨沈豐之,假注書李德鉉,記事官李相璜·金祖淳,以次進伏訖。上命書傳敎曰,以人地相可否,轉致葛藤,雖至有徑出之擧,尙可說也?無端以意見不合爲說者,專由於排比之紛亂,此非黨私而何?近來此習稍長,尾大之漸,不可不早遏,今則已完圈矣。一場紛聒,果甚擧措。副提學閔鍾顯,積城縣監除授,應敎鄭萬始,成歡察訪除授,時任縣監察訪,遞付京職。命退,承史以次退出。
上在昌德宮。停常參·經筵。
李亨元啓曰,摠戎廳千摠有窠,今過三日,不爲出代,事甚未安。摠戎使金持默,依定式推考警責,何如?傳曰,允。
沈豐之啓曰,初十日宗廟春奉審,十一日納幣,十二日嘉禮,十三日朝見禮相値,視事,頉稟。傳曰,知道。
傳于洪仁浩曰,徐判府事入侍。
趙衍德啓曰,禁衛大將徐有大,以本營習陣,明日,出去矣。兼帶左右捕將命召及大將牌·傳令牌,何以爲之?敢稟。傳曰,仍佩往來。
傳于沈豐之曰,禮房承旨,持祭報府入侍。
以北部童蒙安益賢擊錚原情,傳于沈豐之曰,不但事關爲父,又不可以干恩言,令兵曹,準瓜邊將中作窠,明日政調用。因此思之,某年無故作散者,亦令兵判,探問,登對時以稟。
傳于洪仁浩曰,時囚今日內捧供。
傳于洪仁浩曰,坐直承旨入侍。
趙衍德啓曰,明日次對,兩司無進參之員,除在外外,未肅拜呈告人員,竝待開門牌招,何如?傳曰,允。
傳于李亨元曰,昨以萊狀事,有下敎,而又見狀本,專不識格例,極爲可悶。字句誤書,猶屬餘事,況科處之律名,前所未聞,豈或科治之誤耶?萬萬惶恐,待罪之稱,又是前所未有者,事係邊情,雖不還下送,循例捧納,該房事極爲不察。當該捧納承旨,從重推考。治績固不在於文辭,而以近日狀辭觀之,文辭之外,事理太未條暢。且況嚴邊禁之道,不可不十分戢束,而當收殺處,一味虛喝,反有損於我國政令,殊非待異類之道。此意,更令廟堂措辭,指敎該府,使此後約已以守法,處簡以制氄,俾無生釁之弊事,一體申飭。
沈豐之,以嘉禮廳言啓曰,敎命文草圖書,承政院同副承旨曺允大,旣已書寫封入,以備睿覽之意,敢啓。傳曰,知道。
洪仁浩,以刑曹言啓曰,今初六日動駕時,西部居司憲府所由金鳳三,擊錚於衛外,故取考其原情。則以爲,本府書吏三十四人內,有料者二十五人無料者九人,稱以稧房錢,收斂於各司·各軍門·各宮房·各貢·各市,作弊於沿江村民。部內庵寺所由額數,爲三十四名,而浩多應役,無以擧行,加出八名,則牌頭所由,以其所食倉庫捧上時米石,備給二兩,禁亂房所由五名,元無料布,其爲民間弊瘼,不可勝記,故人人視之如强盜。方今矯捄之策,在於厚其朔下,足爲糊口,使之日遷於小心之地,而厚其朔下之策,亦無他求。自在府中,每年所捧戶長債八百兩,及懸房贖錢每朔二百二十九兩,工曹移差木三疋,戶曹朔錢十六兩,合爲三千餘兩,緘辭贖錢·署經債·發行債·禁亂贖〈錢〉通計,則每年應不下於四千餘兩。此數專一,則料布足可依賴,而十餘年前,猾吏輩,憑藉傳授,出債二千兩於政院使令。每朔給邊五十五兩者,已過十年,則旣給者七千餘兩,而本數二千兩,則雖至百年,初無減除之期,是爲痛心。自今以邊錢所給,計除元數,以爲磨鍊料布之地,而書吏所由有闕之代,必也都憲擇差,而在外臺侍宅,則勿令待候,禁亂被捉,則不得拔去事,節目頒示,以除民瘼云矣。蓋憲府下屬,以無所聊賴,貽弊各處者,不待渠供而已有所指點。此固都民之一大弊源,故癸卯臺臣筵稟後,成節目釐革,而年條未盡,宿弊自在,致有此呼訴之擧。所陳諸條,令本府,從長變通,嚴立科條,俾有實效之地。金鳳三事,非四件而冒濫煩籲,已極無嚴,而身爲法府下隷,敢以此等煩頊之說,仰瀆天聽者,萬萬痛惡。原情勿施,其罪狀,自臣曹,照律嚴勘,何如?傳曰,允。渠輩若不定制裕食,都民之受困,無以蘇革。年前節目,如何爲之,敢有此呼籲之擧乎?時都憲,屢叨現任,必諳府務,今番則從長決定。以渠輩爲良民,良民,亦得息肩事,嚴飭該府,可也。
洪仁浩,以刑曹言啓曰,今初六日動駕時,慶尙道統營居閑良申萬大,擊錚於衛外,故取考其原情。則以爲,渠以統營將校,再昨年李邦一爲統制使時,庶弟邦億爲政於冊室,故渠果爲父差役,希覬兵船監官之得差,乙巳十月,先納禮木錢五百兩於運籌軒,又給情債四百兩於邦億,而金石相約其出帖矣。此日彼日,荏苒遷就,及其遞歸時,九百兩錢,無意還報之致,不勝哀憤。白活於行路,則猛棍三十八度,氣塞曳出。昨夏寸進泣告,則邦億,推諉於邦一,邦一則曰,備置於其子潤彬家,互相推托,終無備給之意,是可忍也,孰不可忍也?切欲擧狀於法司,而刑·漢兩司之吏,畏怯退之。方今大無之歲,推尋此錢,則庶可生活云矣。此事,雖已落訟於京兆行査,而身居冊室,受賂差役云者,聞極駭痛。言或近於一毫疑似,則邦億之憑藉其兄,濁亂營私者,罪固罔赦,事若歸於十分虛謊,則萬大之構逼舊帥。誣罔天聽者,大關風化,不可不嚴覈決勘,而李邦億,旣經判官,自臣曹,無以推辨,移義禁府處之。申萬大,則渠之原情,稱以爲父圖差,及其推問,則以爲,渠自圖差,語相矛盾,極涉無倫,係非四件內事,原情勿施,姑待本事究竟後,勘處,何如?傳曰,允。李邦一五百,李邦億四百云云。李潤彬之全呑與否,竝姑舍是,邦一舊帥也,渠是土校也。設令邦一五百之外,又有五千億勒奪之擧,焉敢指斥舊帥名字,極口醜紙乎?吏奴之語侵官長,尙云罔赦,況於若帥若校?等級截嚴,揆以挨次之制,反有甚於奴主之分,此等處,但以訟理曲直決折,則當此下犯上奴犯主,風敎日就陵夷之時,堅冰之漸,不可不念。雖曰爲父差役,渠帥之名,出自渠口,又無關於本事四件。申萬大,下送本道監司處,各別嚴刑,照法痛繩,一以存風敎,一以嚴師律。大抵邦一事,言之齒酸,聽亦疾首,許多干科,如非奇怪罔測之事,又是麤惡鄙悖之說,無非沒覺所致,於邦一何誅,然顧其職名,則將臣,蒙此受賂之誣,何以彈冠於武宰之列乎?眞所謂臣何足言?有辱朝廷,何以取此委折?不可不一問,事若落空,庶亦脫濕。自本曹,發緘取招以啓,可也。
洪仁浩,以刑曹言啓曰,今初六日動駕時,忠淸道禮山居校生南禮元,擊錚於衛外,故取考其原情。則以爲,前經歷成隅,去年遷其母,移葬於其先塋壓腦,故其父泰興,呈官則本官摘奸後,退斥成隅矣。成隅結縛其父勒葬,故其父果爲掘去成塚,以私自掘移之罪,流三千里定配於茂長縣,乞令放釋云矣。成隅之勒葬於不當葬之地者,若如其言,則呈官掘移,情法當然,而任自私掘,至於露棺。明知刑配之爲金石之典,而無難犯之,固已痛駭。到配未滿一年,敢生僥倖之望?又復縱子鳴金者,尤爲無嚴,原情勿施,何如?傳曰,成隅武斷鄕曲之習,已登於道伯狀請論罪。至有拿問勘配之擧,其時光景,可以推知。此不可以尋常私掘,論南泰興,以徒年改錄事,分付該道,可也。
洪仁浩,以刑曹言啓曰,今初六日動駕時,南部居童蒙宋舜民,擊錚於衛外,故取考其原情。則以爲,其父道煒,以米廛爲業,爲人構誣,甲辰定配於光陽縣,而其父四代獨身,只有八十老母,晝夜呼泣,願一相見,乞令放釋云矣。取考本曹文案,則甲辰至月,其父道煒,以誣人以賊,四次衝火於鄰家罪,依律定配,其設心行惡,萬萬駭痛。至有坊民之等訴,則今乃敢生僥倖之計,隱匿本事,縱子呼籲,極涉無嚴,原情勿施,何如?傳曰,允。誠如是也,不可但以勿施,後勿敢更籲之意,嚴飭放送,可也。
洪仁浩,以刑曹言啓曰,今初六日動駕時,京畿龍仁居童蒙金快俊,擊錚於衛外,故取考其原情。則以爲,其父之死與不死,在於朴女之飮滷與不飮滷,則當初檢驗時,雖以朴謙最娚妹之情,不忍曰以某物打某處,而飮滷之招,油然發口,則李㻋發怒大喝曰,汝果目見乎?謙最恐怯。雖爲變辭,亦難全沒其實,而李㻋不錄於檢狀中,魚婢占化之供,朴女鹽水之說,乃是獄情之最緊,而李㻋,謂以其上典之指嗾,以棱杖衝口,使之變招,構成文案,又以石塊隅杖,衝其父之口,破唇拉齒,使不開口而言曰,汝家必亡後已,此何檢體乎?況朴女之壻瑞貞爲賊之心腹,乃一鄕所共知。李㻋,欲免瑞貞掘塚之罪,使之變招,其心所在,明若觀火。若使朴女,果爲被打致命,則其弟謙最,何不告官於致斃之日,而瑞貞,自去李㻋之私室後,始爲告狀乎?此是情理之外。且朴女下山之後,請解其壻之縛,遍行閭里,督捧酒價,而初不載錄於檢狀,此專由於李㻋之右袒瑞貞,而其父緊招,一不載錄之致。其父五閱星霜,生出無期,乞令以其身代續父刑云矣。蓋此獄事,始因本道錄啓,已令同推,中緣快孫擊錚,又爲行査,而實因詞證,俱甚明白。其所稱冤,終歸誣罔之科。昨春上言,亦置勿施之科,則元喆之斷以償命,無容更議,而敢生掉脫之計,屢煩天聽者,民習痛惡。不可以爲父訟冤,每每容貸,原情勿施,自臣曹,懲治,何如?傳曰,允。
洪仁浩,以刑曹言啓曰,今初六日動駕時,黃海道平山居幼學尹商鎭,擊錚於衛外,故取考其原情。則以爲,渠祖己未年,盡賣家産,築洑於本府長水坪至庚辰,重修開梁,前後所入,爲四千餘金,無弊耕食矣。翌年辛巳,逆麟傔人吉世柱,忽地來奪故,渠祖呈于營本官,連爲得訟。癸未冬,逆復稱以自濬川司,買得此洑於禁衛營云,故渠父光載,擊錚行査之際,逆復之舍音姜莫丹之子,恐喝曰,汝之擊錚,焉敢當訓將之分付乎云矣。自官威脅各人,使不得直招,一從舍音之誣告,仍爲落訟,故渠之三父子,以至冤之由,痛哭官門,一晝夜而終不聽施,故更呈逆復處則曰,以買得於東平尉宮云云。逆復,以濬川堂上,發關行簡,剝椎收稅,百般侵漁,故又於甲辰春,渠又擊錚行査之際,本營分付內,汝之出物力,立旨昭昭,謄載於本營紙筒,汝爲洑築本主,的實無疑之意,面諭矣。將過一朔後,應問各人等,結縛施威,使不得開喙,一從導掌輩之挾勢誣招,與辛丑行査,一串貫來,二十餘年之間,渠祖兩次刑配,渠父亦爲刑配,幸蒙恩宥矣。洑筒,査實推給,一以慰渠祖九原飮恨之魂,亦雪渠父刑配之冤云矣。取考伊時文案,則曾於辛丑·甲辰兩年之間,商鎭父子,迭相呼籲,連爲行査本道,而其所稱冤,擧皆落空,其父光載,至被刑配,則到今雖無更覈之端,渠之原情,旣以復賊威勢,爲稱冤之端,則不可不詳覈決處,更令道臣,親執嚴査,從公決給後狀聞。至於商鎭,敢以非四件微細之事,猥越瀆擾,極涉無嚴,原情勿施,自臣曹,照法勘處,何如?傳曰,允。
洪仁浩,以刑曹言啓曰,今初六日動駕時,黃海道長淵居幼學姜載坤,擊錚於衛外,故取考其原情。則以爲,長淵田畓三十餘結,一則以昭顯宮土地,臨昌君分衿四女,臨城君分衿五子女,而斥賣民人,一則仁城君受牌而分衿女壻,斥賣民間者也。奸人李殷佐,以此田畓,指謂逆坦漏籍之物,誣罔陳告於忠勳府及戶曹,而民人等,五次得決矣。去癸卯,又復締結京人朴再綏·崔景瑞等,誣告勳府,勒奪文券,三捧其稅,許多民生,不得奠居,故乙巳,鳴冤而行査本道時,臨城君曾孫李源祚,仁城君外孫南益老等,則持和會文記,來辨其不當籍之由,而臨昌君外孫,未及來辨,則謂以蕩殘無餘。以其衿得斥賣之土,竝歸於逆産當籍之科,而又造臨城君外孫沈家奴呈狀,以爲元無賣土事云云。欲爲反案之計,故昨年二月,又爲擊錚,使本道行査,而刑曹,以語侵勳府,反置刑配之科,幸蒙宥還之恩。沈家與臨城君孫李源祚所納衿券,如合符節,臨昌君外孫申光載,則和會文記,曾已閪失,去己卯呈出本縣立案,故自本道,以三項田土,竝給民人之意,昨年十月,査報刑曹,則謂以本道査實,多有未盡處,收上前後訟券。伏乞詳考兩年査報及訟案,推給田土與枉稅後,朴再綏等,依律勘處云矣。取考曹上文案,則乙巳四月,因姜載坤之擊錚,令道臣,詳査報來後稟處之意,自本曹,草記蒙允,行會本道矣。同年八月該道回移內,以爲仁城君,受牌之地,及臨昌君·臨城君田土,入尺步量後,可定其字號卜數,以待秋成量決之意報來,而以其賣土人之散在京鄕,未及畢査。昨年二月,載坤又爲擊錚,故斯速報來事行會矣。同年十月,始爲査報,而因勳府移文査報中,多有未盡鉤覈者,故更以詳覈諸家之衿券有無,放賣眞僞後,可以決折上聞,各項文書,收聚上送之意,移文該道矣。今正月自該邑,各項文書,印封上送,而其中民人等畓券所封印形與筆劃,顯有拆開之跡。亦無修成冊書錄之事,故更以査報眞僞之意,移文還送。自該道,姑未報來,而姜載坤,不待處決,又有此驚動天聽之擧者。究厥所爲,極涉無嚴,況非四件內事?原情勿施,其猥濫之罪,依律嚴勘,本訟則待文案上來,自本曹,一一査實後稟處,何如?傳曰,允。
洪仁浩,以刑曹言啓曰,今初六日動駕時,全羅道光州居高召史,擊錚於衛外,故取考其原情。則以爲,其夫白伐男,景陽驛吏服役,而本驛京主人金光澤,每當察訪新到之時,從中訢訐,吏卒,將至難保之境,故去年九月,略陳弊瘼,敢瀆天聽。因判下,行査本道後,本驛吏奴良妻所生身貢,事係法外,各別禁斷事,自本曹,發關嚴飭。至於日下米事,京主人役價六百兩中,分數計給,而光澤符同奸吏,肆然革罷,使之現納節目,則光澤終不現納,其夫自歸誣罔,未免遠謫。特爲放釋後,明覈光澤之罪嚴治云矣。取考曹上文案,則其夫白伐男,上年九月,稱以驛弊,構誣官長,肆然擊錚,故因判付行査,而及見該道査報,則與伐男原情,節節相反,誣罔之罪,依律定配矣。纔過一朔,其妻高召史,又敢全沒實狀,冒濫擊錚,而臣曹,以無識常女,不足深責,只請勿施蒙允,則渠當感激退縮,而未數旬,復生僥倖之望,更作呼籲之擧者,萬萬痛駭。不可以迷劣賤女每每容恕,原情勿施,猥濫之罪,自臣曹,懲治,何如?傳曰,允。
趙衍德,以刑曹言啓曰,今初六日動駕時,北部居童蒙安益賢擊錚於衛外,故取考其原情。則以爲,渠父光兼,以禁軍,丁丑年世子宮日傘事知隨行,特蒙雨露之澤云矣。非分干恩,已極痛惡,而不知猥屑,無難煩籲,揆以民習,誠甚無嚴。其原情勿施,罪當重繩,而事係爲父,嚴飭放送,何如?傳曰,聞其名,本事不可不詳問後處之。更問事實,錄送政院,以爲傳稟之地,可也。
禁府啓目,粘南兵使申㬚,初無乘轎之事,不能敎子姪所乘,則不可全然無警,令該曹,緘辭從重推考,何如?判付啓,本道境內,旣云跨馬,或於畿·原沿路,冒犯乘轎是隱喩,推以事理,近道則乘轎,遠道之跨馬,亦似必無。以此以彼,宜付風傳之失實,至於其姪乘擔機事,非武臣則豈必跨馬所騎,又云私馬?本事謂之落空,可也。緘問一款,分揀爲良如敎。
禁府啓目,連源察訪安鳳來原情云云。傳旨內辭緣,惶恐遲晩,黃道揆冒法濫騎,在於丙午十二月初七日,其矣除拜,在於同月二十六日,其所發明,俱有所據,合有分揀之道,臣府不敢擅便,上裁,何如?判付啓,該中官下去,在於正月初二日,則渠供中臘月云云。自歸相左,此供辭勿施,後坐起更良,發問目取招爲有矣,互換月日委折,亦令從實直告爲良如敎。
禁府啓目,粘向前李文德更招云云。前正言柳畊問啓,更爲反覆嚴問,則終始發明,與前招別無異同,究厥情狀,萬萬痛駭。平問之下,難以取服,刑推得情,何如?判付啓,一問再問,徒歸屑越,揆以臣分,寧亦有是?大臣·都尉座中酬酢,及亞將改望事,亦不關於厥說之有無。當初臺言,宜付風傳兺不喩,朝家於此囚,昨年七月以後,必加留意收用,竝與放黜之渠子,召還除職意,蓋出於旣用世居之地,欲施酬錄之擧,而亦遵金衡柱除職之故事也。所謂云然之說,旣沒把捉,到今妄言二字,更無尋覈之端是旀,至於榮幸與愛惜云云。爰辭啓語,雖若相左,心口之同異,何以照辨?且渠竟納傳九世庄土,此一款,足可謂有功而無罪。大抵渠之人品,率爾特甚。仍于取謗於納履之際,大臣·都尉酬酢,旣登於臺言,若以本事之脫空,遽命全釋,反非活渠之意。以此勘放爲有矣,滯囚已至多日,今日內,以草記擧行爲良如敎。
刑曹啓目,朴祖憲矣原情云云。不識闕門,誤認泮宮云者,語不成說,刑推得情,何如?〈判付〉啓。似無穩情,下送該道巡營,誤入之罪,待無故日,參酌懲治,放送爲良如敎。
刑曹啓目,擊錚人金召史矣原情云云。所供如此,上裁,何如?判付啓,令道臣,除尋常,各別詳査,具意見論理狀聞後,稟處爲良如敎。
刑曹啓目,擊錚人閔斗爀矣原情云云。所供如此,上裁,何如?判付啓,議處爲良如敎。
丁未二月初九日辰時,上御重熙堂。判府事入侍時,判府事徐命善,右承旨李祖承,假注書趙台榮,記事官李相璜·金祖淳,以次進伏訖。命善曰,日昨祗謁陵寢,聖孝克伸,而春寒猶峭,勞攘之餘,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。命書傳敎曰,都承旨,馳詣宗廟·景慕宮,左承旨馳詣社壇,奉審摘奸以來。命善曰,適出司僕言端,臣極知惶悚,而有可稟達者矣。昨年因江華留守朴祐源所啓,以北一場,許屬本府事,有問于本寺後,許施之命,而北一場,丁酉年,還給代土,推來宮房之地,本不干涉於沁都。今若許屬沁都,則在本寺未免兩失。且仁政·佛恩·吉祥船頭堡,許多牧場,皆爲沁都之所移去,司僕場土,只餘北一場而已。牧場之盡蹙,亦豈不可悶乎?此則依前屬之本寺,何如?上曰,依爲之。出擧條命善曰,昨年因巨濟漆川島居民徐元福上言,自禮曹,依他牧子例給復事,覆啓蒙允。臣每欲以此事,一番稟達,而間有情勢,尙未之果。今番陵幸時,元福,又爲上言,有詳査決給之命矣。漆川島,雖是司僕場土,而牧子非司僕牧子,牛畜非司僕牛畜,雖使給復,自本道擧行,猶或可也,司僕則誠萬萬不當矣。然而牧養者,在於司僕場內,故蠲免其身役,減給其春稅,在渠輩實爲大惠也,而此猶不足。年前,以全一島減稅之意,上言見塞,則今又以給復之說,煩聒不已,民習殊甚痛駭。幾百年所無之例,決不可創開,禮曹覆啓中,給復一款,置之,何如?上曰,依爲之。出擧條命退,諸臣以次退出。
丁未二月初九日巳時,上御重熙堂。禮房承旨入侍時,行都承旨沈豐之,假注書李德鉉,記事官李相璜·金祖淳,以次進伏訖。上命入祭報府。賤臣承命出,持入進伏。上命右承旨入侍。賤臣承命出,與李祖承偕入進伏。上命讀公事。命退,承史以次退出。
丁未二月初九日酉時,上御重熙堂。坐直承旨入侍時,左副承旨洪仁浩,假注書趙台榮,記事官金珍恪·承膺祚,以次進伏訖。上命仁浩,書禁府·刑曹啓目判付及草記批旨,至李文德原情啓目判付。仁浩曰,批答中,以臺言歸之風傳,設或謂眞是風傳,而文德之得此風傳,豈非痛惡之甚乎?渠供中,每以榮幸二字,爲自明之端,尤極無狀。伊時悲冤罔極之中,敢萌榮幸之心者,豈可責以人理乎?旣有計較榮幸之心,則安知無慳惜沮戲之心耶?臺臣問啓,至再至三,其所訂據,不啻明白,而今若分揀或公罪勘放,則公議之抑菀,固無可言,而刑政之失當,亦非細故矣。上曰,文德爲人,本來妄着。妄着之人,言或有妄發,何可直驅以臺啓中所請之罪乎?仁浩曰,人之薄物細愆,或可以妄着恕之,而文德所坐,豈可諉以妄錯,不施罪罰乎?上曰,是則然矣。仍命書李文德照律勘放,至刑曹草記,李邦一受賂差任事判付。上曰,李邦一之有犯與否,姑舍是,以土校而指斥舊帥,實關師律矣。仁浩曰,李邦一遞歸後,統營漢訟於京兆,行査本道之說,藉聞已久,似是此事矣。上命書諸批訖。命退,諸臣以次退出。
上在昌德宮。停常參·經筵。
自初昏至夜三更,月暈。
傳于李亨元曰,大臣·備局堂上引見。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,吏曹參判金憙,再牌不進推考傳旨,今方捧入,而同參政事,旣有成命,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
趙衍德啓曰,吏曹參判金憙,三牌不進推考傳旨,今方捧入,而特敎參政之下,連事違牌,終不承命,事體所在,誠極未安。所當更請牌招,而係是一日四牌,何以爲之?敢稟。傳曰,聞有實,許遞。前望單子入之,待下批牌招參政。
吏曹參判前望單子入之。李秉模落點。
傳于沈豐之曰,右承旨入侍。
趙衍德啓曰,吏曹參判李秉模牌不進推考傳旨,今方捧入,而參政命下之後,如是違牌,不卽擧行,事甚未安。更卽牌招,何如?傳曰,豈可無端違牌乎?此傳旨勿施,使之斯速開政。
傳于申耆曰,吏曹參判,更爲牌招,同參政事。
承旨前望單子入之。李集斗落點。
申耆啓曰,新除授承旨李集斗,方在罷散中,何以爲之?敢稟。傳曰,敍用。
禮曹堂上前望單子入之。參判李度默,參議曺允大落點。
承旨前望單子入之。申耆落點。
傳于趙衍德曰,左承旨入侍。
有政。吏批,判書尹蓍東進,參判金憙牌不進,參議未差,右副承旨趙衍德進。以申馥爲校理,李太亨爲副修撰,金載順爲同敦寧,李命植爲弘文提學,金禹儉爲典籍。
以吏曹參議望筒,傳于趙衍德曰,同姓二人之以二望竝擬,事面甚如何?一是外任,則無異單望,苟簡又莫甚。今日政,除在外,以無故人備擬以入。堂錄亦當爲之,待下批,牌招察任。
再政。以曺允大爲吏曹參議,李在簡爲宗簿提調。
有政。兵批,判書金履素進,參判申益彬病,參議朴天衡入直進,參知柳誼病,左副承旨洪仁浩進。以成爾演爲知事,李喆模爲曹司五衛將,李得祿爲景福將,朴鼎明爲守門將,安光兼爲長峯萬戶,知事單申義淸,僉知單金鍾義,副護軍金益彬·趙濟魯,副司直洪義榮·趙雲紀,副司果尹序東·安鼎大,副司正趙台榮,知事作闕單吳載純。
以吏曹參議曺允大牌不進罷職傳旨,傳于趙衍德曰,只推,更爲牌招。
以各道賑口排巡狀啓,傳于李亨元曰,曾聞設賑之時,虛張飢口,浪費穀物,有有名無實之弊云。近觀諸道狀本,爲弊大抵相反,道伯之責勵,邑宰之承望,皆在於剋削二字,減口吝穀爲能事,所謂綜核之政,今年爲最甚。以所料較所抄,多有不相當處。某道某邑,姑不指一提敎,欲觀來頭抄拔增減之如何,而若待畢賑後處分,則唉彼貧窮之類,已捐瘠已塡壑矣。雖嗟何及,先朝此意,令廟堂,嚴飭設賑諸道,多而無至相混,寡而無至太慳,與其太慳而顑頷者多漏,反不若相混,而飽者又飽,又或見漏而至於死亡,則雖得精抄之名,何異於自渠手殲之?是誠不仁之甚者。今旣如是敷敎,從當分遣繡衣,姑捨治績之能否,先從捐瘠,塡壑有無,另行黜陟之政,有餓殍邑守令,卽其地定配,道伯拿問重繩,竝以此意,一體措辭行會。御史,亦自廟堂,明日抄啓。
趙衍德,以嘉禮廳言啓曰,本廳堂上李秉模,移拜吏曹參判代,堂上申耆,移拜承旨代,令吏曹,更爲啓下,何如?傳曰,允。
趙衍德,以嘉禮廳言啓曰,本廳堂上禮曹參議曺允大,移拜吏曹參議代,令政院,稟旨差出,仍爲啓下,何如?傳曰,允。
申耆,以吏批言啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。
申耆,以吏曹言啓曰,本曹回啓判付內,老人之事,有不可知。今日內取考京帳籍,後日政下批事,命下矣。移文京兆,溯考帳籍,則其中廣州閑良金弘祚,以今年八十回移,比其上言,冒年爲一甲矣。如是欺罔,敢干恩典者,極甚痛駭。當該上言人金贊,令道臣,照律嚴處,以懲日後,何如?傳曰,允。
李亨元,以備邊司言啓曰,忠淸水使沈,水操及城操取稟。兩度狀啓,有草記稟處之命矣。今春諸道習操巡點,俱爲筵稟停止,纔已行會,則該營水陸操,亦在停止之中,此狀啓置之,何如?傳曰,允。擧條啓下,今幾帀月,則循例請操,該水使,事極爲駭,然自本司査處,可也。
趙衍德,以義禁府言啓曰,時囚罪人李文德口招公事判付內,一問再問,徒歸屑越,揆以臣分,寧亦有是?大臣·都尉,座中酬酢,及亞將改望事,亦不關於厥說之有無。當初臺言,宜付風傳,朝家於此,囚昨年七月以後,必加留意收用,竝與放黜之渠子,卽還除職意,蓋出於旣用世居之地,欲試酬錄之擧,而亦遵金衡柱,除職之故事也。所謂云然之說,旣沒把着,到今妄言二字,更無尋覈之端,至於榮幸與愛惜云云。爰辭啓語,雖若相左,心口之同異,何以照辨?且渠竟納傳九世庄土,此一款,足可謂有功而無罪。大抵渠之人品,率爾特甚。取謗於納履之際,大臣·都尉酬酢,旣登於臺言,若以本事之脫空,遽命全釋,反非活渠之意,以此勘放,滯囚已至多日,今日內,以草記擧行事,命下矣。取考律文,則大典通編推斷條有曰,凡亂言者,杖一百,流三千里,同條有曰,犯私罪杖一百以上,決杖,告身盡行追奪,雜令條有曰,王府決杖者,代以金贖云矣。李文德,杖一百收贖,告身盡行追奪,平安道德川郡,流三千里定配,而以判付內辭意,具罪目,依例發遣府書吏,押送配所,何如?傳曰,當初臺啓中云云,終無指的,可謂脫空,今則所可論勘者,只是率爾所致,不緊酬酢之罪也。此豈可以亂言論乎?所照律太不襯,似輕着二字,渠亦難明,而律文中必無此條件。以不應爲律勘放,區別功議,減等,可也。
洪仁浩,以義禁府言啓曰,因刑曹啓辭,前判官李邦億,移本府處之事,允下矣。李邦億,下去黃海道瑞興地云,依例發遣府羅將,拿來,何如?傳曰,允。
趙衍德,以義禁府言啓曰,時囚罪人李文德,杖一百收贖,告身盡行追奪,平安道德川郡流三千里定配事,照律草記,批旨內,以不應爲律勘放,區別功議,減等事,命下矣。取考律文,則大明律不應爲條有曰,凡不應得爲,而爲之事理重者,杖八十,大典通編推斷條有曰,犯私罪,杖八十奪告身三等,犯枉法受贓外,笞·杖竝收贖云矣。李文德,杖八十收贖,奪告身三等,而文德祖汝迪,揚武原從功臣,和義君同姓八寸親云,功議各減一等,杖六十收贖,奪告身一等,放送之意,敢啓。傳曰,知道。
淸川君金鍾正疏曰,伏以,展禮仙寢,聖慕克伸,日吉辰良,回鑾萬康,臣民忭幸,曷有其極?仍伏念,臣素性疎率,知慮昏鈍,每當倉卒之際,輒致顚錯之惜。噫嘻,匡賊之四字凶言,是何等無前劇逆,而千萬不意,猝地撞着,神魄遁喪,方寸顫悼。惟急面前之斥逐,未暇計策之周思,逮夫心神稍定之後,始覺其萬萬失謬,亟報兩捕將,俾卽踉捕。仍詣闕下,待大臣公退,欲爲面議,試事未畢,禁鐘已動,不得已直爲求對,而若其不能拘置之罪,臣實自知,滿心惶蹙,恭俟大何,果然臺參劃發,聲罪甚嚴,此固咋指無及,何敢一辭自辨?公評之下,震懍無地,及伏見聖批下者,所以委曲譬解,不啻若慈父之庇護迷子,雖使臣,披瀝肝血,極口自明,亦何以及此?譴罷薄勘,非罪伊恩,稽首雲天,有隕如瀉,不意數日之間,特旨收敍,職秩如舊,負罪賤臣,何以獲此?闔門感泣,不知死所,第念天日之明,雖已燭其情實,昏錯之咎,固難免於誅殛。豈容僥冒恩貸,終逭威罰,重貽淸朝刑政之失哉?震剝之餘,收召驚魂,今始冒控短章,仰暴危懇。伏乞聖明,俯賜照察,亟削臣爵秩,仍命重勘臣罪,以安微分,不勝幸甚。臣無任戰恐祈懇之至。答曰,省疏俱悉,卿其勿辭行公。
丁未二月初十日辰時,上御重熙堂。右承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,本職連事違召,莫重譜略修正之役,尙不擧行,事體所在,極爲駭然。該寺提調罷職,今日政差出,使之一兩日內進獻。上曰,禮曹參判·參議前望單子入之,待下批,牌招察任。出榻敎又命書傳敎曰,情勢似然,右副承旨李集斗許遞。前望單子入之,待下批牌招察任。又命書傳敎曰,主簿朴準源處子定婚,餘皆許婚。命退,承史以次退出。
丁未二月初十日辰時,上御誠正閣。大臣·備局堂上引見入侍時,領議政金致仁,左參贊金魯鎭,仁陵君李在協,行副司直徐有隣,兵曹判書金履素,行副司直李柱國,漢城判尹鄭昌順,吏曹判書尹蓍東,行副司直李敬懋·金持默,大司諫金翊休,掌令李永穆,正言金載翼,副校理洪義浩,修撰嚴思憲,左承旨李亨元,假注書趙台榮,事變假注書張錫胤,記事官李相璜·金祖淳,以次進伏訖。致仁曰,日前歷拜諸陵,聖孝克伸,春寒猶峭,勞攘旣多,伏未審日間,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今日別無稟處之事,而回鑾多日,尙未承候,故爲此登對矣。上曰,吏判事,誠過矣。不過官師之規,而引義爲事,屢度違牌,在國體亦涉如何矣。致仁曰,日昨聖敎有曰,推緘滿囊,爲銓官者,寧可因微事,而致此屢度違牌乎?大抵館規,提學遴選,必通示文衡,然後始爲擬入,則文衡,以此陳疏,不過體例間相規,而吏判之過爲引嫌,似涉過中矣。命書榻敎曰,政官牌招開政。上曰,萊伯以殺人倭事,連爲狀啓,而今番,又爲待罪,其措語,豈不怪乎?此是不大段之事,使之速爲收殺,則好矣。致仁曰,臣姑未見今番狀啓矣。致仁曰,此忠淸監司金光默狀啓也。以爲道內洪州·瑞山·泰安等邑,俱是被災之邑,而昨今兩年,敗船罪人之在囚者,至於近百名之多。失業窮民,各自阻飢之中,輪饋許多罪囚,主客俱困。三年囚繫,十次刑訊,法意至重,而奸情覈實之道,原籍官,無異地方官,依畿營例,竝令移送原籍官,如法刑訊,依例分徵,實爲彼此便宜之政,請令廟堂稟處矣。敗船罪人,三年囚繫,十次刑訊,卽法典所載也。輪饋爲弊,非不可念,而法不可輕撓。畿營之例,臣姑未知,而設或有之,此非每每援據爲式之事,狀啓內辭緣,今姑置之,何如?上曰,依爲之。出擧條致仁曰,此左副承旨洪文泳所啓也。以爲灣府,則柵門外一百二十里之內,一直陳廢者,可見其定界設禁之意,而萊府則不然,自設門內至守門外,有司僕牧場田畓十四結零,農民迭相出入,倭人則禁標之內,來往無禁,烏得無淆雜交通之事?一依灣上柵門,使不得如前起耕,恐合事宜,請下詢廟堂處之矣。自設門至守門,幾爲十許里,而太僕若干田結,在其中收稅矣。倭人則以禁標之內,來往無禁,我人則以耕作之故,出入無常,淆雜交通,其勢固也。以邊政則疎虞莫甚,在太僕則得失無關,依前府使所請,自今十四結零,一竝陳棄,俾嚴防限,何如?上曰,依爲之。出擧條上曰,萊民耕食此土之外,亦多有來往之弊云矣。致仁曰,邊禁近甚解弛,人民之來往,果有淆雜之弊云矣。上曰,前嶺伯,必見萊府禁標內田畓,果爲幾許,而司僕牧場外,無他民田乎?昌順曰,田畓則只是牧場中屬十四結零,而爲此耕作。自春至秋,無論男女,絡繹來往,以致邊禁之解弛,在前亦或有廢耕之論,而因循未果矣。致仁曰,新榜後,卽爲分館,曾有飭敎矣。槐院上博士南必錫,方在嶺外,自本院屢促,而尙不上來,事殊未安,令該府拿處,何如?上曰,依爲之。出擧條致仁曰,今此鑄錢,戶曹主管,則戶判不必別差堂上,而近例另皆啓下,故戶判李在簡,謂非堂上,而不爲照檢鑄事云,臣意則不知其然。自今勿煩啓下,令戶判,主管董察,何如?上曰,依爲之。出擧條上曰,鑄錢各別申飭,從速訖役,可也。致仁曰,今此所鑄者,幾至四十萬兩。且安邊銅,亦似從近上來,非久當始役矣。致仁曰,近來輦路上言,猥瀆轉甚,雖其可合於官府呈訴者,輒皆呼籲於駕前,堂陛不嚴,誠非細故。此蓋由於四件外事,亦多僥倖蒙施,故非分之望漸長,濫雜之弊至此。此已大可駭然,而至於以子孫,而褒揚其祖先,或稱節義,或稱孝行,務極夸張,煩徹天聽,揆以事體,至爲屑越,在渠道理,亦當如何?臣謂法典所許,老職推恩外,凡爲祖先褒揚干恩之類,自政院,一切以猥濫拔去,仍爲定式施行,似好,故敢此,仰達矣。上曰,判尹曾爲禮判,以此筵稟,有所定式,進前陳達,可也。判尹鄭昌順曰,臣於年前,待罪禮判,果以此事,有所陳達,至於定式施行。蓋以子孫之於祖先,議論所不敢到,而近來稱以爲祖先上言者,褒揚稱詡,溢美過譽,無所不至。此於風敎,所關非細,故猥陳愚見,得蒙採納,而今則子孫之上言,謂有禁令,士民之等訴,反致紛紜,恣爲阿好之私意,敢托一鄕之論,至煩天聽,尤極猥越,誠甚可駭,不可不嚴禁矣。朝家旣令道臣,採訪狀聞,則苟有實行,何患不上聞乎?上曰,禁其爲祖先干恩上言,則乃復列書各人姓名,有若疏錄然,此可謂救弊生弊也。致仁曰,欲訴於道臣或繡衣,則固有列名呈文之事,而何敢以此上煩天聽乎?事之可駭,反有甚於子孫之干恩。上言,今後則竝此而一切嚴禁,斷不可已也。上曰,予意則,每於此事,與廷臣之見稍異。爲親祈榮,人子常情,此八字,卽流來通用之上言頭辭,祖先之事,子孫如不闡揚,人孰得以知之?挽近習俗淆漓,所謂雪鯉氷筍,斷指割股云云,無人不然,無狀不有。萬有一溢美之說,介於其間,則渠難逭誣朝廷辱祖先之罪矣。卿等之必欲防塞者,亦自無怪,而至於列名呼籲,予則以爲尤未安。雖令自政院,以猥濫拔去,丐倖之徒,又安知不接續犯禁乎?如是之際,徒損國綱,大抵古例,莫如遵守。此後無論子孫之爲親祈懇,邑人之爲人呼籲,係關孝烈之事,除非屢呈營邑者,無得上言,上言中,必以屢呈見格措辭,無此措辭,則政院置之,違格冒呈者,該房,以狀頭科罪之意,論啓,一以禁猥屑之弊,一以存褒揚之路,可也。出擧條,四字刀割上曰,去夜刑曹草記判付中,李邦一事,卿聞之乎?五百金受賂云云,極爲怪駭,而厥漢之以土校,語犯舊帥,論其罪狀,死有餘罪矣。致仁曰,臣雖未聞本事之如何,而帥·校間分義,本自嚴截,豈敢以此等事,搆捏舊帥,作此上言乎?上曰,昨聞承宣言,則厥漢,曾於京兆,以此起訟,至於落科,無人不知云,武將亦得聞乎?柱國等曰,臣則姑未聞矣。致仁曰,民習非但萬萬駭然,實關後弊矣。上曰,都堂錄,何當爲之耶?致仁曰,頃筵已有仰達,而文衡,旣已行公,則圈事,何可不當耶?置文衡而臣若獨當,則在事面,亦涉乖當。且今諸彦滿朝,圈事,姑不緊急,稍待僚相之出,以爲會圈,恐似得宜矣。上曰,僚相則姑未知何日枚卜,且重臣,則其人性稟,予所稔知。於此等事,似不得善爲之,而且聞親病,近益添重,勢難經宿會圈云,卿其主張爲之好矣。致仁曰,重臣親病,苦歇無常,雖難離捨,旣有行公文衡,則大臣,不得獨當,自有肅廟朝定式,臣不敢當之矣。上曰,有特敎,則前或有獨當之事,且大臣文衡,俱是主圈,而卿與文衡,爲同室之親,則同堂中,兩人主圈,亦涉如何矣。致仁曰,聖敎如此,臣固知極爲惶悚,而當以文字登徹,或冀仰格矣。上曰,今番本館錄,果如何耶?致仁曰,臣於筵中,若以一言,有所可否而仰達,必當流播,慮或傳訛,實難仰達矣。上曰,前右相事,誠甚慨然矣。所居里名,曾云桃屯里,而今番以逃遁里書啓者,亦極怪駭故,使之詳考,則本名道德里矣。致仁曰,故相李元翼,曾居仰德里矣。上曰,前右相所執,極爲過當,何以處之則爲好耶?致仁曰,右相執滯,臣固知之,而至於日前晝停所入侍擧措,臣實不意其如許。此後則臣亦不敢有所仰達者矣。上曰,卿之筋力,已至衰暮,誠甚可悶,得與僚相,分力然後,可做國事矣。致仁曰,俄者閤內猝有左臂之不仁,急請內局醫,暫論症勢,卽服湯藥。今雖登筵,跪伏不便,誠甚可悶矣。上曰,前有此症耶?甚驚慮矣。致仁曰,前則果無此症,而恐或類風矣。上曰,善爲調治,自當勿藥,此後則,夙夜赴公,誠難矣。上曰,諸宰進前奏事,可也。在協曰,向者罪人文書披檢時,貢人輩文書,混入其中,故貢人輩,來訴請還給,何以爲之乎?上曰,旣非正法罪人,則文書,卽爲出給,而以此定式於本府,可也。上曰,李文德照律爲之乎?在協曰,草記纔已入啓矣。上曰,律文何以擬照乎?在協曰,果無可合之律,故以亂言條律,照律矣。上曰,然則爲死罪乎?在協曰,卽流三千里矣。上曰,頃見李判府事,則以爲,雖或爲之叱退,亦無怪云矣。渠之所謂愛惜與榮幸云云,實由輕着之致,不必以此爲罪,而若以亂言勘律,則誠過矣。有隣曰,前因慶尙道蔚山幼學徐達天上言,華山倉餉還換錄,均分便否,令道帥臣,論理報來之意,覆奏,分付矣。卽見慶尙監司金尙集,左兵使姜五成所報,則以爲,華山倉米,卽己巳年間爲備築城之資,自兵營措置者,而見今糶糴於蔚民者,只爲四千餘石,竝計營·府元還應分三萬餘石於本府八千餘戶,則每戶所受,要不過三四石。上言中華倉米萬餘包,每戶所受爲數十石云者,都歸誣罔。且該營餉還,初無爲弊之端,反有穀小之歎,則就中除減,恐非可論爲辭矣。蔚山穀物,毋論華山軍餉,與本府,元無計戶應分,初無過多爲弊之端,道臣·帥臣,一辭報來,換錄一款,不必擧論,置之,何如?上曰,依爲之。出擧條上曰,成爾演,肅廟朝登極四十年慶科,爲司馬初試,先朝登極五十年慶科,又爲司馬初試,仍蒙資憲之典云,事甚稀貴矣。致仁曰,果然矣。上曰,成爾演,曾於先朝入侍,厚蒙嘉奬之恩,昵侍榻前,至以御手撫其背。予於其時,侍坐仰覩,今番上言,能陳此言矣。成爾演,年今爲幾何云耶?在協曰,成爾演爲九十四,申義淸則爲九十六矣。上曰,知事作窠,成爾演則備三望擬入,申義淸則單付,可也。履素曰,今番庭試,武科出身應頉外,依定式使之赴防,何如?上曰,除防,可也。履素曰,若除防,則例有納米之規,何以爲之乎?上曰,適値歉歲,亦爲除給,可也。出擧條昌順曰,本府抄戶之役,今幾垂畢,而今年所抄,旣從精約,則京民中北部民戶,多有摠廳受還之類。此等之民,朝家賙飢之政,不當疊施,受還民戶,竝爲拔去於抄戶之中爲宜,故敢此,仰達矣。上曰,依爲之。出擧條命臺臣進前。翊休·永穆·義浩,以次進伏啓曰,請黜置罪人鄭致達妻,亟令王府,快正典刑,以洩神人之憤。上曰,不允。又所啓,請物故罪人德相,亟施孥籍之典。上曰,不允。又所啓,請逆賊尙喆,依律處斷。上曰,不允。三十八字刀割翊休·永穆等所啓,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。上曰,不允。又所啓,請還寢李觀源定配之命,更令王府,設鞫得情。上曰,不允。又所啓,請遲晩後物故罪人啓能,亟施孥籍之典。上曰,不允。又所啓,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。又所啓,請亟寢煥億島配之命,仍令王府,加刑得情,夬施王章。上曰,不允。又所啓,請正刑罪人福榮,亟令王府,夬施孥戮之典。上曰,不允。又所啓,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭,親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。上曰,不允。又所啓,請物故罪人國榮,亟施孥籍之典。上曰,不允。又所啓,請梟示罪人明謙,亟施孥戮之典。上曰,不允。又所啓,請逆復庶子好石·重石,不待年滿,亟施處絞之律。上曰,不允。又所啓,請遲晩罪人宇鎭,更令王府,卽速拿來,仍前設鞫,期於得情,夬正典刑。上曰,不允。又所啓,請正刑罪人以謙,施以孥戮之典。上曰,不允。又所啓,請減死定配罪人廷楫,亟令王府,設鞫嚴問,期於得情。上曰,不允。永穆所啓,請大靜縣爲奴罪人金壽賢,依律處斷。上曰,不允。又所啓,請興陽縣爲奴罪人河翼龍,亟令王府,設鞫得情,夬正王法。上曰,不允。又所啓,請還寢李魯春絶島安置之命,亟令王府,設鞫嚴問,期於得情。上曰,不允。又所啓,請申愷設鞫嚴問,期於得情。上曰,不允。又所啓,請罪人寧鎭,亟令王府,設鞫嚴問,期於得情。上曰,不允。又所啓,請島配罪人趙時偉,亟令王府,設鞫嚴問,期於得情。上曰,不允。又所啓,請島配罪人韓采,亟令王府,更加嚴鞫,期於得情,夬施當律。上曰,不允。翊休等所啓,請大靜縣爲奴罪人金壽賢,更令王府,設鞫嚴問,依律處斷。上曰,不允。又所啓,請爲奴罪人河翼龍,亟命王府,設鞫得情,夬正王法。上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。上曰,不允。又所啓,請恒·善支屬,亟命散配,時謙兄弟,竝投絶島,以嚴隄防。上曰,不允。又所啓,請巨濟府絶島安置罪人朴宗集,亟令王府,拿鞫得情,施以當律。上曰,不允。又所啓,請逆賊尙魯,亟施孥戮之典。上曰,不允。又所啓,請還發配所罪人宋迪中,亟令王府,拿來嚴鞫,期於得情。上曰,不允。又所啓,請申愷,嚴鞫得情,施以當律。上曰,不允。又所啓,請罪人寧鎭,亟令王府,設鞫嚴問,期於得情,夬施王章。上曰,不允。又所啓,請島置罪人趙時偉,亟令王府,設鞫嚴問,期於得情。上曰,不允。又所啓,請其時捕將李漢昌·趙圭鎭,施以削職之典。上曰,不允。又所啓,請島配罪人韓采,更加嚴鞫,期於得情,夬施當律。上曰,不允。上曰,此啓傳啓,徒傷國體,今爲停啓,好矣。翊休曰,臣姑未與諸僚相議,不敢停啓矣。上曰,後日則相議停啓,可也。翊休曰,齊議後,當爲之矣。上曰,諸宰·三司,竝先退,領相則進前。致仁進伏。上曰,向者瓊玉膏,欲送卿家,今無所存,當以他藥齎送矣。致仁曰,聖念至此,不勝感泣,而何必更煩下念乎?上曰,鼎席久曠,卿自獨賢,事甚可悶,何以則枚卜可合人,爲卿分力耶?致仁曰,臣今昏耄,國事多艱,鼎席不備,誠非細慮矣。上曰,雖當親祭時,獻官不備,亦將奈何?古則雖非崇品,亦或枚卜,低品中,或有可合者耶?致仁曰,惟在聖簡,而姑觀來頭,試可用之,好矣。上曰,卿在先朝,幾當會圈耶?致仁曰,二次當之,而一番則入侍會圈矣。上曰,近來堂錄,必以館錄謄納,事甚如何矣。致仁曰,然矣。上曰,吏判或遭微斥,必看作大事,卿其申飭也。上曰,卿之精力已衰,夙夜之行,必爲停之,好矣。致仁曰,臣今衰老,如得僚相,必欲乞懇區區之望矣。上曰,卿何出此言耶?此後則早朝赴公,不必爲之,須善爲調攝,可也。命書榻敎曰,弘文提學許遞,今日政差出。命退,諸臣以次退出。
丁未二月初十日初更,上御重熙堂。左承旨入侍時,左承旨李亨元,假注書趙台榮,記事官李相璜·金祖淳,以次進伏訖。上命相璜曰,講義,盡爲修納乎?相璜曰,雖已盡製,姑未正書矣。上命書傳敎曰,大小國婚時,自王妃嘉禮,至駙馬嘉禮,皆有命服內出之例。詣闕時,盛彩轝前導,今番亦當於明日,與敎命,同爲內出,而樻褓不爲待令云。繖扇,前用藍色,近聞以黑色措備云,此亦不察。雖以各殿儀仗言之,五禮儀所謂靑陽繖,靑扇代,用毛緞色者,蓋有意焉。世孫宮靑繖扇,大君靑日傘,用藍色之故,不欲與此相混也。命服內出節次日字,在明日,姑置無妨,而繖蓋之色,不無壓尊之嫌,不可不以藍色改造,以此分付嘉禮廳及尙方。命書傳敎曰,每欲下敎而未果,自今番,宜有一定之式,慶壽宮·嘉順宮,靑繖一柄,靑扇一雙莊置儀仗庫,此後大禮時,命婦進參時,移·還御時,該宮,受用於該庫,事畢後還納該庫事,分付兵曹及各該宮。上曰,畿邑賑恤,排巡日字,持來事,分付。賤臣承命出傳。上命書傳敎曰,今因言端問之,尙不分付云,極爲駭然。近來政院,事皆如此,該房承旨罷職。令畿伯,往復重臣李文源,依初定奪,指一釐正,成節目,後錄狀啓事,分付。命退,諸臣以次退出。
上在昌德宮。停常參·經筵。
洪仁浩啓曰,大司憲未差,執義李師濂,持平任希遠·韓光植,傳旨未下,掌令李永穆呈辭,掌令閔彝顯在外,監察茶時之意,敢啓。傳曰,知道。
洪義榮啓曰,來十六日,儒生殿講日次,而文臣製述相値,頉稟。傳曰,十三日爲之。此非元定日,落點望筒,以明日朝食堂人,書入。近來圓點,有名無實,伊日當兼試圓點生,而此非賜第之科,圓點生則以製述應試事,分付。
李亨元,以都摠府言啓曰,今日入直內三廳武兼禁軍及軍兵等,當爲中日習射,而納弊相値,不得爲之之意,敢啓。傳曰,知道。
傳于趙衍德曰,左副承旨入侍。
禮曹參議前望單子入之。李集斗落點。
沈豐之啓曰,日次儒生殿講,圓點儒生製述,十三日爲之事,命下矣。處所,以何處爲之乎?敢稟。傳曰,便殿爲之。
傳于沈豐之曰,禮房承旨入侍。
以吏曹參議曺允大牌不進罷職傳旨,傳于趙衍德曰,只推,更爲牌招。
傳于趙衍德曰,提調,持湯劑入侍。
以吏曹參議曺允大牌不進罷職傳旨,傳于趙衍德曰,只推,更爲牌招。
有政。吏批,判書尹蓍東進,參判李秉模奎章閣進,參議曺允大傳旨未下,左副承旨趙衍德進。以洪義榮爲承旨,李致中爲大司憲,李在學爲同春秋,宋載經爲知敦寧。
有政。兵批,判書金履素進,參判申益彬病,參議朴天衡入直進,參知柳誼病,左承旨李亨元進。以李弘遠爲管城將,副司直金憙·李勉兢。
沈豐之,以弘文館言啓曰,本館上番副校理臣洪義浩,以宣敎命時差備官,晝仕出去之意,敢啓。傳曰,知道。
沈豐之,以弘文館言啓曰,新除授校理申馥,時在慶尙道安東地。經筵入番事緊,請斯速乘馹上來事,下諭。傳曰,依啓。
沈豐之,以弘文館言啓曰,新除授副修撰李太亨,卽爲牌招察任,何如?傳曰,允。
洪義榮,以備邊司言啓曰,御史可合人,抄啓事,命下矣。別單書入之意,敢啓。傳曰,知道。
領議政金致仁箚曰,伏以,禮展仙寢,聖慕克伸,鑾駕穩旋,玉體冞康,欣忭之忱,小大惟均。未死賤臣,十年泣弓,螻蟻莫褥,簪履尙留,天地之大德未報,桑楡之殘景垂沒,喬山入望,瞻謁無階。不自意重蒙謬恩,躬陪淸蹕,秪拜而退,有淚自逬,情禮粗遂,滅死何憾?抑臣竊有區區不敢當者,前後筵席,累陳微懇,仰惟聖明,庶幾俯諒矣。夫都堂會圈,文衡主之,而必其文衡不備,然後首相及提學,始乃完錄者,故例則,然在昔肅廟丙申,因圈中人疏引,至有改錄之擧,定式在焉,可按而知也。雖在文衡引入之時,其猶如彼,況今文衡無故見在,旣肅命矣,又應製矣。凡係職任,便皆行公,而獨於此圈事,臣乃諉其在外,晏然替行,則是國家舊章,瀛館故事,自臣而墜壞之矣。豈不大可懼哉?且以同堂至親,而竝長中書·詞垣,互擬於主圈之重,則國體之苟簡,私義之悚懍,尤當如何?聖諭雖勤,臣心轉蹙,敢將事例,仰請處分,顧今玉署不患乏人,新錄,不至時急。伏願聖上,俯加三思,特令文衡之臣,待僚相備員,後擧行,以存舊規,以全微諒,公私不勝萬幸。取進止。答曰,省箚具悉卿懇。肅廟朝丙申錄,疏引改圈之擧,謂有在京行公文衡故耳。伊後如値在外,或有情勢之時,首相主圈,其例不啻班班。見今文衡,雖行公而適在外,且其情理,決難離捨,爲此圈事,使之竟日經宵於都堂,大非體下之政。藉使重臣,抑情來參,予欲許由還鄕,明間似當上來,方擬以此面諭。卿其安心勿辭,須卽行圈。仍傳曰,此批答,遣史官,傳諭于領議政。
丁未二月十一日巳時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,原任直提學徐有防,檢校直閣徐鼎修,原任直閣徐龍輔,原任待敎李崑秀,待敎尹行任,以次進伏訖。上命書榻敎曰,禮曹參議前望單子入之,待下批牌招,先參班後謝恩。又命書榻敎曰,政官牌招開政。上曰,嘉禮廳進不進單子,捧入。賤臣承命出,持入。上命書傳敎曰,在外知敦寧許遞,今日政差出。又命書傳敎曰,許久兼察,事面苟艱,會寧府使金相玉,兼帶許遞,其代,前望單子入之。又命書榻敎曰,輪對官,後日次來待。命退,諸臣以〈次〉退出。
丁未二月十一日申時,上御重熙堂。提調,持湯劑入侍時,提調徐有隣,左副承旨趙衍德,假注書趙台榮,記事官李相璜·金祖淳,待敎尹行任,以次進伏訖。有隣,奉進湯劑,上進御。上曰,嘉順宮柴炭,依慶壽宮例進排與否,知入。賤臣承命出傳。上曰,宗簿郞廳,來待閤外事,分付。賤臣承命出,回奏曰,郞廳來待矣。命退,諸臣以次退出。
上在昌德宮。停常參·經筵。
嘉禮後,奎章閣·政院·玉堂·藥房口傳問安。答曰,知道。
洪仁浩啓曰,大司憲李致中未肅拜,掌令李永穆呈辭,掌令閔彝顯在外,執義·持平二員未差,監察茶時之意,敢啓。傳曰,知道。
傳于沈豐之曰,禮房承旨入侍。
沈豐之啓曰,今此試官望中,時無職名人,令該曹口傳付軍職,何如?傳曰,允。
傳于趙衍德曰,政官牌招開政。
傳于沈豐之曰,都承旨·左副承旨·右副承旨入侍。
以承旨房望,傳于趙衍德曰,仍。
以吏曹參議曺允大牌不進罷職傳旨,傳于趙衍德曰,只推,更爲牌招。
傳于沈豐之曰,左副承旨入侍。
傳于沈豐之曰,別宮禁喧郞廳兵曹正郞韓用龜,上弦弓一張賜給,守門將·禁漏官,不粧弓一張賜給,結束色吏·近仗軍士·守門將廳·禁漏下人,令兵曹,木·布中,分等施賞後,書啓。
傳于沈豐之曰,坐直承旨入侍。
以圓點儒生製述試官望筒,傳于沈豐之曰,多以罷散人擬入,已是不察。圓點〈儒〉生試官閣臣·文任·泮堂,別書受點,曾有定式,而以七試官,循例擬入,亦甚矇然。此望筒還給,當該承旨,推考。
有政。吏批,判書尹蓍東進,參判李秉模奎章閣進,參議曺允大未肅拜,左副承旨趙衍德進。以宋銓爲執義,趙錫穆爲司諫,沈銖爲持平,鄭來百爲持平,柳匡天爲獻納,李羽晉爲校理,成均博士單金良倜,學諭單安重默。
再政。以洪聖淵爲奉常正,朴宗輔爲掌樂主簿。副司果李翼晉,今加通政,加資事,承傳。掌樂主簿朴宗輔,司饔主簿吳晉秀相換。
有政。兵批,判書金履素進,參判申益彬病,參議朴天衡入直進,參知柳誼病,左承旨李亨元進。副護軍閔永喆,副司直吳載純·鄭枋。
再政。以丁運泰爲蒜山僉使,副司果嚴思允。
申耆,以弘文館言啓曰,本館上番副校理臣洪義浩,以奉敎命差備官,晝仕出去之意,敢啓。傳曰,知道。
沈豐之,以禮曹言啓曰,今此綏嬪,冠禮吉日,令日官推擇,則今二月十八日辰時,坐向南方爲吉云,以此日時,擧行,何如?傳曰,十六日辰時爲之。
趙衍德,以司僕寺官員,以一二提調意啓曰,函支架負持曺潤喆·琴受五·李春發·朴持文,自司僕,各木布,各一疋賜給事,命下矣。依傳敎,施賞之意,敢啓。傳曰,知道。
丁未二月十二日午時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,原任直提學徐有防,檢校直閣徐鼎修,原任直閣徐龍輔·鄭東浚,原任待敎李崑秀,待敎尹行任,以次進伏訖。上曰,殿講試官望,誰果擬入乎?衍德曰,臣以代房擧行,鄭東觀·洪樂貞,方在罷散中,而未能照察,有此做錯,不勝惶悚矣。上曰,圓點試官望,例自內閣擬入。此望筒勿施,卽令內閣,更爲擬入事,分付。賤臣承命出傳。上命書傳敎曰,嘉禮廳堂郞以下,員役工匠等,依例書啓。仍命退,諸臣以次退出。
丁未二月十二日申時,上御重熙堂。都承旨·左副承旨·右副承旨入侍時,行都承旨沈豐之,左副承旨趙衍德,右副承旨洪義榮,假注書趙台榮,記事官李相璜·金祖淳,待敎尹行任,以次進伏訖。上曰,右副親病,近果何如?義榮曰,尙未向差矣。上曰,然則勢難行公,先爲出去,明日如未快減,則勿爲仕進,可也。義榮先退。上曰,提調持湯劑入侍。出榻敎賤臣承命出,與提調徐有隣進伏。上曰,都監堂郞,明日亦爲來待乎?豐之曰,持嘏脩來待矣。命書傳敎曰,嘉禮廳受敎書官,兼宣敎命官,行禮曹判書李命植,熟馬一匹面給。敎命文製述官,大提學金鍾秀,書寫官,同副承旨曺允大,各半熟馬一匹賜給。嘉禮廳堂上行禮曹判書李命植,兼管堂上戶曹判書李在簡,尙衣提調徐有隣·鄭昌順,各熟馬一疋賜給。嘉禮廳堂上參判沈豐之·李秉模·李度默,參議洪檍·洪明浩·申耆·曺允大·李集斗,兼管堂上行戶曹判書趙璥,日淺,各兒馬一疋賜給。都廳副司果李翼晉,依例加資。郞廳禮曹正郞洪聖淵,準職承傳。別工作兼修理監役嚴思允,六品遷轉。兼管郞廳戶曹正郞具膺,尙衣主簿尹行醇,陞敍。謁者奉事朴宗祿,兒馬一疋賜給。儐者副司勇朴宗輔,陞六。掌次者及捧玄纁敎命·命服·敎書箋文官擧案者,典儀禮貌官,各兒馬一疋賜給。擇日官·別看役以下,其餘施賞,皆依書啓判下,擧行後,捧傳旨。豐之曰,明日問安,異於他日,諸臣服色,當以時服磨鍊矣。上曰,已過今日,不必以時服磨鍊矣。上曰,禮曹判書入侍。出榻敎賤臣承命出,回奏曰,禮判俄已出去云矣。上曰,李翼晉之加資,誠壯矣。有隣曰,然矣。上曰,洪聖淵,亦當爲亞長耶?有隣曰,然矣。命書傳敎曰,主人及負函官賞典,令該曹,考例擧行後,捧傳旨。命退,諸臣以次退出。
丁未二月十二日酉時,上御重熙堂。坐直承旨入侍時,左副承旨趙衍德,假注書趙台榮,記事官尹行任·金祖淳,以次進伏訖。上曰,成均館夕食堂到記,儒生書啓持來。賤臣承命出,回奏曰,姑未入來云矣。上曰,日已迫暮,而尙不修啓,何時當受點,可以趁期知委乎?自宣仁門,直送院隷,催促持來事,分付。賤臣承命出傳。上曰,食堂儒生,當爲幾何云耶?衍德曰,今番比前,頗多云矣。上曰,書啓,更爲催促。賤臣承命出持入,命衍德讀奏訖。上命書傳敎曰,向下飭敎,未幾,謂以落點,所謂食堂兩齋,各不過數十人,事甚未安。落點望筒,夕食堂到記,一體書入。命退,諸臣以次退出。
上在昌德宮。停常參·經筵。
自初昏至夜二更,灑雨下雨,測雨器水深二分。
嘉禮翌日,奎章閣,啓辭問安。大殿,王大妃殿·惠慶宮·中宮殿,政院·玉堂口傳問安。答曰,知道。
王大妃殿·惠慶宮·中宮殿,藥房口傳問安。答曰,知道。
大殿,王大妃殿·惠慶宮·中宮殿,朝廷二品以上·六曹堂上單子問安。答曰,知道。
殿座罷後,奎章閣·政院·玉堂·藥房口傳問安。答曰,知道。
藥房都提調臣洪樂性,提調臣徐有隣,副提調臣沈豐之啓曰,日吉辰良,嘉禮順成,歡忭之忱,曷有其極?伏未審夜間,聖體,若何?王大妃殿氣候,何如?惠慶宮氣候,何如?臣等不任區區伏慮,敢來問安。答曰,知道。
沈豐之啓曰,上言例於啓下三日內回啓,而今番上言,禮曹限內不爲回啓,事甚未安。當該堂上,推考警責,何如?傳曰,勿推。
趙衍德啓曰,來十四日·十五日·十六日·十七日,國忌齋戒正日,十八日宗廟春奉審修改。視事,頉稟。傳曰,知道。
趙衍德啓曰,大司憲李致中,執義宋銓,持平鄭來百未肅拜,掌令李永穆呈辭,掌令閔彝顯,持平沈銖在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
趙衍德啓曰,來十六日文臣製述處所,以何處爲之乎?敢稟。傳曰,熙政堂爲之。抄啓文臣親試,同日爲之。
沈豐之啓曰,今日殿座,承旨當爲備員,而右副承旨洪義榮,不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之。金魯永落點。
大司成前望單子入之。李在學落點。
沈豐之啓曰,吏曹假郞廳來言,臺諫有闕,政事,取稟。傳曰,當日爲之。
趙衍德啓曰,吏曹假郞廳來言,政事當日爲之事,命下,而判書尹蓍東病不來,參判李秉模試官進,參議曺允大陳疏到院,不得擧行云,判書牌招開政,何如?傳曰,長銓·三銓,旣皆承批,竝卽牌招開政。
傳于李亨元曰,試官申大尹在外,代洪義浩爲之。
傳于李亨元曰,殿座時刻已屆,儒生無一人來待,寧有如許紀綱?大司成爲先罷職,下義禁府推考。
傳于李亨元曰,大司成前望單子入之,待下批,牌招察任。
金魯永啓曰,吏曹判書尹蓍東,參議曺允大牌不進,推考傳旨及罷職傳旨,今方捧入,而開政命下之後,如是違牌,事甚未安。判書更爲牌招,何如?傳曰,允。
以吏曹參議曺允大牌不進罷職傳旨,傳于趙衍德曰,只推,更爲牌招。
以慶尙監司狀啓,安東府使李謙彬到任事,傳于金魯永曰,外職與內職有異。且當賙飢之時,設有私義,豈敢煩浼?勿爲給由上送,亦無敢處義事,令該曹,申飭該道。
左邊捕盜大將前望單子入之。李漢泰落點。
兵曹口傳政事,副護軍李漢泰。
傳于金魯永曰,左副承旨入侍。
吏曹政事,東萊府使李溎單付。
申耆,以備邊司言啓曰,卽見上米廛市民朴文徵等上言,則以爲,上·下米廛·門外米廛及雜穀廛,謂之四穀廛,而分受經界,通雲橋以西,爲上米廛字內,以東爲下米廛字內,三門外,都付門外米廛,而各該字內街路坐市之所入大米,自本廛,依定式收稅,以供國役,而獨雜穀廛,則初無經界,故勿論街路坐市,與大米本廛,內而五部,外而八江之各種雜穀,一倂收稅,而惟其廛基,在於矣廛之字內,故渠廛所入大米,自矣廛從實數收稅,已成不易之法。癸巳年間,雜穀廛市民,謀奪矣廛大米之稅,泛稱收稅之有弊,誣訴平市,使渠廛,替令收稅後,每朔六十兩拈給矣廛,矣廛應入漸縮,徭役末由擧行。請令溯考前例,還復古規,得伸積抱之冤云矣。招致兩廛廛人,採問相爭委折,溯考定稅顚末,則當初起鬧,實由上米廛之自孽,而畢竟得決,未免雜穀廛之專利。大抵上米廛之於雜穀廛,旣有彼此主客之勢,則方其定稅之前,多少侵責之弊,理所必至,而及至癸巳年間,因此互鬨,屢呈平市,該署,乃以兩便之道,定給一切之稅,迄于今十五年之久矣。曾在甲辰,上米廛人,以此事陳瘼,而本司覆啓,以當初見奪,不思自反,欲爲還推,事涉無謂,請置蒙允,今又呼籲,極爲猥屑,而第究其事實情願,則稱冤之說,亦不爲無據。渠以四穀廛中首廛,坐一時爭鬨之端,廢百年流來之規,每朔六十兩之稅,不爲不多,而比諸癸巳之前,則不啻落下幾層,一年二年,寢失其利,此殘彼盛,客反爲主,則此已可矜處,而設有非理橫侵之弊,只當嚴繩其作弊之類而已,恐不必奪此屬彼,以致殘敗之境。且念米與雜穀,收稅則一也。雜穀廛之於上米廛,則雜穀收稅,一如前日之爲,而上米廛之於雜穀廛,則獨不敢措手於自來應捧之稅,而反聽該廛之替捧分送者,始雖出於抑强之政,終有乖於仍舊之義,其在均惠一視之道,許令依古規捧稅,實合事宜,以此分付於平市署,而雜穀廛人之繼起紛訴,上米廛人之復踵前習,難保其必無,其所檢飭糾繩之責,專在該署,竝以此意,嚴飭,何如?傳曰,允。
知敦寧宋載經疏曰,伏以,日吉辰良,嘉禮順成,宗社鞏昌之慶,基於斯矣。臣民頌禱,曷有其已?臣意外泄病,多日苦劇,委頓牀褥,若將澌盡,猥辱恩授,末由追簉,誠禮都虧,愧悸交切。抑臣敦寧親盡,初除同敦寧也。非不欲據實求解,而自來情地,旣無冒出之勢。且曾聞本府舊例,堂上則不計懿親遠近,故只以一疏,敢控危臲之忱,而旋卽缷遞,日昨復叨見任,則適値盛儀隔宵,而暴疾忽劇,又不得不略入短章,仰陳惶悶之私,恭俟譴罷之命,而無所事於援例祈免矣。不料原疏未徹,而始聞無論堂郞,新有定制云。然則臣之違式虛縻,已極悚赧,而前後所處之矇陋迷緩,益增罪戾。玆敢悉暴事狀,冀蒙威罰。伏乞照法鐫改,仍治臣昏謬之辜,以昭公法,以安私分焉。臣無任畏懼祈懇之至。答曰,省疏具悉。疏辭下該曹稟處。
吏曹判書尹蓍東疏曰,伏以,先陵禮展,聖孝克伸,屬車塵淸,蹕御穩旋,臣民慶幸,小大同情。臣伏見大提學金鍾秀疏本,以臣月前文任擅通事,盛有所陳列。臣於是,不勝瞿然訝悚之至。文任新望,政例甚重,必問於時帶三館者,而通擬,不特文苑故事之爲然,其在銓格,尤所難廢。臣亦粗知此義,而又若時値在鄕,事會忙遽,則或不問議,亦有班班可據者。臣於今正月十八日政,伏承弘文提學在京無故人差出之命,舊望已乏,當爲新通,而日勢差晩,文衡在外,若待往復擬入,則當日將不得擧行,以此煩稟,實甚惶悶。政曹近例,意不爲謬,故倉卒牽强,黽勉通擬,而故事之不可廢,近例之不必據,臣亦旋悔而追訟矣。今其疏果如此,臣將何辭而自解?鍾秀,旣以此謂打壞選格而爲自引之端,則其所壞了者,卽臣也。臣其可晏然於職次乎?且夫擅之一字,銓官之極罪也。言之者雖無難加之,而當之者之怵然危恐,不敢食息而自安者,夫人同之矣。去就一節,益無可論,日者法駕臨戒,陪扈義重,飭諭之下,雖不得不冒沒進參於侍衛之班,而私心慙惶,若無所容,擬將瀝血陳籲,仰請處分,而本月初七日所下傳敎,首尾二百二十有餘言,恩竝以威,誨勤於責,委曲鄭重,如父詔子,伏讀以來,感激隕越,區區處義,不敢膠執,遂乃章皇冒出,幾若無故,而背汗顔騂,羞對胥隷,抑臣畸人也。賦命屯薄,處世抹摋,環顧朝著,墻壁靡助,此不獨人之棄臣不數,臣亦自期以信心直行,所仰恃者,惟仁天之慈覆耳。冥迷而詔敎之旣勤,錯而容護之甚渥,京察挨過之後,式至今獲免於大何者,夫誰之賜也?獨無奈屯薄者招災,抹摋者寡合,遠近大小,隨處狼狽,畢竟無幸,如執左契,則自作之孽,將不可逭,曲庇之仁,況敢屢必,是宜早自引分,劃卽罷免,不至於重誤國事,孤負大恩,以爲萬一報答之圖者,此心,參前倚衡。玆綴未徹之章,敢干必從之天。伏乞聖慈,俯念銓法之甚嚴,曲察微諒之至懇,特命鐫削臣職名,以尊國體,以安賤分。仍治臣瀆擾之罪,以肅朝綱,公私不勝萬幸。臣無任屛營祈懇之至。答曰,省疏具悉。所辭過矣。卿其勿辭行公。
大司成李在學疏曰,伏以,臣於日昨,伏奉春秋除旨,而臣父臣崇祜,方帶同知館事,臣之所叨,自在當遞。乞命有司,遞臣兼銜,以安私分,不勝幸甚。臣無任屛營祈懇之至。答曰,省疏具悉。疏辭,下該曹稟處。
吏曹參議曺允大疏曰,伏以,日吉辰良,嘉禮順成,歡忭之忱,曷有其極?仍伏念,臣庸才下品,文質無當,而幸際休明之運,過蒙拂拭之恩,通籍八九年之間,名塗華貫,歷揚殆徧,而居然躋下大夫之列矣。緋玉晉資,纔閱一月,屢叨近密,三授佐貳,恩榮逈絶,職名聯翩,感激銘鏤,隕結是期,而反顧怵惕,若臨淵氷。迺者三銓新命,忽辱於千萬夢想之外,臣聞命驚惶,五情如焚,屢違召命,恭俟譴何,聖度天大,罰止問備,庚牌儼臨,促敎又下,臣惝怳悸恐,莫省攸措。噫,天官佐貳,是何等重任也?事權雖遜於長席,通塞實許其主張,素稱淸朝之峻選,則苟非才望夙著,踐歷已多,爲一世厭服者,莫可擬議也,審矣。臣卽眇然一新進耳。以地則單寒,以人則儱侗,無足備數於百執事之末,而今乃拔之衆望之外,畀以匪分之職,人器不稱,固無可論,而朝廷擧措,寧不乖當?夫以至陋之姿,叨此太驟之榮,求諸同朝,罕有臣比,器盈則溢,福過則災,理之常也。負乘招咎,勢所必至,而況臣於年前,曾忝銓郞,信心冥行,孤立寡與,初無擧職之效,徒貽溢世之誚,畢竟狼狽,尙有餘悸,銓衡一步,便成鐵限,而顧此佐貳之責,非比郞僚,睢盰之場,有倍前日,則臣之不可抗顔而冒居,固所矢心自劃,而惟我殿下,所以全保之者,亦豈忍强其所不可强,而終至顚沛之災乎?假使臣,徒畏分義,拚棄廉隅,貪榮冒據,不思自處,則殿下亦何取於賤臣耶?噫,臣受恩如天,報答無地。惟以不擇夷險,筋力奔奏,爲一分自效之圖,而今此誤恩,冒膺無路,決不可隨行逐隊,趨走爲恭,下以乖微臣咫尺之守,上以負殿下生成之德。迺於日昨仰暴私義,略陳短章,見阻喉院,不得呈徹,徊徨閔阨,益無所容。玆敢更申未徹之懇,冀蒙矜許之恩。伏惟聖慈,天地父母,察臣震剝之情,刊臣僥濫之職,以重公器,以遂微諒,千萬至祝。臣無任屛營祈懇之至。答曰,省疏具悉。爾其勿辭察職。
丁未二月十三日辰時,上御熙政堂。日次儒生殿講,圓點儒生製述入侍時,行都承旨沈豐之,左承旨李亨元,右承旨洪仁浩,左副承旨趙衍德,右副承旨金魯永,同副承旨申耆,記事官金孝建,假注書趙台榮,記事官李相璜·金祖淳,待敎尹行任,入就庭,先行四拜禮訖,以次陞殿侍立。通禮,唱試官以下入就位,行拜禮。殿講試官領敦寧洪樂性,仁陵君李在協,行副司直金魯淳,刑曹參議金履禧,行副司直權,前校理宋民載,製述試官行副司直徐有隣,直提學李秉模,行大司成李在學,檢校直閣徐鼎修,直閣鄭大容,原任待敎李崑秀,分東西入就庭,行拜禮訖。以次陞殿。上曰,館學掌色及寄齋生,竝當應講,圓點生與到記生,亦當製述,大司成,以此,分付。在學,承命出分付。上曰,庭內甚窄,儒生,使之分坐花階上,可也。在學承命出分付。上命書題,有隣等,進書表題,懸題訖。上曰,製述試官,姑退待,收券入來,可也。有隣等退出。上命開講。樂性曰,寄齋生,亦當抽栍乎?上曰,可矣。儒生等,以次進講。上曰,日次異於輪次,只誦大文,可也。至李海隣進講。上曰,爾能善講,能承上接下連誦乎?海隣,誦至八章。上曰,善誦矣。僉曰,果爲善誦矣。上謂海隣曰,留待閤外,可也。海隣退出,諸生講訖。上曰,日次講,亦有賜第之例乎?豐之曰,有特敎,則前有賜第之事矣。上命祖淳曰,李海隣,唱新來,可也。祖淳,唱新來數帀訖。上曰,李敏采,方以通禮在班,使之進前。敏采進前,上曰,爾子登科,喜當如何?敏采曰,不勝惶感矣。上曰,爾其率子出去,可也。亨元曰,捕將李漢泰,方在罷職中,何以爲之乎?命書榻敎曰,前訓鍊都正李漢泰,敍用。又命書榻敎曰,左邊捕盜大將李漢泰,牌招,傳授命召及大將牌·傳令牌。又命書榻敎曰,左捕將李漢泰,令該曹口傳付軍職。上曰,製述試官,卽爲入來考券,可也。有隣等,以次進伏。考試訖,命拆榜。命書傳敎曰,日次儒生殿講及圓點生·上齋生,製述時殿講居首,純通幼學李海隣,講章之外,連上連下,突誦殆近十篇,依通編法例中,有特敎直赴之文,特爲直赴殿試,俾規避者,知有聳觀之政。製述居首進士嚴耆,直赴會試。講之次通幼學沈鈺·李運恒,製述之次進士李晩秀,生員徐有望,竝給一分。講略幼學金履喬·尹普淳·朴宗萬·李舒·朴鼎元·鄭桓錫·李述彬,製述草三下生員金處巖,生員鄭魯榮,各紙二卷·筆三枝·墨三笏賜給。講粗生員孟賢大,幼學徐象輔·朴基宏·金魯範·鄭益壽·鄭弘善·方致五,製述次上進士尹永儀·鄭得中·申龜朝·金明淳,生員洪祜淵,各紙一卷·筆三枝·墨二笏賜給。入格儒生,仍令明日來待,賞格,使之親授。上曰,慶尙左水使入侍。賤臣承命出,與李章漢偕入進伏。上問職姓名,履歷訖。上曰,曾於坡州,以何事遞來乎?章漢曰,李鼎運御史時,以留庫加分事,遭罷黜矣。上曰,爾聞萊府消息乎?章漢曰,臣略聞其說,則極爲騷擾云矣。上曰,騷擾之說,可謂得當,今以乃祖之孫,授以重閫,爾其下去,善爲檢制,以贖坡州之過,可也。命先退,上謂在學曰,儒生輩,初不成誦,至於講章而不能誦之,事甚駭然,此後,以能講人,各別精選,俾有實效。雖或有稱頉人,切勿許改,可也。在學曰,今日日次殿講時,東齋色掌生員李祖應·金魯應書啓已入之後,或謂有身病,或謂以在外,屢度催促,終不入來,竝依定式,限三年停擧,何如?上曰,依爲之。出擧條豐之曰,文臣製述,以十六日爲之事,命下,而寒食祭享相値,應赴文臣,多以大祝出去,何以爲之乎?上曰,聞卿所奏,果然,以二十日退行,可也。出擧條通禮,跪告禮畢。諸臣以次退出。
丁未二月十三日酉時,上御重熙堂。左副承旨入侍時,左副承旨趙衍德,假注書趙台榮,記事官尹行任·金祖淳,以次進伏訖。上曰,今日之雨,在農形誠幸矣。衍德曰,俄聞摘奸宣傳官所傳,則秋麥改色,春牟立苗,農人擧皆欣悅云矣。命書傳敎曰,萊伯事,誠亦悶然。邊政不可不嚴,而虛咆空喝,無中生有,反爲辱國之慮,狀辭之全沒頭緖,措置之太昩向方,欲諉之新叨憒憒,前此再降飭諭,令廟堂,別關分付,出於姑觀之意。今又續見狀本,劻勷轉加,就緖無期,枉費心浪用力,何至是也?且以旣撤之供市,姑爲一味停撤爲說者,語欠別白,反有甚於前狀中科處之請。邊門鎖鑰,何等緊重,則任其一味僨誤,從以一味寬恕,一味之害,上下均有失,是豈嚴邊政揀邊臣之意?迎送事小,禦侮責重,東萊府使閔台爀,罷職,卽亦外補,何拘中批?兼試其才諝,都摠管李溎,東萊府使除授,待開門辭朝。上曰,今日入格儒生,趁早來待事,分付成均館。仍命退,諸臣以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李亨元曰,右承旨,與入格儒生入侍。
金魯永啓曰,戶曹判書李在簡,宣惠廳堂上徐有隣·金履素,備局有司堂上李在簡·尹蓍東,漢城判尹鄭昌順,依下敎,來待矣。傳曰,入侍。
傳于申耆曰,都承旨與都提調,持湯劑入侍。
李亨元啓曰,禁衛大將徐有大,仍佩往來事,命下矣。將兵之任,不可一刻無摠察之人,捕將亦有他邊大將兼察之例,今番則何以爲之?敢稟。傳曰,依例爲之。
金魯永啓曰,禁衛大將徐有大,以城隍祭獻官,今方受香,出去矣。所授命召,兼帶右邊捕盜大將命召,及大將牌·傳令牌,來請還納,何以爲之?敢啓。傳曰,仍佩往來。
申耆啓曰,禁衛大將兼察,依例爲之事,命下矣。在前如此之時,有都提調摠察之例,或有他大將兼察例,今番則何以爲之?敢稟。傳曰,他大將兼察。
申耆啓曰,禁衛大將,以他大將兼察事,命下矣。何大將牌招聽傳敎乎?敢稟。傳曰,守禦使兼察。
李亨元啓曰,右邊捕盜大將兼察,依例爲之事,命下矣。左邊捕盜大將李漢泰,牌招,聽傳敎,何如?傳曰,允。
傳于金魯永曰,左承旨,與東萊府使入侍。
備忘記,東萊府使李溎下直,長弓一張,長箭一部,片箭〈一部〉,筒兒一箇賜給。
承旨前望單子入之。具㢞落點。
傳于金魯永曰,承旨房望仍。
傳于洪仁浩曰,左承旨·左副承旨入侍。
李亨元啓曰,假注書趙台榮,身病猝重,勢難察任,今姑改差,何如?傳〈曰〉,允。
趙台榮改差,代李冕膺爲假注書。
金魯永啓曰,假注書李冕膺時無職名,令該曹,依例付軍職,冠帶常仕,何如?傳曰,允。
趙衍德啓曰,吏曹判書尹蓍東,再牌不進,推考傳旨,今方捧入,而開政命下之後,連事違召,不卽膺命,事甚未安。所當更請牌招,而係是一日三牌,何以爲之?敢稟。傳曰,如臺閣之年少資淺尙氣岸者,猶禁一事再避,況此銓長,何等老鍊之任,而豈可如是齗齗於一事,乍膺旋引乎?向下飭敎,不啻丁寧,擅之一字,縷縷反釋,則一番陳疏,容或無怪,深夜屢違,已至經宿,事體道理,極爲未安。吏曹判書尹蓍東爲先從重推考,此重臣,違牌汔可休矣。承違間,自量爲之,此後如無新情勢,違牌傳旨,更勿捧入。
以吏曹參議曺允大牌不進罷職傳旨,傳于李亨元曰,只推,更爲牌招。
洪仁浩,以內醫院都提調言啓曰,提調徐有隣,副提調沈豐之,今日監煎,不爲仕進,竝卽牌招,何如?傳曰,允。發賣聞自再明日分給。提調徐有隣,兼帶藥院許遞,今日政差出。
有政。吏批,判書尹蓍東進,參判李秉模差祭,參議曺允大牌招不進,承旨趙衍德進。以宋民載爲副修撰,李在簡爲內醫院提調,柳爲工曹正郞,成雲柱爲假監役。贈戶曹參判成德徽,贈戶曹判書例兼,贈左承旨成虎啓,贈戶參例兼,贈僕正成震恒,贈左承旨例兼,以上知事成爾演三代追贈。徐有慶爲知敦寧,沈豐之爲同春秋。
再政。以李在協爲都摠管,金載順爲副摠管,鄭宅信爲寧城僉使,金履衡爲恃寨僉使,崔尙耉爲夞怪萬戶,楸仇非權管單金致章,副護軍單閔光升,副司直洪義榮·李翼晉,副司正單李冕膺。
金魯永啓曰,假注書李冕膺,身病猝重,勢難察任,今姑改差,何如?傳曰,允。
假注書李冕膺改差,代以申溆爲假注書。
假注書金孝建病,代以李德鉉爲假注書。
以京畿監司狀啓,長湍府民家失火事,傳于李亨元曰,當此歉歲,且値窮春,被燒民戶,若是夥然,言念失所之狀,極爲矜慘。申飭道伯,拔例接濟,期於從速奠居。初五日失火形止,今始登聞,似此守令,難責分憂,該守令所當嚴勘,而以迎送有弊,今姑參酌,不飭之道臣,爲先推考。
傳于具㢞曰,奉審承旨入侍。
傳于李亨元曰,坐直承旨入侍。
傳于金魯永曰,時囚罪人黃昇源,分揀放送。
洪仁浩,以吏曹言啓曰,今此各陵寒食祭諸執事,當爲分排,而老病公頉外,實無推移之路。依近例,以刑曹郞廳及司饔院官員,通融塡差,何如?傳曰,知道。
李亨元,以吏曹言啓曰,因承政院啓辭,守令薦不薦人,令該曹,察推事,允下矣。仁陵君李在協,判敦寧金鍾正,左參贊金魯鎭,咸春君李昌運,知敦寧鄭枋,禮曹判書李命植,工曹判書金鍾秀,東恩君申大觀,同敦寧魚錫定,禮曹參判李秉模,戶曹參判李在學,刑曹參判洪秀輔,工曹參判李宜老,司直金華鎭·韓光會·尹東暹·鄭一祥·鄭昌聖·徐有寧,知事姜杭,司直李溎·尹東晳·權噵·鄭好仁·徐有慶,知事姜世晃,司直李柱國,知事吳載純,司直尹坊·金用謙,知事趙時敏,司直宋載經·李聖圭·李亨逵·李敬懋·李世奭·具㢞·金載順,同知徐晦修,司直李鎭翼·任希曾·邊得讓·洪檢·蔡弘履·李憲默·朴祐源·金頤柱·申大升·南玄老·尹承烈·沈有鎭·李鎭恒·李重馥·黃昇源·趙瑍·洪秉纘·鄭景淳·趙尙鎭·金魯淳,同知李漢泰,護軍李漢昌·李明運·李得濟·吳載熙·白東俊·任嵂·元厚鎭·李應爀·李聖師,統制使柳鎭恒,慶尙左兵使姜五成,同知王漢禎·邊聖和·辛錫箕,護軍具叙五·徐有和·朴宗益·李鴻運·具埉·朴載洙·沈錡·安翼濟·尹勉亨·徐赫修,慶尙監營中軍柳爾胄,戶曹參議兪彦脩,兵曹參議朴天衡,兵曹參知柳誼,刑曹參議金履禧,大司成閔鍾顯,判校金禧麟,左通禮李敏采,右通禮禹禎圭,宗簿正李命勳,司僕正鄭致淳,軍資正尹慶龍,繕工副正曺允亨,慶州府尹金履容,驪州牧使李文源,坡州牧使洪仁默,楊州牧使尹行元,洪州牧使安廷玹,昌原府使李元謙,尙州牧使洪元燮,星州牧使鄭華淳,晉州牧使金履銈,光州牧使兪彦銻,濟州牧使李命俊,綾州牧使林重遠,吉州牧使李燁,竹山府使申潚,南陽府使卞至健,利川府使沈鍷,仁川府使徐簡修,淸風府使洪載淵,仁同府使李漢籌,金海府使李邦榮,善山府使李正模,東萊府使閔台爀,蔚山府使沈公藝,柒谷府使宋益休,密陽府使沈鉁,巨濟府使金爀,咸陽府使李得駿,居昌府使趙宅鎭,南原府使李勉基,茂朱府使徐侃修,礪山府使曺命楫,春川府使沈觀之,鐵原府使李潤國,三陟府使徐琢修,淮陽府使李獻慶,伊川府使李儒敬,寧越府使曺遠振,鍾城府使李鎭復,慶源府使李迪,會寧府使金相玉,安邊府使朴宗來,穩城府使沈趾賢,北靑府使柳知養,慶興府使安橚,富寧府使李夏保,德源府使李弼培,明川府使鄭聖鵠,端川府使具紞,江界府使李頤祥,成川府使鄭宇淳,中和府使金養和,慈山府使尹東晩,咸從府使尹履相,俱爲應薦而不薦,竝依定式,推考警責,何如?傳曰,允。今番飭敎之後,文宰則多有追薦人,武臣則將臣外,尙無爲之者,豈或未及聞知而然乎?姑不處分,自本曹査實論罪,可也。
李亨元,以兵曹言啓曰,拆見平安兵使趙圭鎭,去丙午年秋冬等褒貶啓本,則廣坪堡權管兪漢祚,徒善爲政,吏不趨令爲目,則宜置下考,而置諸中考,殊無嚴明殿最之意,平安兵使趙圭鎭,推考警責,廣坪堡權管兪漢祚,下考施行,何如?傳曰,允。
金魯永,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪仁浩,以義禁府言啓曰,承文院上博士南必錫,令該府,拿處事傳旨,啓下矣。南必錫下去慶尙道尙州地云,依例發遣府羅將,拿來,何如?傳曰,允。
弘文館修撰嚴思憲疏曰,伏以,臣以人則至拙庸也,以地則至單寒也。獲際休明,偏蒙恩私,猥廁三司之列者,今已許多年矣。論思重任,曷嘗有一分叨冒之勢,而每因事會,有除輒膺,學旣鹵莽,橫經而面騂,才又空疎,畫葫而指血,臣固自恧,人謂斯何?有時循省,竊懼所叨之萬難承當,洪造之一無報答,顧何敢以身家私計,妄希邀求?有所瀆撻,而第臣有至悲之懇,抱玆耿耿,猥越是懼,尙此泯默,到今情理轉益難抑,敢此冒昧仰籲於敦孝之下,惟聖明愍其情而恕其濫焉。臣自通籍以來,區區至願,惟是祿養二親,而曾在壬寅,奄失所恃,每以榮養之未逮,至痛在心,而臣父今年爲七十二矣。筋力日以衰弱,疾病間又沈綿,而家本至窶,計拙謀短,滫瀡之供,每多不繼,藥餌之資,尤難措備,人子至情,寧不憫傷?臣每讀古人寸心難報之詩,事親日短之表,不覺怵然而懼,泫然而涕,顧今治本考悌,恩推惠養,群下之凡有情私,皆得自達,無願不遂,臣亦孝理陶甄中一物,內有切急之懇,而豈可自阻於仁覆之天也哉?玆敢略暴情懇,仰瀆崇嚴。伏乞天地父母,憐臣悲切之衷,察臣憫急之私,特命選部,畀臣一小邑,使得以仰效涓埃之報,俯伸烏鳥之誠。答曰,省疏具悉。疏辭,下該曹,稟處。
分兵曹參議臣南鶴聞疏曰,伏以,方春謁陵,聖孝克伸,冒風回鑾,玉候益康,慶幸之忱,曷有其極?仍伏念,臣跡本畸孤,人又駑下,在朝無根繩之藉,涉世昧方圓之術,埴冥途,墻璧靡依,徒荷我聖上剪拂之洪造,時雨膏潤,微卉亦得以沾濡,大鞴鎔鑄,寸鐵皆入於陶成,遂使疎賤如臣,瑣劣如臣者,玷淸班,周旋邇列,蓋亦四三年所矣。臣之自頂至踵,一髮一毛,孰非我殿下攸賜?深仁厚渥,海淺山輕。臣雖至愚且闇,亦異乎躁豕冥魚,感戴之心,銘肝鏤骨,圖報之念,積塵累刹,區區願忠,寸丹不昩,而賦性旣甚疎迂,莅事不能詳愼,一行作吏,輕犯禁科,內地薄竄,匪罪伊榮,適値國有大慶,蒙宥北還,而朝班舊步,若隔前生,榮途一念,已成死灰,世或以有累者疑之,臣亦以負罪人自處,窮鱗在涸,無處鳴號,斷綆墜井,誰復汲引?只期沒齒窮廬,永作明時之一棄物矣。豈意日月之明,無幽不燭,覆育之德,無物不遂,特記簪履之舊蹤,遽紆甄錄之殊私,分曹除旨,乃下於杜門屛伏中,庚牌又隨以儼臨,蓬蓽生輝,隣巷聳觀,臣始焉聞命,惝怳莫省攸措,終焉含恩感激,有隕無從,闔門老少,聚首相對,攢手祝天,實不知此生此世,何以報答萬一也。第自念臣之平生學淺才疎,百無一取之狀,聖鑑亦已俯燭矣。況中罹罪謫,愆尤尙自追訟,久處樗散,頹闒又已成習,八年之後,重叨官銜,觸處齟齬,隨事頑鈍,尙安有陳力就列之望哉?分省雖曰閒局,宿衛魂宮,防察禁扃,責任亦自不輕,而庸孱憒裂,全不事事,加以素患貞疾,閱月彌苦,直廬閉戶,長作養病之所,私心惶憫,當復如何?臣受恩罔極,起廢屬耳。其在義分,豈敢爲瀆擾辭巽之計,而人旣不稱,病又難强,若至於癏廢職事,重獲譴何,則辜負聖眷,非細故也。伏乞天地父母,俯垂憐察,亟許鐫免,以安微分,不勝幸甚。顧臣所叨,旣非言責,則拖及他說,極知猥越,而憂愛之忱,秉彝同得,沐浴之義,愚衷自激,敢此略陳焉。嗚呼,昨年五月之變,尙何忍言哉?八域群生,莫不痛冤弸中,疑惑滋甚,欲籲上穹而無階也。及至王大妃殿諺敎一下之後,舊恨新悲,一倍交切,蓋窮凶叵測不共戴天之讎人,偃息自在於此世界中,而莫之敢指者,誠以宮闈事祕,有非外臣所可得知者故也。今其一條鉤覈之路,亶在乎鞫訊廷楫等諸醫窮査,其用藥斷乳之情節,則端緖必可得矣。設或不得,亦足爲存國體慰輿情之道,殿下何憚何惜於蟣蝨一賤類,而靳持至此乎?臣於直中,連參魂宮陪祭,每不禁掩抑飮涕,憤鬱長吁,此非臣一人之心,乃擧國人心也。凡今爲殿下臣子者,無論搢紳與章甫,其所秉執,卽誅君讎討國賊之大義理,而不得請,則不得止者也。臣伏見近日章奏批旨,每以無可知之道爲敎,夫可知與不可知,惟當立決於鞫庭訊覈,而殿下終不欲一問,直以無可知三字,爲杜衆口之資,群下之抑塞訝惑,庸有極哉?伏望少回天心,快降兪音,亟令王府,拿致逆醫,嚴加盤詰,期於得情,決不容小緩也。臣於頃年,忝隨三司之後,每以我殿下治逆,失之於太寬,屢次陳勉,抑未知聖衷,其或記有否?伊後近十年之間,朝家懲討之典,愈往愈緩,群醜僭亂之變,種下種生,至於昨冬逆獄而極矣。嗚呼,我殿下好生之德,天地同大,育物之仁,雷雨普施,龍蛇可化爲赤子,豺虎可馴爲仁獸,而惟彼一種不逞之徒,終不革心悛惡,狂圖異謀,換面迭出,此豈一朝一夕之故也?燎原之火,必有始燃之處,滋蔓之草,終生不除之根,苟求二字刀割則國榮二字刀割是已。噫嘻,痛矣。其千妖萬惡,背君負國之罪,姑勿論,沮遏大計,豈有他哉?九字刀割是渠夙宵摩揣者故,絡致德相,投呈凶箚,排布設施,至憯且祕,宗國之危,凜若一髮,何幸殿下廓奮乾剛,掃斥邪穢,赫日昭臨,鬼蜮之情狀莫遁,寶鏡高懸,狐魅之本形畢現,而其餘禍未艾,毒焰猶熾,萬古所無之夏賊,國榮之枝流也,三路和應之福·瑮,國榮之羽翼也。八字刀割而國榮實爲戎首,中權老賊,變急肘腋,而國榮先倡陰謀,以至於匡運四字叵測之說,亦莫非國榮之餘孽也。顧今人彝斁晦,朝象泮渙,亂逆無底定之期,國脈有暗傷之憂,究厥所由,一則榮賊,二則榮賊。使此賊,得保首領,臥死牗下,伊時失刑,已無可言,而其後許多鞫獄之脈絡根因,皆有所歸,一串相貫,則所謂元惡巨魁,非榮賊而誰也,追施之請,臺紙已毛,而殿下一向靳允,臣未知聖心,有何一分顧惜而然乎?臣不幸與此賊,有僚寀之誼,每見其語言之間,若有向國之誠,又巍然自處以義理主人,故擧朝卿士,率皆奔走承風,莫敢誰何者,良以此也。孰知其包藏禍心,陰蓄異志,乃至此極乎?臣旣無明識,不能先事致討於未然之前,及其逆節昭著,人皆得誅,而臣獨跡滯下邑,名編罪籍,沬血之義,一未自效,此臣所以尋常痛恨,髮豎眦裂,直欲斧斲其棺,碎屍萬段,而不可得也。儻我殿下,穆然三思,深究禍亂之源,則榮賊爲前後諸逆之根柢窩窟,不待臣言,可以洞辨,收孥籍産,劓殄無遺,以洩神人之憤,斷不可已也。至於近者三司之所爭執,此實王法之所不容,國人之所共誅,而舊賊尙未鋤治,新逆又復踵起,殿下用法,太寬之失,斯豈非已然之明驗乎?十二字刀割明以兩賊,誅止其身,而不施當律。宇鎭則已承款,而尙逭邦刑,趙時偉不一問,遽命島置,臣愚死罪,竊以爲殿下政刑,每或近於漫漶彌縫,而終有欠於明白痛快,寧不慨惜也?伏願亟降明斷,竝允臺請焉。答曰,省疏具悉。勿煩,爾其勿辭察職。
丁未二月十四日辰時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,時囚黃昇源放送,兵判入來開政事,分付。賤臣承命出傳。命退,諸臣以次出。
丁未二月十四日辰時,上御熙政堂。左承旨,與東萊府使入侍時,左承旨李亨元,假注書趙台榮,記事官李相璜·金祖淳,東萊府使李溎,以次進伏訖。上命進前奏職姓名,東萊府使李溎進伏仰奏。上曰,卿於丙申後,始入侍矣。溎曰,臣曲蒙恩渥,退伏田里,涵詠聖澤矣。連下恩除,幸忝守衛之列,逖違之餘,獲覩日月之光,臣固死無餘憾,而今此邊門重任,遽此特畀,惶感之極,不知死所矣。上曰,卿於丙申之初,凡於討逆,幾皆首發,而畢竟則反致許久遭罹矣。溎曰,人之處事,自有心跡,若論跡而不論心,則臣之罪,萬殞難贖矣。若非聖上曲庇,則臣豈可免其罪,而保于今耶?上曰,先朝初年,金東弼之疏,到今見之,宜有罪而無可稱矣。第首發之論,每不能峻,蓋其時事機,不得不如此矣。予於卿事,每憶金東弼之疏矣。溎曰,聖敎至此,雖豚躁魚冥,可以孚感,臣亦有秉彝之心,實不知何以爲對矣。上曰,萊府事可悶矣。前官全昩事理,卿其下去善爲也。匪畏彼人,實顧國體矣。溎曰,臣當殫竭心力,圖報萬一矣。命先退。上命儒生入侍。賤臣承命出,與李海隣等,以次進伏。上各詢姓名年紀,至尹載厚。上曰,何不入來乎?亨元曰,姑未待令矣。上曰,七十老儒,能製表而被抄,誠可貴矣。亨元曰,然矣。上曰,自戶曹給米五斗事,分付。命諸生先退。上曰,傳香與否,知來。賤臣承命出,回奏曰,已傳香云矣。命書傳敎曰,右副承旨,馳詣弘陵,奉審摘奸,局內諸陵,一體奉審以來。上曰,吏判則以前牌催促,參議亦爲出牌事,分付。賤臣承命出傳。上命仁浩,書吏兵曹草記判付訖。命退,諸臣以次退出。
丁未二月十四日申時,上御重熙堂。奉審承旨入侍時,同副承旨金魯永,假注書李德鉉,記事官尹行任·金祖淳,以次進伏訖。上命書傳敎曰,驟陞則固驟陞,孰無新除,而連日違牌,不知爲幾次,有關朝綱,且係後弊,吏曹參議曺允大,禁推。上謂魯永曰,何如是往來之速也?魯永曰,行之緩緩,而日長故然矣。上命書傳敎曰,雖不若柳誼,優可方安聖彬新入之初,勤勵可嘉,當該承旨金魯永,內下鹿皮一令賜給。俾近日在直而晩時放鑰,仕進而逼朝聽漏者,知所聳聽。是日食後,魯永奉命往弘陵,申前復命,故有是敎。以原春監司狀啓,民家失火事。命書傳敎曰,當此窮春,被燒民戶,若是夥然,言念失所之狀,極爲矜惻。令道伯,拔例周給,使之東作前,期於畢構奠居。奠居形止報來,仍卽狀聞事,回諭。又命書傳敎曰,今因萊府事言端聞之,吏判言亦如所料,此重臣,旣經多大僉使,熟諳形便,則所奏必有料量。陳此如金之土,無益於禁雜之政,則在我國,非得計。前前萊伯擧條回啓,姑勿分付,更令新萊伯,具意見,狀聞後,稟處事,令廟堂,知悉。命退,承史以次退出。
丁未二月十四日初更,上御重熙堂。坐直承旨入侍時,右承旨趙衍德,假注書李德鉉,記事官尹行任·金祖淳,以次進伏訖。上命入政事望。賤臣承命出,持入進伏訖。命退,承史以次退出。
上在昌德宮。停常參·經筵。
夜自一更至三更,月暈。
李亨元啓曰,備邊司郞廳來言曰,今日賓廳日次,而以國忌正日相値,不得來會云矣,敢啓。傳曰,知道。
洪仁浩啓曰,吏曹假郞廳來言曰,御覽官案,修正次請出矣,敢啓。傳曰,知道。
傳于趙衍德曰,右承旨入侍。
傳于金魯永曰,都承旨與提調入侍。
傳于申耆曰,左副承旨入侍。
傳于具㢞曰,坐直承旨入侍。
趙衍德啓曰,假注書申溆,身病猝重,勢難察任,今姑改差,何如?傳曰,允。前注書察任。
洪仁浩,以禮曹言啓曰,卽接孝陵參奉所報,則本陵別檢金熙稷,以身病昨年十一月下往安東地,而今此寒食祭享,萬無上來進參之勢云。莫重節享,兩官不可不備,別檢金熙稷,今姑改差,其代,卽令該曹口傳差出,以爲備員,將事之地,何如?傳曰,允。
吏曹口傳政事,以韓始裕爲孝陵別檢。
申耆,以禮曹言啓曰,傳曰,畿邑賑政方張,在前如此之時,已有闊狹之例,各陵修改處,皆以陵官,兼監役擧行,獻官則以戶·禮·工三曹堂上,推移塡差,使之監董後復命。若此則,禮堂不必別爲進去,以此知悉事,命下矣。康陵兩陵上,石物塗灰修改時,本曹堂上郞廳,則勿爲進去,依下敎本陵官,兼監役擧行事,分付之意,敢啓。傳曰,知道。
金魯永,以吏曹言啓曰,守令薦應不薦人,請推草記批旨內,今番飭敎之後,文宰則多有追薦人,武臣則將臣外,尙無爲之者,豈或未及聞知而然乎?姑不處分,自本曹,査實論罪可也事,命下矣。武臣中同知李漢泰,護軍李昌漢·李得濟·李聖師·朴載洙·朴宗益·沈錡·尹勉亨·徐赫修,竝應薦而不薦,故査問其委折,則李漢泰,今正月二十七日罷職,二月十三日敍用,李漢昌,方在臺啓中,其所不薦,事勢則然。李得濟·李聖師·朴載洙·朴宗益·尹勉亨·徐赫修·沈錡,則無端不薦,事甚可駭,竝罷職,何如?傳曰,非情勢則老病人,容或無怪,怙先推考,可也。
洪仁浩,以戶曹言啓曰,徽寧殿阿只供上一,陪婢一,進排物種,加進排中,無料房子十三人,巽除減事,命下矣。各樣物種,別單書入,而淑昌宮乳母一供上,亦爲除減事,旣承筵敎,別單中一體書入,自今爲始,依此除減之意,分付各司,何如?傳曰,允。
李亨元,以兵曹言啓曰,因承政院啓辭,今丁未年例,邊將應薦不薦人員,令該曹察推事,允下矣。知事尹東暹·趙時敏·姜世晃,禮曹判書李命植,行司直金華鎭·韓光會,工曹判書金種秀,判敦寧金種正,左參贊金魯鎭,仁陵君李在協,行司直鄭一祥·鄭昌聖·徐有寧·洪良浩·李溎·尹東晳·權噵·鄭好仁·徐有慶,知敦寧李澧,戶曹判書李在簡,行副司直吳載純,判尹鄭昌順·尹坊·金用謙,吏曹判書尹蓍東,知敦寧鄭枋,行副司直宋載經,刑曹判書李崇祜,行副司直李聖圭·李柱國,咸春君李昌運·李亨逵,大司成閔鍾顯,同敦寧魚錫定,刑曹參判洪秀輔,禮曹參判李秉模,行副司直李世奭·具㢞·金載順·李鎭翼·任希曾·洪檢·蔡弘履·李憲默·朴祐源·吳大益·李在學·金頤柱·申大升·尹承烈·沈有鎭·李度默·黃昇源·金峙默·趙瑍·洪秉纘·鄭景淳·金魯淳·李敬懋,吏曹參判金熹,工曹參判李宜老,同知徐晦修,行副司直李鎭恒,同知李漢泰·辛錫箕·鄭述祚·李仁康·崔朝岳·王漢禎·邊聖和·鄭勗世·尹冕亨,東恩君申大觀,行副護軍李漢昌·李明運·崔東岳·吳載熙·白東俊·任嵂·元厚鎭·李應爀·李性默·李聖師·具叙五·徐有和·吳載徽·朴宗益·李鴻運·徐赫修·李再煥·李寬徵·林遇春·朴載洙·沈錡·安翼濟,吏曹參議李集斗,戶曹參議兪彦脩,禮曹參議申耆,敦寧都正睦萬中,刑曹參議金履禧,判校金禧麟,左通禮李敏采,右通禮禹禎圭,奉常正柳匡天,宗簿正李命勳,司僕正鄭致淳,軍資正尹慶龍,掌樂正尹在醇,司成姜垣,繕工副正曺允亨,黃海監司金思穆,原春監司金載瓚,驪州牧使李文源,淮陽府使李獻慶,成川府使鄭宇淳,慶尙左兵使姜五成,慶州府尹金履容,楊州牧使尹行元,坡州牧使洪仁默,忠州牧使李在亨,淸州牧使李學源,洪州牧使安廷玹,尙州牧使洪元燮,星州牧使鄭華淳,晉州牧使金履銈,羅州牧使李遠培,光州牧使兪彦銻,濟州牧使李命俊,綾州牧使林重遠,吉州牧使李燁,富平府使尹耆東,竹山府使申潚,南陽府使卞至健,利川府使沈鍷,仁川府使徐簡修,豐德府使吳載衡,淸風府使洪載淵,仁同府使李漢籌,善山府使李正模,蔚山府使沈公藝,順興府使鄭持淳,密陽府使沈鉁,巨濟府使金爀,咸陽府使李得駿,居昌府使趙宅鎭,南原府使李勉基,長興府使宋載瑞,茂朱府使徐侃修,礪山府使曺命楫,延安府使金宗範,春川府使沈觀之,鐵原府使李潤國,三陟府使徐琢修,伊川府使李儒敬,寧越府使曺遠振,鍾城府使李鎭復,慶源府使李迪,會寧府使金相玉,安邊府使朴宗來,穩城府使沈趾賢,北靑府使柳知養,富寧府使李夏保,德源府使李弼,甲山府使金魯成,明川府使鄭聖鵠,端川府使具紞,江界府使李頤祥,中和府使金養和,慈山府使尹東晩,咸從府使尹履相,慶尙監營中軍柳爾胄,行副護軍具埉,完城君李義行,俱爲應薦而不薦,竝依定式,推考警責,何如?傳曰,允。今番飭敎之後,文宰多有追薦人,武臣則將臣外,尙無爲之者,豈或未及聞知而然乎?姑不處分,自本曹,査實論罪,可也。
洪仁浩,以兵曹言啓曰,邊將薦不薦人,察推草記批旨內,今番飭敎之後,文宰多有追薦,武臣則將臣外,尙無爲之者,豈或未及聞知而然乎?姑不處分,自本曹,査實論罪可也事,命下矣。不薦人處査實,則行副護軍李漢昌,在臺啓中,不敢擧薦云,李漢泰其時罷職中,不薦云。沈錡·李聖師,老病不薦云。同知崔朝岳·辛錫箕·尹勉亨,行副護軍林遇春·朴載洙,以在外不薦。同知李仁康·李得濟·吳載熙·元厚鎭·李應爀·崔東岳·李性默·吳載徽·具叙五·朴宗益·安翼濟·徐赫修·具·李再煥,東恩君申大觀,俱以應薦之人,飭敎之下,無端不薦,事甚駭然。罷散應頉及原在外老病人外,竝罷職,何如?傳曰,情勢及老病外,如元厚鎭·李應爀·吳載徽·具叙五·具埉·申大觀,飭敎之下,無端不薦,萬萬駭然,依施。其中時帶職名人,不可罷職而止,竝拿問處之,可也。
金魯永,以賑恤廳言啓曰,因傳敎,本廳米今月十六日爲始,內廳分二所減價發賣於五部都民之意,敢啓。傳曰,知道。
丁未二月十五日辰時,上御重熙堂。右承旨入侍時,右承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,旣承慈敎,徽寧殿阿之供上一,陪婢一,進排物種除減,柴炭一體除減,加進排名色中,無料房子十三人,只有末醬進排云,竝除減事,分付戶惠廳。加進排供上中,尙宮九,侍女七,水賜二,水母十二,把只五,房子三十四,合六十九名,料衣纏及各種進排,昨年亦因慈敎,分屬各處,該曹尙不知之,擧行易致疑眩,依所下都錄,分秩劃屬,今番冊子修正時,依此釐正事,一體分付。又命書傳敎曰,畿邑賑政方張,在前如此之時,已有闊狹之例。各陵修改處,以陵官兼監役擧行,獻官則,以戶·禮·工三曹堂上,推移塡差,使之監董後復命,若此則禮堂不必別爲進去,以此知悉。又命書傳敎曰,各司各有定例,而各殿宮進上,無內入定例。當殿宮進排物種,精書一通,內入事,分付。命退,承史以次退出。
丁未二月十五日午時,上御重熙堂。左副承旨入侍時,左副承旨趙衍德,假注書李德鉉,記事官李相璜·金祖淳,待敎尹行任,以次進伏訖。上命書傳敎曰,旣示飭意,吏曹參議曺允大,禁推分揀,仍卽牌招察任。命退,承史以次退出。
丁未二月十五日申時,上御誠正閣。藥房提調,持湯劑入侍時,藥房提調李在簡,行都承旨具㢞,假注書李德鉉,記事官李相璜·金祖淳,以次進伏訖。上進服湯劑。在簡曰,朝晝異候,聖體,若何?上曰,一樣矣。上命書禁府公事判付訖。命退,諸臣以次退出。
丁未二月十五日初更,上御重熙堂。坐直承旨入侍時,左副承旨趙衍德,假注書李德鉉,記事官李相璜·金祖淳,以次進伏訖。上命書領議政箚批。命退,承史以次退出。
上在昌德宮。停常參·經筵。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
御營廳將官來言,今日本廳軍兵,日次私習云矣,敢啓。傳曰,知道。
傳于具㢞曰,左副承旨入侍。
以慶尙監司狀啓,安東府使李謙彬罷黜事,傳于洪仁浩曰,歉歲方春,民事政急,而飭敎纔下,罷狀續至,此非道臣所請,卽該府使自處,到今一時曠官可悶,政官牌招開政,其代,各別擇差待下批,明日辭朝。
具㢞啓曰,假注書李冕膺,時無職名,令該曹依例付軍職,冠帶常仕,何如?傳曰,允。
以吏曹參議曺允大牌不進罷職傳旨,傳于趙衍德曰,只推。
有政。吏批,判書尹蓍東,參判李秉模進,參議曺允大牌不進,右承旨洪仁浩進。以洪樂恒爲副校理,金錫權爲工曹正郞,申益彬爲安東府使。兵批,判書金履素病,參判申益彬病,參議朴天衡病,參知柳誼入直進,左承旨李亨元進。以沈豐之爲副司直。
備邊司薦望,以李敬一爲東萊府使。
洪仁浩啓曰,新除授東萊府使李敬一,方在罷散中,何以爲之?敢稟。傳曰,敍用。
傳于洪仁浩曰,東萊府使,明日辭朝。
傳于李亨元曰,親臨瑞蔥臺未畢試人試射時,駕前別抄折衝南允卨,出身權應弼,駕後禁軍出身白文赫,騎芻三中,竝加資,御營廳別武士折衝金光益,鐵箭比較居首邊將除授,交龍旗馬上奉持,閑良金龍起騎芻三中,直赴殿試,別軍職李延弼,立芻四中,熟馬一匹面給。
傳于洪仁浩曰,坐直承旨入侍。
具㢞,以禮曹言啓曰,卽接懿昭墓守衛官牒報,則同任守衛官李基完,身病猝重,今此本墓寒食祭享,萬無進參之路云,莫重節享,兩官不可不備,守衛官李基完,今姑改差,其代,卽令該曹口傳差出,以爲備員將事之地,何如?傳曰,允。
吏曹口傳政事,以金世欽爲懿昭墓守衛官。
趙衍德,以吏曹言啓曰,今此寒食祭,健元陵獻官漢城府右尹尹師國,永陵獻官行副司直趙尙鎭,俱以身病猝重,勢難出齋云,不得已健元陵獻官刑曹參判朴祐源,通融塡差,永陵獻官同敦寧金載順,改付標以入之意,敢啓。傳曰,知道。
具㢞,以禮曹言啓曰,元陵丁字閣神門後道里上仰粉土,北邊築壁陛砌石塗灰,竝剝落等處,今二月十八日寒食祭,兼告修改事,已爲啓下矣。卽接本陵別檢所報,則今番幸行時,丁字閣以下有頉處,自戶曹一新修改,故別無兼告擧行處云,今寒食節享祝文,以例祝擧行之意,分付藝文館,何如?傳曰,允。
李亨元,以賑恤廳言啓曰,中部六十八契四百三十九戶,東部三十七契一千三百十二戶,南部五十八契一千七百戶,北部三十八契一千二百三十八戶,合四千六百八十九戶,初巡發賣米八百二十五石八斗分給之意,敢啓。傳曰,知道。
李亨元,以賑恤廳言啓曰,南部墨井洞契居良女李召史,今月十五日,本洞路傍,得二朔許遺棄女兒,欲爲收養,而貧不自食,願爲受料,告于本部,自本部,同月十六日牒呈,故依節目給料,使之乳養之意,敢啓。傳曰,知道。
洪仁浩,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
禁府啓目,摠戎中軍元厚鎭,訓鍊都監別將李應爀,內禁將吳載徽,扈衛別將具埉等原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處爲白乎旀,具埉段,傳旨內辭緣,泛稱遲晩,刑推得情,何如?判付啓,李應爀觀於渠供,可知其混入,罷拿竝分揀爲旀,元厚鎭·吳載徽等段,以亞將及曾經閫帥,朝令之下,邊將薦擧,謂無覺得,不可以已薦守令,有所寬恕,罷職放送,具埉不可以有職言,旣經拿處,附過放送爲良如敎。
議政府領議政金致仁箚曰,伏以,臣迫於嚴命,抗顔周行,淟涊驅策,行將半歲,臨事,則動輒顚錯,得間,則每煩言病,上而國家大事,下而廊廟重務,僨誤瘝曠,亦旣支離,撫念慙惶,辜負徒積,累控筵懇,嚴未畢說,僚席一空,義難乞休,隱忍遲徊,兩病公私,擬待新相之出,以爲引退之期矣。乃今宿苦,自在新症更添,斯須之頃,幾汚淸禁,舁還私次,尙有餘悸,伏蒙珍劑特頒,殘喘獲延,感戴欲生之恩,粗救時日之急,然篤老風祟,多危少安,根委旣痼。勞傷且多,倘致再發,理必無幸,自量甚熟,醫言同然,閉戶昏倒,㱡㱡待盡,五司班次,群情之所欣忭,堂錄成命,私心之所兢蹙,而一切泯伏,義分都虧,中書重地,便作臣養疴之坊,夙夜隕越,如添一病,假使臣幸賴王靈,復起爲人,其不堪更備任使,則決矣。噫,臣以畸危之蹤,抱畏約之心,居常屛蟄,罕與人接,重拜以來,憂懼轉深,無往而非曲木之驚,雖欲殫竭駑鈍,仰裨萬一,其奈病日益篤,情又難强,無以自力於承佐之責,何哉?罪戾如山,尙逭嚴誅,每擧賤疾,冒瀆宸聽,終孤殊眷,豈臣樂爲?敢乞聖明,念機務之滯,憐悲苦之懇,速行枚卜,爰立賢德,斥退賤臣,毋曠庶事,惟是顒祝。且伏聞太廟修改隔日,提擧備員,新有昨年特敎,而病狀如右,進參無路,亦望將臣所職廟署都提調之任,預命變通,毋至窘急焉。抑臣於萊府事,竊有區區迷見,日昨萊伯特除,有以仰整鎭邊門之聖意,而取考舊例,宣廟甲辰,本邑陞爲府使之後,曾無一人以二品差遣者,無乃交隣自有約條,毋得踰越而然歟?凡於島主書契,必令儀曹亞貳,東萊·釜山平禮修答者例也。今夫館守倭送使倭,不過島主管下,而宴享接見之際,本倅以曾經八座之臣,與之相抗,是不幾於辱朝廷乎?倭人狡甚,每事援例,分寸之微,必爭乃已,安知無日後因緣執言之慮乎?壬辰秋,諸文倅之代以武弁也,先大王敎以萊伯,曾有約條,特令前府使仍任難愼之聖念,有如是矣。伏願聖上,更加三思,博詢而裁處焉。事係邊情,敢此附陳焉。取進止。答曰,省箚具悉卿懇。愼節尙未快痊,豈勝憂慮?賓對之久曠,雖可悶也,必須安心愼攝,俟間,出而視事,都堂行圈之稍遲,亦豈必爲引?廟署提擧事,旣有二提擧,自可替行,所辭不允。新除萊伯事,蓋因綽有襯例,先朝壬辰武倅差遣時,仍任之敎旣如此,事關仰述,何嫌銷刻?該府使外補傳敎勿施,卽以綜明剛核,可責蘇弊者擬薦,待下批,仍令辭朝,宜矣。
判府事金熤箚曰,伏以,臣竊有區區私懇,冒昧仰達,臣之父母墳山,在於西坰之外,距京爲信宿之地,而身有所縻,久曠省掃,春秋霜露之感,彝情之所不能已者。目今冷節隔日,兼以塋域有事,而臣兄已老,臣之子男,亦不在京,若非躬往,則香火之薦,監董之事,只將委之於墓戶之手矣。情事之悲切,當復如何?以臣私事,仰煩崇聽,固知罪無所逃,而衷情所迫,敢以文字鳴呼?倘蒙慈覆之天,曲賜體諒,特許數日之暇,俾得以無煩朝家,私自往來,則臣可以任便行止,少伸至情,臣不勝顒祝之至。取進止。答曰,省箚具悉卿懇。卿其依所請往省。
丁未二月十六日卯時,上御春塘臺。內試射入侍時,左承旨李亨元,左副承旨趙衍德,右副承旨金魯永,假注書李德鉉,記事官李相璜·金祖淳,待敎尹行任,以次進伏訖。上命書判付,試射訖。命退,承史以次退出。
丁未二月十六日申時,上御重熙堂。左副承旨入侍時,左副承旨趙衍德,假注書李德鉉,記事官李相璜·金祖淳,閣臣尹行任,以次進伏訖。上曰,金判府事箚子入之。賤臣承命出,持入進伏訖。上命書箚批。仍命退,承史以次退出。
丁未二月十六日二更一點,上御重熙堂。坐直承旨入侍時,右承旨洪仁浩,假注書李冕膺,記事官李相璜·金祖淳,以次進伏訖。上曰,領議政傳諭,何注書進去乎?仁浩曰,事變假注書張錫胤進去,又往金判府事家傳諭而來矣。仍命退,諸臣以次退出。
上在昌德宮。停常參·經筵。
李亨元啓曰,來二十一日,輪對日次矣,敢稟。傳曰,爲之。
具㢞啓曰,來二十一日,朝參日次矣,敢稟。傳曰,停。
洪仁浩啓曰,禁衛營將官來言,今日本營軍兵,日次私習云矣,敢稟。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
李亨元啓曰,禁衛大將徐有大,以厲祭獻官,今方受香,出去矣。所佩命召兼帶右邊捕盜大將命召及大將牌·傳令牌,來請還納,何以爲之?敢稟。傳曰,仍佩往來。
李亨元啓曰,禁衛大將徐有大所授命召及兼帶右捕將命召及大將牌·傳令牌,仍佩往來事,命下矣。將兵之任,不可一刻無摠察之人,捕將亦有他大將兼察之例,今番則可以爲之?敢稟。傳曰,都提調摠察,他大將兼察。
洪仁浩啓曰,禁衛大將,以都提調摠察事,命下矣。在前如此之時,或有命招都提調之例,或有發牌從事官分付之規,今番則何以爲之?敢稟。傳曰,從事官發牌聽傳敎。
金魯永啓曰,右捕將,以他大將兼察事,命下矣。左邊捕盜大將李漢泰,卽爲牌招,以爲聽傳敎之地,何如?傳曰,允。
傳于洪仁浩曰,左副承旨入侍。
傳于具㢞曰,右承旨與東萊府使入侍。
傳于李亨元曰,都承旨馳詣宗廟·景慕宮,右承旨馳詣永祐圖,奉審摘奸以來。
傳于具㢞曰,右副承旨馳詣永禧殿·儲慶宮,奉審摘奸以來。
金魯永,以禮曹言啓曰,明日宗廟·永寧殿·永禧殿·景慕宮,春奉審修改時,本曹堂上三員,當爲分進,而判書李命植,參議李集斗,俱有身病,臣度默則差祭景慕宮將事後,仍留本宮,看檢修改,而宗廟·永寧殿·永禧殿修改處,無推移進參之員,令政院稟旨奉行,何如?傳曰,判書·參議許遞,政官牌招開政。
有政。吏批,判書尹蓍東進,參判李秉模式暇,參議曺允大差祭,承旨具㢞進。以李在協爲禮曹判書,金魯淳爲兵曹參判,鄭存中爲禮曹參議,金持默爲同義禁,宋宅朋爲奉常主簿。
兵批,判書金履素發賣進,參判金魯淳未肅拜,參議朴天衡入直進,參知柳誼替直,副司直李命植·李集斗,同知單李重聃。
傳于洪仁浩曰,外此諸道穀簿不敷邑,量宜加分後狀聞事,一體分付。
趙衍德啓曰,因兵曹啓目,安北縣監以安州牧使復號,公山縣監還陞公州判官,公山營將以公州營將,改下批,兵符,令本院改造下送事,允下矣。兵符旣已新造,監營及所管該營,所上左六隻及三處傳給右三隻,定禁軍下送,依例分上舊兵符,收聚上送,以爲燒火事,平安監司及忠淸監司處下諭,何如?傳曰,允。
傳于李亨元曰,同副承旨遞差。
金魯永,以賑恤廳言啓曰,西部八十八契三千一百二十二戶,發賣米五百七十石九斗,分給五部都民,初巡發賣米,今日畢上下之意,敢啓。傳曰,知道。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李亨元,以訓鍊都監言啓曰,本局從事官鄭大容奎章閣進,具膺闕內修理進,尹達東·李宅源俱爲差祭,今日省記,無以推移,依例以把摠代直之意,敢啓。傳曰,知道。
丁未二月十七日辰時,上御重熙堂。左副承旨入侍時,左副承旨趙衍德,假注書李德鉉,記事官李相璜·金祖淳,以次進伏訖。上命開城留守入侍。賤臣承命出,與開城留守李性源偕入進伏。上命書禮曹草記批答。命退,承史以次退出。
丁未二月十七日巳時,上御重熙堂。右承旨與東萊府使入待時,右承旨洪仁浩,假注書李德鉉,記事官李相璜·金祖淳,東萊府使李敬一,以次進伏訖。上曰,我國威令,先自萊府始,可不愼歟?威生於廉,夙夜靡懈,無孤朝家委畀之意。命退,承史以次退出。
上在昌德宮。停常參·經筵。
洪仁浩啓曰,合辭方張之時,兩司無詣臺之員,事甚未安。除在外·未肅拜,呈告人員,竝卽牌招,何如?傳曰,允。
徐鼎修啓曰,明日常參·經筵,取稟。傳曰,停。
傳于趙衍德曰,左副承旨入侍。
傳于具㢞曰,右承旨入侍。
傳于趙英鎭曰,貢市堂上入侍。
洪仁浩啓曰,左承旨李亨元,今日不爲仕進,卽爲牌招,何如?傳曰,許遞,與未差之代,前望單子入之,待下批,牌招察任。
承旨前望單子入之。徐鼎修落點。
傳于趙衍德曰,左承旨入侍。
承旨前望單子入之。趙英鎭落點。
以左承旨趙英鎭牌不進罷職傳旨,傳于具㢞曰,只推。
李德鉉改差,代徐有聞爲假注書。
兵曹口傳政事,任希曾爲分副摠管。
吏曹口傳政事,李翼晉爲分兵曹參議。
兵曹摠戎中軍單吳載熙。
傳于趙衍德曰,坐直承旨入侍。
以副應敎朴廣源,副校理洪樂恒,副修撰宋民載牌不進罷職傳旨,傳于洪仁浩曰,只推。
以統制使狀啓,進上全鰒,海毒不息,不敢循例封進,惶恐待罪事,傳于洪仁浩曰,勿待罪事,回諭。
趙衍德,以弘文館言啓曰,副應敎朴廣源連呈辭單,不爲行公,與新除授副校理洪樂恒,副修撰宋民載,竝卽牌招察任,何如?傳曰,允。
具㢞,以兵曹言啓曰,五衛將崔鳳齡,身病猝重,時月之內,勢難供職,呈狀乞遞,實病旣如是,則宿衛輪番之任,不可久曠,今姑改差,何如?傳曰,允。
洪仁浩,以御營廳言啓曰,本廳哨官李膺福,身病甚重,勢難察任,改差,何如?傳曰,允。
趙英鎭,以義禁府言啓曰,因前執義李師濂所啓,滿浦前僉使曺命喆,殘酷貪淫之罪,各別詳覈,以爲拿問勘罪之意,行會本道矣。卽接平安監司兪彦鎬査啓,則曺命喆淫放殘酷之罪,狼藉難掩云,依臺臣所啓,當爲拿問勘罪,而命喆,時在任所,依例發遣府書吏交代後,拿來,何如?傳曰,允。
趙衍德,以義禁府言啓曰,卽接牙山縣監牒報及成冊,則大逆不道罪人匡運應坐諸人,査出以來矣。匡運兄昌運,慶尙道巨濟府爲奴,姪程九,咸鏡道明川府安置,姪再景,平安道碧潼郡安置,而今方捉囚本縣云,竝令刑曹押送于各其配所,何如?傳曰,允。
趙英鎭,以漢城府言啓曰,申景夏山訟判付內,係是大臣山地,發遣府郞摘奸,事體不至屑越,一邊別送府郞,尺量周察以來後,陳聞事,命下矣。郞廳及書吏所騎馬,令該曹依例題給,何如?傳曰,允。
洪仁浩,以刑曹言啓曰,頃因西部居奴豐賴等,擊錚原情批旨內,係是人物拯活,虛實不可不詳査後處之,嚴飭該府,査問報來後稟處可也事,傳敎。據此等猥濫登聞者,虛實難憑,奸僞多端,故各別査問,仍探物情,詳細回移之意,知委京兆矣。卽接漢城府移文,則以爲依關辭,採探物情,招致洞人詳覈,則所供內,昨年十一月初二日夜半,豐賴等五人,以柴商,到唐人里前,忽遇大風,船則沈水,柴則泛波,攀登柴上,急呼村人,而兪大得乘船入江,救活五人,舁置渠家,灌粥撫摩,仍活屢命之狀,一洞之民,咸集參見云矣。臣取考昨春備局之以拯活事覈啓,則批旨內,嚴飭各該鎭別將處,此後隨卽報來,匿而不聞者,不以實報者,亦當嚴治,此意一體分付事,已有定式,故査問其委折於該鎭別將處,則楊花鎭前別將朴景文所供內,當初備局知委,只以拯活爲辭,而豐賴等,夜中遇風,船傾柴漂之際,幸賴大得,冒風急往,移載小艇,得以無事,然船隻不至全破,人命異於已溺,故妄意此是救活有異,拯活新令之初,遂不敢遽然枚報云矣。豐賴等之妄欲干恩,有此煩籲者,極涉猥越,故向已自臣曹勘處矣。京兆所査旣如此,則五人之遇風濱死,大得之出力活命,果不至虛妄,而事係褒賞,非臣曹所可擅議,令廟堂稟處,該鎭將朴景文之謂有所執,不爲輕報者,殊與匿不以聞有異,且已遞任,分揀放送,何如?傳曰,允。狀頭如已發配分揀,此後此等事,姑先放送,待査事究竟後決處,俾無相混之弊,論賞事,非廟堂所管,下兵曹,草記稟處該鎭別將,所當勘罪,而渠言亦或成說,無識之類,不足深責,今番特爲參酌,此後人命拯濟,無論溺與半溺,一從救活形止論報,以待決處之意,嚴飭各津渡許,各書付壁上,以爲常目奉行之地,可也。
洪仁浩,以刑曹言啓曰,不待令禁漏官員重治後定配,該吏及行首官員,一體嚴治事,命下矣。依傳敎,當該禁漏官韓允喆,嚴杖一百後,平安道祥原郡定配所,卽爲押送,行首官員李宜稷,書員朴枝興,各決杖一百,放送之意,敢啓。傳曰,知道。旣已決棍,除杖發配,行首官下吏,移送本曹,卽兵曹之誤着,卽爲分揀放送,可也。
趙衍德,以漢城府言啓曰,啓目,粘連申·呂山訟,卽令道臣別定剛明官,兩隻所見處,更爲摘奸,從公處決後狀聞,何如?判付啓,官民之不相信與否,姑舍是,此似小事,大關國綱,特敎行査之下,初敢延拖者,已萬萬該然,及夫申飭之後,亦不更往看審,只以前見論報云云。雖謂之無嚴,可也。該府尹,斷當待更査重勘,而道伯之謄上府狀,亦涉巽軟,爲先越俸一等,卽令該府尹與兩隻親審尺量報來後狀聞,係是大臣山地,發遣府郞摘奸,事體不至屑越,一邊別送府郞,尺量周察以來後陳聞爲良如敎。
義禁府啓目,徒配罪人金正麟·洪彦喆·崔昌祿等,俱以徒年,再經赦典,合有疎釋之道,臣府不敢擅便,上裁爲白乎旀,其餘罪人等,令刑曹稟處,何如?判付啓,竝只放送。
義禁府啓目,粘慶尙道本府所管定配罪人未放秩,竝依啓聞施行爲白乎旀,徒配罪人閔義爀段,當初徒年之律,已涉太輕兺不喩,所坐甚重,到配屬耳,有不可輕議移錄,勿限年定配秩,而他餘罪人,令刑曹稟處,何如?判付啓,依回啓,施行爲旀,閔義爀段,徒年不可仍,竝移錄,無已太重,更令草記議處爲旀,李枰段,罰已行矣,特爲放送爲良如敎。
持平鄭來百疏曰,伏以,仙寢祗謁,鑾輿穩返,吉日淸和,嘉禮順成,臣民歡忭,曷有其極?嗚呼,亂逆之作,何代無之?而昨年凶變,往牒所無,殿下之所欲闡明者,義理,而義理漸晦,殿下之所欲鎭安者,朝象,而朝象益乖,此其故,何也?宜問不問,而過於含容,故亂賊無懲畏之心,當斷不斷,而一主寬貸,故凶逆懷窺覬之意,復逆之巨慝而密連姻婭,明賊之凶肚而刀削四行餘國法之隳壞,固無餘地,而輿情之憤鬱,當何言哉?如是而尙無一人碎首於殿下之庭者,此固群下之罪,而殿下亦於治逆之除,專以寬貸爲主,故纔誅一逆,又生一逆,曾未數月,匡運之變又出矣。臣愚死罪,竊覸我殿下,以至聖至仁之德,每欲涵育鎭安,化龍蛇爲赤子,而此輩梟獍之腸,終不可丕變,而使入於大化之中,其所以鎭安者,適足以益增其燎原之勢而已。若以已然之跡溯論,則不待智者而可以燭照數計矣。伏願穆然深思,廓然乾斷,繼自今,痛加鋤治,無遺後患,以爲拔本塞源之圖焉。噫嘻,痛矣。五九月禍變,言之臆塞,思之髮豎,請討之章,日積公車,而我聖母,諺敎辭旨,又極截嚴,讀之者莫不泣血隱痛,思欲卽地覈得,快復君讎,而殿下每拒之以鉤覈無所,宮禁事祕,雖不敢知,而如逆醫乳媼,卽是已著已顯之跡,則殿下又何惜於此類而至今靳持耶?竊願亟降兪音,嚴加鞫問,以洩神人之憤焉。至於趙時偉事之尙今靳允,尤有所不敢知者。當擧國慶忭之日,若有一分人心,固當欣躍之不暇,而敢懷不滿之心,肆發罔測之說者,是豈可視以尋常罪眚,勘以竄配而止哉?斷不可一番鉤問,嚴覈得情,而上下相持一味因循者,亦豈非失刑之大者乎?臣謂窮覈情節,快施典刑,宜矣。臣目下情勢,切有所萬萬悶迫者。老父病狀,長時綿綴,近添毒感,證形危苦,凜凜有難支之憂,而將護無人,臣左右扶將,晷刻難捨,速帶趨簉,初非可論,召牌之下,承膺無路,玆敢仰籲於天地父母之下。伏乞聖慈,俯垂諒察,亟削臣職,俾便救護,仍治臣罪,以肅朝綱,千萬幸甚。答曰,省疏具悉。所陳悉諭諸批,爾其勿辭,救護父病。三面半行刀削
平安道儒生張受敎等疏曰,伏以,臣等卽草野一韋布耳。凡於朝廷上是非,搢紳間論議,一切茫昧,而惟其秉彝之性,同得乎天,沐浴之義,不後於人矣。臣等謹按宋臣呂祖謙之言曰,君讎國賊,雖牧圉廝養之賤,皆可以挺刃而刺之,惟彼廝牧下賤,猶尙如此,而況冠儒服儒者乎?臣等竊伏見王大妃殿,所下諺敎,義理明白,炳若日星,辭旨惻怛,感動神明,奉讀此敎者,無人心則已,苟有一分天彝,則孰不痛哭而憤惋也哉?臣等雖甚愚蠢,亦一聖世陶甄中物耳。當此聲討之時,豈可拘於出位之嫌,而泯默不言,以負我慈聖懇惻之敎,而亦負我殿下培養之澤乎?臣等沬血飮泣,敢陳討復之義。伏乞聖明垂察焉。嗚呼,痛矣。昨年夏秋之變,尙忍言哉?尙忍言哉?粵我文孝世子之誕降也,中外臣庶,莫不蹈忭相慶,謂我四百年宗社,可期億萬世無疆之休矣。豈意慘變,遽出於疹候頒慶之餘?又無幾何,宜嬪宮禍變,繼出於彌月護産之際,上而宗社無托,下而臣民靡依,則驚號冤酷,倘復如何哉?噫,西陬路遠,宮禁事祕,莫知其前後禍變之所以然,而只自痛冤而訝惑矣。及夫慈敎渙發,百僚之請,三司之啓,相繼交爭,然後始知五月之變,九月之禍,實有苗脈而然矣。臣等於是,毛骨俱竦,心膽亦墜,直欲食其肉寢其皮而不可得矣。嘻嘻,痛矣。逆楫之誤投熱劑,妖媼之徑斷乳道,固非自爲也,必有指使者存焉。一鞫之下,情節難掩,巨魁可得,而殿下終靳允兪,置之不問之科,臣等抑知此何故也?至若承款之宇鎭,尙保首領於覆載之間,擬帥之時偉,亦自容息於海島之中,其可曰國有法而君有綱乎?臣等固知大聖人乞荒之德,雖欲安反側化龍蛇,終底於革心歸仁,而蓋其梟性獍肚,轉益糾結,無以感化,安知非他日禍機,含甚於今日也耶?殿下過於好生之仁,而誅戮雖加於復明,而窩窟未破,刑章太寬於宇·偉,而二字缺自在,尙稽復讎之期,徒切腐心之痛,殿下何不嚴鞫窮討,仰答慈聖哀痛之敎,俯洩臣民明張之憤,而上下相持,伈伈度日,端緖可究而不究,情節可覈而不覈,此眞所謂鋤草而不斷其根,治水而不塞其源者也。噫,彼諸賊,腸肚相連,脈絡交結,種下又生一種,枝上又生一枝,而若恬憘玩愒,緩其天討,則將至於君不君臣不臣,彝倫斁而人類滅矣,豈不大可懼哉?臣等跡雖遐遠,心切憂虞,只願爲世子一死,而誓不與此賊共戴一天。臣等玆敢疾聲齊籲,唐突天閽。伏乞聖明,念宗社罔赦之讎,軫朝野瀝血之請,廓揮乾斷,竝正邦刑,以洩神人之憤冤,則宗社幸甚。答曰,省疏具悉。勿煩,退修學業。
咸鏡道儒生幼學臣鄭集祥等疏曰,伏惟我殿下,德配乾坤,無物不育,明竝日月,無微不燭,宜其孽芽,咸化於坐成之中,鬼魅,難逃於照臨之下,而獨奈何窮兇姦究,寔繁有徒,譬如原燎旣撲而旋熾,畝莠已鋤而復萌,變怪之層生,殆無虛歲,邦國之凜綴,益甚一日,至使我聖躬孤危,慈殿憂悴,凡有含生血氣之類,孰不爲之沬血而飮血者乎?臣等雖以蟣蝨之微,猶有犬馬之忱,不欲與君讎國賊,共戴一天,玆敢相率齊籲,以瀆崇聽,惟聖明垂察焉。噫嘻,痛矣。從古亂逆,何代無之,而豈有如自丙丁至今日之愈往而愈甚者乎?其兇肚逆腸,前後相續,深根幽窟,左右相連者,指不勝屈,而惟我殿下,克寬克仁,只殲厥魁,罔治其萌,俾滌其舊染之惡,以開其自新之路,而惟彼梟獍之種,豺狼之性,罔或悛改,潛圖不軌,以至綢繆隱密,排布經營者,如復·謙·宇·偉等諸賊,又出矣。蓋自國榮·德相,半行刀削一串貫來,而覘機伺隙,表裏和應者,非一朝一夕之故,其岌嶪之勢,呼吸是急,幸賴惟天惟祖宗之默佑,先戮數賊,暴屍九街,雖少紓時日之急,略洩神人之憤,而六行刀削臣等痛哭,臣等不敢知我文孝世子奄忽薨逝。天乎?人乎?竊嘗念我文孝世子,睿質夙成,尺衣漸長,宗社之有托,殿下之止慈,果何如也?兩殿之嘉悅,八域之顆望,果何如也,而夫何罔極之變,乃在夢想之外,其崩隕痛迫,普率惟均,而第以臣等僻在遐陬,故果未知患候之如何,調護之如何,惟以宗社之幸,臣民之無祿爲言,歸之於天命之靡諶矣。側聽多日,則擧國喧傳,衆口一談,皆以爲我文孝世子,年歲尙幼,胡爲而遽停乳道,以致眞元之消削乎?我文孝世子疹候,將復曷爲,而妄投熱劑,以失翌日之乃瘳乎?莫不奔走呼天,失聲大哭曰,此果乳媼醫官之所自爲者耶?何以刳其肝剖其心乎?何以寢其皮食其肉乎?時月易遒,痛惋愈甚,此莫非秉彝同得,不能自抑者也。嗚呼,痛矣。養孺必以乳道,愚婦之所共知,治疹必以涼劑,庸人之所必知,則乳媼醫官,有何所據,方在沖歲,而遽停補養之乳道乎?方有熱候,而妄投如火之毒藥乎?揆以人理常情,千不近萬不似矣。其所負犯,已登於搢紳之疏,章甫之請,則臣等不必覶縷,而其爲王法之所誅,國人之可殺者,必有其魁,焉敢逭也?臣等又有所痛惋者,一自貳極之位虛,猶有一分之顆俟者,幸聞載震之候,擧切誕彌之祝,而九月之變喪,又出於千千萬萬意慮之表,國事之罔涯,已無可言,輿情之慘惻,倘復如何?而變出急遽之際,不無滋甚之惑矣。卽伏見王大殿所下諺敎中有曰,兩次變喪,症勢凡百,自初怪底,畢竟至於此境,臣等奉讀未半,不覺毛骨盡竦,心膽俱墜矣。以大內深嚴之地,而有此怪底之變,至于一再,則古今天下,寧有是耶?臣等竊伏念,彼深據二字缺甘心於所不敢之地者有之,暗地覬覦毒手於所不忍之處者有之,則安知乳道之停,必無所使?安知熱藥之用,必無所敎?亦安知九月之變喪,果必無所以然哉?其根委端緖之鉤覈,宜不容少緩,而沁泄幾月,延拖度日,乃使君讎國賊,尙此偃息於覆載之間,其可曰國有綱,王有章耶?伏願殿下,仰體慈殿懇惻之敎,俯循群下沐浴之請,亟命有司,早定天討,拿鞫廷楫,究其根窟,嚴訊宇·偉,覈其脈絡,斯得罪人,快施典刑,炳王綱於天地日月,奠邦祚於泰山盤石焉。臣等愚衷所激,言不知裁,不越斧越之誅,妄觸雷霆之威。伏願殿下,廓揮乾斷,申嚴天憲,而仍治臣等瀆犯之罪焉。答曰,省疏具悉。勿煩,退修學業。
丁未二月十八日辰時,上御重熙堂。左副承旨與貢市堂上入侍時,左副承旨趙衍德,假注書李德鉉,記事官李相璜·金祖淳,閣臣尹行任,貢市堂上徐有隣,以次進伏訖。上曰,禁漏官員決棍與否,知入。賤臣承命出,回奏曰,諸人聞已受棍,而行首官員,姑未捉來云矣。命書傳敎曰,分司番次苟艱云,分摠管李聖圭,分參議申致權許遞,竝令該曹口傳差出,待下批,牌招入直。命退,承史以次退出。
丁未二月十八日辰時,上御重熙堂。右承旨入侍時,右承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,近來各宮享祀時刻,殆無定限,昨日毓祥宮寒食祭享,亦然,以三更三點定時行事云,聞甚驚悚,當該獻官削職,次知中使,刊名內侍府,甚至禁漏官員,祭時亦不待令云,該官員,令該曹重治後定配,該吏及行首官員,一體嚴治,今後各處祭享,又復如是,不謹獻官,臺監當別樣嚴繩,此意,令禮曹知委祭享各處齋官。又命書傳敎曰,明日當由月覲門展拜,該房知悉。又命書傳敎曰,昨因言端聞之,今番海閫赴任也,以明日發程,仍令斯速到營爲敎,而注書誤以明日內到營分付云。然則新舊兵使交龜於何處,狀辭亦何以爲之乎?竝令道伯査問狀聞,傳命錯誤之罪,不可無飭,當該注書,爲先汰去,令該府拿問處之。又命書傳敎曰,昨見嶺伯狀本,所謂假宣傳官稱名人,乘驛討食云,當自該曹照法嚴繩,而此皆近來郵官,全不事事,無論大小別星,濫把奪騎,初不據法致察,但以無乎二字,月終報營,謄故登徹,甚至有日前尙州中官事,而尤無可言,端本之道,莫過於申禁騎驛之制,自廟堂,別加商確,嚴飭諸道,期有修復之效,該察訪則道伯雖已請勘,接見之守令,亦不可無罪,當該守令,拿問處之,發覺守令勿論。又命書傳敎曰,貢市堂上,更待下敎來待。命退,承史以次退出。
丁未二月十八日午時,上御重熙堂。左承旨入侍時,左承旨徐鼎修,假注書李德鉉,記事官李相璜·金祖淳,以次進伏訖。上以摠戎使金持默上疏。命書傳敎曰,蔭帥處義自異,戚畹地處尤別,辭疏之出,槪猶猥矣。無他情勢,忽又陳疏於除拜已久之後,殊甚屑越,疏中違式,大是駭然,行副司直金持默越捧三等,捧納承旨遞差,原疏還給。命退,承史以次退出。
丁未二月十八日申時,上御重熙堂。坐直承旨入侍時,右副承旨趙衍德,假注書李德鉉,記事官尹行任·金祖淳,以次進伏訖。上曰,臺啓批答,以前例頒布下諭事,以依啓書出事,分付,湯劑入于差備,提調則退去事,亦爲分付。賤臣承命出傳,還入進伏訖。命退,承史以次退出。
上在昌德宮。停常參·經筵。
傳于洪仁浩曰,出宮門路,以協陽門爲之。
洪仁浩啓曰,合辭方張之時,兩司無詣臺之員,事甚未安。除在外·受由外,呈告人員,竝卽牌招,何如?傳曰,允。
洪仁浩,以禁衛營將官來言啓曰,今日本營軍兵,日次私習云矣,敢啓。傳曰,知道。
洪仁浩,以御營廳將官來言啓曰,今日本廳軍兵,日次私習云矣,敢啓。傳曰,知道。
李重馥啓曰,左承旨趙英鎭,右承旨徐鼎修,今日不爲仕進,竝卽牌招,何如?傳曰,許遞,前望單子入之。
李重馥啓曰,今日展拜時,承旨不可不備員,新除授承旨,待下批牌招,何如?傳曰,允。
承旨前望單子入之。李重馥·李集斗·曺允大落點。
具㢞啓曰,明日文臣製述相値,視事,頉稟。傳曰,知道。
禮曹判書前望單子入之。鄭昌聖落點。
假注書望,徐有聞在外,代以趙台榮爲假注書。
具㢞啓曰,假注書趙台榮,時無職名,令該曹依例付軍職,冠帶常仕,何如?傳曰,允。
傳于具㢞曰,左副承旨入侍。
具㢞,以吏曹假郞廳來言啓曰,承旨及臺諫有闕,政事,取稟。傳曰,當日爲之。
有政。吏批,判書尹蓍東進,參判李秉模內閣進,參議未差,行都承旨具㢞進。以徐鼎修爲吏曹參議,奇彦鼎爲大可諫,洪樂淵爲執義,李祉永爲掌令,宋翼孝爲正言,張相吾爲昌樂察訪。
再政。以朴光晦爲扶餘縣監。
兵批,判書金履素病,參判金魯淳病,參議朴天衡入直進,參知柳誼病,行左承旨李重馥進。副護軍李遠炳,副司直李亨元·趙英鎭·金魯永·申致權,副司正趙台榮·權友仁,同知李得祿。
具㢞啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,副司直徐鼎修。
兵曹口傳政事,副司直申耆。
以安東前府使柳義養,義城縣令金鎜,拿處傳旨,傳于李重馥曰,安東府使,則已遣人追踵云,與醴泉倅無異,原傳旨分揀。
以副校理洪樂恒,副修撰宋民載牌不進罷職傳旨,傳于曺允大曰,只推。
兵曹口傳政事,以金鍾正爲都摠管,尹塾爲都摠管,李義行·尹承烈爲副摠管。
傳于趙衍德曰,坐直承旨入侍。
趙衍德,以必弘文館言啓曰,副應敎朴廣源,副校理洪樂恒,副修撰宋民載,旣有只推之命,竝卽牌招察任,何如?傳曰,允。
曺允大,以禮曹言啓曰,上年穆陵陵上莎草有頉處修改時,因其時本曹參判申大升所啓,王后陵上曲墻至近之地樹木,不可不疏除事,仰達,而當斫株數,區別大中小,問于陵官後,前頭節享,兼告擧行事,允下矣。卽接本陵官所報,則大橡木六株,中檜木四株,小檜木二十株,小松木三株,合三十三株,今十八日寒食祭告由後,與獻官眼同斫伐云,斫伐橡檜松木,合三十三株,前頭本陵祭享時,以火臺木取用之意,分付,何如?傳曰,允。
曺允大,以兵曹言啓曰,今二月二十日,文臣朔試射日次,而親臨文臣製述相値,不得爲之之意,敢啓。傳曰,知道。
曺允大,以兵曹言啓曰,依下敎,當該禁漏官韓允喆,決棍十五度,行首禁漏官李宜稷,使令朴成得等,各決棍七度之意,敢啓。傳曰,知道。
洪仁浩,以兵曹言啓曰,因刑曹草記,昨年十一月初一日,豐賴等五人,以柴商,到唐人里前,忽遇大風,船則沈水,柴則泛波,攀登柴上,急呼村人,而兪大得乘船入江,救活五人,事係褒賞,非臣曹所可擅議,令廟堂稟處事,傳曰,允。狀頭如已發配分揀,此後此等事,姑先放送,待査事究竟後決處,俾無相混之弊,論賞事,非廟堂所管,下兵曹,草記稟處,該鎭別將,所當勘罪,而渠言亦或成說,無識之類,不足深責,今番特爲參酌,此後人命拯濟,無論溺與半溺,一從救活,形止論報,以待決處之意,嚴飭各津渡,俾各書付壁上,以爲常目奉行之地可也事,命下矣。取考大典通編,則拯活十五名以上者加資云矣。今此兪大得,救活人名之數,雖未滿定式,不可全然無賞,而在前外邑人拯活未滿定式者,令該道有米布題給之事,今亦依此例,令該曹題給米布,何如?傳曰,允。
曺允大,以御營廳言啓曰,今二月十九日,景慕宮展拜時,依兵曹啓下節目,集春營入直軍二十名,領軍把摠曺夏彬,哨官丁麟泰率領,月覲門左邊設布帳外排立,東營入直軍三十名,入直,把摠李長煜,哨官申在寬率領,宮大門外把守,而竝待標信出用,解嚴後,還入直間,集春營哨官金鼎猷,東營哨官李寅英,代直之意,敢啓。傳曰,知道。
洪仁浩,以漢城府言啓曰,南部都事尹光心,謂以臺臣之替治下隷,義難供職,抄戶之時,連爲呈旬,故自臣府,屢次申飭,而終不行公,事體所在,極爲可駭,該都事尹光心,令該府拿問勘處,何如?傳曰,允。
洪仁浩,以刑曹言啓曰,因義禁府啓辭,大逆不道罪人匡運兄昌運,慶尙道巨濟府爲奴,姪程九,咸鏡道明川府安置,姪再景,平安道碧潼郡安置,而今方捉囚牙山縣獄云,竝令刑曹押送于各其配所事,命下矣。罪人昌運·程九·再景等,別定將校,押送各其配所事,發關分付于該道道臣之意,敢啓。傳曰,知道。
曺允大,以義禁府言啓曰,義城縣令金鎜,拿問處之事,傳旨啓下矣。金鎜時在任所云,依例發遣府羅將拿來,何如?傳曰,允。
曺允大,以義禁府言啓曰,慶尙監司金尙集狀啓,據刑曹粘目內,幽谷前察訪李錫祺,昌樂前察訪崔雲翰,移本府處之事,允下矣。李錫祺,前以他罪,旣已就囚捧供時,添問目取招,而崔雲翰下去平安道朔州地云,依例發遣府羅將拿來,何如?傳曰,允。
刑曹啓目,粘慶尙道放未放回啓啓。竝只依回啓,施行爲旀,梁山安興喆段,當初呼籲之實不實,姑無論,大抵該帥,本來慓輕,處事難保其周詳,興喆放送爲良如敎。
獻納柳匡天啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪河翼龍,亟命王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島配罪人趙時偉,亟令王府,設鞫嚴問,期於得情。請其時捕將李漢昌·趙圭鎭,施以削職之典。請島配罪人韓采,更加嚴鞫,期於得情,夬施當律。答院曰,不允。
領敦寧洪樂性疏曰,伏以,臣竊有私懇之極悲至切者,敢此冒陳於仁覆之下焉。臣季弟樂最,不幸早歿,且無一箇子女,臣之弟婦李決意下從焉。臣之先父,不勝悼死愍生之情,以臣第二子大榮許爲繼後,而未及告官禮斜矣。今臣弟婦,意外奄忽,臣卽當依先父遺意,立後而主喪,伏念繼絶存亡,王政攸重,而必也請命于天,不敢私自擅定,公法禮意,不啻皎然,矧今一邊旣無受者,且拘於格例,陳章呼籲,不容少緩,而臣旣犯染,未敢遽瀆淸嚴,今始出次齋沐,冒控情私。伏乞聖慈,俯垂矜憐,特命該曹稟旨裁處,俾定倫紀,獲伸情理,千萬顒祝。臣無任涕泣祈懇之至。答曰,省疏具悉卿懇。何必回啓?特許所請,仍令該曹成給公帖。仍傳曰,此批答,遣史官傳諭于領敦寧。
行禮曹判書鄭昌聖疏曰,伏以,臣纔自宮筵退出,忽奉春曹除旨,仍有入侍之命,召牌儼臨,他不暇顧,章皇祗肅,而若臣區區情勢,有不可因仍蹲冒者。臣於向來,待罪秋曹,因一儒生之配所,自速臺評之峻發,迄今追訟,餘悸尙存。伊時大僚擧條有曰,此事不過互相爭詰,已往不必追理,而疏擧不參,終涉可駭,嚴加處分爲言,則自上,以定配或徒配,下敎矣。相奏旣出於鎭定,聖意亶在於平允,而臣之愚見,亦同大僚,猶慮勝心之難平,鬧端之未已,不欲從輕,勘以編配,第緣聞見孤陋,譜學素蔑,朝籍之華胄顯閥,猶未詳其世派姻黨,則況此湖外寒生,本昧影響,始聞其名於就拿之初,其所連姻,何從知之?旣呈配單之後,追聞傳者之說,移定他邑,亦經宸覽。噫,乍錯旋覺,可知無妄,自海又島,亦云快意,言者之追提齗齗,抑獨何故?豈以臣,初不能以法徇人,曲相奉承耶?此則臣誠有罪矣。復何呶呶?甚至於新·谷云云,尤所莫曉。新固其戚,谷又何人?親屬所莅之邑,竝禁傍近之配,律典之所闕文,逆孥之所無拘,執法之地,必有考據,而顧臣愚蒙,曾未覩聞,如此論罪,臣實無奈,而追理之論,旣發於臺端,薄罷之罰,未足以贖愆,今何可以時月之稍久,職名之已改,憑藉副急之出,敢爲仍冒之計哉?玆陳短章,仰瀆崇聽。伏乞聖明,俯賜諒察,特許鐫免,以靖私義,以謝人言,不勝萬幸。臣無任屛營祈懇之至。答曰,省疏具悉。卿其勿辭行公。
丁未二月十九日辰時,上御重熙堂。左副承旨入侍時,左副承旨趙衍德,假注書李德鉉,記事官李相璜·金祖淳,閣臣徐龍輔·尹行任,以次進伏訖。上命書榻敎曰,明日親試時,課講爲之。命退,承史以次退出。
丁未二月十九日辰時,上詣景慕宮。展拜入侍時,行都承旨具㢞,左副承旨洪仁浩,右副承旨趙衍德,假注書申溆·李德鉉,記事官李相璜·金祖淳,待敎尹行任,以次侍立訖。上具翼善冠·無揚黑團領袍,乘輿出協陽門,由月覲門,詣景慕宮至降輿所,左通禮啓請降輿,上降輿入大次。展拜時至,左通禮啓請外辦,上仍具翼善冠·無揚黑團領袍以出。左右通禮前導,詣版位北向立。左通禮啓請鞠躬再拜興平身,上鞠躬再拜興平身,陞詣廟內,奉審訖。左右通禮前導還大次。還宮時至,左通禮啓請外辦,上仍具翼善冠·無揚黑團領袍以出。左通禮啓請乘輿,上乘輿。命書傳敎曰,禮曹判書許遞,前望單子入之,待下批牌招。自月覲門,由協陽門還內,諸臣以次退出。
丁未二月十九日申時,上御重熙堂。坐直承旨入侍時,同副承旨曺允大,假注書趙台榮,記事官李相璜·金祖淳,以次進伏訖。上命讀各道狀啓訖,仍命書判付。至忠淸監司狀啓,扶餘縣監尹得愚罷黜事。命書傳敎曰,係是賑邑,其代,今日政,各別擇差,待下批辭朝,仍令待城門開下送。又以寶劍望筒,命書傳敎曰,懸頉摠管許遞,與未差之代,令該曹口傳差出。上曰,扶餘縣監望筒,催促持入。賤臣承命出,持入。以朴光晦落點。命退,承史以次退出。
丁未二月十九日酉時,上御重熙堂。左副承旨入侍時,左副承旨趙衍德,假注書趙台榮,記事官尹行任·金祖淳,以次進伏訖。上曰,藥房提調出去乎?衍德曰,俄已出去矣。命書慶尙道放未放回啓判付訖。衍德曰,監察茶時,尙未下矣。上曰,以知道頒布,可也。命書榻敎曰,明日文臣製述試官,以一品擬入。命退,承史以次退出。
上在昌德宮。停常參·經筵。
李集斗啓曰,明日常參·經筵,取稟。傳曰,停。
李集斗啓曰,合辭方張之時,兩司無詣臺之員,事甚未安。除在外受由外,未肅拜呈告人員,竝卽牌招,何如?傳曰,允。
李集斗啓曰,大司憲李致中,執義洪樂淵牌不進,掌令閔彝顯,持平沈銖在外,掌令李祉永禫月未盡,持平鄭來百受由,監察茶時之意,敢啓。傳曰,知道。
曺允大,以備邊司郞廳來言啓曰,今日賓廳日次,而殿座相値,不得來會云矣,敢啓。傳曰,知道。
曺允大,以禁衛營將官來言啓曰,今日本營軍兵,日次私習云矣,敢啓。傳曰,知道。
曺允大,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于李集斗曰,試官李秉模親試試官落點,代以李崇祜爲之。
傳于李集斗曰,回還使臣留待。
傳于具㢞曰,下直守令留待。
以抄啓文臣宋詳濂,課講時,連三次居首,依定式陞敍傳旨,傳于李集斗曰,待當爲之職,陞遷無妨,以此意,分付該曹。
以抄啓文臣金祖淳·李相璜·張錫胤·申溆,課講時,連三次居不,依定式禁推傳旨,傳于李集斗曰,係是初次,今番分揀。
以抄啓文臣尹永僖,課講時,運二次居不,依定式推考傳旨,傳于李集斗曰,係是初次,今番分揀。
以抄啓文臣鄭晩錫·韓致應,課講時,連二次居不,依定式推考傳旨,傳于李集斗曰,今番分揀。
備邊司薦望,以李泰永爲廣州府尹。
傳于李集斗曰,廣州府尹,使之當日謝恩。
傳于李集斗曰,左副承旨入侍。
李集斗,以弘文館言啓曰,副校理洪落恒,副修撰宋民載,旣有只推之命,竝卽牌招察任,何如?傳曰,允。
曺允大,以都摠府言啓曰,今日入直內三廳武兼禁軍及軍兵等,當爲中日習射,而親臨文臣製述相値,不得爲之之意,敢啓。傳曰,知道。
洪仁浩,以左邊捕盜廳言啓曰,丙午二月十五日,自南兵營,捉來嚴囚罪人禹聖夏,物故之意,敢啓。傳曰,知道。
獻納柳匡天疏曰,伏以,祗謁仙寢,鑾輿載旋,日吉辰良,嘉禮順成,臣民之忱,慶忭曷極?竊伏念,臣以草野賤品,空譾劣,百不猶人,淸朝耳目之寄,自知不稱,而猥廁從班,今已十數年矣。前後除旨,非止一再,而或在鄕而徑遞,或登途而許解,未嘗出一言,論一事,以效涓埃之報,反省慚恧,無地自容,迺者薇垣新除,遽下於待罪太常之際,夫諫官,言責也,納言,淸選也,與宰相可否獻替補闕,是其職也,則如臣之才識鹵莽,言議巽軟者,顧何敢晏然自居,揚揚爲冒進之計哉?且臣素患痰癖之症,偶因食傷,越添於一夜之間,百祟交攻,氣息凜綴,昏涔床席,轉側須人,以此症形,時月之間,萬無蠢動之勢,召牌之下,承膺無路,玆敢冒入文字,仰瀆崇嚴。伏乞聖明,俯垂鑑諒,亟鐫削臣所帶職名,以爲人臣慢命者之戒焉。臣於乞免之章,非暇及他,而義重懲討,略暴沬血之懇,素抱漆憂,兼申芹曝之誠,以冀裁察焉。嗚呼,春秋之義,討復居先,而國之所以爲國,人之所以爲人,只係於義理之明不明,義理者,天綱也,民彝也。義理明,則天綱擧而民彝敍,義理晦,則三綱淪而九法斁,爲人臣而不能明此筒義理,則天下後世,將謂斯何,而其何以自立於天壤之間乎?殿下智周乎萬物,而魑魅畢照,光臨乎九宇,而億兆咸戴,獨奈何十載之間,亂逆層生,種下生種,迄于今,未盡鋤治,臣愚死罪,竊以爲緩於討逆,固今日廷臣之罪,而實則殿下不嚴於懲討,有以馴致其餘孽之滋蔓也。噫噫,亂逆何限,而豈有如前冬逆復之變也?讎賊亦多,而豈有如五月喪變之讎哉?變出於將相之間,半行刀削而再奠盤泰,式賴我慈聖睿智神功,而誅止於一二巨魁,綱漏於糾結諸賊,鞫事之疎忽,曾所未有,懲討之不嚴,臣實痛之,乃若前後喪變,症形怪底一款,尤是慈敎中,至冤刻骨之恨,而殿下當鞫而不鞫,可覈而不覈,刑法之乖當,已無可言,而環東土億萬生靈窮天極地之冤,無處可洩矣。殿下之庭,無一人碎首刳腹,而泯泯焉,泄泄焉,討復之大義理不明於此世,其可曰國有人乎?慈旨懇惻,可泣神明,而君讎尙未復也,國賊終未除也,則殿下亦何以仰慰我玆聖哀痛惻怛之至意也哉?噫嘻,承款之宇鎭,擬師之時偉,是固復·謙之窩主,而更加嚴鞫,則不知有幾箇宇·偉也。誤藥之廷揖,斷乳之妖媼,不過凶賊之前芧,而苟加嚴覈,則不知有幾箇巨魁也。一鞫之下,窩窟可破,而宇·偉薄置於島配之律,嚴覈之地,脈絡易剖,而醫媼假息於覆載之間,梟腸相連於奧處,而旣露之端緖未覈,獍肚互貫於暗地,而可覆之情節未究,古今天下,寧有是耶?伏願聖上,亟允三司之請,宇·偉·醫·媼,竝令設鞫,嚴加究覈,凶徒餘孽,明正典刑,快雪神人之憤焉。嗚呼,殿下英明之姿,迥出百王,至誠勤孜,勵精圖治,而夷考其驗,成效猶邈,有君無臣之歎,臣竊慨然,而若言今日之弊,則有難殫擧,比如大病之人,內自贓腑,外及肢體,無一毛一髮不受其病,而惘然莫知其祟病之源,非得華·扁之手,砭爇其氣海舟田,投之以壽民神丹,則幾乎殆已。其所矯捄通變之策,有非如臣謏見,容易議到,而試撮其急務之最先者,其目有十焉。一曰,勉聖學,以養德性也。二曰,崇經術,以興人才也。三曰,公選擧,以圖久任也。四曰,尙儉德,以革侈風也。五曰,嚴賑政,以究實惠也。六曰,正經界,以均賦役也。七曰,詰戎政,以整軍額也。八曰,分製講,以祛科弊也。九曰,變通官制而文蔭武交遞也。十曰,革罷均役而矯捄民瘼也。何謂勉聖學?臣聞程子之言曰,君德成就,責在經筵,傅說之訓曰,念終始典于學,夫成己成物之謂學,下學上達之謂學,凡人學問之工,有不可誣,而帝王之學,異於匹庶,苟不能得之黃卷之中,施諸丹扆之下,則學而將焉用哉?旣有可行之位,又有可爲之時,一日爲學,卽爲一日之用,二日爲學,亦爲二日之用,其用甚博,其功至大,而千古聖人精一傳心之法,經緯黼黻之謨,載之墳典,布之方冊,必也講明於精義,硏賾于奧旨,然後方可以得之心術之妙,而推之事爲之間,此講筵之所以設也。殿下以聰明有爲之姿,懋時敏日新之工,淹貫今古,無待乎詢諮,洞澈書史,不須乎質辨,而第念天道乾乾不息,聖學工夫,或有所間斷,則一曝十寒,難免鮮終之歎矣。間緣悲遑度日,法講乍撤,而顧今陽和漸敷,瑞晷滋長。伏願從玆以後,日三晉接,懋周文緝熙之工,頻御講筵,體商宗典學之方,則故溫新繹,薰陶德性,體用互順,知行竝進,自底於高明廣運之域,而推之政令施措之際,佇見徯志之應矣,豈不休哉?何謂崇經術?臣聞用家棫樸之休,實自璧雝之化,人才作成之有係於經術者,審矣。崇儒重道,卽我列聖朝家法,而四百年扶植元氣,維持世道者,專在於此。粵若盛際,人才蔚興,鴻儒碩匠,項背相望,如嶺南之李滉·李彦迪·曺植,湖南之金麟厚·奇大升·朴淳皆從經術中登庸,猗歟晠哉。我殿下臨御以來,尤致意於右文之治,崇奬儒術,培植經學之方,靡不用極,而獨奈何才喪之歎,如水益下,朝無楨榦之彦,野乏菁莪之美,臣竊惑焉。噫,一自能·量諸賊,不幸出於所謂抄選之後,人諱學道之名,士避經術之稱,朱門綺紈之家,罕聞讀書之聲,山巖圭竇之中,未見席珍之美,有識之憂歎,久矣。臣伏念,人才衰竭,實由於經術之不振,而興學作士之方,惟在於尙風之化,我殿下寤寐求賢,旁招遺逸之士,絲綸每勤於衡門,旌招多下於丘園,而固守山樊,遐心莫廻,終未聞造朝而登筵,深可歎也。今若徠之以禮,招之以誠,則亦豈無翻然之悟乎?伏願殿下,頻降諭音于抄選諸人,期於招致,以備經幄,詢諮草野中,經明行修之士,竝令搜訪而庸之,風動四方之觀聽,則儒道丕振,經術大闡,其於成成人才之道,庶有彬蔚之美矣。何謂公選擧以圖久任?臣聞朱子之言曰,惡朋黨而欲去之,則必至於亡人之國。此則公選擧之義也。先正臣李珥之論曰,朝拜暮遷,席不暇暖,雖欲察任,其道末由。此則久任責成之旨也。臣以爲朋黨出而選擧不公,遞任數而治效無成,何則?黨禍可勝言哉?黨錮作而董·曹亂漢,牛·李裂而傾軋病唐,宋之朔·蜀分而邪王混,明之東林爭而忠逆戰,漢唐姑無論,而元祐朋六七分公道,三四分偏私,東林朋四五分士論,七八分黨論。以我朝言之,自有黨論以來,世無分是非,是非不公,而朝無分選擧,一進一退之時,則偏擬於選,近日平蕩之後,則互對於選擧,臣則曰,偏擬不公也,互對亦非公也。今夫彼謂彼君子,此謂此君子,而未知其孰爲君子,孰爲小人也。此謂此人才,彼謂彼人才,而未知其孰爲人才,孰爲不才也。度德而敍伍,量能而授任,乃是古聖王用人之弘規,則惟當無論彼此,平心排擬,可用者用,不可用者不可用也。公明兩至,物我俱忘,則人才無漏,而安有朋私之患哉?不然而較絜彼此,先分色目,其於排擬之際,必也參互對擧,有如抽黃對白者然,則非出於公心,而其爲世道之害,殆無異於偏擬行私之弊也。此風痛祛而後,可做恢蕩之治矣。至若久任之說,于古有鑑,語曰,治國如治家,假令治家者,今日役一人,明日役一人,而其可以做了家事乎?人才長短,各有所稱,夔典樂而不敷敎,皐士師而不后稷。禮曰,夷,工曰,垂,隨其才而各任其職,是必久於其任而後,方能盡其才而責其效矣。雖以伊·傅·周·召之賢且才,若令今日援司冠,明日除司徒,則必不能成績,而卒乍之間,尙何望熙載允釐之休乎?國朝故事,或有數年度支長,五六年載大冢宰,此可爲今日柯則也。臣伏見近年以來,政注之間,主於互對,題目未出而物議先定,已有欠於公選擧之義,而內外之官,遞改太頻,除旨日換,而職掌互易,恐有害於責成效之道矣。伏願另飭銓部,公其選擧之政,申嚴久任之規,以圖責成之效焉。何謂尙儉德?古人曰,奢侈之害,甚於天災。臣以爲奢侈生於財,節財曰儉,財用之竭,由於侈風,而祛侈之方,在於尙儉,何則?屋壁紋繡,賈生太息,而今日之侈風似之,高髻全疋,古謠有譏,而淆風之侈靡同焉。人情厭常而好奇,俗態喜奢而爭夸,今年長一侈習,明年滋一奢風,一人唱之,百人效之,第宅踰制,未聞李沅旋馬之庭,粧奩過侈,絶罕晉俗賣犬之需,一婚之費,多至於千金,一髻之入,少不下百金,雜佩總帽,賤隷爭姸,綾羅珠翠,村婦鬪靡,而其他服飾·輿馬·器玩·飮食之奇巧奢華,有難毛擧,中人百金之費,天子猶惜於一臺,而今也一身資粧之費,或多倍蓰於此,如是而財安得不竭,民安得不窮乎?竊念下之慕效,專由於上,如風之靡,如水之走,四方之侈風,臣以爲由於京城,閭巷之侈風,臣以爲由於朝士,而朝士之侈風,臣不能無擬於我聖上昭儉德之有所未盡也。嘗聞世宗朝相臣許稠,常服灰色褡,朝士之常儉,此可法也。因伏念先王王嘗語及閭巷侈風,而下敎曰,先朝以木綿爲衾,而予則爲紬衾,以至靴舄蠧飮而無易,儀仗色渝而不改,此非我聖上所宜鑑法者乎?臣愚死罪,竊以是仰獻丹扆之箴。伏願聖上,昭儉德於宮中,則朝士自然尙儉,朝士尙儉,則閭巷之間,侈風自祛矣。何謂嚴賑政?臣聞唐臣陸贄,論荒政之要曰,擇守令爲先務,此誠切至之言也。今年之凶,振古無罕,諸道同然,而兩南尤甚濕古澡之地,秧期已愆,山高水冷之峽,蟲損偏酷,當秋四野,半是空莖,赤地萎黃,全不掛鎌,及夫窮春,何以聊生?懸罄之室,初無甔石之資,呼庚之家,率多翳桑之歎,頷顑殘命,只懸於賙恤之澤而已。今夫賙饑莫如抄,救荒莫如穀,精抄饑之規,必以浮黃菜色爲準,而饑者未必浮黃菜色,非必饑人,將欲賙饑,而必待浮菜之色,則未賑之前,民命盡矣。面不浮,色不菜者,昏漏於其中,則饑者之見漏,不知其幾何,而顚連者,多矣。寧不如不必入者冒入之爲大霈也?此所謂賙饑之貴於廣抄也。至於糶糴,有新舊捧相錯,而又有所謂陳陳穀,陳穀例皆腐敗,多是空殼,且況臨歲封倉時,吏鄕充逋,幾皆不精穀鳩聚以納者也。穀物出入,專係於下,則易致從中幻弄之患,斗升救饑之穀,若未免空殼塞責,則其何以活其濱死之命哉?此所謂救饑之莫如穀精也。且夫移民移粟,荒年例行之規,而各邑糴簿,多寡不均,或有設賑邑糴寡,而難於賙饑者,或有稍實邑糴多,而留庫有裕者,今若較檢穀簿,參以邑情,分其稍實邑有裕之穀,而次次移賙於糴寡難賑之處,則恐合便宜。如以斗斛言之,同量平斛,王政中一事,而近來官用之斛,奸僞日滋,市上斗升,盈縮不齊,此而置之,則糴賑穀出入之際,易致操弄之弊,市價米高低之間,必多欺隱之患。此亦荒政之緊關急務,較正官斛,以防奸弊,均平市斗,以齊不均之米直,有不可忽也。伏願另飭諸道,振勵惕省,俾有實惠之下究焉。若夫農本於耕,墾土以牛,禁屠之令,本自至嚴,而値玆東作之節,尤宜申嚴條禁,而窮鄕殘村,無牛者多,犂飜不齊,耕播愆期,亦自各邑,抄出各坊里有牛,成冊,知委任長,使之有無交資,輪回借耕,則實合於勸農力作之道,而仍伏念,糜穀之害,惟酒最甚,通計京外大小酒家,不知幾十萬家,而少釀猶且日釀數斗,統以計之,則一日消瀜,將不知爲幾百萬錢,朝不哺,夕不食,而饑民穀沽酒家者。古亦有諺,平歲尙嚴犯酒之禁,則顧今賙荒之時,尤不可緩此禁也。亦願申嚴牛酒二禁,以爲荒政之一助焉。何謂均賦稅?臣聞仁政,必自經界始,夫井田尙矣。限田亦多窒礙處,賦役之均,在於定經界,經界之定,非改量,則不可得。我國量田,今已六十年之久,而最初打量之時,旣有執卜之混錯,陵谷變遷之餘,率多界限之不明,又或沃者變而瘠焉,燥者幻而濕焉。兖土之下下,而忽作雍州之上上,靑壤之上上,而換作梁州之下中,土地則變而稅則依舊,今或一等之田,而從前五等之稅,如前二等之稅,而今變六等之田,經界之不定,而賦役不均,賦役之不均,而民困日甚矣。白地之徵,蔀屋含冤,荒田之稅,窮獨飮恨,臣竊歎焉,而況西·北兩道田案,本自不明,而土瘠山确,穀如龜毛,舊起今陳,稅多勤徵,檢田之規甚疎,執卜之數漸錯,此其不定界不均稅之弊,比南土尤有甚焉。不可無一番釐正,改量一款,有難輕議,而若今道臣抄出可改之邑,或別遣命吏,而抽栍入量,或付該邑,拖量定界,辨其肥瘠,平其稅斂,則庶無賦民不均之患矣。何謂詰戎政?臣聞易著苞桑之誡,書揭詰戎之訓,安不忘危,治國之遠圖,而陰雨之備,有不可忽也。我國北接胡,南隣倭,鐵騎突突,上下山坂,中國之長技,而我不能敵,鳥銃勁弩,接戰平原,倭人之長技,而我不能當。壬丙之難,天時不利,而烈士之淚,至今未乾,訓局新設,專出於防秋禦倭之策,昇〈平〉日久,人心狃安,戎政之疎忽,劇矣。兵隱於農,制倣于唐,而將不知兵,兵不知將,紀律不明,隊伍不整,鄕軍操練,貰馬逢點,京營番卒,全不成樣,而營邑戎器,太平陳腐,無聲之銃,不鞾之弓,蠧心之箭,無非有名無用之具,脫有緩急,將何所恃?以此軍卒,以此器械,土崩之患,勢所必至,此已可憂之甚,而至若軍額之多空,黃口之簽丁,其弊亦大,究厥弊源,專由於民多游食之致也。今心不古,奸僞日滋,圖免軍丁,孔穴甚夥,忠順忠義,率入勳府之橫占,保人閑丁,多歸校院之濫屬,士夫家墓直,山谷中佛堂,便作逃逋之巨藪,而冒錄幼學,籍名異於役名者,皆是幻弄謀避之奸計,而富豪丁壯,率歸吏鄕之養戶,其所苟充,只是疲殘無依類,別軍官假差鄕,無數功避之實丁,東亭子西亭子,太半鬼籙之虛簽,白骨橫徵,邑邑皆然,此豈不大可憂哉?前後頒飭,非不勤矣,而爲守令者,不善奉承傳,專事彌縫之計,甚可痛也。臣謂另飭兵水營及鎭營,各項軍器可以修補者修補,可以新備者新備,操練紀律,申嚴整肅,使蚩蠢之卒,少知旗鼓坐作之節,且令嚴行査現,勳府冒占,校院濫額及額外別軍官差帖,假鄕任,一竝汰丁,冒錄幼學,塡名役案,毁撤佛堂,歸俗居士,則朝家坐得幾萬精兵於一號令之間,而仍又考其勤慢,施以黜陟,則戎政軍額,竝擧俱修,而緩急之備,庶無疎忽之慮矣。何謂分製講?夫周有賓興之選,漢有賢良方正之科,而臨軒策士,詔詔制科之名,創於此,唐有博學宏詞之科,製講之科,分於此,宋之貢擧,不一其制,而我朝科制,雙冀誤之,程式之文始行焉。大比之科,明經義也,增別雜科,尙詞藻也,而若言製述之爲弊,則詔制降而詩賦,詩賦嬗而騈麗,文體日卑,比古大變,委靡淫哇,未見其渾厚淋漓之體,抽靑聯白,漸歸於雕飾浮華之態,文氣淳漓,關世道汚隆,而何若是日卑也?今夫治世所需,致澤經綸之材,而今也求之以藻華程式之末技,彼雖如龍雕鳳吐,直足以驚天地泣神鬼,顧何補於治道哉?驅一世鉊塹場屋中,賺得英雄盡白頭,而中朝太息歎人才之渺然,其亦末已,科規變通,其議已久,而賢良孝廉之科,今古異宜,鄕擧里選之制,窒礙難行,製述科之宜改,而終不得改者,甚可慨也。臣意則莫如製講之分試於大比,何則?古之明經,窮經明義,而今之明經,口耳記誦,舌軟之時,諺誦居多,爛熟如流,而專昧旨意,使之製作,或迷魚魯,平生誦習,雖是謨訓,孔·孟之大經大道,而其於修己治人之方,蔑如也已。京華浮薄之革數慢,輒曰,諺書出身,明經科之無用,一何至此?大比之科,古制難革,製述之科,亦不可終廢,而若其無用於世,則明經尤甚,其間措變,恐合事宜,竊稽皇朝科規,大比外,無他別科,有事,則加設於大比之額,此規甚可取法,今若依此改制,凡於式年,製講分額,各取十六人,或加額分定,而初試則一場設兩圍,經生述士,分庭考試,則庶有得於存古制竝行之道矣。此外又有早呈催考之弊,借述賣筆之弊,行私不公之弊,惟此三大弊,不能痛祛,則士風無以正矣,躁競無以抑矣。若言乎早呈之弊,則催考故早呈,早呈故文體變,燭下壯元,古之名談,而今也京外之場,則午鼓一鳴,場中已空,當日唱榜之科,風批雨抹,寅卷卯榜,縱令歐陽子主考,蘇子瞻擧子,烏能免遺珠飮墨之患哉?國朝名臣金安國,掌試十五日,出榜,退而言曰,出榜甚急,多失人才,此意最可法也。若言乎借賣之弊,則借述故倖占,賣筆故漏才。夫地卑而勢窮者,以文資生,無文而饒貲者,以財籠文,藻鑑不明之主司,先看筆而後看文,故臨場寫手,便作買賣之資,一場之價,多至四五十金,此實窮措大飮恨之端,禁不可不嚴,而賣文者摘現科罪之規,只取文,不取筆之道,專係於試者檢飭措變之如何,至若行私之弊,尤無可言,頭顱冬烘之譏,從古貽羞,而賄賂恣行之風,近日滋甚,前期鑽穴擧子如狂臨場措點,物議譁然,及其榜眼之出,果富漢之冒占,竟孤宿儒之所期,躁競之風,職此而愈滋,廉恥之喪,以之而日甚,誠非細慮。伏願另加嚴飭,擇差掌試,痛革此三弊焉。何謂變通官制也?世祿,周之制,而今之蔭,以官爲家,縣而郡,郡而府,府而牧,佩符七八邑而不止,是世仕也,非世祿也。國制,貴文賤武,而今之武,始仕階進,州府郡縣之間,周流例遷,而獨也文官,抱經牌而餓死者多,豈不冤哉?我朝,古則重內而輕外,朝典籍,暮縣監,至登諺傳,而今則蔭路太廣,文窠太窄,經幄近密之臣,尙多桂玉之愁,臺閣出入之人,未免凍餒之憂,矧乎遐鄕疎跡,尤何可論?三館參上下,積滯如薪,登科十年,不過郞署,白首潛郞,未得一麾,都事一冷銜,便同致仕,作散數十載,甄復無期,人壽幾何?其情慼矣。讀書決科者,螢窓攻苦,費盡心力,勞身敗家,飽喫酸辛,致君澤民,人孰不願,而門戶口計,間亦不無,未得憂其得,旣得若將有爲,而畢竟飮恨,有足以上干和氣,革破科擧,則已,以科取人,用人以科,而使之如許,實非聖王與工天祿之意,而是豈天地交上下交而泰通雍熙之像乎?振淹疏滯,政爲今日急務,而我東州縣三百有六十餘窠,而文武交遞,其窠三十,以文應差不過三十,武窠八十餘,而其餘一百九十餘窠,皆是蔭窠武窠,則比文窠猶可說也,而蔭窠加於文五六倍焉。文官豈皆不治,蔭官亦豈必箇箇龔·黃哉?且夫天道三月則變,治道三日則變,治道三年,則成,故書曰,三載考績,三年亦久任也。何必六年爲哉?今若罷六年窠,改以三年窠,則元窠外,剩得二百餘窠,除防禦邊地外,武蔭之窠,竝與文官而通融換差,蔭以遞武,武以代文,文以交蔭,則淹滯可振,庶有解冤之道。且夫察訪,亦外任也。文參下察訪爲十四窠,陞以參上之窠,則亦可以小振參上淹滯之患矣。何者?文官時存數,參上則數百之多,而參下則其數近來差少,令別檢變通之後,槐院參下,不患無窠,國子,自本館,可以出六,不至如參上之無區處,無甄復,宜有變通之道,而矧乎鍊事後外任,自是古制,則朝新恩,暮督郵,亦非試仕乃用之規,參下郵陞上,斷不可已也。官制變通,事亦不輕。伏願下詢廟堂,酌宜裁處焉。何謂革罷均役也?臣聞傳曰,國有聚斂之臣,國必亡。又曰,百姓足,君誰與不足?噫,財竭於下,用縮於上,用扐之常規,重祿之良制,減之又減,猶又不足,故當初均役之設,雖出於紓民力,補國用之意,而不幸主事之臣,非其人,以致民弊之日滋,大槪二疋之減爲一疋,惠莫大焉,而至於舟魚鹽收稅,實緣聚斂之臣所誤耳。船無不斂之隻,鹽無不徵之盆,漢家舟車之稅,無以異焉。宋朝榷酤之斂,不幸近之。堂堂千乘之國,豈爲此與民爭利之事乎?此不可使聞於隣國,無論國用之足不足,革罷新制,斷不可已也。若言其爲弊,則至賤之鱗族,今也絶貴,如土之煮鹽,忽焉踊價,諺所謂儒魚變而貴魚,鹽價同於魚價者,可想愁怨之聲,而是豈物産之今古異也?稅鹽重而浦利薄,故漁箭稀於海門,鹽盆減於浦口之致也。民困如此,官況可知,枕海之邑,一鱗皆買,沿浦之州,升鹽有價,餘外例用之需,皆歸烏有,不廉官長,措手無路,自不無犯科之患,甚者勤捧不正之物,疊徵於殘民,此亦勢所必有之弊也。嗷嗷然人皆曰,生民之困,莫非均役之害也,貪墨之風,無非均役害也。此不可不急急釐改,如蠧絃之琴,不爲之更張,則絃將絶矣。欹楹之室,不爲之易礎,則屋必頹矣。東人狃於因循,不解更張之論,論者或以爲儒戶結布,數百年未決之案,則均役雖云可罷,實是無救弊之說弊也。臣則獨以爲此亦膠守不通之言也。何則?昔漢文帝,詔賜田租之半十四年,永除民田租,而時有弋綈之儉德,故太倉有紅腐之裕,及至景帝元年,始命復收田租三十而稅一,夫天下田租之稅,無難永除,而國用猶裕於尙儉之德,我國雖號貧國,誠能專尙儉德,則奚憂乎均役之罷而國用之貧乎?粵在庚午蠲布設廳之初,魚鹽結錢,選武布諸稅,査出輸納事,節目旣成,先大王語筵臣曰,唱此論者,子孫繁衍,後方信均役之有實效,實仰聖念預軫末弊,爲後日深遠之慮,而顧念時勢,此法之罷革,卽今日其機也。以臣愚見,斷然革罷固也,而若曰,形格勢阻,遽難永罷,則參量事宜,從長變通,亦未爲不可,今夫均廳稅入,臣雖未詳數爻,而除出結錢,選武布各項米木之劃付,則舟漁鹽稅,似不過十數萬金,漁鹽船稅,及其不正之斂,爲先革罷,至如結錢與各種米木,不妨因付者,因付該廳,則其所欠缺,不至於莫可措變,而推移充塡,生財補缺,亦豈無方便之道乎?殿下誠能體大禹菲衣之德,法衛文大布之儉,凡諸經用,務從節省,則月計不足,歲計有餘,國用自可漸敷,而至若諸宮房折受中,可罷者可以罷也。漫職冗官之徒費廩祿者,可以刊汰也。逆家田,寺位田之隱漏者,無馬牧場,無松封山之稅,皆可搜括而屬公也。蘆草泥生之地,堤堰蒙利之處,亦可以査現收稅,以補該廳也。外此而抑有一策焉。在昔唐宗初載,中原甫定,外夷尙梗,而天下之兵,不過百所,所率千人,統計纔二十萬,今以十分一之我國軍摠,比盛唐,殆三分之一,此制兵之太過,而無量科布之浪洩於尾閭者,訓局則雖難遽議,而四軍門軍摠,量宜減定,八路只選精兵十萬,若其減額之餘丁剩卒,盡歸於均廳之收布案,則其數不知爲幾許萬,而布木亦自有裕,其變通此法乎何有?昔鄭浹,上流民圖,宋帝罷新法,天乃雨,今若革罷均役,則浦民汴於野,商旅歌於道,而誦聲興,革罷,第一策也,變通,第二策也。革罷變通,惟在時宜,事係更張,非臣粗識所敢容議,而略陳一得之愚見而已。伏願令廟堂議處焉。嗚呼,今之可言者,豈止此哉?千條萬緖,無非可言,而餘懷耿耿,又附二條,臺閣通淸,與他自別,獻可替否,其責不輕,激濁楊淸,爲任亦大,有非人人之所可堪居,通擬之際,宜加審愼,而近來法綱漸弛,官方混淆,地閥之未著而冒玷者有之,人器之不稱而濫側者多焉。以故希覬成風,無人不企,躁競之習,職此以滋,臣竊慨然也。至若掌憲一窠,縱云差別於持正之通,而通淸則一也。亦何可只主疏通而不小難愼也哉?臣謂申飭選部,以淸仕路,可也。三館分榜,法意至嚴,必也審其來歷,參以地閥,區別分隷於三岐,而近日則主事者,或拘於顔私,或牽於干囑,來歷不明,間多倖占之人,鄕品卑微,不無濫竽之患,魂選之猥雜,已無可言,而應付芸閣者,亦或冒陞於國子,故每經分榜之餘,嗤點喧騰,官方由玆而漸壞,後弊亦不可不念,從前誰某之濫入,今不欲追提指摘,而今於新榜之後,擧行在卽,臣謂另加申飭,或有如前不公之弊,參座諸人,從重科罪,可也。抑臣又有曾經稔知之郵弊,略以尾陳焉。馹路傳命,所關甚重,給復劃田,法意有在,剩人之聊生供役,專靠於此,而復戶則預相買賣於一二年之前,爲弊甚痼,預賣者,固出於殘卒勢窮之致,而圖買者尤極痛駭矣。馬田則馬戶遞易之時,虛實相混,民田接界之地,標限不明,公然割耕,年久未推者,不勝其夥然,旣失劃復,田多割入,則其何以支保供役乎?馹路凋弊,未必不由於是,而絶站之憂,深可悶矣。臣待罪西郵時,熟知此弊,復結買賣者,査摘嚴繩,馬田之割入私田者固多,營報入量,推給郵人,而嗣後此弊之有無,實未可知,而郵如此,則他道各驛,亦安知無此弊也?亦願聞飭諸道復結之買賣,與受同罪,馬田之割入,査出打量,以爲蘇殘瘼之地焉。嗚呼,程子曰,進言之道,有溯本而言,又有從事而言。今臣所陳第三條以下,從事而言之者也。天下之事,不進則退,天下之弊,善變則祛,聖學之向上進去,百弊之權宜變通,顧不在端本淸源之地乎?噫,前後絲綸,丁寧十行,懇懇憂民,孜孜圖治之聖意,藹然於辭表,飭諭每下,疲癖皆起,遐土窮陬,聚首扶杖而聽者,擧皆有少須臾無死之願,而在下者,不能精白其心,着意做去,京司關飭,視之以例談,備局行會,只歸於文具,聖上徒勤宵旰之憂,而實惠未究於下,古所稱九重頻下憂民詔,郡縣看作一休紙者,政中今日之病,而今日朝廷所不足者,實也,非言也。以實心行實政,則思過半矣。臣之所言,殿下一覽而擲之,則不過爲政院故紙,而官以諫爲名,有不能終默,昔朱子,不以宋帝之厭聞而廢誠正之說,臣亦效此而已。諸條所陳,未免陳腐常談,而常談中,自有妙理,死法中,自有活法,芻蕘之言,聖人亦採。伏乞聖明,勿以草莽之賤,以人廢言,小垂察焉。省疏具悉。言多切實,當留意,其中可以措諸施爲者,許令廟堂稟處,爾其勿辭察職。
丁未二月二十日辰時,上御熙政堂。文臣製述抄啓文臣親試課講同爲入侍時,行都承旨具㢞,行左承旨李重馥,右承旨洪仁浩,左副承旨趙衍德,右副承旨李集斗,同副承旨曺允大,假注書李冕膺·趙台榮,記注官承膺祚,記事官李崑秀,入就庭,行四拜禮,以次陞殿侍立。引儀唱文臣製述試官,抄啓文臣親試課講試官入就位,行四拜禮,讀券官仁陵君李在協,漢城判尹鄭昌順,刑曹判書李崇祜,對讀官前承旨申耆,兵曹參議朴天衡,刑曹參議金履禧,行副司直李夔,課講試官檢校提學吳載純,原任提學李性源,檢校直提學李秉模,原任直提學朴祐源,直閣鄭大容,待敎尹行任等,分東西,行拜禮訖。以次陞殿進伏。命書文臣製述試題,詔構木爲巢,論歲起攝提,抄啓文臣試題,詔敎人火食,仍命懸題訖。上曰,製論文臣,坐於熙仁門外,抄啓文臣,坐於東庭階上,毋得往來事,分付。允大承命分付。上曰,製述試官抄啓試官,竝先退,待捧券入來。在協·載純等,承命退出。命書榻敎曰,留待守令入侍。賤臣承命出,與寧邊府使徐龍輔偕入進伏。上問職姓名,龍輔起伏以,對。命讀宣諭別諭,集斗讀宣訖。命龍輔先退。命書榻敎曰,回還使臣入侍。賤臣承命出,與黃仁點·尹尙東偕入進伏。上曰,萬里之役,無事往還,是甚可幸。仁點等曰,得賴君靈,無事復命矣。上曰,使行之趁今早還,在前稀有矣。仁點曰,然矣。上曰,皇帝有何所問乎?仁點曰,先問上候安否矣。上曰,上元宴席,不許進參云,此亦異數矣。仁點曰,然矣。上曰,皇帝神容筋力,比前,何如?仁點曰,韶華之無減,筯力之不衰,與十年前無異矣。上曰,彼國近無事故乎?仁點曰,別無聞矣。上曰,今行聞有玉帶貿來者云,果是高皇帝所帶之物乎?仁點曰,果以高皇帝所帶之物,賜給誠意伯,而其後外孫傳之,至今,自來願賣,故臣以六十兩銀,貿來矣。上曰,似聞北京玉價太峻,一片玉,幾至六十兩,而今以此價許賣者,亦異事矣。仁點曰,不論價之高下,訪來許賣者,亦似有意矣。上曰,今方置於何處乎?仁點曰,納于尙方矣。上曰,都承旨出去持來。㢞承命出奉入。上進覽曰,今之天下,必無此制度,而遽値年久,以至偸色,似是舊物矣。仁點曰,然矣。上曰,行中諸人,俱得無事出來耶?仁點曰,驛馬夫一人,不得生還,誠慘憐矣。命仁點等先退。上命御將入侍。賤臣承命出,與御營大將李敬懋偕入進伏。上曰,景慕宮後麓補莎處,爲幾間許耶?敬懋曰,爲二百九十六間,而量其莎草所入,當爲三萬張矣。上曰,不必廣被諸處,只日瞻門內頹傷處,補被,好矣。敬懋曰,當以今日始役乎?上曰,卽爲出去擧行,可也。敬懋自先退。命開講。鄭東觀等,以次進講。至宋祥濂純通。上曰,連三次居首,自有陞敍之典,而從後爲之,似無妨矣。講訖。上曰,先告禮畢,繖仗侍衛退出,可也。通禮跪告禮畢。命書榻敎曰,綾恩君持典律通補入侍。賤臣承命出,與綾恩君具允明偕入進伏。上曰,見卿筯力尙强,足可任職矣。允明曰,近益衰耄,僅得入來矣。上曰,此冊別無誤字乎?允明曰,盡爲釐正,而安知無誤字乎?上曰,別編亦爲持來乎?允明曰,有稟定處,姑未塡書,故未能持入矣。上曰,稟定者,何事?允明曰,宮園儀條,景慕宮書之第四行,似涉如何?故欲一稟定後入錄矣。上曰,經覽後,可以議定,從後入之,可也。允明曰,臣於昨年,以參下部將之無品數陳達,則以九品施行下敎,又以四山參軍,亦無品數陳達,則以曾前漢城參軍之品數施行下答,而畢竟所下擧條,部將與參軍,無所區別,批答,只書以九品施行,事涉混淪矣。其時下敎明白,故雖已入錄,而不可不仰稟,故敢達。上曰,依爲之。出擧條允明曰,禮典別試講規,續典,則四書中一書抽栍,三經中自願一經,而昨年除四書而三經中一經背講沒一篇,除音釋,書則篇題,止今文·古文,詩則只六義,易則除說卦·雜卦,只序卦·文言·繫辭,不可無一定規式,當以何者載錄乎?敢達。上曰,昨年講規,蓋遵己卯受敎,仍作定式無妨,以昨年講規載錄,可也。出擧條允明曰,大典通編禮典科擧條,製述講經直赴會試,及給分人,無論增式年別試,從願許赴。以此觀之,講經製述,無所區別,而禮曹擧行,則講經赴於講經會試,製述赴於製述會試云,宜有一定之式,使擧行無眩,好矣。敢達。上曰,從願許赴,可也。出擧條允明曰,兵曹武科重試賞格,傳來謄錄未備,昨年論賞,亦不無疎漏,居首則資窮與準職,皆陞資,出身付六品職,之次以下資窮而準職者陞資,參外陞六,而出身及參上無擧論,不可無定式,故敢達。上曰,問于大臣,令廟堂草記,稟處,可也。出擧條允明曰,續典戶典倉庫條,各穀代捧,以米代之,準折分數,則豆太租三色之相代牴牾不合,不但錙銖之積,將至斤石,亦非綜核之政,可垂久遠,其差錯之斗升合夕,煩瑣不敢仰達,而不可不釐正而載錄,故敢達。上曰,依爲之。出擧條允明曰,凡公會之政府進參,必稱政府西壁,似是政府東壁之不出已久,故只稱西壁者此也。若有東壁,則西壁無獨參之理,只以西壁,載於成憲,亦恐未備,竝擧東西壁爲宜,故敢達。上曰,依爲之。出擧條允明曰,續典刑典贖法,流二千里贖布八疋,三千里十疋,則二千五百里,當爲九疋以贖,木代錢,每疋三兩五錢,計之,則九疋,當爲三十一兩五錢,而續典以爲八疋二十二尺六寸代,錢三十一兩二錢六分,此與徒年贖錢遞加之法,逕庭以九疋釐正,似好,故敢達。上曰,依爲之。出擧條允明曰,刑典增條曰,在鄕堂上朝官殺人,觀察使啓聞拷訊云云,而堂下則無擧論堂上之曾經侍從與否,亦不擧論,宜有定式,故敢達。上曰,係是刑獄重典,問議大臣,令廟堂草記,稟處,可也。出擧條允明曰,續典兵典,觀武才參試官二員,而無堂上堂下之區別,問於該曹,則亦不知所以擧行云,當有一定之式,敢達。上曰,以堂下定式,可也。出擧條允明曰,禮典增條曰,御寶,有以德寶,註曰,用於通信文書,而通文館志以爲通信文書,踏爲政以德之寶云,故問於禮曹,則以爲,爲政以德寶,問於承文院,則以爲,爲政以德之寶,未知何者爲是,關係璽寶,事體重大,故敢達。上曰,問于尙瑞院,釐正,可也。出擧條允明曰,續典軍簿年歲加減條,分三等勘罪,而守令及監色,必對擧言之,至第三等監色,作色吏,必是誤字,故雖直爲釐正入錄,而不可不稟達,故敢達。上曰,依爲之。出擧條允明曰,續典禮典曰,大王胎室三百步,增條大君二百步,王子百步載錄,而王世子眙室,無所見,誠爲未備,敢達。上曰,大君以下胎封,皆以後苑爲之,旣有先朝受敎,則今後二百步百步之文,自歸無用,至於東宮胎封步數,不可無一定之規,以二百步磨鍊,可也。出擧條允明曰,續典吏典曰,侍講院官無等第云云。講書院凡事,一與侍講院同,而講書院之無等第,不爲同錄者,似是續典時,無講書院故也。今當竝書,故敢達。上曰,依爲之。出擧條允明曰,大明律,奴婢毆舊家長,家長毆舊奴婢,皆以凡人論,而原典奴婢之毆舊家長,以減奴婢二等勘律,見今以此遵行,而獨於家長毆舊奴婢,無擧論,故以明律凡人論施行,此係一律,宜有酌量之道,故敢達。上曰,此亦係關重律,議于大臣,一體草記,稟處,可也。出擧條允明曰,續大典刑典,逆獄干連及緣坐定配罪人逃亡,杖百還配,其註則以爲,杖百絶島,大文與註逕庭,捨大文而用註,爲宜,故敢達。上曰,依爲之。出擧條允明曰,訓鍊正,曾前則經三品守令,陞擬堂上職,中年以來,經兵虞候,則依府使履歷,一體陞擬事,定式矣。大典通編,以爲雖未經守令,若經虞候,則勿礙陞資,似若經郡守縣監水虞候,則亦爲陞資者,然問於該曹,則以爲,非經兵虞候府使,則不得陞擬如前云,此是古例,故直已載錄矣,敢達。上曰,依爲之。出擧條允明曰,禮典,孝烈抄啓原典,每歲抄,通編,每式年歲首啓稟,而昨年所下傳敎,京外孝烈,每年抄啓,隨到隨啓,宜有一定之規,敢達。上曰,先朝所行之例,及卽今隨到隨啓之事,令禮判相考以稟,可也。命允明先退。命書榻敎曰,藥房提調持湯劑入侍。在簡奉湯劑進伏。上進御訖。上曰,收券今至幾許耶?㢞曰,過半矣。上曰,催促捧券,可也。㢞承命,分付。上曰,試官入來考券事,分付。賤臣承命出,與載純·在協等偕入進伏。命載純先考抄啓試券考訖,折榜。命載純等先退,仍命在協考製述試券考訖,拆榜。命退,諸臣以次退出。
丁未二月二十日初更,上御重熙堂。左副承旨入侍時,左副承旨趙衍德,假注書趙台榮,記事官尹行任·金祖淳,以次進伏訖。上曰,廣州府尹入來肅拜乎?衍德曰,然矣。命書傳敎曰,賑邑守令,不可一刻曠官,廣州府尹待明朝辭朝。又命書榻敎曰,文臣製述居首人,依例捧傳旨。命書各道狀啓判付訖,衍德曰,文臣製述被抄人賞格,以何傳旨捧入乎?上曰,以半熟馬捧入,可也。仍命退,承史以次退出。
上在昌德宮。停常參·經筵。
李集斗啓曰,吏曹參議徐鼎修除拜後,過三日不爲出肅,依定式推考警責,仍卽牌招察任,何如?傳曰,允。
李集斗啓曰,明日常參·經筵,取稟。傳曰,只晝講。
具㢞啓曰,右承旨洪仁浩,今日不爲仕進,卽爲牌招,何如?傳曰,允。
曺允大啓曰,合辭方張之時,憲府無詣臺之員,事甚未安。除在外外,未肅拜呈告人員,竝卽牌招,何如?傳曰,允。
曺允大啓曰,來二十五日,朝參日次矣,敢稟。傳曰,停。
李集斗,以禮曹郞廳來言啓曰,製述文臣案修正次,請出矣,敢啓。傳曰,知道。
洪仁浩啓曰,大司憲李致中,持平鄭來百牌不進,執義未差,掌令閔彝顯,持平沈銖在外,掌令李祉永,禫月未盡,監察茶時之意,敢啓。傳曰,知道。
以持平鄭來百牌不進罷職傳旨,傳于李集斗曰,只推。
傳于洪仁浩曰,都承旨與輪對官入侍。
以吏曹參議徐鼎修牌不進罷職傳旨,傳于具㢞曰,只推。
傳于具㢞曰,左副承旨入侍。
兵曹口傳政事,以元厚鎭爲守禦中軍。
傳于曺允大曰,坐直承旨入侍。
李集斗,以景慕宮郞廳,以提調意啓曰,日瞻門內,御路補莎之役,自御營廳,今日已爲始役之意,敢啓。傳曰,知道。
曺允大,以漢城府言啓曰,今此申·呂相訟之山,已至三年之久,其間申家之上言,與本府之回啓,該邑之査報,今至屢次,而前前判尹臣金鍾正回啓有曰,謹按大典通編,雖無步數之人,龍虎內養山處,勿許他人入葬,在無步數者尙然,況於大臣墳墓乎?況於故相臣之爲中興名碩者乎?今此呂萬永之遽爲偸葬於單白虎百年禁養之地,坐立俱見之處者,揆以法意,自在應落之科云。前判尹臣洪良浩回啓有曰,此訟肯綮,惟在於單白虎,山勢壓臨,而訟官所報,俱有指陳,更無可辨,所爭者,只是步數闊遠,案對相衝,禁養與否而已云。該府尹報辭,初則曰,呂山陡高,申山平低,生意入葬,呂固非矣。堪輿禁忌,申不是異事,末又引通編兩條,一則曰,龍虎養山處,勿許他人入葬,一則曰,步數闊遠,不可一遵龍虎,置之於當禁不當禁之間,而及其再査,則以爲,申山有襯身砂麓,自作龍虎,不計遠近,而左右目見處,指謂單龍單虎,一倂禁葬者,有乖法理,申山子坐,而呂山在西,則不可以對案論云。前後判尹之回啓,俱以呂山,爲當禁之地,特以審愼之意,必請更査之命,而該府尹査報,則初以入葬爲非,禁葬爲是,而結之以遽難掘移,故道臣跋辭亦云,邑報中,旣曰,不是異事,又曰,非矣。有若立申而落呂云者,誠可謂的確之論。今以前後判尹之回啓,道臣跋辭觀之,則申,呂立落,已自可見,而纔因特敎,本府郞廳,又爲摘奸圖形,以備睿覽矣。步數雖遠,而旣是壓臨之處,案對雖左,而又是圖局之內,則呂萬永父墳,在所當掘,卽令道臣分付山在官,使之刻期掘移後,狀聞,何如?傳曰,允。
禁府啓目,連源前察訪安鳳來更招云云。判付內辭意,發問目,更爲嚴問,則其所發明,與前招無異,究厥情狀,極爲駭痛,刑推得情,何如?判付啓,除刑推議處爲良如敎。
禁府啓目,長水前察訪李命求,黃山前察訪李性吾等原情云云。李命求段,傳旨內辭緣,泛稱遲晩,刑推得情爲白乎旀,李性吾段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允爲旀,李命求乙良,除刑推議處爲良如敎。
禁府啓目,幽谷前察訪李錫祺原情云云。傳旨問目內辭緣,泛稱遲晩,刑推得情,何如?判付啓,除刑推議處爲良如敎。
禁府啓目,南部都事尹光心原情云云。傳旨內辭緣,泛稱遲晩,刑推得情,何如?判付啓,誠如爰辭云云。臺臣事,不唯妄率,着鬃帽者所爲,亦甚不緊,大體是微事,不足煩徹,分揀放送,申飭供職爲良如敎。
禁府啓目,承文院上博士南必錫原情云云。傳旨內辭緣,泛稱遲晩,刑推得情,何如?判付啓,分揀放送,仍令明日分館爲良如敎。
禁府啓目,前判官李邦億原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
獻納柳匡天啓曰,請大靜縣爲奴罪人金壽賢,更令王府,役鞠嚴問,依律處斷。請爲奴罪人河翼龍,亟命王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,設鞫嚴問,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島配罪人趙時偉,亟令王府,設鞫嚴問,期於得情。請其時捕將李漢昌·趙圭鎭,施以削職之典。請島配罪人韓采,更加嚴鞫,期於得情,夬施當律。答院曰,不允。
領議政金致仁箚曰,伏以,臣嚮煩疾痛之呼,丐蒙體諒之恩,而誠淺辭拙,未準所請。臣於是懆怡失圖,惶閔罔措。顧今臣病日以痼矣,臣情日以急矣。曠久虛縻,爲罪冞大,則臣安得不更瀝肝血,以冀天地父母終始全保之澤乎?噫,臣畸人也。迷滯之性,與世寡合,埴冥行,自陷大戾,流放廢退,垂二十年,更踏中書一步地,是豈臣夢想所敢到,而蒙先朝再造之恩,報答之路已斷,受聖明特達之知,感激之心居先,聖諭之所以反復俯責,微臣之所以尺寸自效,惟在於追先帝報陛下之職分,故惶恐承命,遲徊不去,雖自知其重傷廉恥,終速危害,而有未暇恤,只以筋力奔走,爲一段道理,而臣今不幸病作矣。殆天所廢,窮命使然,撫躬自悼,中夜參欷,結草之報,期以他生而已。狗馬賤疾,猥不敢縷列,前箚所陳,只擧大體,雖天日之明,亦何由悉燭耶?曩臣病發之初,臂脚麻木而指掌如蒙鐵甲,言語塞澁,而傍人不能解聽,蒙昧怳惚,人鬼斯須,急試藥物,始獲少醒,王靈所暨,免汚淸禁,遂至拚死登筵而歸,卽四體投地,委頓不能起,今已一旬有餘矣。諸症雖云比前少減,篤老風漸,本屬末疾,況今半體之無力,聲音艱出,皆不可復責以生人之事,至於頭疼一證之關係源委者,始自前月,猶能自强,及至病發,一倍作劇,氣升痰厥,長在煙霧,阻食廢眠,寄命床簀,特奄奄一僵尸耳。仰惟聖主在上,仁洽庶品,凡在陶甄之內者,無一物不遂其性,臣若貪戀怵畏,擔曳癃喘,蹣跚禁庭,一朝溘滅,則賤臣之貽羞千古,縱不足惜,亦豈不大有傷於聖朝體下之政也哉?聖念倘及於此,則鞶帶之褫,必不待終朝矣。伏乞聖上,亟許解臣議政之職,還臣奉朝之銜,臣得以專意調治,獲延殘命,則從今至死之日,皆聖上賜也,惟聖上哀之憐之。取進上。答曰,省箚具悉卿懇。已於久閑之餘,猝叨重任,首尾數朔,積有勞瘁,雖在少壯易致憊頓,況卿是耆耋乎?然今春序向暖,如費略干日穩攝,決知夬臻勿藥,迨其少間登筵,有面議事,卿須諒此,安心勿辭調理。仍傳曰,此批答,遣入侍史官,傳諭于領議政。
全羅道儒生幼學黃得中,進士柳奎運,幼學尹致恒,生員柳東煥·崔祥翼,幼學趙鎭默·崔應昌·黃學洙·李慶濟·李稷會·崔命岳·金有赫·奇秉元·金百休·金相直·李秉直·柳鎭輔·朴相鼎·柳經漢·鄭百行·黃鐧·崔命昊·崔命稷·李師祖·李念聖·金相辛·黃道鎭·姜必成·黃仲鎭·宋木·金台赫·宋翼仲·朴文元·宋之鈜,進士宋玉休·鄭養仁·陸祉遠,幼學李震榮·李震達·李萬始·宋性中·李揆卨·鄭榮垕·金尙七·徐漢喆·李弘直·崔命海·金震輝·林道穆·宋復洙·金運亨·崔容肅·柳㝡發·曺鼎應·河廷龍·閔致根·羅學天·李升·宋濟沆·金有赫·金命休·丁彦極·金萬鍾·金有煜·丁啓鉉·曺健應·羅得雨·金命燦·李師詵·李東昇·金相行·李陽坤·金兌濬·朴海謙·朴鎭陽·朴必元·申景殷·金哲明·金有珏·丁以穆·金命沃·崔堯昌·曺翊文·崔周錫·柳一運·林守謹·崔日錫·林弼祿·柳汝樹·林相祿,生員曺翊殷,進士南熤·梁命龍·梁命運·梁命馹·朴聖汲·安昌翰·安昌大·朴愼可·李彦祿·崔時澤·崔永昌·曺允熙·崔澤龍·李大根·鄭起洪·李鳳緖·李儒惇·李再發·鄭洛·李廷燦,進士李基疇,幼學安承勳·李弘心·鄭大錫·鄭五錫·鄭熙錫·鄭齊心·鄭齊郁·吳四源·吳裕源·柳東秀·尹明鼎·尹周憲·朴昌運·金象鎭·金鼎鎭·崔致奎·金·奇錫商·奇弼東·高恰·金光一·金奎文·金致敬·宋喆碁·金致性·金泰鍾·朴星運·李相垕·李錫疇·安錫命·安佑命·金之默,進士奇學敬·李志德·鄭潤吉·李樟,生員朴聖溵,幼學奇學謙·奇學中·奇學祚·朴聖漢·朴聖濂·奇商泰·奇商鼎·朴聖溥·奇商履·朴弼燁·朴重觀·朴日瑞·朴敏瑞·柳迪·柳達·朴昌鎭·李承燁·崔述門·曺潤洛·金百源·朴履初·金載亨·金載顯·金載大,進士李以錫·李以鏶,幼學李以錕·丁友德·丁友三·李國佐·姜鳳朝,生員吳光源,進士李大圭,幼學丁奎·丁義鐸·丁命說·李命集·李得沆·奇錫一·奇秉演·奇秉紕·羅星漢·羅星斗·鄭國賓·姜柱泰·鄭亨宅·鄭師愼·姜龜煥·李汝仁·金彦承·金恒吉·柳永履·金元承·曺彦東·李實·安孝天·洪樂夏·安孝達·柳星七·安㻼·金宗信·安觀鉉·柳斗鎭·朴希周·愼思默·柳以賢·柳德賢·李昌五·李相新·白思宅·李寅燮·黃宗漢·黃胄錫·李寅煥·宋樂煥,進士金澚,幼學朴枝遠·朴壽星·李實·李德坤·李鎭日·奇達天·奇學謙·崔澐之,進士朴燦赫,幼學朴壽赫·崔澤之·崔昌之·崔源之·朴命東·朴壽東·柳省三·李厚根·李志學,進士李昌祐·尹重鉉,幼學高廷鳳·高時默·高時彦·柳希壽·高日柱·金擇鳴·金必鳴·金致文·洪周哲·洪國哲·柳在淵·李志險,進士鄭泰煥·鄭桔,幼學梁學點,進士鄭逸煥,生員吳燧,幼學高時沃·高元謙·高敏謙·高時亮·梁濟仁·梁學海·柳震喆·柳震升·李三星·李一星·吳相淳·羅得奎·羅俊·朴光赫,進士朴正源·朴宗儒·朴五源·朴宗,幼學林漢遠·林龜鎭·林弘遠·金聖悅·李翊濟·鄭樺·崔命大·崔命烈·金天運,生員金聖運,幼學柳星輔·柳星樞·柳載榮·柳榮,進士權衍,幼學權宅韓·權億,生員金吉羽·崔允中,幼學金性玉·金聲發·金德漢·鄭冕煥·鄭暘煥·金垣·金啓洙·孫宗孝·李楠會·黃基正·金維鐸·高喆彦·念維鑌·朴東鳳·金維鐺·高徵彦,進士韓基孝,幼學金維遠·金幼亨·金維守·朴乃文·李弼復·朴乃章·柳鎭華·金甲運·金碩運·安鎭宅·鄭舜煥·崔震挺·金載大·鄭維達·崔光澤·崔克性·崔樂性·高斗彦·具持炫·具觀炫·朴光新·金達臣·金光淵·金光億·金光直·金履原·李東奎·李東源·李東植·金·金渙·金致默·李東漢·金注·李之孝·韓基宇·柳達源·申性權·申正權·申世權·柳昌源·柳文源·權玹·羅世維·遜褧·孫統·林弘鎭·林塾鎭·李敏錫·李敏鑵·李行源·金敬身·金文五·金定休·宋炫·宋烘·申貞祿·柳以沃·林墩·金承賢·宋烜·奇益坤·奇泰慶·朴東稷·金敬立·趙鳳鎭·金邦敬·金文赫·柳希七·高時肅·李陽濟·權定大·尹致華·沈昌鎭·金宗海·奇商漸·高愼擧·李大源·李成泰·崔宗德·柳道觀·崔鳴學·羅弘佐·李錫垕·閔百東·宋顯基·金顯吉·金憲敬·金載厚·曺翊鉉·黃鉀·張熺·邊植·房允福·尹輔焃·李可學·許槶·金之鐸·金樂銈·崔伯孝·許槮·崔處攝·邊檍·柳希鎭·盧廷尹·崔處浩·李承煥·盧敬五·李衡圭·金啓哲·盧廷文·丁達三·金星元·丁弼良·崔聃賢·金挺灝·崔璹·李爔·丁達舜·丁達恒·尹光永·房弼文·陳文玉·盧廷夏·崔處悌·房弼猉·韓錫範·韓錫福·黃一洙·黃祕洙·黃樂洙·尹東焃·陳光述·李壽一·崔岷·崔㠜·尹道㷜·柳鎭漢·蘇沃·蘇淑·金啓聲·黃翼秀·黃翼臣·崔廷益·韓思愈·韓光鉉·盧廷樞·金履彦·韓錫洪·韓錫九·崔相徽·崔起河·宋鳳休·梁樂洙·李疇錫·金光洙·金應岳·金宗澤·林命福·李希默·李宜述·李道友·林震燁·李國烈·崔齊岳·金亮天·金鎭郁·朴相郁·李衡直·李震燁·金尙宜·金純德·金光烈·姜必益·李學輔·鄭百衡·李志述·權季彦·李榮輔·金斗極·金致宅·許棨·崔運衡·黃大鎰·黃錫胤·黃濟海·柳信培·黃大鈺·柳錘·李命健·蘇始章·李度中·黃大鉞·黃大錄·黃錫錄·崔澤東·蘇洙郁·蘇洙性·蘇始運·柳震培·柳爾培·李載膺·李達膺·崔世興·崔世孝·崔仁五·李章國·李遠·黃濟海,進士洪一河,幼學洪永根·吳明源·吳德源·宋濬文·金百休·金邦協·金邦直·韓東亮·金邦祿·金邦燮·白思鱗·趙廷命·朴師幹·柳㷜·宋麟休,進士鄭光潤,幼學薛匡謨·薛慶五·薛匡文·鄭思良·鄭思溫·尹致寬·尹致中·尹致謙·尹致永·洪尙燮,進士楊善泰,幼學崔挺翊·楊堉·權球·楊坵·柳養和·柳文和·李一相·李弘燁·李思稷·朴弘燁·趙元謙·宋明佐·宋迪文·洪台根·洪文根·洪彦根·洪永彬·韓八敎·韓世敎·韓錫敎·柳景和·柳世和·楊宗世·楊宗元·楊宗乙·楊達五·韓學敏·韓學訥·韓大岳,進士崔景祿,幼學尹致性·金寅協·金鳳元·吳宗翼·崔泰彦·權宗哲·權弘緖·申始權·申景灝·申景渡·李廷文·李象坤·李象趾·李廷夔·安昌賢·安昌權,進士尹奎鼎·任興源·任榮材·尹㥠,幼學李台鎭·尹錫說·朴守益·安聖俊·李廷晩·李廷老·宋濟河·宋濟國·梁顯佐·金舜孝·金舜希·金舜若·金舜烈·洪龜元·梁顯裕·梁啓寬·洪允迪·韓東煥·韓孟增·黃宗源,進士金基魯,幼學洪允執·鄭來栢·孫必孝·呂善孝·金魯喆·宋奎奭·韓錫文·洪景臣·李象采·金敬行·宋奎采·李彦輝·李彦述·金樂曾·梁普行·梁克行·韓東斗·愼錫祿·李潤德·申慶祿·申思祿,生員朴良德·愼師俊,幼學白思休·朴履大·朴履休·朴長燮·曺光秀·曺光臣·尹致三·崔岐·崔琠·梁學性·張偉翰·柳鎭漢·李致英·金昌文·金樂敎·李鐩·崔文質·李樘·洪成宅·李峻烈·崔濟·金瓛·金樂鼎·崔得和·盧敬勳·金載重·張雲翼·李可億·張大輝·李元孝·金是煥·李命和·金樂兼·崔綱海·金壽海·李象斗·梁輔仁·張漢師·李基錫·李慶欽·吳命吉,進士梁誠本,幼學張顯采·房濬昊·吳廷翊·張大栻·尹殷爀·李漢翼·金成澤·柳春喜·蘇德仁·尹貞爀·李慶大·金尙攝·李慶運·張獻明·李希鎰·張景煥·盧廷植·李可春·崔處潭,進士崔溟翼,幼學張漢輔·尹宗爀·陳光岳·金宗鐸,進士金挺澤·尹致鼎·許俔,幼學盧偰·李益圭·崔栢賢·丁復爀·李懋·房吉謩·許攝·金弘國·邊海廣·許觀·金彦郁·崔璉·李廷煥·金樂大·尹基爀·安珝·安烘·金啓一·盧廷龍·李枰·房述玄·金啓祐·崔琇·張夢輝·金宅淵·金壽文·韓東顯·韓東迪·韓東衡·韓東文·李銓圭·金希訥·房復賢·金顯國·邊㰒·李世瑞·盧·李泰圭·安郁·尹德采·安廷稷,進士金聖求·安廷哲·趙英祚·韓弘德,幼學黃鍵·李五圭·吳重益·柳重鎭·許昇·金琇·崔粹民·朴後曾·金鳳儀·白思極·郭天植·郭天樹·朴師求·朴師默·朴俊源·朴龜胄·曺榮會·尹通緖·尹達緖·尹德琦·愼師宏·愼師海·愼模·宋載泰·朴東燁·曺榮漢·朴東民·愼楷·朴東流·愼楗,進士金義臬,幼學洪允大·朴世甲·朴希元·李和錫·柳㷜·金,進士李得一,幼學薛匡大·鄭思默·薛慶會·尹致大·朴致謙·鄭思泳·朴致永·尹致甲·洪大燮,進士林學龍,幼學李明根·朴必爀·李基栢·崔尙遠·李英老·李陽老·金昌福·金昌祿·丁宇樞·丁南樞·丁繼成·韓永元·韓孝文·申錫奎·申景游·楊夢根·楊世柱·韓德洪·韓大增·韓玉鉉·楊俊泰·薛慶燦·薛慶彬·薛匡桓·洪處根·金直賢·金錫賢·金敬喆·金履休·金頤祖·金植祖·金伯賢·金昌賢·朴承赫·奇泰溫·奇泰源·奇泰儉·趙溥·趙湜·邊得貞·邊相斗·邊得淵·邊致洛,生員林國鎭·林德鎭·林聖憲·柳彝性,進士金必基,幼學金必宜·崔郁昌·曺翊俊·崔師錫·柳晩運·林守誼·朴師啓·金尙休·李師膺·曺允緝·曺景泰·曺喜默·崔康錫·崔元錫·鄭鳳陽·金敬德·李致宅·蘇錫源·蘇國柱·李可一·李可業·金慶祿·金琇·金瑗·宋持元·白師敬·白師文·朴履福·鄭命東·奇學祥·崔柱億·崔昌業·鄭嶷·金虎瑞·金弼瑞·朴淳五·徐復門·金載文·鄭弘濟·林宅洙·白師龍·白師天·黃宗洙·韓東冕,進士金文在,幼學韓光浹·梁元龜等疏曰,伏以,虞舜有竝生之德,而亟行竄殛之典,孔聖聞隣國之賊,而尙奮沐浴之討,誠以天討有罪,人得共誅之義也。臣等俱以草莽韋布,凡於朝廷之事,非不知出位之嫌,而至於雪君讎,討國賊之大義理,有得於秉彝之天,而粗有所講矣。當此亂賊聲討之日,豈無爲太子一死之願乎?臣等自聞赦宥之行,意謂君讎已雪,國賊已除,今赴同慶之會,祗伏輦轂之下,乃知鞫事徑撤,根柢未鋤,此雖出於大聖人乞荒之德,而竊恐討復之義理,不明於此世,而窮天極地之痛,終無可洩之日矣。玆敢瀝血飮泣,疾聲齊籲。伏乞聖明,少垂察焉。嗚呼,亂逆何代無之,而豈有如前冬逆復之凶哉?四百年宗社之幾危而再奠者,寔賴我慈聖,默運神功,十行諺敎,昭揭日星,逆節奸萌,始自呈露,而至今天討之未能快行,君讎之未能快雪者,此莫非廷臣之誠未回天,而殿下之過於容貸也。噫嘻,痛哉。天網太恢,凶孽多漏,此固今日無窮之憂,而乃若臣等之含疚茹痛,崩心次骨,直欲溘然者,實在於去年五月之變矣。粵自壬寅秋以後,億萬年無疆之休,喜有所托,而順疹頒慶之餘,遽聞薨逝之報,擧國含生,莫不奔走悲泣,而日夜顒祝者,猶在於彌厥之繼誕矣。九月之喪,又何酷也?中外驚痛,萬口喧騰,莫不歸罪於誤藥之逆醫,斷乳之妖媼,而宮禁嚴祕,草野隔截,無由得其詳矣。及伏見慈敎中,前後喪變,症形怪底八字,然後擧國臣民,雖窮巷匹庶之愚,莫不忍淚切齒,叫號起立而語曰,痛矣。我世子喪變,果非天也,乃人也。不然,則聖母之敎,豈如是明白惻怛也?今而後,君讎國賊,庶可快雪,而側聽寥寥,閱月玩時,泄泄然,沁沁然,迄于今終未聞一番究覈之擧,而元惡大憝,尙今假息於覆載之間,古今天下,寧有是哉?噫嘻,痛矣,誤藥者,廷楫,而使之誤之者,必有其人,停乳者,妖媼,而使之停之者,自有所歸,委之庸醫,尙謂之不孝,則況付之以逆醫者乎?不能嘗藥,猶謂之弑君,則況投之以毒藥者乎?可疑之端,惟在於此,可覈之跡,亦在於此,以至顧瞻他日之招,不稱邦慶之說,莫非可鞫可覈之證案,而承款之宇鎭,偃息自在,擬帥之時偉,薄置海島,刑法之乖當,無可言矣。嗚呼,醫·媼,逆之前矛,宇·偉,賊之指使,一鞫之下,脈絡可破,而何殿下,每以無的二字,諉之於究覈之難,究覈者,究其情覈其實之謂也。必也究之覈之而後,眞贓自露,巨魁斯得,初不究覈,而其何以打破窩窟,以行誅討之典耶?梟腸獍肚,暗地相連,而一箠不加,遽然酌處,自有鞫獄以來,寧有懲討之若是疎忽者哉?固知我聖上,好生之德,出於安反側之盛意,而仇戎難化,赤子䖳蝎,終必遺毒,何殿下不念宗社之重也?臣等別有隱恫於中者,前後慈敎,丁寧懇惻於討復之義,而今日廷臣,無一人碎首刳腹,血誠感回,而徒事沁泄,懲討日稽,天下後世,謂今日何如,而其可曰國有人乎?臣等雖草野疎賤,而一段憂憤之忱,誓不共戴,堂堂討復之義,死且不避。伏願聖明,廓揮乾斷,亟允三司之請,明正典刑,昭示八方,以慰慈聖之至意,以洩神人之深冤,則宗社幸甚,臣民幸甚,臣等無任屛營祈懇之至。省疏具悉。勿煩,退修學業。
丁未二月二十一日辰時,上御誠正閣。都承旨與輪對官入侍時,行都承旨具㢞,假注書李冕膺,記事官李相璜·金祖淳,以次進伏訖。命入輪對官。軍資監正尹慶龍,敦寧府判官金魯成,禮曹正郞姜德恒,戶曹正郞鄭東敎,刑曹正郞鄭述仁,司圃署直長金在明,內資寺奉事柳師模,尙瑞院直長李潢,都摠府經歷李煥,典設司別提黃瑗,成均館直講馬之徽,校書館校理柳弘之,典獄署參奉南衡秀等,遞進奏職姓名職掌。又問所懷,俱對曰,無矣。上問東敎曰,留在幾何?東敎曰,錢七萬八千一百四十一兩,木一千四百十二同四十一疋矣。上敎師模曰,唱榜前,當供見職乎?雖曰登科,亦難免飢,唱榜前供職,可也。上問在明曰,爾父之病差乎?在明曰,尙在委頓中矣。上問之徽曰,何年登科乎?之徽曰,丙子科矣。上曰,曾經郞署乎?之徽曰,未矣。上曰,向者擬望於郞署,不得爲之乎?之徽曰,果以首擬,未蒙點矣。上曰,年紀幾何?之徽曰,六十三矣,上問衡秀曰,誰人之族親乎?衡秀曰,故縣監南紀雲八寸矣。輪對官先退。上曰,同副承旨與下直守令入侍。出榻敎上敎相璜·祖淳曰,爾輩,當應課試,先爲退去,兼史入來,可也。同副承旨曺允大,兼春秋承膺祚,廣州府尹李泰永,追後入侍進伏訖。上敎泰永曰,本府,以災歲難治矣,昨日見大臣乎?泰永曰,未及見矣。上曰,宣諭則除之,今日卽爲發去,可也。仍退出。上曰,典律通補校正而入來乎?㢞曰,其間若校正,則似當卽爲入送矣。諸臣以次退出。
丁未二月二十一日辰時,上御重熙堂。左副承旨入侍時,左副承旨趙衍德,假注書趙台榮,記注官承膺祚,記事官尹行任,原任直閣鄭東浚,以次進伏訖。上曰,今日有雨意乎?衍德曰,然矣。及今更雨,在農家,誠爲好矣。上曰,製述被抄人,至草三下,竝爲捧傳旨乎?衍德曰,然矣。命退,諸臣以次退出。
丁未二月二十一日申時,上御重熙堂。坐直承旨入侍時,左副承旨趙衍德,假注書趙台榮,記事官尹行任·金祖淳,以次進伏訖。上命讀領相疏,仍命書批答訖。上曰,下番翰林持此批答,往于領相家,宣諭以來。祖淳承命先退。命讀公事,仍命書判付訖。命退,承史以次退出。
上在昌德宮。停常參·經筵。
趙衍德啓曰,右承旨有時急稟達事,來詣閤外請對矣。傳曰,入侍。
趙衍德啓曰,大司成李在學有稟達事,來詣請對矣。傳曰,入侍。
傳于趙衍德曰,右承旨與西淸君入侍。
曺允大啓曰,自明日,溫繹間,視事,頉稟。傳曰,知道。
曺允大啓曰,明日再明日國忌齋戒正日,視事,頉稟。傳曰,知道。
洪仁浩,以禁衛營將官來言啓曰,今日本營軍兵,日次私習云矣,敢啓。傳曰,知道。
洪仁浩,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于具㢞曰,京畿監司留待。
傳于具㢞曰,京畿監司入侍。
傳于具㢞曰,左副承旨入侍。
具㢞啓曰,右議政趙璥處,遣承旨傳諭事,命下矣。何承旨進去乎?敢稟。傳曰,右副承旨進去。
有政。吏批,判書尹蓍東進,參判李秉模進,參議徐鼎修進,行都承旨具㢞進。以洪義榮·孟至大爲承旨,權以綱爲大司諫,李身晦爲執義,鄭晩錫爲正言,安川君烓爲司甕提調,右議政單趙璥,承文都提調單趙璥,成均博士單任希鐸,學正單朴暉。
兵批,判書金履素病,參判金魯淳入直進,參議柳誼病,參知李喆模病,右副承旨曺允大進。副司直宋載經。
具㢞啓曰,新除授承旨洪義榮·孟至大,卽爲牌招察任,何如?傳曰,允。
以左副承旨洪義榮牌不進罷職傳旨,傳于曺允大曰,許遞,前望單子入之。
同副承旨曺允大書啓,臣敬奉聖諭,馳往傳諭于北部觀光坊昭格洞議政府領議政金致仁所住處,則以爲,臣洊控哀籲,未蒙矜許,跼高蹐厚,靡所因極,尋單請急,諒非獲已,兪音之降,攢手以俟,不自意,特遣近密之臣,封還原單,且下別諭,諭之以安意愼攝,又以還拜右相,爲卿分勞爲敎,十行諄勤,恩言鄭重,至於口傳筵敎,別是指敎之聖意,臣拜稽祗受,惶隘轉深,感淚無從。噫,臣之重叨相職,歲月無幾,而厚受不世之殊知,累承罔極之恩諭,欲其生也,則珍劑頒下,近臣臨門,前後蒙被,不啻一再,從古君臣之際,得此者幾人?臣亦人耳。粗具彝性,感結心肝,一死爲期,卽其平日蓄積,則顧以何心,敢懷便身之圖,遽生謝事之意哉?不幸身嬰奇疾,無望蘇起,進無以登筵對揚,敷奏得失,退不能在家視事,董察機務,一日二日,積致瘝曠,終歸於病國妨賢而止,今臣此擧,亦豈樂爲哉?苦情血懇,縷陳至此,區區所顒祝,庶幾天地父母,垂憐而曲副之耳。伏枕隕越,不省所達云矣,敢啓。傳曰,知道。
孟至大,以分兵曹言啓曰,侍講院東墻內檜木一株,自枯年久矣。今日因風,連根仆倒,墻瓦毁傷處,幾至三間許,檜木則旣已風落,不可不斫處,而破傷墻垣,亦令該曹卽速修改之地,何如?傳曰,允。墻垣,令該曹斯速修改,可也。
禁府啓目,粘向前安鳳來,亦自明之供,有難取信,伊時當該察訪,令該道道臣詳査啓聞後,稟處,何如?判付啓,依允。此囚分揀放送,誤入現告,仍至徑遞郵任,雖不可還付,豈可無端落仕,待窠收用事,分付銓曹爲良如敎。
丁未二月二十二日辰時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,畿伯入侍。賤臣承命出,與京畿監司徐有防偕入進伏。上曰,漸當春窮,民事,何如?有防曰,民間遑急,日甚一日,實爲悶迫矣。命書傳敎曰,今見史官書啓,原本,方令下廟堂,稟處,而且問畿伯道內穀簿,本自不敷,昨冬停退,數亦夥然,其中此數邑,尤不成樣,傍近無他移粟相濟之道云,外此,亦有似此之患云。今若只於高·坡區劃,何異見牛未見羊?年前移轉,足可旁照,勢將着手於沁都,卽令廟堂一體稟處,仍令另飭道伯,無論陸運船輸,從速分俵,俾畿氓得免艱食之患事,措辭行會。又命書傳敎曰,不爲仕進承旨,與偕來承旨許遞,今日政差出。命退,諸臣以次退出。
丁未二月二十二日辰時,上御誠正閣。晝講入侍時,同知事尹蓍東,特進官柳義養,參贊官曺允大,侍讀官李羽晉,檢討官李太亨,假注書趙台榮,記事官李相璜·金祖淳,西淸君煋,武臣任嵂,以次進伏訖。上讀前受音訖。羽晉讀奏大學第三十三章,自詩曰衣錦尙絅,至上文所謂不顯之德。上讀新受音訖,命陳文義。羽晉曰,此章,反從下學之要訣,馴致中庸之極工,徹頭徹尾,互爲表裏,辭旨深奧,理趣玄遠,如臣魯莽,實所茫昧,而竊取近而易曉處,敢此仰達矣。不怒而民威於鈇鉞,卽不大聲色,人自化之之謂也。大抵七情之中,惟怒難制,發而中節,是爲致和,殿下聖學高明,其於幽獨得肆之地,存養省察之工,有非臣至愚,所可仰勉,而試觀著於外者,自頃以來,苟或聖意之所咈,輒有聲氣之過費,此不但有乖於大聖人和平之道,亦豈群下之平日所仰望於殿下者乎?卽此以論,本源涵養之方,恐有所未盡而然也。伏願繼自今,益懋戒懼之功,克臻和平之福,以期發而中節,不怒而威焉。太亨曰,篤工而天下平,乃中庸之極功也。大舜之恭己南面,卽大舜所以篤恭而天下平也。商宗之嚴恭寅畏,卽商宗所以篤恭而天下平也。蓋篤恭二字,實爲治平之本,殿下聖學高明,如臣膚淺之見,何敢仰贊乎萬一,而伏願以篤恭二字,深留聖意,期臻治平之效焉。上曰,此章章下註,只言謹獨,謹獨之前,無他下工者乎?羽晉曰,戒愼恐懼,在於謹獨之前矣。上曰,謹獨,當屬省察邊,而何者是存養工夫乎?羽晉曰,日用事物當行之理,無非道也。隨事隨處,遏人慾存天理,以至於戒愼恐懼者,似爲存養之方矣。上章句中,常存敬畏四字,卽朱子發前人所未發之訓,而中庸一篇,無別白言存養處,何也?羽晉曰,敬屬戒愼,畏屬恐懼,而朱子曰,戒愼恐懼,通未發已發而言,略有敬模樣,臣之愚見,則戒愼似屬存養邊,恐懼似屬省察邊矣。上曰,存養省察,不必如是混淪矣。上曰,參贊官亦陳文義。允大曰,玉堂旣陳奧旨,別無更陳矣。上曰,特進經筵,各陳文義。義養等曰,臣亦無所達矣。上謂義養曰,卿之筋力,能供夙夜之職乎?義養曰,臣今昏耄,莫敢承當矣。上曰,卿新從安東遞來,本府風俗,何如?義養曰,士風民俗,專尙淳朴,可見先正遺風,尙今不泯矣。上曰,邑弊民瘼,有何可聞?義養曰,邑弊別無指陳,而軍器庫逋欠,爲一千五六百金,故臣僅得收殺矣。上曰,本府境內,有窮經宿德之士耶?義養曰,李宗洙·柳道源·柳長源,素有家行,且文學卓異,故臣招見接語,則果如所聞矣。上曰,柳道源是誰家族乎?義養曰,今司饔奉事柳範休父矣。上曰,範休何以得筮仕乎?義養曰,範休三父子,俱爲進士,而李秉模道伯時薦于吏曹,李命植在銓時爲之矣。上曰,本府形勝,何如?義養曰,果爲雄府,而處在嶺南喉扼,且武備克具,雖値不幸時,足當一隅矣。命講官等先退。命書傳敎曰,前右議政趙璥敍用,復拜相職。又命書傳敎曰,昨批,已布至意,意謂便心調痾,俟間造朝,今見長單來至,誠非所望於卿者,玆遣入侍承宣封還,仍令往傳筵敎,望須亟斷請告,安意愼攝,前右相之收敍還拜,亦出爲卿分勞之意,此意,一體傳諭。又命書傳敎曰,政官牌招,右議政仍任下批。又命書傳敎曰,君臣之大義,無所逃於霄壤,卿若念及大義二字,出而造朝,想不待駕屨,且今首揆,在調痾中,壇享非議政,無或替攝,由前由後,卿雖欲終遂初志,恐無是理,予不多誥,卿須深諒事,遣承旨,傳諭于右議政,仍與偕入。命退,承史以次退出。
丁未二月二十二日酉時,上御重熙堂。承旨請對入侍時,右承旨趙衍德,假注書趙台榮,記事官李相璜·金祖淳,以次進伏訖。上曰,金虎門仍留事,分付。賤臣承命出傳。上曰,承旨有何可達之事而請對乎?衍德曰,卽者西淸君煋,來呈急書,故披看未半,心骨俱顫,卽爲詣閤矣。上曰,厥書入之。衍德跪進曰,此係時急,卽令捕廳刻期跟捕,嚴覈得情,宜矣。上曰,西淸君方在何處乎?衍德曰,在於政院矣。命書傳敎曰,時囚罪人李邦億保放,先擧行後,草記。上曰,更當召見,退去,可也。承史以次退出。
丁未二月二十二日初更,上御誠正閣。右承旨與西淸君入侍時,右承旨趙衍德,假注書趙台榮,記事官李相璜·金祖淳,待敎尹行任,西淸君煋,以次進伏訖。衍德曰,大司成李在學,自泮中,來到金虎門外,謂有請對之事,急通於臣,故敢此仰達矣。上曰,注書出去,與大司成入來。賤臣承命出。上謂西淸君曰,此書,卿從何處得來乎?煋曰,臣之第二子厚五,出繼於海溪君,而今日申後,急急來到臣家,請臣入內房曰,今有變怪事矣。仍袖出此紙,臣受而見之,不勝萬萬驚懍,問曰,爾從何得來乎?臣子曰,午前往泮中,觀大司成考陞補試券,還家,則庶弟謂吾曰,有小札在此矣。吾問曰,自何處來,何人持來乎?庶弟曰,俄有一人來,稱買家看屋而去,其後有小札,揷在於南窓窓間,故拔出,置之內間矣。仍爲持來,故披看未半,不勝驚惶,急急來謁云云。臣亦驚心,不暇問他,直爲入來請對矣。上曰,卿之子爲幾何?煋曰,四兄弟矣。上曰,皆何人之壻也?煋曰,長子初室,故校理鄭在信之壻,繼室閔百膺之女也。上曰,閔百膺誰也?煋曰,閔鍾顯之九寸親矣。上曰,其次爲誰家壻也?煋曰,吳達海之壻也。上曰,吳達海誰族也?煋曰,別無可稱之族,而居在平山,第三子,卽朴浚英之壻,而第四子,姑未成人矣。上曰,卿家在何處乎?煋曰,義洞矣。上曰,與西春君家,相距幾何?煋曰,向時同在一室,今則在於蓮洞矣。上曰,海溪君家,與卿家相距幾何?煋曰,只隔一路矣。上曰,旣云稱以買家,則其人必當與常漢,有異矣。煋曰,臣則不見其時事狀,而緣於忙急,不得詳問,故臣子使之待令於闕外矣。上曰,然則招入,可也。命宣傳官率入。賤臣與大司成李在學偕入進伏。上曰,請對,卽何事也?在學曰,臣於昨日,設泮試,今日在泮中考券矣。夕食堂後,東西齋儒生,持此匿名書來告曰,此匿名書,付於食堂廣窓,故取來云云。臣取見,則果是凶書也。匿名書現發,雖有禁令,此與尋常匿名書,有異,故持來矣。上曰,入之。在學進之。上命挾侍,取來覽訖,下敎曰,此與西淸君請對者同矣。西淸方以是事來告,大成所持來者,筆跡極似,語意,又是改略干字,必是先投於西淸家,仍入泮中者也。向者統營漢事,已極怪底,蓋統營事,雖極虛無,亦不是全無主意者,故固已慮之矣,今者果然也,非但此也。日前聞之,則何處又有如此之事云矣。人心如是凶狡,實非細慮也。此亦精神專在下段所稱之人,如此,則非但別軍職,不可支過,朝廷上人,誰肯出頭於仕宦耶?在學曰,然矣。上曰,陞補榜已出乎?在學曰,考券,纔爲其半矣。上曰,然則卿直入泮中,仍爲考券,招致儒生,以下敎諭之曰,先朝以匿名書,見輒燒火,不爲燒火,而告官者罪之,有所下敎,今者儒生之見而來告,似不知此禁而然,今則雖不罪之,此非賢關所可知者,勿爲干涉之意,詳細諭之,可也。仍命在學先退。西淸君子厚五進伏楹外。上曰,其時事狀,詳陳,可也。厚五曰,臣往看陞補考券,與臣兄還家,則臣之庶弟,出示一小紙曰,俄者買舍人,看屋出去後,此紙,揷於南窓云云。故臣受以披見,滿心驚惶,往示生父,至有請對之境,此外別無可達矣。上曰,爾之庶弟,年今幾何?厚五曰,今爲十五歲矣。上謂宣傳官曰,爾與西淸君父子,偕往左捕將徐有大家,使之詳問其事實後,西淸君,卽令還家,其子姑爲留置,其原犯人,三日內,如不捉得,則當施重勘,以此分付。仍命退,諸臣以次退出。
上在昌德宮。停常參·經筵。
申時酉時,日暈。
洪仁浩啓曰,大司憲李致中,持平鄭來百,牌招啓辭未下,執義李身晦,掌令閔彝顯,持平沈銖在外,掌令李祉永,禫月未盡,監察茶時之意,敢啓。傳曰,知道。
曺允大,以禁衛營將官來言啓曰,今日本營軍兵,日次私習云矣,敢啓。傳曰,知道。
曺允大,以御營廳將官來言啓曰,今曰本廳軍兵,日次私習云矣,敢啓。傳曰,知道。
傳于具㢞曰,右承旨入侍。
右副承旨李集斗狀啓,臣敬奉聖諭,馳往傳諭于京畿楊州泉川面桃屯里議政府右議政趙璥所住處,則以爲,臣罪犯至重,而聖度太寬,罷職薄勘,匪罰伊恩,退伏田廬,日夕感泣。竊自以爲,區區微諒,旣蒙天日之照燭,從今以往,庶可以永作畎畝之逋氓,歌詠生成之德化矣,曾未幾何,特敍之眷,復授之命,竝下於一時,繼而承宣遠臨,誕宣別諭,責之以君臣大義,臣於此,伏不勝驚惶隕越之至。噫,君臣分義,至嚴且重,天之經也,地之紀也,人道之大倫也。臣雖冥頑如此,癃昏如此,亦豈不知人倫之爲天經地紀,而甘自陷於蔑分壞義之科乎?咫尺之守,曾已罄陳,不必更溷,而今若變改初志,突然承膺,則前日之冒萬死力抗嚴命者,全沒着落,自歸虛罔,不但臣一身去就之謊怪顚倒,其爲朝廷之羞恥,又將何如哉?至於壇享替攝之敎,聖意雖勤於勉出,而臣豈敢藉此而媒進乎?適足爲賤臣罪上添罪一端而已。恩召有命,趨承無路,伏地悚惕,惟譴何是俟,而山村荒陋,王人之一時淹留,益增惶悶,卽速召還,區區所顒祝云矣。臣旣承偕入之命,姑爲仍留之意,馳啓爲白臥乎事。無批答
趙衍德,以弘文館言啓曰,法講中庸,今已畢講,此後繼講,以何冊子爲之乎?敢啓。傳曰,以大學爲之。
曺允大,以禮曹言啓曰,來三日初八日,大報壇親祭時,省牲省器之節,依例以親臨磨鍊擧行乎?敢稟。傳曰,莫重之地,雖不敢拘於齋日,是夕卽昭寧園忌辰也。親享終涉未安,以攝事磨鍊,當初擇日之不審,不可無警,該堂推考,日官,令該監科罪,可也。
傳于曺允大曰,坐直承旨入侍。
曺允大,以兵曹言啓曰,今日武臣賓廳講書時,部將金致淇通鑑三卷不通,推考警責,何如?傳曰,允。
曺允大,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪仁浩,以義禁府言啓曰,時囚罪人李邦億保放先擧行後,草記事,命下矣。李邦億卽爲保放之意,敢啓。傳曰,知道。
備邊司啓目,摘奸史官金孝建書啓云云。年前移轉之數,初不可援引,沁都米二千石,特爲移劃本道,使之從便輸去,長·坡等邑,及其他不可不添給處,酌量緩急,劃卽分俵,俾無一戶一民乏糧失農之弊,仍令待秋成,還納沁都,實合事宜。坡州奸校之捧還容手,長湍糴政之合巡分給,俱極可駭,所當嚴勘,而此時遞易,恐反貽弊,始先申飭道臣,論責旣往之失,俾思贖愆之方,爲宜,以此分付,何如?判付啓,捨此沁餉,於何着手?揆以兵食之緩急,民食重於軍需,二千石許劃事,依回啓,施行爲有矣,保障餉穀,所關至爲緊重,而一番其移轉之後,還納杳無期,觀於壬·癸所劃,益知其爲弊,今番段,各別申飭,俾卽還充爲旀,他餘條件,竝只依回啓,施行爲旀,賑邑迎送,不可不念,坡牧姑不處分,容奸之該校,令道臣嚴刑痛繩事,亦爲分付。
大提學金鍾秀疏曰,伏以,臣頃上辭本,不獲準請,誠短格天,愧深反躬,續擬申暴衷懇,而臣毋感症泄病,兩旬苦重,晝夜焦遑,心神散亂,文字呼籲,念不暇及,晝停所虛辱宣召,嘉禮日獨阻班聯,情禮俱觖,無所逃罪,臣於文衡兼銜,便同已遞之狀,備悉前疏,無容架疊,而冬官長席,亦豈草莽賤臣,所敢一向遙帶者哉?噫,臣之至今保有性命,何莫非我殿下賜,而八年休官,連章乞骸,蓋亦恐傷我殿下必欲全保之德意,則以臣釁累之蹤,畏約之情,早宜閉影深山,不與人接,而只緣母年篤老,尙不免遲徊近畿,每作一番赴召之行,未嘗不慄慄危懼,腸一夕而九廻,不幸自頃以來,連値國家多故,往來屑屑,筵對頻繁,至或辨質章疏,按治鞫獄,夤緣事會,殆同平人,藉曰所重有在,而其踰越分限,則亦已濫矣。事過追思,自不覺惶汗之浹背,則鬼怒人猜,可推而知也。六卿之職,三館之長,一日縻在身邊,亦足爲召災促禍之端,仰惟殿下於臣,天地也,父母也,倘蒙少回鑑燭,庶冀曲垂矜惻,玆從縣道,畢瀝肝血。伏乞聖明,亟命將臣本兼職任,倂行鐫免,俾臣獲蒙終始生成之澤焉。抑臣前疏所引文苑故事,本非得已,則重臣疏語,大是意外,而臣何敢更着一語,以重犯焉用文之戒也哉?臣無任戰恐祈懇之至。答曰,省疏具悉。辭官非其時,況重任乎?日上百章,斷斷無副施,卿其勿辭,俟母病少間,上來見予。
丁未二月二十三日辰時,上御重熙堂。右承旨入侍時,右承旨趙衍德,記事官金孝建·李相璜·金祖淳,以次進伏訖。上命書待敎曰,卿事,卿必有自量,與其迫而後出膺,及今登程肅命,庶或收桑楡之一道。噫,以卿平昔所自負,忍於大義二字,看作笆籬邊物事乎?卿須諒此事,更遣承旨,傳諭于右議政,如可偕入。卽爲具由狀啓,偕來同副進去。命退,諸臣以次出。
丁未二月二十三日初更,上御重熙堂。坐直承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上曰,領相病狀,何如云耶?祖淳曰,往傳聖諭,仍問病勢,則以爲,尙無加減,久瘝職務,不勝惶悚,而至於宗臣請對事,毋論大小虛實,又有此事變,益切驚駭,而當招致捕廳從事官,詳問其事端云矣。命書榻敎曰,偕來承旨許遞,前望單子入之。命退,承史以次退出。
上在昌德宮。停常參·經筵。
自午時至申時,日暈。
洪仁浩啓曰,大司憲李致中,持平鄭來百,牌招啓辭未下,執義李身晦,掌令閔彝顯,持平沈銖在外,掌令李祉永,禫月未盡,監察茶時之意,敢啓。傳曰,知道。
傳于洪仁浩曰,右承旨入侍。
以京畿監司狀啓,坡州牧民戶失火事,傳于洪仁浩曰,各別周給,從速奠居事,回諭。
傳于趙衍德曰,右副承旨與提調,持湯劑入侍。
承旨前望單子入之。李翼晉落點。
傳于洪仁浩曰,新除授承旨牌招。
同副承旨孟至大狀啓,臣敬奉聖諭,馳往傳諭于京畿楊州泉川面桃屯里議政府右議政趙璥所住處,則以爲,臣昨因承宣之書啓,敢暴不敢冒進之義,而兼陳請譴之意矣。伏奉批旨,未蒙允許,反承責諭,辭敎截嚴,惶隕抑塞,求死不得,罔知所以自措,從當收拾精神,更以文字,仰請誅殛之典云,而臣且奉如可偕入。具由狀聞之敎,故又以偕入之意,縷縷言之,則前後處義,斷無異同云矣。臣旣承偕入之命,姑爲仍留之意,馳啓爲白臥乎事,傳曰,大義二字,等閑看過,且以壇享誓戒隔日,無行公議政爲言,而聽亦邁邁,到今右相事,不可但以一時固執言,溯考三百年中書故事,果有髣髴於今日擧措乎?如有君事我之心,須念臣分之莫越事,更爲傳諭去就,午前知入,往來如或遲滯,畿伯·楊牧,當重勘,一體嚴飭。
有政。吏批,判書尹蓍東進,參判李秉模式暇,參議徐鼎修內閣進,行都承旨具㢞進。以洪聖淵爲副校理,尹弼秉爲分兵曹參知,安昌郁爲律學校授,故正李山重贈吏參例兼,廣州府尹李泰永考。
再政。以金鍾正爲宗簿提調。
兵批,判書金履素,參判金魯淳,參議朴天衡病,參知柳誼入直進,左承旨洪仁浩進。副司直李重馥·洪義榮·李集斗·孟至大。
傳于趙衍德曰,坐直承旨入侍。
傳于李翼晉曰,平安監司啓本,李晳擅賣鄕任,査覈,三和府使李格,鄕任納賂圖差,罷黜事。判付內,啓下義禁府爲旀。觀此査啓博·朔吏鄕等招辭,大體太煩屑,無着落,所謂與受物件,非疋紬,則斗升,而錢貨則除非廳妓之行資,衙客之情債,都計不滿百數,論以四十貫以上之律,雖未必襯合,無論數爻多寡,渠以出入近侍之人,名登白簡,及其行査,又有此各人等指的之供,賣鄕之謗,烏得免乎是旀。至於幻弄國穀事段,一曰,九倉穀,而官長之禁其濫捧,吏鄕之諉以勒徵,推以事理,無怪其然,而若使所剩,散之民間,則豈有臺言,不可以稍異斂民,有所寬恕?二曰,合捧餘,而西路此弊,幾乎無邑不然云,而渠若畏愼,焉敢隨象入已?卽此一款,尤極駭痛是旀。濫杖事段,笞五十自斷,雖載法文,昨施十度,翌復五倍,然則日杖五十,雖至屢百,亦可謂遵用自斷之度數乎?典則印頒,卽朝家初元關石,則濫用杖,何異於刻誌之違式乎,惡刑設機,旣云不施,別無可論,白夢吉被棍事,已經年前按問,付諸敦風化之科,初不爲罪,則到今不可異同是如乎,將此判付辭意及道啓中各人招辭,卿等,待明朝開坐後,還囚,逐條逐段,一一嚴問口招,捧草供以聞,而雖一事半辭,若有隱漏,又或以文字條對,則本事外,先加重繩,此意,竝以發問目取招爲良如敎。
同副承旨孟至大狀啓,臣敬奉聖諭,卽傳于議政府右議政趙璥所住處,則以爲,嚴敎之下,萬萬震凜,萬萬惶恐,爲人臣而聞此敎,不能卽地滅死,此亦臣莫大之罪,今方走伏州獄之外,恭俟誅殛之典云矣。臣旣承偕來之命,故仍爲隨往楊州邑底之意,馳啓爲白臥乎事,傳曰,大臣之臣字,獨非人臣之臣字乎?卿聞朝下三字之諭,猶不知變,復尋州獄,未知臣分當乎,否乎?莫嚴者天經,卿須諒之事,遣史官傳諭,勿待命事,一體傳諭,期於偕來,見今撤漏不遠,不必留門,待城門開出送。
李翼晉,以備邊言啓曰,頃因傳敎,黃海兵使交龜地方狀辭措語,自兵曹査問道臣矣。卽見黃海監司金思穆狀啓,則枚擧兵使鄭觀采牒呈,以爲本月初五日下直肅拜後,伏承明日內到營之傳敎,星夜趲程,初六日戌時,到鳳山興水院站交龜,而前後兵使,例於鳳山洞仙關交龜,皆以黃州境交龜之意,修啓今此興水院乃是鳳山地,故只引舊例以黃州交龜之意修啓云,節度使各於鎭門交龜,昭載大典通編,則前兵使趙心泰之擅離職次,越境交龜,實是法外,固已妄率,時兵使鄭觀采,旣已交龜於鳳山地,則事當據實狀聞,而乃以黃州境交龜之意修啓者,事甚可駭,其罪狀,竝請令廟堂稟處,帥臣擅離,事係重大,而矇不覺察,惶恐待罪,撤巡還營爲辭矣。凡係登聞,事無大小,一從實狀,道理當然,況在交龜之體重者乎?前兵使則只憑傳說,前進鳳山,雖異擅離,未免輕率,時兵使則毋論鳳山與黃州,惟當以交龜處所,據實狀聞,而前旣不此之爲,乃於査問之下,以洞仙關謬例,引以爲說者,誠甚駭然。前兵使趙心泰,從重推考,時兵使鄭觀采,施以罷職之典,道臣狀辭中,節度使交龜,各其鎭門云云。與法典所載,各其境內相左者,已涉不察,而且以前帥臣事,引咎俟譴,撤巡還營,尤爲太過,推考警責,使之仍卽行部,何如?傳曰,允。交龜於興水院,謂用洞仙關交龜謬例云,而洞仙則介於黃·鳳,豈比興水之單是鳳地乎?所對極爲窘遁,難免罪上添罪,然又思之,翌日交龜,勢無奈何,則馳及興水,足云飛到,況渠所引謬例,似非出於欺隱,該兵使鄭觀采爲先越捧五等,可也。
李翼晉,以備邊司言啓曰,卽見綾恩君具允明所啓,則以爲,兵典武科重試賞格,傳來謄錄未備,昨年論賞,亦不無疎漏,居首則資窮與準職,皆陞資,出身付六品職,之次以下資窮而準職者陞資,參外陞六,而出身及參上,無擧論,不可無定式爲辭,而批旨,問于大臣,令廟堂草記稟處事,命下矣。武科重試賞格,謄錄之未備云者,恐未必然,雖以文科言之,居首參外及準職人外,無所擧論,武科亦何異焉?謹按續典曰,重試人加階,依原典,文科元有階者例,註云,參外雖乙科以下,竝陞六品,此卽時用之法,未知武科,亦有元有階加階之例否乎,而大抵武科數多,或至近百,是何可一一論賞乎?定式之請,恐未深思,置之,何如?傳曰,允。
李翼晉,以備邊司言啓曰,卽見綾恩君具允明所啓,則以爲,大明律,奴婢毆舊家長,家長毆舊奴婢,皆以凡人論,而原典,奴婢之毆舊家長,以減奴婢二等勘律。見今以此遵行,而獨於家長毆舊奴婢,無擧論,故以明律,凡人論施行,此係一律,宜有酌量之道爲辭,而批旨,此亦係關重律,議于大臣,一體草記稟處事,命下矣。我國法律,皆用大明律,而間或有宜古而不宜今者,此原典·續典之所以作也。原典中,只論奴婢毆舊家長之律,不及家長毆舊奴婢之罪者,蓋其本意,奴婢之於舊家長,家長之於舊奴婢,雖若彼此之無異,實亦等分之有間,故同一驅也,而在奴婢,則稍用重典,在家長,則仍用本律,法意,有可見矣。然則或重或輕之間,恐無可疑,家長之毆舊奴婢,依前以明律施行,何如?傳曰,允。
李翼晉,以備邊司言啓曰,卽見綾恩君具允明所啓,則以爲,刑典增條曰,在鄕堂上朝官殺人,觀察使啓聞考訊云云,而堂下則無所擧論,堂上之曾經侍從與否,亦不擧論,宜有定式爲辭,而批旨係是刑獄重典,問議大臣,令廟堂草記稟處事,命下矣。只擧堂上朝官之啓聞拷訊,則可知堂下朝官之不啓聞拷訊,而旣曰,堂上朝官,則無論侍從與否,竝入於啓聞拷訊之中,隨其啓聞,自當有朝家處分,恐不必更有定式,而事係重典,上裁,何如?傳曰,依草記施行。
領議政金致仁箚曰,伏以,臣病就難醫,情急釋負,箚單迭上,備陳血懇,而未蒙矜許,反媒恩數,批諭輒勤,敦勉封還,又出常格,史臣·承宣,銜命絡繹,每一祗奉,只益惶隘,至願莫遂,連籲不敢,承違兩難,中夜無寐,旣末由早晩就列,亦不容曠日泯伏,竊附終辭之義,尙覬垂憐之澤焉。噫,臣本以世臣,猥致年位,兩朝之恩造罔極,一身之榮貴踰涯,苟將拚棄軀命,少裨國家,則蹈赴湯火,亦所不辭,所以不計衰病,不顧禮防,冒沒抗顔,殫竭爲期,而秪緣材智淺薄,耄昏轉甚,驢技畢露,鴻渥蔑報,伴食之愧,徒積于心,顧今奇疾嬰身,日谻一日,危兆疊加於殘喘,陽和莫回於枯木,懍懍朝暮,與鬼爲隣,曩之强策,茫若前生,一向虛縻,復起爲望,上貽至尊之憂勤,下速身計之狼狽,昏倒之中,有時省覺,撫躬自訟,悲惕交中。且臣聞之,聖主使臣,進退以禮,人臣陳力,不能者止。今臣之癃疾當退,國人所知,聖明在上,豈或遺照,而不思全保之道,徒施責勉之敎?臣雖魯劣,莫效古人之去就,昭代治化,宜無匹夫之不獲,廊廟不可以久曠,恩禮不可以虛拘,疾痛之極,不避煩瀆。懇乞聖上,深念國事,俯憐賤疾,亟許斥退,俾得以安意待盡,仍治臣逋慢之罪,以警具僚焉。取進止。答曰,省箚具悉卿懇。昨與再昨,因承史來往,略聞愼度之無減,而奏語糢糊,方切紆菀,際見卿辭本,尤庸貢慮,數日來,風氣甚不調,此時易致觸冒,卿須便意將攝,雖於傳諭之行,亦不必出迎差待,快復天和,卽起視事,廟務之積滯,不須煩念,各有所司,卿但隨處董飭。大事擬令就而決之,此皆爲卿調疴也,望須體此至意,勿以辭退二字,更煩於章牘,外此議決事,在史官口宣。仍傳曰,此批答,遣史官傳諭于領議政。
丁未二月二十四日辰時,上御重熙堂。右承旨入侍時,右承旨趙衍德,記事官金孝建·李相璜·金祖淳,以次進伏訖。上命書榻敎曰,左承旨聞有實,許遞,前望單子入之。命書傳敎曰,政官牌招開政。命退,諸臣以次出。
丁未二月二十四日申時,上御誠正閣。藥房提調持湯劑入侍時,藥房提調李在簡,右副承旨李翼晉,假注書趙台榮,記事官李相璜·金祖淳,以次進伏訖。在簡奉進湯劑,上進御。下敎曰,數日以來,似有身熱,自明日,前方中,減人蔘,可也。仍命書榻敎曰,進御交感蔘橘茶前方中,減人蔘二分,自明日,一貼式煎入。上曰,卿今於戶曹事,想必向熟矣。在簡曰,臣本魯鈍,忝叨重務,實無堪承之望,而所帶宗簿提擧,亦有相妨之歎,亟賜曲諒,俾許遞改,不勝幸甚。上曰,卿言如此,當體念矣。在簡曰,日前,以譜略末卷,兩處洗補事仰請,而尙未承發落矣。日昨末醬太供上,先啓手本,下於戶曹,而逆裀乳母,亦入其中,裀之爵號,循例以書,此固中官無識之致,該曹亦無擧行之理,而揆以國體,寧有如許事乎?雖以此一事觀之,不可不亟降處分矣。上曰,鄕言過矣,卽爲擧行,可也。出擧條上曰,稅穀,姑不上來,本曹能無苟艱之歎耶?在簡曰,果有苟艱之弊矣。上曰,今番嘉禮時所入,爲幾何耶?在簡曰,戶曹木則不過一同矣。命書傳敎曰,方帶劇任,宗簿提調李在簡許遞,其代,今日政差出。命提調先退。命書領相箚批訖。命祖淳曰,此批答,爾往傳諭。且以筵敎傳以昨單,旣已封還,則今又陳箚,雖在聽聞,亦涉如何?更勿過辭之意,詳細傳及,至於右相事,一向固執,誠甚過當。且日昨傳諭中,以君事我三字,登諸辭敎,而尙不肅命,宜有國法,見今壇享不遠,攝行無人,其於國事,將何以爲之?爾其詳問以來,可也。命書榻敎曰,惠慶宮進服加減歸脾湯十貼製入。命退,承史以次退出。
丁未二月二十四日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·李相璜,檢校直閣徐鼎修,檢校待敎李崑秀,以次進伏訖。上曰,下番翰林,往諭領相,如已還來,直爲入侍事,分付。賤臣承命出,與金祖淳偕入進伏。上曰,往傳筵敎,領相所答,何如?祖淳曰,以爲伏承聖敎,不勝惶悚,而賤疾旣在難强,故略暴辭懇,未得蒙允。此是臣忱誠淺薄之致,而至於卜相事,元無在家卜入之例,不敢承敎云矣。命退,諸臣以次退出。
上在昌德宮。停常參·經筵。
趙衍德,以備邊司郞廳來言啓曰,今日賓廳日次,而大臣陳箚受由,不得來會云矣,敢啓。傳曰,知道。
趙衍德,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于具㢞曰,右承旨入侍。
傳于趙衍德曰,有司堂上·戶·惠堂入侍。
傳于具㢞曰,召對爲之。
傳于具㢞曰,書狀官留待。
洪仁浩啓曰,備局有司堂上徐有隣·尹蓍東·李秉模,戶曹判書李在簡,宣惠廳堂上金履素,依下敎來待矣。傳曰,入侍。
傳于具㢞曰,提調持湯劑入侍。
傳于洪仁浩曰,推考房承旨入侍。
洪仁浩啓曰,右議政趙璥勿待命事,傳諭,期於偕來事命下,而事變〈假〉注書張錫胤傳諭後,經先復命,事未前有,極涉妄率,所當重勘,而本院請推之外,無他可施之罰,何以爲之?敢稟。傳曰,旣有偕來之命,則忽地馳還,後弊所關,萬萬痛駭,其罪尤有甚於年前傳諭史官之謀避,徑還大臣,雖不尊君綱,朝家之待大臣,豈或效尤?以此以彼,不可以拿削薄勘勘斷,卽其地定配,以懲辱命之習,以示禮遇大臣之意。
有政。吏批,判書尹蓍東進,參判李秉模內閣進,參議徐鼎修式暇,行都承旨具㢞進。以金魯淳爲左承旨,李勉兢爲同副承旨,李師曾爲奉常正,南志默爲三和府使,南履範爲新昌縣監,兼春秋金錫權,奉常副奉事朴暉單付。
兵批,判書金履素病,參判金魯淳移拜承旨,參議朴天衡病,參知柳誼入直進,右承旨洪仁浩進。副司直曺允大·韓晩裕·李鼎德,副司果沈樂洙。
傳于洪仁浩曰,右副承旨入侍。
洪仁浩,以備邊司郞廳,以領議政意啓曰,卽伏承在家卜相之敎,遣史官卜相單子受來事,命下矣。卜相事體,至爲重大,在家卜入,雖有祖宗朝數三已例,其後無聞焉。以臣庸陋,忝叨揆地,何敢以數百年所無之擧,謂有故事,晏然冒當乎?成命之下,不得擧行,惶恐敢啓。傳曰,所辭過矣,卽爲卜入。
卜相,領府事鄭存謙,判府事徐命善,領敦寧洪樂性,判府事李福源·金熤·徐命膺,加卜,李在協·兪彦鎬。有政。吏批,判書尹蓍東進,參判李秉模內閣進,參議徐鼎修式暇,右副承旨李翼晉進。以李在協爲左議政,兪彦鎬爲右議政,承文都提調李在協·兪彦鎬單付,尹尙東爲兵曹參判。
假注書望,金孝建病,代以李羲觀爲假注書。
事變假注書望,張錫胤定配,代以尹光顔爲事變假注書。
傳于李翼晉曰,重臣,以賓僚,出入胄筵,有甘盤之舊誼。且其文章,闡一世,予於平日,常所稱詡者,設閣之後,首叨是任,稽古之力,資益孔多,今年卽回榜舊甲也。優賜衣資食物,以侈寵異之典,此際禮單遽至,聞甚嗟惜,閣臣別致賻,令該曹考例擧行。
備邊司薦,以李命植爲平安監司。
洪仁浩,以弘文館言啓曰,新除授副校理洪聖淵,卽爲牌招察任,何如?傳曰,允。
以副校理洪聖淵牌不進罷職傳旨,傳于李翼晉曰,只推。
事變假注書張錫胤狀啓,臣敬奉聖諭,馳往傳諭于楊州邑內議政府右議政趙璥所住處,則以爲,臣死罪死罪,戰慄涕泣,惟願遄伏邦憲,而古人有願乞一言而死者。臣於昨今,荐被嚴旨,至有人臣不敢聞不忍聞之敎,臣生將爲不忠之臣,死將爲不暝之鬼,安敢畏死而不言乎?臣之抵死不出者,實有先正之訓故耳。文純公臣李滉有言曰,人臣處義,不當進,則不進爲恭,進爲不恭,夫豈不義而先正言之哉?今臣之所欲爲者恭耳。藉令臣今日怵於嚴命,出而承膺,則今日固可幸無罪,而明日殿下,若以先正之訓,責臣曰,爾之出仕,乃是不恭也,則臣將何辭而自解乎?臣屢陪經筵。伏惟聖學卓越,萬理明盡,故力抗威命,頑不知變,誠以此耳。雖承勿待命之敎,而昨今嚴旨,皆是臣死罪死罪,惟俟斧鉞之誅,而王人之與罪犯至重之人,相守不離,有關朝體,亟命收還云矣。臣今方復路,而爲先馳啓爲白臥乎事。無批
李翼晉,以觀象監官員,以領事提調意啓曰,大報壇親祭擇日,當初不審日官,令該監科罪事,命下矣。莫重祭享擇日,不能致愼,擇以齋日,事極驚駭,當該日官前直長洪絅中,自本監,施以刊名之罪,敢啓。傳曰,勿汰,只爲科罪,可也。
李翼晉,以兵曹言啓曰,景福宮衛將李重聃·李得祿,俱以身病猝重,勢難供職,呈狀乞遞,實病旣如是,則輪番之任,不可久曠,竝改差,何如?傳曰,允。
李翼晉,以義禁府言啓曰,事變假注書張錫胤,卽其地定配事,傳旨,啓下矣。張錫胤,卽其地京畿楊州牧定配,而以傳旨內辭意,具罪目,卽爲發遣府羅將,押送配所之意,敢啓。傳曰,知道。
禮曹啓目,粘連咸鏡道幼學鄭舜翼上言,德源府湧珠里舊址修建當否,論理狀聞之意分付,何如?判付啓,卽令道臣躬審形址狀聞如過春巡,亦卽採考文跡及輿議,別具意見狀聞事,措辭行會爲良如敎。
禮曹啓目,粘連公州幼學李鳳緖上言內辭意置之,何如?判付啓,言非丐恩,事非越例,過回榜五年之後,尙今生存,足云稀異。老人之事,有不可知,卽令該道給衫巾及食物,仍令該曹造給白牌,伊時旣有搜訪以聞之命,則爲此遺漏,難免不審,該道道臣,指名査出推考爲良如敎。
禮曹啓目,元陵守護軍朴重成等上言勿施,狀頭,令道臣從重科罪,何如?判付啓,分付該廳査處爲良如敎。
工曹啓目,嘉順宮供上戶·惠廳分付,何如?判付啓,以今經費,雖係應用,豈或貽弊於惠廳?庚子猶然,況今番乎?溫突及熟設柴炭,卽不可無者,亦不必加定,以大殿燈燭房水刺間儲在者取用,本曹勿爲進排,外此抹下名色,一倂權減,火種炭炬兺,亦依量減數進排事,竝以分付該廳爲良如敎。
禁府照目,幽谷前察訪李錫祺矣,中官乘馹,已有不察之失,而假宣傳之濫把,旣知其殊常,經先替給,事極可駭,以此照律,罪從重論,杖一百收贖,告身盡行追奪,流三千里定配,私罪。奉敎依允。
禁府照目,長水前察訪李命求,黃山前察訪李性吾等矣,黃道揆之濫騎,或稱其矣受由上京之時,或稱本驛百里之外是白乎乃置,驛法意極爲嚴重,則其平時不能檢飭之罪,在所難免,竝只以此照律,罪各杖八十收贖,奪告身三等,竝只私罪。奉敎依允。竝只切減一等爲良如敎。
禁府啓目,李晳更招云云。判付及査啓中,各人等招辭,發問目,反覆嚴詰是白乎矣,逐條發明,終不直陳,究厥情狀,萬萬痛駭,所當請刑是白乎矣,別軍職勿爲請刑,載在大典通編,且有捧草供以聞之命,上裁,何如?判付啓,渠能知納履之戒,隨處畏愼,則人之云云,何至此酷?賣鄕事,雖非分明入已,而不察衙客之作俑,不禁廳妓之潛受,是何異於躬犯乎?穀物事,濫則屬公,剩當給民,無論用處之果在勅需與否,襲謬之罪,焉敢逭也?濫杖事,兩日之分施卅笞,未可謂之違式,而上項二段干科,俱極萬萬駭痛,如渠出入近侍,且有來頭資歷之人,須用加倍之典,俾知懲畏之方,李晳乙良,爲先定配次決放,功議區別減等,今日內,定配所草記爲良如敎。
領敦寧洪樂性疏曰,伏以,臣猥陳切悲之懇,乞被曲遂之恩,及伏奉聖批,縷縷百十言,丁寧諄複,提及先故,臣奉讀未半,血淚被面,至今莊誦,日夕感泣,而至於箚本之封還,事異常例,恩出格外,尤不勝惶隕罔措。噫,臣之至痛至願,略悉前後章箚,不敢每每煩陳,而近二十載銘誓于心者,固與循例引年,一朝乞骸,大有異焉,則不當一疏再疏而止,固宜務積誠意,申控累籲,不得請,則不可已者也。第自去年九月以後,國事憂懍,上下奔遑,顧非人臣言私之時,故不得不泯默按住,竟過昨歲,拖到今春,此莫非臣不孝無狀,誠未上格,尙不得洩至痛而遂私願也,其誰咎哉?今則犬馬之齒,奄及七十,卽古禮致事之年也。在臣情理之外,禮防至嚴,尤不可踰越,詩云,折柳樊圃,狂夫瞿瞿,此言防限之不可踰也。聖人制禮,爲人臣之大防者,非徒圃柳之限,則臣雖欲貪慈寵榮,遲徊不去,豈無狂夫瞿瞿之心哉?況臣所以仰首哀鳴,冒煩天聽者,區區寸心,非專在於年至之請也。蓋以先父之志,不忍忘,亡弟之約,不忍負也,其情誠哀且慼也。臣向於駕前,伏承聖敎,勤勤懇懇,旣溫且摯,不翅如慈父之詔迷子,則臣雖頑如木石,迷如豚魚,寧不知感激開悟,仰思奉承之道,而顧此窮天之痛,轖結胸腸,對床之言,銘在心肺,此而拚棄,神必殛之,俯仰今昔,忍耐不得,又復冒萬死哀籲,惶恐死罪,不知所措。仍伏念,臣家世,受國厚恩,與天無極,及乎臣身,前後所被隆渥殊寵,河海莫從古臣子之遭遇於君父者,實罕倫比。雖使臣百回摩放,千遭隕結,猶未足以酬報萬一,而身旣許國,位忝大官,非復已有,則義當夷險湯火,惟命是趨,以圖鞠躬盡瘁,死而後已,豈忍便訣明時於一縷未泯之前哉?且臣乞休之請,旣非厭煩取閑之計,又非辭爵恬退之意,則今雖獲蒙恩許,顧其一心王室,期共休戚之義,固無間於進退之際,只願捿處輦轂之下,瞻依日月之近,以卒餘生而已,豈敢效高蹈遠引之士,翶朔林下,歌詠田間之爲哉?伏乞聖明,哀其情而愍其心,曲垂天地父母之恩,特許臣三字銜,俾遂平生之願,獲免不孝之罪,臣無任涕泣懇禱之至。答曰,省疏具悉卿懇。昨冬有設言於卿者,卿不獨姑且忍住,前左相亦不言私,今於此批,豈有他語?卿須體予申飭之至意,勿復更提,以待當請之時。仍傳曰,此批答,遣史官傳諭于領敦寧。
丁未二月二十五日未時,上御熙政堂召對,藥房提調持湯劑,備局有司堂上·戶·惠堂,同爲入侍時,藥房提調李在簡,左承旨洪仁浩,檢校直閣李秉模,參贊官李翼晉,侍讀官洪義浩,檢討官嚴思憲,假注書趙台榮,記事官李相璜·金祖淳,有司堂上徐有隣,宣惠廳堂上金履素,有司堂上尹蓍東,以次進伏訖。在簡奉進湯劑,上進御。在簡曰,明日湯劑,亦依例煎入乎?上曰,唯。命惠堂進前,有隣·履素進伏。上曰,今年春饑,畿甸·三南,孰非可悶,而最是湖南事,不可弛念矣。賓對久未行,故特召卿等,而有可詢咨者,不抵窮春阻飢之民,兩稅從何辦出乎?年前湖南御史林濟遠書啓,有兩稅停退之請,而臨急行會,非但惠未下究,旣捧還給,抑亦民反受弊,今年則不可無預先講究之政,且念繡衣復命,似在不遠,若於其後,始欲施措,則得無未及之歎乎?且聞優給還穀,使之納稅,亦或有前例云,卿等之意,何如?有隣曰,湖南民事,略因道伯之私書,有所聞知,而一包米價,過十緡云,雖謂之慘凶,可也。然而兩稅之關重,愚民亦知,故蘆嶺以北漕倉所屬邑,幾皆畢納,蘆嶺以南沿海州郡,亦或有已準捧處,而大體稅穀捧納,幾皆過半云,今雖欲停退,而時已晩矣。實惠之及民未易,倉屬之弄奸可慮,臣意則姑勿議到於停退,只令道伯優給還穀,使民力稍裕,好矣。上曰,還上加分事,已因嶺伯之啓,行會諸道,卿未及知之乎?有隣曰,臣昨纔還京,果未及知,而加分之令若下,則道伯自可從便闊狹矣。上曰,兵判之意,何如?履素曰,臣於癸·甲兩年,適在畿鄕,目見稅穀停退之擧,則旣捧還給之際,果多民弊,實則無所益矣。上曰,有司堂上各陳所見,可也。蓍東曰,臣亦稔知此狀,蓋於旣捧還給之時,徒令吏售其奸,民無實利矣。秉模曰,臣意亦同於惠堂,而惟正之稅,何等至重,則不可容易議到於或減或退,何況給還納稅,事面尤爲苟且矣?上曰,僉卿之議雖如此,言念倒懸之民力,豈可無別般救濟之道乎?筵退後,惠廳一堂上,往議于領相,明日稟處,可也。上曰,數日東風,甚有雨意矣。昨日之朝霧旋收,今午之西風連吹,殆非其雨之兆,得無乾閟之慮乎?僉曰,昨今風日,果非雨徵,田家之望,想必如渴矣。有隣曰,臣纔從畿峽歸來,麥事漸有登熟之望,且見完伯所報,則湖南兩麥,優有豐熟之兆云矣。見今雨澤,一時爲急,田野民情,皆望盡七之雨云矣。上謂蓍東曰,卿參坐金吾而入來乎?蓍東曰,然矣。上曰,李哲草供,催促捧入。賤臣承命出傳。上曰,工曹正郞入侍。賤臣承命出,與工曹正郞李晩秀偕入進伏。上出給柴炭別單,敎晩秀曰,新進排名目中抹下者,依此釐正以入,可他。晩秀先退。上命仁浩,讀偕來史官書啓。上曰,右相事,豈成說乎?注書之徑還,又何妄也?仍命書傳敎曰,使此大臣,有此干犯,莫非予誠未見孚,言不見信,自顧顔騂,寧欲發一口氣?然紀綱等威,卽三百年相傳之權柄,不忍因一大臣,任其壞了,到今復事招延,非可論也。此等處,若以大臣而屈法,法無所施,右議政趙璥,姑先削奪官爵,門外黜送。又命書張錫胤請罪啓批。上曰,張錫胤之被配,可謂早矣。上曰,政官牌招開政。出榻敎命書傳敎曰,在家卜相。又命書傳敎曰,領相家,遣史官卜相單子受來。上曰,傳諭史官則下番進去。仍敎祖淳曰,昨見政府故事,在家卜相,明有已例,古之名碩,無不行之,須勿爲拘,卽爲卜入,而前望中,領府之實病,朝廷所共知也。李·金兩判府,許副屬耳。今難復授,領敦則纔於疏批,諭以姑勿請休,然今又重卜,則有非相念之意,徐判府事則姑令休憩,予意有在,勢將新卜,如欲新卜,則未知有何人,而當以資歷觀之乎,當以人品用之乎。須以此意,竝爲傳諭,卽速往來,可也。上曰,書狀官與首譯入侍。賤臣承命出,與書狀官李勉兢,首譯洪宅憲偕入進伏。上謂勉兢曰,好爲往還,且加資矣。貌亦勝於去時矣,彼中所見,何如?勉兢曰,民物之盛,城池之固,儘是壯觀矣。上曰,從當以承宣入侍,姑爲退去,勉兢先退。上命首譯進伏。敎宅憲曰,聞見詳陳之。宅憲曰,皇帝筋力,比前無減,而年事告飢,關內之民情,甚遑急云矣。上命宅憲退出。上曰,都承旨入侍。出榻敎行都承旨具㢞進伏曰,典錄通補,當考出,以德寶印迹矣,敢稟。上曰,明日請出,可也。㢞曰,禮曹判書鄭昌聖,以爲壇享習儀服色,似當爲黑團領云,敢稟。上曰,以無揚黑團領磨鍊,可也。命仁浩讀李哲草供訖。上顧蓍東曰,卿曾經西邑守令,當稔知剩穀之弊,果何如?蓍東曰,雖係斗升之穀,皆有剩餘,而此是由來之例,亦難全廢矣。上曰,西路座首,或爲數遞耶?蓍東曰,此則曾無是事矣。命書判付訖。上曰,兵判進前。履素進伏。上曰,刑曹草記中,李德海事,卿果聞之耶?出去後,以此筵敎,往諭興恩副尉,無或作挐,而外他雜人等,毋使往來,儀賓家,復有此弊,則當施重律,以此亦爲各別申飭,可也。且貢市中,或有外上之事,則從詳査實,自戶曹,盡爲還償,可也。祖淳傳諭後,還入進伏。上曰,領相云何?祖淳曰,臣以俄者下敎,傳諭于領相,則領相以爲雖伏承在家卜相之命,在家卜相之例,在於數百年前,今不敢遽然承當,而至於加卜,則中古以來,未承聖意,則莫或擅議,故每有加卜之命,必請對稟承,然後始爲擧行者,便成規例,在古猶然,況今世道人心,何可行古人所未行之事哉?方以不敢在家卜相之意草記,若於批答,更下卜入之命,則謹當書入前望,新卜則雖至犯罪之境,未承聖意之前,決不敢擧行云矣。上曰,所愼,何如?祖淳曰,與昨無異矣。上曰,吏判往見領相,以下敎傳之,此是莫重大事,不可但以史官往復,故復命冢宰往議,必須附奏卿意,可也。予亦無注意之人,故欲與卿議之,卿心可擬之人,卽爲附奏,則予亦當商量矣。且今享事,誓戒此迫,不可不竝卜二相,此意,一體傳諭後,如有所奏,吏判詳知以來。蓍東承命退出。上命諸宰先退,仍命行召對。義浩等進讀宋名臣錄第四卷訖。上曰,各陳文義,可也。義浩曰,韓琦之爲臺官盡其職者,實由於王曾一言之獎,而得此自信,此不過同朝相詡之事,而其效有如是矣。爲人上而欲盡來言之方,則必也,誠信交孚,導之使言使居下者擧有自信之心,然後方可以開不諱之門,致罔伏之休矣。顧今言責之地,固未必有不負所職之人,而苟其有一一可採之實,則亦宜容受而奬許之,俾彼居臺閣而任言議者,皆有自信之意,是臣區區之望也。上曰,言甚好矣。思憲曰,韓琦,以諫官,論斥宰輔薦擧群彦,宋仁宗不惟不罪,深加採納,終成慶曆之治效,傳爲千古之盛事,近來言路杜塞,氣節消磨,論斥宰輔,初非可論,推罷庶僚,亦且趑趄,此固今日之深憂,夫君臣之分,截如霄壤,雖和顔色而導之使言,猶恐不盡,如或威怒而摧折,則孰敢進咈咈之言乎?伏願繼自今,深軫遜言之戒廣開不諱之門,罔俾容直之量,專美於古后焉。上曰,言甚好矣。秉模·翼晉等曰,上下番,旣悉仰奏,臣等更無所達矣。上命講官先退。上敎祖淳曰,領相之意,若更有申飭,則似卽擧行乎?祖淳曰,至於新卜,未承聖意之前,決不可爲之云矣。上曰,然則汝更爲馳往傳諭曰,俄者使吏判詳傳下敎,卿其聞之否?顧今朝著有人,予亦不知誰某之可合,故欲聞卿意之如何,商量下敎,未可以資歷用之乎?且大官雖不可論以互對,兩次單卜,亦涉如何?今番亦須竝卜二人之意,詳細傳諭,如有附奏之事,須與吏判,同爲入來也。祖淳承命退出。少選。命書榻敎曰,傳諭進去吏曹判書入侍。賤臣承命出,與吏曹判書尹蓍東,記事官金祖淳偕入進伏。上曰,頒相有何所奏耶?祖淳曰,臣以下敎詳細傳之,則領相曰,向日筵中,自上有下敎之人。賤臣亦有擧似之人,以此兩人爲定,似好云矣。上曰,汝更爲往傳。曰,此二人,可謂無出其右,誠得人矣。然資歷之人,或無可合之人乎?卿其更思之意,傳之,卜單受來,可也。祖淳承命退出。上謂蓍東曰,見今銓曹,實無可合之人,欲以卿爲久任,卿須體予至意,雖有纖芥之嫌,竊勿過引,必務以行政得人爲意,可也。蓍東曰,臣雖至愚,敢不仰體聖意,不顧臣身之顚沛,猶恐國事僨誤矣。上曰,且今見枳者多,無論彼此,必務疏通之政,而無或過加驟陞,爲宜矣。今以李溎事言之,見枳殆過十年,是亦過矣。旣不參逆謀,則抑有可恕之端,是故日前,果有菜伯特除之擧矣。上曰,予於領相,有嗟惜者。若減十年,則國事庶有可做之望矣。且性品雍容,異於其姪,重臣則以生事爲主矣。蓍東曰,聖敎誠然,此是重臣長處矣。上曰,領相筋力,當支四五年乎?蓍東曰,俄果見之,則所愚雖如此,當支四五年矣。命吏判先退。命書傳敎曰,新昌縣監,令該曹各別擇差,待下批,明日辭朝,仍令嚴飭,斯速下送。又命書傳敎曰,今日政,新除授承旨,待下批牌招。上曰,右承旨入侍。右承旨趙衍德,承命進伏。祖淳還入進伏。上曰,卜相望持來乎?祖淳曰,然矣。衍德跪進卜相望記。上以李在協·兪彦鎬落點。命書傳敎曰,大臣下批政事,今日爲之。又命書傳敎曰,平安監司交龜時急,前監司拜相之代,卽爲擬薦事傳諭,史官同爲傳諭于領議政。仍命退,承史以次退出。
上在昌德宮。停常參·經筵。
李勉兢啓曰,大司憲李致中,持平鄭來百牌招啓辭未下,執義李身晦,掌令閔彝顯在外,掌令李祉永,禫月未盡,持平沈銖未肅拜,監察茶時之意,敢啓。傳曰,知道。
金魯淳,以禁衛營將官來言啓曰,今日本營軍兵,日次私習云矣,敢啓。傳曰,知道。
金魯淳,以御營廳將官來言啓曰,今日本廳軍兵,日次私習云矣,敢啓。傳曰,知道。
假注書望,李羲觀有頉,代以申溆爲假注書。
傳于具㢞曰,右承旨,左副承旨入侍。
具㢞,以吏曹假郞廳來言啓曰,平安監司下批政事,取稟。傳曰,當日爲之。
有政。吏批,判書尹蓍東進,參判李秉模內閣進,參議徐鼎修病,行都承旨具㢞進。以徐有隣爲弘文提學,趙廷獻爲恭陵令,平安監司單李命植。
兵批,判書金履素病,參判尹尙東未肅拜,參議朴天衡病,參知柳誼入直進,右承旨洪仁浩進。平安道兵馬水軍節度使李命植。
李勉兢啓曰,弘文提學徐有隣,旣在闕中,不爲肅謝,直爲出去,事甚未安。推考警責,何如?傳曰,允。
傳于具㢞曰,貢市堂上入侍。
右承旨洪仁浩書啓,臣敬奉聖諭,馳往傳諭于北部觀光坊昭格洞契議政府領議政金致仁所住處,則以爲,今臣再告之上,是豈可已而不已哉?初單封還,恩踰常格,二昨箚批,尤屬曠絶,愛之欲生,則慮其觸冒,俾便調攝,不欲終棄,則擬以就決,令勿辭退,十行恩言,委曲懇摯,天地生成之仁,父母顧復之慈,若偏臣身,欲報罔極,臣雖至愚,豈不知殊眷之萬萬感泣,申籲之萬萬惶隕,而惟是病情沈篤,復起無望,一向虛縻,爲罪滋大,旣無可進之路,則只有一遞而已。千百思量,情窮勢迫,不復煩請懇,此非臣樂爲也。卽者近密之臣,臨宣封單,一如前日,別下傳諭,一百七十有餘言,諄復開誨,靡有餘蘊,提及先故,命亟撤告,臣雙擎九頓,且感且悲,不覺汗淚之交逬也。噫,以臣不肖,無能爲役,而受恩如天,曾蔑尺寸之酬,言病支離,屢犯瀆擾之誅,聖度雖示寬假,私心寧不兢蹙?顧今鼎席新備,國事幸甚,如臣癃病無用,政合早許其退,賴天之靈,復尋生路,得以優游餘景於造化陶甄之中,則不獨爲賤臣之幸,豈不有光於聖朝體下之政哉?終始之澤,伏地攢祝云矣,敢啓。傳曰,知道。
李勉兢,以弘文館言啓曰,副校理洪聖淵,旣有只推之命,更卽牌招察任,何如?傳曰,允。
金曾淳,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
丁未二月二十六日午時,上御春塘臺。右承旨·左副承旨入侍時,右承旨洪仁浩,左副承旨趙衍德,假注書趙台榮,記事官李相璜·金祖淳,以次進伏訖。上命仁浩書傳敎曰,作相,安用才能爲哉?予之所取卿者雅操,無適足以坐鎭,昔宋帝謂呂端,以小事糊塗大事不糊塗,予於卿,亦以爲云爾。此時爰立,意豈徒然?矧今首相調痾,端揆在藩,鼎席俱空,廟務委積,求諸近例,亦多有一疏出膺者,卿其念予如渴之至意,須卽簉朝,康濟國事事,遣史官傳諭于左議政。又以領議政金致仁再度呈辭,命書傳敎曰,中書故事,在今時,非卿,孰有詳知者?人或認以再度請告,有必辭之意,而予則獨曰,不然。不必遠求古例,只就先卿秉軸時言之,有愼節,則尋單,旣差旋出,今卿此擧,亦必爲然。但今之時,異於古之時,古道不當用於今,予方眷注冞篤,卿乃引疾求退,或恐外間,有竊疑者,望須亟撤由單,便意將攝。況今新卜兩大臣,年力皆康旺,亦足以分勞,卿須在第總理,庶不至曠務。且因卜相事,昨閱枚卜錄,封還,自有祖宗朝故事,玆遣入侍承宣齎傳,仍傳筵敎,竝須知悉事,傳諭于領議政。上曰,貢市堂上催促入來。賤臣承命出,回奏曰,市人處,未盡査問,故姑未入來云矣。上曰,貢市堂上來待政院事,分付。仍命退,承史以次退出。
丁未二月二十六日申時,上御重熙堂。工房承旨與貢市堂上入侍時,左副承旨趙衍德,假注書趙台榮,記事官李相璜·金祖淳,貢市堂上徐有隣·金履素,以次進伏訖。上曰,貢市人債弊,盡已査問乎?有隣等曰,臣取見市人債券,則興恩副尉家,各廛未報,合爲二百餘金,成均館紙價爲千餘兩,糧餉廳取用毛緞,爲七疋,其餘皆略略錙銖之物矣。上曰,各處未捧,想不至如此,而與所聞有異,甚可怪矣。有隣等曰,市人之中間隱情,臣未的知,而嚴杖査問,所告不出此矣。上曰,副尉事,誠甚可悶,而此皆李德海助惡之致,更加査問,外他作俑之類,促來嚴問,從重勘處,以除市民之弊,可也。履素曰,當依下敎爲之矣。上曰,成均館未報紙價,何如是夥多耶?有隣曰,流伊取用,故數至千金云矣。上曰,使之從速還報,可也。命書傳敎曰,今聞貢市堂上所奏,雖不別白,亦自有犯科處,從當分等處分,其中尤無良者,不可無一番痛査痛繩,然後使悖戾之人,庶得保全身家,是予之責也。大於此之事,雖不索言,先從貽弊民間之事,必欲釐革。渠若有知覺,能不知懼,只問於貢市人,不問同惡之類,大非本意,兵判旣承筵敎,且與他人有異,副尉家下屬,促來究問,明日來奏事,分付。有隣曰,湖南稅穀停止事,往議領相,則以爲,若在春間,猶可行會本道,而今已時晩,有難擧行云矣。命書傳敎曰,昨筵召見戶惠堂有司堂上,專爲湖南民事也。觀於年前畿甸·湖西事,可以反隅,其時因道狀,或堂疏,大同雖有分數停退之擧,而以其後時,民不蒙惠云。今又就議大臣,其說亦然。然則如之何,可以紓民力而有實惠?殊可悶也。卽令廟堂將此傳敎,措辭行會該道道臣處,貧窮無以辦納兩稅之民,使之拔例顧助,着意周恤,凡所措手之方,一委道伯之便宜,如是提諭,澤未下究,焉用此方伯爲哉?又若勢至弩末,不惟難辦,終又廢農,以至有塡壑之患者,尤宜另異,此而不活,何異於若已推諸溝中?興言及此,食息豈寧?要之緩頰息肩,必有其道,以此意,一體嚴飭,期有申諭之實效,擧行形止,條列狀聞,營邑勤慢,稍間後,別遣繡衣採察,勿以前送之人,謂已上來而放心事,亦令知悉。仍令三懸鈴行會。命退,諸臣以次退出。
上在昌德宮。停常參·經筵。
李致中啓曰,兵曹參判尹尙東除拜後,過三日,不爲出肅,依定式推考警責,仍卽牌招,何如?傳曰,允。
承旨前望單子入之。李致中·李在學·徐鼎修·李祖承·洪檍·曺允大落點。
洪檍啓曰,平安監司李命植,特敎之下,不爲出肅,揆以事體,誠極未安,推考警責,何如?傳曰,允。事體豈容若是?使之待明朝肅謝。
洪檍啓曰,大司憲李致中,持平鄭來百,牌招啓辭未下,執義李身晦,掌令閔彝顯在外,掌令李祉永,禫月未盡,持平沈銖未肅拜,監察茶時之意,敢啓。傳曰,知道。
傳于李在學曰,惠堂來待。
洪檍啓曰,來初一日,輪對日次矣,敢稟。傳曰,爲之。
傳于李致中曰,左承旨入侍。
傳于李致中曰,工房承旨,與來待惠堂入侍。
假注書望,申溆在外,代以徐有聞爲假注書。
假注書望,徐有聞在外,代以李鼎秉爲假注書。
洪檍啓曰,新昌縣監南履範,斯速下送事,命下矣。兩司俱未得署經,而除在外·禫月未盡外,大司憲李致中,持平沈銖·鄭來百,大司諫權以綱,獻納柳匡天,正言鄭晩錫,竝卽牌招,以爲署經之地,何如?傳曰,允。
傳于李致中曰,同副承旨與提調,持湯劑入侍。
洪檍啓曰,新除授承旨李祖承,方在罷散中,何以爲之?敢稟。傳曰,敍用。
以同副承旨曺允大牌不進罷職傳旨,傳干李在學曰,聞有實恙,許遞,前望單子入之,待下批牌招察任。
承旨前望單子入之。李鼎運落點。
臺諫前望單子入之。大司憲李度默,執義宋銓,掌令吳鵬南,持平趙雲紀·李百亨,司諫趙濟魯,正言金履成落點。
李致中啓曰,新除授執義宋銓,方在罷散中,何以爲之?敢稟。傳曰,敍用。
洪檍啓曰,新除授持平李百亨,方在罷散中,何以爲之?敢稟。傳曰,敍用。
以大司諫權以綱,司諫趙濟魯,持平趙雲紀·李百亨等牌不進罷職傳旨,傳于洪檍曰,只推,更爲牌招。
記事官金珍恪書啓,臣苟奉聖諭,馳往傳諭于南部薰陶防鑄字洞契議政府左議政李在協所住處,則以爲,臣聞命以後,惶怖縮伏,恭俟物議之際,史官連日儼臨,再宣別諭,震懍之中,益增隕越,今方治入文字,仰請處分云矣,敢啓。傳曰,知道。
以全羅監司狀啓,三月令進上物種中,洗鱗石首魚,節侯尙早,未及産出,限內不得封進,惶恐待罪事,馳啓事傳于洪檍曰,勿待罪事,回諭。
洪檍,以御營廳言啓曰,本廳千摠金明遇,身病甚重,勢難察任,改差,何如?傳曰,允。
徐鼎修,以義禁府言啓曰,時囚罪人李錫祺,杖一百收贖,告身盡行追奪,流三千里定配事,照律啓目判付內,允下矣。李錫祺,慶尙道尙州牧定配,而以議啓內辭意,具罪目,依例發遣府羅將,押送配所之意,敢啓。傳曰,知道。
三司合啓,副應敎朴廣源,掌令吳鵬南,獻納柳匡天,校理李羽晉,副校理洪義浩,正言金履成,修撰嚴思憲,副修撰李太亨·宋民載等啓曰,請黜置罪人鄭致達妻,亟令王府快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀削答三司曰,不允。六字刀削
掌令吳鵬南,獻納柳匡天,正言金履成等啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府加刑得情,夬施王章。請正刑罪人福榮,亟令王府夬施孥戮之典。請亟令王府夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石·重石不待年滿,亟施處絞之律。請遲晩罪人宇鎭,更令王府卽速拿來,仍前設鞫,期於得情,夬正典刑。請減死定配罪人廷揖,亟令王府,設鞫嚴問,期於得情。請正刑罪人以謙,施以孥戮之典。答兩司曰,不允。
掌令吳鵬南啓曰,請大靜縣爲奴罪人金壽賢依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島配罪人趙時偉,亟令王府,設鞫嚴問,期於得情。請島配罪人韓采,亟令王府更加嚴鞫,期於得情,夬施當律。新啓新除授執義宋銓,時在京畿富平地,請斯速乘馹上來事,下諭。答府曰,不允。下諭事,依啓。
正言金履成啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。巨濟府絶島安置罪人朴宗集,亟令王府,拿鞫得情,施以當律。諸逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島配罪人趙時偉,亟令王府,設鞫嚴問,期於得情。請其時捕將李漢昌·趙圭鎭,施以削職之典。請島配罪人韓采,更加嚴鞫,期於得情,夬施當律。答院曰,不允。
左議政李在協疏曰,伏以,臣於千萬夢寐之外,伏奉相職新命,臣於此,惶隕震懍,慙忸欲死,殆不知措躬之所也。臣本庸陋,百無寸長,尋常職任,猶懼不堪,而偏蒙我殿下拂拭之私,拔擢之恩,驟躋卿列,添到崇班,居常憂恐,如集于木,令又拔之衆望之外,置諸百僚之首,未知殿下,何所取於空疎如臣,而遽授此匪分之職耶?噫,國之擇相,汚隆所係,其難其愼,自古已然。今若較量人器,排比論列,誠有所猥越而不敢者,只擧臣千不近萬不似之實狀,以冀聖明之垂察焉。臣賦性疎迃,處世齟齬,欲親於人而人自尠親,求合於世而世亦寡合,人或見其寡合而疑其有守,見其尠親而謂之無適,雖以日月之明,亦有所遺照,或意其可取者存,而猥加非常之寵,至及別諭之中,夷考其實,則樣不入俗,才不適用而然耳。是故,盤錯之試,人未嘗以此相擬,冗閒之投,臣亦自甘其本分,班級雖峻而資歷則淺,通籍雖久而勞勩則蔑,顧乃金甌枚卜,輒先於林立諸彦,台司重任,混廁於耆舊宿望,古所謂歇後作相,時事可知者,政爲臣準備語也。負乘之冠,覆餗之災,猶屬臣一身事,其爲累聖簡而辱名器,誠非細故,仄聽屢日,未聞駁正之論,情窮勢迫,不得不冒昧自列,言出肝血,可質神明。伏乞聖慈,俯賜矜憫,亟令收還誤恩,千萬幸甚。臣無任跼天蹐地,涕泣祈懇之至。答曰,省疏具悉卿懇。昨今敦諭,已悉枚卜之意,而及見辭本,以寡合尠親,爲執讓之端,此卽予所云無適之謂也。此非予言也,卽同朝之所推詡也。以今淆離之俗,捨卿恬謹之操,其孰能坐鎭乎?顧今元輔養痾,廟謨多端,以卿雅諒,必不拘三疏之謬規,卿須速出論道,以副側席之望。仍傳曰,此批答,遣史官傳諭于左議政。
平安監司李命植疏曰,伏以,臣情地畸危,身名僇辱,昨冬以後,一意屛蟄,杜門塞兌,期以沒齒,適値討逆事急,未免冒出,旋因敦匠義重,仍淹數朔,强顔奔走,悚愧交中,稍待竣事之日,復尋遂初之賦,臣已誦言於聖明之前,而日夕以冀,惟在於此,何幸盛禮纔成,職名遄解,私分粗安,微諒可伸,庶幾永謝班聯,避遠機穽,以爲涵濡聖化,支保餘生之計矣。千萬不自意,西藩新命,忽下於床笫呻囈之中,臣於是,惘然失圖,莫知所措。噫,臣之情蹤,不可以自同平人,復出周行,固不係於官職之緊漫,內外之輕重,而惟此新除,地饒任鉅,在八路而最腴,爲一世之所艶,有非綿力眇福,所可承當。雖使有才可以酬接,無疪可以指摘,猶且逡巡,未或唐突,況如臣纖薄之資,滓穢之身,重之以年紀衰邁,疾病侵尋者乎?顧臣所被罔測之言,旣無倫脊,專出劫辱,人或歸之橫逆,上亦憐其遭罹,而若臣之傷痛冤憤,言之臆塞,思之膽掉,今若貪冒腴職,拚棄廉防,揚揚焉出而膺命,揆以事理,豈容有是?咫尺之守,自矢已堅,違慢之誅,實所甘心。伏惟殿下,軫中庸九經之義,念管子四維之說,克恢容光之照,俾遂匹夫之志,則生死殞結,當如何報?且臣,楡景已迫,餘日無多,自成跧蟄,雖未時登文陞,親承起居,猶自依近宸闕,聊過殘齡,以效其拱辰之誠,傾陽之願,而一出關河,遠隔觚稜,則區區微忱,又將謬悠,衷情蘊結,良亦悲矣。玆陳短章,敢徹微懇。伏乞聖慈,特垂體諒,亟賜遞改,俾重任無曠,私義獲伸焉。臣無任屛營祈懇之至。答曰,省疏具悉。屢接列藩,熟聞聲績,卿其勿辭,速往欽哉。
大司諫權以綱疏曰,伏以,日吉辰良,嘉禮順成,中外欣忭,曷有其極?仍伏念,臣跡本單寒,姿甚譾劣,前後見職,自知不稱,苟非事値迫隘,義係往役,則未敢爲冒膺之計者,誠以諫長之職,與他臺自別,揣分量力,無路堪承故也。昨冬除命,適値守令署經之時,召牌屢降,責敎荐下,臣雖不得不章皇出肅,粗伸怵畏之義,而實非蹲仍之計,果於翌日,循例呈告矣。其時儒臣趙弘鎭,以諸臺之乍出旋入,箚請刊削,滿紙臚列,至以齋日肅命,翌朝呈辭,直歸之於規避顧瞻之科,末乃以將焉用彼臺閣爲言,其亦不相諒也。齋日肅命,實緣署坐之促敎,翌朝呈辭,不過臺省之例規,而疑人於無情之地,責人以用意之巧,何其言之無難而抉之已甚也?幸荷包容之德,特蒙遞解之恩,臣且惶且感,經歲于玆矣。迺者新除又下,天牌儼臨,當此懲討之方張,豈敢私義之暇顧,而素所自劃之地,厚被過情之誚,臺端一步,可謂鐵限,玆敢瀝血陳懇,仰瀆崇嚴。伏乞聖明,亟賜鐫改,以謝人言,以靖私義焉。以下十八行刀削臣無任屛營祈懇之至。答曰,省疏具悉。勿煩,爾其勿辭察職。
正言鄭晩錫疏曰,伏以,諫官,是何等職也?昔宋臣歐陽脩曰,天子曰是,諫官曰非,天子曰非,諫官曰是。立殿陛之前,與天子爭是非者,諫官也。由是觀之,諫官之爲職,其任自別,其責甚重,苟非謇謇諤諤,獻可替否,風采足以動人主,言議足以勵流俗,固莫可也。如臣者,譾劣巽弱,實不近似於萬一,而曾前之一再除拜,或怵於分義,或急於懲討,壞損廉隅,冒沒承膺,而畢竟皆不免僨誤而止,臣心之愧恧極矣,世人之嗤點極矣,朝家輕授之歎亦極矣。不意薇垣除旨,又降此際,臣聞命隕越,不知所以爲計也。噫,方今百隷怠惰,而文武姡嬉,頻年饑饉而民生頷顑,時憂溢目,國勢累邜,雖金矢秉直之士,盈朝而激揚,猶懼其不及,若臣之類,苟然充數,何補於國,何益於民哉?此固臣難冒之端,而抑又有逡巡而不敢進者,玆敢冒死一陳焉。嗚呼,春秋之數十大義,炳若日星,而莫大於復讎討賊之義,故亂臣賊子,人得以誅,況此官以諫爲名,而不能討君讎國賊,則爲諫官者,將何藉手而事殿下,殿下亦安用諫官爲哉?噫,自丙申十餘年來,倫彝之斁,殆若掃地,亂賊之出,幾無虛月,而我殿下,專事姑息,一味掩覆,有根柢而不拔者,有窩窟而不破者,明義一部,其將無地可讀,至於昨年夏秋喪變,骨與膽掉,淚先言零,而討賊之典不行,復讎之義未明,其可曰諫官之得其職哉?噫嘻,賊復叔姪,徑施鯨鯢之誅,而火其文書,永絶鉤奸,逆宇父子,已露梟獐之肚,而貸其首領,一任釀禍,時偉之顯示不悅,而尙稽盤問,廷楫之妄投毒劑,而只施薄竄,以下二行刀削將使撑天拄地之義,便作應文備數之事,此果群下誠淺辭拙,不能孚格之致,而臣愚死罪,亦不得無憾於天地之大也。臣之才識,旣莫猶人,言議又不及人,雖使畏義而冒進,亦不過故紙之騰傳,不允之例批,奉若尋常,必討之大義,視以漫漶,伈伈然一二日詣臺,而自謂能事畢矣,吾責塞矣。然則臣雖至愚,能不靦面而愧心?噫,臣之不侫,幸値聖明之世,猥蒙拂拭之恩,惟殿下所使,赴水蹈火,義無所辭,獨於是任,自量已審,旣以蔑效於酬報爲愧,又以得罪於義理爲懼,此乃臣所以逡巡而不敢進者也。且臣有私情之迫隘者,臣之老母,素患風痰,長時委頓,當此換節之時,一倍添劇,轉側須人,左右扶將,不忍離捨,以此以彼,實無供職之望。伏乞天地父母,察臣至懇,鐫臣職名,一以重官方,一以伸私情,千萬幸甚,臣無任屛營祈懇之至。答曰,省疏具悉。爾其勿辭,救護母病。
原春道儒生,進士權漢玉,幼學李衡臣,遞士朴東龍,幼學李鍾泰,進士姜頤燮,幼學李錫百,進士黃基敬,幼學權在善·李章煒·李宅心·李衡集·李馨淳,進士鄭鎭暘,幼學權漢舒·沈熻·辛百寧·權啓說·權櫶·沈煿,進士朴宗赫,幼學辛錫魯·曺允愼·辛有寧·李範埴·權漢準·權漢良,進士崔九鉉,幼學辛協寧·李禹埴·李恒埴·盧顯慶·盧邦協·李敏埴·金源孝,進士閔百祚,幼學權馝·金聲鎰·權弼敎·崔時鎭·沈普永·崔朝鎭·朴時赫,進士崔昌迪,幼學曺允相·曺允榮·崔受胤·李潤億·辛錫規·徐有任·沈魯永·李性義,進士金緯漢,幼學金大鳴·金遇鳴·禹慶煥·蔡載夏·崔在田·洪藥基·韓泰會·曺英振·金銑·金載軾·金聲悅·閔大顯·金錡·李禎彬·朴敦養,進士朴敦耆,幼學丁景祖·沈松老·李永琦·金尙烈·李錫心·洪世迪·韓用桂·金相穆·金壽一·權梓·李海迪·金相和,生員李廷麟,幼學沈敬希·尹東憲·南東迪,進士李昌埴,幼學金載命·安秀準·權啓熽·權漢傑·權漢器·李文會,進士李英埴,幼學李瑞洪·金相瑛·申錫命·李櫟,生員權漢星,幼學辛彦復·鄭錫老,生員李起文,幼學鄭鎭星·金胄溫·崔命源·李克淳·李恒重·趙命喆·李華埴·高應弼·高應爀,生員嚴浻中,幼學高儼·崔顯弼·朴光漢·朴天希·高佾·朴敦耉·朴致達,生員南宮縉,幼學朴致黙·鄭鎭華·鄭鎭翼·鄭重·元聖夔·元聖煥·朴致謹,進士李載源,幼學崔斗翼·崔斗箕·金命亨·金命達·金濟海·朴東麟·洪樂憲·崔海祐,生員崔始鵬,幼學洪天浩·元璞·元琦·李柱箕·李柱國·朴載厚·元顯麟·朴昌祚,生員崔壽亨,幼學辛聖洙·辛應龍·朴聖源·朴聖述·朴聖中·辛聖淵·丁極愼·丁來愼·高聖佐,生員申在和,幼學高鵬佐·高益明·曺允敏·高錫五·嚴健中·嚴恒中·安曦·趙海準,進士洪大浩,幼學吳命禧·李百源·李鍾善·權以星·元八鎭·朴道默,進士申晉元,幼學李壽岳·李壽星·成沈·成宇極,進士黃仁爀,幼學李明錫·金相昊·李興濂·柳寅燮,進士柳珪,幼學魚錫隣·魚錫寬·李寅衡,進士朴宗洪,幼學李震復·羅天祐·全始大·全一大·崔命海,生員朴贄,幼學崔南海·朴光淳·孫吉昌·李長運·李長燮,進士黃德正,幼學李大鏞·李在鏞·李齊棟·鄭鎭恒·宋楹·李顯祿,進士申光漢,幼學崔震亨·崔致星·李仁宅·黃夏彦,進士韓世伯,幼學李泰益·李時若·辛恪寧·鄭顯燮,進士蔡顯重,幼學金義鉉等疏曰,伏以,春秋之法,亂臣賊子,人得以誅之,則凡在含生之類,均得秉彝之天者,孰不欲食其肉而寢其皮乎?臣等雖是螻蟻之微,韋布之賤,亦陶甄中一物,沐浴之義,有受於古聖,沫飮之誠,不後於他人,而況今窮凶至慝,當誅而不誅,陰圖逆節,可覈而不覈,忍見時月之將回朞,而不思討復之得有日乎?玆敢瀝血齊籲於經纊之下,伏願亟降兪音,以洩神人之憤焉。噫嘻,我聖上臨御以來,春秋鼎盛,螽斯慶稽,國勢有綴旒之憂,人心切延頸之望,何幸壬寅,皇天篤佑,陟降陰騭,惟我文孝世子誕膺流虹之祥,丕升前星之位,雖深山窮谷,喑聾跛躄者,莫不蹈舞相慶曰,旣有此篤生聖嗣,竊以大德必得之理,永期宗祊無疆之休矣。夫何前年五月之變,遽出於翼瘳之辰,驚痛之極,繼之以訝惑,而猶有所期望,有彌月之慶,逐日以待,又何九月之喪,繼出於未娩之前,八域生靈,擧皆謂我聖上至仁之報,胡有是也?諸醫家屢試之方,何蔑效也?宮闈事祕,而莫能詳,中外懷疑而不敢言,果然慈殿之諺敎,誕宣矣。一札十行之中,片言隻字之旨,何莫非扶聖躬討亂賊之苦心,而亶出於燭凶圖詔臣隣之至意,則始知有怪底之症,而益不勝哀怨之忱。嗚呼,痛矣。自初怪底,則前後症情之如一者,匪天也,卽人也。乳道之早絶,熱劑之妄投,豈眞不審而然乎?此必有所以然矣。暗地醞釀,知有指使,凶計排布,自有脈絡不止,爲一乳媼,一逆楫而已,則旣露之端緖,終不可掩覆也。至易之究覈,亦不容少緩也,而殿下每以疑無指的,究覈無階爲敎,牢拒一國共公之請,尙寬三尺罔赦之典,夫停乳熱劑,可認謀凶之無疑,而乳媼逆醫,豈非按覈之當階乎?情節如是狠藉,而不一究問,國人皆曰,可殺,而尙此宥假,以殿下之明聖,有何顧惜於此輩而反忽修擧於常刑耶?臣等竊不勝慨然也。噫,逆臣賊徒,自成窩窟,復·明叔姪,握兵威而締結,喆·宇父子,把相權而盤據,謀危宗國,禍迫朝夕,幸我慈聖炳幾,凶圖破綻,天討克行,危機稍緩,然禍本尙在,輿憤益深。至若時偉,則本以梟性,敢懷他腸,八域同慶,而渠獨不慶,萬姓咸悲,而渠獨不悲,此亦千古所無之凶逆,不可一刻暫容於覆載之間,而竄止海島,失之太寬,臣等竊恐亂賊無所懲畏,義理漸至晦塞,將至於國不國而人不人矣,此豈細故也哉?臣等竊以爲太子一死之願,國讎未復之前,不可共戴一天,故憂深㓒室,齊籲天閽。伏乞聖明,廓揮乾斷,快賜允兪,逆醫乳媼,設鞫嚴覈,凶宇,妖偉,倂施當律,仰體慈殿丁寧之敎,俯洩臣民悲憤之忱,千萬幸甚。臣等無任泣血祈懇之至。省疏具悉。勿煩,退修學業。
京畿儒坐兪鉉復上疏,未下。
丁未二月二十七日卯時,上御誠正閣。左承旨入侍時,行左承旨金魯淳,假注書趙台榮,記事官李相璜·金祖淳,以次進伏訖。上曰,兵判入侍。賤臣承命出,與兵曹判書金履素偕入進伏。上曰,貢市人債弊,更爲詳問耶?履素曰,臣更問其未捧之數,則濟用監貢人,有三百兩,廣興倉貢人,有三百兩,其外,無他外上云云,故招致徐哥,詳問其所從來,則以爲,居在水原,爲見慶科,來接於儀賓家云矣。上曰,徐哥曾以術業稱名者耶?履素曰,然矣。上曰,雜術,旣有朝家禁令,渠已犯科之後,當有其罪之意,責飭,可也。履素曰,徐哥旣稱兩班,則自臣曹,有難勘處,移送秋曹,各別懲治,好矣。上曰,卽送秋曹,可也。上曰,副尉家廳直爲名人,誰也?履素曰,聞是姜得永爲名漢,毋論事之大小,輒皆紹介,以助其惡云,故臣果捉來重棍矣。上曰,儀賓家事,誠非細慮矣。此等奸細之徒,慫慂行惡,則恐或誤罹禍,故難保其身家矣。履素曰,聖敎誠然矣。渠若有一分人心,想必感泣矣。上曰,同副承旨入侍。出榻敎賤臣承命出,與同副承旨李勉兢偕入進伏。上曰,承旨見皇帝顔面乎?勉兢曰,臣果見之,而別無衰老之色矣。上曰,玉帶願賣人,果何狀人耶?勉兢曰,未見其人矣。上曰,今行貿得幾秩冊耶?勉兢曰,只五經·西廂記矣。命退,諸臣以次退出。
丁未二月二十七日巳時,上御重熙堂。工房承旨與惠堂同爲入侍時,左副承旨趙衍德,假注書趙台榮,記事官李相璜·金祖淳,惠廳堂上徐有隣,以次進伏訖。上曰,平安監司,使之當日謝恩。出榻敎賤臣承命出傳。命書傳敎曰,近以湖南民事,耿耿在中,詢問有司,就議大臣,而僉意,皆有所見,不得已,以便宜二字,微示予意。但惟正之供,所係至重,而使道伯便宜,果不關於國體乎?古之人,以執留兩稅,請補賙賑爲說者,亦有之。然則雖令便宜停退,不至爲後弊乎?未知廟堂行會之如何指辭,而事面終涉苟艱。年前畿·湖後時之嘆,責在道伯,今若詳察精覈,只就未捧之處,難辦之民,分數寬限,姑停催督,則亦不可謂之太後時,自此予亦少弛宵旰之憂。蘆嶺以南左右沿中最切急處,大同米,限三分一停退,與昨下傳敎,一體三懸鈴馳驛,分付。仍命退,諸臣以次退出。
丁未二月二十七日未時,上御誠正閣。提調持湯劑入侍時,藥房提調李在簡,同副承旨李勉兢,記事官金孝建·李相璜·金祖淳·尹行任,以次進伏訖。在簡奉進湯劑,上進御。在簡曰,慶壽宮,春秋等衣纏,旣有啓下別單,而庚子春等進排後,自秋等至于今,不爲擧行,事極駭然,其時該監郞廳,拿問處之,庚子秋等以後,衣纏卽爲依別單進排之意,分付該監,何如?上曰,依爲之。自今春等進排郞廳,推考,可也。命書榻敎曰,交感蔘橘茶前方中,減人蔘二分,自明日一貼式煎入。又命書傳敎曰,昨於史官之回,聞欲上章辭職,方此待之,經宵無消息,懸念之餘,豈勝紆菀?雖於初疏後出膺,自多窘速處,大官去就,異於庶僚,豈拘例讓之俗規?卿須深諒事會之不得不然,從近出仕事,遣史官傳諭于左議政。又命書傳敎曰,箕伯今旣承批,交龜不容暫緩,使之今日肅命,仍令不多日內辭朝。又命書傳敎曰,此時守令,不可一刻曠官,新昌縣監尙未署經云,違牌及未終制在外臺諫許遞,前望單子入之,待下批牌招察任。又命書傳敎曰,諫長批下,一體牌招署經。又命書傳敎曰,廷議士論,本不相關,觀於近日貌樣,儒生,行廊廟·臺閣之事,自此,大臣·臺臣,將袖手,無所猷爲,豈但曰越爼而已?爻象漸覺不佳,予雖否德,在君師之位,決不宜任渠徑情,況於月前,因兩道疏擧提飭,不啻丁寧,而今日見畿儒疏本,此是再擧,尤係不當,不可以遣辭拶逼之異於兩道儒生,而一味寬恕,此等處,必須明賜處分,可以正士趨尊朝廷,不惟是也。畿儒今又再擧,外此七道,安知無效尤?如是則民邑又受困,寧有如許事理?由前由後,此疏,不可例批,京畿再疏儒生疏頭,爲先停擧,且以儒疏事例言之,道道邑邑,迭相來呈,前所未有之事。大抵致此紛紜,專由太學之不能糾正,太學齋任,令伴長施以儒罰,此後更以各道各邑,分迭呈疏者,太學無得許決於通文事,一體申飭。命退,諸臣以次出。
丁未二月二十七日申時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,檢校待敎李崑秀,以次進伏訖。上曰,新除授臺諫中,罷散人敍用事,分付。賤臣承命出傳。命書左相疏批訖。上曰,卽爲傳諭以來事,分付。賤臣承命出傳。上曰,俄者下敎,卽爲諸生之地,而今此院啓之費辭營救,誠甚駭然,似此士習,不可滋長,更勿如是之意,嚴飭,可也。仍命書傳敎曰,政院事,萬萬駭然,此非如此之事,當該諸承旨,一竝罷職,前望單子入之,待下批牌招察任。命退,諸臣以次退出。
上在昌德〈宮〉。停常參·經筵。
李祖承啓曰,禁衛營長官來言,今日本營軍兵,日次私習云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李在學曰,都承旨入侍。
傳于李祖承曰,左承旨入侍。
傳于李祖承曰,提調持湯劑入侍。
傳于李致中曰,禮房承旨入侍。
傳于李致中曰,右副承旨入侍。
以同副承旨李鼎運牌不進罷職傳旨,傳于徐鼎修曰,只推,更爲牌招。
李致中啓曰,新除授右議政兪彦鎬,時在平安監營任所,上來事,依例遣史官傳諭,何如?傳曰,允。今下別諭,一體齎傳,可也。
假注書李鼎秉在外,代李德鉉爲假注書。
事變假注書尹光顔書啓,臣敬奉聖諭,馳往傳諭于南部薰陶坊鑄字洞契議政府左議政李在協所住處,則以爲,臣昨陳一疏,略暴衷懇,庶幾聖慈之垂憐,微諒之獲遂,及奉恩批,十行辭敎,轉益鄭重,有非無伏賤臣所敢承當者,非不欲竭蹶趨膺,仰承德意,而重任終不可冒叨,廉維終不可放倒,惶懍縮伏,惟鉄鉞是俟。不意史官,又復臨宣聖諭,諭之以延佇,申之以卽出,震剝憫隘,益無所措。三日之內,四辱王人,隆眷厚渥,愈往愈摯,而頑如本石,迷不知變,臣罪至此,尤無所逃,謹當更入文字,申控血懇,仰冀終始生成之澤云矣。臣旣承偕入之命,始爲仍留之意,敢啓。傳曰,知道。欲見卿,方此臨軒待之,又以更入文字爲言,虛佇之餘,殊用悵然。來疏今方推入,卽當宣批,待朝造朝,仍行賓對事,卽爲傳諭,原疏爾其持來,再明日次對,進定於明日,自政院,招致備郞言送。
傳于李致中曰,政官牌招開政。
傳于李致中曰,大司成今日政,以無故人差出。
有政。吏批,判書尹蓍東進,參判李秉模進,參議未差,承旨李致中進。以林蓍喆爲大司諫,以李思祚爲司諫,以李周顯,宋煥德爲持平,以徐晦修爲禮曹參判,以金憙爲大司成,以李集斗爲吏曹參議,以金用謙爲活人提調,以李煥爲熙川郡守,學錄單黃乃正,學諭單李德淵。
有政。兵批,判書金履素,慕華館戎器點考進,參判尹尙東入直進,參議朴天衡病,參知柳誼病,承旨洪檍進。以趙錫穆·李趾永·李身晦爲副護軍,以曺允大·沈銖·鄭來百爲副司直,以李洪載曰爲副司果,廣州中軍單李宅永。
大司成前望單子入之。黃昇源落點。
李致中啓曰,新除授大司成黃昇源,方在罷散中,何以爲之?敢稟。傳曰,敍用。
洪檍,以宗簿寺言啓曰,國朝御牒·璿源譜略·王妃世譜,改張印本,明日進呈事,命下矣。進上日時,令日官推擇,則明日未時爲吉云,以此日時,本寺堂上·郞廳·校正官,具儀仗,陪進仁政殿,與承旨,請承傳色,請出改張以入,而奉謨堂奉安國朝御牒·王妃世譜改張書本及奎章閣奉安璿源譜略改張印本,一體同爲陪進,自內閣稟旨改粧,五處璿閣奉安件改張印本,自本寺次第擧行之意,敢啓。傳曰,知道。奉謨堂奉安件權安內閣,待孟朔奉審日,修整,可也。
洪檍啓曰,宗簿提調金鍾正,有稟達事,來詣請對矣。傳曰,所懷書入。
洪檍,以宗簿提調金鍾正言啓曰,璿源譜略修正之役,今幾垂畢,而第八卷目錄第四板,及卷之二十第二板,有不可不照例釐改處,前提調李在簡,已爲稟達,而尙未承指一下敎,故不得擧行,莫重譜牒進御,因此遲滯,事甚惶悚,敢此求對矣。傳曰,更思,二十卷不必新印,懸註處,卽爲洗補,明日進呈,可也。
洪檍,以宗簿寺言啓曰,所懷書入,批旨內更思,二十卷不必新印,懸註處,卽爲洗補,明日進呈事,命下矣。卽當依此擧行,而目錄第四板第二行,亦爲一體洗補,旣有明日進呈之命,中草進呈,何以爲之乎?敢稟。傳曰,中草置之。
傳于李祖承曰,坐直入侍。
洪檍啓曰,臣敬奉聖批,馳往傳諭于南部薰陶坊鑄字洞契,議政府左議政李在協所住處,則以爲,臣再上辭本,恭俟處分,承宣之臣,深夜儼臨,渙宣批旨,辭敎鄭重,賓對進定之命,旣開進身之路,待朝造朝之諭,又示曲諒之意,到此地頭,一倍惶愪,不敢復事辭巽,謹當趁曉趨承云矣。臣旣承偕入之命,姑爲仍留之意,敢啓。傳曰,知道。
洪檍,以備邊司言啓曰,禮曹判書鄭昌聖,行副司直洪秀輔·沈豐之,備局堂上還差有司堂上有闕,代戶曹判書李在簡差下,使之察任,何如?傳曰,允。
洪檍,以成均館言啓曰,今日朝食堂居齋儒生等,有捲堂之擧,而行大司成臣黃昇源未肅拜,知館事臣金鍾秀受由在外,故臣馳詣泮宮,招致諸生,問其捲堂之由,則諸生等書進所懷,以爲臣等伏見昨日傳敎下者,以畿儒之再疏,至有疏頭停擧之罰,又以太學之不能糾正,有泮齋任施罰之敎,臣等惶隕之餘,相顧愕眙,罔知攸措,而第伏念,臣等亦有所受敎矣。恭惟我王大妃殿所下諺敎中,以勿論誰某,討君讎國賊爲敎,辭旨惻怛,義理森嚴,有足以質神明而感豚魚,則爲今日臣民者,孰不沬血飮泣,積誠聲討,而旣有君讎國賊,則誓不共戴,自是臣分之當然。旣曰勿論誰某,則人得以誅,初無中外之異同,臣等亦與齋任,方治疏事,期日叫閽,必討乃已之際,承此嚴敎,畿儒泮儒,同一義理,同一儒生,則畿儒之被罰,亦臣等之被罰,泮任之被罰,卽臣等之被罰,臣以此情地,何敢晏然入堂乎云。臣以聖廟捲堂,事體至重,卽爲還入之由,縷縷開諭,而諸生等,終不回聽,何以爲之?敢啓。傳曰,飭諭意在,敎導儒罰,亦寓禮士,張皇煩浼,有此捲堂,事理不當若是,館堂之徑先草記,亦極未安,從重推考,他儒生,卽爲勸入,仍設食堂後,草記,可也。
洪檍,以成均館言啓曰,本館捲堂草記批旨內,飭意意在敎導,儒罰亦寓禮土,張皇煩浼,有此捲堂,事理不當若是,館堂之徑先草記,亦極未安,從重推考,他儒生,卽爲勸入,仍設食堂後,草記可也事,命下矣。依下敎,他儒生卽爲勸入,而儒生無一人入來者,莫非臣等不能董飭之致,誠不勝惶恐,而莫重聖廟,初旣有捲堂之擧,又將致空齋之境,事體所在,誠甚憫迫,何以爲之?敢啓。傳曰,知道。此非如是之事,則深夜屢瀆,極爲未安,昨日傳敎,旣提君師二字,且其敷說,無非敎誨,則在諸生道理,雖非當着自己之事,固當感戢之不暇,齋任處分,亦出於不能董率鄕儒之致,則居齋儒生,寧有替引之端乎?近來諸生,拘於科臼文字,太不曉義理分數,擧措之如是乖宜,實爲賢關之羞恥,卿等忝居泮堂,不能宣布朝家本意,乃於夜漏將撤之時,復有何以爲之草記,卿等事,尤萬萬駭然,卿等爲先遞差,同成均前望單子入之,待下批牌招,先進去,後謝恩,仍令今日內以他儒生勸入後,草記。
同成均前望單子入之。吳載純·鄭昌順落點。
李在學,以訓鍊都監言啓曰,本局待年軍金致文,外南山立巖近處,中豹皮一頭捉得來納,依例封進,而城外十里內,以單身捉納,極爲嘉尙,卽陞元軍,賞格三升一疋,木綿二疋,布子一疋,依定式施賞之意,敢啓。傳曰,知道。
刑曹啓目,粘熙川郡守吳應常,係是朝官,移義禁府處之,何如?判付啓,保授人名字之換誤,不是異事,年少武弁,疎漏如此,罷黜爲良如敎。
仁陵君李在協疏曰,伏以,臣自承新命,憂惶驚惑,寢夢猶噩,食息靡寧,而尙庶幾積誠哀籲,感回天聽,齋沐封章,顒俟兪音,及夫批旨之下,不惟不準所辭,旣褒寵之,又勸勉之,眷顧優渥,有加於前,史官絡續,恩諭頻繁,惶愧錯愕,直欲鑽地而不可得也。推此以往,每有一番祈免,必致一番恩數,豈忍復以不肖之去就,莫體聖念之開示,故飾例讓之辭,坐徼非常之寵哉?雖然,匪分之銜,承膺無路,具瞻之地,擧措當愼,決不宜徒懷嚴畏,終遂囁嚅而止也。臣請畢暴衷懇,更干宸嚴,惟聖明之垂憐焉。論道調元之任,固非人人所可擬議,而試以挽近所覩記言之,亦須才德俱優,望實兼備,始可取孚於上下,有補於贊襄,而若臣者,登朝今已三十有一年矣。本末長短,淵鑑之所悉燭,儱伺迃疎,國人之所共聞,假使臣不揆愚妄,輕於進取,以資歷,則素淺也,以人望,則至輕也。慈覆之天,仁庇之澤尙可以憑恃無恐,策勵自效,其如民之不與,人之不信,何哉?況世道日漓,人心難平,一有猷爲,醜拙益著,則譏罵謗讟,適足自傷其身而後已。當此之時,殿下縱欲赦臣之罪,全臣之軀,亦有不可得者。臣之眇末一身,雖使肝腦塗地,實無所恨,竊恐有傷於則哲之明,爲累於曲保之德,此臣所以驚徨踧踖,終不敢爲冒進之計者也。噫,殿下,以今日之國勢朝象,爲何等時,而乃使庸陋賤品,廁跡於不敢當之地,着手於至難處之會,輒欲望效於彌綸而調柔之者,此不幾於責聾瞽視聽乎?凡此事理,不待臣言之畢,而聖衷亦必有默諒矣。玆敢不避煩瀆之誅,申控窮蹙之情。伏乞聖慈,天地父母,深軫今日艱危之勢,俯察臣震剝之私,亟收成命,以安賤分,改卜賢德,以濟國事,不勝大願。臣無任戰灼悸恐,瞻望祈懇之至。答曰,省疏具悉卿懇。昨批今諭,罄予至意,況賓對進定明日,專爲卿進身,此時此任,豈或例讓?見方夜漏向闌,急於招延,未遑多語,卿須安心勿辭,待朝筵朝,以副予慇懃之思。仍傳曰,此批答,俄者入侍承旨往宣,與之偕入。
同副承旨李鼎運疏曰,伏以,祗謁園陵,聖孝克伸,日吉辰良,嘉禮順成,臣民欣慶,大小惟均。仍伏念,臣信心冥行,積忤當世,橫遭煩言,自蹈坑坎,刀俎魚肉,何所不至,而全保賤軀,得至今日,莫非我殿下生死肉骨之恩也。跡起草萊而惟殿下拂拭之,身罹鋒鏑而唯殿下袵席之,察臣之蔑裂無學,則庇覆之,閔臣之孤孑靡依,則顧復之,華袞之褒,或出望想之外,甄復之恩,每下衆棄之中,一則父母,二則父母,兄弟三人,竝列朝籍,前後所被,罔非異數,蚤夜相對,呼嵩祝聖。但願以一死,報我殿下洪造之萬一,而狺狺者伺其後,固久矣。臣顧影自危,豈不欲高擧遠引,以效古人色斯之義,而感結生成之恩,勉竭奔走之力,遲回明時,不忍便訣,畢竟顚沛,臣亦自料,果然,向者李命植之筵奏出,而駭機於是乎迫矣。筵話嚴祕,雖不得其詳,而擬望之銓臣,至以此自引,則當日命植之說,可知其萬萬危怖,人言罔極,胡至於斯?彼之藉而搆捏臣者,專在於臣之論李秉鼎一款,而臣於殿下代聽之初,以翔雲事,橫被秉鼎,白地構陷,冤憤所激,不得不辨暴,而以其陷臣一事觀之,可知其心術危悖,故遣辭之際,仍及其平生行迹,當時事實,不過如斯,秉鼎之與師·翰爲仇嫉,卽渠一邊事耳。臣與諸賊,聲氣面目,逈若楚越,臣何由聞而知之?今之持臣者,雖急於爲秉鼎報仇,獨不念自歸於顚倒搆捏之科哉?唐之盧杞,卽李懷光之仇也,陸贄嘗論杞,而懷光作賊之後,未聞以陸贄爲受嗾於懷光者也。臣之疏,在鞫獄四朔之前,則何嘗一毫彷彿於言者之言哉?彼不過綴拾宋翼彦鞫庭之招,而臣於庚子疏中,罄陳顚末,今不待臣言之畢,而想必記有於淵衷矣。臣出入三司,垂二十年,所論列,僅一人,而屢遭毒鋒,流離顚踣,荏苒一紀之後,心若虛舟,事屬夢境,而乃以風馬牛不相及之說,架虛鑿空,拖東引西,直驅臣於罔測之地。吁,亦憯矣,從今以往,自分謝迹周行,沒齒田間。不意慈覆之天,不忍終棄,銀臺除名,荐下夢外,臣以首頓地,不覺涕泗之被面,聖恩愈隆,縱感收簪之眷,世路至艱,益急下石之謀,中夜怖畏,寢夢屢驚。今雖欲憑恃寵靈,冒沒出膺,毒螫之來,捷於影響,比如枯木生華,僅葆殘春,而一遇不仁之人,動搖之,摧殘之,無復餘地,竊恐上天雨露之澤,亦無所施矣。抑臣又有所慚痛欲死者,臣之所遭,在於前年八月晦日,而四日之後,緣臣父病,請急而出,始聞晦日賓筵,有驚怖之言,而臣則裒如充耳,晏處職次,此自有近密以來所未聞者。臣雖顚死丘壑,無人拯濟,撫念身世,寧不悼傷,以何顔面,更對當世士夫哉?今臣滓穢之蹤,不宜復汚朝端,姓名三字,不在東西仕籍,則山樵水漁,無適不宜,名途一念,已屬前生,又何必呶呶較辯,以效閭巷相鬨之習?草草短疏,字字腔血,仰首鳴號於天地父母之前。伏乞聖慈,俯諒危苦之情,特垂終始之恩,亟命鐫削臣職,俾臣得以優閒,自在歌詠聖澤,以終餘生,不勝幸甚。答曰,省疏具悉。爾其勿辭察職。
丁未二月二十八日辰時,上御誠正閣。都承旨入侍時,行都承旨李致中,記事官金孝建·李相璜·金祖淳,以次進伏訖。上曰,關東有何民弊乎?致中曰,蔘弊爲第一難支之端,而矯捄之道,前後道臣及繡衣,皆爲陳聞,而實無好道理矣。上曰,右副承旨入侍。賤臣承命出,與右副承旨洪檍,追入進伏訖。上曰,箕伯入來乎?檍曰,今日呈肅單,而不爲入來,故俄者請罪矣。命書傳敎曰,聞已肅命,使之入侍,更聞初無入來之事,而肅單之混呈,不可無飭,該監司推考,通禮院官員拿問處之。崇品重臣之出按藩任,卽左遷也,至於今番,則除拜在於所遭之餘,亦無異於外補,外補寧有辭不赴之例乎?另加催促,斯速肅命。命退,諸臣以次出。
丁未二月二十八日申時,上御重熙堂。禮房承旨入侍時,右承旨徐鼎修,假注書趙台榮,記事官李相璜·金祖淳,檢校待敎李崑秀,以次進伏訖。上曰,惠堂入侍。出榻敎賤臣承命出,與惠廳堂上徐有隣偕入進伏。上曰,新昌縣監南履範,一司除署經。出榻敎賤臣承命出,分付。上曰,熙川郡守旣命拿來,今日政作闕,出代與否知來。賤臣承命出,回奏曰,熙川旣非交代之郡,故雖値拿來之命,不爲作闕云矣。上曰,卽爲作窠,今日政差出事,分付。賊臣承命出傳。命書傳敎曰,昨批悉布予意,意謂卿待漏肅命尙稽幡然,豈勝更遣史官,申諭延佇之思?須卽出仕,用副至意事,傳諭于左議政,仍與偕入。又命書別諭右議政兪彦鎬曰,卿胄筵舊僚也。與文衡,朝夕予,左右予,予之結知於卿等者,自有以焉。枚卜于卿,意豈亶然?此時此任,政須醎酸之適宜,矧卿所存,本稱端的,仰成之地,何憂乎承弼?玆因傳諭之行先及簡畀之意,卿其諒此,待新伯到界,上來肅命。仍命退,諸臣以次退出。
丁未二月二十八日申時,上御誠正閣。召對入侍時,參贊官洪檍,侍讀官李羽晉,檢討官李太亨,閣臣李崑秀,假注書李德鉉,記事官李相璜·金祖淳,以次進伏訖。上命進講。羽晉等,以次讀奏名臣錄韓琦傳訖。上命陳文義,羽晉曰,韓琦之安撫西川,全活流民,至於一百九十餘萬,蓋其措置有方,生糓有道,以致盡意賙賑,而無匱乏之患矣。然而人才不古,措置非易,苟求生穀之道,無出於民無遊食,野無曠土,顧今歉荒溢目,丙乙軫憂,諸路之設賑方張,飢民之望哺斯切,所以區劃措置之方,雖未知如何,而第彼當賑之民,非窮獨無依,則乃遊食無賴之徒,不止於飢歲之待哺,未嘗以豐年而無之,而外邑之賑資有限,此輩之飢困無已,以有限之資,周無已之飢,雖有智者,亦何以善其後乎?倘因寄命於賑政,悉令戮力於南畝,各自爲食,俾有恒産,則不但爲生穀之道,實命於古聖王制民産之義矣。伏願申戒守土之臣,另思措置之策,痛禁遊食之弊,期有歸農之效焉。上曰,言甚好矣。依爲之。下番亦陳文義,可也。太亨曰,古昔帝王之化民成俗也,必以身先之,伏願深留聖意焉。上曰,言甚好矣。閣臣亦陳文義,可也。崑秀曰,上下番,已盡達矣。上曰,參贊官亦陳文義,可也。檍曰,上下番已盡達,臣無可達之辭矣。羽晉曰,繼講冊子,纔以大學命下,而取考本館日記,則庚子進講時,自御製序文始講,而伊時諸講官所講冊,以春坊冊子取用,故皆有御製文矣。至於今番,遍考本館及芸閣冊子,則只御覽冊一件外,餘無序文之入刊者,始講自止,不可不一番稟定,故敢此仰達矣。上曰,自大文當進講矣。命書傳敎曰,年前因避辭,筵敎丁寧,到今,但當有除卽膺,至於李秉鼎,自是異於人者。與之呶呶,徒取惹鬧,何其不思之甚?同副承旨李鼎運牌招,申飭察任,此後更無敢追提往事。又命書傳敎曰,明日次對有命,備堂中,如有可以還差人,今日草記啓下事,言于廟堂。又命書傳敎曰,近聞有實恙,大司成許遞,前望單子入之,待下批牌招察任。命退,諸臣以次退出。
丁未二月二十八日初更,上御重熙堂。坐直承旨入侍時,左副承旨李祖承,假注書李德鉉,記事官李崑秀·金祖淳,以次進伏訖。上曰,同副承旨牌招。出榻敎命書傳敎曰,大司成聞有實故,許遞,政官待明朝牌招開政,待下批牌招察任。同知館事有擧行事,使之待開門來待。命退,承史以次退出。
上在昌德宮。停常參·經筵。
初昏,流星出天中淡雲間,入西方天際,狀如拳,尾長三四尺許,色赤,光照地。
李在學啓曰,禁衛營將官來言,今日本營軍兵,日次私習云矣,敢啓。傳曰,知道。
李在學啓曰,御營廳將官來言,今日本廳軍兵,日次私習云矣,敢啓。傳曰,知道。
李在學,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李鼎運曰,大臣·備局堂上引見。
傳于李致中曰,左副承旨入侍。
傳于李在學曰,禮房承旨入侍。
傳于洪檍曰,同副承旨入侍。
以吏曹參議李集斗,牌不進罷職傳旨,傳于李致中曰,許遞。
有政。吏批,判書尹蓍東進,參判李秉模進,參議未差,承旨李致中進。啓曰,大司成今當差出,而擬望之人乏少,承旨外任竝擬,何如?傳曰,以在京無故人差出。以尹師國爲大司成,宋載經爲知經筵,金鍾正爲判義禁,洪良浩爲知春秋,金憙爲繕工提調,故判書李景祜贈領議政例兼,左議政李在協考,知經筵鄭好仁,同經筵宋載經。
兵批,判書金履素進,參判尹尙東入直進,參議朴天衡病,參知柳誼病,承旨李在學進。以李吉普爲僉知,李期鵬爲內禁將,金益彬爲宣傳官,李瀷爲五衛將,姜義性·兪彦俊爲景福將,吳文常爲都摠經歷,洪龍壽·鄭麟采·李東燁爲武兼,申大謙爲副護軍,金憙爲副司直。
事變假注書尹光顔奉命,代以李益恢爲事變假注書。
李在學啓曰,事變假注書李益恢,時無職名,令該曹依例付軍職,冠帶常仕,何如?傳曰,允。
以刑曹平山府殺獄罪人崔岳只獄案査啓,傳于洪檍曰,平山此獄,以疑獄之體,具淫獄之情,䵝黯醜悖,姦僞多端,閱歲看詳,迄未剖決,若斷以疑獄也,則崔女未必償命,斷以淫獄也,則朴女宜亟洩冤,非無涇渭於其間,遙度異於面稽。且況前伯·後伯跋辭逈殊,雖欲一扶一抑,奈此似疑似淫,三讞於秋官,再詢於大臣,僉見各相矛盾,無從以歸一,最是領相議中,遣使按問云云。實合予衷,雖年少資淺,而抄登考閱,首尾參聞,檢校待敎李崑秀,平山府按覈御史差下,當日辭朝,眼同會査,捧招以來,前後文案及收議,竝封下一體齎去。
李在學啓曰,禁衛大將徐有大,以本營習陣,明日出去矣。兼帶右捕將命召及大將牌·傳令牌,何以爲之乎?敢稟。傳曰,仍佩往來。
備忘記,平安監司李命植下直,長弓一張,長箭一部,片箭一部,筒兒一箇賜給。
徐鼎修,以禮曹言啓曰,因綾恩君具允明所啓,大臣收議傳曰,卿等亦如予意,依大臣議施行,仍令該曹往復大臣釐正儀註後,具別單草記,待下批,載錄於通補及新編太學誌可也事,命下矣。文廟親行釋奠禮儀註及親行酌獻禮儀註,議于大臣,釐正草出,故別單書入,以備上裁之意,敢啓。傳曰,知道。
李鼎運,以義禁府言啓曰,京畿監司徐有防啓本,據刑曹粘目內,廣州前府尹柳焵,移本府處之事,允下矣。柳焵今方待命,卽爲拿囚之意,敢啓。傳曰,知道。
李鼎運,以義禁府言啓曰,保放罪人李晢還囚後,捧口招之意,敢啓。傳曰,知道。
李鼎運,以義禁府言啓曰,時囚罪人李哲口招公事判付內,爲先定配,次決放,功議區別減等,今日內,定配所草記事,命下矣。李晳,七代祖廷馨,扈聖原從功臣云,功減一等,忠淸道海美縣夢熊驛徒三年定配,而以判付內辭意,具罪目,依例發遣府書吏,押送配所,何如?傳曰,允。
李鼎運,以義禁府言啓曰,平安監司兪彦鎬査啓內,三和府使李格爲先罷黜,其罪狀,令攸司稟處事,啓下本府矣。李格時在任所云,依例發遣府書吏,交代後拿來,何如?傳曰,允。
李在學,以御營廳言啓曰,本廳本牙兵姜福得,城外獵雉之際,得聞漢江越邊宣陵火巢外,有虎患之報,挺身越去,邂逅逢着小虎一頭,一砲緊中,仍爲捉納,故玆以封進木三疋,布二疋,依例施賞,而渠是無料牙兵,與元軍有異,任自越江之罪,特爲分揀之意,敢啓。傳曰,知道。
李在學,以守禦廳言啓曰,本廳左別將沈釋之,身病沈重,勢難察任,今姑改差,何如?傳曰,允。
徐鼎修,以成均館言啓曰,本館捲堂草記批旨內,此非如是之事,則深夜屢瀆,極爲未安,昨日傳敎,旣提君師二字,且其敷說,無非敎誨,則在諸生道理,雖非當着自己之事,固當感戢不暇,齋任處分,亦出於不能董率鄕儒之致,則居齋儒生,寧有替引之端乎?近來諸生,拘於科臼文字,太不曉義理分數,擧措之如是乖宜,實爲賢關之羞恥。卿等忝居泮堂,不能宣布朝家本意,乃於夜漏將撤之時,復有何以爲之草記,卿等事,尤萬萬駭然,卿等爲先遞差,同成均前望單子入之,待下批牌招,先進去後謝恩,仍令今日,以他儒生勸入後,草記事,命下矣。臣等伏奉聖敎,馳詣泮宮,他儒生勸入後,仍設朝食堂,臣等則退去之意,敢啓。傳曰,知道。
禁府啓目,廣州前府尹柳焵原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
左議政李在協箚曰,伏以,臣於相職,豈有一半分堪承之望,而仰感恩數,俯怵義分,冒昧登筵,愧汗浹背,臣旣已膺命矣。所兼金吾經筵春秋館及繕工監提調之任,法不當仍帶,乞令該曹照例遞改焉。答曰,省箚具悉卿懇所辭依施。仍傳曰,此批答,遣史官傳諭于左議政。
敎平安監司李命植書,王若曰,漢廷良二千石,古難其人,箕封餘四十州,今屬之子,玆撤八座卿月,俾爲一路福星。惟卿立朝老成,經事鍊達,夷險燥濕之不避,夙著精白一心,淸愼恬納之自持,所貴寒素本色,柳觀察之歷典南臬,才長旬宣,張益州之重荏西川,民忘歲歉,秉銓選而主京察,甄別注措之稱平,掌詞院而參廟謨,文學政事之俱備,惟前後殆遍於揚歷,顧內外無間於重輕。眷玆關西一區,實爲海東重鎭,浿之人物甚盛,素稱繁華舊都,遼·瀋之疆土相連,最是關防要地,路織冠蓋,實供億之難支,山採蔘銀,奈民庶之趨利,矧今日遞易之太數,想一方凋弊之多端,蔀屋之生利益艱,莫云前歲之稍稔,勅庫之經費漸耗,蓋由積年之因循,苟非通敏鍊熟之才,孰任整頓撫摩之責?玆授卿以行平安道觀察使兼兵馬水軍節度使都巡察使管餉使平壤府尹,卿其無替予訓,克恢乃猷,推前日灣尹之治,須念武力之不競,以昔年鎭菜之手,宜先邊政之尙嚴,惟承流宣化之方,毋庸勉勵,顧蘇殘祛弊之責,庶副倚毗,其餘稟裁,自有成憲,廉貪必察於長吏,黜陟惟明,疾苦先問於小民,惠澤宜究,專畀方面,縱寬西顧之憂,逖違重宸,應結北望之戀,行且召矣,往其欽哉。故玆敎示,想宣知悉。知製敎臣嚴思憲製進。
丁未二月二十九日辰時,上御誠正閣。大臣·備局堂上引見入侍時,行左承旨李在學,假注書趙台榮·李德鉉,記事官李相璜·金祖淳,左議政李在協,左參贊金魯鎭,行禮曹判書鄭昌聖,行副司直徐有隣·徐有寧,兵曹判書金履素,知敦寧徐有慶,行副司直李柱國·李敬懋,漢城左尹徐有大,吏曹參判李秉模,行副司直金持默,以次進伏訖。在協曰,臣非敢以大臣自居,而迫於恩命,旣登筵席,敢此問候矣。日氣不適,此時聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。上曰,予意已悉於前後傳諭,而以今世道人心,欲求坐鎭之人,則捨卿其誰?此時枚卜,予意誠非偶然矣。在協曰,臣之今日出肅,蓋緣辭章,未蒙允許,登筵陳懇,庶幾體諒,故冒沒入來矣。臣之萬萬不稱,已悉於辭疏,而儱侗疎闊,最居人下,雖在百執事之末,猶無堪當之望,此實同朝之所共知也。至於此任,豈非千不近萬不似耶?國之置相,所關,何如?道德才猷,尙矣無論,而或有勤勞王事之人,或有宣力四方之人,前後居是職者,皆有可取者存,而臣則本無寸長,立朝三十餘年,無一半分效勞之事,今乃苟然充數於此任,則一世之人,將以爲何如也?文字拙訥,不能仰格天聽,別諭批旨,徒辱恩寵,惶隕震迫,益無所措,不得不更此仰陳,而愧悚之極,不能畢暴所懷,特推天地生成之澤,俯賜矜察,收還誤恩,是臣區區之至懇也。上曰,卿言過矣。相職之重,不必取於宣力四方。卿雖曰本無才能,予於卿,有歎服者,卿之向爲西銓也,臨急除拜,猝當大政,而注擬之際,毫無差錯,已知卿之素有內蘊也,卽此一事,亦非人所難及處耶?卿之初疏中,歇後作相之語,何其自謙之太過也?在協曰,歇後二字,猶是雅稱,臣則豈但以歇後言之也?如臣無似,濫叨此任,顚沛之慮,猶屬臣一己事,而其於人心之不服,公議之不與,何哉?臣之祈免,實出於斷斷血忱,惟願俯察而亟許焉。上曰,前右相枚卜之時,予果言及於卿,而今番則領相在家枚卜,而卿名入於其中,一世公議,豈非大可見耶?予之所取於卿者,爲卿之不修邊幅,不循例套也,卿何爲例讓耶?在協曰,作相後五日出肅者,前所未有,臣豈爲循俗例讓之言乎?上曰,曾有一疏出肅者,又有卽日出膺者,卿之五日出肅,何謂無例耶?目今元輔調疴,端揆在藩,廟務多滯,須爲次對,可也。在協曰,縷縷陳懇,終未蒙曲諒之恩,尤不勝萬萬惶悶矣。仍奏曰,臣倉卒肅命,不敢以大臣初筵,別有所建白,而請以嘗隨諸大臣後,同聲仰請者,略陳之。昨冬以後主勢之孤危,國事之岌嶪,凜如一髮,思之心寒,而以下一行刀削公議則太咈,將至於國不國人不人之域,及夫匡運變出之後,尤不可不亟除,而殿下以萬萬不忍聞之下敎,勒制群下,蒼黃逬出,景色遑遑,此豈所望於聖明乎?王法終不可屈,輿憤終不可遏,而聖人辭敎,恐不宜如是過中,繼自今,深留聖意,凡於辭令之間,益加審愼,使群下得以盡言區區之望也。上曰,當留意矣。出擧條在協曰,五九月喪變,尙忍言哉?慈敎誕宣之後,群疑轉甚,痛冤益切,其所究覈之道,靡不用極,然後君讎可復,臣心可定,而殿下每以無的爲敎,果有指的,則何待究覈?以其無的也,故必欲究覈,先自逆醫·乳媼,次次究覈,則端緖庶或有可得之道,亟允臺臣之請,以洩神人之憤焉。上曰,前已悉諭矣。出擧條在協曰,賑政方張,聖念冞勤,凡所以賙窮息肩之政,靡不用極,賑穀則輒皆準許,饑口則勿令減削。至於大同停退,又是無前惠澤,德意所及,孰敢不殫竭奉承,而最是不設賑之邑,農形雖或差間,民勢必不懸殊。若謂以非賑邑,而小忽接濟之方,則顑頷之憂,殆無異於賑邑,無論之次·稍實邑,必令詳察民勢,計戶均糶,所謂各廳及班戶別還,一切嚴防,俾無穀物不敷之患。至若無土至窮之類,隨時救急,俾免顚連,而爲守令者,一或慢忽,不待考績,爲先狀聞論罪之意,申飭諸道道臣,何如?上曰,依爲之。出擧條在協曰,節使之回齎來彼咨中可答者,爲三道,一則奉上諭事也,一則加賞也,一則謝恩方物收受後折賞也。依近例,以前頭使行奉表稱謝之意,令文任合撰一咨,入送鳳城,轉致北京,而一起無方物謝表,付諸今年節行之意,分付於該曹及該院,何如?上曰,依爲之。出擧條昌聖曰,各陵保軍·煙戶雜役及兒弱,無定數,故陵寢所奉邑守令之欲爲査定陵官之紛紜頉報,作一弊端,不可不一番釐正矣。臣意則京畿監司與守令及陵官,互相往復,爛漫商確後,煙戶之役,兒弱之數,著爲定式,以爲永久遵行之地,何如?上曰,依爲之。出擧條昌聖曰,再昨年元陵位田,因特敎,以楊州·驪州所在各營門各衙門屯田畓三十五結八十餘卜,換劃以給,而其中或免稅,或未免稅云,依各陵例,盡爲免稅,使陵軍便宜耕食之地,何如?上曰,依爲之。出擧條昌聖曰,昌原儒生等上言,以爲右相盧守愼家,有孔夫子畫像,其後孫,次次傳奉於家中云,而仍請營建影堂,事體道理,極爲䙝越,不可不一番筵白,故敢達矣。上曰,大臣之意,何如?在協曰,臣之待罪禮判時,曾已防塞,而其所䙝越,誠如重臣之言矣。上曰,可謂駭然矣。闕里祠,在於尼城耶?昌聖曰,然矣。上曰,使之奉安於闕里祠,可也。上謂有隣曰,泮儒事,誠駭然矣。他儒生尙未勸入耶?有隣曰,姑無入來之人矣。上曰,近來儒生,輒行朝廷事,大臣·臺閣之責,無不替而行之,日前領相及文衡,亦以此事,深以爲非,而至於今番事,尤爲駭然矣。八道儒生,各自陳疏之後,畿儒又爲再疏,如此,則八道,又將各爲再疏,非但再疏,亦必爲三疏·四疏,非徒事體之可駭,其爲民邑之弊,亦當如何也?若欲陳疏,則與館學儒生聯陳,可也,諸道儒生,合而陳之,亦可也。不此之爲,道道各陳,寧有如許事乎?究其本,則在於太學回通,故疏頭則停擧,齋任則施罰,在諸生,有何引義之事,而不顧空齋之體重,遽爲捲堂之擧者,豈不萬萬怪駭乎?今之儒生,專力於科臼文字,全昧於義理分數,故每有此等之事,誠非細憂矣。今番處分,事件各異,待士自待士,國體自國體,昨日同知館事之泛然草記,亦是不善爲之事矣。今日入侍卿宰,皆有子弟,須各入送于太學,設行食堂,而雖非生進,亦以寄齋生入參,可也。承旨筵退後,以此申飭於同知館事,使之卽爲勸入,而館堂之子弟,亦令入參之意,分付,可也。有隣曰,昨年兩湖收租,不啻大縮,而今番湖沿,又有三分一停退之命,通計兩湖稅穀,不及常年之一道,船隻推移,綽有餘裕,裝發上納等節,一準事目,限擧行,雖以木大同言之,木邊皆爲純錢收捧,比前稍歇,亦令限內,無遺畢納,而如是筵稟知委之後,若或視同例飭,因循過限,則當該守令,依事目拿問嚴勘,不飭道臣,一體論責之意,出擧條行會,何如?上曰,依爲之。出擧條上曰,新箕伯尙無動靜耶?在學曰,昨日新箕伯送言於臣等以爲雖承嚴敎,廟薦,不可謂以外補自來處義,決難出肅云矣。上曰,箕伯事,誠未安矣。飭敎已至經宿,而謂以廟剡,異於特補,如是逡巡,殆同自劃,事體所在,寧不寒心?終莫能勉出下送,則今日國綱,一壞於前右相,又一壞於此重臣,到此,予豈多諭?平安監司李命植,從重推考。旣用外補之例,何可遲滯辭朝?嚴飭肅命,仍令當日辭朝。出傳敎上命書榻敎曰,吏曹判書更爲牌招。命退,諸臣以次退出。
丁未二月二十九日未時,上御誠正閣。同副承旨入侍時,同副承旨李鼎運,假注書李德鉉,記事官李相璜·金祖淳,以次進伏訖。上命書傳敎曰,璿源譜略修正時,跋文製述官大提學金鍾秀,半孰馬一匹賜給,御牒書寫官兼校正官知敦寧李澧,本寺正李命勳竝加資,提調趙璥·李在簡·金鍾正,俱日淺,兒馬一匹賜給,主簿申宅和,直長崔鵬海,竝依例陞敍,書寫忠義衛相當職除授。今番旣不設廳,書寫官盡員,計士以下員役·工匠等分等,令該曹參考可據前例施賞。又命書傳敎曰,昨因別諭略及其時事,想已聞悉,且於職事,有面諭者,文衡明日上來事,卽爲分付。又命書傳敎曰,一違似然,飭敎之下,再招不進,事體所在,誠極未安,本館且有擧行事,行大司成尹師國推孝,此傳旨勿施,更加申飭,斯速行公,仍令齋任儒生,施罰後,草記。命書榻敎曰,大司成更爲牌招。命退,承史以次退出。
丁未二月二十九日未時,上御誠正閣。藥房提調持湯劑入侍,平安監司同成均,同爲入侍時,行都承旨李致中,假注書李德鉉,記事官李相璜·金祖淳,藥房提調李在簡,同成均鄭昌順·吳載純,平安監司李命植,以次進伏訖。上進服湯劑。在簡曰,朝晝異候,聖體,若何?上曰,一樣矣。上命箕伯進前,曰,卿之出去,可謂左遷,何必辭避也?命植曰,臣遭人臣不敢聞之語,臣何敢殫冠束帶,復廁人類乎?臣雖無狀,職忝崇班,一出一處,四方觀之,臣雖恩命所迫,義分是愼,不得不出膺是命,而廉恥都喪矣,一世之人,將以爲何如,亦豈不貽羞朝廷乎?上曰,過矣。所遭今何更提?卿之子,頃以注書任使,其爲人,甚可愛矣。卿雖出去,卿之子在,豈非好乎?命植曰,惟望體諒,以遂生成之澤。上曰,過矣。關西雖無不段弊端,發賣之爲弊也,久矣。年前特敎申飭,而不見其效,反受其害,此不可不深思革弊之方,而且懲墨之政,亦所當振。此時西任,非卿伊誰?卿須下去,勉勵爲之。仍命退,諸臣以次退出。
上在昌德宮。停常參·經筵。
辰時,日有兩珥。
李致中啓曰,副摠管李義行,旣在闕中,不爲肅謝,直爲出去,事甚未安。推考警責,何如?傳曰,允。
李鼎運啓曰,大司憲李度默,掌令吳鵬南,持平宋煥德,牌招啓辭未下,執義宋銓,掌令閔彝顯,持平李周顯俱在外,監祭茶時之意,敢啓。傳曰,知道。
傳于洪檍曰,禮房承旨馳詣宗廟·景慕宮,奉審摘奸以來。
傳于李祖承曰,禮房承旨入侍。
李鼎運啓曰,賑恤廳郞廳來言,字恤考,修正次請出矣,敢啓。傳曰,知道。
傳于李祖承曰,漢城判尹來待。
傳于李致中曰,同副承旨,與判尹入侍。
李鼎運啓曰,左邊捕盜大將李漢泰,以御營中軍,明日本營習陣,出去矣。所佩命召及大將牌·傳令牌,何以爲之?敢稟。傳曰,仍佩往來。
李鼎運,以成均館言啓曰,傳曰,廷議士論,本不相關,觀於近日貌樣,儒生行廊廟,臺閣之事,自此大臣·臺臣,將袖手,無所猷爲,豈但曰越俎而已?爻象漸覺不佳,予雖否德,君師之位,決不宜任渠徑情,況於日前,兩道疏擧提飭,不啻丁寧,而今日見畿儒疏本,此是再擧,尤係不當,不可以遣辭拶逼之異於兩道儒生而一味寬恕,此等處,必須明賜處分,可以正士趨尊朝廷,不惟是也。畿儒今又再擧,外此七道,安知無效?尤如是,則民邑又受困,寧有如許事?由前由後,此疏不可例批。京畿再疏儒生疏頭,爲先停擧。且以儒疏事例言之,道道邑邑,迭相來呈,前所未有之事,大抵致此紛紜,專由太學之不能糾正,太學齋任,令泮長施以儒罰,此後更以各道各邑,分秩呈疏者,太學無得許決於通文,一體申飭事,命下矣。臣於昨夜,馳詣泮宮,今日新差兩齋任,使之齋會後,前齋任孟賢大,施以儒罰,仍揭罰目,更以各道各邑之分秩呈疏者,自太學,無得許決於通文事,亦爲申飭齋任之意,敢啓。傳曰,知道。
丁未二月三十日巳時,上御誠正閣。同副承旨與漢城判尹入侍時,同副承旨李鼎運,假注書李德鉉,記事官李相璜·金祖淳,漢城判尹鄭昌順,以次進伏訖。昌順曰,每式年成籍後,江都件,翌年春例,自臣府郞官持往江都舊籍曝曬後,竝與新籍藏置矣。庚子·癸卯式帳籍藏置時,有待秋擧行之命,蓋以災年貽弊故也。且當歉歲,依近例,待秋擧行,何如?上曰,依爲之。出擧條命退,承史以次退出。
丁未二月三十日酉時,上御重熙堂。禮房承旨入侍時,右承旨徐鼎修,假注書李德鉉,記事官李相璜·金祖淳,以次進伏訖。上命書傳敎曰,再明,詣慶熙宮,翌午,行茶禮,還宮,該房知悉。百官行禮置之,隨駕官及軍兵,依前爲之。命退,承史以次退出。
上在昌德宮。停常參·經筵。
自午時至酉時,灑雨下雨,測雨器水深一分。
自初昏至夜五更,灑雨下雨,測雨器水深一寸八分。
李致中啓曰,判義禁金鍾正,除拜後過三日,不爲出肅,依定式推考警責,仍卽牌招察任,何如?傳曰,允。
李致中啓曰,明日大駕詣慶熙宮後,王大妃殿·惠慶宮問安,何承旨進去乎?敢稟。傳曰,同副承旨進去。
李在學啓曰,禁衛營將官來言,今日本營軍兵,日次私習云矣,敢啓。傳曰,知道。
李在學啓曰,西北別付料親臨試射,每年春季朔初一日取稟事,曾有定式矣。今春季朔試射,以何日爲之乎?敢稟。傳曰,初十日爲之。
傳于李致中曰,禮房承旨入侍。
李致中啓曰,初二日國忌正日,初三日動駕,初四日初五日國忌齋戒正日相値,視事頉稟之意,敢啓。傳曰,知道。
傳于李鼎運曰,坐直承旨入侍。
以京畿監司狀啓,工曹判書金鍾秀病重不得上去事,傳于李鼎運曰,不必如是言病,職務且無時急相妨之事,親病之難於離捨,亦因日前召命,已聞知,差待親病身病少間,暫令上來登筵事,回諭,此狀啓還下送,堂錄到今勢難遲待,從近爲之事,都堂知悉。
傳于李鼎運曰,未下直守令邊將,皆令當日辭朝。
李在學,以都摠府言啓曰,今三月初二日慶熙宮經宿動駕時,侍衛不可不備員,而摠管十員內,都摠管金鍾正·鄭好仁,副摠管李義行,俱有身病,副摠管尹承烈受由在外,寶劍及侍衛,將不得備員,身病在外人員,合有變通之道,令政院急速稟旨變通,以在京無故人,卽爲口傳差出,以爲備員侍衛之地,何如?傳曰,允。
李鼎運啓曰,因都摠府草記,明日動駕時,侍衛不可不備員,而都摠管金鍾正·鄭好仁,副摠管李義行有身病,副摠管尹承烈在外,令本院稟旨變通事允下矣。身病及在外人,合有變通之道,何以爲之?敢稟。傳曰,許遞。
有政。吏批,判書尹蓍東進,參判李秉模式暇,參議未差,行都承旨李致中進。以曺允大爲吏曹參議,金持默爲右尹,洪良浩爲分內局提調,吳泰詹爲忠勳都事,李義肅爲開寧縣監,知敦寧李澧今加正憲,宗簿正李命勳今加通政,加資事,承傳。
兵批,判書金履素病,參判尹尙東病,參議朴天衡入直進,參知柳誼病,行左承旨李在學進。以黃昇源·李集斗爲副司直,李益恢爲副司正。
兵曹口傳政事,以李聖圭·吳載純爲都摠管,李宜老·洪秀輔爲副摠管。
傳于李鼎運曰,懸頉及在外摠管許遞,前望單子入之。
摠管前望單子入之。都摠管雲峯君杺,副摠管任嵂落點。
李鼎運,以兵曹言啓曰,今三月初二日大駕詣慶熙宮經宿時,內外入直巡邏等事,依時御所例擧行,而忠翊衛·忠壯衛等,依前例勿爲入直事,分付,何如?傳曰,允。
以兵曹侍衛節目,傳于李鼎運曰,扈衛軍官入直,置之。
李鼎運,以訓鍊都監言啓曰,今三月初二日,慶熙宮經宿時,依兵曹節目,興化門元內入兩處入直軍二百名,將官率領,挾輦侍衛,北一營馬兵五十名,西營步軍五十名,新營標下軍四十名,各其將官率領赴陣,解嚴後,竝仍爲入直,巡邏等節,依例擧行,而依定式,崇義門則永肅門入直局出身二十二人除出,局別將率領入直,集賢門軍三十名內折半入直,還宮後依前準數入直,而竝待標信擧行之意,敢啓。傳曰,知道。局出身,今番勿爲入番,可也。
李鼎運,以御營廳言啓曰,今此慶熙宮經宿時,依兵曹草記,內外入直及巡邏等事,以時御所例擧行之意,敢啓。傳曰,知道。
李致中,以宗簿寺言啓曰,璿源譜略,今已修整進上矣。頒賜件,依例收聚,改張還給,何如?傳曰,今番置之。
李鼎運,以內醫院言啓曰,分提調洪良浩受由在外,許遞,其代令該曹口傳差出,何如?傳曰,允。
吏曹口傳政事,以吳載純爲分內局提調。
傳于李鼎運曰,甘入夜霈然,明日動駕時,軍兵沾濕宜念,設或止歇,亦當泥濘,明日以後値坐齋,動駕退行於初八日,此意卽爲分付,俾勿等待。
李在學,以司僕寺言啓曰,內乘李海愚,御史軍官昨已啓下矣,兩闕番次,極其苟艱,勢難仍帶往來,而以御史軍官,變通內乘之任,事體殊涉未安,啓請單子中改付標事,分付該曹,何如?傳曰,內乘改差,口傳差出。
兵曹口傳政事,以任聖尹爲兼內乘。
刑曹啓目,粘泗川縣監金胤行,係是朝官,移義禁府,何如?啓,傳于李鼎運曰,依允。勘律則當奪告身,尤甚邑宰之一日曠官,可悶,此邑非罷拿,則爲中下之窠,迎送民無以息肩,有難遲待置對後照律,爲先改差,必以有履歷剛明人,令該曹口傳各別擇差,待下批仍卽辭朝,催促下送,自有赴任狀啓,無敢遲滯事,仍令申飭。
丁未三月初一日辰時,上御重熙堂。禮房承旨入侍時,右承旨徐鼎修,假注書李德鉉,記事官李相璜·金祖淳,待敎尹行任,以次進伏訖。上命書榻敎曰,政官牌招開政。命退,承史以次退出。
丁未三月初一日酉時,上御重熙堂。坐直承旨入侍時,左副承旨李祖承,假注書李德鉉,記事官李相璜·金祖淳,待敎尹行任,以次進伏訖。上曰,留院公事入之。賤臣承命出,持入進伏訖。上命書榻敎曰,明日出宮門路,以協陽門爲之。命退,承史以次退出。
上在昌德宮。停常參·經筵。
白師謹啓曰,禁衛營將官來言,今日本營軍兵,日次私習云矣,敢啓。傳曰,知道。
白師謹啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李致中曰,同副承旨入侍。
傳于李致中曰,召對爲之。
李致中啓曰,左承旨李在學,今日不爲仕進,卽爲牌招,何如?傳曰,許遞。
李致中啓曰,吏曹假郞廳來言,承旨有闕,政事取稟。傳曰,前望單子入之,待下批牌招察任。
承旨前望單子入之。沈有鎭落點。
有政。吏批,判書尹蓍東進,參判李秉模內閣進,參議曺允大牌不進,承旨李致中進。以洪明浩爲大司諫,以李濟萬爲執義,以盧廷良爲司諫,以沈銖·崔守忱爲持平,以金方行爲正言,以嚴思允爲義禁府都事,以任嵂爲喬桐府使。
有政。兵批,判書金履素病,參判尹尙東病,參議朴天衡入直進,參知柳誼病,承旨李鼎運進。副司直單李在學。
吏曹口傳政事,以沈能寬爲泗川縣監。
傳于李致中曰,左承旨右承旨俱聞有實病,右副承旨聞有實故,竝許遞,前望單子入之,待下批牌招察任。
承旨前望單子入之。曺允大·李勉兢·白師謹落點。
兵曹口傳政事,以徐鼎修爲副司直。
李勉兢啓曰,新除授承旨曺允大,方在罷散中,何以爲之?敢稟。傳曰,敍用。
傳于李祖承曰,承旨李勉兢受書傳敎,則現告可謂誤捧,原傳旨付標。
傳于李勉兢曰,摠管前望單子入之。
摠管前望單子入之。副摠管申大謙落點。
李致中啓曰,未下直守令辭朝事,命下矣。開寧縣監李義肅,諫院則旣已署經,憲府則不得備員署經云,除在外·疏批未下外,大司憲李度默,卽爲牌招,以爲署經之地,何如?傳曰,允。
李致中啓曰,大司憲李度默牌不進推考傳旨今方捧入,而開寧縣監李義肅,諫院則已爲署經,憲府則尙未備員署經云,大司憲李度默,更卽牌招,以爲署經之地,何如?傳曰,允。
李致中啓曰,大司憲李度默再牌不進推考傳旨今方捧入,而開寧縣監李義肅,憲府尙未署經云,所當更請牌招,而係是一日三牌,何以爲之?敢稟。傳曰,旣無別般情勢,豈敢如是?此啓辭勿施,更爲牌招,在外及未肅拜諸臺竝許遞,仍卽備員署經。
備忘記,別提金必彦,弓房司鑰差下。
傳于李勉兢曰,不過申飭,年少之人,似不諳前例,定配罪人張錫胤放送。
以開城留守民家失火事狀啓,傳于李勉兢曰,被燒民戶,至於此多,窮春失所,極爲矜惻,拔例賙恤,仍卽結構奠接,待畢安頓後,形止狀聞事,回諭。
吏曹口傳政事,以申載文爲南海縣監。
白師謹,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
白師謹,以承文院言啓曰,賜物事禮部回咨,令文任撰出之意,已爲筵達蒙允,而大提學在外,令弘文館提學,藝文館提學,相議撰出,何如?傳曰,大提學雖在外,家在不遠地,使之撰進,可也。
白師謹,以義禁府言啓曰,定配罪人張錫胤放送事,承傳啓下矣。京畿楊州牧定配罪人張錫胤,卽爲放送事,分付該道道臣之意,敢啓。傳曰,知道。
丁未三月初二日午時,上御重熙堂。左副承旨入侍時,左副承旨李祖承,假注書趙台榮,記事官李相璜·金祖淳,待敎尹行任,以次進伏訖。上曰,領相所奏云何?祖淳曰,領相以爲,臣之病勢連綿,姑無出而視事之望,雖有都堂錄從近爲之之命,旣不能出仕,則初非可論云矣。上曰,病狀比向者,何如?祖淳曰,大勢則比昨似愈矣。上曰,下階迎之乎?祖淳曰,扶而出迎矣。命退,承史以次退出。
丁未三月初二日午時,上御熙政堂。召對入侍時,參贊官洪檍,侍讀官李羽晉,檢討官嚴思憲,待敎尹行任,假注書李德鉉,記事官李相璜·金祖淳,以次進伏訖。羽晉等以次讀奏名臣錄。上命陳文義,羽晉曰,韓琦與歐陽脩,相知最深,嘗曰永叔相知無他,琦,以誠而已,此一言,可見琦之天資絶高處也。蓋所貴於誠者,不但朋友之間爲然,人君御下,必也推誠待物,然後有上下相孚之美,苟不以誠,徒事其名,則求言之擧雖勤,昌言不至,受民之政雖切,實惠未究,招賢雖摯,賢者不來,癉惡雖嚴,惡者不懲。傳曰,不誠無物者,此之謂也。伏願深留聖意於誠之一字,恒軫推誠之道,期有務實之效焉。上曰,言甚好矣。下番亦陳文義,可也。思憲曰,韓琦言忠義之心人皆有之,惟其執不固勉不力,是以不及古人。凡所以執之勉之,不但於忠義爲然,雖以聖學言之,尤爲襯着緊切,殿下以生知之聖,安而行之,臣何敢仰勉,而伏願深留聖意,精一執中,舋舋勉勉,造次斯須,無少間斷,期臻聖益聖之域焉。上曰,閣臣亦陳文義,可也。行任曰,上下番已盡達矣。上曰,參贊官亦陳文義,可也。檍曰,上下番已盡達,臣無可達之事矣。上命退,諸臣以次退出。
丁未三月初二日午時,上御誠正閣。同副承旨入侍時,同副承旨李敏采,假注書李德鉉,記事官李相璜·金祖淳,以次進伏訖。上命書傳敎曰,政官牌招開政,新除授臺諫,待下批牌招署經。命退,承史以次退出。
丁未三月初二日酉時,上御重熙堂。右副承旨入侍時,右副承旨李勉兢,假注書李德鉉,記事官李相璜·金祖淳,以次進伏訖。以慶尙監司金尙集狀啓,南海縣監閔心爀爲先罷黜,其罪狀令攸司稟處事,上命書傳敎曰,近以諸道賑邑守宰勤慢之何如,賙救之何如,無以一一諦知,憧憧一念,宵肝未弛,分遣繡衣,方欲考其實蹟矣,際見嶺伯狀本,閔心爀之罪,可謂罔赦,渠亦人耳,寧忍染指於饑民口吻中物乎?穀物之精麤相混,饑口之壯弱幻報,猶難免重典,況此二次排巡,初不設粥,而醬藿米鹽,暗地消融,至有闕巡之擧,兩等賑日擧行,又甚無實云,是可忍也,孰不可忍也?渠雖不堪慾火,行此殘忍貪饕之政,獨不畏朝令之至嚴乎?且況本縣被災,爲尤甚沿邑之最,而所謂邑宰,不法如此,自此尤豈可一刻寬心,分憂二字,雖難責之於渠,似此極無狀極無嚴之類,若不置之重辟,何以懲他守宰?南海前縣令閔心爀,亟令該府,星火拿來嚴刑,邊遠勿限年定配,以謝嶺民。仍令該道伯,曉告民庶。其代令該曹,勿拘常格,有聲績或有地步人,口傳各別擇差,待下批辭朝,仍令待城門開,給馬下送。雖無是也,猶慮爲然,到今尤合反隅,如心爀之無勢疲弁,恣意犯法,外此地處之稍稱盤締者,安知無罪浮心爀乎?大抵貪風,莫近日若,大懲創之擧,政當其時,此則雖不關於賑政,適因不法守令事,如是敷敎,先令廟堂,第各關飭諸道,俾知先甲之令。又命書傳敎曰,昨見松留狀本,失火民戶,殆至十數,有拔例賙救之命,而又見畿伯狀本,仁川之九戶,漣川之卄戶被燒,在於此時,唉彼頷顑濱死之民,又遭回祿之災,皆將蕩析厥居,言念及此,殊甚矜惻,道伯適在巡路,別加顧助,別加慰諭,因又嚴飭邑宰,俾卽斯速結構奠接,畢安頓後形止狀聞事,令廟堂分付。其中漣川全召史,渠以常賤女人,衝冒烈燄,拚棄性命,救出舅姑魂魄,因致焦爛幾死之境云,蓬蓽之下,有此行誼,須有嘉奬之擧,可聳一邑瞻聆,優給藥物食物,期於救活,萬一致死,枚擧狀聞事,一體分付。邑報道狀,皆以救出魂魄爲言,下語太未暢,該道伯守令推考,委折査問草記。命退,承史以次退出。
上在昌德宮。停常參·經筵。
傳于李致中曰,左承旨入侍。
傳于李致中曰,軍士房承旨入侍,提調持湯劑,同爲入侍。
以承旨房望,傳于白師謹曰,仍。
有政。吏批,判書尹蓍東進,參判李秉模進,參議未差,行都承旨李致中進。以李集斗爲吏曹參議,李命勳爲工曹參議,姜忱爲校理,宋銓爲宗簿正。
兵批,判書金履素病,參判尹尙東病,參議朴天衡入直進,參知柳誼病,同副承旨白師謹進。以沈有鎭·洪檍·李命勳爲副司直。
以大司諫洪明浩,執義李濟萬,持平沈銖牌不進罷職傳旨,傳于白師謹曰,只推。
以平山按覈御史狀啓,軍官李海愚,尙不待令,其罪狀令攸司稟處事,傳于李鼎運曰,內乘改差,似已下去,又或遲滯,則不可無罪,況啓下帶去者乎?不必欲令攸司稟處,爾其星火促現,以拿以棍,從便處之事,回諭。
李致中,以吏曹言啓曰,奉常寺正李師曾呈狀內,矣身素患關隔之症,近又添劇,飮啖全却,轉側須人,以此病狀,萬無供職之勢,卽速入啓變通云,今姑改差,何如?傳曰,允。
李鼎運,以禁府言啓曰,慶尙監司金尙集狀啓,南海前縣令閔心爀,亟令該府,星火拿來嚴刑,邊遠勿限年定配事,命下矣。閔心爀,時在任所云,依例發遣府書吏,待交代拿來後,擧行之意,敢啓。傳曰,知道。
丁未三月初三日卯時,上御重熙堂。左承旨入侍時,左承旨李祖承,假注書李德鉉,記事官李相璜·金祖淳,待敎尹行任,以次進伏訖。上命均役廳堂上入侍。賤臣承命出,與徐有隣,偕入進伏訖。有隣曰,壯勇衛廳需用,以其不煩經費之故,凡百莫能成樣,而米條之東塗西抹,尤爲苟艱,揆以事面,誠甚可悶,本廳所管兩南軍作米留庫條中,限四千石,還分取耗,每年趁稅船上納,從便添載輸來,以補支放之資,恐合事宜,故敢此仰達矣。上曰,依爲之。出擧條上命書傳敎曰,玉堂在外及未肅拜人竝許遞,今日政差出。又命書傳敎曰,今因泮長越俸事聞之,右相以前任箕伯事,祿俸不得傳致云,令該曹越俸人員書入。又命書傳敎曰,今番筵敎,出於全保之意,苟有知覺,豈無怵畏之心,而藉賣若前,貽累愈甚,侵虐貢市人,尙可謂之國驕謬習,所大愳者,恐陷大戾,渠家無操切之人,旣經癸卯處分,反肆近日跳踉,此之任他,雖欲保有貴主之家,得乎?不欲一一索言者,意亦有在,興恩副尉鄭在和爲先削職,門外黜送,此後當多歧探察其革心與否,先令本家親屬知之。又命書傳敎曰,政官牌招開政。又命書傳敎曰,向因貢市人詢瘼事,以從當處分爲敎矣,近來飭禁,每不遵守,雖以今番現發事言之,雖似零瑣,犯禁則一也。已受價混錄外,各該堂上,從重推考。至於成均館取用之數,若是夥然,聞其事實,雖非官長之所知,一任下吏之作俑,烏可無罪?然溯考年條,非一二泮長之不察,當該大司成,指名現告,一竝越俸一等,該吏令該曹,嚴刑懲礪。且以今番詢瘼時觀之,貢人市人之全諱實狀,蓋因直告則輒被逞憾故也。無論宮房上司營門,萬一有潛各逞憾之事,此後詢瘼,有懲羹之弊,則是官長,自犯欺隱之罪,當隨現痛査,直施不以實之律,以此嚴飭,此似小事,復賊因越俸逞憤侵虐之擧,豈非取鑑之一端乎?初意今番若有該營之如前執頉,校吏直欲重繩矣,將此意,亦竝嚴飭各司。命退,承史以次退出。
丁未三月初三日未時,上御誠正閣。藥房提調持湯劑入侍時,藥房提調李在簡,右承旨曺允大,假注書趙台榮,記事官李相璜·金祖淳,以次進伏訖。在簡奉進湯劑,上進御訖。上曰,堂錄今當爲之,大提學雖不參,左相獨自爲之耶?在簡曰,大提學如不參坐,則大臣不可獨當云矣。上曰,今番所捧嶺南蔘品,何如耶?在簡曰,品數實不如前矣。命提調先退。上曰,承旨所患何病?允大曰,素有脚部之病,而近又猝發,尙未快差矣。上曰,陞資未久,遽經吏議,誠壯矣。允大曰,陞資數月,驟叨淸任,方切悚懍之忱矣。上曰,同副承旨入侍。出榻敎賤臣承命出,與同副承旨白師謹偕入進伏。上曰,同副同姓中,有曾經承旨人乎?師謹曰,故參贊白仁傑父子,皆經承旨矣。命師謹書傳敎曰,左副右副換房。命退,承史以次退出。
上在昌德宮。停常參·經筵。
傳于李致中曰,左承旨入侍。
傳于白師謹曰,禮房承旨馳詣元陵,奉審摘奸,局內諸陵,一體奉審,仍詣永祐園,奉審以來。
傳于曺允大曰,奉審承旨入侍。
兵曹,禁衛中軍申大謙。
李祖承,以訓鍊都監言啓曰,本局哨官尹範九,受由下鄕,身病甚重,勢難登道,改差,何如?傳曰,允。
丁未三月初四日辰時,上御重熙堂。左承旨入侍時,左承旨李祖承,記事官金孝建·李相璜·金祖淳,原任直閣鄭東浚,待敎尹行任,以次進伏訖。上曰,畿甸民事,何如?東浚曰,春窮轉深,饑愁尤甚矣。上曰,抄饑無太略之歎否?東浚曰,從優抄饑矣。上曰,近日旱氣頗苦矣。東浚曰,日昨之雨,雖不洽足,於兩麥,大爲關緊矣。命書傳敎曰,王大〈妃〉殿進御一錢五分重人蔘粟米飮前方中,加人蔘五分,自今日至明日煎入事,榻前下敎。命退,諸臣以次出。
丁未三月初四日酉時,上御重熙堂。奉審承旨入侍時,左副承旨李鼎運,假注書李德鉉,記注官承膺祚,記事官金祖淳,以次進伏訖。上曰,奉審則皆無頉乎?鼎運曰,無頉矣。上曰,何如此之速耶?鼎運曰,出去時有下敎,故緩緩來往,而猶然矣。上命賜鹿皮一令。上曰,今日午後積滯,甚難强矣,今雖少愈,猶未快去,殊可悶也。命書榻敎曰,不換金正氣散一貼,日再煎以入,仍命左承旨,以代房往藥房監煎,而煎後直爲詣閤。命退,承史以次退出。
丁未三月初四日酉時,上御重熙堂。左承旨持湯劑入侍時,左承旨李祖承,假注書李德鉉,記事官李相璜·金祖淳,以次進伏訖。上曰,水刺方進,姑爲留置,仍命賤臣曰,守廳承旨往藥院,一貼又爲煎入事分付,可也。命書傳敎曰,當等庠製,尙不設行云,時任學敎授竝改差。又命書榻敎曰,惠慶宮進服加減歸脾湯十貼製入。又命書榻敎曰,進御交減蔘橘茶,自今日停止。命退,承史以次退出。
上在昌德宮。停常參·經筵。
白師謹啓曰,明日常參·經筵,取稟。傳曰,停。
傳于李致中曰,左承旨入侍。
白師謹啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
白師謹啓曰,大提學金鍾秀陳疏到院,而家僮替呈,旣有禁令,且値齋日,所當退却,而咨文撰進,事係緊急,何以爲之?敢稟。傳曰,原疏入之。
李鼎運啓曰,判府事徐命善·李福源,左議政李在協爲承候來待矣。傳曰,入侍。
李鼎運啓曰,藥房都提調洪樂性,提調李在簡,副提調李致中爲承候來待矣。傳曰,入侍。
傳于白師謹曰,懸頉摠管許遞,前望單子入之。
摠管前望單子入之。都摠管李溎,副摠管嚴思晩落點。
傳于白師謹曰,今聞平市官所奏,穀價之騰翔如此,都民艱食之患,不可無矯捄之擧,貧戶雖以發賣資活,外此若非貢米,何以遍沾?令惠廳給貢時,間間從貴上下,期於泒及市廛,如是之後,市民亦無得操縱價本事,亦令廟堂嚴飭該署。
曺允大,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
工曹判書金鍾秀疏曰,伏以,臣向於母病焦遑之中,伏承傳敎下者,有職事有面諭者,明日上來之敎,適値賤疾猝劇,敢以奴狀申州,及奉回諭,辭旨優渥,夐越常例,至有差待少間登筵之敎,臣惶恐感激,不知所云。此際適因北咨事,有令文衡撰進之命,臣何敢不卽日擧行,而臣於文衡兼任,便同已遞之狀,業蒙天日之下燭,然此猶未暇言。念臣於十餘年前,待罪藝苑,撰進奏文,意外事端橫生,嘖言非常,大臣旣陳革職之請,朝家至煩謝過之使,辱國之罪,萬死猶輕。至今追思,惶汗浹背,自玆以後,謝迹文苑,道理則然,而緣臣操守不固,間或冒沒承膺,至於事關彼中文字,終不敢爲復當計者,不惟臣懲羹之地,餘悸尙在而已。堂堂淸朝,不患無人,則其在事面,何可不戒前事,或致後悔也哉?成命之下,奉行無路,惶懍之極,只俟重譴,玆不得不猥入文字,仰請處分,而竊恐事係時急,敢令家僮直呈。伏乞聖明,俯垂諒察,亟命遞改臣三館之任,廻授無故之人,仍勘臣違命之罪,俾朝命無至久稽,私分得以少安焉。答曰,省疏具悉。年久之事,不必追提,卿其勿辭撰進,一兩日內上來登筵,仍卽歸護。
丁未三月初五日卯時,上御誠正閣。藥房三提調·時·原任大臣·閣臣承候入侍時,藥房都提調洪樂性,提調李在簡,副提調李致中,判府事徐命善·李福源·金熤,左議政李在協,二直提學李秉模,原任直閣徐鼎修,直閣鄭大容,待敎尹行任,左副承旨李鼎運,記事官金孝建·李相璜·金祖淳,以次進伏訖。命善等曰,行素累日,追慕過節,致欠天和,不勝焦迫,卽今聖候諸節,若何?上曰,以膈氣辛苦,今則少愈矣。樂性曰,昨日湯劑,兩次煎入,而未得入診,下情焦菀,伏承少瘳之敎,不任慶忭矣。命善等曰,年年今日國忌,過費感慕之衷,以失保嗇之方,實爲悶迫矣。樂性曰,令醫官診察,何如?上曰,惟。醫官吳道炯·徐命緯·丁文壽等,以次入診後,退伏奏曰,脈候左邊,有沈遲之意,似或有滯而然矣,更爲進御正氣散,似好矣。命書榻敎曰,進御不換金正氣散前方中減半夏,一貼煎入。又命書榻敎曰,王大妃殿進御粟米飮,依前方人蔘一錢五分重,自明日煎入。命書傳敎曰,初七日皇壇行禮時,齋宿處所,以摛文院爲之,出宮門路,以協陽門爲之。又命書榻敎曰,初七日皇壇行禮時,侍臣不可不備員,在外及未肅拜人員竝許遞,政官待明朝牌招開政差出,待下批牌招察任。又命書傳敎曰,初七日皇壇節享,受香後,當詣奉審行禮,令該曹知悉擧行。致此享事,前一日齋宿後行禮,曾有先朝受敎定式,近年行禮時皆遵用,明日當齋宿,以此知悉。行禮時,皇朝人·忠臣子孫,竝依享班入參事分付。又命書,傳敎曰,明日齋宿時侍衛,只入直磨鍊,別雲劍外,雲寶劍置之,行禮時侍衛及雲寶劍,依例磨鍊,禁軍只入直擧行,挾輦軍亦以金虎·弘化門各五十名除出用之。上曰,惠堂入侍。賤臣承命出,與宣惠廳堂上徐有隣偕入進伏。有隣曰,狀勇衛廳料布支放,今幾就緖,不必更爲措處,第念有軍兵則有試射,有試射則必有施賞,而賞格木條,無路拮据,湖南左右水營休番木中各五同,關西別餉木遼軍木中,各十同取用,似合事宜,故就議于領相,則領相亦以爲,各項支放,旣不煩經費,西南木條,亦與戶惠廳有間,依此區劃,誠甚方便云矣。大臣之意旣如此,依此數取用之意分付,何如?上曰,依爲之。出擧條有隣曰,宜嬪宮三年內元進排炭燒木及祭享條柴炬炭,俱是不可闕者,一依甲申例,磨鍊進排之意,分付,本廳及該曹,何如?上曰,以今經費,有難如例爲之,三年內元進排炭燒木,自今減下,祭享條亦令姑勿進排,可也。出擧條命退,諸臣以次退出。
上在昌德宮。停常參·經筵。
上詣摛文院,入堂內後,奎章閣·政院·玉堂·藥房口傳問安。答曰,知道。
申時,日暈兩珥。
曺允大啓曰,初七日大報壇節祭齋戒,初八日動駕相値,初九日昭寧園忌辰祭正日,初十日抄啓文臣親試殿座相値,視事頉稟之意,敢啓。傳曰,知道。
李鼎運啓曰,初九日毓祥宮酌獻禮親祭祭文,當爲製進,藝文提學吳載純,待開門牌招,何如?傳曰,允。
以咸鏡監司狀啓,北兵使李漢豐上疏上送事,傳于白師謹曰,原疏句語中,有涉禁令者,原疏與狀啓還下送。
分副摠管前望單子入之。吳大益落點。
摠管前望單子入之。都摠管姜世晃,副摠管李漢豐落點。
以吏曹參議李集斗牌不進罷職傳旨,傳于李勉兢曰,只推。
有政。吏批,判書尹蓍東進,參判李秉模進,參議李集斗牌招不進,行都承旨李致中進。以李聖圭爲大司憲,徐有成爲大司諫,徐秉德爲執義,趙錫穆爲司諫,金熙采爲持平,韓商新爲正言,申馥爲校理,金復元爲奉常正,沈樂洙爲中學敎授,權裕爲南學敎授,申馥爲西學敎授。
兵批,判書金履素侍衛進,參判尹尙東病,參議朴天衡病,參知柳誼入直進,右承旨曺允大進。以南憲喆·李濟萬·李思祚·盧廷良爲副護軍,李度默·林蓍喆·洪明浩·宋煥德·李周顯·沈銖·申馥·姜忱爲副司直,金方行·鄭晩錫爲副司果。
以大司諫徐有成牌不進罷職傳旨,傳于李鼎運曰,只推。
以京畿監司啓本,李齊白上言査啓事,傳于李鼎運曰,以開國元勳及親王子夫人墳山,有此至近處犯耕之擧,聞甚驚駭,原田畓,令該曹給價,卽爲陳廢,仍令地方官,種樹禁樵牧,犯耕人不可無罪科,亦令道伯,査出嚴治,如在久遠,田又易主,則科罪勿論,自今定標官禁耕墾事,令廟堂申飭該道。
以平安監司啓本,罪人韓允喆到配事,傳于李鼎運曰,纔經霈澤,放送事分付。
以京畿監司啓本,罪人張錫胤放送事,傳于李鼎運曰,親試隔日,所坐微眚,敍用事,分付。
以忠臣子孫參班擧案,傳于白師謹曰,兵判以下,皆以忠臣子孫參班,且有申飭,則渠是曾經亞將,以子名代塡,極爲駭然,前府使南憲喆,拿問處之。
以京畿監司入來肅拜單子,傳于白師謹曰,明日來待。
以京畿監司徐有防狀啓,驪州牧使李文源,謂有情勢,守令邊將薦擧,終不擧行事,傳于李鼎運曰,此亦邑事,出補之後,焉敢如是?況近日章疏句語,不可但以怪悖論,見猶駭愕,雖驅陷於罔測之科,任提擧所爲,非予伊誰,雖欲搆人,自不覺侵及莫重,此所謂逐鹿不見泰山,言念世道,豈勝駭憤?此非爲提擧地也,旣往雖不說,從後萬有一更提如許數字不忍見之句語,予方擬隨現痛勘,此時該牧使,以區區處義,如是煩瀆,紀綱所在,萬萬駭然,驪州牧使李文源爲先從重推考,此狀啓還下送,使之明日內修整上送事,星火知委,如或愆限,道伯難免不飭之責,此意亦爲知悉事,卽爲回諭。
曺允大,以備邊司言啓曰,日昨因京畿監司狀啓,漣川全召史,救出舅姑魂魄,下語太未暢,委折査問草記事,命下矣。卽見京畿監司徐有防報本司辭緣,則枚擧該縣監魏光翼牒報,以爲全召史舅父,身死已久,簇子神軸,置之別處,其舅毋,昨年身死,雖已過葬,常漢之俗,不立神主,別造魂帛,過三年後,始乃合題於先亡之簇子軸,而此與神主有異,故謂之魂帛矣。伊日全召史之夫,出往田野,惟此全召史,獨在其家,鄰家失火,延及渠家,故全召史,急救其舅之神軸,次救其姑之魂帛,抱持出來,火已及身,昏倒不省,所抱神軸魂帛,未免見燒,全召史尙在死生未分中,藥物食物,連爲題給,申飭救活,而當初啓聞時,所謂魂帛一款,未能別白論列,致勤問備之命,萬萬惶悚云矣。道臣狀啓中魂帛之帛字,誤書以魄字,所當論責,而旣有問備之命,今姑置之,全召史,以無知村氓,有此卓異之行,極爲可尙,已題給藥物食物外,米布特爲加給,以示朝家褒嘉之意,何如?傳曰,允。
曺允大,以禁衛營言啓曰,今三月初七日新臨北營試取時,依傳敎,西營入直鄕軍四十名內,除營直五名,其餘軍兵,待標信,該將官領付訓鍊都監都領陣,而還宮後還入直之意,敢啓。傳曰,知道。
李祖承,以成均館言啓曰,今三月初三日,儒生課試,當爲設行,而大提學金鍾秀受由在外,限內不得爲之之意,敢啓。傳曰,圓點生赴試,自是定式,而近來準點者數少,此後申飭三日製,待下敎設行,可也。
事變假注書尹光顔書啓,臣敬奉有旨及別諭,本月初三日,馳到平安道平壤府,傳諭于議政府右議政兪彦鎬所住處,則以爲,臣於行部之路,忽伏承千萬不敢當之新命,惝怳震,罔知攸措,旋卽撤巡,方纔還營,而飛越之精爽,歷屢日而靡定,又不自意史官遠臨,傳宣別諭,臣於隔歲逖違之餘,伏地擎讀,怳若昵近耿光,親聆玉音,寸衷倍激,感淚自零,而第念遣使致命,卽聖朝所以待大臣之禮也。自顧無似賤品,何曾毫分彷彿於是職,而乃於一朝,加之以誤恩,寵之以殊禮,是豈臣夢寐之所到也哉?伏況十行辭敎,諄復鄭重,追記宮僚之舊事,特諭簡畀之聖意,優旨隆眷,有若待夫眞箇承弼之臣,名實之乖舛,恩數之濫屑,孰有大於此者?臣於是乎一倍驚惶,若隕淵谷,殆莫省其置躬之所也。惟有疾聲呼號,冀格曲遂之天,而旣不敢以見職自居,則亦不敢枝辭蔓語,自同大臣附奏之例,謹當收召已喪之神魄,冒上文字,悉暴衷墾,恭俟體諒之恩云矣,臣則卽爲復路,緣由馳啓。
丁未三月初六日申時,上詣摛文院。齋宿入侍時,行都承旨李致中,左承旨李祖承,右承旨曺允大,左副承旨李鼎運,右副承旨李勉兢,同副承旨白師謹,記事官金孝建,假注書李德鉉,記事官李相璜·金祖淳,待敎尹行任,以次侍立訖。上具翼善冠白袍,乘輿出協陽門,由肅章門,詣摛文院入齋室,命左承旨入侍,祖承承命進伏。上命書傳敎曰,先朝頻行試擧,以寓慰儒武之聖意,故參班數多,近年雖有飭敎,來參者絶罕,年前更以此提飭,伊後亦未見其效。明日皇壇參班儒生行禮後,各試程文,當分等頒賞,武士各試柳葉箭一巡,亦當分等頒賞,令京兆·兵曹,知悉擧行。此非科擧,武試亦不必以主掌官擧行,令兵曹,依內試射例,待令修整試冊,儒生應製時,參班中曾經文任人入侍,武士試取時,兵判·訓將監試事分付,仍自拱北門出宮,試取處所,以北營爲之事分付。命宣惠廳堂上入侍。賤臣承命出,與徐有隣偕入進伏。有隣曰,臣伏見昨日傳敎下者,特軫穀價之騰翔,都民之艱食,至有貢價上下,間間從貴之命,所當對揚之不暇,而第念海西廳,適有延安舊米,賑恤廳又有流來舊米,合計其數,幾近萬石,若趁穀貴之時,來頭貢米,限十餘朔儲留,以此米預爲出給,則非但貢人之聊賴,抑亦穀價之低下,事之兩便,莫大於此,苟如是則從貴一款,不必疊施,故惶恐敢達矣。上曰,卿其就議領相,更爲入侍稟處,可也。出擧條有隣承命出,就議大臣,還人進伏奏曰,貢價從貴與舊米區處事,依下敎,就議于領議政,則以爲,近萬石舊米,趁今區處,則貢價從貴,若無關係,而第於昨日傳敎之後,貢人都民,擧皆懸望,淺見則來頭貢價上下時,限二次方便從貴,又以舊米,計朔預給,而若其數爻多少,惟在有司之臣,隨時量宜擧行云矣。大臣之言如此,何以爲之?敢稟。上曰,領相之言果好,依此爲之,可也。出擧條上命宇鎭押去假都事入侍。賤臣承命出,與洪龍運偕入進伏。上曰,罪人如何?龍運曰,臣之押去宇鎭也,罪人初在禁府聽傳敎時,乍有涕泣之意矣。仍出門外,越果川至柳川站,則罪人有虛氣之症云,故得一器飯許給,則熱水潑飯盡食,自振威至康津,朝夕飯善食,而對飯,輒以不如在家時饌品爲歎,時時索薑茶,渡海時索飮鷄膏,而正月二十一日,越海至大靜縣,二十二日,荐棘於東門外民人家,而與煥程荐棘之家,相距數百步矣。上命龍運退出。上曰,在外分摠管許遞,前望單子入之,待下批牌招入直。上曰,都摠管李聖圭遷轉之代,副摠管嚴思晩罷散之代,前望單子入之。出榻敎上命書傳敎曰,初九日,卽毓祥宮忌辰日也。昔在先朝,每年親享,予嘗陪駕隨參矣,動駕之退定於再明,意蓋在焉。初九日自慶熙宮還宮時,仍詣毓祥宮,行酌獻禮,百官行禮置之,參班二品及六曹參議以上陪享事分付。又命書傳敎曰,明日殿座服色,仍以出還宮服色爲之,百官行禮後退去,祗迎置之。又命書傳敎曰,卿宰及侍從堂上堂下罷散人竝敍用。又命書傳敎曰,皇壇行祭時及行禮時,皇朝人子孫,忠臣子孫參班人員,皆於洌泉門內,成班行禮事定式擧行事,亦有下敎,而觀此擧案,如守僕及掖隷,亦在參班中,屑越甚矣。賤役隨行人勿論事,更爲申飭。又命書傳敎曰,再明及三明,連値動駕,明日殿座時,駕前駕後勿爲,隨駕軍兵則只北營·西營·廣智營軍,各留若干名出用,餘皆置之事分付。命退,諸臣以次退出。
上在昌德宮。停常參·經筵。
摛文院齋宿後,奎章閣·政院·玉堂·藥房口傳問安。答曰,知道。
上詣皇壇,入齋室後,奎章閣·政院·玉堂·藥房口傳問安。答曰,知道。
壇上奉審後,奎章閣·政院·玉堂·藥房口傳問安。答曰,知道。
還內後,奎章閣·政院·玉堂·藥房口傳問安。答曰,知道。
曺允大啓曰,來十一日,朝參日次矣,敢稟。傳曰,停。
承旨前〈望〉單子入之。李在學·洪仁浩落點。
承旨前望單子入之。洪義榮落點。
吏曹口傳政事,以金鎔·金載翼爲兵曹正郞。
兵曹口傳政事,以韓致應·鄭東觀·洪樂貞爲副司果,以張錫胤爲副司正。
傳于李致中曰,左承旨入侍。
傳于洪義榮曰,科次入侍。
傳于李鼎運曰,以尤甚設賑邑一日曠官可悶,其代口傳各別擇差,待下批仍卽辭朝,給馬下送。
李鼎運啓曰,今日淸齋,宣傳官當爲全數齋宿,而入直宣傳官外,無一人入齋,至請代直,事體所在,誠極駭然,當駭宣傳官,所當重勘,而本院請推之外,無他可施之罰,何以爲之?敢稟。傳曰,論理議處。
以漢城判官李敦源拿處傳旨,傳于李鼎運曰,聞其事,罪在政院,而乃反甘聽慫慂之說,至有右袒院吏,請罪府郞之擧,承宣事極爲駭然,非不欲各別處分,而以生疏之故,今姑參酌,此傳旨勿施,當駭承旨,爲先從重推考。
李鼎運,以兵曹言啓曰,依下敎,侍衛禁軍·壯勇衛及武藝別監·內吹·兼內吹等,設粥以饋之意,敢啓。傳曰,知道。
李鼎運,以訓鍊都監言啓曰,依下敎,挾軰軍及兼內吹·諸色軍等處,設粥以饋之意,敢啓。傳曰,知道。
曺允大,以訓鍊都監言啓曰,今三月初八日慶熙宮經宿時,依兵曹節目,興化門元內入兩處入直軍二百名,將官率領,挾輦侍衛,北一營馬兵五十名,西營步軍五十名,新營標下軍四十名,各其將官率領赴陣,解嚴後竝仍爲入直,巡邏等節,依例擧行,而依定式,集賢門軍三十名折半入直,還宮後,依前準數入直,而竝待標信擧行之意,敢啓。傳曰,知道。
丁未三月初七日卯時,上詣皇壇奉室。行望位禮,仍詣北營,參班儒生試取入侍時,行都承旨李致中,左承旨李祖承,右承旨曺允大,左副承旨李鼎運,右副承旨李勉兢,同副承旨白師謹,記事官金孝建,假注書李德鉉,記事官李相璜·金祖淳,待敎尹行任,以次侍立訖。上具翼善冠無揚黑圓領袍,乘輿出摛文院,左右通禮,前導至大次,啓請降輿。上降輿,左右通禮,前導入大次,行禮時至,左通禮啓請出次,上改具冕服以出,左通禮啓請乘輿,上乘輿。左右通禮,前導至冽泉門外降輿所,啓請降輿。上降輿。左通禮啓請執圭,致中跪進圭,上執圭。左右通禮,導上由東夾門入,詣版位北向立,左通禮啓請鞠躬四拜興平身。上鞠躬四拜興平身,享官以下諸執事宗親文武百官及皇朝人子孫忠臣子孫同左右通禮導上陞詣奉室,奉審訖。左通禮啓請釋圭,致中跪受圭。左通禮啓請乘輿,上乘輿。左右通禮,前導至大次前,啓請降輿入大次,釋冕服,改具翼善冠白袍以出。左通禮啓請乘輿,上乘輿。左右通禮,前導至降輿所,啓請降輿。上降輿,左右通禮,前導至乘輿所,啓請乘輿,上乘輿。左右通禮,前導至北營門外,啓請降輿。上降輿陞座,引儀分引試官及應製人應射人,入就拜位,贊儀唱鞠躬四拜興平身,試官以下,鞠躬四拜興平身。上曰,參班文任,只有一人云,檢校直提學李秉模,試官爲之。儒生應製時,副校理洪義浩,待敎尹行任,對讀官爲之。武士試射時,宣傳官李商采·趙義鎭,參考官爲之。鼎運曰,今日應製儒生試紙,以壯紙應試事,旣有成命,而京兆不善知委,入場儒生,初不聞知云,事體所在,誠極未安,當該官員,所當重勘,而本院請推之外,無他可施之罰,何以爲之乎?上曰,拿處,可也。出擧條試官吳載純·李秉模·洪義浩·尹行任,以次陞殿進伏。上命秉模,書試題訖。允大進當座前,啓請傳敎,俯伏興出,義浩捧試題隨之,允大臨階西向立,稱有敎,贊儀唱應製人跪,義浩降自西階,以試題授引儀貼于板,贊儀唱俯伏興平身,應製人俯伏興平身。上曰,右副承旨·同副承旨遞差,前望單子入之,待下批牌招。出榻敎上曰,禁喧郞廳汰去,仍命兵曹郞廳有闕之代,令該曹口傳差出。出榻敎上曰,左承旨李在學許遞,前望單子入之,待下批牌招察任。出榻敎上命載純等,捧券詣闕,仍命還內,左通禮啓請禮畢,上降座,左通禮啓請乘輿,上乘輿。左右通禮,前導至降輿所,啓請降輿。上降輿,左右通禮,前導至朝宗門外,啓請乘輿,上乘輿。自肅章門,由協陽門還內,諸臣以次退出。
上在慶熙宮。停常參·經筵。
大駕詣慶熙宮後,奎章閣·政院·玉堂·藥房口傳問安。答曰,知道。
大駕詣慶熙宮後,王大妃殿·惠慶宮,遣承旨問安。答曰,知道。
奠酌兼行晝茶禮罷後,奎章閣·政院·玉堂·藥房口傳問安。答曰,知道。
大駕還內後,奎章閣·政院·玉堂·藥房口傳問安。答曰,知道。
李祖承啓曰,司僕寺內乘來言捲簾,取稟。傳曰,捲三面。
李鼎運啓曰,臣以王大妃殿·惠慶宮問安,下直進去之意,敢啓。傳曰,知道。
都承旨前望單子入之。李秉模落點。
吏曹口傳政事,以洪龍運爲昆陽郡守。
傳于李秉模曰,禮房承旨與錦城尉·惠堂入侍。
傳于李秉模曰,左承旨與京畿監司入侍。
備邊司薦望,以趙心泰爲北兵使。
以全羅監司狀啓,全州判官李宜耆御史封庫依例罷黜事,傳于李鼎運曰,今日政,各別擇差下送。
有政。吏批,判書尹蓍東進,參判未差,參議李集斗牌不進,都承旨李秉模進。以朴祐源爲吏曹參判,以朴基正爲修撰,以朴知源爲全州判官,接慰官單鄭致淳·延豊君單李。
有政。兵批,判書金履素進,參判尹尙東病,參議朴天衡病,參知柳誼入直,承旨曺允大進。以李休爲同知,以安大進爲五衛將,以李商采爲都摠都事,以柳光濂爲武兼,以具㢞·金魯淳·李時秀·李益烍·洪文泳·金翊休·權以綱·奇彦鼎·趙衍德·李翼晉·閔台爀·李謙彬·李勉兢·白師謹爲副司直,以沈樂洙·權裕爲副司果。
以會寧府使望筒,傳于李秉模曰,三品中擬入,解由勿拘擇差。
李秉模,以吏批言啓曰,新除授成均館典籍朴顯輔,除拜後過限未肅拜,依例改差,何如?傳曰,允。
再政。吏批,以吳大益爲刑曹參判,以崔鵬海爲典籍,以洪和輔爲會寧府使,會寧府使洪和輔今加嘉善加資事,承傳。
再政。兵批,以崔重敎爲宣傳官,以朴基正爲文兼,以李延弼爲慶尙右兵使,北兵使單趙心泰,廣坪權管單李春成,以李堯憲爲都摠經歷。
李秉模啓曰,明日王大妃殿·惠慶宮問安,何承旨進去乎?敢稟。傳曰,右副承旨進去。
傳于李鼎運曰,下直守令,明日來待。
傳于李鼎運曰,明日出宮門路,以崇賢門爲之。
李祖承,以右邊捕盜廳言啓曰,因傳敎罪人申萬大,自固城縣捉來,嚴囚右捕廳之意,敢啓。傳曰,知道。
文禧廟奠酌禮親行敎是時,贊禮行禮曹判書鄭昌聖,典祀官奉常正金復元,執禮副修撰李太亨,執尊校理李羽晉,贊者引儀崔慶鎭·任藗,謁者兼引儀慶邦運·尹夔欽,贊引假引儀許㬘·金在儉,祭監監察柳光澺·金載恒。
丁未三月初八日卯時,上詣慶熙宮。擧動入侍時,行都承旨李致中,左承旨李祖承,右承旨洪仁浩,左副承旨洪義榮,右副承旨曺允大,同副承旨李鼎運,記事官金孝建,假注書李德鉉,記事官李相璜·金祖淳,閣臣徐有防·徐鼎修·鄭東浚·尹行任,以次侍立訖。上具翼善冠白袍烏犀帶白皮靴,乘輿出協陽門至降輿所,左通禮啓請降輿乘輦。上降輿乘輦。命書傳敎曰,出宮時作門擧行,極爲駭然,隨駕大將該營大將,爲先從重推考,當該哨官,令該營門,各別嚴治後,草記。由敦化門出詣慶熙宮自興化門至降輦所,左通禮啓請降輦乘輿。上降輦乘輿,至降輿所。左通禮啓請降輿。上降輿入內,命左承旨入時,祖承承命進伏。上曰,政官牌招開政。出榻敎命書傳敎曰,奠酌禮時刻置之,晝茶禮當兼行,以此分付。奠酌禮時至,左通禮進當齋殿前,啓請行禮。上改具衰服,盥帨以出,贊禮導上,入就位坐,贊禮啓請哭,上哭。贊禮啓請止哭。上止哭,贊禮導上,入詣靈座前北向立。贊禮啓請坐,義榮捧香盒,允大捧香爐跪進。贊禮啓請三上香,上三上香,允大奠爐于案,祖承,以爵跪進。贊禮啓請執盞奠盞,上執盞奠盞,以盞授仁浩·仁浩奠于靈座前。贊禮啓請興少退坐,上興少退坐,大祝進靈座之右,東向跪讀祝文訖。贊禮啓請興,上興。贊禮導上,還復位坐。贊禮啓請哭。上哭,贊禮啓請止哭,上止哭。大祝納神主如儀訖,贊禮啓請禮畢,上還齋殿。命退,諸臣以次退出。
丁未三月初八日巳時,上御會慶堂。左承旨與京畿監司入侍時,左承旨李祖承,假注書李德鉉,記事官尹行任·金祖淳,以次進伏訖。上命畿伯進前。有防進前曰,廚院臣營所封進活雉,係是逐日供上貢人輩,每於冬末春初,受出勿侵公文於本營,募得有根着善捕獵之人,使之遍送諸道,而此非一兩人所可覓得者,故不得不多數發送,而行獵遲速,元無期限,程道遠近,又無定向,一年半年,至于終歲,故又不得不載妻率子,以路爲家,則當其糧道罄渴,到處求食之際,民間之惹鬧作挐,固是必然之勢,而未有如近來之爲弊滋甚。大抵獵雉元軍之帶公文下往者,豈無定數,而許多浮浪之類,或邂逅同事,或投托作伴,所過閭里,擧皆騷擾,以至年前殺越之變而極矣。雖在豐歲,已知莫大之痼弊,況當歉年,尤爲難支之一端。雖以今番事言之,所謂行獵軍人,或持昨今年成給之關,或持數歲前無用之帖,憑藉往來,咆喝劫掠,疲氓殘民,無以抵當,往訴鎭營,起送將差,而校卒則些少,徒黨則夥多,乃反手持銃刀,力拒官威,恣意犯手,幾傷人命,瞥然星散,倏若風捕,而就其中,捉得一二人,試爲究覈,則曾前作賊者,孼芽其間,偸竊贓物,不啻明白,所引黨與,不啻數多,而關東·海西及本道各鎭營之移文報牒,連日沓至,皆以爲今方四發譏詗,期於捉得云云。聽聞所及,不勝憂悶,蓋此軍人輩,雖極頑蠢,亦具秉彝,宜知進上之爲重,且名以軍人,受帖下去,則其所行止,無異官隷,而不獵應封之物,恣行剽竊之擧者,誠萬萬痛駭,該貢人輩,自本營廚院,非不另加痛飭,而若其憑藉行獵,嘯聚劫掠等許多情節,有非貢人輩所可盡知者。今若不分其公文有無,徒黨多少,一竝治之以行賊之律,則非特有欠於辨別之道,所謂眞箇獵雉之軍,亦當鳥駭獸竄,不敢行獵,而莫重日供,又無以如期封進。以此以彼,宜有一定規制,而自下變通,事涉重大,今因言端,敢此仰達矣。上曰,卿其問議於領相以奏,可也。出擧條有防承命出問,還入進伏奏曰,臣以獵雉軍事,依聖敎,問議於領議政金致仁,則以爲,此弊,非今斯今,而特以非此行獵,將至闕供,故雖不敢自下議到,到今軍人輩,許多侵鬧,愈往愈甚,而當此歉歲,作黨成群,肆行剽竊,尤係痛駭,不可不從長變通。毋論饔院·畿營,招致貢人等,詳問每年行獵時發送軍人爲幾牌幾名,參互商量,酌定其數爻,而所謂憑考之公文,一番成給之後,元無收聚之例,故名數之浸盛,無賴之締結,職由於此。名數酌定後,一依均役船掌標例,每年春初,成出幾箇公文,塡其軍人姓名,一一出給,若或有私自換佩者,與受竝照勘,而舊公文則冬末竝收聚,新公文則春初,更爲出給,歲以爲常,若其無空文,而假稱獵雉,如前劫掠者,直斷以治盜之律,至於載妻率子一款,最爲閭里間偸竊之一大弊端,此則竝加禁斷爲好,以此定式,庶可矯捄云矣。上曰,領相意見亦好,而節目,不可不消詳酌定出擧條,更自廟堂,往復本道及該院,論理草記稟處,可也。出擧條有防曰,今春元陵幸行時,楊州牧使尹行元,以摠戎·常賑兩廳錢請得添還事,有所陳達,而考其已例,則甲辰年,摠廳保還錢,賑廳貿米錢,果有許給之事矣。臣於今番巡路,詳探本州事情,則方當窮春,民間仰哺,專在還穀,而穀簿則因停退減縮,還民則比常年倍蓰,民穀旣不相當,巡還無以排比,將有絶巡之慮,而民訴州牒,逐日沓至。臣意則依甲辰年例,摠·賑兩廳錢,量宜許劃,則庶可有添還接濟之道,竝令各該廳,卽速稟處,何如?上曰,依爲之。出擧條有防曰,本道果川縣還穀,自來不敷,雖在常年,每患不足之中,至於今年,如干穀物,盡歸賙賑之資,故還民接濟,無以排比,以移粟一事,邑牒民訴,極其紛紜,而傍近諸邑,或爲設賑,或因救急,擧皆苟艱,推移無策,該縣民事,誠爲罔措。城餉儲峙,法意雖重,摠廳餉還,旣有移轉之例,則至於南漢軍餉,豈無從他例轉移之道乎?限五百石及今移轉,待秋還納,則窮春還民,庶可有賴以生之道,令廟堂卽速稟處,何如?上曰,依爲之。出擧條有防曰,驛馬濫騎一事,因特敎,自備局成節目頒下,不啻申嚴,臣纔已另飭各驛,俾各惕勵,期無犯科之地,而第亦有一事之不可不痛祛,雖以應把言之,璿源錄·實錄外閣奉安奉審行與各陵寢有頉時奉審各行,赴燕使·通信使·儐使行及大臣·儀賓·一品宗班給馬外,大小奉命各行騎兵曹馬,到畿驛初站替把,自是定式,載在通編,而近來奉命各行,或稱以兵曹馬疲劣不堪騎,直到雇廳,責把番馬者,已是法外,而至於所騎兵曹馬,雖到初站,仍不替把,故爲越站過去,而其貰價,則無限出於該驛,故畿驛之日就凋殘,實由於此。馹騎之入把替把,法意何等嚴重,而無難故把,乃至於此乎?以此前後移文於兵曹,非止一再,而了無實效,一番痛禁,在所不已。自今以後,除非從前應入把之行,而若復有責把番馬,或越站徵貰之弊,則竝以濫騎律施行事,嚴飭各司,以爲恪遵定式,毋敢違越,何如?上曰,依爲之。此弊曾所稔聞,自丙申初,申飭不啻丁寧,而弊又若前云,此蓋由於承旨·史官·宣傳官等全昧飭令,一任下隷作奸之致,政院若不首犯,他司豈敢效尤?此擧條一通,書付院壁及堂后宣傳官廳,犯者當身,則以濫騎律論,院隷館隷吹螺赤,令該曹嚴刑照律事定式施行事,令兵曹知悉。日前中官及假宣傳官之濫騎,皆由於不畏法,雖有措辭提飭,而亦在於該曹該道之有聞必勘,無或饒貸,卿及該曹,亦爲各別惕念戢察,可也。出擧條以昆陽郡守望筒,傳曰,河東府使,無端降擬,此郡守窠,必是昨日傳敎之誤傳,近來政院事駭怪,愈往愈甚,該房承旨遞差,此望筒改擬以入。出傳敎命退,諸臣以次退出。
上在昌德宮。停常參·經筵。
大駕詣慶熙宮經宿後,奎章閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
李鼎運啓曰,臣以王大妃殿·惠慶宮問安,進去下直之意,敢啓。傳曰,知道。
大駕詣慶熙宮經宿後,王妃殿·惠慶宮,遣承旨問安。答曰,知道。
洪義榮啓曰,司僕寺內乘來言,捲簾,取稟。傳曰,捲三面。
大駕詣毓祥宮晝茶禮罷後,奎章閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
大駕詣延祐宮展拜罷後,奎章閣·政院·玉堂·藥房口傳問安。答曰,知道。
大駕還宮後,奎章閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
李鼎運啓曰,來十一日,輪對日次矣,敢稟。傳曰,爲之。
傳于李祖承曰,禮房承旨入侍。
李鼎運,以奎章閣言啓曰,夜間閣內諸處,無事之意,敢啓。傳曰,知道。
傳于李祖承曰,左副承旨入侍。
以別雲劍望筒,傳于李祖承曰,昨日受點人仍用。
以吏曹參議李集斗牌不進罷職傳旨,傳于李秉模曰,只推。
李秉模啓曰,假注書李德鉉,身病猝重,勢難察任,今姑改差,何如?傳曰,允。
李德鉉改差,代以趙台榮爲假注書。
洪仁浩,以賑恤廳言啓曰,依下敎,農圃農人六十四名,各米一斗式合米四石四斗分給之意,敢啓。傳曰,知道。
曺允大,以御營廳言啓曰,昨日出宮時作門擧行,極爲駭然,隨駕大將該營大將,爲先從重推考,當該哨官,令該營,各別嚴治後,草記事傳敎矣。作門哨官丁麟泰,嚴棍十度汰去,而不能檢飭之失,臣實爲首,不勝惶恐之意,敢啓。傳曰,知道。
領議政金致仁箚曰,伏以,臣疾病沈淹,忱誠淺薄,辭單遽停,重任虛縻,日夕悚悶,如負大何,政府非臣養痾之所,而不生不滅,一味泯伏,區區所顒祝,尙庶幾仁天之垂憐焉。兩日動駕,禮當從扈,魂宮陪祭,情尤耿結,而目下病狀,加以別症,宛轉叫楚,無計蠢動,瞻望蹕路,倍切戀係,虧闕常分,罪又何逭?特遣史官,諭以自量入參於次對,而亦無以承命,罪上添罪,轉益兢惶。伏乞聖明,亟降威罰,以警具僚,以安私心焉。答曰,省箚具悉卿懇。一時症樣,自可勿藥,陪班賓對之未參,豈或爲引?卿須安心,勿辭愼攝,竢夬差簉朝。仍傳曰,此批答,遣史官傳諭于領議政。
毓祥宮酌獻禮親行敎是時,贊禮行禮曹判書鄭昌聖,典祀官奉常正金復元,宮闈令尙膳金性彦,執禮副修撰宋民載,執尊修撰嚴思憲,大祝副校理洪義浩,盥洗位兵曹佐郞李益洙,爵洗位禮曹佐郞李得休,贊者引儀崔慶鎭,贊者引儀任藗,謁者兼引儀慶邦運,謁者兼引儀尹夔欽,贊者假引儀趙翰逵,贊〈引〉假引儀金在儉,祭監監察李重·兪彦錥。
丁未三月初九日辰時,上詣毓祥宮。親行酌獻禮,仍還昌德宮入侍時,行都承旨李秉模,左承旨李祖承,右承旨洪仁浩,左副承旨洪義榮,右副承旨曺允大,同副承旨李鼎運,記事官金孝建,假注書李德鉉,記事官李相璜·金祖淳,閣臣徐有防·徐鼎修·鄭東浚·尹行任,以次侍立訖。上具翼善冠白袍,乘輿以出,左通禮前導至降輿所,啓請降輿乘輦。上降輿乘輦。命書傳敎曰,次對久未爲之,今日還宮,如不差晩,觀勢欲行次對,日氣亦晴暖,或可强力,先簉闕下待還宮,入參與否,須卽自量,付奏於此史官事,傳諭于領議政。仍命金祖淳往傳,祖淳承命趨出。又命書傳敎曰,癸卯選,除朔射許赴季朔,試射減下後,亦用此例,辛丑選宜無異同,依此定式擧行,因此思之,製述亦當用此例,勿論新舊選,春秋仲朔,文臣製述許頉,春秋季朔抄啓文臣親試日,同爲應試事分付。由興化門出詣毓祥宮至降輿所,左通禮啓請降輿。上降輿入大次,酌獻禮時至,左通禮詣大次前,啓請外辦。上具翼善冠白袍以出,贊禮導上入自東門,詣版位北向立。贊禮啓請鞠躬再拜興平身,上鞠躬再拜興平身。贊禮導上,行酌獻禮,贊禮導上,詣盥洗位北向立。祖承跪取匜興沃水,仁浩跪取槃承水,上盥手訖。上陞自東階,詣尊所西向立。祖承酌酒,仁浩,以爵受酒,贊禮導上入自正門,詣神位前北向立。贊禮啓請跪,上跪。義榮捧香盒,允大捧香爐跪進。贊禮啓請三上香,上三上香,允大奠爐于案,祖承捧爵跪進。贊禮啓請執爵獻爵,上執爵獻爵,仁浩奠于神位前。贊禮啓請俯伏興少退跪,上俯伏興少退跪。大祝進神位之右,東向跪讀祝文訖。贊禮啓請俯伏興平身,上俯伏興平身,自東門出,贊禮導上還復位。啓請鞠躬再拜興平身,上鞠躬再拜興平身。少頃,贊禮啓請鞠躬再拜興平身,上鞠躬再拜興平身,贊禮導上,詣望燎位北向立。大祝取祝版焚於爐,贊禮啓禮畢。上曰,奉安閣·延祐宮行禮時,百官行禮置之,仍詣奉安閣展拜,次詣延祐宮展拜訖,還大次。鼎運曰,陪祭服色,何等愼重,而奉常正金復元,以布直領及黑靴參班,事體殊涉駭然,所當重勘,而本院請推之外,無他可施之罰,何以爲之乎?上曰,拿處,可也。出擧條還宮時至,左通禮詣大次前,啓請外辦,上仍具翼善冠白袍以出,左右通禮,前導至降輿所,啓請降輿乘輦,上降輿乘輦,自敦化門至肅章門。命書傳敎曰,近來所爲,極爲駭然,勤勵變爲色厲,禁喧之懈弛,亦由於羞恥之故,當該兵曹郞廳柳文養,令該府拿問嚴處。由協陽門還內。諸臣以次退出。
丁未三月初九日申時,上御重熙堂。左承旨入侍時,左承旨李祖承,假注書趙台榮,記事官李相璜·金祖淳,待敎尹行任,以次進伏訖。上曰,試官洪良浩在外與否知來。賤臣承命出回奏曰,今方在外云矣。上曰,圓點儒生數爻,自初一日至今日爲幾何,分付成均館,卽爲謄來。賤臣承命出傳。命書領相箚批訖。命退,諸臣以次退出。
上在昌德宮。停常參·經筵。
藥房都提調洪樂性,副提調李秉模啓曰,臨廟洩懷,悲疚旣多,詣宮獻酌,誠禮又伸,移次經宿,向晩回鑾,伏未審夜間,聖體,若何?寢睡·水刺之節,亦何如?連日勞動之餘,不瑕有傷損之節乎?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不勝區區伏慮,敢來問安。竝此仰稟。答曰,慈殿·慈宮氣候一樣,卿等不必入侍。
李鼎運啓曰,明日西北別付料試射相値,視事頉稟之意,敢啓。傳曰,知道。
李鼎運啓曰,司諫趙錫穆前任司諫時上疏,今始到院,伊時臺職,旣已遞解,所當還下送,而係是言事,故捧入之意,敢啓。傳曰,知道。
洪義榮啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
李鼎運,以內醫院言啓曰,今日本院問安,提調李在簡,不爲仕進,牌招,何如。傳曰,許遞。
洪義榮,以司僕寺言啓曰,內乘任聖說汰去代,卽令該曹口傳差出,以爲推移入直之地,何如?傳曰,允。
兵曹口傳政事,以吳文常爲內乘。
李時秀,以司僕寺言啓曰,新除授兼內乘吳文常,時無職名,令該曹口傳付軍職,何如?傳曰,允。
兵曹口傳政事,以吳文常爲副司果。
李鼎運,以成均館言啓曰,四學學製,分四等設行,而有過限之慮,則當等季朔旬間,以限內不得爲之,自本館草記事,曾已定式矣,兼中學敎授沈樂洙,兼南學敎授權裕,兼西學敎授申馥,俱以未肅拜,兼東學敎授未差,限內不得設行云,令政院,稟旨擧行,何如?傳曰,竝改差,今日政,以在京無故人差出。
有政。吏批,判書尹蓍東進,參判朴祐源納牌不進,參議李集斗納牌不進,行都承旨李秉模進。以任希一爲正言,韓光會爲判義禁,吳載純爲內醫提調,安宗仁爲軍資判官,任好常爲宗簿直長,成德雨爲中學敎授,洪義浩爲西學敎授,李太亨爲南學敎授。
兵批,判書金履素進,參判尹尙東入直進,參議朴天衡病,參知柳誼病,同副承旨李鼎運進。以李光遇爲宣傳官,金樂水爲武兼,李漢豐·兪彦俊爲同知,李瀷爲僉知,李致中爲副司直,金廷遇爲副護軍。
再政。趙義鎭爲都摠經歷。
再政。吏批,以吳載純爲弘文提學。
傳于李時秀曰,同副承旨推考。
傳于李鼎運曰,正言韓商新許遞。
兵曹口傳政事,以韓商新爲副司果,南正圭爲訓鍊副正。
以前府使南憲喆拿處傳旨,傳于李鼎運曰,分揀。
吏曹參議前望單子入之。曺允大落點。
以吏曹參議曺允大禁推傳旨,傳于李鼎運曰,旣已肅拜,分揀。
傳于李鼎運曰,俄筵聞吏判筵奏,且以事理推之,未及往復則一也。今政則雖不督迫,文任中新通人之出場行公與否,在於銓長與文衡相議停當,此意知悉。藝文提學見窠,待後日政,相議差出事分付。
傳于李鼎運曰,吏曹判書入侍。
李鼎運啓曰,假注書李德鉉,仍察廳任,何如?傳曰,允。
李鼎運,以禮曹言啓曰,京外孝烈抄啓年限,取考前後謄錄,定式草記事,命下矣。溯考本曹謄錄,則先朝壬辰正月二十四日朝講入侍時,因大司憲嚴璹所啓,此後其每年歲首,京鄕捧此,孟春朔末次對大臣入侍時,宗伯持奏,以爲取捨事定式事傳敎,而今壬寅正月初五日朝參入侍時,本曹判書金魯鎭所啓內,每年歲首,三堂齊會,區別旌復,移送政府,如署經之例,然後始爲別單啓下事定式,何如?上曰,依爲之事啓下,而又於昨年正月二十二日朝參入侍時,仍漢城府主簿李集明所懷,諸道孝烈抄啓,亦爲隨到隨啓,俾無稽滯事,該曹一體知悉事,傳敎矣。蓋孝烈旌褒,王政之所先,而近來虛實相蒙,有難精抄,若待式年,則其間所報積滯,抄啓之際,或不無眩錯之弊,若隨到隨啓,則又或近於煩屑,故臣謹以此意,往復於通編摠裁大臣,則亦以爲事理似然,若以先朝壬辰定式每年歲首抄啓之例遵行,則事甚便好云矣。抄啓之法,則一依今二月筵敎,毋論子孫之爲祖先,邑里之爲他人,凡有孝烈之可以旌表者,先呈營邑,屢呈見格者,方可以營邑不見施之意,或呈上言,則方許聽理,其外不經營邑,而經先呼籲天聽者,一竝勿施。狀頭則治其猥濫之罪,自今以後,道臣各別採訪,無遺實行,就其事蹟可據者,每年正月內修啓上送,過限後修啓者,自政院察推,本曹則必於各道狀啓啓下後,詳覽營邑之報辭,定其旌表之次第,送于政府,署經于時任相臣後入啓施行之意,作爲定制,永久遵行之地,實合事宜,而事係定式,臣曹不敢擅便,上裁,何如?傳曰,依草記施行。
李鼎運,以弘文館言啓曰,副應敎朴廣源,副修撰宋民載,連呈辭單,不爲行公,與新除授修撰朴基正,竝卽牌招察任,何如?傳曰,允。
李鼎運,以弘文館言啓曰,新除授校理申馥,時在慶尙道安東地,經筵入番事緊,請斯速乘馹上來事,下諭,何如。傳曰,依啓。
李時秀,以兵曹言啓曰,新除授滿浦僉使李光變屢度呈狀內,恩除之下,卽當赴任之不暇,而素抱痰癖之症,每當換節之時,輒必如期矣。歷辭之際,又添別症,食飮全却,轉側須人,以此病狀,時月之內,萬無登道之望云,實病旣如是,則勢難强令赴任,依例罷黜,何如?傳曰,允。
李祖承,以義禁府言啓曰,忠淸監司金光默狀啓,據刑曹粘目內,連原前察訪李益瑞,移本府處之事允下矣。李益瑞,時在平安道三登地云,依例發遣府羅將拿來,何如?傳曰,允。
李祖承,以刑曹言啓曰,今日動駕時,全羅道咸平居幼學李養直,擊錚於衛外,故取考其原情,則渠祖斗三,以結城縣監,當戊申逆變,軍務倥傯中,報水營書目,賊號三字,未及致察,終被極刑。蓋文報之規,原狀則守令,手自點檢,書目則令吏輩,循例擧行,此實下吏做錯,而韓翼謩,審理湖西時,多士屢度呈文,故文正公臣李縡,致書於其文人趙靖世,故重臣李台重,亦以其時所聞,質言於審理使,前後稱冤,非止一二,而不得蒙恩。伏乞特命復官云矣。渠所稱冤者,雖曰書目異於原狀,而假使不察,不察猶當罔赦,況其罪豈止於不察乎?渠所藉重者,雖曰某某人有所云云,而假使眞有云云,難保其言之必當,況其言初無所著見者乎?昨年八月九月,養直或擊錚或上言,自臣曹,原情勿施,嚴刑遠配之意,連爲覆奏,而不刑不配,只令勿施放送之敎,實出特恩,則固當感祝畏伏之不暇,而曾未半年,又復煩籲者,究厥所爲,誠極痛惋,原情勿施,養直嚴刑遠配,以徵跳踉之習,何如?傳曰,觀於前後原情,其言不可謂全無所據,以事係久遠,罪關隄防,汔未別白判下矣。以前捧原情及今番捧招,發遣郞官,問議領相草記。
李祖承,以刑曹言啓曰,昨日動駕時,忠淸道海美居尹召史,擊錚於衛外,故取考其原情,則以爲,其夫李若采爲三寸家叛婢春化之構誣,遠配於渭原郡,再度赦典,見漏於均霑之恩,此豈非抑鬰者乎?春化,卽其夫三寸叔李思儼婢也,壬申賣買文券,斜出昭昭,春化家帳籍,以思儼連爲懸主,合三十餘年,則春化之爲其媤三寸婢子,節節昭明,其夫若采,生於戊辰,而壬申年纔五歲,則豈有五歲兒壓良乎?前春行査時,結城縣監,以斜券之昭昭,帳籍之班班,謂其夫實非壓良,貸錢多少,質問於元財主而處決之意,報于營門,則道伯題辭,以爲的是良人,則三十五年間,何無一張經官之紙,今有此籲天之擧乎云,春化再度擊錚也。道伯畏怯,一變前見,營吏受賂,從中用事,査事未了,別關屢下,則査官其何敢明査乎?然而其夫之曖昧,觸類顯著,故猶以爲乘上典不幸之時,以當償之債錢,謂之記上,是豈成說乎?以此査報道伯,使之兩造親問,而先招春化,只捧誣罔天聽,抑勒訟官侤音,其夫則從後招入,只問三寸婢子之眞僞,初不與春化,一次面質,及其修啓春化罪案,其夫脫空之條,竝皆發之,自歸壓勒之端,是可忍爲者乎?養子之規,必待禮斜,而媤叔家,元無出禮斜之事,罷養二字,何據而說乎?其曰國正之舊券背頉分明云,而昨年沔川行査時,郡守韓世裕,取考其券,則善立處放賣五字,丁寧載錄,到今贖頉之說,曾未所聞。其曰善立死於壬戌云,而甲子式,旣無故代所書之人,則豈可以善立之無載,謂必死之證乎?其曰記上云,而春化貸錢買畓之招,貴才傳給錢貫之招,竝皆丁寧,是可謂記上乎?末乃以違越三寸之牌子,執爲壓良勒奪之斷案,而牌子中有奴老郞三字,且老郞潛入黑島,多陳浸潤之讒,則其媤三寸,以八十老昏,未悟其奸,至有此牌,豈可以曾母之投杼,謂曾子之眞箇殺人耶?伏乞俯垂憐察,放送其夫,本訟詳覈明査云矣。取考曹上文案,則昨年九月,瑞山居李女,以李若采非理記上擊錚,行査本道,而及其査啓之來到也。李女之贖良分明,若采之橫徵無疑,故伊時判付內,李若采等,令道臣,除尋常親執嚴刑後,各別嚴繩事判下,自本道照律刑配,則此是已査之事,旣斷之案,而不思懲畏,游辭粧撰,構誣道伯,縱妻呼籲者,揆以紀綱,萬萬痛駭,所當照法勘處,而此與常賤女人有異,治罪一款,今姑安徐,原情勿施,何如?傳曰,允。
李祖承,以刑曹言啓曰,今日動駕時,西部居冶匠魯孝才,擊錚於衛外,故取考其原情,則以爲,渠輩受價戶曹,貿來生鐵,以備經用,則吹鍊打造,本是冶匠之業也。所謂中房鐵,果是薪鐵之作成者,故八路鐵種,入於旅客主人家,則渠輩買得,打造器皿,斥賣閭巷,且於雜鐵廛人處,捧價造給,則廛人殖利,放賣於民間矣。千萬夢寐之外,上年十月,廛人敢生奸計,以中房鐵名色,挾書於市案中,冶匠輩所貿於旅客者,執爲亂廛,故鳴金訴冤,以猥越受刑發配,而本事猶未歸正,豈不萬萬哀痛哉?渠輩三百餘名,失業渙散,將至塡壑,據公明決得,保命脈云矣。昨年十一月,冶匠李春世,以此事鳴金呼訴,故其冒濫瀆擾之罪,照律定配,本事令平市署決處事,覆啓蒙允矣。纔因赦典,特蒙霈澤,則其徒等,不思縮伏,敢復齊籲,揆以民習,固已萬萬無嚴,藉曰原訟,萬有一冤,自當更訴平市或京兆,而不此之爲,乃以至微至瑣之事,屢瀆天聽,殆若務勝然者,大關紀綱,原情勿施,狀頭自臣曹,照法嚴勘,何如?傳曰,民習可駭,各別嚴治,可也。
李時秀,以刑曹言啓曰,今初九日動駕時,猥濫擊錚人冶匠魯孝才,照法嚴勘事草記蒙允矣。取考律文,則大典通編訴冤條有曰,事係微細,可呈該司,而冒濫上言,事理重者,依上書詐不以實律論,杖一百徒三年。罪人魯孝才,以雜鐵廛相爭事,冒濫屢瀆,不可不嚴勘,依此律決杖一百後,黃海道遂安郡,徒三年定配,卽爲押送之意,敢啓。傳曰,知道。
李祖承,以刑曹言啓曰,今日動駕時,黃海道海州居幼學車宗福,擊錚於衛外,故取考其原情,則以爲,渠之十二代祖云革,在世祖朝丁亥,以羽林將,爲龜城君浚從軍,往討李施愛施合於吉州,不幸爲賊黨所執殺,贈敵愾功臣兵曹參判,封延川君,子孫則勿侵軍役事有聖敎。八代祖彦豪,誠孝出天,名播一世,宣廟朝壬辰,倭冠蹂躙海甸,人皆四散,而獨守聖廟,賊鋒突入殿廡,位版多被破碎,自取栗木,改造奉安,宣廟大嘉之,特除禮賓參奉,命旌門閭,兩朝榮寵,至今感祝,而至於渠父齊煌,假作兒名,簽之軍役,族黨次第被簽,乞令頉給云矣。渠父齊煌之橫簽軍役,若涉冤屈,則呼訴營邑,何所不可,而乃敢以此等煩瑣之事,無難瀆擾者,揆以民習,誠極無嚴,原情勿施,宗福猥越之罪,自臣曹,照法勘處,何如?傳曰,允。
李祖承,以刑曹言啓曰,昨日動駕時,黃海道安岳居良女吳召史,擊錚於衛外,故取考其原情,則以爲,渠夫林處蕃,以本郡勅需色吏,丙午勅行時錢貨與受事,同年十月,定配平安道龍川府,而處蕃,卽無妹獨子,家有八耋老母,戀子成疾,至於垂盡之境,再經赦典,未蒙雨露之澤,俯察哀矜之狀,特令放釋云矣。處蕃所犯,旣係一律,鄰道行遣,實出特恩,而到配屬耳,縱妻呼籲者,極涉無嚴,不可以事係四件,循例捧供,原情勿施,吳召史猥濫瀆擾之罪,自臣曹勘處,何如?傳曰,允。
李祖承,以義禁府言啓曰,因刑曹啓目,泗川前縣監金胤行,移本府處之事允下矣。金胤行,時在任所云,依例發遣府羅將拿來,何如?傳曰,待待命拿囚。
李祖承,以刑曹言啓曰,今日動駕時,原春道原州居延東源,以山訟事,擊錚於衛外,所當捧供以入,而東源曾經守衛官,移義禁府擧行,何如?傳曰,允。
洪仁浩,以義禁府言啓曰,刑曹啓辭內,前守衛官延東源,移本府處之事允下矣。延東源,今方待命,卽爲拿囚之意,啓。傳曰,知道。
三司合啓,副應敎朴廣源,掌令吳鵬南,持平崔守忱·金熙采,獻納柳匡天,校理李羽晉,副校理洪義浩,正言金履成,修撰嚴思憲,副修撰李太亨·宋民載啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割答曰,不允。六字刀割
兩司合啓,掌令吳鵬南,持平崔守忱·金熙采,獻納柳匡天,正言金履成啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,快施王章。請正刑罪人福榮,亟令王府,快施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英才·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷輯,亟令王府,設鞫嚴問,期於得情。請正刑罪人以謙,施以孥戮之典。措辭見上答曰,不允。
府啓,持平金熙采啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。新除授執義徐秉德,時在忠淸道大興地。請斯速乘馹上來事,下諭。措辭見上答曰,不允。下諭事,依啓。
院啓,獻納柳匡天啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請其時捕將李漢昌·趙圭鎭,施以削職之典。請島配罪人韓采,更加嚴鞫,期於得情,夬施當律。措辭見上新除授司諫李錫穆,時在慶尙道尙州地。請斯速乘馹上來事,下諭。答曰,不允。下諭事,依啓。
弘文館提學徐有隣疏曰,伏以,臣於文任,自知萬萬不稱,而辭巽不得,冒沒行公者,已多年所矣,到今何敢爲逡巡卸免之計,而第伏念月前,文衡以文任通擬,不之簡議有違文苑故規,上章自引,及夫銓長之對辯,以遵用近例云云,卽指臣濫通時事,而伊時之有文衡不簡議適與之相同故也,今日之不簡議而通擬非,則前日之不簡議而通擬亦非也。旣知之後,寧容以歲月之稍久,晏然自掩,不思自處之道乎?抄啓文臣試役,非文任,莫或替當,則昧然承膺,大關廉防,咫尺黼坐,召牌三臨,至有勿呼望之命,而不得不屢犯違傲,臣罪至此,誠合萬殞,玆敢逬出禁扃,略暴情實。伏乞聖明,俯垂鑑諒,特改臣所帶文任,仍命選部內閣,勿復檢擬於兩館提學及抄啓試官,以嚴文苑之規,以安微臣之分,千萬幸甚。答曰,省疏具悉。所辭過矣,卿其勿辭,入來考試。
行大司成尹師國疏曰,伏以,臣本素門寒族,墻壁無依,身又早孤失學,魚魯僅辨,念絶榮塗,分甘冗散,臣固自知旣明,世亦知臣甚審,通籍近三十年之間,未嘗議擬於文學之任,雖蒙拂拭之恩,滾到卿宰之班,而歷試州郡,猶懼不稱,乍登臺省,亦遭狼狽,則臣之本末長短,已莫逃於淵鑑,而今此國子新除,忽下於千萬夢想之外,臣誠聞命惝怳,莫知措躬之所也。噫,師儒之長,不但地望自別,其課試諸生,勸奬後進,有關於文治,有係於作成者,不輕而重矣。乃反使不學如臣,冒居皐比,鑑別詩賦,講論經傳,則是眞責聽於聾,借視於瞽,其爲羞當世而玷名器,當如何哉?召牌屢辱,飭敎截嚴,怵分畏義,雖不得不冒沒出肅,而因仍蹲據,有非初心,間値淸齋,呼籲路阻,今始露章自列,仰暴微懇。伏乞聖慈,天地父母,諒臣才之萬不稱當,察臣言之非出外飾,亟賜鐫削,以安微分,仍治臣瀆擾之罪,以肅朝綱焉。答曰,省疏具悉。卿其勿辭行公。
司諫趙錫穆疏曰,伏以,文孝世子,千古冤諱,一朞將周,而擧國臣民之含恨抱痛,愈久愈新,臣於去秋封園之時,僅得一番趨赴,望哭外班之列,而不足以少洩無涯之痛,冬間連承柏府恩旨,而旋卽蒙遞,未得一陳微忱,仰慰聖心之疚燬,此臣所以悲纏寤寐,恨結肝肺,每北望楓陛,至不覺涕淚之自沾也。今於千萬夢外,又承諫亞新除之命,職次稍右,地望尤別,有非駑下賤品所可倖占者,則如臣無似,其性質則愚劣矣,學識則滅裂矣,前後之叨冒異恩,玷辱從班者,亦已累矣,而臣之偃伏遐陬,虛負聖明,亦已久矣。臣誠惝怳蹙踧,罔知攸措,而第今國憂方殷,丙枕未寧,揆以義分,實非臣子辭退之時,故不顧冒沒之恥,欲遵不俟駕之義,而臣之所患風眩關隔之症,冬春以來,轉至添劇,頭目常瞑暈,胸隔常痞鬰,至於轉運不得,呼吸難通,食飮全却,眞元無餘,似此病情,萬無一步趨進之勢,玆不獲已,從縣道略陳短章,仰暴微悃。伏乞天地父母,特垂矜察,亟許鐫削,以安愚分,因治違傲之罪,以肅朝綱焉。臣方嬰疾病,雖在乞免之中,而憂愛一忱,秉彝同得,沐浴大義,愚衷自激,敢此掩泣而略陳焉。伏乞聖明垂察焉。嗚呼,昨年夏秋之變,尙忍言哉?殿下孤立而無依,國勢岌嶪而危綴,則爲今日臣子之所髮豎膽裂,心寒骨痛者,當如何哉?臣病伏嶺外,傳聞未詳,朝市顯戮之外,根株脈絡,雖未的知爲何賊,而臣竊念十餘年來,窮凶叵測之逆,種下種生,無世無之,至於昨年而極者,臣不敢知其故何哉?噫,我殿下仁囿好生之德,未免過於包容,治本鋤根之法,未免過於疎緩,每當鞫訊之時,輒施寬縱之典,雖元惡大憝情節綻露之逆,只誅其身,而一不窮覈其黨與,雖窮凶極慘情跡陰祕之賊,但治其末,而未嘗窮究其根脈,軒陛之下,逆種常孼芽,輦轂之傍,凶窩常排結,譬之若覆火以薪而欲望其烈炎之不煽,烏可得也?去草遺根而欲望其惡草之不蔓,烏可得乎?殿下之心,則雖欲付以罔治,使之咸與維新,置而不問,要令反側自安,而維彼逆種醜類,天生凶戾,狼心豺腸,一串相貫,見其同惡之先戮,而怨懟之心潛積,或慮睿鑑之已燭,而疑懼之情漸大,晝夜之所綢繆排布者,無非禍國陰謀,則凶逆之所以鱗生疊出,相斷不已者,理勢固然也。今幸國運靈長,中權老賊,得至顯戮,而顧今此賊之根株則尙未究矣,脈絡則尙未覈矣。此賊輩之潛伺隱伏,又欲爲復賊之所爲者,恐不知其幾復賊,則今日殿下之國,不亦危乎?臣竊以爲欲覈其根株,則必在先得其端緖,欲覈其端緖,則亶在先鞫其逆醫也。噫,幺麽一逆醫,顧何足可惜,而殿下之終始靳兪,經年閱時,容宥之曲貸之至此之過也。倘能鞫庭嚴訊,窮得其停乳投劑之情節,則五月之變,可知其所由之凶賊,若得其五月之凶賊,則九月之變,又可以覈得,而前後之罪人斯得,則拔根翦枝,鋤剔遺孼,卽是次第事耳。臣以爲,爲先拿鞫逆楫等諸醫,窮査得情,斷不可已也。臣因伏念逆賊之本,必自小人,小人之性,必貧勢利,始則患得,而必以叨寵爲計,終則患失,而必以固寵爲謀,勢利之旣極,則放僻之心生焉,權位之久擅,則驕僭之習滋焉。馴以至於無忌無嚴,無所不至,此近日諸賊之所以畢竟綻露,終歸於禍國之惡逆者,豈非前事之明驗乎?臣謹按臯陶陳謨,以知人爲要,大禹,以其難爲辭,大凡人君之政,莫要於知人,而亦莫難於知人,故大堯之明,未放其驩兜之象恭,夫子之聖,或失於宰予之以言,然則知人之道,誠非易事,然人君之知人,惟在於義理公私之分,忠厚薄隘之間,斷斷無技,其心休休者,卽君子,而捷給多才,其口喋喋者,必小人也。剛毅木訥,眞實無僞者,多君子,而巧言令色,先意迎合者,必小人也。挺直孤立,若私栢之凌寒者,卽君子也,而牽引糾結,有若藤蘿之附物者,必小人也。君子進而其國未有不治,小人進而其國未有不亂者,則人君之用人,可不愼哉?可不懼哉?是以周公,以克用常人,爲立政之本,子思,以尊賢二字,爲九經之要,孔明,以親賢臣遠小人,爲興隆傾頹之驗,富弼以進君子退小人,爲八條陳勉之首。伏願殿下,勉哉勉哉。第念才藝之人,非不可取,而才多者,或多輕驕,則取人之道,不必專取其才藝,新學之少,非無俊乂,而新學者,或多浮佻,則寵眷之恩,不必過施於新學,忘君負國,甘心而不恥者,必是徇私嗜利之輩,則朝著之所當遠者,豈非此輩乎?樂禍扇凶,陰詭而叵測者,必是專權擅勢之類,則人君之所可畏者,豈非此類乎?宋儒眞德秀之一部衍義,無非立政出治之格言至論,而其所以辦別賢邪,爲人主明取捨垂鑑戒之資者,尤莫詳於格致篇辨人才條。伏願殿下,幸留意取覽於淸燕之暇,以爲制治之龜鑑焉。臣方於亂逆請討之章,贅附泛然用人之方者,雖若迃遠而漫緩,然自古人國之禍本,必由於賢邪之不辨而敢捨之不審,故臣目見國事之危迫,不勝夙夜之憂歎,旣陳沐浴之義,而繼陳知人之道,瀆冒嚴威,言不知裁,死罪死罪。答曰,省疏具悉。言多切實,當留意,爾其勿辭,上來察職。
丁未三月初十日卯時,上御春塘臺。抄啓文臣親試入侍時,行都承旨李秉模,左承旨李祖承,右承旨洪仁浩,左副承旨洪義榮,右副承旨曺允大,同副承旨李鼎運,記事官金孝建,假注書趙台榮,記注官承膺祚·金珍恪,先行四拜禮訖,以次侍立。上曰,試官盡爲入來與否知來。賤臣承命出回奏曰,判付事李福源病不來,洪良浩在外,徐有隣,以弘文提學未肅拜,不爲來參云矣。命書傳敎曰,抄啓文臣親試,試官徐有隣,諉以兼帶文任未肅拜,今日試官,如是懸頉,事體所在,極爲未安,試官徐有隣,從重推考,卽爲牌招。賤臣承命出傳。引儀唱試官以下入就位行拜禮,藝文提學吳載純,行都承旨李秉模,吏曹參判朴祐源,檢校直閣徐鼎修,行副司直李時秀·李勉兢,行四拜禮訖,以次進伏。引儀唱抄啓文臣入就位行拜禮,前正言李益運,副司果朴宗正,前司諫趙濟魯,副司正金啓洛·金熙朝,藝文館檢閱尹行任,前修撰成種仁,前掌令姜世綸,副司果鄭東觀·韓致應·韓商新,副校理洪義浩,副司果鄭晩錫·宋祥濂,藝文館檢閱金祖淳,副司果洪樂貞,副司正張錫胤,藝文館檢閱李相璜,明陵別檢尹永僖,承文院副正字尹光顔,副司正李羲觀·申溆,以次行四拜禮訖。上曰,李勉兢進箋爲之。檢書官奉箋進之,仍命李勉兢讀箋,勉兢讀奏訖,退復位,引儀唱進箋官行拜禮,勉兢行四拜禮訖。上曰,懸題紙入之。鼎修持入。命秉模,書律賦其新孔嘉,其舊如之何,仍命懸題,益運等行四拜禮訖。上曰,抄啓文臣少退,先行試射,可也。命書榻敎曰,朔試射時執鼓官訓鍊副正未差之代,令該曹口傳差出。上曰,徐有隣牌去來催促。賤臣承命出回奏曰,今已違牌云矣。上曰,試官徐有隣,更爲牌招。出榻敎上曰,牌去來更爲催促。賤臣承命出回奏曰,復爲違牌,今方治疏云矣。上曰,原疏入之。賤臣承命出持入。上曰,從當賜批,姑置政院,可也。鼎運曰,試官徐有隣,再牌不進推考傳旨今方捧入,而飭敎之下,屢違召命,事體所在,誠甚未安,所當更請牌招,而係是一日三牌,何以爲之乎?敢稟。上曰,更爲牌招,違牌勿爲呼望,可也。出擧條上曰,試官徐有隣,更爲牌招。出榻敎上曰,牌去來催促。賤臣承命出回奏曰,復爲違牌云矣。上曰,政官牌招開政。出榻敎又命書榻敎曰,內乘中有實職人,本職改差,其代今日政差出。又命書傳敎曰,新除授學敎授,待下批牌招察任。上曰,吏判入侍。賤臣承命出,與吏曹判書尹蓍東偕入進伏。上曰,卿亦當試射,退待,可也。上曰,吏曹參議牌去來知入。賤臣承命出回奏曰牌不進云矣。命書傳敎曰,若此則新舊通文任,將無行公之人,以近例爲引,自吏判疏引者,已知其不襯,況咫尺屢違,已極未安,承批又違,尤涉乖當,此而曲諒,便令自劃,不可無一番節拍,揆以國體,亦不可更令牌招,弘文提學徐有隣罷職,雖以新通文任言之,重通則無不可行公之理,況有文衡筵奏乎?弘文提學有闕之代,今日政差出,違牌吏曹參議許遞,前望單子入之,待下批牌招參政。賤臣承命出,吏曹參議前望單子持入。上以曺允大落點。下敎曰,違牌勿爲呼望,卽爲肅謝事分付。賤臣承命出傳。上曰,吏議肅謝與否,知入。賤臣承命出回奏曰,不爲承牌,俄已出去云矣。上曰,咫尺帳殿,不爲肅謝,焉敢出去乎?更爲申飭肅拜。孝建承命出分付。命書傳敎曰,今日三銓事,萬萬駭然,郞廳時事,焉敢追引於陞資之後?況伊時葛藤,卽渠自取,處分亦異於人言,尤豈敢乃爾?吏曹參議曺允大,下義禁府推考,卽爲入來參政,待參政捧傳旨。上曰,監印堂上入侍。賤臣承命出,與監印堂上鄭昌順偕入進伏。上曰,文苑黼黻印役,今至何境耶?昌順曰,五賢從享敎文中,二度載錄,三度見漏,卒無求得之路,故書通嶺南諸處,盡數得來,然後可以完役,姑爲停止,以待畢來,雖退一兩月,從詳入錄宜矣。上曰,雖差待一兩月,從詳爲之,可也。仍命試射。呼名官,呼益運等,以次試射訖。上曰,承旨及卿宰將臣,亦爲試射,可也。載純等以次試射訖。仁浩曰,判義禁韓光會牌不進,推考傳旨,今方捧入,而時囚捧供命下之後,如是違牌,不卽擧行,事甚未安,更卽牌招,何如?上曰,令次堂擧行,可也。出擧條命書傳敎曰,時囚皆令今日捧供,判堂情勢,宜欲一遞,許遞,今日政,以在京無故人差出,待下批牌招開坐。又命書榻敎曰,承旨前望單子入之。又命書榻敎曰,假注書趙台榮汰去。上曰,今日日氣稍熱,抄啓文臣退去賓廳,以爲製進,可也。命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深七分。
李祖承啓曰,明日常參·經筵,取稟。傳曰,只晝講。
李時秀啓曰,明日課講,何承旨進去乎?敢稟。傳曰,右副承旨進去。
黃昇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李鼎運啓曰,禁衛營將官來言,今日本營軍兵,日次私習云矣,〈敢〉啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,軍士房承旨左副承旨入侍。
李祖承啓曰,右副承旨洪義榮,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之。黃昇源落點。
傳于李祖承曰,坐直承旨入侍。
兵曹口傳政事,以南衡重·李商采爲宣傳官。
李祖承,以刑曹言啓曰,紙廛市民處紙地取用成均館下吏,令該曹嚴刑懲礪事,命下矣。依傳敎,成均館當該書吏洪晩龜嚴刑一次懲礪放送之意,敢啓。傳曰,知道。
義禁府啓目,粘向前柳焵,身爲訟官,朝令申飭之下,訟理曲直,終不論列,顯有周遮漫漶之跡,揆以事體,誠爲可駭,以此照律,何如?判付啓,依允。
又啓目,粘崔雲翰,身爲郵官,常時其若檢飭屬驛,則豈有此輕先替給之擧?論以法例,極爲痛駭,以此照律,何如?判付啓,依允。
又啓目,通禮院假引儀李孝達原情云云。問目內辭緣,泛稱遲晩,刑推得情,何如?判付啓,付過放送。
又啓目,奉常寺僉正金復元原情云云。傳旨內辭緣,泛稱遲晩,所當請刑,曾經侍從,勿爲請刑,載在大典通編,議處,何如?判付啓,分揀放送。
又啓目,繕工監奉事李師中原情云云。傳旨內辭緣,泛稱遲晩,刑推得情,何如?判付啓,付過放送。
又啓目,義城縣令金鎜原情云云。傳旨內辭緣,泛稱遲晩,刑推得情,何如?判付啓,渠旣躡探報營,雖有晩時發覺之罪,足爲可恕之端,此時守令遞易可悶,付過放送,使之待城門開還官。
又啓目,寧邊府使田文顯原情云云。傳旨內辭緣,泛稱遲晩,所當請〈刑〉,別軍職勿爲請刑,載在大典通編,議處,何如?判付啓,邑規旣然,非渠用意,分揀放送。
又啓目,兵曹佐郞柳文養原情云云。傳旨內辭緣,泛稱遲晩,所當請刑,曾經侍從,勿爲請刑,載在大典通編,議處,何如?判付啓,特軫終始之澤,姑置三令之科,以公罪勘放。
又啓目,昌樂前察訪崔雲翰原情云云。問目內辭緣,泛稱遲晩,刑推得情,何如?判付啓,除刑推議處。
又啓目,前守衛官延東源原情云云。問目內辭緣,泛稱遲晩,旣已刑推捧供,依例放送,觀此所供,係是山訟,令京兆稟處,何如?判付啓,依允。
丁未三月十一日辰時,上自內御春塘臺。西北別付料試射入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,時囚議處,皆令今日內爲之,仍令次堂擧行。又命書榻敎曰,在外宣傳官改差與未差之代,令該曹口傳差出。試射訖。命退,承史以次退出。
丁未三月十一日申時,上御重熙堂。坐直承旨入侍時,左副承旨李祖承,假注書李德鉉,記事官李相璜·金祖淳,以次進伏訖。上命讀公事訖。命退,承史以次退出。
上在昌德宮。停常參·經筵。
李秉模啓曰,明日常參·經筵,取稟。傳曰,停。
李秉模啓曰,輪對官來待矣,敢啓。傳曰,入侍。
李鼎運啓曰,大司憲李聖圭,掌令吳鵬南,持平崔守忱·金熙采牌招啓辭未下,執義徐秉德,掌令閔彝顯在外,監察茶時之意,敢啓。傳曰,知道。
傳于李秉模曰,軍士房承旨入侍。
傳于李秉模曰,課講入侍。
事變假注書李益恢拿處,代以尹光顔爲假注書。
備忘記,喬桐府使任嵂下直,長弓一張,長箭一部,片箭一部,筒兒一箇賜給。
傳于李祖承曰,坐直承旨入侍。
以吏曹參議曺允大牌不進罷職傳旨,傳于李祖承曰,只推,更爲牌招。
以吏曹參議曺允大再牌不進罷職傳旨,傳于李鼎運曰,此傳旨勿施。
有政。吏批,判書尹蓍東進,參判朴祐源牌招不進,參議曺允大牌招不進,承旨李時秀進。以李尙度爲副校理,成種仁爲修撰,成爾演爲知義禁,李致中爲同義禁,李爲惠民提調,洪重振爲內資主簿,成元柱爲典牲主簿,崔陽羽爲北部奉事,李庚運爲東學敎授,學正單安經心,知事成爾演今加崇祿,加資事,承傳。
李鼎運,以兵批言啓曰,滿浦僉使,今當差出,而擬望之人乏少,未準朔禁軍將竝擬,何如?傳曰,允。
有政。兵批,判書金履素進,參判尹尙東入直,參議朴天衡病,參知柳誼病,承旨洪仁浩進。以任聖說爲都摠都事,尹守範爲訓鍊主簿,柳鎭茂爲滿浦僉使,都摠管單成爾演除授事,承傳,副司直李集斗·洪義榮。
李鼎運,以義禁府言啓曰,時囚罪人崔雲翰,杖一百收贖,告身盡行追奪,流三千里定配照律公事判付內,依允啓下矣。崔雲翰,平安道龜城府流三千里定配,而以議啓內辭意具罪目,依例發遣府羅將,押送配所,何如?傳曰,允。
李時秀,以兵曹言啓曰,內禁衛將申大坤,身病猝重,時月之內,無望供職,呈狀乞遞,宿衛領軍之將,不可久曠,今姑改差,何如?傳曰,允。
禁府啓目事段,假注書李益恢口招云云。傳旨問目內辭緣,反覆嚴問,則其所納供,全事漫漶,終不直陳,論其罪狀,極爲痛駭,刑推得情,何如?判付啓,入啓文書,雜以草書,此自有堂后以來所未聞之事,渠雖以分半書之,欲爲自明之端,而此誠欲巧反拙,上一半則筆畫,工拙無論,原無草書之可論,則今此下一半草書,非渠伊誰乎?敢於嚴問之下,雖似自服,猶有分疏之意,原文書竝以出給,本府發問目,緣何委折,如是書入情節,各別嚴問,捧草供以入。
禁府啓目,廣州前府尹柳焵,矣身爲訟官,諉以被斥於訟民,朝令申飭之下,訟理曲直,終不論列,顯有周遮漫漶之跡,揆以事體,極爲可駭,以此照律罪,杖一百收贖,告身盡行追奪,私罪。奉敎依允。功議各減一等。
又啓目,兵曹佐郞柳文養矣判付內,特軫終始之澤,姑置三令之科,以公罪勘放罪,杖八十收贖,公罪。奉敎依允。功議各減一等。
又啓目,昌樂前察訪崔雲翰矣曺允碩之替給馬匹,在本驛七十里之外,雖不能登時摘發,置驛法意,何等嚴重,而身爲郵官,常時其若檢飭屬驛,則豈有此輕先替給之擧?論以法例,極爲痛駭,以此照律罪,杖一百收贖,告身盡行追奪,流三千里定配,私罪。奉敎依允。
獻納柳匡天疏曰,伏以,臣於見職,豈有一分可堪之望,而懲討事急,章皇出肅,敢陳沐浴之義,尾附蒭蕘之言,恩批之下,猥蒙開納,雙擎九頓,且惶且感,而至於懲討一款,未承一字之批,滿心慙恧,無地自容,怵畏義分,荐日詣臺,適値陪扈,黽勉隨參,而區區私義,終有所不敢晏然者,是固臣難冒之端,而況臣素患風眩之症,猝劇於久淹旅居之餘,庚牌儼臨,趨承無路,冒入文字,仰瀆崇聽。伏乞聖慈,俯垂曲諒,亟許鐫削臣職,以安微分焉。臣於乞免之章,非暇及他,而竊有耿耿之懷,敢此附陳。嗚呼,泮宮首善之地,而一國之元氣在玆,列聖之培養甚盛,言論寧亢而不欲卑也,士氣可扶而不可抑也。爲士者雖或有乖激過中之事,在朝家優待之道,顧何可輕加推折也哉?間因齋儒之捲堂,嚴旨荐降,至有兩齋任施罰,他儒生勸入之擧,搢紳家子姪,强令代入,便同驅迫,有欠禮士之義,而遐鄕寄齋之生,一時逬出,棲屑彷徨,氣像愁沮,聽聞已駭,而自外而入者,乍進旋出,零星孤寄,全不成樣,其在聖廟扶士氣之道,恐有歉於大聖人包容之意,況今月已改矣,飭已行矣。伏願穆然三思,特許兩齋任解罰,因令舊齋生更入事,申飭泮長,俾卽擧行焉。先正臣趙憲之道學忠烈,至今照人耳目,前後朝家之揄揚崇報,非不至矣,而惟其宗祀之未定,尙無錄後之擧,祠版埋沒於草萊,士林相傳而咨嗟,年前大僚筵白,有詢問諸宗以聞之命,而于今數年,尙無回啓之事,其在擧行,誠甚未安,臣謂亟令該曹,査問回啓,仍定祀孫,俾主香火,以光聖朝尊賢之盛德宜矣。鄕薦一事,是卽鄕擧里選之遺制,而當初聖上之誕頒絲綸,搜求寒畯之士,實出於上天不擇雨露之意也。行之數年,頗有激聳之風,而從近以來,寂無擧擬之人,剡章漫作選部之休紙,飭敎終歸一時之文具,深可慨也。伏況無好人三字,誣一世抱玉遺珠之歎,從古已然,鞱光鏟彩之彦,今豈獨無,初仕之專尙地閥,有非恢公揚陋之義,則以薦試仕之規,允合於崇儒搜逸之方矣。臣謂更飭諸道道臣,博採公議,愼簡於薦擧之目,且令銓曹,另擇其薦章中材諝可合人,鱗次檢擬,俾有試用之實效可也,諸宮房各衙門折受所管導掌收稅,其弊大矣。秋來圖差,無非市井之無賴,鄕曲恣行,率多威喝而橫斂,到京納稅之日,百般欺隱,指實歸虛,誣以未收,圖署發關,徵督繹騷,踏驗後時,災頉不行,縱値殺年,半是白徵,且夫宮田,一結原定稅米二十四斗,而中間幻弄,頗多以錢而濫捧,其所爲弊,有難殫擧,謹按大典諸田條,有賜田田稅竝納京倉,以軍資米換給之規,今此免稅條收稅一款,亟罷導掌之差遣,自該邑別定監色,荒年給災,一從民結之例,輸納京倉,有如職田之制,而自京倉,計其結數,劃米折給,依定式二十四斗例施行,則可祛峽邑殘民之痼瘼,伏願令廟堂裁處焉。稅米出浦,例從漕運之便近,湖南之井邑·興德·長城·高敞四邑大同米,出浦於沙津浦者,已成流來舊規,去辛卯年,四邑大同米,移屬於法聖浦·井邑·興德,卽訴營門,依前沙浦納,而長城·高敞,時値空官,屢訴見退。夫兩邑之於兩浦,程道逈殊,沙浦則或當日廻還,或經宿早廻,而法浦則近猶經宿,遠至於二三經宿,農時轉輸之役一日,而妨十日之務,去來間遲滯,耗費許多,一包之供,殆近一包之費,其弊劇矣。且法浦,船發於七山險海之初頭,故曾多幾萬包臭載之患,而沙浦則船路,已過七山,無此憂焉。兩浦間捨近取遠,棄順趨險,其便否利害,瞭然自別,而前後呼冤,終不能得請者,專由於法浦漕軍,嗜利誣訴,從中操縱之致也。且如南原·益山等各邑稅米,輸納於咸悅聖唐倉,而原定地方官收稅,故防納牟利,轉成謬弊,方秋穀踊,預貿麤劣之米,及春捧稅,自多下隷之操弄,從高直勒捧,所入倍蓗於負米以供,怨聲載路,爲弊滋甚,合有變通之道矣。請令該道臣,明査事實,參以物情,長城·高敞兩邑大同米,從前規,許令出浦於沙津浦,南原等七邑稅米之聖唐倉所納者,革罷地方官差員之規,而輪回各邑,臨時差定,以除其防納濫徵之弊焉。陳田起墾,寔爲利民之大政,而民不樂爲者,蓋緣闢荒開陳,多費人力,初起之秋,收穀不夥,而州縣又從而稅之,吏隷夤緣而侵之,所得未償其所費故也。起陳處三年減稅,昭載續典,間有蠲稅一年之規,而官不勤飭,民不信法,如非別般飭諭,減定其稅,則値玆饑歲耕播之節,必多荒田不闢之患,自今春,申明舊規,勸民起陳,而區別成冊,限三年蠲稅之意,請令備局,發關諸道,以期秋穡之收效焉。各道野邑,有所謂儲水防築,當初儲水,將以灌漑蒙利於近界水田,而陵谷變改,水土幻面,舊時瀦沮之澤,今爲無水之乾坪,可作良田之土,空抛莎草之牧場者,在在夥然,而屬之官簿,便同空土,故雖欲起墾,而民不敢下手,所以利民之意,反未免妨農之歸,而近來生齒日繁,實有人稠野狹之患,請令備局,關飭行會,野邑坊曲中,水涸防築可墾處,逐庫査現,許民耕食,而限三年蠲稅事,定式施行焉。朱子曰,盜賊竊發之憂,何嘗不由於飢饉,當此歉歲,尤不可不戢此患也。農民失業者,喪其良心,悖戾無賴者,轉成徒黨,乘夜殘村,往往劫人而攫貨,白晝街店,間有以刃而奪財,春窮赤立之時,漸肆嘯聚之患,則其所憂虞,不但止於刼掠小民而已。請令備局,嚴關另飭於各營鎭討捕所,這這譏詗,一一搜捕,以爲防微杜漸之方焉。臣之所言,雖涉陳腐,而或關於儒化之扶植,或係於生民之休戚,故不避猥屑,敢此條列,惟聖明裁察焉。答曰,省疏具悉。泮儒事,爾言似出無隱,處分亶在導正,奚特棲屑之類爲,然雖京儒,豈敢不次次還入乎?先正趙憲家主祀事,尙未回啓,難免不察,其時該堂推考,仍令該曹,斯速稟處。鄕薦事,初元宣綸,切欲矯俗,而伊後反歸紙上空言,心常慨然,申飭道臣,鄕擧愼剡,仍令銓曹,隨卽收用。宮房衙門導掌濫稅事貽弊,尙何言哉?小民之受困在此,朝家深軫此弊,御極之初,首革宮房收稅之規,倣用貢人受價之式,自度支捧給宮房,宮房賃人駄來,今爲不易之制,爾或未及聞悉,但衙門之未用此例,以其土地之屬於衙門,如宮房之有土田結,此則無別般區處之道故耳,至於營納免稅,爾雖不言,弊亦滋酷,非不欲與宮納一例釐正,特因事勢牽掣,迄此有意未果矣。自今勿論宮房衙門,有土處導掌,各營設屯處屯監凡係侵虐之事,更令廟堂嚴飭,俾有實放而荒年給災,專用民結之例,近年頻下飭敎矣。長城等邑大同米出浦事,南原等邑稅穀差員事,令廟堂稟處。陳田起墾事,限年蠲稅,明有常典,種種奸弊,罪在邑倅,亦令嚴飭。防築乾坪作畓事,此與廢堰等耳,纔因領相筵奏有申飭,而事係蒙利,第令覆奏。竊發禁飭事,爾言可謂切要,此而闊看,憂虞豈止攫貨?近以此事,自廟堂有從便蘇革者,先令嚴飭諸道,惟其搜捕之際,安知無害及平民,竝以此意申飭,近來討捕之官,全不戢察,雖有煩徹朝廷之擧,兵使營將等,隨現不可無罪。爾其勿辭察職。
丁未三月十二日辰時,上御熙政堂。晝講入侍時,知事鄭好仁,特進官尹坊,參贊官黃昇源,侍讀官李羽晉,檢討官嚴思憲,假注書李德鉉,記事官李宗烈,記注官承膺祚,宗臣廣陵君烻,武臣孫相龍,以次進伏訖。上讀大學傳五章訖。羽晉等以次讀奏。上命陳文義。羽晉曰,此章知止以下五節,推本上章之意,旨尾貫通,本末該備,誠爲明德新民止於至善門路,要不外於知行而已。朱子嘗言知與行工夫,如人兩足相先後行,大抵知行二宇,惟當交修竝進,固不可偏廢,然以終始言之,則知先於行,由淺深言之,則行難於知,故書曰,非知之艱,行之惟艱,中庸之學問思辨,以力行終之,帝王之學,尤異於匹庶,雖志於格致誠正之工,苟使無修齊治平之效,則不幾於書自我自之歎乎?殿下睿姿天縱,聖學日躋,經義之深奧,道體之精微,伏想洞見而周知,於知一邊,則固無待群下之仰勉,而夫所以治以敎之,使復其性者,豈不在於行一邊事乎?伏願益留聖意,克推躬行心得之極工,期有家齊國治之實效焉。上曰,言甚好矣。下番陳文義,可也。思憲曰,大學三綱領中,止於至善,最爲切要,而若其下工之地,又在於自明二字,明德之上,又加一明字,則極言其修治用工之意也。臣竊伏覸,聖學卓越,其於自明之工,無有虧欠,而第伏念臨御一紀,治不徯志,董飭百度,未見成效,廟謨久曠而窮蔀受弊,言路漸杜而官箴亦罕,實有乖於自明明人之義也。伏願深留聖意,求止於至善之地,益明明德,俾有民德自明之效焉。上曰,言甚好矣。知經筵亦陳文義,可也。好仁曰,上下番已盡達矣。上曰,特進官亦陳文義,可也。坊曰,上下番已盡達矣。上曰,參贊官亦陳文義,可也。昇源曰,上下番已盡達矣。上命課講入侍。賤臣承命出傳,還入進伏。引儀引試官吳載純·李秉模,抄啓文臣副司果鄭東觀·韓致應·韓商新,副校理洪義浩,副司果鄭晩鍚·宋祥濂,藝文館檢閱金祖淳,副司正洪樂貞·張鍚胤,藝文館檢閱李相璜,明陵別檢尹永僖,權知副正字尹光顔,副司正李羲觀·申溆入庭,行四拜禮訖,載純·秉模,陞殿進伏。東觀等以次進講。上命輪對官入侍。賤臣承命出,與輪對官南學訓導高克忠,西學訓導金敬吾,儀賓都事金獻祚,左通禮李敏采,造紙別提金泰行偕入進伏。上曰,右承旨右副承旨入侍。出榻敎賤臣承命出,與右承旨李時秀,右副承旨洪仁浩偕入進伏。講訖。上命輪對官進前,克忠等以次進前。奏職姓名。上曰,各陳所懷,可也。僉曰,無矣。上命知事成爾演入侍,仍命使其子若孫,挾掖入來。賤臣承命出,與成爾演偕入進伏。上曰,老人年今幾何?筋力凡節,所見極爲康健矣。起居眠食,何如?何所修養,致此遐齡耶?曾於先朝癸巳召接時,予侍側參覩,所被恩數,至爲優渥,到今臨殿重見,追憶昔事,予懷難抑,伊時入侍之事,果能記憶否?爾演對曰,癸巳年三月十二日癸筵時事,臣果詳記,而其時曠絶之恩,銘縷在心,今又登對,日月相符,而咫尺前席,伏蒙恩諭,下情不勝愴幸。臣今爲九十五歲,而姑無大段疾病,所噉或爲數合米,平生不服一貼藥矣。上曰,子有幾人,孫曾亦幾許乎?爾演對曰,嫡庶子合爲四人,孫爲三人,曾孫則五人矣。上顧筵臣曰,此老人之至今無恙,能自遠方上來,已極稀貴,入侍日月,又適相符,尤是奇異矣。僉曰,誠如聖敎矣。上曰,肅廟癸巳,以何文發解,先朝癸巳,特除何官乎?爾演曰,肅廟癸巳增廣鄕試,以科賦參解,癸巳周甲之年,又參初試,故先朝特命上來入侍之日,初授參奉,旋陞通政,爲曹司衛將,旋又加階,爲嘉善實同知,而香祗迎時,特命肅謝入侍,御手拊背,尤是出常之恩眷,其時伏覩殿下侍座矣。今又昵侍耿光,不勝榮感矣。上曰,帽帶而挾腋者誰也?爾演對曰,臣之子稷柱矣。上曰,有前銜耶?爾演對曰,臣之子爲禁府都事,而落仕已久矣。上曰,成稷柱緣何落仕委折問奏,可也。仁浩承命問於稷柱,仍奏曰,成稷柱曾爲禁都,而丁酉鞫廳時,有不善擧行之事,與安宗厚,同時落仕云矣。上曰,尙未甄復,殊可矜也。上曰,旣居尙州,與姜杭知面乎?爾演對曰,果與相親矣。上曰,今見老人,年高氣健,予心一倍憶昔,昨年姜杭上來時,有製詩賜給之事,當於還鄕之日,製詩以送也。爾演對曰,聖敎至此,尤切感祝矣。上命書傳敎曰,今日引接豈偶然?癸巳年上來時,予侍側參覩矣。今聞日月,與癸巳適符云,尤覺異常,大抵此人,以肅廟朝癸巳登極四十年慶增廣,參司馬初試,先朝癸巳登極五十年慶增廣,又參司馬初試,先朝特授初仕職,旋授樞銜,及其登筵,恩數曠絶,此事想載堂后日記,今日見此人問其年,追思昔日,豈勝愴傷?況以此年齡,半千里作行,步屧凡百,無異少壯,事事稀貴,豈無示意?知事成爾演,特爲加資,吏批正二品窠擬入待受點,使之明日謝恩,都摠管適有窠除授,近百歲老人之旅托住接,必多齟齬,令該曹優給糧資,因此聞之,其子尙未甄復云,亦令該曹,待窠調用。又命書傳敎曰,職務相妨,知義禁尹蓍東,同義禁金持默許遞。命書榻敎曰,都摠管姜世晃許遞,上謂爾演曰,旣帶知樞,又兼金吾摠府,一日之內,三轉其官矣。今日不得穩接,明日食後,入肅新除,則當更爲召見於便殿也。仍命退,爾演承命先退。時秀曰,入啓文書,固宜敬謹,密符單子,尤爲嚴重,而今日喬桐府使密符單子,多雜草書,兼有擦改,事體所在,萬萬駭然,矇然捧入,臣等誠極惶悚,當該注書,所當重勘,而本院請推之外,無他可施之罰,何以爲之乎?上曰,莫重入啓文書,雜以草書,前所未見,況密符傳授諭書草本,事體尤係不輕,所爲極爲痛駭,此似小事,其無嚴畏之心可知,況如渠微末新進,尤焉敢乃爾?令該府拿囚,其委折捧口招,如不直招,雖至加刑取服,斷不饒貸,以此意添問目取招,可也。出擧條命退,諸臣以次退出。
丁未三月十二日酉時,上御重熙堂。坐直承旨入侍時,右副承旨洪仁浩,假注書李德鉉,記事官李相璜·金祖淳,以次進伏訖。上命書判付。命退,承史以次退出。
上在昌德宮。停常參·經筵。
李秉模啓曰,明日常參·經筵,取稟。傳曰,停。
李鼎運啓曰,大司憲李聖圭,掌令吳鵬南,持平崔守忱·金熙采牌招啓辭未下,執義徐秉德,掌令閔彝顯在外,監察茶時之意,敢啓。傳曰,知道。
李時秀啓曰,合辭方張之時,兩司無詣臺之員,事甚未安,除在外外·未肅拜呈告人員,竝卽牌招,何如?傳曰,允。
李鼎運啓曰,禁衛營將官來言,今日本營軍兵,日次私習云矣,敢啓。傳曰,知道。
李鼎運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,都承旨與知事成爾演入侍。
傳于李祖承曰,領議政食後來待事,遣史官傳諭。
李祖承啓曰,領議政金致仁,依下敎來待矣。傳曰,入侍。
注書金孝建病,代以申溆爲假注書。
有政。吏批,判書尹蓍東進,參判朴祐源牌不進,參議曺允大進,承旨李祖承進。以金孝眞爲持平,申史澳爲持平,李百亨爲正言,朴聖集爲正言,洪樂恒爲副修撰,耆老所守直官單金載一,學生李駿祥贈戶參例兼,故通德郞李碩佐贈左承旨例兼,故宣敎郞李得老贈僕正,以上慶尙右兵使李廷弼三代追贈。
李時秀,以吏批言啓曰,前右議政趙璥敍用事,命下矣。當爲置處,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。
李祖承,以兵批言啓曰,前右議政趙璥敍用送西事,命下矣,當爲隨品置處,而領中樞一窠,判中樞二窠,他大臣今方見帶,依例從座目加設判中樞,下批之意,敢啓。傳曰,知道。
有政。兵批,判書金履素病,參判尹尙東入直進,參議朴天衡病,參知柳誼病,承旨李祖承進。判府事單趙璥。
傳于李鼎運曰,坐直承旨入侍。
以張錫胤囚單子,傳于洪仁浩曰,分揀放送。
傳于李鼎運曰,凡配食廟庭者稱功臣,觀於五禮儀諸書,可一按而知,且其奇績偉業,豈讓於紀常之人乎?況世室位配享諸臣,又許血食千秋,此蓋錄勳功臣所無之殊典而彼獨世宥,此而勿論,終涉欠事,今因推緘照律始覺之,旣覺宜有成式,自今配享功臣子孫,一從錄勳功臣子孫例,用宥世之典,載之法書,照此遵行。
以全羅監司狀啓,潭陽府使洪配浩御史封庫依例罷黜事,傳于李祖承曰,係是封庫之,代以有聲績守令,今日政差出。
再政。以李昌會爲潭陽府使。
傳于李祖承曰,以藝文提學差出事,日前筵席,已有下敎,而猶且寬限者,欲使其間往復也。今政又命差出,而謂有情勢,屢敎之下,終不擧行,事體道理,極爲未安,況俄筵與領相,亦有酬酢,領相亦以吏判事爲非。且今下直不下批,仍令往復文衡後擧行,而日已向夕,屢次煩稟,吏判事誠固滯,吏曹判書尹蓍東推考,今日政卽爲差出。
以慶尙監司狀啓,密陽等邑民家失火事,傳于李祖承曰,當春失所,極爲矜惻,拔例顧助,使之斯速奠接後狀聞事,回諭。其中密陽,以尤甚邑,被燒民戶,至於此多,元恤典外,加給米斗事,亦令廟堂,一體行會。
李秉模,以禮曹言啓曰,卽接慶尙監司金尙集移文,則善山府使牒報內,本府洛峯書院延額日字,以今三月二十八日推擇云,宣額時,例有致祭矣。祭文令藝文館撰出,祭物及執事官,令本道差定進排,而本曹郞廳則正日臨時,受香祝進去,以爲宣額後致祭之地,何如?傳曰,允。
李秉模,以弘文館言啓曰,本館上番副校理臣洪義浩,以禁衛營從事官,今日本營上下坐起時,晝仕出去之意,敢啓。傳曰,知道。
李秉模,以弘文館言啓曰,新除授副校理李尙度,修撰成種仁,竝卽牌招察任,何如?傳曰,允。
禁府啓目,事變假注書李益恢更招口招原情云云。判付內辭意,出問目更加究詰,則其所納供,半吐半呑,終不直陳,究厥情狀,極爲痛駭,刑推得情,何如?判付啓,豈有別般隱情,而入啓文字,直以胡草亂書,不但大關紀綱,渠若有嚴畏之心,焉敢乃爾?不可尋常處之,此囚定配,以懲他注書。
洪仁浩,以義禁府言啓曰,時囚罪人李益恢更招公事判付內,此囚定配,以懲他注書事,命下矣。李益恢,平安道咸從府定配,而以判付內辭意,具罪目,依例發遣府羅將,押送配所,何如?傳曰,允。
三司合啓,掌令吳鵬南,獻納柳匡天,校理李羽晉,副校理洪義浩,副校理李尙度,修撰嚴思憲,副修撰李太亨啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。以上一行刀割答曰,不允。兩司合啓,掌令吳鵬南,獻納柳匡天啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答曰,不允。
府啓,掌令吳鵬南啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,斯於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。措辭見上答曰,不允。
院啓,獻納柳匡天啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請其時捕將李漢昌·趙圭鎭,施以削職之典。請島配罪人韓采,更加嚴鞫,期於得情,快施當律。措辭見上答曰,不允。
丁未三月十三日辰時,上御誠正閣。都承旨與知義入侍時,行都承旨李秉模,記事官金孝建·李相璜·金祖淳,以次進伏訖。上曰,昨今連爲入來,能不憊乎?爾演曰,不知困憊矣。上曰,癸巳入侍時,先朝恩數之曠絶,尙能記有否乎?爾演曰,歷歷如昨,伏不勝感愴矣。上曰,新除之職,何如耶?爾演曰,聖恩罔極,達夜感頌矣。上曰,上來時所乘者,何也?爾演曰,無器具故,本官借給獨轎,兼助糧資矣。上曰,下去時則當給馬,乘雙轎,好矣。仍命書傳敎曰,知事成爾演,旣有兼帶,下去時給馬,仍令本道,優給食物,此乃尊高年,且遵先朝寵異之聖恩也。以此下諭于本道監司,下去後,仍令地方官存問,形止狀聞事,一體下諭。上曰,世居尙州乎?爾演曰,臣之五代祖臣灠,以茂朱縣監,昏朝時下往尙州仍居矣。臣偏蒙先大王罔極之恩,圖報無地,故雖係禮法之外,每當朔望,北向四拜,至今不廢矣。今番除職之後,必欲一謝恩命,則臣之子孫皆挽止,而臣以爲一縷未絶之前,不可不一伸叩謝之忱,快意登程矣。上曰,沿路有相知相助者否?爾演曰,聞慶倅金履鎬,歷路見之,而有糧饌之助矣。上曰,洛中亦有相親之人乎?爾演曰,判府事臣金熤,有連姻之誼矣。上曰,何以連姻乎?爾演曰,判府事之六寸,爲臣六寸妹夫,而居住尙州,故聲聞相熟矣。上曰,赴闕時,乘平轎子乎?爾演曰,故判書趙重晦,亦爲連家,故借乘其轎子矣。上曰,又與誰相知乎?爾演曰,臣於在鄕時,飽聞大提學金種秀之聲名,故來時欲委訪矣。聞其廊底有痘患,故不得入見,而重臣以肉饌藥果等八九種,付之臣子曰,吾亦奉老之人,適有餘供,玆送之云。且云熟知大監受先朝異恩,願一見之,今適有故,不得相面,甚悵咄云,以此觀之,可知其老老之意矣。上曰,金鍾秀之聲名,何如?爾演曰,聞淸儉且有孝行,自上眷遇,而退去田廬,連辭官職,與時俗之人判異云矣。上曰,卿子旣承復職承傳,可以離鄕從官乎?爾演曰,捨此百歲老父,何以從官京旅乎?渠之至願,在於一番榮養矣。上曰,尙州近地,有何守令見窠乎?爾演曰,見窠則不知,而如軍威·比安等邑,皆是近地矣。上曰,寢食,何如?爾演曰,自少不能多食,近日只食數匙而已,寢則善睡矣。上曰,何事消日乎?爾演曰,時以吟詠消遣矣。爾演曰,極爲猥屑,而有區區仰達之辭矣。上曰,仰奏,可也。爾演曰,臣之曾祖臣成震恒·中·仁廟朝己卯司馬,而距丁丑講和,爲三年矣。臣祖慨然不樂曰,身爲大明進士可矣,白牌何可書淸國年號云,則因主試故相臣李敬輿建白,全榜白牌,不書年號,伊後臣祖,與兄震升,遂廢科隱居,士林至今稱道矣。前日贈牒,皆書年號,恐非臣祖本意,故敢仰達矣。上命書傳敎曰,聞知事成爾演之言,其曾祖故進士成震恒贈職官敎所書年號,願欲刪去云,因此聞其事蹟,極可歎賞,所授官敎,令該曹,還卽取來爻周,依傍照他例,改書成出事,分付。爾演曰,臣祖節義,實合表章,而尙未蒙棹楔之典,事蹟有錄來者矣。上曰,此則須示大臣也,何間欲還鄕耶?爾演曰,欲於再明間下往矣。上曰,善爲下去也。命退,諸臣以次出。
丁未三月十三日巳時,上御誠正閣。左副承旨與領議政入侍時,左副承旨李祖承,假注書李德鉉,記事官李相璜·金祖淳,領議政金致仁,以次進伏訖。致仁進前曰,朝晝異候,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,頃伏聞有積滯之候矣,旋卽平復,下情不勝欣忭之忱,而經宿動駕,不瑕有損節?上曰,無傷也。上命出政官牌。賤臣承命出傳,還入進伏。上命書傳敎曰,今筵旣有筵敎,削黜人趙璥放,仍爲給牒敍用。又命書傳敎曰,大臣置處政事,當日爲之。命退,諸臣以次退出。
丁未三月十三日酉時,上御重熙堂。坐直承旨入侍時,左副承旨李祖承,假注書李德鉉,記事官李相璜·金祖淳,稟事閣臣尹行任,以次進伏訖。上命書傳敎曰,今玆收敍之擧,意謂勉回初心,卿須體予此意,卽日登途,從近肅命,以存君臣之大防事,遣入侍史官,傳諭于趙判府事。又命書傳敎曰,爲開進身之路,則宜有曲諒之擧,前下傳敎中君事予三字抹去,此意傳諭史官一體傳諭。又命書傳敎曰,吏判事誠過矣,自晝至夜,尙不擧行,寧有如許事理?且於屢敎之下,終不簡問,尤爲未安。向來重臣疏中擅擬云云,雖曰下語太重,此等處受以爲過固好,如是相持,反涉較絜,到今更煩促敎,有關國體,吏曹判書尹蓍東罷職。命退,承史以次退出。
上在昌德宮。停常參·經筵。
洪仁浩啓曰,明日常參·經筵,取稟。傳曰,停。
李秉模啓曰,今日永禧殿受香時,假官草記,未及啓下,故纔已入稟,而本殿令徐有容,謂以受香時至,輕先離直,所當重勘,而本院請推之外,無他可施之罰,何以爲之?敢稟。傳曰,待實官上來拿處。
洪仁浩啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
洪仁浩啓曰,大司憲李聖圭,掌令吳鵬南,持平金孝眞牌不進,執義徐秉德,掌令閔彝顯,持平申史澳俱在外,監察茶時之意,敢啓。傳曰,知道。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李時秀啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,軍士房承旨·右副承旨入侍。
李秉模啓曰,同副承旨李鼎運,今日不爲仕進,卽爲牌招,何如?傳曰,與左副承旨許遞,前望單子入之。
洪仁浩啓曰,明日次對,兩司無進參之員,除在外·傳旨未下及疏批未下外,大司憲李聖圭,待開門牌招,以爲進參之地,何如?傳曰,允。
傳于洪仁浩曰,次對在明,山林外,在外及未肅拜衆所共知情勢人許遞,與未差之代,前望單子入之,待開門牌招察任。
兩司前望單子入之。大司憲尹師國,執義李師濂,司諫宋銓,持平金載翼,正言鄭致淳落點。
李秉模,以禮曹言啓曰,卽接永禧殿令所報,則本殿只有兩官,而參奉宋欽書,以覲親受由下鄕矣。今十五日焚香受香時,替直無人云,莫重直所,不可暫曠。假官,依定式令吏曹,以成均館官員中口傳啓下,以爲推移入直之地,何如?傳曰,允。
洪仁浩,以弘文館言啓曰,新除授副修撰洪樂恒,卽爲牌招察任,何如?傳曰,允。
洪仁浩,以御營廳言啓曰,今三月十五日景慕宮展拜時,依兵曹啓下節目,集春營入直軍二十名,領軍把摠李宗魯,哨官申在寬領率,月覲門左邊設布帳外排立,東營入直軍三十名,入直把摠曺夏彬,哨官金鼎猷率領,宮大門外把守,而竝待標信出用,解嚴後還入直間,集春營哨官趙學枋,東營哨官李寅英代直之意,敢啓。傳曰,知道。
洪仁浩,以兵曹言啓曰,軍兵去就,何等嚴重,而雖有集春門把守之下敎,不待標信,徑先除出,師律所關,萬萬驚駭。當該弘化門人直領軍哨官,令該府拿問處之,該營大將,平日若能申飭,寧有如許紀綱?訓鍊大將李柱國,從重推考,何如?傳曰,允。
黃昇源,以刑曹言啓曰,因咸平居李養直擊錚曹草記批旨內,觀於前後原情,其言不可謂全無所據,以事係久遠,罪關隄防,訖未別白判下矣,以前捧原情及今番捧招,發遣郞官,問議領相草記事,命下矣。依傳敎,臣發遣郞廳,問議于領議政,則領議政金致仁,以爲李斗三事,故重臣李台重及湖中人稱冤之說,臣於昔年,亦曾有傳聞,而今見乙丑年審理使書啓,至曰親聞故重臣之言云,則其所鳴冤,似非全然誣罔,而事在久遠,罪關隄防,臣不敢以疑似難明之案,遽爾臆對云矣,敢啓。傳曰,知道。不但久遠,且係隄防,本事之曖昧與否,亦無以詳知,有問議之命矣。大臣亦於前日,果聞稱冤之說云云,然則原情之不無所據,尤可驗矣。其在愼重之道,終難輕決,待大臣造朝後日賓對時,卿其更爲稟處,可也。
洪仁浩,以兵曹言啓曰,景福宮衛將兪彦俊,身病猝重,勢難供職,呈狀乞遞,輪番之任,不可久曠,改差,何如?傳曰,允。
藝文館檢閱李相璜書啓,臣敬奉聖諭,馳往傳諭于楊州邑內行判中樞府事趙璥所住,則以爲,臣不忠不誠,自陷大戾,所彼嚴敎,係是人臣萬殞猶輕之罪,而臣冥然頑然,不卽滅死,至於今食息於覆載之間,此又臣莫大之罪也。噫,臣孤露殘喘,餘年無多,此生此世,怙恃如父母,惟我殿下耳,區區所自矢者,欲以所事父母者事之,耿耿此心,天實鑑臨,而忠未見信,跡又涉疑,至有前日截嚴之敎,則莫非臣事君無狀之致也。生無以擧顔對人,死無以歸見父母,惶隕震剝,只自泣血訟愆而已。不自意蕩滌之恩,甄敍之命,竝下於一時,而樞府除旨,又從以降辱,負罪賤臣,何以得此?奉讀嗚咽,不知死所,惶感之極,實欲卽地馳進,以伸叩謝之忱,而自念其罪犯至重,責敎至嚴,餘悚滿心,有不敢以已經薄勘而自同平人,晏然爲冒進之計矣。卽又史官遠臨,齎傳聖諭,至有前下傳敎中三字抹去之諭,此誠特恩之特恩也,曲諒之曲諒也。臣於頃日再叨之後,誠欲一進肅命,復尋鄕路,而終不得冒進者,蓋以旣承此萬萬惶凜之敎,只合席藁俟譴,不敢束帶趨朝故也。今玆反汗之恩,特開進身之路,臣何敢復事逡巡,自絶於仁天之下乎?謹當扶舁前進,以爲一謝恩命之地云矣。臣則先爲入去之意,馳啓。
大司諫徐有成疏曰,伏以,苑壇行禮,宮廟伸情,連日動駕,經宿回鑾,勞攘之餘,聖體萬康,欣忭之忱,曷有其極?仍伏念,臣之濫叨是職,亦旣屢矣,而一自奉職無狀,重遭臺評之後,除旨荐下,不敢爲承膺之計者,誠以廉防至重,株守難變,不可以歲月之稍久而晏然自掩也。故不得不冒犯違傲之罪,獲遂遞改之願,非止一再遭矣。且臣老母,自數年來,氣益衰病益痼,床褥宛轉,神形凜綴,近又因節序交換,調攝失宜,多般症情,一倍添劇,轉側之須臣,湯餌之須臣,臣若暫離,誰復將護?從前情勢,已屬難强,目下情理,尤係難捨,去就一節,非所可論。伏乞聖明,亟命鐫改,使微分安而朝綱肅焉。臣於見職,不敢自居,而君讎之不可不復,國賊之不可不討,卽輿情之所共憤,而八域之所齊籲者,則亦豈忍默然而已乎?嗚呼,今之進言者,莫不曰逆醫與乳媼,不可不一番鉤問,覈得情節,夫沖齡保養,專在乳道,則無故徑斷,指意何居,疹患用藥,最忌熱劑,則不謀妄進,情跡叵測,中外之悲冤訝惑,必欲鉤覈者,事理較然,而及夫九月之喪又出,則前之悲冤者,益切悲冤,昔之訝惑者,愈復訝惑,而殿下淵默,宮中祕嚴,小大籲天,兪音莫承,至痛在心,隱忍度了者,又幾月矣。何幸慈天,俯燭諺敎,誕宣十行綸綍,明白正大,百僚聚觀,八方傳誦,咸曰症形凡百之自初怪底者,熟使之然,必有根因,莫不戟手噴罵,腐心茹慟,至欲爲世子一死,則況以我殿下止慈之情,有何顧惜於此輩,而至于今周年之久,而不允群請乎?嗚呼,昨冬凶賊之變,尤何其凶憯也。以上一行刀割也國榮,倡爲凶謀,而和之者德相也。今焉善復,陰蓄異圖,而繼之者匡運,若使榮·德,早伏邦刑,而逆折亂萌,則豈有今日之復·運乎?鋤草有術,必拔其本,本不拔則草又生矣。治水有道,必塞其源,源不塞則水復溢矣。試觀今日之治逆,其可曰拔本而塞源乎?以上九行刀割以至如承款之宇鎭,尙保首領,擬帥之時偉,初不究覈,若此不已,其將國不得爲國,人不得爲人而後已,思之及此,寧不凜然而心寒乎?伏願聖明,仰體慈敎,俯循輿情,一依三司所請,當問者問之,當誅者誅之,使宗社之基永鞏,神人之憤少洩焉。答曰,省疏具悉。勿煩。
丁未三月十四日卯時,上御重熙堂。軍士房承旨入侍時,左副承旨李祖承,假注書李德鉉,記事官尹行任·金祖淳,以次進伏訖。上命書傳敎曰,明日由月覲門,展拜景慕宮,該房知悉。又命書傳敎曰,明日次對,還宮後爲之,食後來會。又命書傳敎曰,禮房承旨馳詣宗廟·景慕宮,奉審摘奸以來。上曰,惠慶宮進服加減歸脾湯,十貼製入。出榻敎命退,承史以次退出。
上在昌德宮。停常參·經筵。
自初昏至夜五更,灑兩下雨,測雨器水深二分。
李秉模啓曰,明日常參·經筵,取稟。傳曰,停。
以司諫宋銓,正言鄭致淳,持平金載翼牌不進罷職傳旨,傳于洪仁浩曰,只推。
洪仁浩啓曰,大司憲尹師國,持平金載翼未肅拜,執義李師濂牌不進,掌令閔彝顯在外,掌令一員,持平一員未差,監察茶時之意,敢啓。傳曰,知道。
承旨前望單子入之。趙衍德·洪義榮落點。
傳于洪義榮曰,大臣·備局堂上引見。
傳于李秉模曰,右副承旨入侍。
傳于洪義榮曰,趙判府事留待。
傳于洪仁浩曰,趙判府事入侍。
李時秀啓曰,吏曹判書尹蓍東牌招開政事,命下矣。參判朴祐源,參議曺允大,一體牌招,何如?傳曰,允。
李時秀啓曰,吏曹判書尹蓍東,參判朴祐源,參議曺允大牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招開政,何如?傳曰,允。參議只推,一體牌招。
有政。吏批,判書尹蓍東進,參判朴祐源牌招不進,參議曺允大進,承旨洪義榮進。以洪文泳爲大司諫,高益擎爲掌令,吳翼煥爲持平,沈爲獻納,權儐爲正言,金憙爲大司成,李爲兼同經筵,徐有隣爲尙衣提調,沈豐之爲典醫提調,金履素爲司僕提調,李思祚爲司僕正,鄭益祚爲宗簿正,吳載熙爲會寧府使,兵曹正郞權漢綈仍任事,承傳。
有政。兵批,判書金履素病,參判尹尙東病,參議朴天衡入直進,參知柳誼病,承旨洪義榮進。以徐秉德·趙錫穆爲副護軍,李聖圭·徐有成·李祖承·李鼎運·申史澳爲副司直,朴聖集爲副司果。
兵曹口傳政事,以徐有隣爲副司直。
洪義榮啓曰,卽者中樞府錄事來言,判府事趙璥,以爲旣退之蹤,不敢久淹城裏,今方還尋鄕路云,係是大臣去就,敢啓。傳曰,知道。
傳于洪義榮曰,俄筵面諭,不可但以傾倒言,且因急於挽留,有前下別諭中事關責勉者,竝許還寢之擧,而伊後陳懇,愈甚於伊前,至以往告家廟,仍作出城之行爲說,不復位直出,予於此,誠無以爲喩,固知別諭之反涉備例,揆諸國體也事面也,寧或任卿所之,書此又聞史官言,卿行己發云,未遑多語,卿須體予心腹之諭,亟回初心,仍留京第事,承旨追至判府事行到處,傳諭以來。
李秉模啓曰,臣敬奉聖諭,馳往傳諭于南部明哲坊靑寧尉契行判中樞府事趙璥所到處,則以爲,臣以泣血訟愆之蹤,積罪未贖,餘悚滿心,只宜沒身蹙伏,何敢一朝遽出,而猶且抗顔冒進者,非但仰感曲諒之恩,略申叩謝之忱而已。誠以滿腔悲冤,有非疏啓之所可悉陳,故不顧處義之卽當,不念去就之顚倒,遂敢復入脩門,進身於香案之前,臣亦自知其太唐突,而及其登對也。所請則依前靳許,所懇則反速敦勉,莫非臣誠淺辭拙之致。臣於是,益覺今行,全沒着落,而揆以道理,有不敢一刻暫留於城內,促裝將發之際,乃蒙聖上特遣知申,傳宣別諭,至以國體事面,誨飭諄摯,辭旨鄭重,臣奉讀感泣,罔知攸措。噫,臣生逢聖明,受恩罔極,臣之一身,皆殿下賜也,區區愛戴之心,何忍爲便訣長往之計,而迷執有關於大義初心已牢於自劃,恩諭之下,末由奉承,不得不仍向鄕路,回望天陛,益不勝耿結之至,惟願鐫改臣所帶樞銜,仍治臣辜恩方命之罪云矣,敢啓。傳曰,知道。
黃昇源,以賑恤廳言啓曰,因傳敎,五部都民再巡減價發賣米,今三月十六日爲始,內廳分兩所上下之意,敢啓。傳曰,知道。
吏曹判書尹蓍東疏曰,伏以,臣以萬萬無所似之身,叨萬萬不堪當之任,四朔政注,百出瘡疣,觸處隨事,無往非罪,乃者文任重通,成命屢下,而膠守迷尙,自速嚴譴,臣戴罪含恩,以悚以感,曾未兩日,職名如舊,開政有命,天牌繼臨,臣誠惶隕悶隘,罔知所以自措也。臣昏昧之識,不足以甄別臧否,愚樸之性,不足以調適甘辛,一任冥擿,動必顚錯,政紙之出,訾謗如山,顧今大明中天,姸媸莫逃,承佐下風之臣,孰敢不精白淬礪?思所以對揚萬一,而若臣之受恩罔極,期效鉛刀之一試者,耿耿愚衷,有倍恒品,每當銓席之承詣,臣所自信以十分是當者,退聞物論,多咎少與,甲者顯斥,乙者竊議,誠有不勝其噂者,聾瞽墻壁,臣實自取,其踐歷無素,人器不稱,本不足以備任使之末,卽此而尤較然矣。傳曰,獲乎上有道,不信乎朋友,不獲乎上矣,臣之不見信乎人,旣如右所陳,則其何望久據重任,可幸無罪,以少裨我殿下平明之治哉?至於重通一事,臣旣質言於前席,又已限罪於嚴命,惶恐迫隘,求死不得,而終不敢變咫尺之守,貽酬應之煩者,蓋有甚不得已者,存於其間故耳。今夫淸顯通塞,自有事例,臣旣做錯,生此葛藤,則毋論本事委折之如何,臣之死不敢復當是通,不待兩言而決矣。假使臣拚棄所執,發書相議,旣曰議之,則可否取捨之謂也。今以出姓名經注擬之人,又復可否而取捨,其於事理,豈不卽當,就其中而又若有人我參差之見,則存拔之際,將大難處,若屈臣見而從彼乎,則自臣而初旣通擬,自臣而中復往議,自臣而末乃改之,則其爲駭聽而貽笑,不可勝言,若棄彼見而從臣乎,則又是違故事而失政法,與不相議等也,此却不可不念者,而在他人則猶可也,在臣則不可也。臣身廉隅,雖不可足恤,其於國體銓格,果何如也?君父之前,不敢有隱,臣今畢陳之,上天之仁,必從人所欲,聖人之化,不枉人所守。伏乞天地父母,俯賜諒察,亟收臣復拜之命,重勘臣違慢之罪,特授可堪之人,使通事獲成,朝體益尊,微諒亦得以粗全,公私不勝大幸。答曰,省疏具悉。莫曰不信乎明友,不獲乎上。予固知文衡之心,豈使卿爲狼狽之擧乎?第須問之,終當愧服,卿其勿辭開政,文任外現窠,先爲差出。
丁未三月十五日卯時,上詣景慕宮。展拜入侍時,行都承旨李秉模,行左承旨黃昇源,右承旨李時秀,左副承旨洪仁浩,假注書申溆·李德鉉,記事官李相璜·金祖淳,閣臣尹行任,以次侍立訖。上具翼善冠無揚黑圓領袍,乘輿出協陽門,由月覲門詣景慕宮至降輿所,左通禮啓請降輿。上降輿入大次。展拜時至,左通禮啓請外辦,上仍具翼善冠無揚黑圓領袍以出。左通禮啓請乘輿,上乘輿。左通禮前導至降輿所,左通禮啓請降輿。上降輿,左右通禮前導,詣版位北向立。左右通禮啓請鞠躬再拜興平身,上鞠躬再拜興平身,左右通禮導上,陞詣廟內奉審訖。左右通禮導上至乘輿所,啓請乘輿,上乘輿還大次。還宮時至,左通禮詣大次前,啓請外辦,上改具翼善冠無揚黑團領袍,乘輿出日瞻門,自月覲門,由協陽門還內。諸臣以次退出。
丁未三月十五日卯時,上御誠正閣。大臣·備局堂上引見入侍時,左副承旨洪仁浩,假注書李德鉉,記事官李相璜·金祖淳,領議政金致仁,左議政李在協,行司直金華鎭,行副司直鄭昌聖·徐有寧,兵曹判書金履素,副司直李柱國,漢城府判尹鄭昌順,刑曹判書李崇祜,行副司直李敬懋·徐有大·洪秀輔,行都承旨李秉模,漢城府右尹金持默,副校理李尙度,以次進伏訖。致仁等進前曰,朝晝異候,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。上曰,今頗有雨意矣。致仁曰,牟麥則聞甚好,而政當注秧,雨水頗有不足之歎,方此懸望云矣。上曰,外方則間多得雨處云矣。致仁曰,諸路果多得雨之報矣。在協曰,江原道雨亦頗洽云矣。致仁曰,此守禦使徐有寧狀啓也,枚擧廣州府尹李泰永牒報,以爲當此歉歲,參試武士,多在賑面,若設都試,則齎糧往來,爲弊多端,今春都試,姑爲停止事,請令廟堂,稟旨分付矣。都試施賞,雖出慰悅之意,方農往來,反爲擾民之端,依狀辭,姑爲停試,待秋成合設爲宜,以此分付,何如?上曰,依爲之。出擧條致仁曰,此江華留守趙鼎鎭狀啓也,以爲本府屬各營各堡支放與應下之需,以還耗取用者,例爲一千八十餘石零,而昨年四分一停退後,新捧耗,只是八百八十五石零,其不足二百九十五石零,依例以舊耗取用,待秋捧充上事,請令廟堂,稟旨分付矣。本營將士等,支放與應下之需,例以還耗取用,而昨年四分一停退後,耗米之不足,其勢固然,舊耗取用,旣有已例,二百九十五石零,依狀請許施,待秋捧還充後,卽爲狀聞之意,分付,如何?上曰,依爲之。出擧條致仁曰,前因安東府使柳義養所啓,本府防川增築之道,問于道伯,論理狀聞後,稟處事,命下矣。今見慶尙監司金尙集狀啓,則以爲,該府使牒呈內,本府浦項防川,戊戌提防之後,姑無汎濫之慮,而松項之外川防,日漸圮壞,若値潦雨,難免潰決,尺量役處,計數役丁,當爲九萬九千餘名,以十五邑煙丁,限三日赴役,一如戊戌年例,然後庶有完築之望云,而目今穡事大無,災政方殷,三日調丁之役,難免搔擾之患,稍待年豐而徐議之,恐合事宜爲辭矣。松項川防,日漸圮壞,誠爲可悶,固不可不及時修完,而調發十萬名役丁於設賑列邑,姑非可論,依道臣狀請,待年豐徐議爲宜,以此分付,何如?上曰,依爲之。出擧條致仁曰,卽見水原府使鄭東浚報備局辭緣,則以爲,本府穀簿,元來不敷,至於米條,則昨年停退,厥數大縮,無以分排還民,而加請分給,亦有已例,軍餉米留庫條三百三十石零,限三分二加分事爲請矣。畿邑穀簿,本自不敷,昨年停退,見縮尤多,排還不足,其勢固然,依近例,軍餉米留庫三百三十石內,三分二許其加分,待秋成卽爲還充後,牒報之意,分付,何如?上曰,依爲之。出擧條致仁曰,卽者黃海水使權䎐枚報備局,以爲當春接濟之策,專在還穀,而營府應分之數,盡排無餘,麥前一朔,實無粒米分還之路,本營軍糧留庫二千四百餘石中,限八百石持許加分,以爲繼給捄濟事爲請矣。以營府各庫之穀,計受還民戶之數,則麥前分給之不足,誠如報辭,而隨宜加分,旣有特敎,本營已例,亦足可據,留庫小米八百石,依所報許其加分,待秋成卽爲還充之意分付,何如?上曰,依爲之。出擧條致仁曰,新拜相臣出肅後,辭免兼帶,而兩提調衙門,則該曹啓請仍帶例也,頃日僚相,兼帶繕工提調,政是兩提調衙門,則銓曹之不爲啓請,一倂出代,大欠詳審,不可無警,當該銓堂,從重推考,何如?上曰,依爲之。出擧條致仁曰,臺啓體重,雖有成命,臺啓發則例不得擧行,而平安兵使趙圭鎭,臺啓論勘方張,而邊將貶啓,循例封進,事涉怪駭,勢難仍置,亟施不敍之典,何如?上曰,依爲之。出擧條致仁曰,前弘文提學徐有隣,疏旣承批,繼又違命,固過矣,而以其情則無怪,其一番欲遞,目下惠廳有擧行事,合有收敍之道,故敢達矣。上曰,依爲之。致仁曰,重臣徐有隣,旣被恩敍,惠廳堂上備局堂上貢市堂上竝還差,使之仍察有司之任,何如?上曰,依爲之。出擧條致仁曰,向來投書罪人,爲日已久,尙未斯得,捕廳事誠可寒心,苟然則設捕廳何爲哉?左右捕將,爲先從重推考,更令各別譏捕,何如?上曰,依爲之。出擧條致仁曰,新榜分館,頃有促敎,而兩博士,謂有情勢,尙不擧行,雖與無端慢命有異,事體極爲未安,另加嚴飭,使之卽速完圈,何如?上曰,依爲之。出擧條致仁曰,前諮議曺霖,卽春坊中一也,而昨年以後,尙未區處,分付銓曹,陞六調用,何如?上曰,依爲之。出擧條致仁曰,聞武將言,近來亞將乏人,排望苟艱,會寧府使洪和輔,本自可用,而沈滯久矣,待亞將有窠差擬事,分付,何如?上曰,依爲之。出擧條上曰,前吏判事,果何如?致仁曰,處義固無怪其如此,而屢敎之下,一味株守,極爲泄泄,文任苟艱,亦甚可悶矣。上曰,堂錄欲於何間爲之乎?致仁曰,今則當待右相入來爲之矣。上曰,何必待右相乎?在協曰,右相非久當入來云矣。上曰,何當入來耶?致仁曰,似當在念間矣。上曰,此不必遲待,今則公議似已畢采,從速完圈,爲好矣。致仁曰,然則明再明間,當依下敎爲之矣。上命書傳敎曰,今聞堂錄,從近當設行,日前擧措,雖關國體,重任不可因此輕遞,前判書尹蓍東敍用,仍任前職,牌招開政。致仁曰,趙判府事來到城外,而病未肅謝云矣。上曰,此大臣固執,終是異於衆之人矣。致仁曰,今則未知能不更引否也。上曰,今後則畿邑,可除承史往來之弊矣。致仁曰,承史往來時,皆自持飯,似無貽弊矣。上命致仁等就坐。仁浩曰,備堂有稟事者,進前。柱國進前曰,今番鑄錢,以百萬兩爲限,而我國銅太不足,若以倭銅鑄之,則非但爲利之鮮少,百萬之數,無路充鑄,而至於我國銅,以安邊一店,獨難辦出,三四朔姑爲停鑄,銅脈豐厚處,間多有之云,別定計士摘奸後,許店取銅,安邊銅店,亦爲嚴飭鳩聚,自仲秋以爲繼鑄之地,似好矣。上曰,領相之意,何如?致仁曰,安邊銅之近日稀少出來者,未必不由於道臣之謂有弊端,逐送監官之故,而銅脈尙能豐盛,則各別申飭,使之連續輸上,如或不足,則此是國家經費所關,些少貽弊,有不暇顧,訓將所奏數處中,看審許店,亦可闊狹,而戶曹是主人也,戶判今日次對,懸病不進,欲試鍼灸云,此際言病,殊非其時,與訓將商量,事宜俾於後筵,同爲稟定,似好矣。上曰,設店一款,當問于度支長決處,以此出擧條,戶判申飭行公,可也。出擧條昌聖曰,日前因臺臣疏,有文烈公趙憲奉祀孫回啓斯速稟處之命矣。敢考本曹文書,則癸卯春,因大臣陳達,自該道問于其門族,累有所報來,而大抵此事,其宗中諸議,則援引諸先正筵說,行狀所錄長子完堵之文,國朝寶鑑錄用之事,以完堵謂當奉祀云,又考戊寅年收議,則故相臣兪拓基,歷擧完堵·完堤良賤之分,斷然以完堤之後孫爲長派,其說甚多,不敢煩達,而與其宗人之議,大相逕庭,物議不一,積年相爭,且先正奉祀,事體自別,有非臣曹一時之見容易斷定者,不可不下詢於諸大臣後,指一稟處矣。上曰,依爲之。出擧條上仍敎曰,此事果何如?致仁曰,此事議論,極其紛紜,文案積成卷軸,實難容易決斷,而大抵其家中所欲立後者,卽前縣監趙重國也。臣亦知其人,人物頗可取,且其三代,連被錄用之典,故其諸族,皆欲以此立後,而但故相臣兪拓基獻議中,以良賤之別爲斷者,實據國典,且先朝旣已決處,則有難輕議矣。上曰,趙重國,卽完堵之孫乎?昌聖曰,然矣。而完堤子孫,則在珍山地云矣。上曰,今則誰爲奉祀云耶?致仁曰,其奉祀孫,殘微不成樣,故年前趙重國,取來其祀版,而自爲奉祀,先朝決處後,還爲定給於完堤之孫,大抵重國,則當初奪取者,極爲非矣,而若論其人物,則果顯勝於彼矣。今司饔奉事趙錫福,卽重國之子矣。上曰,趙錫福或方入直乎?使之入來。光顔承命出回奏曰,問于本院,則趙錫福非入直云,故使之卽速來待矣。上曰,重國邊所執以爲言者,卽先正文字乎?致仁曰,彼此邊皆藉先正,誠難決斷矣。上曰,趙衍德,亦此趙氏乎?致仁曰,其遠族矣。日前衍德近派趙哥,又呈文於臣,欲移宗於重國矣。上曰,其前後文案,禮判須抄出一通以入也,欲一番搜覽矣。有寧進前曰,都試旣停止,則當待秋合設,以爲慰悅之道矣。上曰,俄已出擧條,不必更稟矣。履素曰,向有各驛濫騎査實後論勘稟處事,命下矣。各道査報,今始齊到,無他濫騎,忠淸·慶尙兩道,只擧向來中官事而已,此則沿路郵官,已經處分,更無容稟處之道,而因此事端,不可無一番經稟者,故敢此仰達矣。在前各司下隷因公出使時,間有騎驛之例,而咸鏡監司鄭民始,吏曹參議時,以吏曹吏隷之持敎旨出使者,許令乘驛事,至有援例定奪,仍以爲憑藉之端,而當此釐正之時,宜有酌量之道矣。上曰,領相之意,何如?致仁曰,如諭旨等凡係奉上令之政院吏,固可乘馹,吏兵曹吏屬持官敎下往者,卽私行也,自前許其騎驛,實爲謬例,恐不可不一倂釐正矣。上曰,依爲之。履素曰,如藝文館等各司吏隷輩出使之行騎驛一款,何以爲之乎?上曰,諸凡如此之事,就議大臣,指一決定後,枚擧草記,可也。出擧條上曰,判尹進前。昌順進伏。上曰,發賣時今番添付爲幾何?昌順曰,爲一千八百餘戶矣。上曰,分二所給之乎?履素曰,然矣。上曰,次巡當於何時給之乎?昌順曰,四月給之,而後巡則似未免漸漸廣抄矣。致仁曰,發賣所給延安米,極無形矣。上曰,長山以南,今皆作錢上納,延安米則因何上來乎?大抵此事,卿曾詳知否?先朝末年,任希雨,以察民隱御史復命,請長山以南,皆作錢而依施,以北則本來作錢,而今則竝許以南,爲民蠲惠,豈不好矣。而以國家言之,則均是民也。西民徭役之多,稅斂之重,比三南果何如,而彼何爲而偏苦,此何爲而獨便也?因一御史之失着,有此過當之蠲惠,今已十年矣。致仁曰,長山以北,則經過險串,臭載頻數,故特許代錢,而以南則漕路安順,何爲許之乎?此果不成說矣。上曰,三南民情,豈不可悶乎?今番至有大同蠲減之擧,而若視海西之民,則可謂苦樂懸殊矣,向者筵中,屢及此事,而又或聞西邑守令,皆以米捧者,自官作錢上送云,以事勢推之,必有此等之弊,而近來事,大抵因循,猝難變通矣。致仁曰,他事容或因循,而此係惟正之供,旣知其非,則豈可膠守謬規,而不知變乎?上曰,京畿保米,皆盡爲作錢乎?致仁曰,然矣。上敎秉模曰,其時京畿察民隱御史,果是誰也?秉模曰,未能記得矣。上曰,三營門保米及宮納則無米矣,海西亦然矣。致仁曰,湖南漕路,則經七山·安興諸險,而猶爲强運,海西之無端代納,極無謂矣。華鎭曰,關西米亦上來,何況長山以南乎?上曰,此事於國計國體,俱爲如何?當初建議者之不審,誠可咄歎矣。上敎昌順曰,發賣當只給四月一等乎?昌順曰,然矣。致仁曰,後巡亦不可不更爲添付矣。上曰,目今都下民情,如何?致仁曰,聞市價雖踊,而買取者少,或是爭貿田穀而然矣。履素曰,癸卯甲辰年,穀貴不可買矣,今則不至於此云矣。柱國曰,昨日以不待標信除出軍兵,有本曹草記之事,而追後聞之,則近仗軍士及結束色吏,猝來恐動除出云,蓋其時臣亦未聞殿座之事,哨官則適赴中日,只有旗摠,而近仗軍士,鞭打驅出云,此是後弊所關故敢達矣。上曰,兵曹當傳令除出,而不爲之矣。昨日予果問以無標信而何以入來云,則少選,以不請標信草記,想是藏拙之事矣。此後則凡軍兵把立,非傳令則不得擧行,卿以此知委,可也。崇祜進前曰,以李養直原情,有更爲稟處之命矣。上曰,此事果何如?致仁曰,此事臣自少時,稔聞士友間所傳,大抵湖中諸議,多稱冤者,而故重臣李台重,亦爲之發明,似與象極輩稍異,而其着名僞關,則似是不察矣。渠之爲國曉諭及聚軍之事果不誣,則儘足稱冤,而事關隄防,何以爲之質言乎?以此該曹來問之時,亦以此意錄送矣。在協曰,其時朝家,見其文跡而處分矣。其後雖有稱冤,而係是私言,則何可信乎?上曰,其時用何律乎?在協曰,與象極同用軍律矣。致仁曰,此則非賊關到付者矣。在協曰,以爲不察着名云,而到今年久之後,此豈爲分疏之端乎?上曰,其子孫欲何以爲之乎?崇祜曰,渠欲伸雪,而其言不過曰不察,則何可以此遽然伸雪乎?上曰,聞其事狀,似非有響應之意而然矣。且李台重·李秉常及故判書李縡諸人,皆是嚴於義理之人,而竝爲之稱冤,則亦足參量處,而但此事關係義理隄防,今於舊甲將周之際,當闡明之不暇,豈可輕易容議乎?雖或知其稱冤,而事甚重難矣。其前後文字,第更爲抄出謄入,而後日次對稟決,好矣。崇祜曰,臣頃以年前檢式申明後覆檢狀題辭,若値判書有故之時,則亞堂難於替當,間有淹滯,今後則雖亞堂,毋得遲留,卽爲擧行事仰稟,而以考例更奏下敎矣。考見已例,則重臣徐有隣,宰臣洪秀輔,皆以亞堂題判故敢達矣。上曰,依爲之。出擧條上命書榻敎曰,兵曹政郞權漢緯汰去分揀,仍任。又命書榻敎曰,賑恤廳堂上徐有隣,令該曹口傳付軍職。命書傳敎曰,昨以諸臺上疏未下批者,皆命以例批書出,其中前持平宋煥德疏下款論救趙判府及洪彦燮事,勿論言之當否,豈必靳批,而上款他條下語,雖不過近日例用之語,而到今追提,如是插入,甚以爲駭惑,原疏留中,仍不欲以此事賜批矣,政院混與諫長疏批,一體書頒云,當該承旨推考,誤傳司謁,自本院勘罪,原批勿煩以下,竝爻周頒布。命退,諸臣以次退出。
丁未三月十五日巳時,上御重熙堂。右副承旨入侍時,右副承旨趙衍德,假注書李德鉉,記事官尹行任·金祖淳,以次進伏訖。上命讀公事。命退,承史以次退出。
丁未三月十五日午時,上御誠正閣。左副承旨與趙判府事入侍時,左副承旨洪仁浩,假注書李德鉉,記事官尹行任·金祖淳,判府事趙璥,以次進伏訖。判府事趙璥進伏。承旨班首,在南北向。上曰,判府事進前。璥進詣楹內,俯伏哽咽,欲語而不能語良久。上曰,不見卿久矣,今者登筵,予豈欲無言,而大臣問候之前,不宜先有接談矣。璥涕泣奏曰,臣於積違之餘,得見耿光,下情不勝萬幸,而樞銜出肅,抑臣不得已之事也,何敢以大臣自處乎?上曰,予所期責於卿者,異乎人之望卿,卿之一身去就固大矣,而豈可終始邁邁如脫屣耶?今卿出謝樞銜,予心欣喜當如何?惟望仍留京第,安心行公也。璥曰,臣之向來負罪,何莫非難貰,而三字不敢聞不忍聞之下敎,驚惶悚懍,直欲無生,爲人臣子,承此下敎,豈可一日自立於覆載之間乎?緣臣冥頑,至今偃息,而聖度天大,薄勘卽敍,至有抹去三字之敎,臣於是乎含恩訟罪,益無所措,以臣情踪,豈敢爲重入脩門之計,而惟是區區秉執,卽天經也地義也民彝也。悲冤弸中而愬告無階,罪戾層積而郵罰不加,若不得一借前席,得伸討復之大義,仍乞殘骸,粗守自廢之本意,則今雖溘先朝露,必將死不瞑目,玆不得不放倒處義,竭蹶趨謝,而及登筵席,庶幾衷情之畢暴矣。臣於文孝世子,雖不能如李文源輩之許久近侍,而筵頸之沈,秉彝同得,及遭罔極之變,其爲悲冤,寧欲無生,及夫慈敎之下,終不能究覈可疑之端,少洩無涯之慟,則無寧出於下策,自分僇廢而已,晝停所違傲之罪,臣亦自知爲駭擧,伊後逋慢,無非死罪,畢竟荐承不敢聞之嚴敎,臣一則悲冤抑塞,一則驚惶震懍,將不知如何究竟矣。意外收敍之恩,得借進對之便,伏願亟降威罰,仍許逬退焉。上曰,卿何發此言也?卿之前後處義,雖若只屬於一已,而今於出肅之後,復爲長往之計,則便成一副當義理,豈但貽損於國體?抑亦有關於世道,卿何不思之甚耶?向筵與領相酬酢,領相亦以卿之一向辭巽,爲太過云矣。至於別諭中三字云云,重卜之後,急於勉出,以爲不如是,不得起卿故耳,豈有眞箇深意,予之於卿,自在宰列,果有屢次督迫之擧,而始則未及深知卿之本末長短,故不無情外之言矣。今則情志交孚,豈有一毫不槪而爲此說也?卿可諒之矣。璥曰,領相卽耆耉大臣也,所以責勉臣者,夫豈非是哉?且不特領相爲然,擧世必以臣之向來慢命,今日出脚,爲無限謗讁之資,而此則臣有所不恤,只冀瀝血更申,冀允前請,而終不獲焉,則退塡丘壑,亦無所憾,殿下若欲開臣進身之路,是在殿下一擧措之間耳,伏望哀憐而允許焉。上曰,卿之前請,若是可從之事,則予豈終始靳持乎?卿之前言,旣是不斟量而發,則今不必更提矣。璥曰,向奉聖敎,若曰群下之情理,未必更切於予,臣於伊時,果無仰復之辭矣。退而更思,且考禮文,則人家手下喪,家長服盡於朞年,而若有喪人喪婦,則終三年不撤几筵,雖至婢僕之賤,願終三年喪則聽之,尊長至切之情,豈不及於婢僕?婢僕哀痛之心,未必加於尊長,而特因其分義所重,道理所在而許之也。此雖非襯着之事,今若比例而觀之,則愚臣討復之情,其可曰至情之有所不逮,而忍度時月,苟延息食乎?仍涕簌簌連下,語不成聲。上曰,卿何心弱至此乎?其止之。璥又泣曰,昨年五月十二日,臣在西藩,北望陳賀之時,豈知銅闈奉諱之在前一日,追念及此,腸摧臆塞矣。故副學權忭,以唱第於仁顯聖后遜位之日,爲終身身累,遠歸湖鄕,永謝仕路,今臣所遭之至切至悲,比權忭何如?此臣所以不得請則不得進也。上曰,卿何爲此等之言,重慼予懷也?璥曰,臣旣不忠無狀,不能刳瀝心肝,得允所請,至於三字嚴敎,頒之八方,傳之後世,臣之負犯,死固難贖,而倘非臣之平日見非於君上,則王言豈有是耶?此尤臣痛冤處也。上曰,勉出之故,不得不爲此言矣,見非云云,何太過也?予有一言,雖是俚談之不可擬論者,然諺曰,非汝牛角,何壞我墻,若非昨年之喪變,則使卿豈有如此處義乎?聞卿悲辭苦語,予豈不感動?見卿決意長往,予誠爲不安,予言至此,卿復何說?惟望留輔予朝廷也。璥揮淚起對曰,聖敎至此,下懷益無涯畔,不忍更提,慼我聖懷,而開譬之敎,惻怛至此,臣雖卽日滅死,庶有歸見父母之顔矣,然殿下不以臣爲非義,則何不亟允臣請也?殿下必慮其末梢之有所歸屬處,而終靳究覈之道,臣於是,尤不覺抑鬱欲死也。上曰,寧有是理耶?卿勿更言,只當勉留也。璥曰,臣生逢聖明,厚被恩渥,況以孤露之喘,所以仰怙仰恃,惟殿下,殿下雖欲迫逐臣,而臣豈敢無故而欲退?然今臣所處,進旣無路,則一退之外,更有何策,相職之再叨也?擬一叩謝,而未及遂意,旋蒙嚴譴,今又失此登對之便,則筵席陳情,此生無期,去就之無着落,處義之極乖當,竝不暇論,而耿耿一心,惟冀遄被譴何,亟許退伏矣。上曰,卿之此行,固知有說,而或無乃動於囂囂之談耶?囂說信可畏也,卿獨不見重臣金鍾秀乎?此重臣之前後遭罹,豈特囂說而止也?璥曰,囂囂之說,臣亦聞之,而不於此等處動心,將何所動心哉?金鍾秀,卽萬死餘生之人也。微殿下之聖明,鍾秀安得有今日?鍾秀之遭逢,未必人人皆有,則臣之顚沛,固已自知,然臣之此行,果不但動於囂說,實則在於乞退二字而已矣。上曰,卿勿復言退之一字,予旣百般敦勉,幾度費心,艱辛致之,而纔一登對旋許歸去,則豈成說乎?卿之再辭相職,出膺樞銜,誠若爲兩截,而予若始勤敦召,旋卽許解,則又豈非兩截乎?卿試思之,卿之出擔世務,未必如固辭長往,名益顯行益高,而以卿一身上得失,較論於朝體世道,則其大小輕重,又當何如?璥收淚奏曰,負罪如臣,獲近前席,溫諭連降,微分已溢,然今世之人,雖謂不知有君臣之綱可也,若知綱常之莫嚴,則忍令討復之義,玩愒至今耶?臣之必欲決去就於今日者,在於得請與不得請,第念忱誠淺薄,無望回天,則畢竟放廢其身,少贖不忠之罪,然後庶幾爲有益於世道,無損於朝體矣。上曰,無多談也。卿旣上來,予則只知勉留矣。璥又泣奏曰,必欲勉留之聖意,臣豈不感激承膺,而義理未伸,痛冤莫洩,將何以藉手事君乎?臣情到此,寧不窮且慼哉?且伏念周公之頌文王,必稱十亂,漢光武,亦能成子能之高,苟非自上作成之成就之,臣下安得以盡其分乎?殿下位兼君師,旣知臣爲兩截之人,則何不曲加成就,終不歸於兩截乎?上曰,兩截之諭,果出無隱之義,而今旣見卿,豈可捨卿?卿勿復辭也。璥曰,先正文成公李珥日記,有曰吏曹佐郞吳健棄官歸,抱川縣監李之菡棄官歸,臣於此等處,未嘗不欽艶起慕,而今臣情地,不可擬議於古人之高蹈,惟欲自盡其心而已,惟殿下,亟賜譴斥焉。上曰,豈有是也?故相崔奎瑞,旣不拜命於景廟朝,其勢不得不終始不進,故相李畬之超然見幾,殊可尙也,至於金鎭商等輩,亦皆各有所執,而卿之必欲永謝朝端者,本非如右數人之處義,則其將何所引義,棄予而去耶?更勿固辭也,卿豈見辭職疏批直云依施之例耶?璥曰,臣身旣難進,心亦自矢,而區區血忱,雖在畎畝,不忘吾君吾國,若蒙殿下之矜許,得遂身心之初計,則報效之道,不外乎是矣。上曰,予甚鹵莾,豈識此等道理,而斷斷以留卿爲定矣。璥曰,聖諭過謙,至於如此,此亦臣罪矣。上曰,久離之餘,見卿甚喜,而終日酬酢,無過如斯,惟願卿之亟回初心,爲予勉留也。璥又泣曰,臣辭渴誠淺,未蒙允兪,則惟當退伏鄕外,恭俟嚴譴,此生此世,恐難復登文陛,以臣事君如事父之心,豈樂爲此便訣哉?仍涕下如雨。上曰,然則時節起居,亦欲廢常禮耶?璥飮泣不能對。上曰,然則春秋郊駕時晝停所,或可以得見否?璥又不能對,掩淚而已。上曰,樞銜異於時任,謝命良副予懷,此後亦當盡心敦勉,而三字下敎,旣命抹去,其外別諭中卿所深引者,亦當還收,以安卿心,予之爲卿,可謂靡不用極,須歸京第,勿輕出城,可也。命書傳敎曰,今筵見趙判府,以樞銜一肅,謂如時任時前銜,登筵不就大臣座,亦不問候,縷縷千萬言,無非復申前說,且以退之一字,把作鐵限,語到極處,聲淚俱發,目下所見甚憫,然登筵移晷,止泊無期,但以向下勉出之敎,以多有不敢聞,兼以爲難安之一端,到今無他慰譬敦迫之事,重卜後別諭竝還收,此蓋盡予敬禮,欲挽長往之志,政院以此知悉,卽爲擧行。璥呑聲奏曰,臣歷拜臣之父母祠廟,今日當退伏鄕廛,冀被鈇鉞之誅矣。仍起伏趨出,不復位而退。上曰,判府事不復位而出乎?仁浩曰,然矣。進伏之時,亦不於相臣應伏之位矣。上曰,是不以大臣自處也。仁浩曰,大臣詣閤,承旨進拜,例也,而俄者臣之進前禮數,大臣不答揖,此亦似有微意矣。上曰,判府事出去與否,知入。賤臣承命出問還奏曰,判府事筵退後,直爲出去金虎門云矣。上命書傳敎曰,俄筵面諭,不可但以傾倒言,且因急於挽留,有前下別諭中事關責勉者,竝許還寢之擧,而伊後陳懇,愈甚於伊前,至以往告家廟,仍作出城之行爲說,不復位直出,予於此,誠無以爲喩,固知例諭之反涉備例,揆諸國體也事面也,寧或任卿所之,書此又聞史官言,卿行己發云,未遑多語,卿須體予心腹之諭,亟回初心,仍留京第事,承旨追至判府事行到處,傳諭以來。命退,承史以次退出。
丁未三月十五日申時,上御重熙堂。右副承旨入侍時,右副承旨趙衍德,假注書李德鉉,記事官尹行任金祖淳,以次進伏訖。上命書傳敎曰,近來朝臣,占便成習,文武雖曰皆然,至於武臣,所取者勁悍二字,裹尸馬革,古人所云,平日雖以此自期,尙患難副初心,況近侍之人乎?玆事業欲另飭而未果,觀於今日,尤極駭然,戎裝中馬鞭,只欲策馬,非爲扶步,昔在先朝,痛禁鞭子之體大者,廷臣孰不承聆,縱或體大,又無得過長,可也,年老之人,猶無爲怪,近來則如別軍職宣傳官輩軀幹不及鞭長,年且才踰弱冠之類,各執一大筇,名之曰鞭子,立則倚身,行則支肱,所見極爲不似,甚至月覲門動駕時升坂之勢,雖似艱辛,無不仗筇於駕前,此亦紀綱所在,俄有略施飭勵,而此後武臣鞭子,幹長如筇者,各別嚴禁,犯者隨現論罪事,令兵判知悉。近聞戎裝縻費,輒說宣傳官之效別軍職,而此則不然,謂之貧富,可也。大抵別軍職,則新除有例頒之軍服次,無異不易之制,烏可不從上服,隨節換着,而宣傳官,則有貧寒者,有饒實者,但當隨力造着,何必出死力,跂及備大縀·甲紗·單紗三等之品乎?雖紗着冬令,縀着夏節,是豈關於師律乎?此蓋恐妨時體,反滋痼弊,見今易服不遠,趁此宜有申飭,亦令兵判知悉。且以章服言之,堂下文蔭之綠綃章服,卽侈靡之大段,未踰數日,隨卽裂弊,甚至近日,竝與內拱而用綃,武臣亦皆效之,曾以暴殄之意,有所提飭,而年來初仕宣傳官,亦莫不捨紬·紵·絹·羅,取生綃之故,前此生綃名色,但於我國有之,所用處只是司馬之鸎衫,典樂之公服,而近聞燕貨亦有之云,朝家則每以爲必禁乃已,自易服之時,綃袍更無得新造事,申飭文蔭武堂下官處。上曰,王大妃殿進御二錢重人蔘粟米飮前方中,減人蔘五分,自明日煎入,午後煎入一錢重人蔘粟米飮停止。出榻敎命退,承史以次退出。
上在昌德宮。停常參·經筵。
自昧爽至午時,灑兩下雨,測雨器水深一分。
夜五更,月暈。
洪義榮啓曰,明日常參·經〈筵〉,取稟。傳曰,停。
趙衍德啓曰,大司憲尹師國,執義李師濂,持平金載翼未肅拜,掌令閔彝顯·高益擎,持平吳翼煥俱在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
洪仁浩啓曰,左承旨黃昇源,今日不爲仕進,卽爲牌招,何如?傳曰,許遞,前望單子入之。
承旨前望單子入之。徐有成落點。
傳于李時秀曰,左承旨與入格儒生入侍。
傳于李秉模曰,右副承旨入侍。
以執義李師濂牌不進罷職傳旨,傳曰,只推。
兵曹,以申大謙爲禁軍別將。
備邊司,以白東俊爲平安兵使。
洪義榮啓曰,兵曹郞廳來言,平安兵使下批政事,取稟。傳曰,當日爲之。
李時秀啓曰,左副承旨趙衍德今方入侍,臣吏兵批兼進之意,敢啓。傳曰,知道。
有政。吏批,判書尹蓍東進,參判朴祐源病,參議曺允大病,左承旨李時秀進。以韓晩裕爲修撰,以徐有隣爲知經筵,以金履鏞爲中學敎授。
有政。兵批,判書金履素病,參判尹尙東病,參議朴天衡入直進,參知柳誼病,承旨李時秀進。同知單姜義性,平安兵使單白東俊,以黃昇源爲副司直。
李時秀,以禮曹言啓曰,因咸鏡監司鄭民始狀聞,本道德源府赤田社湧珠里豎碑事,臣昌聖,依下敎問議于領議政金致仁,則以爲,王跡肇開之地,苟有事實之可記,則其在揄揚之道,豈無表識之擧,而第念年代旣遠,某水某丘,未的其處,流傳雖久,赤田湧珠,盡改其名,揆以愼重之義,因一鄕儒之言,遽議立碑,亦涉重難云者,誠如道伯之啓,嚴禁傍民之樵牧,長養局內之樹木,俾爲守護之方,亦或一道,而面里之名雖改,胥宇之蹟旣明,寶鑑·輿誌,足爲記實之文,過客故老,尙多念舊之感,則一依咸興黑石立碑之例,記其可據之事蹟,付以傳疑之一說,亦可以寓桑榟之敬,慰士民之望云矣。大臣之議如此,上裁,何如?傳曰,事蹟旣載徵信之書,里名足爲起感之端。昔在先朝永興立碑也,原疏特賜優批,仍命錄用疏頭,聖意所在,蓋可仰認。德源府赤田社湧珠里立碑事,使卽擧行,碑記當親撰。今道伯採探故老傳說,類聚公私文字所載,謄出一冊上送,以爲參考之地,仍以上言儒生中四王孫一人,與地方官,眼同相役,事完後具由狀聞事,分付,可也。
李時秀,以承文院言啓曰,本院寫字官永付司果李胤彬在喪代,依例以勸奬窠差定,而此是實官元額四十人之內,則差代之人,自有額內,元料至於永付,司果本是特設賞典之窠,李胤彬終制還屬間,今姑置之,何如?傳曰,允。
趙衍德,以賑恤廳言啓曰,雨勢不止,貧民之霑濕,可悶,二巡發賣,待晴更爲出令之意,敢啓。傳曰,知道。
洪義榮,以兵曹言啓曰,武臣賓廳講書及武經講書前後被抄之員,或外任遷轉,或有頉,應講之員甚少,武臣中可合人,依例加抄,別單書入之意,敢啓。傳曰,知道。
洪義榮,以御營廳言啓曰,本廳中軍李漢泰,身病甚重,勢難察任,改差,何如?傳曰,允。
丁未三月十六日午時,上御重熙堂。右副承旨入侍時,右副承旨趙衍德,假注書李德鉉,記事官尹行任·金祖淳,以次進伏訖。上曰,惠堂入侍。賤臣承命出,與徐有隣偕入進伏。上曰,司饔奉事趙錫福,有待令之敎矣。入來與否,知入,可也。賤臣回奏曰,入來云矣。上曰,姑爲待令於司饔院事,分付,可也。命退,承史以次退出。
丁未三月十六日申時,上御誠正閣。左承旨與吏曹判書入侍時,左承旨李時秀,假注書李德鉉,記事官金珍恪·承膺祚,吏曹判書尹蓍東,以次進伏訖。上命蓍東進前曰,文任重通,何以爲之耶?蓍東曰,以私書往復事,奏于筵中,雖極惶悚,而果以私書簡問文衡,則文衡以前望之不爲勿施爲非,前望旣已不用,又爲簡問,則勿施與否,非所可論,而反以此爲執言之端,臣實不知。且以臣之疏中參差二字,謂之慮,亦周矣,旨意所在,槪可知矣,臣之去就,決矣。上曰,何如是過引也?從速重通以入,可也。命退,諸臣以次退出。
上在昌德宮。停常參·經筵。
卯時,日有右珥。自巳時至未時,日暈。
李時秀啓曰,大司成金憙,除拜後過三日不爲出肅,依定式推考警責,仍卽牌招察任,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金魯永啓曰,禁衛營將官來言,今日本營軍兵等,日次私習云矣,敢啓。傳曰,知道。
金魯永啓曰,御營廳將官來言,今日本廳軍兵,日次私習云矣,敢啓。傳曰,知道。
李時秀啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金魯永啓曰,大司憲尹師國,持平金載翼牌不進,執義李師濂陳疏入啓,掌令閔彝顯·高益擎,持平吳益煥俱在外,監察茶時之意,敢啓。傳曰,知道。
趙衍德啓曰,右副承旨徐有成,同副承旨洪義榮,今日不爲仕進,卽爲牌招,何如?傳曰,許遞,前望單子入之,待下批牌招察任。
李秉模啓曰,常參·經筵,取稟。傳曰,停。
金魯永啓曰,來二十一日朝參日次矣,敢稟。傳曰,停。
李秉模啓曰,來二十一日,輪對日次矣,敢稟。傳曰,爲之。
李秉模啓曰,三皇忌辰日望拜禮,前期一日以稟達事,曾有先朝受敎矣。今月十九日毅宗皇帝忌辰日親行望拜禮,何以爲之?敢稟。傳曰,謹當躬行矣。
傳于李秉模曰,左承旨·右承旨入侍。
金魯永,以備邊司言啓曰,今日都堂錄,當爲會圈,而左參贊金魯鎭,右參贊尹塾,吏曹判書尹蓍東,參判朴祐源,懸病不進,弘文提學吳載純未肅拜,無以備員擧行。懸病及未肅拜人員,令政院稟旨牌招,以爲會圈之地,何如?傳曰,卽爲牌招進去。
趙衍德啓曰,吏曹判書尹蓍永,參判朴祐源,參議曺允大,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判·參議,更卽牌招,何如?傳曰,允。
以吏曹參議曺允大牌不進罷職傳旨,傳于李時秀曰,只推,更爲牌招。
李時秀啓曰,吏曹判書尹蓍東,參判朴祐源再牌不進,推考傳旨,今方捧入,而開政命下之後,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于李秉模曰,左副承旨入侍。
傳于李秉模曰,弘文提學,吏曹判書·參判,更爲牌招,違牌,勿爲呼望。
李時秀啓曰,吏曹判書尹蓍東,參判朴祐源,謂有情勢,懸牌闕外,屢度催促,終不承膺,事體所在,誠極未安,從重推考,何如?傳曰,判堂則昨旣開政,忽稱情勢,甚至有懸牌之擧,此何擧措?爲先從重推考。參判則尤涉無所據,亦爲從重推考,各別嚴飭,斯速擧行。
李時秀啓曰,吏曹判書尹蓍東,參判朴祐源三牌不進,推考傳旨,今方捧入,而開政命下之後,連事違召,終不承膺,事體道理,俱極未安,所當更請牌招,而係是一日四牌,何以爲之?敢稟。傳曰,去就關係不輕,況冢宰重任乎?雖曰有情勢,期以彼罪云,而昨政以後,元無遭憚之事,亦未有別般事端,則懸牌之不足,竝與赴政外赴衙之行,亦不進去,此果何許道理乎?一日之內,五違召命,亦關國體,吏曹判書尹蓍東,下義禁府推考,參判朴祐源,推考,更爲牌招。
以吏曹判書尹蓍東禁推傳旨,傳于金魯永曰,飭意已施,何必對吏分揀?更卽牌招,斯速承牌行公。
趙衍德啓曰,事變假注書尹光顔,身病猝重,勢難察任,今姑改差,何如?傳曰,允。
承旨前望單子入之。金魯永·曺允大落點。
吏曹參議前望單子入之。李集斗落點。
傳于李時秀曰,承旨房仍。
有政。吏批,判書尹蓍東禁推,參判朴祐源牌不進,參議李集斗進,承旨趙衍德進。以李身晦爲司諫,以張至冕爲持平,以沈銖·鄭來百爲正言,以韓用龜爲校理,以洪樂貞爲修撰,以鄭東觀爲副修撰。
有政。兵批,判書金履素病,參判尹尙東呈辭在外,參議朴天衡病,參知柳誼入直進,承旨曺允大進。以洪和輔爲副護軍,以申馥爲副司直,以韓晩裕·金履翼爲副司果。
知義禁前望單子入之。李·李在簡落點。
兵曹,以洪和輔爲御營中軍。
兵曹,以元厚鎭爲禁衛中軍。
以統制使柳鎭恒狀啓,海毒一向熾盛,生熟鰒進上,不敢依例封進,惶恐待罪事,傳于趙衍德曰,勿待罪事,回諭。
李秉模,以弘文館言啓曰,本館上番副校理洪義浩,下番副修撰李太亨,俱以學敎授,今日儒生試取事,晝仕出去之意,敢啓。傳曰,知道。
金魯永,以賑恤廳言啓曰,雨意快晴,五部都民二巡發賣米,今十八日爲始,以內廳依前分兩所上下之意,敢啓。傳曰,知道。
刑曹啓目,粘濟州放未放,依啓聞施行,何如?判付啓,依回啓施行,兪德純放送事,分付。
漢城府啓目,粘連前守衛官延東源擊錚回啓云云。分付道臣,令山在官,卽爲摘奸結給後,狀聞,何如?判付啓,前決之後,至煩更籲,蓋因彼隻不畏法之致,嚴飭山在官,刻期出場,俾保勳臣墳墓。
弘文提學吳載純疏曰,伏以,臣於春初,猥叨藝文提學之任,因緣事會,冒沒承膺,而煩聒是懼,泯默蹲據,已數月于玆矣。不意弘提新命,又下此際,惝怳悸恐,歷月靡定,伏竊念,臣不才無文,本不近似於文苑之職,而偏蒙聖上拔擢之恩,出入館閣,已多年所,材薄任重,夙夜焦憂,而重以年來年衰質朽,神精銷剝,鑑別益以昏謬,藻思益以魯莽,其於代撰考試之事,實無一分堪承之望,豈可以前已承乏濫竽,有除輒膺,遍歷兩館,不思所以自處之義乎?況今堂錄有命,天牌儼臨,尤增震越,不知所以自措也。噫,堂錄,重事也,實非如臣謏聞蔑識,所可擬議,而昨年春,臣猥以文衡,屢辭不獲,冒參圈事,效蔑絲毫,釁重丘山,至今追思,惶恧交中,臣豈敢冒昧復入於僨誤之地,自陷無忌之科乎?且臣之主堂圈屬耳,以時則纔踰期年,以圈則不間一錄,連年而當焉,每錄而參焉,有若非臣莫可以了圈事者,臣之私分難安,姑且無論,而其於國體之苟艱,何哉?假使鑑識精明,聞見該廣者,猶將辭遜退縮,而況如臣昏劣寡陋者乎?顧臣所以違逋逡巡,寧彼方命之誅,不敢爲冒進之計者,不但重任之末由稱塞,誠以圈事之決難再當故耳。臣於壬寅館錄之時,待罪玉署之長,以故事之無得再主圈事,援例陳籲,獲蒙鞶褫,圈事之不得再當,提學與副學,宜無異同,我聖上體下之仁,亦豈不垂諒於斯乎?玆敢冒死自列,仰瀆崇嚴之聽。伏乞天地父母,察臣肝膈之懇,亟賜鐫改,俾名器毋至久玷,圈事無至猥屑,以幸公私,仍治臣逋慢瀆擾之罪,以警具僚,千萬幸甚。答曰,省疏具悉。所辭不當,卿其勿辭,卽爲參圈。
丁未三月十七日辰時,上御重熙堂。左副承旨入侍時,左副承旨趙衍德,假注書李德鉉,記事官承膺祚·金祖淳,待敎尹行任,以次進伏訖。以咸鏡監司狀本,上命書傳敎曰,近見本道狀本,道內雖不設賑,自吉至穩,歲前後已始救急云,朝家劃許穀物,果皆均俵精分,外此諸邑,雖在稍實之處,亦能着意於糶政,饑氓得免塡壑,農民不至艱食乎?逖矣本道,僻處關外,朝家惠澤,未易霑及,以是爲北民懷保之心,未嘗不自倍他道,先令廟堂,將此傳敎,行會道伯處,嚴飭邑宰,俾爲拔例賙恤,竭誠撫摩,莫負宵旰憧憧之意,諸道間遣繡衣,考察守宰治績能否。凡係屬民之政,隨現分輕重勘罪,而皆已先期頒令,從後發遣,至於本道,則以道伯之得人,咨且至今矣。亦以此意,一體行會。如是委寄,而管下守宰,一有不法,其可曰對揚予意乎?無待繡行,另須考覈,守宰之不能悉心於民事者,使之隨聞論勘。尤甚邑或有流散之事,使各該邑宰,宣此別諭之意,期於招徠安集事,一體措辭行會。上曰,吏曹判書牌去來催促,可也。賤臣承命出傳,還奏曰,吏判今方懸牌,而不爲入來矣。上命書傳敎曰,吏判事,萬萬訝惑,此豈若此之事乎?吏曹判書尹蓍東,從重推考,使之斯速進去。上曰,左參贊金魯鎭,更爲牌招。出榻敎上曰,吏曹參議前望單子入之,待下批牌招察任。出榻敎上命書傳敎曰,明日値齋日,時囚閔心爀,今日開坐,卽爲加刑取招,箇箇嚴訊事,嚴飭禁府。又命書傳敎曰,知義禁中年老人許遞,前望單子入之,待下批牌招,先開坐後謝恩。又命書傳敎曰,政官牌招開政。又命書傳敎曰,在外及未肅拜玉堂,竝許遞,今日政差出。命退,承史以次退出。
丁未三月十七日辰時,上御重熙堂。左承旨·右承旨入侍時,左承旨李時秀,右承旨洪仁浩,假注書李德鉉,記事官李相璜·金祖淳,以次進伏訖。上命書弘文提學批答。仍命書傳敎曰,弘文提學批下,更卽牌招,先進去後謝恩。命書判付訖。命退,承史以次退出。
上在昌德宮。停常參·經筵。
李時秀啓曰,吏曹判書尹蓍東,特敎申飭之下,懸牌闕外,終不承膺,事體所在,誠極未安,從重推考,何如?傳曰,允。
洪仁浩啓曰,明日皇壇望拜禮時,闕字牌爐盒,當爲奉來,門路,以何處爲之乎?敢稟。傳曰,依前爲之。
洪仁浩啓曰,大司憲尹師國未肅拜,執義李師濂疏批未下,掌令閔彝顯·高益擎,持平吳翼煥·張至冕俱在外,監察茶時之意,敢啓。傳曰,知道。
李時秀啓曰,明日皇壇望拜禮時,侍臣不可不備員,而執義〈李〉師濂,獻納沈埉,疏批未下,司諫李身晦,正言沈銖,掌令高益擎,持平吳翼煥·張至冕在外,只有正言鄭來百一人,無以備員進參,合有變通之道,何以爲之?敢稟。傳曰,竝許遞,政官牌招開政差出,與承批諸臺,牌招齋宿。
李時秀啓曰,承批諸臺牌招事,命下矣。正言鄭來百,一體牌招,淸齋進參,何如?傳曰,允。
李時秀啓曰,今日齋宿,承旨不可不備員,都承旨李秉模不爲仕進,所當牌招,而拘於廳規,不得請牌,何以爲之?敢稟。傳曰,許遞,今日政差出。
兵曹口傳政事,以李秉模爲副司直。
李時秀啓曰,明日皇壇望拜禮相値,視事頉稟之意,敢啓。傳曰,知道。
傳于曺允大曰,明日出宮門路,以協陽門爲之。
傳于李時秀曰,左副承旨入侍。
以修撰洪樂貞,副修撰鄭東觀牌不進罷職傳旨,傳于金魯永曰,只推,更爲牌招。
以副修撰鄭東觀再牌不進罷職傳旨,傳于金魯永曰,堂下文臣,一日之內,無端再違,事未前聞,爲先從重推考,更爲牌招入直。
傳于李時秀曰,戶房承旨入侍。
傳于金魯永曰,貢市堂上入侍。
金魯永啓曰,貢市堂上徐有隣·金履素,依下敎來待矣。傳曰,入侍。
假注書申溆奉命在外,代以李相璜爲假注書。
事變假注書尹光顔改差,代以金和鍾爲事變假注書。
以吏曹參議李集斗牌不進罷職傳旨,傳于李時秀曰,只推,更爲牌招。
金魯永,以吏批言啓曰,判書尹蓍東式暇,參判朴祐源牌招不進,小臣獨政未安,何以爲之?敢稟。傳曰,只出緊任。
有政。吏批,判書尹蓍東式暇,參判朴祐源牌招不進,參議李集斗進,承旨金魯永進。以趙尙鎭爲承旨,鄭益祚爲司諫,金熙朝爲掌令,徐有鍊爲持平,趙鎭宅爲正言,韓致應爲持平,行都承旨趙尙鎭。
有政。兵批,判書金履素病,參判尹尙東呈辭在外,參議朴天衡病,參知柳誼進,承旨金魯永進。以徐有成·洪義榮爲副司直,金履鏞爲副司果。
以承旨房望,傳于李時秀曰,仍。
李時秀啓曰,齋宿承旨,當爲備員,新除授都承旨趙尙鎭,所當牌招,而拘於廳規,不得請牌,何以爲之?敢稟。傳曰,牌招。
李時秀啓曰,都承旨趙尙鎭牌不進推考傳旨,今方捧入矣。所當更請牌招,以爲齋宿,而拘於廳規,不得請牌,何以爲之?敢稟。傳曰,更爲牌招。
傳于金魯永曰,工房承旨入侍。
三司前望單子入之。應敎趙濟魯,校理沈能翼,副校理金履翼,修撰宋翼孝,副修撰趙鎭宅,正言嚴思憲落點。
傳于金魯永曰,前此申飭,何如,而傳命外司謁,以未瑩之說,每每誤入稟語,書名付壁之後,豈如是乎?當該承旨推考,當該司謁崔昌祿,自本院科罪。
洪仁浩啓曰,卽者義禁府都事來言,罪人閔心爀更招事命下,而判義禁韓光會,身病猝重,次堂例不得擧行云。判義禁韓光會,卽爲牌招,何如?傳曰,令次堂擧行。
兵曹,親臨皇壇望拜禮時,侍衛節目。判付啓,北苑望拜禮時,以金虎·弘化入直軍各四十名,爲挾輦軍,出番軍,勿爲出用事,定式施行。
禁府啓目,南海前縣監閔心爀口招云云。問目內辭緣,惶恐遲晩,二巡不設粥及賑穀不精實,雖已遲晩,設粥樣報營一款,終始抵賴,不爲直招,究厥情狀,萬萬痛惡,更加嚴刑,期於取服,何如?判付啓,二巡不設粥一款,渠旣無辭遲晩,究厥所爲,豈勝痛惡?已施一次之刑,依初下敎定配。渠供以執營不設粥爲言者,蓋見其節節窘遁,二月分巡狀本中設弼穀物,區處數爻昭在,渠焉敢發明?今日開坐,更爲嚴問取招,如不直告,施威嚴覈,待判下發配。
義禁府啓目,粘罪人閔心爀更招云云。判付內辭意,出問目各別施威,反覆嚴覈,則設粥樣瞞報情節,一向發明,終不直招,究厥情狀,萬萬痛惡,所當更請加刑,旣有待判下發配之命,上裁,何如?判付啓,其矣二巡不設粥之罪,自初供一一自服,刑配之典,猶屬薄勘,而以報辭數爻物種之與啓本相左一款,如是呼冤,至請行査,然則在朝廷綜核之政,不可以微事而置之,此囚爲先發配,報辭啓語之稍殊委折,査問該道,使之狀問後,稟處。
洪仁浩,以義禁府言啓曰,時囚罪人閔心爀更招公事判付內,此囚爲先發配事,命下矣。閔心爀咸鏡道會寧府,勿限年定配,而以承傳內辭意,具罪目,依例發遣府書吏,押送配所,何如?傳曰,允。
前平安監司兪彦鎬疏曰,伏以,臣以無似之賤品,荷不世之殊遇,粵自嗣服之初,首蒙甄拔之恩,拂拭生成,曲費造化,一紀之間,驟躋崇顯,前後揚歷,罔非僥濫,及至昨夏以後,內而銓衡,外而雄藩,迭次兠攬,有若無適不可者,夙宵憂懼,如集于木,不意賁然寵命,有隕自天,乃以臣擢授議政府右議政,臣驚駭震怖,內眩外戰,歷累日而罔知所以自措也。噫,有國所重,固莫先於置相者,不待臣之陳述,而其難其愼之義,聖明亦已審察矣。其何敢以陳腐常談,費辭支離,以苟循飾讓之套也哉?嗚呼,臣之事我殿下,于今二十六年,而宮僚舊事,至蒙提諭,其本末長短,固已莫逃於淵鑑之下矣。夫此任之不合此身,不惟臣自知之,卽通朝之所共知,而乃於一朝,拔之衆望之外,置諸具瞻之地,臣反覆籌度,未敢知聖意之攸居。豈或容光之明,偶有遺照而然歟,抑臣之眇福旣盈,天將有以趣其災也歟?噫,臣姿本庸下,性又疏闇,素乏綜物理務之能,無所猷爲,則世或謂之避事,常懷以榮爲懼之心,輒事退遜,則人或疑其占便,夷考其實,則自知其控悾無有而然耳。然而由中之懇,易歸於例讓,含恩之意,每先於自引,旣辭不獲,有命輒膺,華貫膴仕,恬若固有,是豈臣之本情,而此則猶是有司之職耳,或有可以强拙放愚者,或有可以隨衆塞責者,遂至黽勉趨承,苟且彌縫,而乃若輔相之任,則治道之汚隆,世敎之淳漓係焉。惟歷試以職,明奏以績,望實孚于中外,然後始乃居之,上不可以責其所不堪,而下不可以强其所不能也。今玆新命,何嘗一毫近似於賤分哉?且是職也,異於庶僚,不可徒以筋力奔走,簿書期會,謂能盡其職責,而苟然充位也,明矣。今若昧分貪榮,揚揚冒據於百僚之首,則雖奉令承敎,可幸無罪,而致使聖簡有誤,名器不重,終至有覆餗之災,不免爲千古笑端,則其所以趨命之恭,適足爲辜恩之歸,臣何忍爲此哉?臣自聞是命,五內失守,在途低徊,恭俟物議,一日二日,汔玆無聞,忽蒙史官之宣諭,重辱匪分之恩禮,臣之情事,轉益惶蹙,玆敢披瀝肝血,冒萬死呼籲於仁覆之下。伏乞天地父母,曲賜鑑憐,亟命收還臣新授資級職名,以重國事,以安私分,不勝大願。答曰,省疏具悉卿懇。爰立之擧,亶爲世道,此時調梅之功,朝野之蘄向方切,計今歸舃近止,虛佇之思,奚趐如渴?玆遣史官,附宣別諭,卿須勿復控辭,隨卽反面。仍傳于金魯永曰,此批答,遣史官傳諭于右議政,仍與偕入。
大司諫洪文泳疏曰,伏以,皇天不弔,惟我文孝世子,奄棄銅闈,溫文之姿寢邈,神人之托靡係,日月將朞,痛冤愈深。向者慈敎誕宣,國賊底平,顯冊載揚,賀儀已成,臣民慶忭,久而彌切。仍伏念,臣素患痃癖,積傷水土,乘春發作,有時衝亘,精神迷瞀,氣息危綴,雜灌藥餌,莫醫沈痼,方此叫痛之際,恩除忽降,天牌儼臨,末由趨膺,冒犯違傲,益增惶蹙,敢申疾痛之呼,仰籲慈覆之天。伏乞聖明,俯諒實病之難强,亟削新授之職名,俾安意調息,得尋生路,幸甚。臣於乞免之章,不宜贅及,而憂憤所激,敢此附陳焉。噫嘻,痛矣。亂賊從古何限,而豈有如今番逆變之至凶極潛者乎?以下十一行刀削逆宇之千凶萬惡,剮磔猶輕,而爲其稔凶之父,終至傅生而薄竄,賊復之凶謀逆節,鉤問有階,而乃於輸款之子,遽施其應坐之律,明謙,劇賊也,而不許其收孥之典,寧鎭,妖孽也,而尙靳執法之請,妖愷之負犯罔赦,則謂其人微而勿問,至於時偉,護法翰賊,指揮馨疏,而當其邦慶之日,敢於稠坐之中,闖發不悅之言,公肆太早之說,則卽此數事,罪惡已極貫盈,而謂非常性而從輕。竊伏念,法者天下平也,從古明辟於此,未嘗有一毫低昻,槪不如是,則民不信故也。殿下及忽付畀之重,不有關石之嚴,每當治逆之際,輒施寬縱之道,至於向來龜賊之爻周罪名,而殿下又創一無於法之法矣,此豈細故也哉?嗚呼,涓滴之漸滋,燎火之益熾,此必然之理,已然之迹也。丙丁以來,逆變疊出,幾乎無歲無之,而榮·德淊天之惡,誅戮不加,瑮·福擧兵之凶,鋤治未竟,馴致今者,暗室陰謀,叛形已具,顧玆誅討之日,正屬懲毖之機,而殿下依舊涵貸,任其滋長,臣恐幾箇疑懼之徒,伏莽而密伺?如前日復·喆之爲也,思之及此,寧不痛哭流涕也?嗚呼,昨年夏秋以來,八域含生之哀冤痛恨,如不欲生者,今已二載于玆,而貫徹之冤,無地可暴,隱忍之痛,靡處往愬,只自腐心鐫骨,直欲籲天而無階,惟我東朝殿下,誕敷明旨,洞諭在廷。若曰,症勢怪底,形跡畢露,滿紙辭敎,丁寧惻怛,臣以舊日僚屬,奉讀未半,益不覺血淚之無從,心骨之俱顫也。伏惟殿下,明燭幾微之際,洞悉禍變之由,則其間許多日月,聖心之痛惜冤酷,當復如何,而尙今忍而不發,至於慈敎之下,猶遲盤覈之道,臣誠惑焉。臣竊伏見近日諸臣疏批,以未有指的,難於究覈爲敎。嗚呼,其將終未指的,而不可以鉤覈耶?臣愚竊以爲,復·喆諸賊以下七八字刀削所以謀危國本之時也,雖以諸賊所招觀之,醞釀有素,排布至密,且於今番匡運之招,狼藉凶言,明有指的,則前後二字刀削豈有可疑之端乎?嗚呼,瞻彼南坰,歲月寢邁,群下之所以奉掦慈旨,少洩一半分冤憤者,惟在於此,而逆醫凶媼之鉤問盤覈,殿下尙如是持疑,此何故也?臣頃滯下土,獨阻庭籲之班,今奉恩誥,倍激飮沫之忱,草草數語,雖不過掇拾已陳之言,而區區血衷,實出於懲亂逆明倫彝之義。伏乞聖明,俯垂採納,亟允三司之啓,仍降究覈之命,俾典刑亟正,冤憤夬洩焉。答曰,省疏具悉。間有涉禁句語,原疏付丙矣。
執義李師濂疏曰,伏以,日辰叶吉,嘉禮順成,宮廟展誠,回鑾萬安,臣民慶幸,曷有其極?仍竊伏念,臣至頑至冥,尙今不死,忍見孝昌墓祥期之只隔兩箇月矣。流光迅駛,遽迫不忍當之時,國論玩愒,尙抛不敢忘之讎,擧國如新之慟,及此時尤切,臣等不忠之罪,亦此時尤極。嗚呼,不討賊不書葬,卽春秋之大義理,而今我孝昌墓,旣葬而將又祥矣。草宿而至冤,無可洩之地,星回而君讎,無必復之日,今則竝與向時沬血之章疏,幾乎寂寥無聞,且將雍容暇豫,忍度了慘痛哀冤之日。嗚呼,此何人斯,亦豈理哉?今日庭臣之必欲一覈者,卽醫媼數輩,而殿下猶且靳之,臣雖愚迷,亦知我殿下至痛所存,不容少忽,豈或於此輩,有一分顧藉而然哉?特以至卑賤至無識,歸之於不足問之科耳。雖然凶徒之脈絡,非此輩,則胡可得也?禍故之根因,非此輩,則何以覈也?今若曰,此不足爲窩窟,則可也,而謂可以置而勿問,則實非愚臣之所敢知也。非但臣不敢知,國人之疑憤,將何以解乎?噫嘻,假使醫藥得其方,攝養盡其道,不幸而遭此變故,猶將人必曰可罪,法不當全宥,況其誤藥於不敢誤之地,停乳於不當停之時,此必明有眞贓,眞有負犯,又況前後慈敎,炳如日星,疑者益疑,惑者愈惑,環東土大小臣民,咸曰此變果有以也,此賊必可誅也,以殿下明聖,何不念人情如此,而必欲姑宥於覆載難容之罪,曲保於國人皆殺之賊乎?臣誠抆血流涕,莫曉其故也。伏願殿下,廓揮乾斷,亟遵春秋不書葬之義,必於祥期前,究問此輩,少慰神人之積憤焉。臣於月前,待罪見職,以目下一事,請罷秋堂矣。及見重臣對辨之章,不勝萬萬悚懍之至。其疏有曰,自三字刀削亦足快意,又曰,勝心未平,又曰,不能以法徇人,曲相奉承,又曰,新固其戚。谷又何人。噫,臣之所論,實關懲討,駭憤之心,大小同然,則雖八字刀削何必獨快於臣意乎?夫勝之爲言,必欲挾私而務勝者也。以此萬口共公之論,歸之一人偏私之見者,臣實莫曉其意也。至若奉承二字,卽奉行風旨之謂也。蓋其疏錄自割,至爲叵測,秋曹納供,尤極凶悖,前後設鞫之請,可見輿人之論,則重臣亦當聲討之不暇,何待聽人指使,然後始可曲意奉承耶?所謂快意,未知取快何人之意,所謂奉承,未知奉承何人之旨也。新·谷兩邑,土壤相接,新,固其親屬之邑,谷,又是傍近之地,則無論遠近,許多州郡,編配弟兄,何處不可,而必以此兩邑爲歸,有若曲護者然,槪彼所坐,全出於一反公議,則必以隣近兩邑,定爲昆季配所者,臣實愚昧,未知載在於何等律文,秋曹執法之地,果有考據而然耶?噫,臣之論啓,不過曰嚴隄防也,規官師也,則揆之本情,參以義理,似不至大段觸忤,而其所爲疏,一字半句,了無同憤之意,橫談豎說,無非噂沓之語,蓋近日時套,作一無言世界,一言或及於權宰,則衆鏑叢集於其身,習俗已成,覆轍相望,除非如臣之賦性戅騃,信心冥墑者,則其誰肯出一言而論一事,甘自歸於衆怒群猜之科哉?世道至此,寧欲無言。且臣於南部都事尹光心事,有不得不一暴者。元月初六日永禧殿行幸時,前校理柳孟養家婦女,以輦路之戞過門前,空出一間廊舍,卸却所懸板門,糊以一張之紙,以爲瞻望羽旄之計矣。光心,以導駕,來到其前,見直塗紙穿孔,大肆威喝,使之撤去,則孟養家一少年出曰,部官家亦有婦女,內外無別,乃如是耶?部官因此發怒,使其下隷,不知不覺之中,勒撤其紙,六七婦女,避身無所,部官則高坐馬上,俯視房內,似此光景,令人駴痛。伊時臣之子若弟,俱在其傍,目覩其駭愕之擧,數三侍從,亦爲參見其狀,憤惋不已。大凡動駕時,士族婦女之從隙窺天,雖非美事,覲光之誠,男女無間,則爲部官者,或據以義理而諭之,或招其家長而責之,必禁乃已,何所不可,而隔一紙之內,明知有婦女在焉,萬目所覩,撤去障蔽,雖尋常閭民之舍,法不當如是無禮,況侍從之家乎?臣時忝法官,非不欲或疏或啓,駁正其失,而惟彼部官,事雖駭擧,職是導駕,其在尊所重之道,不敢論斥,只有推捉其下手之使令,以作弊民間之罪,略施笞罰,初不道得本事者,不無多少商量,只以作弊一款,作爲渠漢之罪目,則部官雖或領會,似不當引義,臣之本意,果在於務歸順便,不出矯激之義,而部官初次呈旬,自作嫌端,以至於京兆堂上送吏來問曰,南部使令,罪以何罪?部官方此呈告,明的回報爲宜云云。臣以部屬之作弊坊曲,不一而足,多有入聞之事,故果爲略治,而官員則初無提及之事。如有指斥之言,則該隷卽當歸告之不暇,何必探問於我爲答矣?部官再呈辭單,詬辱狼藉,彼雖驕縱則驕縱,而何其不自反至此耶?堂上旣問以治隷何罪,則臣之不擧其官,只治下屬之罪,旣甚明白。況其第三旬狀,旣曰臺官之言,則雖曰非關導駕時事,又曰豈可諉之於因他推治,而不思自處之道云爾,則非關導駕時事,渠旣自道,他事推治,不攻自破。非但京兆堂郞之輪視其狀,臣亦得見,則臣之不露圭角,據此可知,而終以務勝之意,要得原情之階,敢以擧動日,作挐於兩班家,數罪之意爲言,白地粧撰,上欺天聽,渠雖藉重淸道,急於陷人,獨不念告君不以實之有罪乎?當其笞治之日,擧動兩班等字,初不提說之狀,府吏所由,擧皆參聽,毫髮,焉敢誣也?何幸天鑑孔昭,奸僞莫逃,匪怒恩敎,照燭無餘,百拜莊誦,不知死所,而只緣臣根孤植弱,見輕於人,一再論事,爲的於世,衆皆欲殺,上獨憐憫,保有今日,伊誰之賜。此生此世,報答無由,每一思惟,只有淸血之被面而已,乃者柏府除旨,又在於屛息訟愆之際,賓對有命,庚牌儼臨,在臣義分,宜卽竭蹶趨承,少伸叩謝之忱,而遭罹奇怪,踪地危蹙,咫尺脩門,進身無路,不得不冒犯違傲,惟大何是俟,聖度天大,重律不加,罰止問備,召牌又辱,臣且惶且感,莫省攸措,而第前後所遭,非比尋常,臺閣處義,與他自別,則臣何敢憑侍寵靈,昌沒蹲據乎?臺端一步,鐵限千重,玆敢披瀝肝血,冒死哀籲。伏乞天地父母,俯賜鑑諒,亟施鐫削,以夬人心,以安微分,不勝幸甚。答曰,省疏具悉。勿煩,爾其勿辭察職。
獻納沈埉疏曰,伏以,噫嘻,痛矣。以下十一行刀削嗚呼,痛矣。五月九月喪變,尙忍復提,以慼我聖心耶?自伏承王大妃殿諺敎中症形怪底之敎,悲冤崩迫,愈久愈切,而思欲一洩此積冤至痛,而一洩之道,只在於窮訊疑端,罪人斯得也。殿下每疑無指的,牢拒群請,而區區迷見,恒有所未解。夫乳道之遽停,熱劑之妄進者,孰使之然也?一則可疑,二則可疑,因此可疑之端,豈無可覈之道耶?今若嚴訊乳媼,則遽停乳道者,必有指使,嚴鞫醫官,則妄進熱劑者,必有情跡,此二者,窮査痛覈,則許多可疑之狀,終必有指的處矣。可覈之階梯,如是明的,而尙置不問之科,環東土若小若大,凡有秉彝之天者,孰不欲刎首刳心,沬血飮泣,以雪此窮天之讎哉?伏願殿下,仰體慈敎,俯循群情,乳媼逆醫,竝令王府,設鞫得情,期於巨魁斯得,輿痛少洩焉。臣本倥倥然一庸品也。姿性昏憒,見識鹵莾,榮途進就,初非可論,淸朝言責,萬不近似,而前後踐歷,罔非踰分,臣於平日,感愧交極,今者薇垣新除,又何爲而至哉?噫,國賊不討,君讎未報,義理無可明之日,彝倫有將絶之患,此莫非昏憒如臣,譾劣如臣者,冒居言地,誠未格天而然也。伏乞聖明,亟遞臣所帶之職,以重公器,以安私分,不勝幸甚。答曰,省疏具悉。勿煩,爾其勿辭察職。
副修撰鄭東觀疏曰,伏以,臣年少識蔑,忝竊科名,庸騃譾劣,百無肖似,而偏蒙拂拭之殊眷,猥玷法從之邇列,仰慙洪私,實無絲毫之報答,更進名塗,初非夢寐之料想,不意瀛館新命,又降此際,臣誠驚遑震駭,靡所容措。夫國家之設置玉署,將以輔君德而資治世之謨,儲英才而需他日之用耳。故從古居是職者,苟非儒雅足以資啓沃,淹識足以備顧問,詞命足以煥黼黻,則莫敢擬議,邇來此選,籍曰不古,亦何嘗有庸陋如臣,而濫竽竊吹者乎?噫,臣幼而善病,莣嬉失學,科場功令之業,猶患拙澁而違式,經傳淺易之旨,亦多迷晦而不通,三年講製,最居人下,此皆聖明之所盡俯燭,而臣亦何嘗自期以論思代撰之才乎?況今講筵日開,才彦林立,挾冊討論,陳說仁義者,豈患無人,而堂堂金華,安用此空疏蔑裂者爲哉?聖意雖出於試可,臣心自愧於苟充,今若不量己分,晏然承當,卒至於忝先而喪己,則臣不足言,而其於辱朝廷而羞當世,何哉?人臣辭受去就之節,亦關世道風敎,不可徒以趨走爲恭,玷冒爲榮,則其於不稱之職,力辭不受,以存廉愧者,亦未必不爲塵刹之報矣。臣嘗多費商量,永矢于心,寧就方命之誅,不敢爲出脚之計。故從前諸職,雖緣事會而一肅,旋亦必遞而乃已。誠以自知之明,非敢有矯飾圖免之意也。況今所叨,職親地重,比他尤別者乎?自劃旣定,轉變無路,庚牌荐臨,飭敎截嚴,而一味逋慢,臣罪益大。臣竊有區區私懇,已自榮名之初擬,欲一陳四聰之下,而猥越是懼,泯默至今矣。今於本職乞免之章,悉暴區區肝膈,惟聖慈憐其志而少垂矜察焉。臣竊伏聞,昔在宣廟朝,故臣尹根壽,常乞休官讀書,而獲蒙恩暇,故老傳爲美談,皇朝太祖高皇帝,亦以縉紳之年,少少涵養,特許歸讀曰,其歸盡心于古人,後十年來朝,彼兩人者,文學也,才具也,皆是當世第一流人,而猶尙如是,況如臣之萬萬無似,而年又少於兩人者,尤當如何哉?且講製文臣之辛丑初選也,聖上嘗許其勿檢擬於三司,俾專意於課習,其陶鑄作人之方,允符宣廟朝故事諸臣之所得於前者,臣豈獨不得於今乎?伏乞聖明天地父母,特許臣請,鐫名三司之望,仍給十年之暇,得以屛跡淸塗,優遊蓬蓽,專心經史,時應製講,而待其年紀稍多,知識稍進後,更備趨走之列,則臣當竭其駑鈍,無負我聖上生育作成之仁矣。答曰,省疏具悉。鐫名三司,給暇十年之說,何太木訥?爾則禁推。
丁未三月十八日卯時,上御重熙堂。戶房承旨入侍時,右副承旨曺允大,假注書李德鉉,記事官李相璜·金祖淳,以次進伏訖。上曰,在外及懸病禁推玉堂,竝許遞,與兩司未差之代,前望單子入之,待下批牌招入直。出榻敎命書榻敎曰,昨日政新除授玉堂,牌招察任。命書傳敎曰,戶·兵換房。命退,承史以次退出。
丁未三月十八日申時,上御重熙堂。左承旨與貢市堂上入侍時,左承旨李時秀,假注書申溆,記事官李相璜·金祖淳,貢市堂上徐有隣·金履素諸臣以次進伏訖。上曰,癸卯年自內需司出給劣米,其時貢市人,頗有稱冤云,而今當荒歲,民政甚難,又以米石出給矣,今番則果無稱冤之端耶?有隣曰,臣等未及詳知,謹當退出以問,更奏矣。上曰,依爲之。上曰,近來市直,何如?有隣曰,此亦詳問以奏矣。上命退,諸臣以次退出。
丁未三月十八日酉時,上御重熙〈堂〉。工房承旨入侍時,左副承旨趙衍德,假注書李德鉉,記事官李相璜·金祖淳,以次進伏訖。上命檢校直閣及待敎入侍。賤臣承命出,與徐鼎修·尹行任偕入進伏。上命貢市堂上入侍。賤臣承命出,與徐有隣,偕入進伏訖。上曰,以吏判事問于領相,則領相亦以爲,國體所在,極爲駭然。大臣之言旣如此,則非但上敎,亦可見公議有在矣。如難以吏判入來,有所問事,以重臣入來事,分付,可也。命書傳敎曰,吏判之昨夜違召,極爲未安。設有形見之事端,爲銓官者,不必如是,況無中生有,梗作處義,屢勤提飭,聽之若過耳風聲,使予徒煩酬應,在重臣分義,聞此敎,又將決遞乎?吏曹判書尹蓍東昨夜違召傳旨,勿施,仍以前牌催促承召牌不進,更勿呼望事,分付。仍命吏判承牌與否,知入,可也。賤臣承命出傳,回奉曰,吏判承牌云矣。上曰,鄭東觀,何違三牌?問奏,可也。賤臣回奏曰,辭職上疏,政院退却,故連違云耳。上曰,堂下,豈有三牌?勿出朝報,上疏,入之。賤臣承命出,持入進伏。上命書批答訖。命退,承史以次退出。
上在昌德宮。停常參·經筵。
上詣北園望拜禮,罷後還內後,奎章閣·政院·玉堂·藥房口傳問安。答曰,知道。
李時秀啓曰,明日常參·經筵,取稟。傳曰,只晝講。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,今日望拜禮時,承旨當爲備員,都承旨趙尙鎭不爲仕進,所當牌招,而拘於廳規,不得請牌,何以爲之?敢稟。傳曰,許遞,前望單子入之。
都承旨前望單子入之。金頤柱落點。
洪仁浩啓曰,宣武祠,遣承旨看審以來事,命下矣。何承旨進去乎?敢稟。傳曰,承旨中忠臣子孫進去。
傳于洪仁浩曰,左副承旨入侍。
趙衍德啓曰,禁衛大將徐有大,以本營習陣,明日出去矣。兼帶右捕將命召及大將牌·傳令牌,何以爲之?敢稟。傳曰,仍佩往來。
曺允大啓曰,事變假注書金和鍾,時無職名,今該曹依例付軍職,冠帶常仕,何如?傳曰,允。
傳于金魯永曰,召對爲之。
傳于金魯永曰,留院上疏入之。
傳于金魯永曰,右副承旨入侍。
傳于李時秀曰,京畿監司留待。
以忠淸道暗行御史狀啓,庇仁縣監李運彬罷點事,傳于洪仁浩曰,令該曹口傳各別擇差,待下批當日辭朝。
吏曹口傳政事,以李鎭國爲庇仁縣監。
以副修撰鄭東觀禁推傳旨,傳于李時秀曰,其執雖滯,其心可尙,此傳旨,分揀。
兵曹,以南憲喆爲守禦中軍。
傳于洪仁浩曰,政官牌招開政。
有政。吏批,判書尹蓍東式暇,參判朴祐源牌不進,參議李集斗進,同副承旨金魯永進。啓曰,判書尹蓍東式暇,參判朴祐源牌不進,小臣獨政未安,何以爲之?敢稟。傳曰,只出緊任。以呂萬永爲司諫,以韓永運爲持平,以韓晩裕爲宗簿正,宗簿直長任好常,北部奉事崔陽羽,相換。
有政。兵批,判書金履素病,參判尹尙東受由在外,參議朴天衡入直進,參知柳誼病,右副承旨曺允大進。以趙尙鎭·韓用龜·李尙度爲副司直,以鄭東觀爲副司果,以金和鍾爲副司正。
都承旨前望單子入之。李亨逵落點。
以都承旨李亨逵牌不進推考傳旨,傳于李時秀曰,許遞,前望單子入之。
以應敎趙濟魯牌不進罷職傳旨,傳于洪仁浩曰,只推。
以應敎趙濟魯,校理沈能翼,修撰宋翼孝,副修撰趙鎭宅牌不進罷職傳旨,傳于趙衍德曰,違牌玉堂只推,更爲牌招。
以執義李師濂牌不進罷職傳旨,傳于李時秀曰,只推。
金魯永,以賑恤廳言啓曰,中部七十九契五百五十三戶,南部六十二契二千八十九戶,西部八十七契三千七百二十九戶,合六千三百七十一戶二巡發賣米一千一百五十石七斗,分給之意,敢啓。傳曰,知道。
李時秀,以賑〈恤〉廳言啓曰,東部三十五契一千六百十一戶,北部三十八契一千四百九十九戶,合三千一百十戶發賣米五百五十一石四斗,上下五部都民,二巡發賣米,今日畢分給之意,敢啓。傳曰,知道。
同副承旨金魯永疏曰,伏以,臣父臣頤柱,卽蒙知申恩除矣。在臣私義,有不敢晏然在職,玆敢略陳短章,輕出禁扃。伏乞聖明,亟遞臣職,以安私分,仍治臣擅離之罪,以肅〈朝〉綱,千萬幸甚。
以同副承旨金魯永上疏,傳于李時秀曰,前知申,已許遞,新除知申,已出牌之後,始呈當避之疏,處義,過矣。原疏還給,牌招察任。
副修撰趙鎭宅疏曰,伏以,臣之獲有今日,秋毫皆殿下賜耳,惟是稟質至陋,命途多舛,人固視之以明時之棄物,臣亦自處以天下之窮民,而獨賴我聖上仁天而覆燾之,慈母而顧復之,終始再造之澤,若遍臣家,前後曲庇之私,輒及於臣身,俾得而漸沐恩波,遂廁邇列,譬如寒灰旣燃,而又勤吹噓之力,枯木已華,而重勞培植之功,受賜如天,報答無地。每於中夜無寐之際,不覺感涕之被面,而區區所自勉者,祗欲存戒於旣往之滿盈,效力於微末之任使,以少酬聖朝之洪渥,粗保衰門之餘裔,乃分之宜,至願所在,而迺於千萬夢想之外,忽伏奉玉署新命,臣於此,驚惶震凜,若墜煙霧,罔知所以自措也。夫經幄之職,號稱登瀛,是以程子嘗言君德成就,責在經筵,藝祖亦稱深嚴之地,當使宿儒處之,其所掄簡,自昔爲難,伏況我聖上,學貫天人,統承堯·舜,不自滿暇,講席頻開,雖使古之鴻碩當之,猶懼其不敢,如臣顓蒙,初何可擬議於斯選哉?臣幼失蛾述,長蔑蟲篆,十數年來,愈不自惜,一切書卷,束閣已久,銀根之誚,臣實有之,則其於是選,已萬萬不稱,而臣之所大懼者,以其職則啓沃也,論思也。古人有言曰,憂治世而危明主,顧今聖德罔愆,治具畢張,臣有何知識,仰補衮職之闕乎?天彝將墜,憂虞無涯,臣有何讜言,可贊廷議之末乎?臣旣徒荷剪拂,屢蒙存錄,跡忝臺垣,未效一日之責,首叩閶闔,莫回九天之聽,每念及此,慙悚冞積。以是而更進一步,濫廁於禁林英俊之躔,則其爲上累生成之德,下玷名器之重,爲如何哉?噫,淸時仕宦,士所恒願,人臣忠愛,天所均賊,況臣之頂踵毛髪,非臣自有,仰戴殿下,實如父母,矢心圖報,隕結爲期,儻於官職去就之際,敢欲趨舍前却,圖占便宜,則神明必殛,臣豈忍爲此哉?惟是職旣非分,徒辱愼簡,跡又多畸,愈懼濫竽,有如初飛之島,不可以遷喬,已顚之蘖,不可以敷榮,此臣所以怵惕彷徨,不敢冒膺者也,雖然此猶臣情懇耳。嗚呼,今日,何等時也?君讎復乎否乎?國賊討乎未乎?儲寢草宿,慟莫伸於穹壤,王綱日頹,憤徒積於神人,誠可謂痛哭流涕之不足,而歲月漸遠,人情寢狃,天經人紀,掃地盡矣。此際賊匡之凶圖,復踵逆復之陰謀,愈出愈憯,罔有其極。臣於訊囚之日,猥忝問事之列,目擊耳聆,骨顫膽掉,尙庶幾因此而廓揮英斷,快除禍本,而畢境處分,止於徑施常列,牢拒群情,以至辭氣非常,殊欠中和之極工,情志交阻,有乖開納之盛度,此非臣所仰望於殿下者也。伏惟我殿下,在宮疚懷,在廟含哀,豈能一日而忘斯讎哉?然猶至今伈泄,討復無期,實莫曉聖意之攸在。儻或有待於端緖,情節愈益綻露,則顧今三司之啓牘,率是一國輿論,宜從其已露已綻,而求所以必覈必訊,豈於端緖之中,更覓端緖,情節之外,復究情節,然後方可爲斯得之道,而可討之期耶?若使凶孽之徒,情狀漸匿,事變層生,則聖躬之孤危,國勢之岌嶪,日甚一日,有不可勝言者,思之及此,直欲卽地溘然,以少伸當日延頸之忱而不可得也。職此之故,藏修之士,無意于于激慨之論,皆思望望投紱毁冠,衷情轉苦,叫閽捲堂,譴罰猶甘,是豈徒欲潔身,罔念犯分而然哉?誠以今日臣子,捨却此一段義理,更無藉手之地故耳。官無尊卑,均是王臣,人無智愚,願忠則一,如臣無似,雖使怵畏嚴命,抗顔冒膺,不過署謹悉之簡,承刀削之批而止耳,顧何有於啓沃論思,而國家所以設置瀛館之意,豈亶使然哉?反復揣量,承膺無路,荐蒙恩召,自犯違傲,臣罪至此,萬殞猶輕。玆敢披瀝肝血,疾聲仰籲於天地父母之前。伏乞聖慈,俯垂哀憐,亟命有司,刊削臣職名,因治臣逋慢之罪,以重榮選,以全微諒,不勝幸甚。答曰,省疏具悉。勿煩,爾其勿辭察職。
校理沈能翼疏曰,伏以,皇穹不佑,离明奄晦,率土含生之倫,莫不崩隕冤號,久而益切。伏惟聖情悲疚,何以堪處?乃者慈旨誕宣,天討亟行,聖孝仰格,縟儀載擧,億萬年無疆之休,實基於是矣。臣於是,竊不勝慶忭之至。仍伏念,臣罪釁深重,而不自死滅,情理哀冤,而無所因極,忽忽忘生,泯泯無告,自分聖明之世,終爲不瞑之鬼而已,誠不自意,日月之明,赫然垂照,愍恤之旨,蕩滌之典,遽降於先臣作故之人,繼又昭晳之敎,誕下於年久之後,於是乎先臣之誣衊畢洗,冤枉已伸,天地之大,未足以喩此盛德,河海之廣,未足以喩此隆渥,臣闔門感泣,相與聚首祝聖,不知效死之所。今臣抱此恩敎,他日歸見臣父,可以有辭,而臣父不昧之靈,亦必感結於九地之下矣。至於臣身,亦入存錄之中,始蒙陞六之恩命,荐彼官職之寵除,此實聖念追存簪履,記有先臣,欲使其孤,得以廁跡於朝籍,乃者玉署新命,尤是臣千萬意未到者,臣仰戴聖德,俯念先故,感激而血淚無從,惶懼而汗粟交發,惝怳怵惕,罔知所出。嗚呼,自古人臣,不幸爲人媢嫉,積受鋒鏑,厚被誣構者,亦復何限,而然其深冤隱痛,未有如先臣也。立朝二十餘年,操履言議,俱有本末,已蒙聖鑑之俯燭,臣不敢陳述,而惟其惓惓一念,扶植名義,痛斥凶徒,不以僇辱而少懲,不以顚沛而加悔,逮至我殿下新服之初,拔之睢盱之場,界以淸要之任,受知最深,寵渥愈隆,由是感激,矢心圖報,益勉素操,不撓不懾,肆致舊怨新忌,一時湊合,至有畢竟人言而極矣。噫嘻,尙忍言哉?滿紙臚列,惟意誣捏,旣未執跡而成說,則或有指心而構罪,又未援實而素釁,則乃至以無而謂有,其所論斷,必欲湛滅,而幸賴天日在上,至仁至明,曲加覆燾,終始昭燭,旣命善地薄竄,旋蒙特敎量移,生死骨肉之恩,實非隕結所可盡報,而緣臣不肖無狀,不能至誠格神,少延父命,以及見乎今日,遂使願忠之志,含枉之情,未及自暴,齎恨入地。臣每念及此,未嘗不慙痛冤酷,若窮人之無歸也。臣多病失學,素蔑文詞,隨例應擧,倖占科第,此固臣罪,而迺以此事,又添臣父之一案,父子兄弟,一筆句斷,無復餘地。嗚呼,立身揚名,以顯父母,卽古人所至榮,而今臣則出身之初,汚衊身名,榮不及於顯親,而反以憯辱,此其不孝之罪,尤無所自逃矣。臣含冤茹痛,寧欲無生。瞻天蹐地,靡所自容,在臣自靖之義,惟有沒齒永癈,以少贖不孝之罪而已。且臣命塗窮薄,夙嬰奇疾,不能隨父居謫,少效子職於疾病生死之際,而猶且食粟飮水,苟活至今,意外恩旨,獨及於臣身,臣手奉恩誥,五情摧咽,不覺淸血之交逬。苟使臣抱此窮天之痛,而遽生榮進之計,則人理盡矣,子道滅矣。臣雖甚頑忍,豈爲此哉?夫瀛館之職,地望淸切,貴任甚重,臣之愚魯譾劣,最居人下,今乃苟然濫充,至蒙特授恩命,是豈臣夢想攸及,而急於鳴暴,不暇爲引分,祈免之辭,臣情到此,尤極窮蹙矣。仰惟天地之仁,曲遂萬物,惟臣血懇,宜蒙矜愍,昨犯違傲,恭俟重誅,罰靳例勘,召旨再降,惶隕感祝,莫省攸措。敢又祗隨庚牌,來伏禁扃之外,略暴崩迫之情。伏乞聖慈,俯垂諒察,先賜鐫削臣職,亟命銓部,刋臣姓名於朝籍,勿復檢擬,仍治臣爲子不孝,爲臣慢命之罪焉。臣雖不敢以見職自居,而沐浴之義,秉彝所有,綳結之冤,擧國同然,愚憤自激,不忍終默,略玆附陳焉。嗚呼,粵自乙丙以來,國運不幸,亂逆層生,麟·謙等諸賊,首尾糾結,表裏和應,動搖危逼之計,靡所不至,幸賴聖斷赫然,誅討亟行,而鋤治未盡二字刀削尙在,劇逆大憝,又復接踵,而夏賊之凶逆,十倍於鏡·夢,逆瑮之不輒,有浮於麟·亮,至於國榮之力遏大計,德相之四字凶疏,謀愈憯而禍愈烈矣。以下十一行刀削至若尙喆之偃處其家,宇鎭之未伏常刑,莫非刑政之謬舛,明謙·以謙之未施當律,善德·寧鎭之輕先發配,獄情疎忽,國體苟簡,王府之關石至嚴,朝野之公議益激,聖人所云天討有罪,五刑五庸者,恐不如是矣。噫嘻,痛矣。五九月喪變,率土震剝,萬姓驚疑,及夫以下十一行刀削前後諸賊之名在臺啓者,一一依允,次第窮核,各施當律,一以明討復之義,一以紓宗國之危焉。答曰,省疏具悉。勿煩,爾其勿辭察職。
丁未三月十九日辰時,上御重熙堂。左副承旨入侍時,左副承旨趙衍德,假注書李德鉉,記事官尹行任·金祖淳,以次進伏訖。上命書傳敎曰,宣武祠節祭,行於去夜,遣承旨看審以來。今月因望拜禮,召見皇朝人及斥和臣子孫,如忠顯公李惇五,自已忠節,不啻凜然,世傳孝烈,八旌其閭,至仁廟朝,御筆扁其閭曰,三世孝子,自是列朝屢擧褒錄之典,予亦於郊幸,過其閭,未當不駐駕嗟賞。年前有錄用主祀人之命,而適因出他,尙不收用,甚非朝家當初搜問之本意,以此申飭銓曺,忠顯子孫中待窠卽爲調用。承傳在所愼惜,雖不一一提及於傳敎中,今筵及前此召見時,間多記錄之敎,而未見一人之收用。如無蔭補之制則已,不然,孰有先於忠臣節士之後?近俗日就淆漓,春秋大義,無地可講。所謂束之高閣者,不幸近之,誠非世道之細憂。似此扶奬之擧,惟在銓曹之對揚,竝以此意申飭。三學士子孫中尹·吳兩家,雖非奉祀,猶有冠冕,洪之孫無一人在籍者,此亦令銓曹知悉。深河一役,永有辭於天下後世,每閱遺傳,一讀一涕,雖在百載之下,勃勃有生氣,聞其安靈之所,在鐵原地,而顯廟丁未,賜額褒忠,歲甲云回,冞增曠感,遣承旨致祭,祭文當製下,其子孫,令兵曹訪問以聞。又命書傳敎曰,明天理正人心,使衣冠之倫,得免爲被髮左袵,不與夷狄禽獸同歸者,賴有大老之力也。昔我孝廟,以修復之大義,悉委先正,先正卽皇朝藎臣,其功,豈比殉身捨命者?曾亦以此申申於筵席,而汔無成式,其子孫未參於望拜之班,自今先正文正公宋時烈子孫,亦許進參。上命京畿監司入侍。賤臣承命出,與徐有坊偕入進伏。有防曰,前摠戎使臣金思穆,以本廳軍額釐定事,昨春有所筵稟蒙允,而軍丁査充之擧,雖在常年,卽是擾民之一端,況奴軍之以良換定,本非當務之急,旣値歉歲,又當窮春,在前三斗納米之類,忽以六斗責徵者,不但稱冤之狼藉,畢竟之如數準捧,殆同龜背之刮毛。正軍歲抄之限麥秋退定,宣頭案磨勘之待年豐擧行,俱出軫恤之特恩,今此摠廳一事,獨未蒙均視之澤,終難免驛騷之患。臣意則該廳軍額之已爲査正,已爲納米者外,如陽智等邑未及加數納米者,依他例待年豐擧行,恐合事宜,故敢此仰達矣。上曰,依爲之。出擧條上命入同副承旨金魯永上疏。賤臣承命持入進伏訖。上命書批答。仍命書傳敎曰,都承旨許遞,前望單子入之,待下批牌招察任。又命書傳敎曰,褒忠祠致祭,同副承旨進去。命退,承史以次退出。
丁未三月十九日申時,上御熙政堂。召對入侍時,參贊官金魯永,侍講官金履翼,檢討官洪樂貞,待敎尹行任,假注書李德鉉,記注官承膺祚,記事官金祖淳,以次進伏訖。上命講國朝寶鑑別編。履翼等以次讀奏訖。上命校理趙鎭宅入侍。賤臣承命出,與鎭宅偕入進伏。上謂鎭宅曰,雖不以召對入侍,旣登此筵,讀奏,可也。鎭宅承命讀奏訖。上命陳文義。履翼曰,今於皇壇望拜之餘,有此別編特講之擧,臣旣欽列朝尊攘之義,又仰殿下繼述之德,一部春秋,實幸讀之有地,而臣因此而竊有哀痛涕泣者。顧今君讎國賊,共立一天之下,同在一城之內,而沬血之請,已歸文具,食肉之報,未有其期,此固臣等不忠無狀之罪也。然而殿下之視臣僚,若待以人類,則豈有終始靳持於明張之討,而今此別編之講,只增臣等抑塞痛迫,無辭仰達矣。伏乞深留聖意焉。樂貞曰,惟我殿下,以舜墻見堯之思,寓魯經尊周之義,親行皇壇拜禮,召接忠良遺裔,繼述之美,風泉之感,臣實欽仰,今於進講寶鑑別編,忠臣節士,前後輩出,懿蹟偉烈,史不勝書,赫赫然照人耳目,有以見列聖朝作成人才,培養名節之盛德大功矣。挽近以來,朝廷上名檢蕩掃,士夫間氣節消沮,誠非細憂。平時之扶植得宜,然後他日之節義可責。伏願深軫培養之道,俾有作成之效焉。上曰,言甚好矣。閣臣亦陳文義,可也。行任曰,上下番已盡達矣。上曰,參贊官亦陳文義,可也。魯永曰,上下番亦陳達矣。上命承批玉堂牌招入直。仍命退,諸臣以次退出。
上在昌德宮。停常參·經筵。
未時,日暈左珥。
李時秀啓曰,明日常參·經筵,取稟。傳曰,只朝講。
曺允大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,摠戎中軍有窠,過三日尙不出代,事甚未安,摠戎使金持默,依定式推考警責,何如?傳曰,允。
金魯永啓曰,合辭方張之時,憲府無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
金魯永啓曰,明日朝講,兩司當爲進參,除在外·未署經外,未肅拜呈告人員,竝待〈開〉門牌招,何如?傳曰,允。
傳于金魯永曰,大臣·有司堂上,早食後來待,京畿監司亦爲來待。
傳于趙衍德曰,吏曹判書尹蓍東,有司堂上還差。
金魯永啓曰,左議政李在協,有司堂上徐有隣·李在簡·尹蓍東,京畿監司徐有防,依下敎來待矣。傳曰,入侍。畿伯退去,待下敎入侍。
以執義李師濂,持平韓永運牌不進罷職傳旨,傳于洪仁浩曰,只推,更爲牌招。
傳于李時秀曰,左承旨入侍。
以執義李師濂再牌不進罷職傳旨,傳于曺允大曰,只推。
以校理沈能翼牌不進罷職傳旨,傳于李時秀曰,只推,更爲牌招。
以校理沈能翼再牌不進罷職傳旨,傳于曺允大曰,只推,更爲牌招。
曺允大啓曰,校理沈能翼三牌不進罷職傳旨,所當循例捧入,而堂下官之一日三違,有傷事體,何以爲之?敢稟。傳曰,事體所在,萬萬駭然,禁推傳旨捧入。
傳于李時秀曰,召對爲之。
傳于李時秀曰,政官牌招開政。
傳于曺允大曰,在外經筵許遞,今日政差出。
有政。吏批,判書尹蓍東進,參判朴祐源牌不進,參議李集斗式暇。以黃昇源爲大司憲,嚴思晩爲大司諫,鄭昌順爲知經筵,金憙爲同經筵,柳煥燮爲監察,會寧府使金相玉仍任事,承傳,學生李益馨贈戶參例兼,故庶尹李邰贈左承旨,以上同知李休兩代。
再政。以朴仁榮爲潭陽府使,金履成爲副修撰。
兵批,判書金履素病,參判尹尙東呈辭在外,參議朴天衡病,參知柳誼入直進,承旨曺允大進。以吳載熙·李身晦·高益擎爲副護軍,金頤柱·李亨逵·張至冕·吳翼煥爲副司直,沈銖·李昌會爲副司果。
吏批,三政。以李彦植爲陝川郡守,金魯成爲甑山縣監。
掌令前望單子入之。李太亨落點。
兵曹口傳政事,副司果單金熙朝。
傳于李時秀曰,下直守令留待。
傳于李時秀曰,左承旨與下直守令入侍。
傳于李時秀曰,下直守令,上京守令入侍。
傳于趙衍德曰,右承旨與來待守令入侍。
前假注書申溆書啓,議政府右議政兪彦鎬,今方來到新門外,臣亦隨來,而旣承偕入之命,姑爲仍留之意,敢啓。傳曰,知道。
記事官李宗烈書啓,臣敬奉聖諭,馳往傳諭于西部盤〈松〉坊京營口契議政府右議政兪彦鎬所住處,則以爲,臣昨於坡州道中,伏承批旨與別諭,益增惶隕,略有所附奏,而纔到城外,史官又復儼臨,至以賤臣行止,俯勤詢問,王人之屢辱,優禮之荐加,至於此極,如臣不肖,何以得此?臣之不敢冒出之狀,已悉於前後疏啓,而未蒙體諒之恩,徒煩敦迫之諭,情窮勢蹙,靡所容措。臣長路撼頓之餘,病情方苦,謹當收召神精,更入文字,仰請處分云矣,敢啓。傳曰,知道。
傳于李時秀曰,如有未下直守令,皆令當日辭朝,上京守令,亦令當日下送後,草記事,分付該曹。
李時秀,以吏曹言啓曰,上京守令,當日下送後,草記事,命下矣。水原府使鄭東浚,金川郡守李廷衡,纔已催促下送,而安邊府使朴宗來,密陽府使沈鉁,則謂有母病,受暇上京云,故姑待差減,卽爲還官事,申飭之意,敢啓。傳曰,知道。
趙衍德,以兵曹言啓曰,曹司五衛將李喆模,素患痰癖之症,近又添劇,時月之內,無望供職,呈狀乞遞。實病旣如是,則宿衛輪番之任,不可久矌,今姑改差,何如?傳曰,允。
行工曹判書金鍾秀疏曰,伏以,臣之縣道陳懇,以疏以狀,凡幾遭矣。辭不護請,職未去身,間作赴召之行,尤乖斂跡之戒,中心懍蹙,方擬復申號呼,此際伏聞日昨都堂圈點時,以吏曹判書尹蓍東之不參圈,大臣承命問奏,而蓍東,以臣答札中語爲引,日五違牌,至經禁推之命云,臣之悚愧不安,於是爲甚。文任通淸一事,臣旣以壞格書引矣。及其書問,又不準格,則臣之不肯遽對,固也,似此事理,聖明亦庶幾俯燭,則重臣之强覓私書中過經漫及之語,至謂臣傡咎其處義,把作決去就之端者,誠是賤臣意慮之所不到,朝廷事例之所未有,臣實訝之,而重臣之言旣如此,則此臣之罪也。且臣伏見前弘文提學徐有隣疏本,以吏判疏所擧,似近例自引,而謂之前後無異,荐違召牌,終至見罷,所謂近例,亦係臣待罪文衡時事,而文衡之未肅新除,銓官之曾經提學,皆與目下事有異,則吏判之援古證今,已似不襯,提學之傍照深引,亦過分數,而更以辭官被譴職,由臣疏之故,則此又臣之罪也。噫,臣之向來辭疏中略綽附引,原其本意,只出於爲朝廷惜此格法,而以已退之身,處應遞之地,不戒三緘,致此紛紜,終非畏約縮伏之本色,臣自知罪,何敢尤人?抑臣本兼必辭之義,已悉於疏章筵奏,今無容架疊,而只緣虛銜之尙掛身邊,畢竟貽害公私,一至於此,到今求解之願,一日爲急,又非前時之比,玆冒屢瀆之誅,仰籲必從之天。伏乞聖明,亟命罷臣遙帶之職,治臣妄言之罪,俾臣得以息影而訟愆,千萬之幸。答曰,省疏具悉。吏判批,有固知文衡心之語,而近因事端之葛藤,未免爲不知心之歸,際見卿疏,如癢得搔。前云固知二字誠不爽,不知卿者莫如吏判,卿之過境漫說,彼乃有意深看,於是乎所失在吏判,在卿安有爲嫌之端?卿其勿辭,竢間赴召。
丁未三月二十日卯時,上御熙政堂。晝講入侍時,知事鄭好仁,特進官鄭昌順,參贊官金魯永,侍讀官金履翼,檢討官趙鎭宅,正言鄭來百,假注書李德鉉,記事官金珍恪,記注官承膺祚,宗臣安川君烓,武臣李潤禧,以次進伏訖。上讀大學經一章訖。履翼等以次讀奏。上命陳文義。履翼曰,大學一篇中明德二字,爲大關授最肯綮。故雖庶人之學,必須於此工,然後方可以修齊。至於人君之學,凡係一政一令,莫不從明德上做將來,以爲治平之本,儻或毫分差錯,大有戾於爲學之道矣。殿下聖學高明,想必懋念,而益加勉勵,是所望焉。上曰,言甚好矣。下番亦陳文義,可也。鎭宅曰,修身爲本,竝指君民而言也。人主修身,固係乎人主之心,而至於庶民修身,實係於人君之導率,所謂表端而影正也。伏願殿下,一念修省,以爲庶人修身之標準,深所望焉。格致誠正,是修身之事,齊治平,卽自身而推去者。故拈出一箇總惡處言之,所以修身爲本矣。上曰,其言亦好矣。有正心誠意等屢條,而只言修身,何也?履翼曰,心爲體而意爲用,則觀其外而驗其內,故必從修身上求覓,以見其正心之實效,此謂修身爲本云者,似是下工次第之爲然矣。上曰,卽近道之近字,近於何處,而旣云近則似不切至,上下番之意,何如?履翼曰,以知所先後句節處懸吐者觀之,則近字之義,似爲未及,至於極處,而方是向上做去底意矣。鎭宅曰,知其所以當先當後,而見得路頭,未及於行,故只曰近矣。上曰,此知字,與致知之知字,同乎?履翼曰,此知字與致知之知字不同,似是泛言矣。上曰,近道之道字,異於大學之道乎?履翼曰,大學之道之道字,統而言之也。此道字,似指做得致知格物底道而言矣。鎭宅曰,大學之道之道字,統而言之也,所包者廣,此道字,便是如面前當行之路矣。上曰,聖人亦爲此正心誠意等工夫乎?履翼曰,正心爲體,誠意爲用,故書曰克念作聖,此指誠意之效也。聖人亦必有正心底工夫,故堯·舜,以精一爲心法,而至於政令之間,亦多有誠意工夫之可以覷見處矣。鎭宅曰,以生知安行之聖,未必如是分排做去,而自十五以至七十,形容其進德之序,則聖人工夫,亦可見矣。上曰,知經筵亦陳文義,可也。好仁曰,上下番已盡達矣。上曰,特進官亦陳文義,可也。昌順曰,上下番已盡達矣。上曰,參贊官亦陳文義,可也。魯永曰,上下番已盡達,臣無可達之事矣。上命臺臣進前。來百進前曰,請大靜縣爲奴罪人金壽賢,更令王府,設鞫嚴問,依律處斷。上曰,不允。來百曰,請爲奴罪人河翼龍,亟令王府,設鞫得情,夬正王法。上曰,不允。來百曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。上曰,不允。來百曰,請恒·善支屬,亟命散配,時謙兄弟竝投絶島,以嚴隄防。上曰,不允。來百曰,請巨濟府絶島安置罪人朴宗集,亟令王府,拿鞫得情,施以當律。上曰,不允。來百曰,請逆賊尙魯,亟施孥戮之典。上曰,不允。來百曰,請還發配所罪人宋迪中,亟令王府,拿來嚴鞫,期於得情。上曰,不允。來百曰,請申愷嚴鞫得情,施以當律。上曰,不允。來百曰,請罪人寧鎭,亟令王府,設鞫嚴問,期於得情,夬施王章。上曰,不允。來百曰,請島置罪人趙時偉,亟令王府,設鞫嚴問,期於得情。上曰,不允。來百曰,請其時捕將李漢昌·趙圭鎭,亟施削職之典。上曰,此啓迄可休矣。亟停勿煩。來百曰,請島配罪人韓采,更加嚴鞫,期於得情,夬施當律。上曰,不允。來百曰,新除授司諫呂萬永,時在京畿廣州地,請斯速乘馹上來事,下諭。上曰,依啓。命退,諸臣以次退出。
丁未三月二十日辰時,上御誠正閣。右副承旨與大臣·備局有司堂上·吏曹判書入侍時,右副承旨曺允大,假注書李德鉉,記事官金珍恪,記注官承膺祚,左議政李在協,有司堂上徐有隣·李在簡,吏曹判書尹蓍東,以次進伏訖。在協進前曰,朝晝異候,聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶官氣候,若何?上曰,一樣矣。上曰,今番都堂錄,甚善爲之矣。我國風俗,專尙地處,堂錄則兩班之所以爲兩班,近來堂錄,專爲謄出館錄,予常以爲,此俗不變,國不可以爲國,今番堂錄,存拔得宜,誠爲朝家之幸。今番堂錄以後,予喜而不寐矣。然而卿則旣拔一人,又不能添錄,此則爲卿慨然矣。在協曰,今番堂錄,首相主之,而惟意所欲,臣不敢下手矣。在協曰,卽見喬桐府使任嵂報備局辭緣,則以爲,本府元還,數旣不敷,種子農糧,專靠軍餉,折半分給爲二千六石之中,每巡分給,不下百餘石,八巡所給之數爲八百十石零,而目今所餘,只是十六石,限麥秋五巡,他無拮据之路,加請分給,無歲無之,本府軍餉米留庫中,限五百石特許加分,爲辭矣。民事旣如是渴急,且有前例,依所報許施,何如?上曰,依爲之。出擧條在協曰,會寧府使吳載熙,聞有實病,邊上重任,有難遲待其差復,且邊倅數遞,可悶,今姑改差,前府使金相玉,仍任,何如?上曰,卿言甚是,依爲之。出擧條上命戶判進前曰,鑄錢,何以爲之,而所鑄之數,當爲幾何?在簡曰,當只鑄五十萬兩,而若更爲設店收聚,待秋繼鑄,則可以限百萬鑄出矣。上曰,當開店處,是何邑乎?在簡曰,如奉化·延豊等邑,皆有産銅處云矣。上曰,延豊則在鳥嶺之傍,爲國關阨,設店鑿破,似重難矣。上命讀大提學上疏訖,謂蓍東曰,似是怒卿矣。蓍東曰,提學則似無怒臣之端矣。上曰,右相,何當入來?在協曰,聞錄事之言,則今日當到城外云矣。上命書傳敎曰,卽聞左相言,卿行今日當抵城外云,筵朝當在何間,更遣史官,先問行止,卿其附奏事,遣史官傳諭于右議政。以獵雉軍事,命有隣問議於領相。仍命退,諸臣以次退出。
丁未三月二十日巳時,上御重熙堂。左副承旨入侍時,左副承旨趙衍德,假注書李德鉉,記註官承膺祚,記事官尹行任,以次進伏訖。上命書傳敎曰,御製較準之役方張,以臺職,不得仕進云,掌令金熙朝許遞,仍令該曹口傳付軍職。命退,承史以次退出。
丁未三月二十日未時,上御誠正閣。右承旨與下直上京守令入侍時,右承旨洪仁浩,假注書李德鉉,記註官承膺祚,記事官金祖淳,安邊府使朴宗來,潭陽府使李昌會,密陽府使沈鉁,以次進伏訖。上命守令以次進前。奏職姓名。宗來進前,奏職姓名。上曰,何以上來,而何間下去耶?宗來曰,八十老母在京,而有病故上來矣。今幸少愈,數日間當下去矣。上曰,年事,何如?宗來曰,尤甚邑年事切迫矣。上命退伏。昌會進前,奏職姓名。上曰,以何職而出去乎?昌會曰,以均役廳郞廳,待罪是職矣。上曰,汝則素以誠勤知之矣。仍命書傳敎曰,旣有府牧承傳,雖已點下,本廳發賣方張,此時難付生手,內外自有輕重,潭陽府使李昌會仍察賑郞,待畢發賣承傳,卽爲擧行,該府使仍任之代,今日政,各別擇差,使之一兩日內辭朝。命退,承史以次退出。
上在昌德宮。停常參·經筵。
自巳時至申時,日暈。
李時秀啓曰,明日常參·經筵,取稟。傳曰,停。
趙衍德啓曰,來二十五日朝參日次,而國忌齋戒相値,頉稟之意,敢啓。傳曰,知道。
傳于曺允大曰,左副承旨入侍。
承旨前望單子入之。洪檢·洪義榮落點。
以承旨房望,傳于李時秀曰,仍。
藝文提學前望單子入之。徐有隣落點。
以校理沈能翼牌不進罷職傳旨,傳于曺允大曰,只推,更爲牌招。
傳于洪義榮曰,同副承旨入侍。
兵曹,以元原鎭爲摠戎中軍。
以執義李師濂,掌令李太亨,獻納沈埉,正言嚴思憲牌不進罷職傳旨,傳于李時秀曰,只推。
傳于曺允大曰,坐直承旨入侍。
正言嚴思憲啓曰,臣之從兄臣思晩,昨政除本院長矣。揆以格例,在下當遞,請命遞斥臣職。答曰,依啓。
李時秀,以戶曹言啓曰,臣在簡,以銅店便否,就議于領議政臣金致仁,則以爲,設店多有弊端,固難輕議,而目今鑄錢一事,大關國計,因銅鐵之匱乏,將至中撤之境,則到此不可無闊狹。延豊銅脈之豐盛,果如所聞,則卽令開店,以爲及時需用之地。至於私採之弊,不可不另加森斷,毋論銀銅,如有不爲關由於朝家,私自設店採取之事,則不能禁斷之道臣·守令,竝當重勘,以此申飭諸道爲宜云矣。延豊縣産銅處,發遣計士摘奸後,仍爲設店,私採森斷事,一體分付於諸道道臣之意,敢啓。傳曰,知道。安邊之銅,係是旣設之店,依前筵奏,斯速採用,至於延豊,則銅脈設令分明,輕易開店,在所當愼,依草記發遣計士,摘奸以來後,更爲草記。又若私店之弊,可勝言哉?游食之徒,作爲逋藪,須有別般令甲,可杜牟利輩冒犯,雖使公私俱益,猶不任他,況其大害甚於少益乎?此後非度支出擧條,行會關文,則營邑之任其開店聚集雜類者,隨現道伯,施以制書有違之律,地方官徒配,又禁錮三年。稱以看品等事,托公私採,則不禁之道伯·地方官,準右律勘斷,仍自本道,枚擧京司分付事實狀聞後,勿論該營門大將,該衙門堂上,亦以制書有違律論。匿不以聞,自京現發,則道伯同罪,以此定式施行事,載之典律通補·禁府·刑曹謄錄。仍以此意,令廟堂行會諸道,俾各知悉。期於無犯,可也。
禁府照目,校理沈能翼矣,傳旨內事體所在,萬萬駭然,推考,罪笞五十收贖,解見任別敍,私罪。奉敎,情踪姑無論,若念移孝之義,焉敢如是逡巡?付過還職,卽爲放送,仍令政院牌招入直。
又啓目,中部都事沈景文原情云云。問目內辭緣,泛稱遲晩,刑推得情,何如?判付啓,傳曰,除刑推議處。
又啓目,弘化門入直哨官安必濟原情云云。傳旨內辭緣,泛稱遲晩,刑推得情,何如?判付啓,傳曰,除刑推議處。
又啓目,三和府使李格原情云云。問目內辭緣,泛稱遲晩,所當請刑,曾經別軍職,勿爲請刑,載在大典通編,議處,何如?判付啓,依允。
前行平安監司兪彦鎬疏曰,伏以,臣逖違軒陛之餘,來伏城闉之外,而祗爲不敢當之職名,纏繞罥礙,天門咫尺,進身無路,至今褊裨,替納密符,瞻望象魏,微衷耿結,惟是所陳血懇,庶蒙仁天降監體諒之恩,伏地顒竢,及奉批旨,不準所請,誕宣別諭,所以奬借而敦勉之者,愈益隆重,罔非賤分所不堪承者。臣之前此披瀝,只是冀收誤恩,而乃反重辱優禮,至再至三,臣於是乎一倍惶殞,莫省措躬之所也。噫,以臣自知之明,揆諸所叨之任,眞所謂千不近萬不似,則譬如僬僥之遇千勻,瞽矇之當五色,雖欲强之而不可得,必欲辭之而不敢居者,論以恒情,決知其匪貌而伊衷也。然而至懇反歸於例讓,聖慈尙靳於矜許,撫躬慙悚,若無所容。第念天人激感,其理可必,則何敢徒懷瀆擾之懼,自阻仁覆之下,而不更悉暴其衷懇,以冀聖明之垂察乎?竊惟論相之道,與世升降,各有所取,或以德望經術,或以器量風裁,或以才能幹局,其道不一,而要皆極一時之,不然則寧虛其位,不可以苟受。若臣者,其於上所陳數者,初何嘗髣髴,而迺於一朝,擧而畀之,臣誠惶感,未敢揣聖意之攸在,豈以任使之稍久,姑爲假借高位,以榮耀其身而然歟,豈以輔相旣得其人,則其餘僚位,不妨備員充數而然歟?凡此皆未足以解中外之惑,其爲玷名器而累聖簡,當如何也?況今國勢孤危,風俗乖漓,朝象之泮渙,民生之困瘁,誠有如聖諭者。於斯時也,雖有容物鎭俗之量,捄焚拯溺之才,猶懼其不堪其任,今以臣之最下最劣,而豈可擬議於彌綸弘濟之責耶?人器之不相當,名實之不相稱,不惟通朝之所共知,抑亦聖鑑之所悉燭,而超躐太驟,進庸無漸,予之爲濫,受之爲僭,國之置相,夫豈容濫與僭哉?假使臣不揆愚妄,唐突冒進,其如僨一國之事,來四方之譏,何哉?夫爵命辭受,下以量己而自伸其所自守,上以通志而不强其所不可,況此任爲何等職,而其可苟焉哉?伏惟殿下,至仁至明,凡臣所辭,亶出一片肝血,非敢假飾之狀,庶有以下燭,而亟賜允許矣。伏乞聖明,深惟相職之不可輕授,俯察微分之不可以冒承,卽命將臣,新授資秩職名,一倂收還,以幸公私焉。答曰,省疏具悉卿懇。再遣史官,宣予至意,冀卿卽日肅命。及見附奏之語,推讓愈固,大失所圖,擬又從近申諭,以期勉回初心,際見來章,何乃膠執常格,不念出膺之方耶?雖以進庸之驟,無漸爲辭,以卿年位,較看所叨,謂之儻來,可也。所謂予之爲濫,受之爲僭云云。卿言不已過乎?急於敦迫,未遑長語,卿須安心勿辭,卽起造朝,康濟國事。仍傳曰,此批答,遣史官傳諭于右議政。
丁未三月二十一日卯時,上御熙政堂。朝講入侍時,領事李在協,知事徐有隣,特進官洪秀輔·柳義養,參贊官洪仁浩,侍講官金履翼,檢討官趙鎭宅,正言鄭來百,持平韓永運,假注書李德鉉,記注官承膺祚,記事官金祖淳,以次進伏訖。上讀大學傳三章。履翼等以次讀奏訖。上命陳文義。履翼曰,此章引孔子聽訟之訓,以釋爲學之本末,言甚切至,義亦襯合,而其於人主御臣隣之道,亦好取譬。人主苟能克明在我之德,無一毫偏係之私,以之光臨群下,則臣下之似是而非者,必先畏服,不敢售其無實之情矣。殿下聖德旣光明,聖學又高明,儻加修省,以待臣僚,則其效自底於使無訟之美矣。伏願留念焉。上曰,言甚好矣。下番亦陳文義,可也。鎭宅曰,大畏民志之畏字,蓋因聽訟上說,故稱畏服,而畏服卽是感化,感化民心,非明德無以致之。是故中庸曰,聲色之於以化民,末也,繼之曰,德輶如毛,其與此章之旨,互相發明矣。上曰,我之明德旣明,則何以爲畏服民志之道乎?履翼曰,旣明在我之明德,使天下之人,皆明其固有之德,則民自感化,是以畏服矣。上曰,聖人之德,使人感化,則何必曰大畏民志乎?畏字必有意義矣。履翼曰,必以這箇畏字下着者,似爲聽訟而設。然上天至仁,使人感化,而亦有畏天之畏字,則畏字之中,似是包得感化底意矣。上曰,誠其意在格致之上。履翼曰,誠其意,卽徹上徹下之工也。不誠其意,則似不能格物致知,誠意似當在格致之前矣。上曰,非矣。如此則大違經旨。履翼曰,大抵誠者,無物而不宜,欲求致知者,不誠其意,則不能致,欲求格物者,不誠其意,則不能格,故臣意以爲,格致之中,皆合誠其意之工,而俄者所陳,未免辭不達意矣。上曰,是固然矣,而誠字與誠其意,體用懸殊,豈可以誠其意,爲格致前工夫乎?上曰,領事亦陳文義,可也。在協曰,訟之一字,固是爲牧民者說,而若人君則一言以蔽之者,仁而已。傳三章爲人君止於仁,已是傳十章仁字之根本矣。上曰,知經筵亦陳文義,可也。有隣曰,不曰新民,而畏服民志,直曰明德旣明,畏服民志云者,蓋新民自是明德中事,而推本而言之也。如虞·芮無訟,亦見其薰炙漸染,以德化之之實矣。上曰,特進官亦陳文義,可也。秀輔曰,大學一篇,重言而復言者,誠也,旨意所在,槪可見矣。非誠,莫可以事神治民。伏願深加留意焉。上曰,言甚好矣。參贊官亦陳文義,可也。仁浩曰,上下番已盡達,臣無可達之辭矣。在協曰,朝講座目,不書臺諫,做錯大矣。參贊官及玉堂史官,竝從重推考,何如?上曰,依爲之。翰林則禁推,可也。出擧條在協曰,陝川郡守朴仁榮,移拜潭陽府使,而聞與吏房承旨李時秀,有應避之嫌,不察政官,推考,遷移守令,次次仍任,何如?上曰,依爲之。旣非坐直,何必仍任?出擧條有隣曰,依下敎,就議于領議政,則以爲,獵雉軍事,弊至此極,宜有變通,而今則節序已晩,其所變通之道,有難周旋。設令成節目立科條,當自明年擧行矣。第聞活雉封進,隨時早晩,自四月或五月,至于八月,八月以後,始用京獵,而今年春夏,則旣不得行獵,活雉之如例封進,其勢末由,而盡數代捧,有不敢自下仰請。至於逮捕諸軍人,究厥所爲,雖極駭痛,而一向跟捕,一向囚訊,不無眞贗相雜之慮,且關係御供,行獵之一竝停撤,有傷事面,自廟堂發關諸道各邑,被囚人中賊情分明者,依法重繩,其外只事行獵,而混同被捉者,區別放釋,使之從略行獵,以備御供不時之需,定額數給公文禁剽竊,辨眞僞等事,爛加商確,成出節目,以爲自明年遵行之地,恐合事宜云矣。上曰,領相言固好,而從長變通,成出節目,然後可以永久無弊,依初下敎,與該院該道爛議以聞。節目未出之前,獵軍不可如例分送,然則闕供之弊,不可不念,而常供體重,豈可因此停却乎?大抵夏雉之不宜於人,醫書有之,且代捧之規,年年便成恒式,以此以彼,如是闊狹,國體貢弊,俱有所據。限節目成出間,日下生雉,竝許代捧事,分付廚院及畿營,獵軍之逮囚各邑者,未知爲幾許名,而此則不可徑放。蓋一名獵軍,無賴附從者,不翅十數,竊發攘奪之習,彼此一般,眞贗無分,又其中,安知無獵軍之自爲首唱者乎?事旣得聞,須有一番大懲創,可除嗣歲復踵之弊,姑令各該鎭邑,嚴加盤治,待剽竊止息。報本司後勘放事嚴飭。如是之後,又以獵軍二字稱名,有作拏之事,直施治盜之律事,一體分付,可也。出擧條上命三司進前。履翼·鎭宅·永運·來百進前。上曰,只擧末端,可也。履翼等曰,請黜置罪人鄭致達妻,亟令王府,快正典刑,以洩神人之憤。上曰,不允。履翼等曰,請物故罪人德相,亟施孥籍之典。上曰,不允。履翼曰,請逆賊尙喆依律處斷。上曰,不允。履翼等曰,以下一行刀削永運·來百起伏曰,此兩司合啓也。仍奏曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。上曰,不允。永運等曰,請還寢李觀源定配之命,更令王府,設鞫得情。上曰,不允。永運等曰,請遲晩後物故罪人啓能,亟施孥籍之典。上曰,不允。永運等曰,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。永運等曰,請亟寢煥億島配之命,仍令王府,加刑得情,夬施王章。上曰,不允。永運等曰,請正刑罪人福榮,亟令王府,夬施孥戮之典。上曰,不允。永運等曰,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。上曰,不允。永運等曰,請物故罪人國榮,亟施孥籍之典。上曰,不允。永運等曰,請梟示罪人明謙,亟施孥戮之典。上曰,不允。永運等曰,請逆復庶子好石,不待年滿,亟施處絞之律。上曰,不允。永運等曰,請遲晩罪人宇鎭,更令王府,卽速拿來,仍前設鞫,期於得情,夬正典刑。上曰,不允。永運等曰,請減死定配罪人廷揖,亟令王府,設鞫嚴問,期於得情。上曰,不允。永運等曰,請正刑罪人以謙,施以孥戮之典。上曰,不允。永運起伏曰,此府啓也。仍奏曰,請大靜縣爲奴罪人金壽賢,依律處斷。上曰,不允。永運曰,請興陽縣爲奴罪人河翼龍,亟令王府,設鞫得情,夬正王法。上曰,不允。永運曰,請還寢李魯春絶島安置之命,亟令王府,設鞫嚴問,期於得情。上曰,不允。永運曰,請申愷設鞫嚴問,期於得情。上曰,不允。永運曰,請罪人寧鎭,亟令王府,設鞫嚴問,期於得情。上曰,不允。永運曰,請島置罪人趙時偉,亟令王府,設鞫嚴問,期於得情。上曰,不允。永運曰,請島配罪人韓采,亟令王府,更加嚴鞫,期於得情,夬施當律。上曰,不允。來百奏院啓曰,請爲奴罪人金壽賢,更令王府,設鞫嚴問,依律處斷。上曰,不允。來百曰,請爲奴罪人河翼龍,亟令王府,設鞫得情,夬正王法。上曰,不允。來百曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。上曰,不允。來百曰,請恒·善支屬,亟命散配,時謙兄弟,竝投絶島,以嚴隄防。上曰,不允。來百曰,請巨濟府絶島安置罪人朴宗集,亟令王府,拿鞫得情,施以當律。上曰,不允。來百曰,請逆賊尙魯,亟施孥戮之典。上曰,不允。來百曰,請還發配所罪人宋迪中,亟令王府,拿來嚴鞫,期於得情。上曰,不允。來百曰,請申愷嚴鞫得情,施以當律。上曰,不允。來百曰,請罪人寧鎭,亟今王府,設鞫嚴問,期於得情,夬施王章。上曰,不允。來百曰,請島置罪人趙時偉,亟令王府,設鞫嚴問,期於得情。上曰,不允。來百曰,請其時捕將李漢昌·趙圭鎭,亟施削職之典。上曰,不允。來百曰,請島配罪人韓采,更加嚴鞫,期於得情,夬施當律。上曰,不允。永運等退伏。在協曰,近來言路杜閉,尋常官師之規,亦無聞焉,固已可悶,而雖以今日朝講言之,前啓之外,無一言退伏,誠極慨然。入侍兩司,竝從重推考,何如?上曰,依爲之。出擧條永運曰,臣姿性庸愚,言議拙訥,本不合於淸朝耳目之任,而合辭方張,義重沐浴,他不暇顧,天牌之下,章皇出肅,昨今日登筵,不能出一言論一事,以效一日之責,致有大僚重推之擧,臣滿心慙恧,無地自容,何敢一刻晏然於臺次乎?請命遞斥臣職。上曰,勿辭,亦勿退待。出擧條來百曰,臣言議巽軟,風采蔑劣,淸朝耳目之任,萬不近似,而合辭方張,沐浴義重,他不暇顧,章皇出肅,而昨今登筵,不得出一言論一事,以效一日之責,滿心慙恧,無地自容,而至有大僚重推之請,臣之巽劣,於是乎益著矣。更何面目,晏然冒膺於臺次乎?請命遞斥臣職。上曰,勿辭,亦勿退待。出擧條上命輪對官入侍。賤臣承命出,與濟用監副奉事李祉源,廣興副奉事金晉柱,東氷庫別提李師漢,司僕僉正趙瑗,司導僉正洪秉文偕入進伏。上命輪對官進前,奏職姓名。祉源等,以次進前,奏職姓名。上曰,所懷各陳,可也。僉曰,無矣。上命書傳敎曰,奉命承旨許遞,前望單子入之,待下批,與新除授都承旨牌招察任。以檢閱金祖淳禁推傳旨。命書傳敎曰,今番則分揀。命退,諸臣以次退出。
丁未三月二十一日辰時,上御重熙堂。左副承旨入侍時,左副承旨趙衍德,假注書李相璜,記事官尹行任·金祖淳,以次進伏訖。上命書榻敎曰,弘文提學待明朝牌招。又命書傳敎曰,三製在明,藝文提學前望單子入〈之〉,待下批牌招。仍命退,諸臣以次退出。
丁未三月二十一日酉時,上御重熙堂。同副承旨入侍時,同副承旨曺允大,假注書李德鉉,記注官承膺祚,記事官金祖淳,以次進伏訖。上命書判付。命退,承史以次退出。
上在昌德宮。停常參·經筵。
洪仁浩啓曰,自明日至二十六日,國忌齋戒正日正値,視事頉稟之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,左副承旨·右副承旨入侍。
同成均大司成前望單子入之。同成均徐有隣,大司成李時秀落點。
洪仁浩啓曰,弘文提學吳載純牌不進,推考傳旨,今方捧入,而三日製命下之後,如是違牌,事甚未安,更卽牌招,何如?傳曰,允。
閔台爀啓曰,藝文提學徐有隣牌不進,推考傳旨,今方捧入,而同參考試,旣有定式,如是違牌,事甚未安,更卽牌招,何如?傳曰,允。
閔台爀啓曰,藝文提學徐有隣再牌不進推考傳旨,今方捧入,而同參考試,旣有定式,如是違牌,不卽膺命,事甚未安,所當更請牌招,而係是一日三牌,何以爲之?敢稟。傳曰,更爲牌招。
曺允大啓曰,臣敬奉御題,與弘文提學吳載純,偕往泮宮,儒生試取,策問五十二張,律詩四十八張,收券以入之意,敢啓。傳曰,科次入侍,來待館堂與大司成,一體入侍。
以校理沈能翼再牌不進罷職傳旨,傳曰,只推。
傳于洪義榮曰,都承旨許遞,前望單子入之,待下批牌招察任。
承旨前望單子入之。蔡弘履·閔台爀落點。
洪仁浩啓曰,新除授同副承旨閔台爀,以前任東萊府使,方在解由未出中,何以爲之?敢稟。傳曰,勿拘。
以都承旨蔡弘履牌不進推考傳旨,傳于洪義榮曰,許遞,前望單子入之。
以全羅監司狀啓,求禮縣民家失火事,傳于洪仁浩曰,本邑以尤甚被災之處,方春接濟,恐有捐瘠,而又有此數十戶燒燼之事,言念民事,豈勝矜惻?如無別般賙救之政,何以奠活?元恤典外,別給米斗,仍令地方官,宣布朝令,俾勿之他,更又嚴飭該邑,使之從速結構居生,畢構後,令道臣摘奸勤慢事,回諭。
以居齋儒生月講榜,傳于洪仁浩曰,其中年過七十以上三人,令該廳給糧米後,草記。
洪仁浩,以司饔院言啓曰,日下生雉,竝許代捧事,命下矣。招問貢人等,則以爲,活鷄供上,自五月始,而卽今則京獵山雉,足可繼封於四月念晦間,無難得之慮云。事情旣如此,則雖有代捧之成命,莫重御供,不可無端代封,故依例以本色雉封進之意,敢啓。傳曰,今日雖以本色封進云,而旣有成命,豈或銷刻?依前下敎,代捧京獵,山雉則儲留者,只於慈殿宮日供,各封一首,待來月晦,殿宮亦爲代捧事,分付可也。
洪義榮,以兵曹言啓曰,同知中樞府事尹勉亨,病在鄕廬,末由上來,僉知中樞府事李吉普,以篤老之人,素患痰癖之症,近又添劇,無望供職,呈狀乞遞。西樞,雖是閑局,不可一向虛帶,竝今姑改差,何如?傳曰,允。
洪仁浩,以賑恤廳言啓曰,以居齋儒生月講榜,傳曰,其中年過七十以上三人,令該廳給糧米後,草記事,命下矣。居齋儒生洪熙普·尹載厚·李志浩,各米五斗式賜給之意,敢啓。傳曰,知道。
校理李羽晉疏曰,伏以,臣謏才淺識,夫何嘗一分近似於見職,而自冬徂春,乍遞旋授者,凡幾遭矣。屢叨雖緣於承乏,冒膺實出於畏義,裒然若儻來之事,不敢爲逡巡之計,居常愧懼,若無所措,念臣所藉手於平日者,不過記誦之學,雕篆之技,而荒廢旣久,魯莽轉甚,每當橫經之席,輒切面墻之歎,願忠之誠雖切,尺寸靡補,顧問之念方勤,萬一莫效,驢拙畢露,騂顔難擡,而況今新圈甫完,群彦林立,如臣最劣者,尙可以仍因冒據,重貽妨賢之譏哉?且臣偏母年今七十,素抱貞疾,藥餌爲命,近因涼燠之不適,又値脫着之失宜,外氣猝添,諸症轉劇,寒熱交作,飮啖全却,委頓床第,氣息凜綴,臣方左右扶將,勢難跬步離捨。當遞之義旣如彼,難强之情又如此,玆不得不略入文字,仰瀆崇嚴。伏乞聖玆,天地父母,矜察臣衷懇,鐫遞臣職名,以便救護,以安微分,不勝幸甚。答曰,省疏具悉。爾其勿辭,救護母病。
丁未三月二十二日辰時,上御重熙堂。左副承旨入侍時,左副承旨趙衍德,假注書李德鉉,記事官尹行任·金祖淳,以次進伏訖。上命右副承旨入侍。賤臣承命出,與洪義榮偕入進伏。上命書傳敎曰,右副承旨持此御題,與弘文提學,偕往泮宮,試取以來。又命書傳敎曰,大司成,聞有實恙,與試所進去文任兼帶同成均許遞,前望單子入之,待下批牌招察任。仍命大司成先進去後謝恩。賤臣承命出傳,還入進伏。上曰,弘文提學吳載純,更爲牌招。出榻敎命書榻敎曰,新除授承旨牌招。又命書傳敎曰,今日三製圓點生,當庭試,居齋儒生中未赴場者,泮堂率來,待令于集春門。當試月講,以此分付。仍命書榻敎曰,藝文提學徐有隣牌招,同參考試,由賓陽門出,御丹楓亭。命右承旨入侍。賤臣承命出,與洪仁浩偕入進伏。上命催促館堂,率儒入來。有隣等率儒生進前。上出策題,使之讀奏。仍謂有隣曰,對策儒生,往泮宮製進,而收券後入侍,便殿科次。有隣承命退出。上曰,月講時館堂及入直閣臣·玉堂爲試官。仍命試官陞殿開講。生員尹禛等以次進講訖。上自玉流洞,還御熙政堂。命科次入侍。賤臣承命,出與弘文館提學吳載純,藝文館提學徐有隣,對讀官金履翼·宋翼孝·尹行任偕入進伏。上命入試券分考,命檢校直提學·同成均入侍。賤臣承命出,與李秉模·鄭昌順偕入進伏。上命同參考試。考試訖。命書傳敎曰,今番策題,出於拔例求助之意,而及見對策,元無對揚之語,豈但爲諸生慨然?況排律試券,尤不成篇,甚至有三考之擧,卽挽近所未有之事也。策題太滉瀁,律題沒模索,今日之無一可意作,似由於此,此亦科試雙外抹去之策,屢考拈出之律,決不可如例論賞。策律次上各一人,從當區處,而此文任登第時,辛卯菊製已例,足爲遵倣之一端,且節製不可徒然闕榜,三日製更設於再明日,仍許方外儒生赴擧,今番則當親臨試取,以此分付。又命書傳敎曰,今日發策之擧,豈云徒然?欲聞正俗矯瘼之論也?諸生不嫺朝事,所對不稱所問,殊甚慨歎。旣問之說,因仍置之,是豈心誠求助之本意?今下策題,文臣侍從三館參上參下,無論年限,皆令應製。書題明日頒布,限以二十五日爲之,該房以此知委。命退,諸臣以次退出。
上在昌德宮。停常參·經筵。
自初昏至夜五更,灑雨下雨,測雨器水深四分。
閔台爀啓曰,大司憲黃昇源,執義李師濂,掌令李太亨,持平韓永運牌招啓辭未下,掌令閔彝顯在外,持平韓致應未署經,監察茶時之意,敢啓。傳曰,知道。
趙衍德,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,三日製親臨試取事,命下矣。處所,以何處爲之乎?敢稟。傳曰,明光門內爲之。
承旨前望單子入之。具㢞落點。
以承旨房單子,傳于曺允大曰,仍。
傳于洪仁浩曰,右承旨入侍。
傳于曺允大曰,明日出宮門路,以協陽門爲之。
傳于閔台爀曰,領議政入侍事,遣史官傳諭。
閔台爀啓曰,領議政金致仁,依下敎來待矣。傳曰,入侍。
傳于閔台爀曰,在外兵曹堂上許遞,前望單子入之,待下批一體牌招。
兵曹參議前望單子入之。李亨元落點。
傳于曺允大曰,召對爲之。
以都摠府寶劍望筒,傳于趙衍德曰,懸頉摠管許遞,令該曹口傳差出,待下批修整以入。
兵曹口傳政事,以徐有隣·鄭昌聖爲都摠管,李宜老·南憲喆爲副摠管。
兵曹以李漢泰爲禁衛中軍。
事變假注書金和鍾書啓,臣敬奉聖諭,馳往傳諭于敦義門外西部盤松坊京營庫契議政府右議政兪彦鎬所住處,則以爲,臣自承新命,屢瀆崇聽,附奏者三,疏籲者再,辭殫意竭,幾無遺蘊,而微誠莫孚於必從之天,兪音尙靳於當辭之職,悶蹙之極,罔知攸措。不圖批下纔經兩宿,史官又宣別諭,諭以事面之泄泄,申以敦勉之諄諄,臣之積犯違傲,洊辱恩禮之罪,於是乎益無所逃矣。惶懍震灼,直欲鎖地而不可得也。第念疾痛必呼父母,此物之恒情也。若其疾之甚痛之切,則不暇畏其嗔責,嫌其煩複,而呼之不已者,亦有莫之爲而爲爾。然則疾聲申籲,或不至僭越之甚,謹當更入文字,以冀體諒之恩,仍請逋慢之罪云矣,敢啓。傳曰,知道。
閔台爀啓曰,今此試官望中時無職名人,令該曹口傳付軍職,何如?傳曰,允。
以吏曹參議李集斗牌不進罷職傳旨,傳于曺允大曰,只推。
以忠淸道暗行御史狀啓,公州判官徐直修罷黜事,傳于曺允大曰,其代今日政,各別擇差,待下批不多日內,辭朝。
有政。吏批,判書尹蓍東進,參判朴祐源牌不進,參議李集斗牌不進,左副承旨洪義榮進。以閔師宣爲正言,朴綏源爲敦寧判官,申韺爲公州判官,曺霖爲掌苑別提。
兵批,判書金履素病,參判尹尙東呈辭在外,參議李亨元病,參知柳誼入直進。以洪檢·蔡弘履·尹師國·金憙·洪文泳·金魯永·朴天衡爲副司直,嚴思憲爲副司果。
以應敎趙濟魯,副修撰金履成牌不進罷職傳旨,傳于閔台爀曰,只推。
閔台爀,以弘文館言啓曰,應敎趙濟魯,旣有只推之命,與新除副修撰金履成,竝卽牌招察任,何如?傳曰,允。
以應敎趙濟魯,校理沈能翼牌不進罷職傳旨,傳于閔台爀曰,只推。
閔台爀,以弘文館言啓曰,應敎趙濟魯,校理沈能翼,副修撰金履成,旣有只推之命,竝卽牌招察任,何如?傳曰,允。
曺允大,以兵曹言啓曰,卽者敦化門守直將朴宗明所告內,有一何許漢,着白衣闌入於闕門,今方執捉云。故事甚驚駭,卽爲搜身,則本無號牌,又爲詰問姓名居住,則初稱居在寧越,又稱居在忠州,姓名則自稱孫謙相,身役則自稱古兩班,而以私事上京,游玩之際,誤入闕門云,而居住納供,旣不端的,行止貌樣,亦殊常。雖以誤入納招,而渠之所供,有不可準信,出付該曹,嚴問重治,何如?傳曰,此草記還給,行首守門將,令兵判嚴棍徵勵,可也。
曺允大,以兵曹言啓曰,今日發遣將校,闕門出入雜人申飭之際,有一人着白衣,敦化東挾門入去,故執捉問其委折,則渠以爲忠州居孫謙相爲名,而不佩號牌云。莫重闕門,無號牌白衣之類,肆然冒入者,萬萬驚駭,爲先出付攸司,究覈得情,當該守門將,常時不能恪勤檢飭,致有此闌入之擧,其狀令該府拿問處之,何如?傳曰,允。
洪仁浩,以義禁〈府〉言啓曰,明日三日製時,本府都事皆爲赴擧,武都事一員,本府入直,而當直入直都事,公事回公都事,明光門禁亂都事,無以推移,假都事三員,令該曹各別擇差,以爲分排之地,何如?傳曰,允。
洪仁浩,以刑曹言啓曰,本曹重囚罪人等日次文案,極爲浩多,有煩睿覽,依例截去久遠年條以入之意,敢啓。傳曰,知道。
假注書申溆書啓,臣敬奉批旨及別諭,馳往傳諭於坡州邑內右議政兪彦鎬所到處,則以爲,臣自被新命,行且二旬餘矣。寢夢屢驚於中夜,食息靡安於在途,惟是由中之懇,庶蒙體下之恩,顒俟兪音,日夕耿耿,不意史官,承命儼臨,旣傳聖旨,且宣別諭,不惟不準所辭,慰寵之隆,責勉之重,夐越尋常,愈往愈摯,萬萬非賤分所敢承當者。臣奉讀以還,體粟背汗,益不知所以自措也。噫,臣以無似之賤品,卒當非分之寵除,除命纔宣,恩諭洊降,惝怳震之中,尤恨臣身之在外,坐辱王人之遠臨,官名旣不襯似,恩禮輒循故常,一之猶過,況可再乎?此又臣難安之端,莫大之罪也。噫,臣出自邇班,經歲關河,軒墀之戀,寤寐如結,乃者聖敎及此,寸衷倍激,而奈此決難冒之職,莫遂不俟駕之願,拊躬自悼,此何人哉?納符時急,冒沒前進,擬到城闉之外,申控肝膈之懇,仰冀終始生成之澤云。旣有偕入之命,大臣今方前進,臣亦爲隨往,緣由馳啓。
丁未三月二十三日午時,上御誠正閣。左副承旨與領議政入侍時,左副承旨趙衍德,假注書李德鉉,記事官李相璜·金祖淳,以次進伏訖。致仁曰,朝晝異候,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今見試望,臣於此,常有訝者矣。大臣之從座目不拔試望,蓋指如今在外之趙判府事,未肅之右相也,此則尙可以上來也,出肅也,專對出彊之大臣,其於試役,初無可論,而亦皆循例備擬,此雖小事,不誠莫甚,恐合有變通之道矣。上曰,依爲之。出擧條命書傳敎曰,近來閽禁蕩然之故,今以攔入人事,至有判堂草記之擧,入直堂郞事,極爲駭然。要欲竝發,內司草記,同時來呈,以此以彼,不可無飭,入直堂上遞差,郞廳拿處。又命書傳敎曰,再宣疏批,三下別諭,而到城外,已至多日,尙不肅命,揆以事面,得不泄泄,虛竚之餘,復申敦迫之意,卿須卽起造朝事,遣史官傳諭于右議政。上曰,兵曹堂上前望單子入之,待下批牌招察任。出榻敎命退,諸臣以次退出。
丁未三月二十三日未時,上御重熙堂。右承旨入侍〈時〉,右承旨趙衍德,記事官金孝建·李相璜·金祖淳,待敎尹行任,以次進伏訖。上命書傳敎曰,政官牌招開政。上曰,堂后日記之未修納,若是夥然,限以三日申飭修正事,分付,可也。命退,諸臣以次〈退〉出。
丁未三月二十三日酉時,上御熙政堂。召對入侍時,參贊官曺允大,侍讀官洪義浩,檢討官金履成,待敎尹行任,假注書李德鉉,記事官李相璜·金祖淳,以次進伏訖。上命進講,義浩等以次讀奏名臣錄文彦博傳訖。上命陳文義,義浩曰,文彦博之在成都也,有此糴賣賑救之政,殆若趙抃淅米增價之規,深得臨事周通之術,此固爲治民者所可監法,而大槪以此觀之,有宋之韓·范·文·富,皆是一代名碩,而其治也,俱有外試治民之績,以爲漸次登庸之階,猶不失漢家用循吏之遺制矣。試以我朝言之,古者內重外輕之法,今不必然,而亦或有只因地閥文學,未嘗一試芻牧,而致位於崇顯者有之,此豈不有乖於重民務實之政乎?繼自今,如有治郡著績之人,必思加意奬用之道,則其在民國,必有實效。伏願聖明之留意焉。上曰,言甚好矣。下番亦陳文義,可也。履成曰,文彦博貝州之捷,以其得人,而得人則在於知人,蓋文彦博,天資重厚而少文華。然能明於知人者,以其爲國家得人之意,誠一於中而無私意之參錯,故明於知人矣。以此觀之,得人之道,莫先於知人。今雖聖學高明,其致知上工夫,固已至矣,而又於好善惡惡上十分誠意,然後可以知人而得人。伏願聖明留心焉。上曰,言甚好矣。參贊官亦陳文義,可也。允大曰,上下番已盡達矣。上曰,閣臣亦陳文義,可也。行任曰,上下番已盡達,臣無可達之事矣。上命退,諸臣以次退出。
上在昌德宮。停常參·經筵。
上詣明光門內,儒生三日製,還內後,奎章閣·政院·玉堂·藥房口傳問安。答曰,知道。
李亨元啓曰,大司憲黃昇源,執義李師濂,掌令李太亨,持平韓永運牌招啓辭未下,掌令閔彝顯在外,持平韓致應未署經,監察茶時之意,敢啓。傳曰,知道。
李亨元啓曰,同副承旨閔台爀,今日不爲仕進,卽爲牌招,何如?傳曰,前望單子入之。
傳于李亨元曰,右承旨入侍。
傳于朴天衡曰,左副承旨入侍。
傳于趙衍德曰,昨旣無端懸頉,今則依例仕進,事甚未安,況時任主文乎?弘文提學吳載純推考,試官趙尙鎭代爲之,申飭入參。
傳于洪仁浩曰,科次入侍。
傳于朴天衡曰,左承旨入侍。
承旨前望單子入之。李亨元·朴天衡落點。
洪仁浩啓曰,左副承旨曺允大禁推事,命下矣。遞差傳旨捧入之意,敢啓。傳曰,知道。前望單子入之,待下批牌招察任。
承旨前望單子入之。李勉兢落點。
傳于洪仁浩曰,兵曹堂上前望單子入之,待下批牌招察任。
兵曹堂上前望單子入之。李蘷落點。
以永禧殿令徐有容拿處傳旨,傳于朴天衡曰,分揀。
李亨元,以訓鍊都監言啓曰,今三月二十四日親臨三日製時,因兵曹節目,明光門內左右邊設布帳外,環衛軍兵,以弘化門·廣智營入直軍,各留十名,待標信除出,各其將官率領排立,事畢後還入直所之意,敢啓。傳曰,知道。
李亨元,以御營廳言啓曰,今三月二十四日明光門內親臨三日製時,依兵曹啓下節目,集春營入直軍五十名內,除留十名,實四十名,領軍千摠柳文植,把摠曺夏彬,該入直哨官金鼎猷率領,設布帳外排立,而待標信擧行,事畢後還入直間,哨官趙學枋代直之意,敢啓。傳曰,知道。
李亨元,以兵曹言啓曰,該營將官爲先汰去,竝令兵曹決棍事,命下矣。依傳敎,當該弘化門哨官金宗澤,廣智營哨官李廷麟,集春營哨官金鼎猷等汰去,各決棍十度之意,敢啓。傳曰,知道。
洪仁浩,以訓鍊都監言啓曰,依傳敎,本局哨官金宗澤·李廷麟汰去,設布帳外環衛軍兵,以哨官吳道容·兪彦商替代領率排立,而臣亦有常時不能檢飭之失,惶恐待罪之意,敢啓。傳曰,知道。
洪仁浩,以御營廳言啓曰,依傳敎,集春營入直哨官金鼎猷汰去,其代哨官申在寬率領,設布帳外環衛,事畢後仍爲入直,而臣亦有常時不能檢飭之失,不勝惶恐之意,敢啓。傳曰,常時若能檢飭,豈有此無前之事乎?卿等亦難免重勘,本事旣關師律,其律豈止棍汰?特以承宣之知而故送,且其事實,不無適然之端,今此處分之只施薄警者,此也。然卿等不可全然不飭,卿與訓將,竝從重推考,此後隨事警飭,無或如前泛忽,可也。
洪仁浩,以兵曹言啓曰,依下敎,四館所書吏李鳳壽,決棍三度之意,敢啓。傳曰,知道。
洪仁浩,以兵曹言啓曰,依下敎,宣傳官洪栒,決棍六度之意,敢啓。傳曰,知道。
前行平安監司兪彦鎬疏曰,伏以,士之生世,逢明時,致顯位,至榮也,大願也。如臣者,幸値千一之嘉會,猥蒙簡畀之特恩,苟有分寸之長,可以仰塞明命,則抑獨何心,一向逡巡,膠守而不知變,屢瀆而不知止哉?誠以自知甚明,自量已熟,上懼公器之玷辱,下憂私分之踰濫,欲前而還却,如縛而求解耳。蓋此情實,已盡於前後懇辭,悉出忱悃,匪敢假飾,而每奉聖批,一例敦勉,荐命史官,臨宣別諭,優音隆眷,無替有加,臣抑塞兢蹙,益不知所出。今則意已竭矣,辭亦殫矣。宜不敢更申籲呼,而第惟區區私悃,有不容自阻於仁覆之下者,請有以畢其說焉。噫,臣跡本畸孤,性又拘拙,立朝雖久,與世寡合,動遭顚躓,屢經憂危,倘微我殿下繇始汔終,曲費造化,穽石而援之,蜮芎而防之,則臣安得保有今日也?欲報之德,天高地厚,豈臣隕結所能仰酬?惟是過沐雨露之澤,長依日月之光,凡所揚歷,無非要塗峻選,天道惡盈,小器易溢,亟顚之憂,過福之災,夙宵懍惕,如蹈淵氷,況自昨冬以來,傷弓之餘悸尙在,吹薤之至戒當念,而今乃昧知足之訓,犯冥升之譏,昻然冒據於百責所華之地,則鬼猜人忌,理所必至。天地庇覆之德,父母顧復之慈,雖可以憑恃無恐,而愚不量己,力不勝任,畢竟僨國事而召身災,則螻蟻微命,雖不足恤,竊恐聖朝生成之澤,全保之仁,有始而無終,此又臣之所大懼也。臣自叨是命,試嘗念及於去就之節,則內愧官名之不襯,外憂群譏之叢至,輒覺五內怵惕,氷炭交集,如是而猶且抑情屈志,黽勉趨承,則是豈人臣誠信事上之道,而殿下之所以處臣者,亦豈欲其如此哉?極知頻繁瀆擾之爲罪,而旣不能冒進,又不敢泯默,畢瀝肝血,冒死申控。伏乞聖明,俯垂矜諒,先收臣職秩,仍勘臣辜恩方命之罪,以重名器,以肅法紀,不勝幸甚。答曰,省疏具悉卿懇。日昨批旨,罄悉予虛佇之至意,巽讓愈固,復上辭本,於是乎悵然失圖,無以爲諭。卿須思之,旣無必遞之義,則如是控引,不已過乎?安心勿辭,卽起肅命。仍傳曰,此批答,遣史官傳諭于右議政。
果川縣監李顯道疏曰,伏以,日月迅駛,文禧廟常事,倐已膈月矣。臣民普慟,愈久如新,止慈聖情,尤難堪抑。仍伏念,臣適在外邑,雖祭奠執事之末,一未效趨走之誠,私心痛結,當復如何?臣偏蒙體下之洪私,獲遂便養之至願,區區所自效者,惟在於仰體九重之憂,盡心百里之責,而數年居官,一無報答,重以歲値歉荒,才乏賙恤,賑事方張,穀簿尙患於不足,農務漸殷,巡糶將至於告絶,民情日急,救濟無術,臣夙宵焦憂,罔知爲計。外官疏籲,極知猥越,而事關民命,玆不得不疾聲控愬。伏乞聖明,恕其濫而曲垂察焉。本縣還穀,數本不敷,而昨年三分一停退之後,所捧各穀元數,不過四千六百石零,除賑民及不願戶,而應付受還戶數,恰滿一千五百七十餘戶,以此穀數,排此戶數,則雖逐巡撙節,萬無塗抹分排之勢。故臣就議道臣,道臣劃給楊根郡移轉租四百石及本縣春麰留庫條六百餘石,巡營貿置補賑各屯穀一百二十餘石,合在前雜穀,爲五千七百餘石零,而就其中除置賑穀六百四十餘石,正租種子分給,又爲一千七百餘石,前此九巡,已分爲一千五百餘石,來頭根耕豆太種子將分,又當爲一千四百石,則卽今所餘當分各穀都留庫,不滿六百餘石,雖略綽排巡,莫可繼給。況今春窮轉甚,麥嶺當前,甁罌俱竭,麵托無措,道臣亦以爲,無他容手之道,乃以南漢軍餉米五百石移給之意,仰請處分矣,廟堂以無例,不之許施,民情到此,誠萬萬罔措。往在丙子,自巡營請得南漢軍餉米一萬石,分給被災各邑,而本邑亦受來七百石穀,今其文蹟,昭在巡營,其後辛巳亦如之,此是兩年已行之例也。旣往之已例如此,目下之民勢如彼,而傍近諸邑,非設賑則救急,所謂穀簿,到處枵然,雖欲次次移轉,其勢末由,而道臣之更爲煩請,終涉惶悚,則於是乎果川之民,其將束手而塡壑矣。臣旣忝守玆土,數千戶近止之命,將無以接濟,而徒懷猥屑之懼,辜負委畀之恩,則臣罪至此,萬殞難贖。玆敢不避煩瀆,據實陳籲。伏乞聖慈,俯察民情之萬分切迫,依丙子·辛巳兩年已例,特以南漢軍餉準斛新米五百石,亟許移給,以濟一邑捐瘠之急,仍治臣瀆擾之罪,以肅朝綱焉。答曰,省疏具悉。係是民隱云,有一二已例,請穀事,依施。
丁未三月二十四日卯時,上詣明光門。三日製儒生試取入侍時,行都承旨具㢞,左承旨洪仁浩,右承旨趙衍德,左副承旨洪義榮,右副承旨曺允大,記事官金孝建,假注書李德鉉,記事官李相璜·金祖淳,檢校直閣徐鼎修,待敎尹行任,以次侍立訖。上具翼善冠·白袍,由協陽門,出御明光門。仁浩曰,殿座前先揭懸題版,例也,而況有頃日飭敎,則今日又不卽待令,事甚駭然,當該紫門監官員,所當重勘,而本院請推之外,無他可施之罰,何以爲之乎?上曰,爲先汰去,令該府拿問處之,可也。出擧條引儀引命官左議政李在協,試官徐有隣·吳載純·尹蓍東·李時秀·李集斗,對讀官洪義浩·金履翼·趙鎭宅及應製人入,行四拜禮,在協等以次陞殿進伏。上命載純書試題。載純承命書訖,捧試題而退,貼于板。兵曹判書金履素曰,今日宣傳官之祗授標信也,以摘奸牌祗授,而臣矇未覺察,不勝惶悚矣。上命書傳敎曰,當該宣傳官決棍,該營將官爲先汰去,令兵曹決棍,該房承旨,從重推考,該曹堂上及摠府堂上,推考。上命允大,收券後入侍科次,由協陽門還內。諸臣以次退出。
丁未三月二十四日辰時,上御重熙堂。右承旨入侍時,右承旨趙衍德,假注書李德鉉,記事官李相璜·金祖淳,檢校直閣徐鼎修,待敎尹行任,以次進伏訖。上命書傳敎曰,今聞兵判則覺得,宣傳官則詰難,而承宣之謂以已下之標信,直令往傳之者,雖因生疎,所係不輕,當該承旨洪義榮,亟施不敍之典。意或有氣力,今日擧行,事事顚錯,旣受之標信,移傳僚官,試所申飭,亦多不察,當該承旨曺允大,事過後下義禁府推考。近雖乏人,自稱解事,昨晝啓下之望單,今又還入,且以右位目擊下位之許多做錯,無一言皁白,當該承旨洪仁浩,越俸三等。又命書傳敎曰,再昨三製之闕榜,實爲多士之羞恥,今日書題,專爲易與易者,表題則略似丁酉重試,御題賦題,則前此凡四出,而今加報曰二字,諸生若有襲用前作句語者,仍以見拔,則此無異欺多士,以此令入場儒生知悉。又命書傳敎曰,今因考試事,功令謄錄,使之持入,而近作姑不入錄,過限論罪,自有定式,當該禮曹郞廳拿處。後復如此,當別樣處分,以此嚴飭。又命書傳敎曰,近來政院擧行,萬萬駭痛,此專由於承宣入院未幾,徑升座次,所謂右位,慢不行下位事,以此有今日誤着之擧。且以近日朝紙事言之,亦由於專諉下位之致,座次冊抹下,此後毋得徑升,着意院務,莫犯三令之科。命退,承史以次退出。
丁未三月二十四日未時,上御熙政堂。科次入侍時,左副承旨李亨元,同副承旨洪仁浩,記事官金孝建,假注書李德鉉,記事官李相璜·金祖淳,讀券官李在協·吳載純·徐有隣,對讀官李時秀·李集斗·金履翼·趙鎭宅·洪義浩,以次進伏訖。上命入賦表試券,使之分考。考訖。命書傳敎曰,非柑製輪次,而節製親臨,則係是初行之擧,有特敎賜第,且載通編,似此闊狹,實合奬勸。居首表三上一幼學南履翼,直赴殿試,之次表三上二進士李基慶,直赴會試,表三中一生員洪祜淵,賦三中一幼學尹定烈,各給二分,表三中幼學申在明,賦三中幼學趙文逵·林秉遠·洪時濟,各給一分,表三下幼學李漢敎,進士朴長鉉,幼學魚在德,賦三下生員申光軾,幼學徐有執·尹浣,各紙一卷·筆三枝·墨二笏賜給。三製初榜,旣有區處之命,策次上進士李基慶,律次上生員金大容,各筆三技墨一笏賜給,其中疊抄人,便是一人兼數事,勿論。又命書傳敎曰,入格儒生,明日來待。上曰,惠慶宮進服加減歸脾湯十貼,製入。命退,諸臣以次退出。
上在昌德宮。停常參·經筵。
午時未時,日暈。
洪仁浩啓曰,大司憲黃昇源,執義李師濂,掌令李太亨,持平韓永運牌招啓辭未下,掌令閔彝顯在外,持平韓致應未署經,監察茶時之意,敢啓。傳曰,知道。
洪仁浩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于朴天衡曰,禮房承旨馳詣明陵,奉審摘奸,局內諸陵,一體奉審以來。
傳于李秉模曰,左承旨與入格儒生入侍。
傳于洪仁浩曰,左承旨·同副承旨入侍。
傳于李亨元曰,都承旨許遞,前望單子入之,待下批牌招察任。
承旨前望單子入之。李秉模落點。
傳于朴天衡曰,京畿監司來待。
李秉模啓曰,京畿監司徐有防,依下敎來待矣。傳曰,入侍。
傳于洪仁浩曰,政官牌招開政。
以吏曹參議李集斗牌不進罷職傳旨,傳于洪仁浩曰,只推。
有政。吏批,判書尹蓍東進,參判朴祐源牌不進,參議李集斗牌不進,左承旨李亨元進。以李耉永爲司饔僉正,以金鳳吉爲慶基殿令,接慰官單沈樂洙。
有政。兵批,判書金履素病,參判金魯淳入直進,參議柳誼病,參知李蘷病,同副承旨洪仁浩進。以尹尙東·閔台爀爲副司直。
丁未三月二十五日卯時,上御誠正閣。左承旨與入格儒生入侍時,左承旨李亨元,假注書李德鉉,記事官李相璜·金祖淳,入格儒生幼學南履翼,進士李基慶,生員洪祜淵,幼學尹定烈·申在明·趙文逵·林秉遠·洪時濟·李漢敎,進士朴長鉉,幼學魚在德,生員申光軾,幼學徐有集·尹浣,以次進伏訖。上命入格儒生進前。履翼進前,奏姓名。上曰,爾之數也。定烈進前,奏姓名。上曰,與吏判爲幾寸?定烈對曰,爲九寸叔姪矣。秉遠進前,奏姓名。上命誦其文,仍敎曰,先朝常稱爾父矣。爾其知之乎?必滿圓點也。在明進前,奏姓名。上曰,誰族乎?在明曰,與申光遇爲七寸矣。時濟進前,奏姓名。上曰,思爾兄而給分矣。漢敎進前,奏姓名。上命誦其文,仍敎曰,今番則分考,故爾不得爲高等矣。李漢嵩,誰也?對曰,臣之弟也。光軾進前,奏姓名。上曰,爾則疊抄,壯矣。長鉉進前,奏姓名。上命誦其文,仍敎曰,爾作表,幾首乎?對曰,三百餘首矣。有集進前,奏姓名。上曰,爾與徐鼎修爲幾寸乎?對曰,爲五寸叔姪矣。仁浩曰,堂后日記,檢飭修納,而如或過限,直捧禁推傳旨事,頃有筵敎矣。伊後連飭,幾皆修納,而其中注書金孝建,假注書金祖淳·李德鉉,日限已過,尙未修正,事體所在,極爲駭然。依筵敎禁推傳旨捧入之意,敢達。上曰,此與無職者之無端愆期有異,限三日又或愆期,不可禁推而止,拿處,過一朔後,勘律,可也。出擧條命退,諸臣以次退出。
丁未三月二十五日午時,上御重熙堂。左副承旨入侍時,左副承旨趙衍德,記事官金孝建·尹行任·李相璜,以次進伏訖。上命書傳敎曰,政官牌招開政。上曰,雨意頗緊,自今霈然,則何幸何幸?衍德曰,閭巷間望雨之情甚切,自昨頗爲釀雨矣。上曰,刑曹錄啓,今日內修正以入事,分付。命退,承史以次〈退〉出。
上在昌德宮。停常參·經筵。
李秉模啓曰,明日常參·經筵,取稟。傳曰,停。
大司憲黃昇源,執義李師濂,掌令李太亨未肅拜,掌令閔彝〈顯〉在外,持平韓致應未署經,持平韓永運呈辭,監察茶時之意,敢啓。傳曰,知道。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李秉模啓曰,入侍之命,司謁誤傳,當該司謁,不可無罪,而本院請推之外,無他可施之罰,何以爲之?敢稟。傳曰,科治。
承旨前望軍子入之。黃昇源落點。
以承旨房單子,傳于李亨元曰,仍。
傳于朴天衡曰,右副承旨入侍。
傳于李秉模曰,同副承旨入侍。
以黃海監司狀啓,鳳山郡守趙興鎭遭母喪事,傳于朴天衡曰,其代令該曹口傳差出。
吏曹口傳政事,以兪彦修爲鳳山郡守。
傳于洪仁浩曰,坐直承旨入侍。
洪仁浩啓曰,今三月二十七日祿都目政事爲之之意,敢啓。傳曰,知道。
假注書申溆書啓,臣敬奉聖諭,傳諭于西部盤松坊京營庫契議政府右議政兪彦鎬所住處,則以爲,臣之無似,未敢妄效中書事例,而情窮勢蹙,靡所因極,屢煩籲呼,意靳允許,王人之致命,別諭之敷心,非再非三,愈往愈摯,以至今者所被恩言,而委曲鄭重,至以不爲外面修飾爲敎,臣尤感泣兢隕,不知所出。其欲泯默靜俟,則重任不可以虛縻,其欲頻繁冒瀆,則恩禮不可以洊辱,到此地頭,他不暇顧,惟有勉承明命,以伸叨謝之忱,一登前席,更陳必辭之義,而第臣道路驅馳之餘,疾病呻吟,勢須姑就私次,稍加調理,以爲待朝肅命之計,而偕來史官之自中途,隨到旅邸,至今相守,尤爲惶蹙之大者,乞命召還,以安賤分云矣。大臣今方入城,仍往私次,臣旣承偕來之命,故臣亦隨行之意,敢啓。傳曰,知道。大臣明將肅命云,爾則退去。
濟州防禦使狀啓,三殿討逆陳賀加封箋文,中間漂流,愆期至此,惶悚待罪事,傳于李亨元曰,勿待罪事,回諭。
洪仁浩,以御營廳言啓曰,本廳來四月五月兩朔應立左部中司屬全羅左道五哨軍兵六百七十名,已爲逢點整齊矣。四月初一日,與左司軍兵替代入番後,舊軍放送之意,敢啓。傳曰,知道。
洪仁浩,以御營廳言啓曰,頃因特敎,湖南賑邑中,本廳當次上番軍,以之次番,畢賑間換番徵立之意,草記蒙允,今已調上點立矣。來六月七月兩朔應立左部右司屬全羅左道五哨軍兵,五月二十五日,京中逢點,六月初一日,與中司軍兵,當爲替代立番,而五月初旬以後,賑政已畢,四五月當應徵,而因賑事退番之長水·鎭安·南原·雲峰等四邑軍三百二十名,與當次番順天·樂安·谷城·興陽·光陽·求禮·同福·和順等邑餘軍三百五十名,從便作隊,合成五哨之制,趁期調送後,刑止狀聞事,該道監兵使處,預先知委之意,敢啓。傳曰,知道。
洪仁浩,以禁衛營言啓曰,來四月當三番前部後司屬黃海道五哨軍兵逢點實數六百五十二名,已爲點閱整齊,來四月初一日,與內外各處入直將官軍兵等,依例替代後,舊軍放送之意,敢啓。傳曰,知道。
洪仁浩,以禁衛營言啓曰,來六月當三番左部前司屬忠淸道五哨軍兵,來五月二十五日,京中逢點,依例準二朔立番之意,本道監兵使處,豫爲知委,何如?傳曰,允。
丁未三月二十六日卯時,上御重熙堂。同副承旨入侍時,同副承旨洪仁浩,假注書李德鉉,記注官承膺祚,記事官李相璜,以次進伏訖。上命書傳敎曰,卿之至今退處,實非所望於卿者,三讓尙過,更何趑趄?予於卿,不欲爲外面修飾之擧,前下疏批也,別諭未始有蔓語枝辭,卿亦庶幾領悟。近雖敦迫于卿,尙靳承宣偕來之命,予意亦由於是,卿須體予心腹之諭,卽起造朝,聽予面諭,予方整衣而待之。仍傳曰,此批答,中路偕來進去史官,傳諭于右議政,造朝與否,問于大臣,先爲知入。又命書傳敎曰,時囚罪人曺允大,附過放送。上曰,在外承旨許遞,前望單子入之,待下批牌招察任。出榻敎。
丁未三月二十六日酉時,上御重熙堂。坐直承旨入侍時,同副承旨洪仁浩,假注書李德鉉,記注官承膺祚,記事官李相璜,以次進伏訖。上命書判付。命退,承史以次退出。
上在昌德宮。停常參·經筵。
趙衍德啓曰,明日再明日國忌齋戒正日相値,視事頉稟之意,敢啓。傳曰,知道。
李秉模啓曰,御營廳將官來言,今日本廳軍兵,日次私習云矣,敢啓。傳曰,知道。
李亨元啓曰,來初一日,輪對日次矣,敢啓。傳曰,爲之。
傳于李秉模曰,右議政入侍。
傳于李秉模曰,右副承旨入侍。
承旨前望單子入之。曺允大落點。
以右副承旨曺允大牌不進罷職傳旨,傳于李亨元曰,旣非實故,只推,更爲牌招。
以右副承旨曺允大再牌不進罷職傳旨,傳于朴天衡曰,事故似然,許遞,今日政差出。
洪仁浩啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
以執義李師濂,掌令李太亨,持平韓永運,獻納沈埉,正言鄭來百牌不進罷職傳旨,傳于洪仁浩曰,只推。
洪仁浩啓曰,守令署經事,命下矣。兩司多官,或牌不進,或陳疏入啓,或在外·未署經,陳疏則只有司諫呂萬永一人,大司諫嚴思晩,更卽牌招,憲府則大司憲尹坊,所當更請牌招,而無以備員署經云,何以爲之?敢稟。傳曰,與違牌諸臺,更爲牌招,使之斯速署經。
趙衍德啓曰,守令署經事,命下矣。諫院旣已署經,而憲府則只有掌令李太亨一人,無以備員署經。大司憲尹坊,所當更請牌招,而係是一日三牌,何以爲之?敢稟。傳曰,大司憲及山林外,在外違牌憲臺許遞,政官牌招開政,以在京無故人差出,待下批仍卽牌招署經。
洪仁浩啓曰,合辭闕啓,事甚未安,今日政,新除授大司憲,待下批牌招,何如?傳曰,允。
以吏曹參議李集斗牌不進罷職傳旨,傳于朴天衡曰,只推。
有政。吏批,判書尹蓍東進,參判朴祐源病,參議李集斗病,行都承旨李秉模進。以尹坊爲大司憲,徐鼎修爲戶曹參議。
再政。以李敏采爲執義,張志冕爲持平。
兵批,判書金履素進,參判金魯淳病,參議柳誼病,參知李蘷入直進,左副承旨李亨元進。以徐有大爲兼訓鍊都正,李錫祥爲同知,盧泰范爲僉知,成道種爲內禁將,申暹爲兼司僕將,李復永爲曹司五衛將,尹孝得爲景福將,趙鎭宅爲文兼,金樂祐·金㝡煥爲武兼,同知單白尙瑩,僉知單具壽漢·李鼎勳·李相豐,副司直具㢞·曺允大·李勉兢。
以持平張志冕牌不進罷職傳旨,傳于趙衍德曰,只推。
洪仁浩啓曰,大司憲尹坊,執義李師濂,掌令李太亨,持平韓永運牌不進,掌令閔彝顯在外,持平韓致應未署經,監察茶時之意,敢啓。傳曰,知道。
再政。以李敏采爲承旨。
傳于洪仁浩曰,新除授承旨,牌招入直。
朴天衡,以弘文館言啓曰,應敎趙濟魯,校理沈能翼,旣有只推之命,竝卽牌招察任,何如?傳曰,允。
以應敎趙濟魯,校理沈能翼牌不進罷職傳旨,傳于朴天衡曰,只推。
傳于李敏采曰,文臣無不可爲之窠,且非交差之職,而昨問前例有無,則以文疊差之例,果無有云云。旣無勿拘之命,則遽然皆擬,未免不審,當該銓官推考。
以平安監司啓本,罪人李益恢咸從府到配事,傳于李敏采曰,放送事,回諭。
以慶尙監司狀啓,固城等邑民人渰死燒死事,傳于朴天衡曰,聞甚矜惻,生前如有身米布,竝蕩減,恤典題給妻孥。
傳于朴天衡曰,滯囚莫如近日,已判下諸囚,皆令今日照律,未議處者,亦令今日議處,仍爲照律。
李秉模,以都摠府言啓曰,副摠管李宜老,以工曹參判,於義本宮奉審事,晝仕出去之意,敢啓。傳曰,知道。
趙衍德,以景慕宮都提言啓曰,本宮御覽植木帖子,每四季朔修整以入矣。今季朔則別無可以修整者,御賢帖子,姑不請出之意,敢啓。傳曰,知道。
趙衍德,以兵曹言啓〈曰〉,義禁府啓目,敦化門守門將朴鼎明原情判付內,移送兵曹,令兵判嚴棍草記事,命下矣。依傳敎,守門將朴鼎明,嚴棍十五度之意,敢啓。傳曰,知道。
李秉模,以兵曹言啓曰,本曹草記,傳曰,此草記還給,行首守門將,令兵判嚴棍徵勵可也事,命下矣。依傳敎,行首守門將鄭宅慶,嚴棍十五度之意,敢啓。傳曰,知道。
趙衍德,以戶曹言啓曰,臣在簡與正郞臣鄭東敎,工曹參判臣李宜老,正郞臣金錫權,依定式進詣於義本宮奉審,則朝陽樓雨漏三庫,草芚一浮破,樂善齋雨漏二庫,啓慶軒薍簾四浮破,內外墻垣蓋瓦,間間脫落,分付各該司,使之卽速修改,而亦令本曹郞廳監董擧行之意,敢啓。傳曰,知道。
趙衍德,以戶曹言啓曰,慶熙宮內各司,依定式發遣本曹正郞臣鄭東敎與分兵曹參知臣尹弼秉,正郞臣姜翰,衛將臣安大進,眼同看審後,有頉處別單書入,而修改則擇日擧行,何如?傳曰,差備內判堂與郞廳進去看審後,別單書入,可也。
趙衍德,以戶曹言啓曰,時御所內各司,依定式發遣本曹佐郞臣金在淳,與兵曹參知臣李蘷,佐郞臣柳文養,東所衛將臣金鍾義,西所衛將臣李次東,南所衛將臣具壽漢,北所衛將臣李東芳,眼同看審後,有頉處,別單書入,而修改則擇日擧行,何如?傳曰,允。
趙衍德,以戶曹言啓曰,卽接廣興倉所報,則三月四月兩朔頒祿次,倉官進去于判府事趙璥家,方在楊州地,故不得請受祿牌云。議政在鄕外,則令地方官月廩輸送,載在法典,依此擧行之意,分付本道,何如?傳曰,允。
趙衍德,以戶曹言啓曰,文昭殿碑閣·蠶壇碑閣·淨業院碑閣·追慕洞碑閣·流霞亭,依定式發遣本曹郞廳奉審,則文昭殿碑閣西簷雨漏一庫,蠶壇南邊紅箭門橫木二介,箭木三介朽傷,墻垣間間頹圮,追慕洞碑閣墻垣夫防草一張,女防草三張脫落,流霞亭雨漏一庫,千慕堂雨漏三庫,萬懷堂雨漏一庫,四面墻垣瓦子庫庫脫落,以上有頉處,分付各該司,使之卽速修改之意,敢啓。傳曰,知道。
洪仁浩,以義禁府言啓曰,平安道咸從府定配罪人李益恢到配啓本判付內,放送事,命下矣。李益恢卽爲放送事,分付該道道臣之意,敢啓。傳曰,知道。
刑曹啓目,忠州居良人孫兼相原情云云。孫兼相闌入情節,反復嚴覈,終不直招,究厥所爲,萬萬痛駭。平問之下,難以取服,嚴刑究問,期於得情,何如?判付啓,別無可問之端,參酌懲治放送。
禁府啓目,三和前府使李格矣。本府議啓內,雪綿子之貿,雖云給價,卵饌之饋,旣不退斥,而韓商采之遞任移差,際在其後,則受賂之誚,在所難免,以此照律罪,杖七十收贖,奪告身二等私罪。奉敎,功減一等。
又照目,鏡城前判官李秉喆矣。本府議啓內,國穀事體,何等至重,而未捧之數,至於萬餘石之多,揆以法意,極爲痛駭,以此照律罪,杖一百收贖,告身盡行追奪,私罪。奉敎,功減一等。
又照目,弘化門入直領軍哨官安必濟矣。本府議啓內,軍兵除出之時,渠在中日所,不得覺察,其常時不能檢束之罪,在所難免,以此照律罪,〈杖〉八十收贖,奪告身三等私罪。奉敎,功減一等。
又照目,連源前察訪李益瑞矣。本府議啓內,黃道揆之替馬,曺允碩之奪騎,俱在外驛,不能摘發,置驛法意,本自不輕,常時若能檢飭屬驛,則豈有此弊?論其罪狀,極爲痛駭,以此照律罪,杖一百收贖,告身盡行追奪,流三千里定配,私罪。奉敎依允。
又照目,泗川前縣監金胤行矣。本府議啓內,定配罪人不善防守,至有此逃還物故之擧,而不卽報營者,已極痛駭,尹東樞之尙未捕捉,亦涉駭然,以此照律罪,杖一百收贖,告身盡行追奪,私罪。奉敎,功減一等。
禁府啓目,兵曹佐郞李益洙原情云云。傳旨內辭緣,泛稱遲晩,刑推得情,何如?判付啓,附過放送。
又啓目,禮曹佐郞金麟采原情云云。傳旨內辭緣,泛稱遲晩,刑推得情,何如?判付啓,附過放送。
又啓目,連源前察訪李益瑞原情云云。問目內辭緣,泛稱遲晩,刑推得情,何如?判付啓,除刑推議處。
又啓目,繕工監奉事李師中原情云云。傳旨內辭緣,泛稱遲晩,刑推得情,何如?判付啓,觀此所供,旣云待令,則不卽排設,專由於試所之不能檢飭,何責乎已進排之官員乎?此囚本職勿汰,卽爲放送。試所承旨當處分,纔已他事勘罪,院吏,令本院懲治。
又啓目,泗川前縣監金胤行原情云云。問目內辭緣,泛稱遲晩,所當請刑,曾經都摠經歷,勿爲請刑,在載大典通編,議處,何如?判付啓,依允。
又啓目,守門將朴鼎明原情云云。傳旨內辭緣,泛稱遲晩,刑推得情,何如?判付啓,移送兵曹,令兵判嚴棍草記。
又啓目,粘沈景文議處云云。令該曹査實稟處,何如?判付啓,依允。
又啓目,粘李格議處云云。以此照律,何如?判付啓,依允。
又啓目,粘安必濟議處云云。以此照律,何如?判付啓,依允。
又啓目,鏡城前判官李秉喆原情云云。傳旨內辭緣,泛稱遲晩,所當請刑,曾經侍從,勿爲請刑,在載大典通編,議處,何如?判付啓,依允。
三司合啓,司諫呂萬永,掌令李太亨,獻納沈埉,校理李羽晉,副校理金履翼·洪義浩,修撰洪樂貞·宋翼孝,副修撰金履成·趙宅鎭啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。以下半行刀削答曰,不允。四五字刀削
司諫呂萬永,掌令李太亨,獻納沈埉啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。措辭見上答曰,不允。
府啓,掌令李太亨啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。措辭見上答曰,不允。
院啓,司諫呂萬永啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情。夬施王章。請島置罪人趙時偉,亟令王府,設鞫嚴問,期於得情。請其時捕將李漢昌·趙圭鎭,亟施削職之典。請島配罪人韓采,更加嚴問,期於得情,夬施當律。措辭見上答曰,不允。
副修撰金履成疏曰,伏以,天時屢遷,夏月將屆。伏惟我殿下痛結至慈,感增陳迹,其尙何以堪抑也?仍伏念,臣下土一賤品耳。曾在釋褐之初,惟我先大王,特軫先故,假以溫音,侈以寵錫,臣奉玆恩榮,銘在心骨,而微忱蔑效於涓埃,至痛尙纏於弓劍,逮我聖上,纘承洪緖,如日中天,大小淬礪,罔不奔走效力,而顧臣瓠落無用,屛蟄窮廬,不能卽乎天地之大,仰觀日月之明,忽焉若嬰兒之離父母,窮人之靡室家,十載于玆矣。矧自家門所遭,每念全保之德,莫效感祝之私,惟有沒身田畝,攢手雲天,以圖不報之報而已?何意聖渥浩蕩,若偏臣身,默運造化,積費彌編,拔之樗散之中,置諸器使之末,俾得以薰沐聖澤,依近耿光,比如壓石之笋,逢春而逬出,呴沫之魚,得雨而生活,寤言寐思,有淚無從,生隕死結,不足爲報,而四入臺垣,已積孤恩之罪,一登筵席,徒荷踰分之寵,臣誠且悚且愧,若隕淵谷,忽於此際,伏奉玉署除命,榮寵愈摯,惶感冞增,歷日循省,罔知所以自措也。噫,經幄之職,豈如臣庸陋者所敢居哉?以下學而尙論性命之奧,以匹庶而代選雲漢之章,榮之至也,任之重也。顧惟今日之寵選,特出剪拂之至意,而非以人地之可稱也,則臣豈敢以區區去就,自倣於故人之廉防哉?是以感激殊恩,未顧辭巽之義,章皇出肅,粗伸叩謝之忱,而第念旣居是職,則宜思其責耳。臣幼而昏愚,識蔑窺管,長又頹惰,工乏盡葫,從以八九年來,飄泊零丁,凡係文字,徒屬芭籬,雖欲自今着力,開發愚蒙,以自側於顧問之列,誠亦末由也已。臣之無似,不惟臣所自知,聖明固已洞燭,而今若蹲冒誤恩,若固有之,則濫竽之愧,猶屬臣身,維鵜之刺,實歸聖朝,臣何敢貪叨匪分之榮,上累簡心之明乎?玆以披瀝肝洫,仰瀆崇聽。伏願天地父母,曲加諒察,亟命遞改臣職名,以重公器,以安私分,千萬幸甚。以下三十一行刀削答曰,省疏具悉。勿煩,爾其勿辭察職。
正言閔師宣疏曰,伏以,日月逾邁,文禧廟常事隔月,臣民普慟,益復如新,止慈聖情,尤何以堪?仍伏念,臣跡孤性拙,本無進就之心,才謭識蔑,已斷當世之望,而不意非情之斥,乃在出脚之先,益覺世路之多巇,自悼弱植之易撓,惟幸事之不審,聖鑑已燭,言之不諒,傍觀已論。今於事過之後,臣不欲費辭自辦,而臣於伊時,入臺纔四日矣。未及署經,其勢固然,事係官箴,義無可避,去就本自無心,看得彼或太深。雖然言出司直,固當受而自省,永謝言地,亦云所餉非少,臣何敢諉以過境之事,仍爲抗顔之計哉?以義則難冒,以跡則臲卼,臺端一步,初非可論。伏乞聖明,亟削臣職,因令選部,勿復檢擬,以幸公私焉。臣方丐免,不宜贅及,而義重沐浴,不敢泯默,敢此附陳焉。噫嘻,痛矣。亂逆之層生,莫今日若也,懲討之太緩,亦莫今日若也。纔治一逆,又生一逆,纔了一獄,又出一獄,亂逆愈出而愈憯,懲討愈往而愈緩,甚至於言懲討者,看作例套,便以爲遮面塞責,頓無沬血張膽之意,而間有一二激切之言,殿下只以勿煩已諭等字,一例賜批,我聖上好生之盛德,鎭安之聖心,孰不欽仰,而其奈宗國之虞憂,無時而可已,神人之憤痛,無地而可洩,何哉?噫嘻,龜柱之元惡大憝,而終至臥斃,鄭妻之千妖萬惡,而至今假息,榮·德爲近日諸賊根柢,而尙逭當施之律,夏賊實千古群凶之所無,而猶靳殄殲之典,殿下之所鎭安者,適足爲亂孽之滋蔓,殿下之所喣濡者,反以致凶徒之跳踉,復·謙是殿下鎭安中物,而終至於二字刀削謀危宗社,喆·宇是殿下喣濡中物,而終至於包禍心而顧瞻綢繆。夫匿瑕包荒,自是刑平之大德,鋤根去核,卽是戢難之常憲,譬之良醫之用藥,溫平可口之劑,只合於調養,攻伐急下之材,必試於委篤,今欲以粱肉爲峻烈之方,蔘苓責下利之功,臣恐人心之懲創無由,世道之底靖無日也。以下一行刀削逆醫妖媼,卽擧國同憤之讎,而上下相持,尙遲根因之究覈,臣於是,未嘗不中夜無寐,憂慨冤憤,寧欲無生者也。至於趙時偉之負犯,人心陷溺,胡至此極?公坐肆言,參聽旣衆,臺啓聲罪,亦云後時,如此之事,猶且靳持,臣竊痛之。臣情窮跡危,旣不得隨諸臺後,日啓爭執,玆以草草數語,尾陳於引義之章。伏願勿以其人之疎賤,其言之齟齬,曲加採納,亟允三司之諳,快正群凶之罪,使王章伸而亂萌杜焉。答曰,省疏具悉。勿煩,爾其勿辭察職。
丁未三月二十七日卯時,上御誠正閣。右議政入侍時,行都承旨李秉模,假注書李德鉉,記事官金珍恪,記注官承膺祚,右議政兪彦鎬,以次進伏訖。彦鎬曰,朝晝異候,聖體,若何?上曰,一樣矣。彦鎬曰,王大妃殿氣候,若何?上曰,一樣矣。彦鎬曰,惠慶宮氣候,若何?上曰,一樣矣。上曰,卿之此職,今番則意外矣。大拜以後,體貌自別,念及卿之昔日宮銜時事,一邊悵然矣。彦鎬曰,臣之此職,千萬不敢當矣,豈有如小臣之大臣乎?如臣無似,濫叨此任,顚沛之慮,猶屬臣一己事,而其於人心之不服,公議之不與,何哉?臣之今日出肅,蓋緣辭章未蒙允許,誤恩荐降,義分是懼,冒沒入來,而此任之千不近萬不似,不待臣言,而聖明亦已俯燭矣。雖爲肅命,卽爲許施,旣有肅廟朝已例,惟望體諒焉。上曰,過矣。今日乃卿之初筵,而不爲次對,從容見卿,意有在矣。雖有嘉謨,後日次對爲之,今日則從容談話,可也。仍命公州判官留待。賤臣承命出傳,還入進伏。上曰,兩司牌招,未署經守令,署經。出榻敎上曰,下直守令入侍。賤臣承命出,與申韺偕入進伏。上命韺進前。韺進前,奏職姓名。上曰,下去善爲之。命退,諸臣以次退出。
丁未三月二十七日午時,上御重熙堂。右副承旨入侍時,右副承旨趙衍德,假注書李德鉉,記事官承膺祚·尹行任,以次進伏訖。上命書榻敎曰,左承旨許遞,前望單子入之,待下批牌招察任。命退,承史以次退出。
丁未三月二十七日未時,上御重熙堂。左副承旨與兵曹判書入侍時,左副承旨趙衍德,假注書李德鉉,記事官金珍恪·承膺祚,兵曹判書金履素,以次進伏訖。上曰,曺允大牌去來,知入。賤臣回奏曰,曺允大遭四寸喪,不得入來云矣。上曰,雖遭四寸喪,豈有不得入來之理?違牌傳旨,以只推頒布,牌去來催促,可也。命退,諸臣以次退出。
上在昌德宮。停常參·經筵。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,禁衛大將徐有大,以本營習陣,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于洪仁浩曰,左承旨入侍。
傳于洪仁浩曰,昨日三司合啓批答中末端事,以付丙改書,原批爻周,諸臺牌招,更爲承批。
傳于洪仁浩曰,近於三司合啓,自政院以啓辭書入,則付丙不下,以此爲批。若入侍傳啓,則豈可賜批爲批?蓋入侍則口傳傳啓,無可付丙之紙也。昨日合啓,亦以啓辭書入,原啓付丙,原批,使之依例書頒,則政院爲此做錯,萬萬駭然,當該承旨罷職。
傳于李亨元曰,承旨前望單子入之。
傳于李敏采曰,左副承旨入侍。
傳于李敏采曰,召對爲之。
李敏采,以義禁府言啓曰,時囚罪人李益瑞,杖一百收贖,告身盡行追奪,流三千里定配事,照律公事判付內,依允,啓下矣。大明律犯罪存留養親條有曰,凡祖父母·父母老疾應侍家,無以次成丁者,若犯徒流,收贖存留,養親云矣。李益瑞母年七十二,無兄弟獨身云,流三千里定配,以親年七十二收贖,告身盡行追奪,放送,何如?傳曰,允。
刑曹啓目,殺獄罪人全一贊,各別嚴刑,期於得情,干連諸人,竝放送,何如?判付啓,依允。無論有心無心,殺則殺矣。殺人者死,三尺至嚴,償死一款,無容更議。元犯全一贊,更加嚴刑,期於得情,前招後供之一切相反者,不但欲巧反拙,反非圖活於必死之計,以次添問目取招,俾勿如前抵賴。
丁未三月二十八日巳時,上御重熙堂。左承旨入侍時,左承旨李亨元,記事官金孝建·李相璜·金祖淳,以次進伏訖。上曰,刑曹錄啓,抄出以入,可也。亨元曰,邊報去來,極其緊重,驛站程限,自有定式,而大差倭出來狀本,今月十五日自萊府封發,二十五日始爲到院,若計其道里與日限,則太爲稽滯,極涉駭然。常時各驛,其若檢飭,則豈至於此?事係邊情,亦關後弊。慶尙·忠淸·京畿三道道臣,竝推考警責,此後則各別申飭,無得如前之意,分付,何如?上曰,依爲之。出擧條命退,承史以次出。
丁未三月二十八日申時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,都承旨內閣省記事,分付。濬川堂上,使之入侍。賤臣承命出,與濬川堂上金履素偕入進伏。上曰,旱氣太甚,疏瀹之役,及今爲之無妨,闕內川渠,亦多壅閼處,自明日爲始,使之通濬爲好。命退,諸臣以次出。
丁未三月二十八日酉時,上御誠正閣。召對入侍時,檢校直提學李秉模,參贊官李敏采,侍讀官李羽晉,檢討官金履成,記事官金孝建,記注官承膺祚,記事官李相璜,以次進伏訖。上命讀宋名臣錄,羽晉等以次讀,自第六卷蘇軾傳,止第七卷范純仁傳訖。命各陳文義。羽晉曰,呂公著之告其君曰,古之人君,政令有所未孚,人心或有未服,則反身修德,不以慍怒加之,公著此言,不但時君藥石之論,實爲後世柯鑑之資也。夫人君居至尊之地,操威福之權,發政施令,誰敢不服,而苟或面從而心違,則是德未孚也,心不服也。然而不思反躬之道,乃以威怒加之,則是力服也,非以德服也。故召誥以敬德諴民,爲祈永命之本者,正謂是也。伏願深留聖意於宋臣之言,無或以群下之未孚爲患,必先以聖德之未至爲憂,務使政措,動合事宜,群情咸與悅服焉。履成曰,范純仁所謂節財富民,進君子,退小人,愛人才五件條目,卽今日急務也。所謂節財者,不特去奢侈而已。凡係尾閭之洩,無非難支之道也。臣待罪陵官時,見陵寢修補所入,則經費甚多,而工役無實,此所以難繼也。雖以齋室言之,崇陵齋室則年久猶久,元陵齋室則非久將頹,蓋以任事者之勤慢,有古今之異矣。以此推之,他事皆然,此等處不可無飭也。至於富民事,救荒之政,宜盡以財穀繼之乎?特使斯民,不爲吏胥之所侵虐,則可以保有田宅,不至饑死矣。試以民弊言之,黃口充丁,白骨徵布,是民之痼弊,而朝家申飭,不啻嚴明,然而其弊則自在。今若先明其生弊之原,則必有救弊之道矣。至於進君子退小人,先別其賢邪,然後可以進退,此則惟在君上公以臨之而已矣。至於愛人才,人之全才,未可必得矣。有長於德行者,有長於政事者,有長於文學者,各以器用,不遺一長,則此愛人才之道也。伏惟聖明,竝皆留心焉。秉模曰,此云宰相,不必謀自己出,宰相之體,尙貴乎集衆,見而取長策,則又況帝王之任使宰相乎?大舜之取人爲善,漢祖之群策畢擧,卽帝王家盛節。然則此雖爲宰相而言,亦足以喩大矣。敏采曰,上下番及閣臣所奏,皆有所據,臣別無他見仰奏矣。上曰,呂大防·范純仁爲調停之論,故宋朝風俗,多尙忠厚。我朝亦多與宋朝相方者,在宋程子若能行道,庶可見三代郅隆之美,而惜其在朝不久,失可爲之會,安石用事,而所見誤入,竟致親法之害民與國,可勝歎哉?我東名賢,誰可比程子,而如果得君行道,可挽三古之治否。羽晉等曰,實如聖敎。在宋程子之不得見用,爲千古之恨,而我東諸先正,或有一二出仕之人,亦未能一變至道者,槪有掣礙之端,終未得展布素蘊之致。繼自今日,於此等處,深留柯鑑焉。命退,諸臣以次退出。
上在昌德宮。停常參·經筵。
李敏采啓曰,明日常參·經筵,取稟。傳曰,停。
李敏采,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李敏采啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于李亨元曰,推考房承旨入侍。
傳于李亨元曰,左副承旨入侍。
傳于李敏采曰,禮房承旨馳詣宗廟·景慕宮,奉審摘奸以來。
藥房提調前望單子入之。徐有隣落點。
吏曹口傳政事,以李壽鵬爲定州牧使。
以慶熙宮各處修改事手本,傳于李亨元曰,以此手本,出給該曹,可以修改者修改,因置者因置,畢擧行後,使之具別單草記。慶熙宮奉審,亦以春秋季朔,曹郞與監役官眼同擧行,旣爲定式,而每不免有名無實,都致張大,此後奉審後,小小頉處,不必堂郞進去擧行,須以隨卽修改,從便爲之之方,亦令戶判商量,磨鍊草記。
李亨元,以戶曹言啓曰,依下敎,臣在簡與正郞臣鄭東敎,進詣慶熙宮差備內,奉審後有頉處別單書入,而修改則擇日擧行,何如?傳曰,知道。昨年修改時,有未盡照檢處云,方令中官,枚擧手本,待啓下,卿與郞官,進去擧行,可也。
李敏采,以吏曹言啓曰,今此宗廟朔祭獻官,行副司直李度默,塡差,啓下矣。謂有身病,終不入來受香,不得已以豫差完城君李義行,陞實付標以入,而本曹請推之外,無他可施之罰,何以爲之?敢稟。傳曰,設有實病,前期陳疏,則足可變通,有此臨時稱頉之擧,重事體之道,不可以實病區別,罷職,可也。
李敏采,以吏曹言啓曰,今此宗廟朔祭獻官完城君李義行,以豫差陞實付標入啓矣。謂有身病,屢度催促,終不入來。以景慕宮獻官豫差行副司直尹師國塡差,而李義行則臨時不進,極爲未安,本曹請推之外,無他可施之罰,何以爲之?敢稟。傳曰,比之實差李度默,別無異同,臨時呈疏,尤涉未安,亦爲罷職,可也。
丁未三月二十九日卯時,上御重熙堂。刑房承旨入侍時,右副承旨洪仁浩,記事官金孝建·李相璜·金祖淳,以次進伏訖。上曰,何不入來?仁浩曰,未及入來矣。命書傳敎曰,近來年少文臣,陽氣太不足,才有事役,便卽困倒。雖以今日入侍言之,上番未及同入,承旨進伏之際,始乃陞殿,晏起之罪,不可無警,當該翰林李相璜,禁推。又命書傳敎曰,獻官李度默·李義行,纔已處分,而設有實病,前期呈疏,容或變通,近來間有臨時稱頉之擧,揆以國綱,不但駭然。以豫差陞實,則淸齋似不如實差,其在重祀典之義,尤涉未安。此後朔望獻官臨時稱頉者,無論實故有無,當重繩,該堂難免不飭之責,以此爲先嚴飭,前一日,令該曹入直郞廳,收置進不進擧案,門限前改付標,過限付標,則該郞拿處事,該房承旨知悉,定式擧行,無誓戒中小祀,準此施行事,一體分付。又命書傳敎曰,御製校役,專委此閣臣之細密,而近因夙夜之役,職事相妨,藥房提調吳載純許虒,前望單子入之,待下批牌招察任。又命書傳敎曰,未下直守令,皆令當日辭朝。命退,承史以次出。
丁未三月二十九日午時,上御重熙堂。左副承旨入侍時,左副承旨趙衍德,假注書李德鉉,記注官承膺祚,記事官金祖淳,以次進伏訖。上曰,吏判推考,以創始無例事故,而鳳山郡守之尙不出肅,似爲處義,寧有如許道理?今日內若不下去,當卽其地定配,以次分付,仍懸守令色書吏,而肅單催促,可也。賤臣出傳,回奏曰,下敎之後,今方入來云矣。上命提調入侍。賤臣承命出,與徐有隣偕入進伏訖。上命書傳敎曰,同副承旨馳詣雩祀壇,奉審摘奸以來。又命書榻敎曰,定州牧使,令該曹口傳差出。上出領敦寧洪樂性畫像及贊,給賤臣曰,持此往傳洪領敦寧家以來。賤臣承命出,馳往傳諭,還入進伏。上曰,領敦寧見畫像贊,以爲如何?賤臣曰,傳諭之際,直爲受置而無言矣,復路之後,使廳直來言於中路曰,畫像奉受之際,泛然看過矣。今始見之,紙末有御製贊,不勝惶感矣。惟望暫爲還來云。故賤臣答以有速爲來往之下敎,故不能還入爲言,直爲入來矣。上出給左議政李在協畫像及贊曰,往傳左相家,而左相見後,還爲持入。賤臣承命出,馳往傳諭,還入進伏。上曰,左相以爲如何?賤臣曰,左相見其贊,有不勝惶感之色,而親自起立,讀數三廻曰,措辭甚好,無狀賤臣,何以得此□而問于賤臣曰,此是御筆乎?賤臣以不能詳知爲答,而見後還爲持入有命爲言,則左相曰,此贊謹當服膺而不失,還納,豈不悵然乎?還納後如有還下之事,使疾走院吏出送,爲望云矣。上命退,諸臣以次退出。
上在昌德宮。停常參·經筵。
李祖承啓曰,合辭方張之時,兩司無詣臺之員,事甚未安。除在外·傳旨未下·未署經外,未肅拜呈告人員,竝卽牌招,何如?傳曰,允。
李亨元啓曰,大司憲尹坊,掌令李太亨,持平張至冕牌不進,執義未差,掌令閔彝顯在外,持平韓致應未署經,監察茶時之意,敢啓。傳曰,知道。
李敏采啓曰,明日常參·經筵,取稟。傳曰,停。
李敏采啓曰,來初五日,朝參日次矣,敢稟。傳曰,停。
以掌令李太亨,持平張至冕,司諫呂萬永,獻納沈埉,正言閔師宣牌不進罷職傳旨,傳于洪仁浩曰,只推。
傳于李亨元曰,左副承旨入侍。
承旨前望單子入之。李祖承落點。
傳于李敏采曰,新除授承旨牌招察任。
傳于李敏采曰,領議政入侍事,遣史官,傳諭。
洪仁浩啓曰,領議政金致仁,依下敎來待矣。傳曰,入侍。
傳于李亨元曰,左承旨與輪對官入侍。
傳于李敏采曰,坐直承旨入侍。
以慶尙監司狀啓,固城·南海等邑民家失火事,傳于李祖承曰,兩邑俱以尤甚被災之處,方春接濟,恐有捐瘠,而又有此數十戶燒燼之事,言念民事,豈勝矜惻?如無別般賙救之政,何以奠活?元恤典外,別給米斗,仍令地方官宣布朝令,俾勿之他。更又嚴飭該邑,使之從速結構,居生畢構後,令道臣摘奸勤慢事,回諭。
李敏采,以弘文館言啓曰,應敎趙濟魯,校理沈能翼,旣有只推之命,竝卽牌招察任,何如?傳曰,允。
李亨元,以戶曹言啓曰,時御所各司雨漏處擇日修改事,草記,允下矣。令日官推擇,則今月初三日卯時爲吉云。分付紫門監,以此日時始役,而亦令本曹郞廳監董擧行,何如?傳曰,允。
李亨元,以戶曹言啓曰,慶熙宮差備內及外各司雨漏處,擇日修改事,草記,允下矣。令日官推擇,則今月初三日卯時爲吉云,以此日時擧行,何如?傳曰,允。
李敏采,以御營廳言啓曰,本廳哨官金鳳來,受由過限,汰去之意,敢啓。傳曰,知道。
李敏采,以刑曹言啓曰,義禁府啓目內,緣坐罪人之潛自換配,事係不輕,亦關後弊,其間委折,令該曹査實稟處事,命下矣。逆謙兩妾之換身赴配,誠極痛惡,故阿只·阿只連等在囚時,往來奴婢等捉來,換配委折,反覆究問,則婢貴節所告內,阿只連在中部時,與阿只附耳而語曰,吾則鏡城人,與汝換配爲好云。及其自中部上來刑曹時,呼名之際,果似相換出來,而人聲紛沓,不能詳記云。婢楚貞所告則,自中部呼名時,兩女相換與否,不能知得,而新門路上,阿只以爲,汝父旣在統營,吾若定配嶺南,則傳道書信爲好云,故只聞其說而已。至於年齒,阿只連常稱加長二歲於阿只,故得知阿只年爲二十六,阿只連年爲二十八,而今聞中部成冊中阿只年爲二十八,阿只連年爲二十六云,年齒相左之由,則未能知之云。貴節·楚貞,俱是年幼迷劣之類,其言各異,有不足取信,其他奴僕,皆曰不得目見。一辭發明,覈實無路,發關兩道,兩罪人處換身赴配委折,嚴訊覈得,卽速報來後,更爲稟處,何如?傳曰,允。時囚沈景文,査啓來到間保放。
行禮曹判書鄭昌聖疏曰,伏以,臣以待罪司寇時,儒生配所事,旣被白簡之峻發,又遭對章之追理,齗齗不已,良亦疲惱。今又泮疏攙論,玆事不過掇拾臺言。臣不欲更置喙舌,以犯無辨之戒,而第聞臣子之名,亦在疏錄,到院之後,始因承宣之往復,遂得拔去云。迷息適往郊庄,名帖初不來受,則疏末之冒錄,誠非意慮之所及。況論其父之事,而混錄其子之名,其於重倫義敦風敎之道,果何如也?聽聞有駭,勢難泯默,玆敢據實略暴,而臣涉世昧方,觸處生疣,致此傷風之擧,苟究厥由,莫非臣罪。伏乞聖明,俯賜諒察,特許鐫削,以安私分,不勝幸甚。答曰,省疏具悉。攙及卿事,混錄卿子之名,大是怪事。卿其勿辭行公。
丁未四月初一日卯時,上御熙政堂。左承旨與輪對官入侍時,左承旨李亨元,假注書李德鉉,記注官承膺祚,記事官金祖淳,輪對官禮賓奉事金彝行,掌苑別提李景禧,瓦署別提金昌顯,平市令趙雲絅,中樞經歷尹,以次進伏訖。上命輪對官進前。彝行等以次進前奏職姓名。上曰,所懷各陳,可也。彝行等曰,所懷則無矣。上命書傳敎曰,告君之辭,在所審愼。況章疏之體,何等嚴重,而日前儒疏中攙及之說,殆若臺疏之尾陳目下事然,已欠重其事之義,至於論其人之父,混書子名於疏錄,亦不可但以不審言。觀於重臣疏辭,其子旣不在京,名帖亦不來受云爾,則此必由於近日疏擧之頻仍,而創此謄傳故紙之擧。朝家旣聞此事,其在正士習尊賢關之道,不可仍而置之。館學疏,疏頭儒生停擧。上命退,諸臣以次退出。
丁未四月初一日辰時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,旱餘霧氣,有病麥之慮,實爲可悶矣。命書刑曹錄啓判付,敎賤臣頒布。賤臣承命出傳。命退,承史以次退出。
上在昌德宮。停常參·經筵。
李敏采啓曰,明日常參·經筵,取稟。傳曰,停。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,再明日永祐園親祭祭文,當爲製進,藝文提學徐有隣,卽爲牌招,何如?傳曰,允。
傳于李亨元曰,右承旨入侍。
傳于李秉模曰,推考房承旨入侍。
傳于洪仁浩曰,召對爲之。
傳于李祖承曰,大臣,吏·兵判,禮·刑堂,有司堂上來待。
洪仁浩啓曰,領議政金致仁,左議政李在協,右議政兪彦鎬,吏曹判書尹蓍東,兵曹判書金履素,有司堂上徐有隣·李在簡·李秉模,刑曹判書李崇祜,參議金履禧,禮曹參判徐晦修,參議鄭存中,依下敎來待矣。傳曰,入侍。
傳于洪仁浩曰,御史入侍。
傳于李亨元曰,判尹來待。
傳于洪仁浩曰,同副承旨與漢城判尹入侍。
李敏采,以吏曹言啓曰,今此孝昌墓補土告由祭大祝,前校理洪聖淵塡差,而時無職名,令該曹口傳付軍職,何如?傳曰,允。
兵曹口傳政事,副司果洪聖淵。
李敏采,以都摠府言啓曰,今此永祐園擧動時,侍衛不可不備員,而都摠管西淸君煜箇滿,鄭昌聖未肅拜,徐有隣藥院提調進,副摠管邊得讓,身病,申大謙禁軍別將陣上進,寶劍及侍衛·守宮將不得備員。合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,竝許遞,今日政差出。
以吏曹參議李集斗牌不進罷職傳旨,傳于洪仁浩曰,只推。
有政。吏批,判書尹蓍東進,參判未差,參議李集斗牌招不進,承旨洪仁浩進。以沈豐之爲吏曹參判,洪樂淵爲執義,鄭好仁爲分內醫提調,成鼎鎭爲左通禮,李彦一爲奉常主簿,徐有隣爲禮曹判書,崔孝達爲雲峯縣監,趙應鎭爲高山縣監,金載遂爲安奇察訪,金敬五爲保安察訪,嚴思憲爲掌樂正。
再政。以金明遇爲鐵原府使。
兵批,判書金履素進,參判金魯淳病,參議柳誼入直,參知李夔病,承旨李敏采進。以雲峯君杺爲都摠管,安川君烓·李聖圭爲都摠管,金峙默·洪和輔爲副摠管,柳文範爲忠翊將,李潤國爲全羅左水使。副護軍李師濂,副司直鄭昌聖·黃昇源·韓永運·曺允大,副司果閔升龍·李忠佐,以上單付。
李秉模啓曰,卽者成均館官員來言,他儒生勸入事,命下,而知館事金鍾秀在外,同知館事徐有隣藥院進,〈同成均〉鄭昌順病不進,大司成未差,無以擧行云。同知館事鄭昌順,卽爲牌招,以爲進去勸入之地,何如?傳曰,同成均鄭昌順許遞,與大司成未差之代,前望單子入之,待下批牌招進去。
同成均·大司成前望單子入之。同成均吳載純,大司成朴祐源落點。
以京畿監司狀啓,御營廳將校金聲玉,法外濫騎,照法勘處事,傳于洪仁浩曰,誠如邑牒·驛狀,校卒所爲,萬萬痛駭。令該營星火捉來,取招草記,仍又付法司,照律重繩,以懲日後事,回諭。
以原春監司狀啓,金化縣民家失火事,傳于李亨元曰,當春失所,至於此多,加給米斗,拔例賙恤,畢奠接後,形止狀聞事,回諭。
李秉模,以禮曹言啓曰,今四月初四日永祐園親祭時,自上當有散致齋之禮,而正日只隔二日,散齋勢未及依例磨鍊,殿下自今日散齋一日於別殿,致齋一日於正殿。凡散齋有司不啓刑殺文書,致齋惟啓享事。諸享官及近侍之官應從升者,竝散齋一日於正寢,致齋一日於本司,陪享百官諸衛之屬,各於本司淸齋一宿事,知委,何如?傳曰,允。
李敏采,以兵曹言啓曰,今四月初四日永祐園擧動時,各殿問安及承史所騎驛馬,依近例竝置之。只內吹所騎京畿驛馬二十三匹補把之意,分付本道,何如?傳曰,允。內吹亦勿給馬,兼內吹準此。
李敏采,以成均館大司成言啓曰,臣以陞補試取事,方詣泮宮矣。居齋儒生等不入夕食堂,有捲堂之擧,故招問其所由,則諸生等書進所懷以爲,伏以,臣等卽伏見禮曹判書鄭昌聖疏語,則以頃日臣等陳疏時,其子文始名之混載錄中,有冒祿傷風等語,私義推上,致勤聖敎,誨責備至,至有疏頭停擧之命。臣等誦服睿旨,滿心惶恧,不察之失,臣等實有之,而第伏念,當初討逆之疏,實出於公共之冤憤,故遠近多士,爭送名帖,積成卷軸,有不能盡記。呼寫傳謄之際,不省某也爲某也之子,聰明有所不及,有此混錄不察之罪。臣等雖以此重被罪罰,實所甘心,而抑臣等之刺心痛骨者,惟討復一事而已,不知其他。治疏叫閽之際,義急沐浴,志激沬飮,迷不覺察而然也。其所尾陳,亦由於鄭遂龜等歧貳疏論,義背討逆之故耳。雖是蟣蝨之微,事關大義,罪不容誅,則爲今日臣子者,孰敢曲爲之地,而有所庇護哉?臣等所以不得不攙及略陳者,此也,而初雖混錄,旋卽覺悟,擦改以呈於喉院,則實非臣等故爲之事,而噫,彼重臣,旣以冒錄傷風等語,提及疏語,則臣等有不可晏然者。且疏錄不察之罪,疏下諸儒,實無異同,而不獨疏頭一人而已,則其在悚蹙惶愧之極,擧切同被嚴譴之願,故不敢冒沒入堂,添此瀆擾之罪,尤不勝惶恐俟勘之地云云。臣以聖廟捲堂,事體未安之意,縷縷開諭,多般勸入,而諸生等終不回聽,無意還入,何以爲之?敢啓。傳曰,此擧又復煦嚅,則君師二字,擔閣笆籬邊,從此君綱隳,而師道墜矣。如使先正諸人,觀今日諸生事,必當爲之太息流涕。夫所謂士氣也,士論也者,大中至正,而不偏不倚,己所自重,人亦取則,一或反是,便非士也。今日諸生,卽不識尊君師之義者,豈可但以反是言乎?建學設敎,樂育人材,道之所存,師之所在。予雖治未徯志,衛道一念,寤寐耿耿,未始不以師道自任,而惟諸生逸居無敎,客氣徒滋,甚至有今夜捲堂之擧,何太無嚴?此而歇處,畢竟率敎,倍難用力。昨日疏頭所坐,非本事也,亦非諸生事也。其在齋儒,有甚相關之端,而乃敢爲此瀆擾之擧,營私護短,甘自歸於抗命背敎之科?始覺當初處分之太寬假。捲堂時齋任中發論儒生,施以定配之典,俾知敎之不率,制之以法之義。其餘齋任儒生,限五年停擧,參論齋儒,亦爲停擧。更思疏頭一人之停擧,尙未免苟且,與寫疏儒生,竝令限五年停擧。爾在泮長,旣不能裁抑於惹起之初,乃又瀆擾於深夜丙枕,難免不飭之責,爾則遞差,卽爲退去。他儒生勸入,令他泮堂擧行,仍設食堂後,卽爲草記,可也。
洪仁浩,以刑曹言啓曰,因成均館啓辭,捲堂時齋任中發論儒生,施以定配之典事,命下矣。依傳敎,發論儒生姜在寅,黃海道載寧郡定配所卽爲押送之意,敢啓。傳曰,知道。卽見大臣箚,以流放爲言,當初處分則以流律之太重,只施定配之典,大臣言則如此,殊可訝也。雖不必更定配所,罪名則置之,流秩,可也。
校理李羽晉,副校理金履翼·洪義浩,修撰宋翼孝·洪樂貞,副修撰趙鎭宅·金履成等箚曰,伏以,臣等卽伏見傳敎下者,以太學儒生捲堂事,有發論儒生定配之命。噫,彼疏儒昨日之事,實爲傷倫害義之歸,則殿下處分之太寬,誠如聖敎,而亦可以正士習明人彝矣。其在儒生之道,固當相率訟愆之不暇,而今乃不思改悔,至有捲堂之擧,誠亦妄且悖矣。實合重勘以懲,而第伏惟殿下前後待士之方,逈出尋常。雖有無知妄作之類,每軫匪怒伊敎之念,而玆者定配之命,卽是登極後初有之事也。臣等匪敢曰儒生之罪,容有毫分可恕之端,而然念儒生輩所以捲堂之意,以爲疏頭旣已蒙譴,則其爲疏下者,所當請被同罰,而儒生所懷,苟非捲堂,無以上達云爾,而致此駭擧也。然則在聖上終始含垢之德,姑施從輕之典,不害爲大聖人不屑之敎也。玆敢聯陳短箚,略控愚見。伏願聖明,更加三思,還收成命,以光聖德焉。答曰,省箚具悉。敎之不率,齊之以法,自有裁量者存。爾等亦未嘗曰不然,但以初有之擧,請施從輕之典者,爾等言誠妄矣。如爾等言,中庸章句釋脩道之敎字,禮樂之外,添言刑政何也?然則紫陽亦有不是底訓誥耶?賜批出於惜卵之意,爾等須知之。
副校理金履翼疏曰,伏以,天時載變,夏序奄屆。伏惟殿下止慈之慼,益復如新,而顧今臣僚罔涯之痛,尙因仰喩哉?逆自在而墓草已宿,血讎未復而縗制將脫,心腸焉木石,而恬嬉而度日,冠冕焉禽獸,而軒揚而在朝,則滿庭臣子,無非不忠無狀,罪合誅殛者,而使之不忠無狀,其咎未必不在於殿下。嗚呼,是何爲也?嗚呼,是何事也?時雖云晚,法苟大行,則惟我文孝世子哀冤之靈,庶或萬有一慰於冥冥之中,而雖臣不肖等輩,亦將免夷狄之終歸矣。伏願殿下,更加三思,亟下一令,及是時夬申典章,俾後世永樹彝倫,則宗國萬幸,臣民萬幸。臣於積違之餘,豈忍言私之計,而第自北路歷巡之時,忽得中風眩窒之病,肢節有時麻木,神精間或昏瞀,而地緣無藥,治已失時,歸問醫人,皆謂重症,苟緩理攝,恐致沈痼云,而不意頃者,猥荷恩除,急於覲光,强爾肅命,荐承顧問之寵,仍奉勿遞之敎,榮耀極矣,感頌切矣。自顧無似之質,非敢圖便,而然於仁覆之下,不宜自外,故玆將至懇,敢瀆崇嚴。倘蒙亟許遞免,俾得趁卽療治,待其症情之差可,責以筋力之奔奏,則上可以終生成之德,而下得以遂鞠瘁之誠矣。伏乞天地父母,曲賜矜察焉。仍伏念,臣雖切報國之忱,而全昧切時之務,則所謂關北之來往,只爲一身之誇榮,而第以目下之觀覽,不無千慮之所得,故每當登對之際,幸得敷陳之會,而只緣言辭拙訥,未免囁嚅退出。今則仰丐長暇,不宜若是終默,玆敢猥入文字,庸備覽省,惟聖明試垂察焉。惟彼北關之形勝,實基我朝之洪業,山如虎踞而咽呃乎一方,地本龍興而盤據乎千里,枌楡瑞靄,尙凝漢碭之五采,山嶽祥光,可占周岐之千年,則凡係先休之揄揚,已盡列朝之擧行。第玆一區慶興之地,實有兩朝聖蹟之留,而尙闕表章之方,久貽嗟惜之歎。蓋赤島·赤池之無數尺貞珉是已。噫,赤島之避狄陶穴,翼祖大王實膺休命,赤池之射龍肇業,度祖大王爰有異徵,謠頌洋洋於御天之歌,事蹟昭昭於輿地之圖。不待臣言之仰陳,應在淵衷之永念,而滹沱氷合之地,初無垂永之圖,沛澤蛇斷之所,尙稽紀蹟之擧。臣固知列聖之未遑,必有待今日之修擧,則此在揚先之孝,實爲增光,而其於貽後之謨,蓋亦有辭矣。伏願聖明,亟命攸司,立碑于島池之上,一以盡闡垂之道,一以爲迓續之方焉。至如關防之疎虞,民生之弊瘼,莫如嶺路之開旁徑,還穀之有唐米。大抵北路之關防,較諸他道而最勝者,誠以原·咸兩道之間,只有鐵嶺一條之路故耳。左沿東海而鯨濤爲塹,右挾泰山而鳥棧爲線,眞所謂一夫當關,萬夫莫開者也。苟或傍歧遠通,〈而〉崎巇者漸夷,捷逕暗開,而嶄嶔者日削,則其爲虞憂之深,豈以微細而忽哉?蓋自安邊府之西,直至南山站之邊,不過五十里許,云有三防谷者,巖壁絶地而僅容蛇穿,樹木參天而纔見猿攀,人跡不知幾百餘年不到,而程途恰滿百五十里有餘者,未知自何時開得細徑,居然至近年,奄成大路。南商北賈,取便而皆從此去,騎客徒旅,喜捷而率由是往,昔疊足而過而猶懷慓慓,今焉比肩而行,亦且恢恢云。雖其程路之減,優除數舍之勞,而其爲關阨之害,不止一時之憂矣。又自淮陽邑西十里許,創出藥水浦邊一捷路,直通金化之境,遽成康莊之衢,略設店舍,誘入行旅,削其險阻,作爲淵藪,背主而躱蹤跡者,歸之如家,犯禁而避搜檢者,往而無譏,自作谷中之聚,已成化外之俗。群起而禦人,而人莫之知,黨合而作盜,而官不能捕,聚而爲伏狙之計,散而托捉雉之行,見者無不寒心,聞者亦深爲憂,此係固圉之道,宜急防塞之政。且況此兩路一開之後,又有各諸驛竝被之害。自高山至豐田,竝七驛之站所,星羅大道之邊,力供一路之役,而驛田土薄而不能食力,郵卒役繁而不得行商,只恃路邊之設店,以資目前之救急。今因行客之皆從彼徑,以致資活之漸無其路,郵屬之逃故,由是而相續,馹騎之喂養,職此而沒策。然則兩路闖開之害,實爲一道最酷之患,倘自朝家,視若尋常,不加禁絶,依舊去來,則鐵嶺咽喉,無復天險之可恃,而馹路凋殘,將見日甚而無餘矣。臣於往回之路,聞諸行道之言,則稍有知覺之類,莫不指點而歎,至於屬郵之徒,擧皆攀轅而訴,雖臣愚淺之見,亦切驚悶之心。竊想禁斷之道,必有朝家之令,然後民始知畏,人莫或犯,關阨得以無憂,而驛路賴以復蘇矣。伏望誕降嚴命,亟防此路,使一擧之中,收兩得之效焉。所謂還穀中唐米,均爲南北關民弊。大抵唐米之爲穀,不如各穀之利人,故民多不耕,種甚爲稀,而特憑名色之稱米,反作糶糴之緊種。當秋收捧之際,則以折米樣倍捧他穀,及春分給之時,則以唐米名只給本數,故吏緣爲奸,而眩亂文簿,民受其病,而罄竭甔儲,甚至蓄積由玆而易於欠縮,監色緣此而輕於逋犯,其所爲弊之端,不徒剝民而止。噫,彼關北之黎庶,亦我殿下之赤子,而土地之瘠鹵,較他萬倍,生活之艱辛,挽近尤甚,上下體之所蒙,都是狗皮,朝夕飯之所供,不過麤粟,而身役之苦,日稠月疊,生口之繁,年增歲加,則豈忍以科外之徵租,使之至釜中之生塵,恝視溝壑之將塡,偏阻雨露之至澤哉?況且唐米之有無,不係國穀之損益?臣謂京外會內外穀簿中,亟去唐米之名,代以他穀之捧,始自今秋,永爲定式,則蓋其恩澤之所及,不啻水火之拯出,將民心自切於向上,王政冞著於益下。伏願殿下深留聖意,亟賜裁納焉。若夫沿江之列邑,皆爲禦侮之重地,而軍丁之單弱而緩急難恃,戎器之朽鈍而陰雨莫備,城池無守禦捍衛之望,校卒昧坐作進退之節,邑鎭貧乏而居官如謫,民生困頓而朝不謀夕,惟玆諸般之弊,非不深至,第將急切之務,先此仰陳。伏願殿下,將臣此議,下詢道臣,俯採廟議,以爲及時變通,萬世永賴之地焉。答曰,省疏具悉。慶興府建碑事,實緣未遑。爾言比儒疏,尤有體重,依施。爾其錄出文跡,召對時持入。三防谷間路事,不惟關防之疎虞爲寒心,聚而爲伏狙,散而托捉雉,從以七驛偏受其害云,有一於此,尙可防遏,況爲弊至此?卽令廟堂,行會道伯,使卽依疏辭擧行後狀啓,還上唐米事,許令廟堂從長稟處。爾其勿辭察職。
丁未四月初二日辰時,上御重熙堂。承旨入侍時,右承旨李祖承,記事官金孝建·承膺祖·金祖淳,以次進伏訖。上曰,己酉·庚戌兩年日記及兵曹結束色謄錄入之。賤臣承命奉入。上曰,五月以後墓所擧動時,服色磨鍊以入事,分付。賤臣承命出傳。命書傳敎曰,時囚李相璜,分揀放送。又命書傳敎曰,再明日動駕時,侍衛及隨駕官·軍兵,依近年例最少例磨鍊。又命書傳敎曰,再明日永祐園展拜行祭,路由館峴,以此,分付。命退,諸臣以次退出。
丁未四月初二日未時,上御重熙堂。推考房承旨入侍時,右副承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,近來儒生事,誠非細故。太學卽賢士所關,翻成傾軌之場,至有冒錄之擧,而添一不誠之罪,豈勝寒心?此蓋士林無矜式之所,人各任情,泯泯棼棼,將無止泊之期。予爲君師,豈可坐視?如欲矯捄,無出招延林下,令政院措辭別諭於抄選諸儒臣,俾各幡然,副予側席之思,玆事屢及於筵席,而未遑提敎於文字矣。夙聞其所存,昨年見所編冊子,尤覺不爽所知。若以所薦之匪人爲嫌,則此有大不然。昔先正文正,獨非賊臣自點之所引進乎?且其地處,是誰之後孫?予則曰,置諸旌招之列,出而賁飾,誠今日急務云爾。此乃前監役宋煥箕也。到今別無更抄之擧,仍爲收用,似無不可,此意大臣知悉。今日入侍稟處。命退,承史以次退出。
丁未四月初二日申時,上御熙政堂。大臣·有司堂上·吏·兵判·禮·刑堂與御史入侍時,領議政金致仁,左議政李在協,右議政兪彦鎬,有司堂上徐有隣·李秉模,吏曹判書尹蓍東,兵曹判書金履素,刑曹判書李崇祜,戶曹判書李在簡,刑曹參議金履禧,禮曹參判徐晦修,參議鄭存中,右副承旨洪仁浩,假注書李德鉉,記事官李相璜·金祖淳,以次進伏訖。致仁等曰,朝晝異候,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。致仁曰,今日雖不以次對來會,而備堂之登筵者多,敢此奏事矣。上曰,爲之。致仁曰,原春監司金載瓚狀啓,以爲,嶺西諸邑,本以産松之地,兼有沿水之路,京營各司,或曰軍用收藏,或曰公廨繕葺,稱以私養山,尺關纔下,千斧齊擧,數十年來,藪壑殆空。甚至猾吏·富商輩,寅緣圖得,作爲利窟,流下之際,名色不同,到泊之後,需用各異。況且公差誅求之端,小民轉輸之苦,最爲難支,故嚴飭山郡各處,雖有京關,無臣營知委,則捉囚京差,俾不得擅斫,而自今以後,除非宮闕·陵廟修補·創建所用及其他筵稟草記外,一竝防塞,雖廟堂,亦毋得擅自許斫之意,請定式施行矣。關東大政,卽蔘與松而已。此道臣莅任未幾,先擧松政,有此狀聞,臣固喜之,而惟其末端措辭,大失藩臣之體。年前因道臣徐鼎修狀啓,廟堂覆奏定式,而訓局待變船材,氷庫藏氷所入外,都庫木物,國用所需,許斫私養山,已成年例稟定者外,未聞有私自發關矣。道臣慮或法久解弛,更請申明定式則,可也,至以雖廟堂,毋得擅自發關仰請者,揆以事面,萬萬未安。曾在先朝,有一藩臣,以申飭廟堂,重被論責,此不可以一時失言而置之。當該道臣金載瓚,從重推考,俾知有朝廷體統,何如?上曰,依爲之。雖之爲言,難免妄發,緘辭從重推考,俾從來梗生之流習,稍知向熟之方,可也。致仁曰,臣於都庫木物事,常以爲悶。當初許斫木物,其數過多,數十年間,雖自廟堂剋減其半,而以一年所用之需,較諸一年許斫之數,則猶未免夥然。俄已言于戶判,使之細加商量,更爲減數矣。上曰,依爲之。徒有減數之名,未見令行之效,則奸僞當自如矣。申飭戶判,指一詳定,俾無循襲之弊,可也。出擧條致仁曰,此執義李師濂所啓也。以爲,在昔仁廟朝,先正臣文成公李珥承統子景臨,除拜敎官,自是而後,殿郞·禁都,無礙差擬,便成已例矣。辛丑以後,屢降承傳,至有何拘地處之敎,而掌銓之地,拘於時格,無人擧行,官享久闕,恩數未究。請下詢廟堂,錄用一款,指一,定式矣。先正是吾東之大賢,朱子後一人也。以先正之裔,已至七八代之久,而敎官·禁都等職,始亦無礙除擬,則到今拘於近例,惜一寢郞,臣則常以爲不必然矣。況何拘地處?聖敎卓越,而銓官之尙此因循,未免太局,先正後孫中小成者,令該曹許擬寢郞,以示朝家拔例調用之意。先正之祠,久闕官享,主祀之孫,亦除守令,俾奉香火,何如?上曰,依爲之。出擧條致仁曰,國朝寶鑑,卽百代尊奉徵信之書也。別編,載故忠臣忠簡公尹棨事實,而曰建祠江都,又曰,江都士民等,以丙子死節人金尙容·李尙吉·沈誢·李時稷·尹棨·宋時榮·尹烇·具元一等,立祠腏享云云,而今其祠,獨忠簡不與焉,是可怪也。忠簡之罵賊不屈,無愧於唐之巡遠,而其所殉節,不在於江都,故江都諸人祠享時,或有議論之不同,而不爲竝享歟?久遠之事,有不敢詳,然寶鑑所載,旣如彼明白,則事當一體腏享,而忠烈祠則曾無他處殉節人竝享之例,今不可遽議。當初士民之論,蓋緣忠簡之居生與策名,皆在江都,又斥和於其時故也,而忠正公洪翼漢,亦嘗居生於江都,有遺墟記跡之碑,其妻及子與子婦立節,皆在江都至蒙棹楔之典,以忠正大節,尙無一間祠院於此土,實爲欠典。臣意則許令以忠正·忠簡,別爲一祠而合享之,待士林營建,特爲宣額,一以遵寶鑑記載之文,一以示朝家崇奬之方,恐合事宜。臣於建祠宣額之請,常所難愼,而此則絶異他人,故敢達矣。上曰,別院固好,而事巨力綿,完就未易。忠簡雖非本土殉節之人,生斯長斯,與忠正無異,況以竝享本祠,旣載寶鑑?兩臣竝令合享忠烈祠,可也。出擧條致仁曰,前監役宋煥箕事,有今日入侍稟處之命矣。俄於閤外,伏見傳敎,臣不勝欽仰。煥箕學行精篤,曾入薦剡,別無更抄之擧,誠如聖敎,分付該曹,陞六調用,仍處以抄選之列,何如?上曰,依爲之。出擧條致仁曰,科場紙好,本有朝禁,而近漸蕩然,陞庠尤甚,競相侈靡,紙貴轉加,實爲窮儒難支之弊,故臣嘗再次捧甘嚴飭,而伊後聞之,庠製猶有其弊。日昨泮試,依舊尙侈,主試者不徒不禁,從以許之云,廟堂之令,亦不行於此等小事,而甚事可爲乎?殊涉寒心。前大司成李時秀,罷職懲後,何如?上曰,依爲之。出擧條致仁曰,畿伯瓜期已屆,而賑政姑未了畢。且聞本營與各邑倉舍之役,一時竝擧,千餘間修改,事工甚鉅,不可付之生手,限畢賑·畢役間,姑爲仍任,何如?上曰,外此穀簿釐正等政,俱非時月內了畢之事,依卿所奏,仍任,更待下敎,差代,可也。出擧條上命御史入侍。賤臣承命出,與御史沈晉賢偕入進伏。上命晉賢進前,讀奏封書及書啓訖。上曰,吏·兵判進前覆奏,可也。蓍東曰,此全羅道暗行御史沈晉賢書啓也。潭陽前府使洪配浩,政出吏鄕,害及民邑。停退還米之濫數混捧,各樣穀物之那移作錢,米代租千餘石之加數還作,俱係不法。已作錢中結錢·防納,餘錢二千五百餘兩,亦無歸屬,盡爲私用,罪狀,請令攸司稟處。全州前判官李宜耆,政令多錯,施措失宜。各樣米·太之勒價加捧,私賑租牟之空殼成塵,已極可駭。富民租排巡接濟,當有數百包之餘,而用牟蓄租,俱極可駭。罪狀,請令攸司稟處爲辭。兩守令,御史旣已封庫,而論其所犯,不可罷黜而止。潭陽前府使洪配浩,全州前判官李宜耆,竝令該府拿問定罪,何如?上曰,依爲之。出擧條蓍東曰,雲峯縣監韓光迪,捧糴之時,用杖太過,班戶·平民,一例棍治,濫杖之罪,不可以善賑,有所容貸爲辭。高山縣監李義逸,吏事太略,公務半委吏鄕,官隷以村閭爲家,四隣以不治爲目,宜施譴責之典爲辭。當該兩守令,竝罷黜,何如?上曰,依爲之。出擧條蓍東曰,順天府使兪漢謨,治送家眷,約己捐廩,俵災三十結之自當,不使民知,公賑外飢口及流乞之自備接濟者,至於一千二百餘口之多。該府使之殫誠賙救,宜有褒嘉之典,待道臣畢賑狀啓,追後稟處,何如?上曰,領相之意,何如?致仁曰,以書啓所論觀之,雖有微貶之語,糴政賑政,俱爲可尙矣。上曰,治績別無可觀云,而賑政誠勤如此,依爲之。出擧條蓍東曰,茂朱府使徐侃修,礪山府使曺命楫,南原府使李勉基,淳昌郡守洪守榮,錦山郡守李運永,珍山郡守尹㬘,龍潭縣令沈逵,玉果縣監李種徽,求禮縣監李敬裕,谷城縣監林夏喆,任實縣監徐有豐,長水縣監李象鼎,鎭安縣監鄭必淳,參禮察訪金致光,濟原察訪崔時淳,獒樹察訪安邁權,災年賑政,擧皆殫誠,或略褒而無特異之聞,或少毁而無顯疵之著,竝置之,何如?上曰,依爲之。出擧條蓍東曰,光陽縣監許溟,不挈家累,斷其衙料,分賑之時,穀物精準,醬粥豐足,家輸千緡錢,換貿雇馬租,以爲自備之資爲辭。該縣監之出私財而賑窮民,誠爲可尙,合有論賞之典。待道臣畢賑狀聞,追後稟處,何如?上曰,依爲之。致仁曰,不挈家累,斷其衙料,固可尙,而至於家取千緡,換貿雇租,近要譽而有後弊矣。上曰,卿言好矣。論賞一款,置之,可也。出擧條蓍東曰,監司沈頤之,才優誠殫,荒政得要,錙銖不差於災賑,錢穀流通於山沿,列邑憚其聰察,民力紓於撫摩爲辭,而道臣事體,與他自別,今姑置之,何如?上曰,依爲之。出擧條蓍東曰,湖西·京畿道臣,守令·察訪沿路聞見,略略論列,而旣非優績,且無顯疵,竝姑置之,何如?上曰,依爲之。出擧條蓍東曰,全羅道暗行御史沈晉賢書啓中所論列,閫帥·中軍·營將·邊將,竝令兵曹稟處,何如?上曰,依爲之。出擧條履素曰,卽見其書啓,則左水使許任爲政則軍民俱便,律己則校吏知戢,糶糴賑濟,雖多有可褒之語,而所管宜松山,在在童濯,幾無寸靑,至於奸民之鉅斷斧斫,亦復任他云,則松政專係於水使,軍國之需,亦自不輕,不可以一二治績,有所容恕。當該水使許任,拿問定罪,何如?上曰,依爲之。出擧條履素曰,全羅監營中軍韓命祺,全州營將閔百履,順天營將郭禎垕,防踏僉使金昌謙,蟾津別將洪禹範,雖各有嘉奬之啓,而別無表異之績,竝姑置之,何如?上曰,依爲之。出擧條履素曰,忠淸監營中軍金敬身,公州營將申光復等,此是沿路聞見,而亦無別般可稱之褒,亦爲置之,何如?上曰,依爲之。出擧條履素曰,全羅左水使今當差出,而擬望之人乏少,他道防禦使,竝擬,何如?上曰,依爲之。出擧條有隣曰,適因言端,敢此仰達矣。松政一事,關係不輕,而至於湖南,則以戰船之用木·釘,朔數太近,斧斤相尋矣。年前前左水使臣姜五成,慨然於斯,應旨狀聞遵用嶺制,代以鐵釘。昔之三十六朔改槊,今爲八十四朔,通計四年之間,所得爲萬餘株,伊時特以井田先一區之義,先行於左水營所屬,而今則行之數年,有利無害,措置諸節,已就頭緖云。又令湖南右沿,倣用此例,仍爲遍行於畿·湖之地,則松政裨益,無大於此。下詢大臣處之,何如?上曰,領相之意,何如?致仁曰,左沿鐵釘,已有成效可驗,則分付右沿,遵用此例,次次遍行,其於松政,所益誠大矣。上曰,筵退後更考文跡,後日次對,稟處,可也。出擧條有隣曰,適因言端,又此仰達矣。扶安地邊山松田,卽巡營所管,而船材家材,素有名稱矣。挽近以來,漸致童濯,事之寒心,莫此爲甚。前後道臣,非不另飭於禁養·播種之節,而終無茂密之效者,每以政府屯稅爲口實。年前因前縣監林錫喆之筵奏,行會本道,論理狀聞,而伊時道臣,以原田加耕之互相參錯,所居民戶之無他生理,難於一竝陳廢,以致因循抛置。若無別般變通,則松政無復舊之道。臣意則邊山所在政府屯田中,加耕六十四結零,趁卽陳廢,分付道臣,一遵舊例,定爲經界,禁養·播種等事,別爲定式,嚴立科條。政府加耕稅,則較年定摠,自賑廳給代,恐合事宜。下詢大臣處之,何如?上曰,領相之意,何如?致仁曰,均堂所奏,儘好。如是然後,禁養之法嚴矣。上曰,依爲之。出擧條致仁曰,淳昌寺僧軍門納紙之弊,今見繡衣書啓,誠可矜悶。昨年廟堂覆奏,不許革罷,而只令增價者,蓋念軍門事勢,而在事面則未免苟簡矣。到今旣知其爲弊此極,則何可無變通乎?自今以後,三軍門寺僧所納之紙,一竝革罷,以其元價,自軍門市貿以用之意,分付,何如?上曰,向來回啓之定以增價,尙以爲未妥,今以革罷爲定,事面甚正大,依此爲之,可也。出擧條在簡曰,時御所及慶熙宮雨漏處修改,以初三日擧行事,啓下矣。動駕隔日,事或非便,初九日卯時爲吉云,以此日時退行,何如?上曰,依爲之。出擧條上曰,政官牌招開政。出榻敎上曰,禮曹判書鄭昌聖許遞。出榻敎命退,諸臣以次退出。
上在昌德宮。停常參·經筵。
洪義榮啓曰,大司憲尹坊,掌令李太亨,持平張志冕牌招啓辭未下,執義洪樂淵,掌令閔彝顯在外,持平韓致應未署經,監察茶時之意,敢啓。傳曰,知道。
李敏采,以都摠府言啓曰,今日入直內三廳武兼禁軍及軍兵等,當爲中日習射,而永祐園親祭齋戒相値,不得爲之之意,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,明日動駕相値,視事頉稟之意,敢啓。傳曰,知道。
傳于李秉模曰,右承旨入侍。
傳于李祖承曰,禮曹諸堂入侍。
傳于李秉模曰,左副承旨入侍。
李敏采,以吏曹言啓曰,受由上京守令,當日下送事,命下矣。順安縣監李英敎,纔已下送,延安府使金宗範,謂有身病,終不下去之意,敢啓。傳曰,雖未知實病之如何,飭敎之下,焉敢若是?更爲申飭,當日內下送後,草記。
李敏采,以吏曹言啓曰,延安府使金宗範終不下去事草記批旨,雖未知實病之如何,飭敎之下,焉敢若是?更爲申飭,當日內下送後,草記事,命下矣。因傳敎,卽爲還官之意,屢度催促,謂以身病沈重,不得下往云。其在事體,誠極未安,本曹請推之外,無他可施之罰,何以爲之?敢稟。傳曰,爲先罷黜,其代口傳差出。
承旨前望單子入之。洪義榮落點。
吏曹口傳政事,以金載久爲延安府使,吳載綗爲林川郡守,李海愚爲寧遠郡守,李命暹爲永平縣令。
兵曹口傳政事,以趙文彦爲訓鍊正,訓鍊正單鄭學畊。
再政。以李身敬爲訓鍊副正。
李敏采啓曰,新除授承旨洪義榮,方在罷散中,何以爲之?敢稟。傳曰,敍用。
以承旨房望,傳于李祖承曰,仍。
傳于李敏采曰,明日出宮門路,以協陽門爲之。
傳于洪仁浩曰,當該中官拿處。
傳于李亨元曰,宣傳官口傳差出。
兵曹口傳政事,以李堯憲爲宣傳官。
李敏采,以兵曹言啓曰,今四月初四日大駕詣永祐園展拜時,右邊捕盜大將徐有大,以禁衛大將隨駕,左邊捕盜大將李漢泰,以禁衛中軍隨駕矣。回鑾間依前例留陣,御營大將李敬懋,姑令權察,何如?傳曰,允。
李敏采啓曰,因兵曹草記,大駕詣永祐園展拜時,右邊捕盜大將〈徐有大〉,以禁衛大將隨駕,左邊捕盜大將李漢泰,以禁衛中軍隨駕,回鑾間留陣,御營大將李敬懋,姑令權察事,允下矣。御營大將李敬懋,卽爲牌招聽傳敎,何如?傳曰,允。
李敏采啓曰,御營大將李敬懋,以左右捕將權察事,纔已出牌矣。隨牌來到闕下,而實病危重,萬無入來聽傳敎之勢云。捕將權察,一時爲急,何以爲之?敢稟。傳曰,令廟堂草記稟處。
兵曹,以元厚鎭爲禁衛中軍。
以慶尙道別武士成萬起等上言,傳于李敏采曰,令兵曹相考文跡,仍具意見,論理草記稟處。
李秉模,以禮曹言啓曰,文孝世子小祥後親臨魂宮墓所時,自上服色,問議于時原任大臣事,命下矣。問議于時原任大臣,則領議政金致仁,判府事徐命善,領敦寧洪樂性,以爲,臣等俄於筵中,已有承詢仰達者,而服制旣以朞年爲定,則服當至朞年而止。廟墓行禮時外,一例從吉,恐似得宜,而臣等素昧禮意,不敢臆對。伏惟上裁云。左議政李在協,以爲,朞年之制旣盡,則服色從吉,禮之大經,而至於三年內廟墓門內則用黲袍,允合情文。況有先朝癸酉已行之例?臣無容更議。伏惟上裁云。右議政兪彦鎬,以爲,乃者禮堂承命,以文孝世子小祥後廟墓動駕時服色常變當否,歷詢諸大臣,至及賤臣,不勝惶愧,而第伏念,今此朞制,體段甚重,似與先朝壬申十一月以後已行之禮,有所差等。然凡服旣定於始制之日,則只當論其一周之限而已,服盡之後,儀文已皆復吉矣。廟墓行祀時,則雖以淡服示變,而至於動駕服色,一依常禮,恐合事宜。伏惟上裁云。領府事鄭存謙,以爲,王朝典禮,事體至重,以臣蒙昧,何敢臆對於俯詢之下,而第念先朝癸酉臨廟行禮時用黲袍,旣有已例。服盡從吉之後,只於廟墓臨奠時,則依癸酉已行之禮,恐爲得宜,惟在詢處。伏惟上裁云。判府事李福源,以爲,禮有嚴截,有宛轉處,哀雖未盡,而服已盡,則變制而從吉,此是嚴截也,祭時服吉,祭後服微吉,漸次卽吉,不忍純變者,此是宛轉也。先正金長生,以爲,朞服祥後,易以素服,如忌日服色,待後日始吉服云。私家通行,多倣此意,至於王朝典禮,未有考據,不敢妄議。戊申已例,亦在喪禮大定之前,未知其時服色之果如何,而以先正之論推之,則祭後微吉之服,似不過終其日而已。事體雖重於他,朞服變除之節,恐無推展加等之道,而臣本昧禮,惟在博詢而處之。伏惟上裁云。判付事金熤,以爲,朞服云者,服盡於朞年之謂也。朞已滿矣,則服已盡矣。服盡之後,則雖於廟墓親臨之時,行禮時外,似合從吉而已,而以臣蒙昧之識,不敢質言仰對於莫重王朝之禮。伏惟上裁云矣。時原任大臣之議如此,上裁,何如?傳曰,朞制旣遵戊申例,則制畢後臨廟·入廟時服色同異,亦當考出遵用,而本曹旣無可據文蹟,至於癸酉服色,本制與今有殊,且値補編禮制之新定,伊時至有旣除還御之特敎,則恐不必援用於今制。若欲臆斷而義起之,臨廟則自出宮時,從常用吉服,但於入廟時,自齋殿改御黲袍。近侍及百官,從上服侍衛仍吉,惟繖扇及掖隷之用靑色,一依諸臣喪擧哀例。至於魂宮內侍墓所守侍墓官以下,當用三年之制,而如分司堂郞及入直諸官,用享官忠義之例,以淺淡服終三年事,分付。李判府議中,引先正說,以祥後易以素服,待後日始吉爲對者,此說誠有所據,而王朝典禮,異於私家,如是則自不無掣肘之端。大祥之禫日,小祥之練日,皆於當日卽吉,而從吉之後,還宮之前,上下皆着黑色團領,只去胸褙,俟還宮時始純吉,以寓不忍遽換之微意,今亦用此例,制畢仍御黑袍,還宮從吉,則似合於王朝禮及先儒說,以此知悉磨鍊。素昧似此禮意,無以自信,發遣郞官,以此草記及批旨,問議于在外儒臣,仍令內閣玉堂,博考可據文蹟以聞,可也。
李秉模,以弘文館言啓曰,本館上番副校理臣金履翼,以御營廳從事官,今日本營上下座起時,晝仕出去之意,敢啓。傳曰,知道。
李敏采,以訓鍊都監言啓曰,今四月初四日永祐園擧動時,依兵曹節目,銅龍門入直禁衛軍,以金虎門軍五十名除出,把摠元啓弘,哨官洪格率領替代,西營入直禁衛軍,以出番軍四十名,哨官姜守性率領替代,還宮後還爲替直,而竝待標信擧行之意,敢啓。傳曰,知道。
李敏采,以禁衛營言啓曰,今四月初四日永祐園擧動時,本營騎士二番鄕軍五哨隨駕事,命下矣。外營各處入直將官·軍兵等,依例除標信出用,銅龍門·西營兩處入直將官軍兵等,依定式待標信出用,而依兵曹節目,以訓鍊都監砲手替把,而還宮後還入直之意,敢啓。傳曰,知道。
李祖承,以成均館言啓曰,臣等伏奉本館草記批旨,馳詣泮宮,他儒生勸入後,仍設食堂,臣等退去之意,敢啓。傳曰,知道。
行判中樞府事金熤箚曰,伏以,臣有區區愚見,敢溷崇聽。昨以泮儒之捲堂,有發論儒生定配之命,儒生事誠非矣,而定配則竊以爲過矣。討復之擧,義理至重,告君之辭,事體莫嚴,而疏錄之混錄列書,殆若古紙之謄傳,事涉欠敬,罪在不誠,則在朝家正士習之道,安得無警飭之罰,以示匪怒之敎也?爲儒生者,不能仰體聖上訓迪之意,乃有此相率勸堂之擧,論其跡則固難免妄率之誅,然竄配,重辟也。苟非罪犯深重,有關法紀,則有不可遽加以是律。蓋搢紳之臣,黎庶之民,章甫之士,朝家所以待之者各有其道,故其所以訓飭懲礪之道,亦各不同。夫所謂停擧也,付黃也,出齋也,此乃儒宮施罰之目,而初不與於有司之勘處,則至於流放之典,尤不宜施之於冠儒服儒之人矣。且見其所懷之書進者,非敢爲護短而遂非也,乃出於同被罰之意,則妄乎云爾,亦不必深誅。噫,君上之一嚬一笑,有足以懲勸一世,則以儒罰而罰儒,亦豈無丕變之效也?伏乞聖明,特垂三思,還寢儒生定配之命,使大聖人擧措,無過不及之失焉。臣不勝祈祝之至。答曰,省箚具悉卿懇。纔從臨殿還內,聞卿箚留院,意謂卿有愼節,箚引阻班之咎,速取原箚來,瞥看辭頭,已覺始料之太相反,還發一噱。甚矣,卿言之迂也。旣曰,儒生事非矣,又曰,定配則過矣,繼云其跡難免妄率之誅,旋云苟非關法紀,則不必遽加是律,卿亦以儒生不以爲是,則何以爲過當乎?犯妄率之誅者,獨不關於法紀乎?且以付黃·出齋等罰,爲可施於此儒,而朝廷之處分也,學宮之私罰也,名目自有別焉。予若巧避薄爾之嫌,創施付出之罰,則卿又必上箚執論曰,以下行任儒之事,夫如是也。冠儒服儒,以儒爲名,雖不率敎不循軌,小過勿問,大罪勿辟,從他放僻,一任其儒言墨行,坐視而不之救。噫,思皇之盛,多吉之美,將於何責成?大抵大官進言,異於言官,卿不聞納約之義乎?當初處分,亶出鎭鬧之擧,行,且弛張,豈無其方,而堂箚·相箚,長第更發,諺所云擧鼗把金,莫適所從者此也。激乎云爾,未見其格也。卿須諒之,自餘介介之蘊,留俟明日面悉。仍傳曰,此批答,遣史官,傳諭于金判府事。
丁未四月初三日卯時,上御重熙堂。右承旨入侍時,右承旨李祖承,記事官金孝建·尹行任·金祖淳,原任直閣鄭東俊,以次進伏訖。上曰,上京守令,皆令當日催促下送事,分付。賤臣承命出傳。命書傳敎曰,大臣聞於今日進箋云,當於熙政堂親受,以此分付。侍衛,只以入直磨鍊,時刻置之事,一體,分付。又命書榻敎曰,上京守令,皆令當日下送。命退,諸臣以次退出。
丁未四月初三日卯時,上御誠正閣。禮房承旨與禮曹判書入侍時,行都承旨李秉模,假注書李德鉉,記事官李相璜·金祖淳,禮曹判書徐有隣,以次進伏訖。上曰,卿等問議于領相後入侍。命退,承史以次退出。
丁未四月初三日午時,上御熙政堂。進箋大臣入侍時,行都承旨李秉模,左承旨李亨元,右承旨李祖承,左副承旨趙衍德,右副承旨洪仁浩,同副承旨李敏采,記事官金孝建,假注書李德鉉,記注官承膺祚,記事官李相璜,原任直閣金憙,檢校直閣徐鼎修,以次進伏訖。引儀,引領議政金致仁,判府事徐命善,領敦寧洪樂性,入行四拜禮。展箋官趙鎭宅·金履成,讀箋官洪義浩·尹行任,以次陞殿。展讀箋文訖。致仁等以次陞殿,進前曰,朝晝異候,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。致仁曰,猥以非分,過蒙曠絶之恩,惶隕震越,罔知攸措。上曰,先卿在矣。樂性曰,如臣無似,猥蒙御製之贊,非分之懼,已無可言。伊時史官之枉臨,宣諭原本,泛然看過,及夫史官之纔返,始覺其尾有御製,惶汗浹背,自訟疎忽之罪矣。上曰,無怪其然矣。命善曰,此生此世,無望一分報效之道,此臣所以日夜感泣,而不能自已者也。上曰,畫像世謂七分之模,而不可畫其精神矣。命善曰,然矣。上曰,丙申以後,耆社甚彬彬矣。來年則李判府事入之云耶?致仁曰,加資爲首知事而入之,甚稀異矣。致仁曰,因政院左右捕將權察事啓辭,有令廟堂草記稟處之命矣。目今捕將通望,無故者,只有禁軍別將申大謙一人,而大謙亦當進陣上,他無變通之道。左捕將李漢泰,禁衛中軍之任,改差,何如?上曰,依爲之。致仁曰,左邊捕盜大將李漢泰,使之兼察右邊捕將事,分付,何如?上曰,依爲之。仁浩曰,左邊捕盜大將李漢泰,右邊捕盜大將兼察事,命下矣。卽爲牌招聽傳敎,何如?上曰,依爲之。出擧條致仁曰,御營大將李敬懋,實病不輕,留陣亦難云。在前如此之時,他大將或中軍,有代領留陣之例矣。今番則何以爲之乎?上曰,他大將兼察,可也。出擧條仁浩曰,御營大將,以他大將兼察事,命下矣。何大將兼察乎?上曰,摠戎使兼察。仁浩曰,摠戎使金持默,御營大將兼察事,命下矣。卽爲牌招聽傳敎,何如?上曰,依爲之。出擧條命退,諸臣以次退出。
丁未四月初三日申時,上御重熙堂。左副承旨入侍時,左副承旨趙衍德,假注書李德鉉,記事官尹行任·李相璜,檢校直閣徐鼎修,以次進伏訖。上命書傳敎曰,觀此時刻磨鍊,前嚴太早,軍兵開東後聚會。又命書傳敎曰,右副承旨許遞,前望單子入之,待下批牌招齋宿。命書榻敎曰,禮曹判書入侍。命書傳敎曰,永平縣令口傳擇差,訓鍊副正亦令口傳差出。近見副正望,時任實職中,已通如李身敬者,無端不擬,事甚礙眼,亦乖常格,申飭,今番則無或如前日之爲。又如分司摠郞,亦豈實職,而兩郞適皆已通人也?撤罷間分司郞官,一依他實職例施行事,分付。又命書傳敎曰,職務相妨時任訓鍊副正改差,移付例銜。旣有大臣筵奏,守令中以別薦除拜人,勿拘,口傳備擬。又命書傳敎曰,浮謗知由,催科善賑,足掩前愆,本邑以道內最尤甚處,方春接濟,難付生手,迎送之際,民邑之受困不少,雲峯前縣監韓光迪罷黜,分揀差代,望筒勿施。非軍務用棍,自在先朝飭令,不啻嚴截,而爲此督糴,遍用棍治,擧措萬萬駭妄,不可以兼管·營將之任,有所曲恕,爲先越俸五等,俾圖懲艾之方。命退,承史以次退出。
上在昌德宮。停常參·經筵。
上詣永祐園。入齋室後,奎章閣·政院·玉堂·藥房·朝廷二品以上·兩司口傳問安。答曰,知道。
親祭罷後,奎章閣·政院·玉堂·藥房·朝廷二品以上·六曹堂上·兩司問安。答曰,知道。
大駕詣永祐園,入齋室後,王大妃殿,惠慶宮,遣承旨問安。答曰,知道。
大駕還宮後,奎章閣·政院·玉堂·藥房·朝廷二品以上·六曹堂上·兩司問安。答曰,知道。
李祖承啓曰,明日常參·經筵,取稟。傳曰,停。
傳于李敏采曰,都承旨馳詣景慕宮,奉審摘奸以來。
以永祐園官員書啓,傳于李祖承曰,考例施賞。
以永祐園守僕·守護軍等書啓,傳于李敏采曰,與京守僕,考例施賞。
傳于李敏采曰,今下上言八十張,各房依例抄啓。
以中部寡女金氏上言,傳于李敏采曰,禮判更問事實草記稟處,俾宮人墨世事蹟,無至湮沒之歸爲可。以此,知悉。
以南部幼學曺振聲妻李氏上言,傳于洪仁浩曰,雖非法典所在,聞甚矜惻。在朝家恤窮之政,小民之似此情境,猶此救助,況宗臣家事乎?分付賑廳,方令優給葬需,俾得營窆,此上言出給。上言婦女,仍以助給形止草記事,一體分付惠廳。
傳于李敏采曰,今日路由館峴,見月覲門外植木,此是人馬路續之地,傍近無人家,守護極難,而無一折損,蓊蔚改觀,年前別定近處民人,使之守護矣。近果連爲修飭而然乎?令兵判招致守護人詳問後,竝與來歷如何,班名有無,付料與否,一體詳問草記。
傳于李敏采曰,當該宣傳官拿處。
傳于李敏采曰,禮曹堂上推考,在外大臣處一體收議。
洪義榮,以禮曹言啓曰,文孝世子小祥後,親臨魂宮墓所時,自上服色,問議于在外大臣處事,命下矣。依下敎,問議于判府事趙璥,則以爲,臣野外退伏之蹤,不敢以大臣自處,莫重典禮,末由仰對,誠不勝惶恐云矣,敢啓。傳曰,知道。
洪仁浩,以兵曹言啓曰,依下敎,隨駕禁軍及駕後禁軍·壯勇衛·武藝別監·內吹·兼內吹·標下軍兵等處,療飢之意,敢啓。傳曰,知道。
洪仁浩,以訓鍊都監言啓曰,依下敎,隨駕將校·軍兵等處,療飢之意,敢啓。傳曰,知道。
李敏采,以禁衛營言啓曰,依下敎,本營兼內吹·槍劍軍及陣上將校·軍兵等處,饒飢之意,敢啓。傳曰,知道。
永祐園親祭敎是時,亞獻官左議政李在協,終獻官右議政兪彦鎬,贊禮禮曹判書徐有隣,典祀官奉常正金復元,園司別檢曺允遂,執禮掌令李太亨,執尊副校理金履翼,大祝待敎尹行任,祝史副修撰趙鎭宅,齋郞修撰洪樂貞,贊者引儀任藗·崔慶鎭,謁者兼引儀鄭桓,假引儀李孝達,贊引假引儀李師益·許㬘,祭監監察金載恒·朴瑞源。
丁未四月初四日寅時,上詣永祐園。擧動入侍時,行都承旨李秉模,左承旨李亨元,右承旨李祖承,左副承旨洪仁浩,右副承旨洪義榮,同副承旨李敏采,記事官金孝建,假注書李德鉉,記事官李相璜·金祖淳,檢校直閣徐鼎修,待敎尹行任,以次侍立訖。上具黑頭冕·黲布戎服,除揷羽,乘輿出賓陽門至明政門。左通禮啓請降輿乘馬。上降輿乘馬。左通禮啓請進發。上進發至安樂峴,命賤臣曰,趙判府事何處祗迎乎?卽爲知入。賤臣承命出問回奏曰,趙判府事,祗迎於自此相去幾十里之地云矣。上曰,聞祗迎於近處云,欣竚倍深,卽來園所之意,注書往諭,可也。賤臣承命馳往傳諭後,還入進伏於永祐園齋殿。上曰,趙判府事入來乎?賤臣曰,傳諭之後,今方入來矣。上命時原任大臣入侍。賤臣承命出,與領議政金致仁,判府事徐命善·李福源·金熤,左議政李在協偕入進伏。上曰,趙判府事想已來到,入侍事,往諭,可也。賤臣承命出,與判府事趙璥偕入進伏訖。璥進前曰,勞動之餘,聖體,若何?上曰,一樣,而卿今日則果大臣矣。致仁曰,向日肅謝,誠善爲之事,而忙忙急急,又出城外,此則誠過矣。上曰,向以此事,言於趙鎭宅矣。果何以爲計耶?璥曰,卜居於京城近處計矣。上曰,豈有不得居於部字內之理耶?璥曰,今日亦不敢以祗迎自處,而欲屛伏田廬則有偃處之罪,欲祗謁路左則有要君之嫌,故不敢祗迎於路左,而伏於稍間處,僅瞻羽旄之美,而少伸耿結之忱矣。不意史官枉臨,溫諭旋降,惶隕之極,義分是懼,冒沒登筵矣。上曰,趙判府事事,何如?福源曰,過矣。熤曰,有所秉執,何云非矣,而變通處不得變通,臣亦以爲過矣。璥曰,擇善則固執,可也。豈有變通也?致仁曰,平安兵使事,欲仰奏而未及矣。上曰,平兵〈使〉事,果何如?命善曰,申飭則可以出肅矣。熤曰,徒流案載於月終文書,臣未知如何矣。福源曰,若見月終文書,則似難安矣。璥曰,一番爲之,則便成前例,不可泛然仰達矣。在協曰,似不見徒流案矣。彦鎬曰,以朝家事體言之,則無不得下送之理矣。親享時至,左通禮詣小次前,啓請行禮。上具翼善冠·黲袍·烏犀帶·白皮靴,盥洗以出,贊禮導上,陞自東階,詣版位北向立。贊禮啓請鞠躬再拜興平身,上鞠躬再拜興平身。贊禮導上,詣尊所西向立,亨元酌酒,祖承,以爵受酒。贊禮導上,詣神位前北向立。贊禮啓請跪,上跪。仁浩奉香盒,義榮奉香爐跪進。贊禮啓請三上香,義榮奠爐于案,祖承,以爵跪進,上執爵獻爵,以爵授祖承,奠于神位前。贊禮啓請俯伏興少退,北向跪,上俯伏興少退,北向跪。大祝進神位之右,東向跪,讀祝文訖。贊禮啓請俯伏興平身,上俯伏興平身,出戶降復位。贊禮導上入小次。亞獻·終獻訖。贊禮啓請出次,上出次。贊禮導上復位,啓請鞠躬,再拜興平身,上鞠躬再拜興平身。贊禮導上詣望瘞位,北向立,大祝奉祝版,燎於坎。贊禮啓請禮畢。左通禮導上還入小次。辭園禮時至,左通禮啓請出次。上仍具翼善冠·黲袍·烏犀帶·白皮靴以出。左右通禮前導,詣辭園位北向立。左通禮啓請鞠躬再拜興平身,上鞠躬再拜興平身。左右通禮導上還至紅門外,啓請乘輿,上乘輿巡山。亨元曰,園官之五日一巡,自有定式,路逕遠近,所當熟知,而今日園司,迂路前導,事甚駭然。本院請推之外,他無可施之罰,何以爲之乎?上曰,推考,可也。出擧條命禮曹判書入侍。賤臣承命出,與徐有隣偕入進前。有隣曰,昨日收議草記批旨,有問議于在外儒臣之命矣。前監役宋煥箕,聖敎旣勤,敷示大臣,已爲稟處,雖未付職,事當一體問議,而自下不敢擅便,敢此仰達矣。上曰,一體問議,可也。出擧條巡山訖。還入小次。還宮時至,左通禮啓請外辦,上改具翼善冠·黑頭冕·黲布戎服,除揷羽以出,至降輿所。左通禮跪啓請降輿乘馬。上降輿乘馬。命自園所洞口,至興仁之門捧上言。駕至東關王廟前。上曰,當歷臨東關王廟,百官行禮,置之。仍詣東關王廟展拜訖。上命書傳敎曰,今日展拜時,兩廟入直官·守僕等,考例承傳或施賞事,分付戶兵曹。由興仁之門至弘化門外。亨元曰,解嚴已下,而鳴鑼號令,不卽擧行。當該宣傳官,所當重勘,而本院請推之外,無他可施之罰,何以爲之乎?上曰,事過後拿處,可也。出擧條自弘化由賓陽門還內。諸臣以次退出。
上在昌德宮。停常參·經筵。
藥房都提調洪樂性,提調徐有隣,副提調李秉模啓曰,祗謁園寢,聖慕克伸,侵早動駕,向晚還宮,伏未審夜間,聖體,若何?今日臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。
洪仁浩啓曰,明日·再明日,國忌齋戒正日,三明日宗廟夏享大祭齋戒相値,視事頉稟之意,敢啓。答曰,知道。
洪仁浩啓曰,明日抄啓文臣親試爲之事,命下矣。處所以何處爲之乎?敢稟。傳曰,便殿爲之。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,卿等旣入來,今日依例來會。
李敏采啓曰,今日次對,諫院無進參之員,事甚未安。傳旨未下外,未肅拜呈告人員,竝卽牌招,兩司長官,當爲進參,大司憲尹坊,一體牌招,何如?傳曰,允。
傳于李亨元曰,大臣·備局堂上引見。
洪仁浩啓曰,吏曹參判沈豐之,除拜後過三日,不爲出肅,依定式推考警責,仍則牌招察任,何如?傳曰,允。
以吏曹參議李集斗牌不進罷職傳旨,傳于洪仁浩曰,只推。
有政。吏批,判書尹蓍東進,參判沈豐之牌不進,參議李集斗牌不進,行都承旨李秉模進。以李敬魯爲工曹正郞,李度文爲刑曹佐郞,金明著爲章陵令,金喜慶爲禮賓主簿,接慰官單李尙度。
兵批,判書金履素病,參判金魯淳病,參議柳誼病,參知李夔入直進,左承旨李亨元進。以趙衍德爲副司直。
傳于李亨元曰,右承旨入侍。
李敏采啓曰,今此京外上言八十張內,七十三張,以猥濫拔去,七張分下各該司次,捧入之意,敢啓。傳曰,知道。
以司諫呂萬永,獻納沈埉,正言閔師宣牌不進罷職傳旨,傳于李亨元曰,只推。
以宣傳官金樂淳·尹頤東拿處傳旨,傳于李亨元曰,分揀。
李祖承,以奎章閣言啓曰,朞制旣遵戊申例,則制畢後臨廟·入廟時,服色異同,亦當考出遵用,而本曹旣無可據文蹟。至於癸酉服色,本制與今有殊,且値補編禮制新定,伊時至有旣制還御之特敎,則恐不必援用於今制。若欲臆斷而義起之,臨廟則自出宮時,從常用吉服,但於入廟時,自齋殿改御黲袍。近侍及百官從上服,侍衛仍吉,惟繖扇及掖隷之用靑色,一依諸臣喪擧哀例。至於魂宮內侍墓所守侍墓官以下,當用三年之制,而如分司堂郞及入直諸官,用享官忠義之例,以淺淡服終三年事,分付。李判府事議中,引先正說,以祥後易以素服,待後日始吉爲對者,此說誠有所據,而王朝典禮,異於私家,如是則自不無掣肘之端。大祥之禫〈日〉,小祥之練日,皆於當日卽吉,而從吉之後,還宮之前,上下皆着黑色團領,只去胸褙,俟還宮時始純吉,以寓不忍遽換之微意,今亦用此例,制畢仍御黑袍,還宮從吉,則似合於王朝禮及先儒說,以此知悉磨鍊。素昧似此禮意,無以自信,發遣郞官,以此草記及批旨,問議于在外儒臣,仍令內閣玉堂,博考可據文蹟以聞可也事,命下矣。臣等齊會本閣,取考歷代典禮,則竝無襯合可據之文,而皇明洪武二十五年懿文太子喪服,齊衰十二日,祭畢釋之,嘉靖二十八年莊敬太子喪服,齊衰十二日而除,皆用以日易月之制,則不可爲傍照之端。第於祭畢釋服之日,無他儀節之所載。且伏念,聖敎中王朝禮,先儒說與今日禮制,似或有間,蓋禫後有吉,練後有祥,則從吉之後,還宮之前,上下服色之具,從微吉,允合情文。乃若無練之朞,餘疚雖無異同,禮節宜有差殊,至於先正之說,在私家則固所通行,在王朝則誠恐掣礙,而莫重典禮,以臣等愚淺之見,何敢容議乎?伏惟上裁。傳曰,禮緣人情,情外之禮,貊道也。王朝私家之殊制,指房朞以下而言,旣服之矣。今欲强別於兩截,則徒見其太穿鑿。文元之說,旣無不可通行之義,我朝已例,亦未必不襯當,所引皇朝典禮,卽易月之制也。此而求漸吉之意,則雖有時代日之明文,可釋卿等之惑。惜乎,泥泥之論,出於內閣稽古之地也。文元說,只云待後日始吉,成文簡·宋文正諸議,各於此一級。盡其月不服華盛,成說也,用麤綿·麤布·黑漆爲帶,宋說也。不用朞制則已,已用之,獨於微吉之節,捨已行之儀,先王之說,而規規於王朝禮三字,萬萬無是義。待在外儒臣議來到,當有指一決定矣。
李祖承,以賑恤廳言啓曰,南部居幼學趙鎭性妻李氏諺書上言判付內,雖非法典所在,聞甚矜惻,在朝家恤窮之政,小民之似此情境,猶且救助,況宗臣家事乎?分付賑廳,方令優給葬需,俾得營窆,此上言出給,上言婦女,仍以助給,形止草記事,一體分付惠廳事,命下矣。果如上言內辭緣,則情境殊甚矜惻,而爲葬需上言,事未前有,擧行之際,不可不審愼。故先問其來歷,仍令本廳吏隷,眼同部屬,往審廣州碑井洞權厝處,則故宗臣茂春君堉妻柳氏,昨年春身故,始則藁葬,今焉土殯,而不得合祔則的實。蓋堉有二子,一則早歿,一則出繼鄕居,又有二女,而亦皆至貧,上言婦女,卽其長女云矣。今此上言,雖曰爲母,至於乞得葬需,大違格例,所當仰請勿施。第柳氏係是有品宗臣之妻,而特下判付,寔出於敦宗之聖意,其在對揚之道,有難膠守常例。前此貧寒宗室子女葬需,以米一石,木二疋,錢四兩定式題給矣。茂春君妻柳氏葬需,比此加數,以米一石,木四疋,錢七兩題給,使之趁卽合祔,上言判付,依下敎出給李氏之意,敢啓。傳曰,知道。
李祖承,以戶曹言啓曰,延豊銅店事草記批旨內,發遣計士摘奸後,更爲草記事,命下矣。定送計士看審,則回報內所謂銅店,本是水鐵店,有略干銅脈,數十鉛軍,自昨年四月至閠七月,採得者,僅爲六百餘斤,而伊後銅脈斷絶,仍爲廢棄云。設店一款,非所可論,置之之意,敢啓。傳曰,卽此可知所聞之不如所見。今以不設店爲定,則雜類之如前逗遛,在所洞禁,嚴飭地方官,俾無得接跡。如是申飭之後,未見有擧行之實效,卿其摘奸,草記論罪,可也。
李祖承,以成均館言啓曰,臣聞居齋儒生等,今日朝食堂,有捲堂之擧,馳詣泮宮,招致諸生,問其所由,則諸生等書進所懷,以爲,臣等頃於二月捲堂時,因他儒生勸入之聖敎,次次流入矣。其後齋任,謂以雖曰奉承,有乖廉防,分等論罰,至於百餘人之多,臣等亦在出齋中矣。今月初二日夕食堂勸入時,本館堂上,依前規解薄罰勸入,而臣等屢次引義,末乃入堂,蓋緣聖敎鄭重,分義惶悚之致也。昨日動駕時,相率祗迎於門外矣。夕時,方外儒生金鍾和,忽然入來,使守僕送言曰,齋任之所黜齋者,堂上雖解罰,豈可無端入來?且於他儒生勸入之時,曾前久居齋之生,遽然入堂,大關廉隅,事當引嫌自處云云。故臣等其在自靖之義,不可恬然,果各自處,則金鍾和偃然受之。其中一人,則又爲擅自出齋。至於今朝,替行聖廟修掃之任,不通齋中,仍卽催擊捲堂食鼓。蓋施罰之規,齋任班首之外,非一儒生之所可擅行,而臣等旣彼人言,或在出齋,或在自處,則雖欲入堂,其勢末由,惶悚之極,不知所籲,恭俟處分云矣。臣以聖廟捲堂,事體至重,卽爲還入之意,屢屢開諭,多般勸入,而諸生等終不回聽,何以爲之?敢啓。傳曰,泮中事誠寒心。濟濟黌舍,作一鬨場,寧靖無期,棼糅轉甚,不可使聞於方外。齋儒金鍾和事,極爲妄錯。非齋任非班首,元不得施罰云爾,則乃敢挺身入泮,擅行此無於前之怪擧,以至迫黜居齋諸生者,不可但以駭然言,爲先勿限年停擧。彼旣替行掃役,催擊食鼓,居齋生之相率捲堂,處義似出不得已。卿其卽爲勸入,仍設食堂後,草記。若或遲滯,自卿難免重勘,以此知悉擧行,可也。
李祖承,以成均館言啓曰,因本館草記。答曰,泮中事誠寒心,濟濟黌舍,作一鬨場,寧靖無期,棼糅轉甚,不可使聞於方外。齋儒金鍾和事,極爲妄錯。非齋任非班首,元不得施罰云爾,則乃敢挺身入泮,擅行此無於前之怪擧,以至迫黜居齋諸生者,不可但以駭然言,爲先勿限年停擧。彼旣替行掃役,催擊食鼓,居齋生之相率捲堂,處義似出不得已。卿其卽爲勸入,仍設食堂後,草記。若遲滯,自卿難免重勘,以此知悉擧行可也事,命下矣。臣謹依聖敎,招致捲堂諸生,以批旨內辭意,一一宣諭,仍爲勸入,則諸生等以爲,聖敎之下,不敢膠守微見,謹當還入云,故仍設食堂,臣則退去之意,敢啓。傳曰,知道。
洪仁浩,以弘文館言啓曰,因禮曹草記,文孝世子小祥日服色一節,有自本館博考以聞之命。臣等素矒禮學,且蔑典故,雖未能明白考據,仰塞聖旨,而謹按先正臣文簡公成渾之言,有曰朞喪除服,亦盡其月,不服華盛,其與先正臣文元公金長生所云,待後日,始吉服者,其從厚之意,尤有加焉。蓋禮制有限,雖已除服,餘哀未盡,不忍遽吉,有此盡其月之說,而此特以私家禮言之耳。至若王朝之禮,截然有限,與私家固不同,而第伏念,朞而服除,禮意雖嚴,朞之日,卽是朞日也。雖以士庶家言之,忌日行祭後,終其日不用華盛之服。今此批旨中,還宮前後服色,雖有微吉純吉之分,當日之內,服色之遽從純吉,其爲聖心之增疚,臣民之餘恫,必有所不能自已者矣。臣等膚淺之見,竊以爲,參用先正之論,以微吉之服終其日,恐不至大乖禮意,而此非證古之的見,自歸循情之臆對,誠不勝惶恧之至,敢啓。傳曰,在論思之地,得顧問之禮,可謂近來第一喜事。爲爾等嘉尙也。
李祖承,以備邊司言啓曰,本司武郞廳李默運,奔走勤仕,已滿十五朔,依例六品遷轉事,捧承傳施行,何如?傳曰,允。
洪義榮,以〈義〉禁府言啓曰,全羅前水使許任拿問定罪事,傳旨,啓下矣。許任時在任所云,依例發遣府都事,交龜後拿來,何如?傳曰,設賑之時,廚傳有弊,宣傳官都事,待交龜上來,到城外奪符拿來,可也。
洪義榮,以義禁府言啓曰,全羅監司沈頤之狀啓據刑曹粘目內,綾州牧使林重遠移本府處之事,允下矣。林重遠時在任所云,依例發遣府羅將拿來,何如?傳曰,允。
洪義榮,以義禁府言啓曰,因刑曹啓辭,京畿衿川居李信祜擊錚於衛外,而曾經朝官,令義禁府擧行事,允下矣。李信祜今方待命,卽爲拿囚之意,敢啓。傳曰,知道。
洪義榮,以刑曹言啓曰,昨日動駕時,京畿衿川居李信祜,擊錚於衛外,而信祜係是曾經朝官,令義禁府擧行,何如?傳曰,允。
洪義榮,以刑曹言啓曰,昨日動駕時,黃海道平山居幼學蔡正坤,擊錚於衛外,故取考其原情,則以爲,其父光鼎爲本府使鄭景曾搆捏,稱以鄕戰,刑配和順縣,今已三年矣。同謫人閔徵漢,昨年十月,幸蒙恩放,渠父旣與之同罪,則宜蒙同放。且上年鄭景曾子宅鎭之上言,以渠祖柱石改名,以柱宇,謂之鄕戰魁首杖死官庭云,而渠祖柱石,未曾投跡校院,七十考終,其他架鑿之說,無非誣罔。乞察其祖·其父受誣之狀,使其父生還云矣。取考曹上配案,則光鼎,以要專鄕權,潛爲別會,任自墨名,互相攻斥,莫重校宮,作一鬪場之罪,至被定配之律。鄕戰一事,邦禁至嚴,則敢以閔徵漢之蒙放,肆然藉口,有此呼籲者,事極無嚴,原情勿施,何如?傳曰,允。
洪義榮,以刑曹言啓曰,昨日動駕時,京畿楊州居幼學金信潮,擊錚於衛外,故取考原情。則以爲,其父天欽,六年居謫,屢蒙放送之典,而該曹不卽行會,尙未見放。伏乞特降宥還云矣。其父天欽,身居首善之地,不參討逆之疏,非但多士之所共憤,至發臺臣之論啓,則難免護逆之罪,而島配未幾,特旨出陸,論其罪犯,實爲末減,不思訟罪感恩,乃敢縱子呼籲,至再至三,誠極痛駭。原情勿施,不可以事係四件,每每曲恕其猥濫之罪,照法勘處,何如?傳曰,依前下敎,斯速放送,可也。
洪義榮,以刑曹言啓曰,昨日動駕時,京畿楊州居忠翊衛李興武,擊錚於衛外,故取考其原情。則以爲,其父震蕃,乙亥年,本牧所在田畓,買得於韓昌郁,無弊耕食矣。今二月,韓姓兩班之一家,以其田畓,謂之祭位畓,推納文券,故其父以不給本價,白地橫奪爲言,則韓姓兩班,稱以詬辱,構呈營本官,牢囚州獄,嚴刑定配於金城,而姑未發配。乞令放釋云矣。渠旣見落畓訟,又辱士夫,則營邑決處,必有所據,而況諱其已故之母?要作減配之階,畢竟現露,行將赴配,則又復漫漶事實,肆然鳴金於警蹕之路者,萬萬痛惡。原情勿施,猥濫之罪,自臣曹懲治,何如?傳曰,係是四件,分揀放送。分付該道,斯速決處,可也。
洪義榮,以刑曹言啓曰,昨日動駕時,京畿仁川居業儒鄭殷達,擊錚於衛外,故取考原情。則以爲,其父翀良,甲辰定配巨濟,乙巳遇赦蒙宥,而因秋曹之覆啓,尙今仍配。乞令放釋云矣。翀良·以謙賊孽屬,出沒京鄕,密傳書札,踰越防守,論其負犯,罪固罔赦,流配絶島,猶屬末勘,故乙巳赦典,臣曹覆難者,實出於嚴隄防杜後弊之意,而乃敢以蒙宥未放等說,肆然瀆擾者,萬萬痛惡。原情勿施,其猥越之罪,照法嚴勘,何如?傳曰,事係爲父,分揀放送。本事亦非罔赦,無他隱情,鄭翀良,依前下敎,放送,可也。
洪義榮,以刑曹言啓曰,昨日動駕時,黃海道松禾居幼學沈濤海,擊錚於衛外,故取考其原情。則以爲,渠以靑城伯安定公德符十六代孫,世世冠冕,而寓居松禾者,今三代矣。千萬意外,忽地捉入曰,汝之五寸姪五人,竝定軍額,役價斯速備納云,答以竝皆渙散,則重棍督徵於渠。伏乞特爲頉下云矣。近來遐俗頑濫,少無嚴畏之心,輒思僥倖之計,猥越之籲,瑣屑之請,首尾相接,殆無虛月,揆以民習,萬萬痛惡。此等無嚴之類,決不可尋常處之,原情勿施,其罪狀,自臣曹照法嚴勘,何如?傳曰,允。
洪義榮,以刑曹言啓曰,昨日動駕時,京畿仁川居閑良河龍碧,擊錚於衛外,故取考其原情。則以爲,其祖鶴鳴,上年夏間,見聞綱常悖逆之變,不可掩置,告于營門,則捉囚府獄,而鶴鳴年過七十,朝夕難支。乞令放送云矣。鶴鳴文案,不在臣曹,雖未詳所告之爲何,而在渠道理,只當恭俟究竟,乃復縱孫瀆擾,不可以事係四件,循例捧供,原情勿施,何如?傳曰,允。
洪義榮,以刑曹言啓曰,昨日動駕時,北部居童蒙張殷錫,擊錚於衛外,故取考其原情。則以爲,其父運昌,以馬牌圖出,爲日次罪人。蓋其初頭捧供時,不知何許者,與朴廷臣,附耳何等說話矣。及其納供也,廷臣以給賂其父樣納供,而其父不忍其苦肉,亦怯於威脅,難與爭質,有口含糊,厥後採問,則〈其〉所爲附耳者,卽宗親府書吏千龍世也。龍世則囑廷臣,囑廷臣者誰耶?且以公事言之,宗親府果是出給,而龍世乃聽令擧行者也。掩匿公事出處,只罪其父。伏乞嚴覈龍世,廷臣令其父分揀放送云矣。運昌子晚興,曾以此事,擊錚或上言,而連以猥濫勿施矣。今忽以前供所無之千龍世囑托等說,又縱其稚子,迭相呼籲,誠極痛惡。原情勿施,其罪狀,所當考律懲治,而殷錫年纔十一,置之,何如?傳曰,允。
洪義榮,以刑曹言啓曰,昨日動駕時,慶尙道長鬐居許召史爲其夫李景學定配請放,擊錚於衛外,所當捧供以入,而前月,許召史已爲擊錚,故考其原情。則以爲,本縣縣監黃翼振,以前官張濟斗之自費錢牟,暗歸私橐,甚至船運以去,故邑民,與其夫李景學,齊往執留黃翼振,以奪取歸裝報營流配云,而其餘偸食災結等事,竝請嚴勘,故臣曹覆啓內,取考曹上配案。則其夫李景學,昨年四月,以做出虛無不根之說,搆捏土主,誣呈議送罪,自嶺營流配矣。以渠原情辭意參之,道臣決處事不近理,語皆蔑分,凡所歷陳其不法諸條,適足自證其奪取歸裝。近來遐民愚頑,不知構陷土主之爲罪者,轉相成習,故照律而不少懲畏,縱妻而又復冒濫,滿紙誣捏,至請嚴勘,寧有如許事體?不可以四件內事,循例聽理。許召史原情,勿施,自臣曹懲治事蒙允後,只施杖罰,申飭放送,則在渠道理,固當懲畏之不暇,而未滿一朔,又復謄上故紙,以冀一得僥倖者,大關紀綱,誠極痛駭。此等無嚴之類,不可以事係爲夫,每每曲恕。原情勿施,考律嚴勘,何如?傳曰,苟有可冤之事,則爲夫屢籲,豈至勘配?然渠夫所爲,旣干侵犯土主之律,無論前倅黃翼振之曲直,其在重風敎正民習之道,不可以呼籲,有所曲恕。更勿煩聒之意,捧侤音逐送本邑,可也。
洪義榮,以刑曹言啓曰,昨日動駕時,殺獄罪人鄭盤奉妻東部居金召史,擊錚於衛外,故取考其原情。則以爲,黃興坤,卽渠再從娚,而以無倫悖惡之人,見渠年少之姿,時時嬉笑,故每每切責,則反爲含嫌,以無根不美之事,構誣恐喝,渠夫往懸房,突入渠爛宿之所,再三犯手,便成戰場,而渠夫入來切責,則興坤佯爲大醉,顚仆之際,背部有傷處,因其宿病,呻吟五六日差復矣。更得重病,大痛四五日,仍爲不救,興坤之妻,發狀成獄,及其檢屍也,渠夫以至親犯倫紀之擧,不忍向人說道,卽以胡辭納招,本曹刑訊之下,不忍其酷,以拳毆數三次樣承款,而老母年今八十,病臥臨命。乞令生出獄門云矣。鄭盤奉之打殺黃興坤節次,初覆檢及會推時,不待嚴問,渠自直吐,故至請結案矣。有各具意見稟處之命,判書臣鄭昌聖,請依前啓決案施行,參判臣尹承烈,參議臣金履禧,以爲傷處極其狼藉,盤奉亦已款服,則其爲正犯,斷無他疑,但金光得助虐踢頤之說,旣發於屍親呈狀,而光得在逃,則頷頦之踢,雖無檢痕,未捕之前,據然決案者,殊欠重獄體之道云。判付內,依筵敎待金光得就囚,一番辨質後,仍具意見論理稟處事,有命矣。此獄決案,雖待光得之就捕,盤奉所供,旣稱失錢之祟,則金女之忽創諸招所無之說,以構興坤當死之罪,又稱因病致死,以掩被打形跡者,萬萬痛駭。不可以事係四件,循例捧供,原情勿施,情雖出於爲夫,語實涉於傷倫,自臣曹懲治,何如?傳曰,光得尙不捉囚,以致元犯之不生不滅,將使瘐斃獄中,各別嚴飭,刻期捉納。如是則究竟無日,萬一愆期,捕將自本曹草記論罪,可也。
禁府啓目,全州判官李宜耆原情云云。問目內辭緣,泛稱遲晚,刑推得情,何如?判付啓,潭倅段,繡單論列多端,而爰辭俱有似然之勢,米代租一事外,不可專諉之窘遁,而此囚則諸條所對,文飾太過,淑問之下,焉敢若是放恣乎?加作米價事,縱謂之邑例,賑穀不實事,敢以參互二字,爲禦人之計,又敢以終當盡歸之說,漫漶納招。卽此一款,焉逭重罪?所謂參互云云,何異於偸鈴掩耳?連三等純牟分饋,繡啓明白兺不喩,牟是自備而虛殼也,租是願納而精好也。給牟不給租,乃以半成塵土之陳牟,諉之竝食糠粃之良資。大抵牟之爲穀,素稱有益於救荒,而此邑則官給化蝶之物,民作喂馬之需,此非牟,卽塵土也。何不刮各庫之積塵,聚一境之腐土,量斛充包,名之曰牟,以塞自備之名乎?又所謂終當云云,眞所謂以鎌遮眼。渠若眞有從後純給租之本意,則理宜間間雜用於前巡。藉使事勢適會,有不得不然者,今於已遞之後,下此不近理之說者,何其太無嚴?此外聽訟差任等事,繡啓雖無指的,渠供亦不首實,曰有曰無,元無皁白,渠之所爲,節節痛駭。以此判付,待明朝開坐,嚴問捧口招。若不直招,當加刑得情,以謝南民,此意添問目取招。雖以繡衣言之,以事異公賑,不必深責爲說者,難免巽軟,當該御史沈晉賢,從重推考。營下之邑,民飢至此,分等之降置,意似出於捨近,疪政之容護,罪實在於同浴。特畀之後,不思圖報,自常目之地,任他乃爾。遠外邑鎭,雖使捐瘠載路,無怪乎莫我知也?當該監司沈頤之,不可無處分,而欲觀此囚更招,右項諸條,擬令此道伯按査,待如何究竟當處分,先以此意,令廟堂行會該道。
又啓目,潭陽前府使洪配浩原情云云。傳旨問目內辭緣,泛稱遲晚,刑推得情,何如?判付啓,傳曰,諸條所對,不無條理。大抵出於昏憒不事事之致,其中一二段,或事勢似然,責在上營,未可專謂之渠罪。以此以彼,不可白放,而年限不遠,何足深責?明日開坐時,照律以聞。
又啓目,粘慶尙監司啓本,海南前縣令閔心爀査啓云云。以査啓觀,心爀之當初報狀中,雖無設粥之語,以依前分賑,糢糊說去,故道臣認以設粥,依例轉聞,致此相左之端。報營之不能明白,固是心爀昏劣之致,而道臣之循例狀聞,亦係不察,當該道臣,推考警責。至於初不給醬,而至以式例外加給二合樣,丁寧納招者,不但本罪之極爲無據,欺罔納招之狀,尤涉痛惡。所當更請拿覈,而因判付已爲發配,上裁,何如?判付啓,傳曰,本府回啓跋辭,有莫曉處。當該堂上推考,更爲稟處。
刑曹啓目,擊錚人李顯光原情云云。所供如此,上裁,何如?啓,傳曰,議處。
吏曹參判沈豐之疏曰,伏以,園寢展謁,聖慕克伸,鑾蹕穩旋,群情胥悅。仍伏念,臣於銓職,不可復玷,已悉於前後之章,而每一思惟,寢夢猶噩。去就二字,初非可論,而且臣與本曹判書臣尹蓍東,有姻婭應避之嫌,揆以法典,自在當遞,嚴召荐降,隨詣陳懇。伏乞聖慈,俯垂諒察,亟命鐫削臣職名,以幸公私,不勝大願。答曰,省疏具悉。疏辭下該曹稟處。
丁未四月初五日卯時,上御重熙堂。右承旨與開城留守入侍時,右承旨李祖承,假注書李德鉉,記事官李相璜·金祖淳,開城留守李性源,以次進伏訖。上命書傳敎曰,政官牌招開政。命書榻敎曰,抄啓文臣親試,明日爲之。又命書榻敎曰,惠慶宮進服加減歸脾湯,今姑停止,加味香橘飮一貼式,自今日煎入。出榻敎命退,承史以次退出。
丁未四月初五日辰時,上御熙政堂。大臣·備局堂上引見入侍時,左承旨李亨元,假注書李德鉉,記事官李相璜·金祖淳,右議政兪彦鎬,左參贊金魯鎭,行副司直鄭昌聖,開城留守李性源,行副司直徐有寧,兵曹判書金履素,行司直徐有慶,戶曹判書李在簡,行副司直李柱國,漢城判尹鄭昌順,吏曹判書尹蓍東,刑曹判書李崇祜,行副司直徐有大,行副司直洪秀輔,漢城右尹金持默,持平張至冕,副校理洪義浩,以次進伏訖。彦鎬曰,朝晝異候,聖體,若何?上曰,一樣矣。彦鎬曰,王大妃殿氣候,何如?上曰,一樣矣。彦鎬曰,惠慶宮氣候,若何?上曰,一樣矣。彦鎬曰,此東萊府使李敬一狀啓也。以爲,關白身死,告訃後,送譯官問慰,已有前例。弔慰譯官堂上堂下各一員,預爲差出,待裁判差倭出來,卽爲渡海事,請令廟堂稟處矣。依狀請先爲差出,以待之意,分付該曹·該院,何如?上曰,依爲之。出擧條彦鎬曰,臣粵自春宮侍講之初,欽仰睿學之高明,識解之超詣,盛德大業之所至,有不可量。及夫臨御以來,其於大義理·大政令,所以立經陳紀者,磊落·光明,人皆拭目,史不勝書,三代之治,指日可待,而一年二年,無進有退,治不徯志,每發中朝之嘆,事不如初,多爲有識之憂,其故何哉?斯莫非有君無臣不能導揚之致,而抑亦聖躬之自反,豈無所以哉?古語曰,知之非難,行之爲難,行之非難,久之爲難,久之非難,終之爲難,所謂行之·久之·終之,非誠實則不可爲,故其難如是也。竊覸殿下,天資過於明睿,凡於天人性命之原,義理可否之際,所以劈破其界分,剖柝其情微者,如燭照數計,靡有遺蘊,殿下之於知,可謂盡矣。以是而措諸事爲,何患夫德之不修,治之不成,而其不能然者,臣愚死罪,竊以爲,殿下之行處,不能與知處齊到之故也。夫知而不能行,行而不能久,久而不能終,以其省察之工,踐履之力,未到十分誠實地頭,故表裏不能無間,始終不能如一,而所以致此者,亦只是己私之未盡剋去而然耳。噫,一念誠僞之間,一事公私之際,符驗之著,有不可揜動於幾微之間,而應於千里之外,苟不以實,則言而不見信,令而不見從,恩而不知感,威而不知懼,此其理勢之所必至也。以殿下明聖,歷覽千古已然之迹,亦何待臣言而知其所以然也?知得如此是病,便不如此是藥。惟願堅豎聖志,實踐其知,如古人所云,出言必顧其行,作事必謀其始,常德必固其持,則全體大用之學,悠久光大之業,不假外求矣。乞留睿念焉。上曰,卿言甚好,當體念。出擧條彦鎬曰,人主不能以一己之聰明,管攝天下之事務,故設官分職,以授其事,耕織之間,各有攸當,刖瞽之賤,亦効其能,職不相越,事得以濟,此所以臣勞於下,君逸於上也。今也則不然,百官·庶僚,莫敢以見職自居,莫不以推諉爲事,可否之爭難,姑捨無論,尋常之擧行,亦煩稟裁。蓋以至明在上,而莫逃姸醜,嚴威當前,而先懷縮怯而然耳。於是乎,委靡因循,百度廢弛,則不得不仰費聖慮,親勞細務,日昃不遑,夜分忘疲,此非但有違於古聖王節宣之道,今以至尊而下行大臣之事,以大臣而下行庶僚之事,以庶僚而下行吏隷之事,甚非所以尊體統而示四方也。此莫非群下不能事事之致,然苟能取其所長,任之勿疑,使之各適,則亦豈無相須共濟之益哉?伏願殿下,勿以獨運爲摠攬,必以衆善爲己用,使之各任其職,以責厥成,則保嗇精神之方,提挈綱維之道,兩有所益矣。惟聖明加意焉。上曰,此言尤好。另當體念矣。出擧條彦鎬曰,古人曰,世間甚事,不因忙後錯了,忙後之錯,匹庶猶當知戒,況君師之地乎?然而自古聰明睿知之主,率不免有是病,何也?英銳之過,則見事無難,勤勵之至,則求效太速,其在己也如此,故其責人也亦如此耳。惟我殿下,學問高明,其於涵養省察之道,固已講之熟矣,而凡係施措之際,每多急迫之患。竊覸聖意以爲,習俗委靡,庶事頹廢,思有以振刷而矯革之也。然其所以如此者,欲其事之亟成也,而反有欲速不達之弊,欲其令之無滯也,而徒爲傷威毁重之歸。況事有緩急之序,才有敏鈍之限,固不可責其所不及,而强其所不能。顧今聖明在上,勵精圖治,凡厥在位,莫不震攝奔走,孰敢萌怠忽之念?而以其素所縮怯之心,卒當不時催督之命,眩於擧行,迫於程限,擧措忙亂,觀瞻有駭。此豈治世雍容整暇優游不迫之氣像哉?是以振紀綱者,殆近於督責,尊體統者,反歸於屑越,於事毫無實益,而所關實非細故。伏願繼自今始,益加存養之工,務祛嚴急之政焉。上曰,卿言亦好矣。當留意矣。出擧條彦鎬曰,君臣父子,有主義·主恩之殊,故其事之也,又有有犯·無犯,有方·無方之別,卽此而可見君親之際,理一分殊之實也。及夫後世,臣道日卑,君道日亢,則在下者專以子之道事其君,在上者亦以子之道責其臣。於是乎,唯諾趨走之不暇,而凡其進退·語默·可否·從違之間,莫克守義自伸。惟上之所令曰,此君令臣恭之義也。習俗之所漸染,耳目之所慣熟,輾轉膠固,以至近日,而便成一副規模,莫之可救矣。嗚呼,目今世道之壞喪,士趨之汚下,朝廷之不尊,人心之不服,何爲而然也?責難·陳善之義廢,而順旨阿容之習成,嚴畏分義之心重,而敦尙名節之意輕故也。是皆群下之過,而亦其所由來漸矣。必須丕變此俗,俾爲士大夫者,皆知正己以事君之道,而一祛其徇利忘義之風,然後始可以爲國也。深望殿下留意矯革,毋以婦·寺之忠爲忠,毋以姑息之愛爲愛,取其可畏而不取其可悅,求其輔己而不求其適己,亟恢虛受之量,以長其犯顔敢諫之氣,務盡優容之方,以養其廉潔信讓之操焉。上曰,卿言好矣。當留意。出擧條彦鎬曰,討復一事,實爲目下第一義理,此而不得請則國不得爲國,人不得爲人矣。噫,世變無窮,亂逆層生,復·謙之凶,亘古所無,而匡運之變,次第迭出,主勢之孤危,國事之岌嶪,日甚一日,思之懍然。此無他,亂本未祛,憂虞自在故耳。臣向於藩任辭陛之日,略有所提達。八行半刀割嗚呼,昨年夏秋之變,尙忍言哉?人心之痛冤彌切,國言之喧騰如沸,今日北面於殿下者,不思所以窮覈嚴討,甘戴一天,則是無一分秉彝之天者也。前後廷臣之沬血仰請也,聖批輒以無的爲敎。苟如是也,則慈敎累十百言,豈如是丁寧明白,而末端形跡畢露之敎,又何所指歟?假使無的,凡覈實之道,不可以無的而仍置,必也因跡而鉤情,由微而究顯。今欲求其端緖,則醫人可問也,乳媼可問也。如是盤誥之際,暗地凶謀,亦豈無次第自綻之理?而又況宇鎭招中,群不逞三字,必有所指的之人,此尤不可不到底究問,以鋤其溫釀糾結之窩窟根柢也。伏願深量經權之宜,以除厲階。二字刀削亟降究覈之命,以討君讎國賊,永祛宗社之憂,夬洩神人之憤焉。上曰,前此言之已罄矣。出擧條彦鎬曰,臣在西藩時,得見修撰沈樂洙疏本,竊有所駭惑者,蓋其疏雖出於嚴懲討之義,而遣辭之際,隱映慌惚,不但止於一二句之乖當而已。至如朝廷之上,漢賊莫分,搢紳之間,忠逆相混等語,殆若驅一世而歸諸爲賊爲逆之科。三司告君之辭,固當明白剴切,而乃反囫圇疑眩,其有情與無情,不必苛論,而其在糾正之道,不可以事屬旣往置而不論。前修撰沈樂洙,罷職,何如?上曰,已甚則亂。於此人,旣有辛丑處分,今又處分,便不新新,而其疏中漢賊莫分,忠逆相混等說,難免乙昧之歸,所請是矣。依爲之。出擧條有隣曰,月前京畿道臣,以楊州牧使尹行元常賑·摠戎兩廳錢請得添還事,有所陳達,而竝請各該廳稟處,已爲蒙允矣。本州以陵園奉安之地,朝家之軫念民隱,與他自別。曾於甲辰春,因牧使金鍾秀所請,常賑穀添還次,小米一千石許劃,而米則難辨,以代錢三千兩上下,及其秋成,以本色準數還捧。目今本州形勢,不下甲辰,前後施恤,宜無異同,依已例以錢區劃後,米錢間待秋還捧,似合事宜,依所請許施,何如?上曰,依爲之。出擧條在簡曰,京畿監司徐有防,以道內尤甚邑餉廳屯稅之最被災處量宜許減之意,請令該廳稟處矣。餉廳屯稅,一自甲申,折衷豐凶,以其中年,摠定式施行者,法意有在。且丙午各屯稅納,幾盡磨勘,道臣雖以尤甚邑,有此陳請,定式中許減,有關後弊,今姑置之,何如?上曰,往復相議,從便爲之,可也?出擧條蓍東曰,去十二月二十四日右副承旨入侍時,禮曹判書徐有隣所啓,園號革罷,守奉官區處之節,令該曹擧行,何如?上曰,依爲之事,命下矣。本園旣已降號,則兩守奉官,當有移遷之道,何以爲之乎?敢稟。上曰,品數問于領相,待窠區處,可也。蓍東曰,頃以此事,言于領議政金致仁,則以爲,無端罷散,不可不卽爲區處,而旣無勞勩,不必陞敍,參奉·守奉官中,待窠調用事,陳達爲好云,故敢此仰達矣。上曰,依爲之。蓍東曰,調用後前仕,則使之通計,何如?上曰,依爲之。出擧條有隣曰,文禧廟祭享時,曾經春桂坊人員,以衰服之異於冠帶,雖無職名,從便進參矣。自小祥日,當釋衰服,服官帶,而無職名則事甚掣礙。曾經春桂坊無職名人員,小祥前一日,令該曹口傳付軍職,使之進參,仍於其後祭享進參時,無職名則言送該曹,依此施行,何如?上曰,依爲之。出擧條至冕曰,臣姿性庸鈍,言議巽軟,淸朝言責,本不近似,而往在昨冬,適叨見職,猥隨同臺,獲登前席,而長官做錯,至於引避而蒙允。諸僚擧措,未免或留而或出,筵奏箚論,迭出玉署,臣亦被論中一耳。追惟至今,慙恧如昨,豈或以時日稍久,乃敢爲冒玷之計。而且以禮堂·銓長發啓事,伊後聖敎,至嚴且截,臣於是尤不勝惶惑之至。夫挺身肆擬,情莫掩於顧瞻,循例呈單,罪不止於微眚,故公議所激,果有論啓,而只緣臣言辭反欠於別白,論勘自失於輕重,荐被嚴敎,竟至譴罷,尙今愧恧,如負大何。由前則擧措乖當,以至見輕於同朝,由後則誠意淺薄,不能見孚於君父。以此以彼,鐵限在前,而適値動駕之在卽,急於義分之粗伸,章皇肅命,冒沒陪班,而因仍蹲據,有靦面目。昨又日暮,今始來避,揆以臺體,所失尤大。請命遞斥臣職。上曰,勿辭。左承旨李亨元曰,持平張至冕一日再啓煩瀆,退待物論矣。上曰,知道。出擧條命退,諸臣以次退出。
丁未四月初五日巳時,上御重熙堂。承旨入侍時,右承旨李祖承,假注書李德鉉,記事官尹行任·金祖淳,檢校直閣徐鼎修,以次進〈伏〉訖。上曰,弘文館博考草記催促。賤臣承命出,持入進伏。上曰,草記中論己酉已例,而以伊時諸臣,罷祭後卽吉爲請云,於何見之而書之耶?問于玉堂,可也。賤臣回奏曰,問于玉堂,則以爲,見於禮曹謄錄而書之云矣。上命入禮曹謄錄,覽訖。上曰,此乃喪禮未備之時也。此句絶太沒着落,不可謂之勝於內閣,此句絶拔之,正書入之事,分付,可也。命退,諸臣以次退出。
上在昌德宮。停常參·經筵。
李亨元啓曰,摠戎中軍有窠,今過三日,尙不出代,事甚未安。當該摠戎使,推考警責,何如?傳曰,允。
洪仁浩啓曰,抄啓文臣課講時,何承旨進去乎?敢稟。傳曰,左承旨進去。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,持平張至冕引避退待,已至經宿,尙不處置,事甚未安。除在外·未肅拜未署經外,掌令李太亨,卽爲牌招,以爲處置之地,何如?傳曰,允。
洪仁浩啓曰,大司憲尹坊未肅拜,執義洪樂淵,掌令閔彝顯在外,掌令李太亨牌不進,持平張至冕引避退待,持平韓致應未署經,監察茶時之意,敢啓。傳曰,知道。
承旨前望單子入之。沈豐之·洪文泳落點。
兵曹口傳政事,以李秉模爲副司直。
傳于洪仁浩曰,差祭承旨許遞,前望單子入之,待下批牌招察任。
承旨前望單子入之。曺允大落點。
洪仁浩啓曰,事變假注書金和鍾,身病猝重,勢難察任,今姑改差,何如?傳曰,允。
傳于洪仁浩曰,發遣吏郞,諸執事,淸齋與否,摘奸以來。
傳于洪仁浩曰,坐直承旨入侍。
洪仁浩,以戶曹言啓曰,卽接內需司所報,則元嬪宮與墓,季朔看審時,簾帳鋪陳等有頉處,報戶曹事,判下云矣。內而禮曹關文,外而畿伯狀聞外,元無自本曹擧行之例,何以爲之?敢稟。傳曰,令禮曹稟處。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
刑曹啓目,粘連長鬐縣殺獄罪人張小斤,獄體旣係重大,微見不敢遽斷,上裁,何如?判付啓,因其檢案之未瑩,以致獄情之愈惑。觀卿回啓跋辭,亦以勘配之汗良,爲此獄先犯,而及其結語,乃以七年同推之一朝換定,執爲持難之端,此言亦無怪矣。如是相持,徒傷事體。初欲更令道伯親執詳査,期得十分情實而反覆思之,今雖十思百思,勢將轉入三眛。然則在配之汗良,停推之小斤生,不得決死不以罪。以一事,畢竟兩人倂命,則甚乖審克之政兺不喩,更取査啓,考見跋語,道伯所謂孟三常時抱病,致此殺變,在兩人誠爲不幸云者,又豈非起疑處乎?道狀曹啓前後爲十餘度,更査,決知歸於無實。疑輕之典,捨此獄奚爲?長鬐縣殺獄罪人張小斤,令道臣嚴刑減死定配事,分付。
刑曹啓目,罪人鄭尙郁,連加嚴刑,期於得情,何如?判付啓,無論因鬪因戲,且置被刺自刺,似此獄情,先辨死者與兇身,當初緣何起鬧,然後可斷其邂逅不邂逅如是乎?纔見此文案,欲知裏面事情,問于該帥,其時事實,槪可領略。藉使尙郁,眞有下手之事,此因戲也,又邂逅也。戲不償命,邂逅免死,具載金石之典。渠之一直發明,獰頑雖可痛,參以法理,綽有可議。尙郁,身嚴刑定配,以懲刃傷人物之罪。
義禁府照目,潭陽前府使洪配浩,政出吏鄕,害及民邑。停退邊米之濫數混捧,各樣穀物之那移作錢,米代租千餘石之加數還作,俱係不法。已作錢中結錢·防納,餘錢二千五百餘兩,亦無歸屬,盡爲私用罪,從重論,杖一百收贖,告身盡行追奪,私罪。奉敎依允。功議各減一等。
義禁府啓目,粘連閔心爀之初不給醬,而敢以式例五合外,加給二合樣,丁寧納招,其所欺罔之罪,尤極痛惡。不可以已爲發配,仍以置之,閔心爀,更爲拿來,嚴覈取服,何如?判付啓,令次堂回啓。
義禁府啓目,全州前判官李宜耆口招云云。判付內辭意,雖已遲晚,其他各項罪犯,終始慢漶,不爲直陳,究厥所爲,極爲痛駭,刑推得情,何如?判付啓,賑穀事,無異衝脅之拜,而旣云遲晚,與上項加作米價事,下款聽訟及差任事,令該道道臣,除尋常親執詳査狀聞後議處。
獻納沈埉疏曰,伏以,祗謁園寢,聖慕克伸,侵早動駕,向晚還宮。伏惟玉體,不瑕有損?竊不勝耿耿憂慕之忱。仍伏念,臣百不猶人,且年紀已邁,閑司漫職,尙恐不堪,言地淸選,何敢承當也哉?臣之情病,實無供職之望。伏願亟遞臣職,以安私分焉。臣於乞免之章,不可贅及他說,而事在目前,不容終默,敢此附陳焉。夫泮儒之陳疏請討,可謂不負其國家培養之氣,而足觀其庠序公共之論。第其疏錄不察之失,在所難免,而旣覺其非,旋卽抹去,則殿下處分之太寬,正得原恕之道,臣誠欽仰。惟彼儒生,不思訟愆之方,有此捲堂之事,誠可謂妄率矣。然而儒生所懷,苟非捲堂,則無路上達,故未及周思,而致此謬擧。其情亦可有參恕之道,其過又必有當施之罰,而至於竄配則恐涉過中。玉署之伸救,條析分明,大臣之箚論,辭意鄭重,而殿下一切以嚴批答之,臣恐四百年士氣,從此而沮矣。噫,士氣沮則公議鬱,公議鬱則人心晦而天理泯,風俗壞而國脈傷,其所關亦可謂不細矣。且殿下卽命竄配,則秋曹擧行,似不過遵施命令,議定配所,督吏發遣而已。今聞刑吏直入於聖廟咫尺之地,咆哮之聲,擾亂於泮宮,扶曳之擧,喧騰於香橋,此何擧措,此何光景?蓋自列聖以來,尊崇聖廟,禮待儒館,香橋之內,法司胥吏,例不得攔入,此亦祖宗朝盛典,學校之美事也。累百年流來古規,至此而壞盡無餘,臣竊爲之憂歎也。伏願殿下,更加三思,還寢泮儒定配之命,仍令有司嚴治該吏,使多士咸知大聖人處分,隨事得當,無過不及之差焉。答曰,省疏具悉。士固有國元氣,扶元一念,卽予寤寐耿耿,而眞欲扶元,莫急於先攻外邪,外邪卽客氣也。爾須知此箇事理也。附陳該吏事,誠有是也,極爲駭然。令攸司治罪之請,爾言甚是矣。令該判堂査處,爾其勿辭察職。
丁未四月初六日辰時,上御春塘臺。抄啓文臣親試課講,別軍職較藝,宣傳官·壯勇衛試射入侍時,左承旨李亨元,右承旨李祖承,左副承旨洪仁浩,記事官金孝建,假注書李德鉉,記注官承膺祚·李宗烈,以次進伏訖。引儀,引親試試官右議政兪彦鎬,吳載純·李性源·徐鼎修·朴祐源·尹行任,課講試官李秉模·金憙,抄啓文臣鄭東觀·韓商新·洪義浩·鄭晚錫·洪樂貞·李相璜·金祖淳·宋祥濂·張錫胤·尹光顔·李羲觀·申溆·尹永僖,入行四拜禮訖。試官彦鎬等,以次陞殿進伏。上命進講,東觀等以次進講。上命書傳敎曰,都承旨·同副承旨許遞,前望單子入之,待下批牌招察任。課講及考試訖。上命試官先退。試射訖。上命書傳敎曰,今丁未夏等別軍職廳試射時,居首別軍職任聖說,依例陞敍。命退,諸臣以次退出。
丁未四月初六日戌時,上御重熙堂。坐直承旨入侍時,同副承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,歲初因巨濟·固城·南村·知世浦等邑鎭諸處,松田失火之次第報來,自該營一時陳聞,勿論被燒多寡,事未前有。勿罷杖懲,雖有定式,甚處拿問,昭載受敎,則身爲閫臣,指定律名,徑請拿處,已萬萬疎忽。待罪狀本之尙不回下,將欲略示警飭,而伊後數三狀辭,太沒待勘之意。忽於近日萊閫·萊府之尋常謄啓,反又全然廢閣,由前由後,擧措極爲乖當。統制使柳鎭恒罷職。命退,承史以次退出。
上在昌德宮。停常參·經筵。
洪仁浩啓曰,合辭方張之時,諫院無詣臺之員,事甚未安。傳旨未下外,未肅拜呈告人員,竝卽牌招,何如?傳曰,允。
洪仁浩啓曰,持平張至冕引避退待,已至多日,尙未處置,事甚未安。司諫呂萬永,獻納沈埉,竝卽牌招,以爲處置之地,何如。傳曰,允。
以司諫呂萬永,獻納沈埉,正言閔師宣牌不進罷職傳旨,傳于洪仁浩曰,只推。
洪仁浩啓曰,大司憲尹坊未肅拜,執義洪樂淵,掌令閔彝顯在外,掌令一員未差,持平張至冕引避退待,持平韓致應未署經,監察茶時之意,敢啓。傳曰,知道。
傳于李亨元曰,右承旨入侍。
李亨元啓曰,來十一日,朝參日次矣,敢稟。傳曰,停。
洪義榮啓曰,來十一日,輪對日次矣,敢稟。傳曰,爲之。
洪義榮啓曰,來十一日,專經文臣,殿講日次矣,敢稟。傳曰,爲之。
傳于洪仁浩曰,左副承旨入侍。
事變假注書金和鍾改差,代以張錫胤爲事變假注書。
洪仁浩啓曰,假注書李德鉉,身病猝重,勢難察任,今姑改差,何如?傳曰,允。
假注書李德鉉改差,代以李冕膺爲假注書。
李亨元啓曰,假注書李德鉉仍察廳任,何如?傳曰,允。
以應敎趙濟魯,校理沈能翼牌不進罷職傳旨,傳于洪義榮曰,只推。
以中官趙命和拿處傳旨,傳于洪仁浩曰,分揀。
兵曹,摠戎中軍南憲喆。
以堂后日記親祭時諸執事,不爲載錄注書現告,傳于洪仁浩曰,親祭時獻官以下諸執事,依古例載錄,旣有定式,則焉敢若是漏錄?當該注書,所當嚴處,而渠輩何知?必是下人不能提醒之致。該隷令攸司從重科治,明日內皆令修整後,微稟。後復若此,不飭之承宣,漏書之注書,當重勘,以此傳敎。載之故事,各別申飭。
李亨元,以摠戎廳言啓曰,月前京畿監司徐有防,以楊州牧使尹行元常賑·摠戎兩廳錢請得添還事,有所陳達,而竝請各該廳稟處,已爲蒙允矣。本州民情,果如道臣之陳達,而且有甲辰已行之例,本廳還米五百石代錢二千五百兩,依他餉還例,待秋捧上次,區劃之意,敢啓。傳曰,知道。
洪仁浩,以戶曹言啓曰,以慶熙宮守直中官手本判付內,此後奉審後,小小頉處,不必堂郞進去擧行,須以隨卽修改,從便爲之之方,亦令戶判商量磨鍊,草記事,命下矣。慶熙宮奉審修改等節,須有一定之規,然後方可以永久遵行,磨鍊節目,書入之意,敢啓。傳曰,知道。依此定式擧行。如是之後,若有不謹之事,當該中官·衛將,施以違令之律。限內有頉,則郞官下屬外,常時不能檢飭之失,自判堂難免其責。以此草記及批旨,載之謄錄,可也。
洪仁浩,以禮曹言啓曰,因中部寡女金氏上言判付內,禮判更問事實,草記稟處,俾官人墨世事蹟,無至湮沒之歸爲可,以此知悉事判下,而又依筵敎,問議于領議政金致仁,則以爲,墨世事,至今思之,令人於悒。立碑之議,已自先朝,而未詳其家基所在,遂歸寢止,實爲欠典。今此金女上言所請旌表於渠家之門,揆諸事理,無所依據,遺基旣不可尋,則特於彰義宮墻外,其所居本洞前街,豎立短碑,以表其忠烈,恐合事宜云矣。以墨世之忠烈,尙闕旌褒之擧者,實爲昭代之欠典。惟玆立碑之議,始自先朝,尙今未遑。間因重臣陳達,大臣覆奏,特以表厥里之意,至下豎其洞之命,而該曹因循,訖無皁白,揆以事面,誠甚慨然。今此金女上言中旌閭渠家之說,終不襯當。蓋金女雖曰墨世之姨姪,地異墨世居生故里,人非墨世同姓至親,則無稽之說,有難聽施,而領相收議,與諸大臣前日筵奏,又無異同。依此議,就墨世所居本洞前街,豎立短碑,以表忠烈,而令該曹趁卽擧行,俾無如前遷就之歎,何如?傳曰,曾聞墨世之居住,在宮底帶洞近處云,而旣不得明知,則豎碑於宮墻外,事體,終涉如何?卿曹草記,雖以表厥里爲言,予所持難者,正在此也。今此上言女人,雖非同姓,常賤事,何足求備?以他姓族人,俾繼香火,自多他宮人可據之例。使此女人買居所謂帶洞人家,卽其居表閭,女人親屬,仍掌墨世香火,限己身給復,以示朝家念舊之意,可也。
洪義榮,以禮曹言啓曰,觀此全羅道暗行御史沈晉賢別單,則南原幼學鄭朝文妻李氏,昨年三月初二日,採艾於家後溪澗之側,隣居常漢權萬世,突入李氏,執其右手,將欲强劫,則李氏拚死相抗,辭氣愈厲,萬世知不可奪,回身遠去。李氏歸家,語其父母曰,身是兩班之女,手爲常漢之所執,決不可持此見汚之手,左手執斧,斫其右腕,一斫不斷,至於再斫,手旣落地,事旣班班,情亦矜惻。李氏今幸生存,旌閭在所不已。順天巫夫秋節昌,以浮脹之病,積年沈苦,症勢危急,其妻巫女安召史,自引食刀,割出股肉,使其母烹之取水,灌節昌之口,沐浴禱天,如是者三,節昌仍以回甦,今作完人。賤人之有異行,足可嘉尙,竝令該曹特施給復之典,恐合事宜云矣。蓋此李氏斷腕之節,比諸宋臣歐陽脩所錄李氏故事,沕然相合。生前旌閭,雖曰重典,節如李氏,宜無所惜。至於安召史,以巫女之賤,爲夫割股,得以回甦,仍作完人,如此異行,亦合褒嘉。南原幼學鄭朝文妻李氏,特許旌閭,安召史,亦爲給復,實合奬烈樹風之政,而係干恩典,恭俟上裁。繡啓雖云自別,旌復亦關不輕,所當枚擧事實,仰請稟處,而今此別單之直擧旌復,有違格例,湖南御史沈晉賢,推考,何如?傳曰,允。南原幼學鄭朝文妻李氏旌閭,安召史給復事,竝依草記施行,可也。
洪仁浩,以刑曹言啓曰,今日動駕時,原春道杆城居良人李莫守,擊錚於衛外,故取考其原情。則以爲,本邑秋臘兩等貢蔘二十六兩,其他軍需,各樣蔘價辦出者,多至五千餘兩。去庚寅年,道臣·守令,相議方便之道,以良民付校生,而捧錢七十兩,以校生陞鄕黨,而捧錢二百兩,僅聚六千餘兩,名曰補蔘錢。以五分邊分給民間,年年捧利三千兩,添給蔘商,而此錢督捧,每在窮夏。癸·甲年荐歉之餘,流亡五百六十四戶,病歿四百餘名,指懲無處,族懲·隣懲,訴於道臣及繡衣,而尙不蒙矯捄之惠,民亡邑墟,迫在目前。淮陽·寧越貢蔘,不滿十兩,平昌·旌善貢蔘,亦不過四五兩,獨於杆城,近三十兩貿封,豈無難支之弊乎?特減其蔘數,得比於小邑,或移付京廳,依例收價,如數封進,則上無欠縮之典,下無冤鬱之歎云矣。甲辰八月,本郡民人林五同,以此事擊錚,故伊時自本曹草記,勿施矣。及承批旨,特下令本道,從長釐弊之命,得蒙蠲減之澤,則雖是濱海愚氓,固當感祝之不暇,而今又換面迭出,如是瀆擾者,揆以民習,不但萬萬無嚴。御供事體,至爲嚴重,況且前後賑恤之聖敎,俱極懇摯?苟有可捄之道,豈待煩籲之言,而敢以不成之說,假托捄弊之名,收斂民間,希覬僥倖者,尤極痛惡。原情勿施,自臣曹照律嚴勘,何如?傳曰,勿施。
禮曹啓目,粘連豊德幼學朴東煥上言內辭緣,置之,何如?判付啓,纔因京居幼學尹絖爲先祈懇事,已有措辭判下,今此畿儒之聯籲,卽爲人表奬也。聯籲非違格,當所立落者,正在於屢呈與否,實蹟有無,此後一依新頒令式回啓。上言本事,道臣廣採一鄕輿議,使之狀聞後,待當稟年次回啓。
禮曹啓目,粘連西部幼學尹絖上言內辭緣,置之,何如?判付啓,旣有新定式令,無論爲先祈懇,爲人表奬,要以屢呈,見格與否,實蹟果然有無,定爲陞黜立落之左契。觀此回啓,只以與前見無異,仍請勿施,此則有不然,此後依前判付施行。上言人實蹟有無,卿其廣採公議,更爲具意見,論理回啓。
丁未四月初七日午時,上御重熙堂。右承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命藥房提調入侍,賤臣承命出,與徐有隣偕入進伏。有隣曰,順陵陵上石物,塗灰剝落處,因京畿監司奉審執頉,擇日修改事,啓下矣。修改之役,當以來五月端午祭享,兼告擧行,而今春康陵石物塗灰時,因傳敎,以本陵官,兼監役差祭,戶曹堂上眼同擧行。今番亦依此例,以本陵官,兼監役,戶·禮·工三曹堂上中,差送獻官,監董畢役之意,分付,何如?上曰,依爲之。出擧條有隣曰,校理金履翼上疏,咸鏡道慶興地赤島·赤池,依請建碑事,命下矣。今此碑役,德源湧珠里碑役時,當爲一體擧行,而取考乙亥謄錄,則碑石自本道浮出,碑文本曹郞廳陪進,石手·刻手,京司下送,印本·簇子二件封進,各項擇日,自禮曹推擇以送矣。今番亦當依此爲之,而德源碑文,則旣承親撰之命,慶興碑文,令藝文館撰出,三碑書寫官,亦令該曹擬入之意,知委,何如?上曰,今番則不必下送郞官及京工,道伯旣兼閣臣,以草本下送,令道伯從便擧行。慶興碑文,亦當親撰,書寫官以原任提學右議政及原任直提學鄭民始,檢校直提學李秉模,使之書進,而篆字以行司直尹東暹書進,可也。出擧條有隣曰,文禧廟小祥易服節次,從當磨鍊啓下,而自上旣用微吉之制,則諸道大小使臣及外官當日望哭後,改服無紋黑團領,去胸褙,還到官次,始服吉,恐合事宜。以此磨鍊知委,何如?上曰,依爲之。出擧條有隣曰,因戶曹草記,元嬪廟墓春夏有頉修改之節,令禮曹稟處事,命下矣。旣不設宮,又無折受,修改物力,誠難區處,而第念本墓內,有位畓七石落,田二十日耕,使守護軍二十名,分執耕食,而不可無稅納,故綽約定稅,則合爲四十石零。以此付之墓官,以備修改之物,而董役等節,令內司摠察擧行,何如?上曰,依爲之。出擧條上命書榻敎曰,惠慶宮進服加味香橘飮停止,加減升陽湯五貼製入。命退,承史以次退出。
丁未四月初七日申時,上御重熙堂。左副承旨與兵曹判書入侍時,左副承旨洪義榮,假注書李德鉉,記注官承膺祚,記事官李宗烈,兵曹判書金履素,以次進伏訖。履素曰,承傳宣傳官節目中,堂下曾經三品滿六朔者,卽除堂上職事,定式矣。承傳宣傳官梁埉,今番試射,以騎芻沒技,有陞敍之命,而承傳之任已準六朔,且經內外三品,則今已資窮矣。陞敍一款,無可施之道,何以爲之?敢稟。上曰,加資捧傳旨,可也。出擧條命退,承史以次退出。
上在昌德宮。停常參·經筵。
巳時午時,日暈。
洪義榮啓曰,明日常參·經筵,取稟。傳曰,只朝講。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,持平張至冕引避退待,已至多日,尙不處置,事甚未安。未肅拜傳旨未下外,司諫呂萬永,獻納沈埉,竝卽牌招,以爲處置之地,何如?傳曰,允。
以獻納沈埉牌不進罷職傳旨,傳于洪仁浩曰,只推。
洪仁浩啓曰,大司憲尹坊未肅拜,執義洪樂淵,掌令閔彝顯在外,掌令一員未差,持平張至冕引避退待,持平韓致應未署經,監察茶時之意,敢啓。傳曰,知道。
洪義榮啓曰,來十一日,專經文臣殿講爲之事,命下矣。處所以何處爲之乎?敢稟。傳曰,便殿爲之。
洪仁浩啓曰,明日朝講,兩司當爲進參,除在外·傳旨未下·未署經外,未肅拜呈告人員,竝待開門牌招,何如?傳曰,允。
以持平張至冕牌不進罷職傳旨,傳于洪仁浩曰,只推。
洪仁浩啓曰,持平張至冕旣有只推之命,一體待開門牌招,以爲朝講進參之地,何如?傳曰,允。
傳于沈豐之曰,都承旨入待。
傳于洪義榮曰,禮房承旨馳詣宗廟,奉審摘奸以來。
傳于洪仁浩曰,右副承旨與監印堂上入侍。
傳于洪仁浩曰,湖西繡衣留待,大臣·有司堂上·吏兵曹堂上來待。
傳于李亨元曰,右承旨入侍。
傳于曺允大曰,右副承旨與來待諸臣入侍。
李亨元,以兵曹言啓曰,本曹佐郞徐邁修,身病猝重,屢度呈狀乞遞,宿衛重地,不可暫曠,今姑改差,何如?傳曰,允。口傳差出。
吏曹口傳政事,以金熙朝爲兵曹佐郞。
吏曹參判前望單子入之。李秉模落點。
有政。吏批,判書尹蓍東進,參判李秉模進,參議李集斗式暇,右副承旨曺允大進。以權裕爲掌令,朴準源爲工曹佐郞,宋煥箕爲司䆃主簿,薛慶觀爲典籍,林秉遠爲禁府都事,南正圭爲祥原郡守,尹美基爲全義縣監,趙好彦爲燕岐縣監,鄭赫臣爲光陵參奉。
兵批,判書金履素進,參判金魯淳病,參議柳誼病,參知李夔入直進,同副承旨洪仁浩進。以任聖說爲都摠經歷,李宗爀爲部將,權爲忠淸兵使,崔孝達爲訓戎僉使,金漢升爲乫坡知僉使,李鴻運爲南漢留營別將,同知單尹孝得,宣傳官梁埉今加折衝,洪文泳·李敏采爲副司直,兪漢純爲副司果。
備邊司,以申大謙爲統制使。
李亨元,以守禦廳言啓曰,本廳中軍有闕之代,今當差出,而擬望之人乏少,未赴任兵使,竝擬,何如?傳曰,允。
兵曹,以趙心泰爲守禦中軍。
洪仁浩啓曰,卽者議政府錄事來言,領議政金致仁,以爲,累逋召命,惶隘罔措,走伏金吾門外,恭俟嚴誅云矣。仍納命召,何以爲之?敢稟。傳曰,臨軒待卿,再遣史官,而往輒空回,堅執莫挽,愕爾慨爾之極。對端揆方有云云,際聞有胥命之擧,卿之深看其說,張大其事,予誠大訝惑。卿辭雖至屢懇,予惑轉入三昧。彼所云說於對策者,驟閱雖無指的,艱覓頗似恍惚,而孰非二字,終歸混圇。混圇處抉摘加罪,恐使卿反有不安之端,尙此泯然,亶爲卿地,由前由後,決知非獨自擔着之事。以卿平日明識,何不默會慰勉之至意耶?大抵無是題則無是策,不加批則不入格,所以召此而致此者,一則惟予,二則惟予。予於卿,眷遇冞勤,委毗方隆,酸醎之調劑,參差之爛熳,而世道朝象,一委之於卿,此何等時也?雖使百度寧靖,難望一朝丕變,無幾而有此忽地波瀾,此非造物者戲劇乎?予安得不溯源推省,發此自咎之說也?望須無更控引,安心還第,俟間造朝事,遣入侍史官傳諭,仍以勿胥命之意,一體傳諭,兼傳命召。
曺允大,以戶曹言啓曰,卽接牙山縣監李亨正所報,則忠淸道牙山倉所屬淸州等七邑,丙午條田稅·大同合米二千八百三十八石零,太二千四百五十七石零,本倉元漕船七隻,分載上來矣。其中一隻船,到高陽前洋,船腰折傷,故穀物移載於京江船六隻,竝與元漕船六隻,而到迫于西江前洋云。臣在簡與正郞臣具膺,依前例照檢事,今方出往,而莫重漕船,有此折傷,穀物移載他船,則高陽郡·陽川縣之以無事過境,循例牒報,極爲駭然。當該守令,竝令本道指名現告,拿問處之,何如?傳曰,允。公私營賑方張,曠官之弊宜念,令該曹爲先發緘取招,待對供,自本曹回啓議處,可也。
曺允大,以禮曹言啓曰,順陵陵上石物塗炭剝落處修改,來五月初五日端午祭,兼告擧行事,啓下矣。始役吉時,令日官推擇,則同日卯時爲吉云,以此時擧行,而所用雜物,令各該司磨鍊進排,告安祭事畢後,隨時設行之意,竝分付,何如?傳曰,允。
領議政金致仁箚曰,伏以,展禮園寢,克伸聖孝,日吉辰良,回鑾萬安,區區下情,曷勝欣祝?仍伏念,臣之復叨重任,居然半載有餘矣。暗地機弩,匿影排布,始焉虛加譸張,中則陰圖逼拶,終至於一二從臣對策而爲說,益罔極矣。臣於世事,一切聾瞽,晚始得聞,對策中句語,援擧今昔,隱映閃倏,使人莫惻其所指,而衆議喧騰,皆以爲意在臣身。臣亦自念,先朝舊臣之繼世作相者,今有臣一人而已。嗚呼,此豈人理之所忍言?而彼乃外藉應製,潛售悖詈,是則緣臣無狀,致令衣冠之列,有此賈豎戟手之習。臣雖譾劣,顧其職則大官也。聖鑑在上,尙可與此輩辨理乎哉?雖然臣之伴食尸位,無往非罪,苟欲彈論,何患無辭?官箴寥寥之時,勤攻忠益,臣固拜受之不暇,而藏頭說謎,肆行汚衊,決非常情所敢及。臣之崩心痛骨,姑無論已,其於傷倫彝敗名敎,所關果如何也?噫,臣之先臣立朝體國,具有本末,贊聖祖建極之功,所以殄梟獍而化龍蛇者,卒成朝著和泰之福,尤嚴於扶忠斥邪之際,界限截然,顚沛罔變,以臣不肖,無能爲役,而不幸比年以來,世變層生,路逕多歧,氣勢滋長,爻象之可憂,有倍於前時。間因對揚明旨,只急於世道之計,未暇顧利害之私,一箇權度,隨時弛張,自有所受,則彼傍伺之徒,至引先故,敢欲嘗試其疑亂之計,不自覺手脚畢露者,良亦可哀也。抑臣之反躬愧惕則有之。不量力分,猥承委寄,不能裨平明之治,馴服群心,適足令傾危之機,玷累聖化,終不免爲負國辱先之歸,莫非臣罪,尙誰尤哉?以臣至庸陋之資,至畸危之蹤,適値至多艱之會,忝竊至難勝之任,灼知其無補於國事,有害於身計,而拚廉忍羞,蹲仍匪據之地,夫豈臣全失常性而然哉?亶以前後陳懇,不啻瀝血,而誠未上格,反速誤恩,慙惶震懼,姑未敢連事瀆擾,然中心悶瞀,則甚於縛者之求解矣。目今鼎席新備,宸憂可紓。若臣遭罹之奇怪,情踪之臲卼,秪合永謝朝籍,亟返本分,仰惟殿下,天地父母,於臣想不待臣言之畢,而必有以惻然垂矜。伏乞還臣三字之銜,假臣一日之喘,得以避遠深穽,全保餘景,實終始復燾之澤也。答曰,省箚具悉卿懇。見卿箚,取閱對策,入格諸作,元無繼世作相四字,莫見有拶逼處。衆議喧騰云云,安知非近日囂囂中所噂耶?入格諸作,付送史官,爲譬卿惑,卿覽必犁然。然予則曰原初箚擧,萬萬非意到。予不多誥,卿須安心,日間當有召命,自餘容竢面宣。仍傳曰,此批答遣史官,傳諭于領議政。
副校理金履翼,修撰洪樂貞等箚曰,伏以,持平張至冕,以臣姿性庸鈍,言議巽軟,淸朝言責,本不近似,而往在昨冬,適叨見職,猥隨同臺,獲登前席,而長官做錯,至於引避而蒙允。諸僚擧措,未免或留而或出,筵奏箚論迭出玉署,臣亦被論中一耳。追惟至今,慙恧如昨,豈或以時日稍久,乃敢爲冒玷之計,而且以禮堂銓長發啓事,伊後聖敎,至嚴且截。臣於是,尤不勝惶蹙之至。夫挺身肆擬,情莫掩於顧瞻,循例呈單,罪不止於微眚,故公議所激,果有論啓,而只緣臣言辭反欠於別白,論勘自失於輕重,荐被嚴敎,責至譴罷,尙今愧恧,如負大何。由前則擧措乖當,以至見輕於同朝,由後則誠意淺薄,不能見孚於君父。以此以彼,鐵限在前,而適値動駕之在卽,急於義分之粗伸,章皇肅命,冒沒陪班,而因仍蹲據,有靦面目,昨又日暮,今始來避,揆以臺體,所失尤大。引嫌而退,做錯例推,只出相規,匪怒聖敎,何用過引?不可以此輕遞言官。請持平張至冕出仕。答曰,省箚具悉。處置事,依施。
丁未四月初八日辰時,上御重熙堂。右承旨與藥房提調入侍時,右承旨李祖承,假注書李德鉉,記事官尹行任·金祖淳,提調徐有隣,以次進伏訖。有隣曰,闕內入直官員及將士等,昨年閏七月禮葬時,皆於弘化門內擧哀矣。今番小祥日,入直官員及將士等望哭之節,何以爲之乎?上曰,與時御所行禮時有異,置之,可也。出擧條命退,承史以次退出。
丁未四月初八日午時,上御重熙堂。都承旨入侍時,行都承旨沈豐之,記事官金孝建·李相璜·金祖淳,以次進伏訖。上曰,雨意終不止,動駕時軍兵之沾濕可悶。當觀勢進發,時刻臨時取稟,可也。上曰,今日坐直〈承旨〉,誰也?豐之曰,右承旨·同副承旨坐直矣。上曰,連日雨下,農形則似無憂矣。豐之曰,以今所見,可謂豐占矣。命退,承史以次退出。
丁未四月初八日申時,上御誠正閣。右副承旨與監印堂上入侍時,右副承旨曺允大,假注書李德鉉,記事官李相璜·金祖淳,監印堂上鄭昌順,以次進伏訖。上謂昌順曰,頒敎文存拔,視物力多少爲之,可也。昌順曰,關係彼人事,皆謄之乎?上曰,依卿所奏爲之,可也。命退,諸臣以次退出。
丁未四月初八日酉時,上御熙政堂。右副承旨·同副承旨與大臣·來待諸臣·御史入侍時,右副承旨曺允大,同副承旨洪仁浩,假注書李德鉉,記事官李相璜·金祖淳,右議政兪彦鎬,吏曹判書尹蓍東,兵曹判書金履素,有司堂上徐有隣·李在簡·李秉模,吏曹參議李集斗,兵曹參知李夔,御史沈煥之,以次進伏訖。彦鎬進前曰,朝晝異候,聖體,若何?上曰,一樣矣。彦鎬曰,王大妃殿氣候,若何?上曰,一樣矣。彦鎬曰,惠慶宮氣候,若何?上曰,一樣矣。上命御史進前,讀奏書啓及別單訖。上命吏兵判覆奏。蓍東曰,此湖西暗行御史沈煥之書啓也。監司金光默,謹厚鍊達,撫慰彈壓,而數邑災結之瞞報磨勘,焉可無不察之責爲辭。災年之俵災一事,爲道臣者,所當詳審廉按,俾無混分濫受之弊,而旣登繡啓,不可無警。忠淸監司金光默,從重推考,何如?上曰,依爲之。出擧條蓍東曰,此湖西暗行御史沈煥之書啓也。扶餘前縣監尹得愚,虛倉積而成簿,剩稅結而集錢,私客之聽其奸猾,農戶之給其空殼,竝宜重繩爲辭。公州前判官徐直修,賑貲專畀府吏,任饑簿之增刪,災結移劃市倉,竝稅穀而上下,加資帖文之或勒授·或加捧,作弊多端,災結加報之給民災劃紙價,自歸私用爲辭。庇仁前縣監李運彬,農戶排糶,一月一巡,而有頷顑之愁,賑粥調,或啜或吐,而有彷徨之歎,災結濫報,添入田稅中而加捧,竝入於廉問,捧招於各人爲辭。三邑守令,御史雖已罷黜,而不可不嚴査重勘,令該府拿問定罪,何如?上曰,依爲之。出擧條蓍東曰,此湖西暗行御史沈煥之書啓也。燕歧縣監崔熽,野有饑色,邑多謗言。災結則未徧於窮民之陳疇,軍政則多歸於奸吏之私簿,倉儲精實,半入於吏鄕之幻弄,代捧空殼,勒分於村里之頷顑爲辭。全義縣監黃胤錫,一縣政事,皆與吏鄕爲謀,農戶之排糶,或有蹊逕,飢口之入簿,或因顔情,衙奴執杖於縣庭,座首常至於衙軒爲辭。或請譴罷,或以爲難任字牧,兩邑守令,竝罷黜,何如?上曰,依爲之。出擧條蓍東曰,此湖西暗行御史沈煥之書啓也。林川前郡守金載久,得一郡善治之名,經三載考績之例,吏憚剛明,民稱懷保。然而官需米混入大同條,每石加升,捧留于浦口民家者,猶爲三百餘石。人則謂因循於襲謬,而按法之際,宜令勘處爲辭。治績則有褒無貶,而需米之加斗換捧,揆以法例,宜有罪責。該郡守,令該府拿問處之,何如?上曰,依爲之。出擧條蓍東曰,此湖西暗行御史沈煥之書啓也。淸州牧使李學源,洪州牧使安廷玹,大興郡守尹光濩,韓山郡守金聖規,舒川郡守洪履健,天安郡守趙鼎玉,定山縣監許霔,鴻山縣監李廷仁,靑陽縣監崔弘毅,藍浦縣監洪檊,結城縣監韓德厚,保寧縣監李日運,禮山縣監申史源,新昌縣監南履範,牙山縣監李亨正,木川縣監鄭杆,稷山縣監李弘源,或褒譽而無優異之績,或論貶而無顯疵之政。振威縣令李恒演,龍仁縣監李牧永,廣州府尹李泰永,沿路聞見,略略陳列,亦無純褒與顯貶。已上諸邑守令,竝置之,何如?上曰,依爲之。出擧條蓍東曰,此湖西暗行御史沈煥之書啓也。所論列閫帥·營將·邊將,竝令兵曹稟處,何如?上曰,依爲之。出擧條履素曰,此湖西暗行御史沈煥之書啓也。以爲,兵使具世勣,政多昏謬,謗因鄙瑣,縱校弄權,賣婢假帖,營倉穀物留庫,餉米或付之吏校,任其幻弄,或托以改修,擅爲發賣,至若逆家私人之倚勢用事者,尙置校吏之列,不得斥退,依舊任用云矣。世勣許多不職之狀,繡啓若是論列,如此之人,不可仍置於制閫之任。當該兵使具世勣,拿問定罪,何如?上曰,依爲之。出擧條履素曰,此湖西暗行御史沈煥之書啓也。以爲,水使沈,御下寬平,雖欠威重,修禁見憚,撫摩得宜,俱涉可嘉。淸州營將申大順,洪州營將申啓文等,或曰始無疵譽,或曰治盜剛明云。蓋此三人,雖乏著異之績,亦無疵毁之端。公州營將申光復,頗欠剛猛,乃有瑣謗,而已經道臣之警勵云。今不必追理,竝姑置之,何如?上曰,依爲之。出擧條蓍東曰,此湖西暗行御史沈煥之書啓別單也。保寧士人鄭爀臣,年近七十,多讀庸·學,子耕婦耘,不與人交,似此等人,未敢遽謂經明行修,而猶可謂之讀書山中,固窮潔身之士爲辭。御史今旣登聞,自臣曹卽爲調用,以示朝家褒奬之意,何如?上曰,依爲之。出擧條上曰,政官牌招開政。出榻敎上曰,吏曹參判前望單子入之,待下批牌招察任。出榻敎有隣曰,此忠淸道暗行御史沈煥之別單也。以爲,淸州故士人卞益夏,以孝子名焉,而行績之可信者,益夏之早歿也,文純公權尙夏祭文有曰,斯文不幸而世道之阨歟?仍題其旌曰孝子。保寧故士人金光纘,亦以孝子名焉,而行蹟之可信者,光纘之歿也,故判書臣尹鳳九輓詞有曰,應知採訪重宸聞,佇看閭旌大字煌。定山故士人韓逵,故師傅胤明之後,而兩世孝行,名于本鄕,事蹟詳在儒生呈文中。似此三人,宜有褒美之典。洪州故士人韓興源妻姜氏,素有貞潔之行,及其夫死之日,從容理事,引刀自裁,其烈節,亦宜有褒美之典云矣。卞益夏旣有先正孝子之題,金光纘又有儒賢旌閭之奬,事之徵信,無過於此。韓興源妻姜氏從夫就義,烈節卓然,竝當施以旌閭之典。韓逵兩世孝行,名于一鄕,儒生公議,具在呈單,亦當施以給復之典,係關恩褒,臣曹不敢擅便,上裁,何如?上曰,依爲之。出擧條命書傳敎曰,湖南繡衣之回,見書啓,人才搜訪一款,未免漏却。以本道幅員之廣,豈無一人忠信,而繡衣之過於審愼,竟無一人薦似,甚以爲慨歎。今見湖西御史書啓,且聞筵奏,其人年迫七十,潔身窮經,子耕婦耘以爲食,山外無所求云。似此之人,豈可終老山中?該曹收用,雖有覆處,此等承傳,易致因循。保寧士人鄭爀臣,今日政,初仕調用,如無窠,轉陞作窠擬入,仍令上來謝恩。命退,諸臣以次退出。
上在昌德宮。停常參·經筵。
夜自一更至三更,月暈。
李亨元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,來十一日,輪對,以專經文臣殿講相値,頉稟之意,敢啓。傳曰,後日次來會。
傳于李亨元曰,下直閫帥·守令留待。
傳于洪仁浩曰,左承旨與下直閫帥·守令入侍。
備忘記,鐵原都護府使金明遇下直,長弓一張,長箭一部,片箭一部,筒兒一箇賜給。
洪仁浩啓曰,今日朝講,兩司不備,時刻已過,依例頉稟之意,敢啓。傳曰,知道。
傳于洪仁浩曰,經筵事體,本自至嚴且重,會且歸矣。大關朝體,故事朝講之因臺諫不備頉稟。雖以一二近例言之,如有不得不頉稟,大臣必筵奏箚論,未嘗無一言退去矣。今日兩司事,雖未知實狀情勢之如何,事體則誠萬萬未安。當該兩司諸臺,竝罷職。不言玉堂,似緣生疎,爲先推考。
傳于洪義榮曰,未下直·未署經守令,若是夥然,此時一日曠官可悶,臺諫有闕之代,政官牌招開政差出,待下批牌招署經。拿處守令,照律後差代,徒致曠官,改差,亦令今日差代,諸守令皆於當日辭朝。
傳于洪仁浩曰,下直守令入侍。
傳于洪仁浩曰,朝講時刻已屆,兩司無進參之員,在外及未署經諸臺許遞,前望單子入之,待下批牌招察任。
兩司前望單子入之。司諫宋銓,執義李師濂,掌令李思祚,持平金鎔落點。
洪義榮啓曰,新除授司諫宋銓方在罷散中,何以爲之?敢稟。傳曰,敍用。
傳于洪仁浩曰,署經有命,新除授兩司,一體牌招察任。未差之代,亦令今日政差出,待下批一體牌招。其中正言鄭來百,已令以踏下頒布,而今見兩司去來,猶以傳旨未下懸錄,政院事,極爲駭然。當該承旨捧現告,今日政,一體差代牌招。
以吏曹參議李集斗牌不進罷職傳旨,傳于洪仁浩曰,只推。
有政。吏批,判書尹蓍東進,參判李秉模進,參議李集斗進,右副承旨曺允大進。以宋煥箕爲持平,尹行履爲獻納,徐邁修爲正言,沈煥之爲司僕正,宋祥濂爲兵曹正郞,尹行醇爲刑曹正郞,鄭東閔爲敦寧主簿,宋守淵爲司僕主簿,吳晉秀爲禁府都事,趙瑗爲延安府使。
李亨元,以兵曹言啓曰,五衛將李瀷,忠翊衛將李鼎勳,俱以身病猝重,勢難供職,呈狀乞遞。實病旣如此,則宿衛輪番之任,不可久曠,竝改差,何如?傳曰,允。今日政差出。
再政。以宋祥濂爲正言,李良會爲尙衣主簿,金常行爲司䆃主簿,李英裕爲掌樂主簿,趙鎭宅爲南學敎授,蔡弘履爲大司憲,朴天行爲大司諫,瓮津府使單宋載岳。
兵批,判書金履素進,參判金魯淳病,參議柳誼病,參知李夔入直進,右承旨李祖承進。以李春敷爲五衛將,洪雨輔爲忠翊將,蔡顯一爲訓鍊副正,朴應浩爲都摠都事,統制使單申大謙,呂萬永·洪樂淵·權裕爲副護軍,韓致應爲副司直,宋載岳爲黃海水使。宣傳官李身敬仍任事,承傳。梁埉爲忠翊將,尹壽民爲訓鍊副正,朴志泓爲分都摠都事。
再政。鄭時采爲分都摠都事。
以執義李師濂,司諫宋銓牌不進罷職傳旨,傳于洪仁浩曰,無端違牌,此何道理?此傳旨勿施,申飭署經。
傳于洪仁浩曰,召對爲之。
以京畿監司雉鮮進上單子,傳于洪仁浩曰,雖云有已獵捉之儲置,或代或否,事甚徑庭。自明日依初下敎代捧,代捧如有弊,間日一首式本色封進。若盡用勿稟,卽爲純代捧事,下諭于京畿監司。
兵曹口傳政事,以李漢泰爲禁軍別將。
以都摠都事望筒,傳于曺允大曰,宣傳官有闕之代,前宣傳官李身敬仍任。
洪仁浩啓曰,卽者義禁府都事來言,領議政金致仁,今方待命於金吾門外云,係是大臣去就,敢啓。傳曰,知道。
傳于李亨元曰,右承旨入侍。
傳于洪仁浩曰,明日當由月覲門展拜,該房知悉。
洪仁浩啓曰,明日景慕宮展拜相値,視事頉稟之意,敢啓。傳曰,知道。
以京畿監司狀啓,進上生雉明日爲始代捧事,傳于洪仁浩曰,間日以每日誤書,此狀啓還下送改修正上送,原傳敎如誤書,亦爲釐正。
李亨元,以都摠府言啓曰,副摠管洪和輔,以御營中軍軍兵等,中日試放事,南小營晝仕出去之意,敢啓。傳曰,知道。
洪仁浩,以備邊司言啓曰,卽見忠淸道暗行御史沈煥之別單,則以爲,近歲本道饑荒荐臻,穀簿消縮,沿海尤甚。雖傾囷倒廩,不能當其賑糶排巡之數,自二月以後,七八郡邑,率民移粟,頻繁於道路,故計其若爾邑穀簿,則所在甚尠之中,又不無奸吏之虛錄,雖謂之無一年之儲,亦非妄語爲辭矣。湖西穀簿之在處枵然,前所稔知,而御史又有此目擊歸奏,言念民情,誠甚切悶。沿糶旣云尤甚,則山儲自可推移,而本道則山亦不敷,無異於沿,只有貿米一路,庶可矯捄。若自均賑廳,依年前補還穀例,待秋成往復道臣,量宜貿取,以爲添還裕食之道,則京外之互資,民國之俱便,無過於此。以此意分付均賑廳及本道道臣,何如?傳曰,允。
洪仁浩,以備邊司言啓曰,卽見忠淸道暗行御史沈煥之書啓,則以爲,扶餘封置剩結米代捧錢一千三百七十三兩,初旣漏出於實結元稅之中,則今無歸屬之處。以此錢折定租一千石價租每石錢幾許,際民間窮匱之時,平均分給,而待其西成,以租收捧,其租則移以充補於留庫租簸揚所縮之六百十七石零,以其餘數,添付本縣還租之簿爲辭矣。本縣穀物,御史躬自監視,簸揚執縮,而旣知其由於民,而不容吏奸,勢將自朝家變通而剩結代錢,際此見捉,趁今分俵,待秋徵租,以爲充數之道,取其餘,仍作糶糴,則便同以民補民,不當以錢還爲拘,一依御史所請施行。若其租每石錢幾許,姑先以詳定例分給,而豐則不必增價,歉則自可減租。此一款,令道臣待秋成報本司,從長擧行之意,一體分付,何如?傳曰,允。
洪仁浩,以戶曹言啓曰,京畿監司徐有防啓本,枚擧楊州牧使尹行元報辭,以爲,判府事趙璥今三月四月兩朔月廩米,親進領納,則以爲,屛伏田野,冒受廩祿,揆以分義,萬萬不安。末由祗受,不勝惶恐云,不爲領受,何以爲之?敢稟。傳曰,旣肅命矣,又登筵矣,祗迎於路左矣,進對於齋殿矣。獨於常俸,有此辭受,所執不已太過?卽令地方官,更爲輸送,可也。
李亨元,以兵曹言啓曰,卽接崇禮門護軍部將手本,則今日未時量,忽有一人,稱摘奸來到本門,先摘奸護軍部將後,次招守門軍等,一一摘奸,而又曰,自上方殿座于奎章閣,日暮時又必有暗行摘奸,爾等等待之意,丁寧分付,護軍部將姓名,記錄於所持白紙而去。疑其行跡之殊常,詰問其何處將校,則或稱自本兵來,或稱自內而來云云,末乃以扈衛軍官,奉扈衛使道命令而來云云。搜其身上,則果有扈衛軍官戶牌及傳令,旣是扈衛軍官,而摘奸於本門之事,已極無例,且其言語間橫說豎說,誠極殊常,執置手本云矣。聞甚驚駭,使之捉來,考見戶牌,則扈衛軍官李觀炫爲名人,而究問其委折,則一辭抵賴,終不直招,頑惡之色,達於面目,悍黠之態,溢於言辭,聽言觀貌,護軍手本,可知不爽。都門作挐,猶屬餘事,其所爲說,旣係莫重。此等無嚴之類,不可尋常處之,爲先移送秋曹,嚴査得情,從重照律,何如?傳曰,依筵敎擧行。
洪仁浩,以御營廳言啓曰,今四月初十日景慕宮展拜時,以兵曹啓下節目,集春營入直軍二十名,領軍把摠曺夏彬,哨官李景佐率領,月覲門左邊設布帳外排立,東營入直軍三十名,入直把摠李長煜,哨官尹弘儉率領,宮大門外把守,而竝待標信出用,解嚴後還入直間,集春營哨官白東脩,東營哨官蔡述夏,代直之意,敢啓。傳曰,知道。
洪仁浩,以刑曹言啓曰,因獻納沈埉疏本,該吏査處事,命下矣。當該書吏李潤泰,使令李福乭處,嚴加査問,則潤泰招以爲,郞廳以勿入橋門,招出守僕,使之現告擧行之意言飭,故到東泮村路邊,入送使令,而久待不來,且不知橋門爲何門,轉過溪西,坐於柳陰下矣。守僕出來以爲,此是橋門內,遂與之同出,下馬碑近處以待,則儒生騎馬出來,使令謂以義不可騎行,儒生遽爲下馬步行,故渠卽追往,以爲不必如此,仍爲騎行。此皆守僕所目覩,此外無他可達云。李福乭招以爲,招出守僕次,過食堂橋井上,遙見守僕手招,則守僕出門後,仍入通言,而許久不出,故一二次督促於守僕而已。儒生下馬事,則果如潤泰所告,而咆哮扶曳事,實爲曖昧云矣。督促之際,可想其喧聒,下馬之時,可知其侵逼,則罪實在於福乭,而潤泰之身過橋門,不能禁止使令者,亦爲駭痛。臺臣旣有所聞,則不可以渠輩之發明,有所參酌。李潤泰,依皇城門未過限之律,決杖九十,李福乭,情狀較重,嚴刑懲礪之意,敢啓。傳曰,本事與疏語稍異,刑治則過矣。大抵虛實姑勿論,以此事欲論罪,則名以臺疏,請治該吏,事未前聞,朝家又豈可效尤乎?吏隷竝勿問,卿等以不飭之失,竝令政院推考捧傳旨,以此知悉,可也。
洪仁浩,以刑曹言啓曰,鄭殷達擊錚原情草記勿施批旨內,本事亦非罔赦,無他隱情,鄭翀良放送可也事,命下矣。鄭妻之罪惡何如,關係,何如?而翀良,以逆謙親孽,少無畏伏之心,敢蔑防守之界,往來傳書,便如無故之家者,跡旣縱恣,情極痛惡。今乃因其呼籲,遽得疎放,則隄防有漸壞之憂,亂逆無徵戢之道,成命之下,不得奉行之意,敢啓。傳曰,依前下敎擧行,可也。
洪仁浩,以刑曹言啓曰,金信嘲擊錚原情勿施草記批旨內,依前下敎,放送可也事,命下矣。金天欽之當初負犯,非比尋常,故臣曹之前後覆難,非止一再,赦典時所不能擧行者,今因其呼籲而全釋之,則隄防漸益隳壞,亂孽無以懲畏,成命之下,不得奉行之意,敢啓。傳曰,依前下敎擧行,可也。
右議政兪彦鎬箚曰,伏以,臣猥叨重任,辭不獲命,冒沒承膺,恬若固有,循省初心,惶恧無地。卽伏見傳敎下者,臣之溺職之罪,於是乎大矣。夫經筵事體,至嚴且重,講員咸造,正時已迫,而祇緣臺官之不備,遂至喉院之頉稟,旣會旋罷,有關朝體。臣職忝大官,宜有規正,而奈臣未諳故例,昧然退歸,滿心慙悔,尙復何及?噫,臣之冒膺新命,不過旬日之間,而昏憒生疎,至於如此,雖蒙聖度寬假,不施譴何,而其何敢晏然於董飭百僚之地乎?玆敢短箚自列。伏乞聖明,俯垂鑑諒,亟命鐫改,以安私分焉。答曰,省箚具悉卿懇。偶失照管,豈至深引?卿須安心勿辭,卽起視事。仍傳曰,此批答遣史官,傳諭于右議政。
丁未四月初九日辰時,上御誠正閣。左承旨與下直閫帥·守令入侍時,左承旨李亨元,假注書李德鉉,記事官李相璜·金祖淳,慶尙右兵使李延弼,鐵原府使金明遇,定州牧使李壽鵬,以次進伏訖。上命閫帥·守令進前。延弼進前奏職姓名。上曰,下去善爲之。明遇進前奏職姓名。上曰,遼東伯奉祀孫誰也?明遇曰,金魯行而於臣爲十一寸矣。上曰,爾則異於他,下去善爲之。壽鵬進前奏職姓名。上曰,下去善爲之。命退,諸臣以次退出。
丁未四月初九日巳時,上御重熙堂。右承旨與提調入侍時,右承旨李祖承,記事官金孝建·李相璜·金祖淳,待敎尹行任,藥房提調徐有隣偕入進伏訖。上曰,兵判入侍。賤臣承命出,與兵曹判書金履素追入。上曰,濬川之役,已了當乎?履素曰,姑未畢濬矣。上曰,黃海水使,今日政當差出,而近日數易可悶,各別擇差好矣。上曰,吏議,何事無端違牌乎?入來開政事,催促,可也。賤臣承命出傳。命退,諸臣以次退出。
丁未四月初九日酉時,上御誠正閣。召對·詣臺臺臣同爲入侍時,檢校直提學李秉模,參贊官洪仁浩,侍讀官金履翼,檢討官洪樂貞,假注書李德鉉,記事官李相璜·金祖淳,獻納尹行履,持平金鎔,以次進伏訖。上命進講,履翼等以次讀奏名臣錄訖。上命陳文義。履翼曰,徐積以篤行人,有至孝之誠,宜置旌招之列,以爲士林之式,而當時之君,不能爲此,誠後世人主之所當監戒處也。今我殿下,廣張禮羅,旁招儒賢,俯加誠意,期於必致,則野無遺賢,而世道增重,士願立朝而聖德益光。伏望加勉焉。上曰,言甚好矣。下番亦陳文義,可也。樂貞曰,雖以我朝言之,列聖朝作成人材,培養名節之盛德大功,非不至矣盡矣,而挽近以來,朝廷上名檢蕩掃,士夫間氣節消沮,誠非細憂。伏願深軫培養之道,俾有作成之效焉。上曰,言甚好矣。閣臣亦陳文義,可也。秉模曰,上下番已盡達矣。上曰,參贊官亦陳文義,可也。仁浩曰,上下番已盡達,臣無可達之事矣。上命臺諫進前。行履等以次進前。奏三司合啓。上曰,只擧末端,可也。行履等曰,請黜置罪人鄭致達妻,亟令王府,夬定典刑,以洩神人之憤。上曰,不允。行履等曰,請物故罪人德相,亟施孥籍之典。上曰,不允。行履等曰,請逆賊尙喆,依律處斷。上曰,不允。四十字刀割行履等曰,請還寢李觀源定配之命,更令王府,設鞫得情。上曰,不允。行履等曰,請遲晚後物故罪人啓能,亟施孥籍之典。上曰,不允。行履等曰,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。行履等曰,請亟寢煥億島配之命,仍令王府,加刑得情,夬施王章。上曰,不允。行履等曰,請正刑罪人福榮,亟令王府,夬施孥戮之典。上曰,不允。行履等曰,請亟令王府,夏賊之親屬奴傔,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。上曰,不允。行履等曰,請物故罪人國榮,亟施孥籍之典。上曰,不允。行履等曰,請梟示罪人明謙,亟施孥戮之典。上曰,不允。行履等曰,請逆復庶子好石,不待年滿,亟施處絞之律。上曰,不允。行履等曰,請遲晚罪人宇鎭,更令王府,卽速拿來,仍前設鞫,期於得正,夬〈正〉典刑。上曰,不允。行履等曰,請減死定配罪人廷楫,亟令王府,設鞫嚴問,期於得情。上曰,不允。行履等曰,請正刑罪人以謙,施以孥戮之典。上曰,不允。鎔曰,請大靜縣爲奴罪人金壽賢,依律處斷。上曰,不允。鎔曰,請興陽縣爲奴罪人河翼龍,亟令王府,設鞫得情,夬正王法。上曰,不允。鎔曰,請還寢李魯春絶島安置〈之〉命,亟令王府,設鞫嚴問,期於得情。上曰,不允。鎔曰,請申愷,設鞫〈嚴〉問,期於得情。上曰,不允。鎔曰,請罪人寧鎭,亟令王府,設鞫嚴問,期於得情。上曰,不允。鎔曰,請島置罪人趙時偉,亟令王府,設鞫嚴問,期於得情。上曰,不允。鎔曰,請島配罪人韓采,亟令王府,更加嚴鞫,期於得情,夬施當律。上曰,不允。鎔曰,請醫官朴春源,刊名內醫之案。上曰,不允。鎔曰,請別軍職田文顯,亟命汰去。上曰,不允。鎔曰,新除授持平宋煥箕,時在忠淸道懷德地,請斯速乘馹上來事,下諭。上曰,依啓。行履進前奏府啓。仁浩,以展讀笏記,請推。行履曰,臣賦性庸愚,言議巽軟,本不合於淸朝耳目之任,而及登筵席,承宣謂有做錯,欲爲請推,誠極惶愧。請命遞斥臣職。上曰,勿辭,亦勿退待。履翼曰,獻納尹行履傳啓仰奏之際,展讀笏記,初啓未了之前,徑先避嫌,擧措之顚錯,已極駭然,臺體之壞損,尤無餘地。請獻納尹行履罷職。上曰,依啓。鎔退出曲拜之際,南向以拜。履翼曰,持平金鎔,僚臺旣退之後,不卽隨出,筵席出入之際,擧措顚錯。請持平金鎔罷職。上曰,依啓。命退,諸臣以次退出。
上在昌德宮。停常參·經筵。
上詣景慕宮,入齋室後,奎章閣·政院·玉堂·藥房口傳問安。答曰,知道。
上詣景慕宮展拜罷後,奎章閣·政院·玉堂·藥房口傳問安。答曰,知道。
上還內後,奎章閣·政院·玉堂·藥房口傳問安。答曰,知道。
洪仁浩啓曰,合辭方張之時,諫院無詣臺之員,事甚未安。傳旨未下外,呈告人員,卽爲牌招,何如?傳曰,允。
洪義榮啓曰,明日,專經文臣殿講相値,視事頉稟之意,敢啓。傳曰,知道。
傳于洪仁浩曰,出宮門路,協陽門爲之。
洪仁浩啓曰,備邊司郞廳來言,今日賓廳日次,而景慕宮展拜相値,不得來會云矣,敢啓。傳曰,知道。
傳于洪義榮曰,召對爲之。
傳于李亨元曰,右承旨入侍。
有政。吏批,判書尹蓍東進,參判李秉模式暇,參議李集斗進,同副承旨洪仁浩進。以權以綱爲大司諫,李泰賢爲掌令,李基恒爲持平,成種仁爲獻納,沈銖爲正言,李致中爲刑曹參判,金魯永爲參議,申曮爲兵曹正郞,吳在文爲司僕僉正,李龜雲爲正言,校書著作單金致簡。
再政。以李樂培爲綾州牧使,兼鏡城府使單南憲喆。
三政。以金鍾正爲刑曹判書。
兵批,判書金履素病,參判金魯淳病,參議柳誼病,參知李夔入直進,右副承旨曺允大進。以趙心泰·李思祚爲副護軍,李時秀爲副司直。
備邊司,以南憲喆爲北兵使。
洪仁浩,以戶曹言啓曰,慶熙宮差備內修改後,修改與仍置處,別單書入之意,敢啓。傳曰,知道。
以校理沈能翼牌不進罷職傳旨,傳于洪義榮曰,只推。
洪義榮,以弘文館言啓曰,校理沈能翼,旣有只推之命,卽爲牌招察任,何如?傳曰,允。
以司諫宋銓牌不進罷職傳旨,傳于洪仁浩曰,只推。
傳于洪仁浩曰,坐直承旨入侍。
洪仁浩,以兵曹言啓曰,去春等能麽兒考講時,都摠府經歷李國培,部將金慶喆,軍器寺主簿金益喆三次不通,都摠府經歷李汝節,都事申若文·李尙岳,武臣兼宣傳官成夏鎭·具載敬·李潤瑞·張泰星,部將李東鉉·南愼五,守門將鄭治臣,軍器寺判官鄭根·徐繼修二次不通,部將金志學,武臣兼宣傳官李雲祜,守門將李明宇·金光屹·方宗規,司憲府監察柳煥寅,通禮院引儀洪聖源一次不通,依定式竝從重推考,何如?傳曰,允。
李亨元,以兵曹言啓曰,今四月十一日武臣賓廳武經講書日次,而專經文臣殿講相値,不得爲之之意,敢啓。傳曰,知道。
曺允大,以御營廳言啓曰,京畿監司狀本,以御營廳將校金聲玉法外濫騎,照法勘處事。判付內,誠如邑牒·驛狀,校卒所爲,萬萬痛駭。令該營星火捉來,取招草記,仍又付法司,照律重繩,以懲日後事,命下矣。全羅道徵番關文齎去本廳別武士金聲玉,旗手姜福仁等,別定將校,使之捉來,以濫率責供,毆打勒騎委折,發問目,嚴棍究問,則金聲玉所供內,去月二十九日行到重林道盤乳驛,帶去旗手,猝發癨氣,前進無路,只怯公事之遲滯,不知法禁之嚴重,加把一匹驛馬,騎往衿川縣。一體責供人馬,則邑吏考見草料後,謂以濫騎,不爲供饋,故旗手所騎來人馬,給貰還送,而至於結縛毆打一款,實甚瞹昧云。旗手姜福仁納招,與金聲玉所供,少無異同。大抵濫騎·濫率之法,本自申明,而且況新頒令甲,尤爲截嚴,則渠以幺麽校卒,恣意冒犯,若是狼藉,究厥罪狀,極爲痛駭。金聲玉·姜福仁等,爲先除汰後,依傳敎移送秋曹,照律勘處,而臣亦有常時不飭之失,不勝惶恐之意,敢啓。傳曰,知道。
洪仁浩,以義禁府言啓曰,咸鏡道咸興府徒三年定配罪人尹悌東,忠淸道天安郡卽其地定配罪人洪彦燮,竝放送事,承傳,啓下矣。尹悌東·洪彦燮竝卽放送事,分付各該道臣之意,敢啓。傳曰,知道。
洪仁浩,以義禁府言啓曰,忠淸兵使具世勣時在任所云,依例發遣府都事,交龜後拿來,何如?傳曰,允。
曺允大,以義禁府言啓曰,林川前郡守金載久拿問處之事,傳旨,啓下矣。金載久時在任所,依例發遣府羅將拿來,何如?傳曰,允。
曺允大,以義禁府言啓曰,今日坐起時,擊錚罪人李信祜,當爲例刑捧供,而曾經侍從勿爲請刑,載在大典通編矣。信祜旣經侍從,例刑一款,何以爲之?敢稟。傳曰,除刑推,捧草供以入。
禁府啓目,綾州牧使林重遠原情云云。問目內辭緣,泛稱遲晚,刑推得情,何如?判付啓,除刑推,以草記議處。
掌苑別提曺霖疏曰,伏以,臣聞惟官惟其人,王政之所先,隨才授其任,治世之必務,處之旣當其分,使之隨其所能,則下不得罪於上,上不失擧於下矣。苟或不愼名器,擧枉錯直,賢愚混淆,民不服矣,可不謹哉?臣愚騃蒙陋,無一善狀,盜竊虛名,猥荷收召,前後忝冒,已多年數。聽卑之天,庶幾俯察,而容光之照,獨未有及,自是臣誠薄言淺,未暴蟻忱,惶兢戰懼,如隕淵谷。不意前月,祗承陞六之命,繼有掌苑署別提除拜之恩,益霑鴻渥,超越常例,驚惶震悼,罔知攸措。螻蟻賤臣,實有煩瀆之懼,不敢形諸辭免,惟縮伏以,俟限滿矣。聖恩天大,愈往愈加,今奉聖旨,訓諭鄭重,實非微分所可承當者。循墻不得,鑽地末由,如使臣苟有可試之才,絲毫之益,則生逢聖世,此其時哉,豈敢逡巡退縮,自陷於逋慢之誅哉?庸陋疎迂,自知無實,年近八耋,昏耗迷錯,病且沈綿,待盡朝夕,顧念賤分,每懷懍慄,不敢得預於朝廷間事。向者懲討之擧,及於輿儓,當言而猶不敢言,憂愛之誠雖切而亦不得效。臣於至此,罪又萬殞,慙恩畏義,跼蹐靡容,審己量才,旣非其人,任非其分,其將傳笑貽譏,形渥心悸。臣愚固不足恤,而其於朝家擧措之失宜,如何哉?臣誠憂惶悶蹙,不得不冒萬死控籲宸極。伏乞聖慈,天地父母,特賜諒察,亟命鐫削臣職,以安微分,以重名器,千萬幸甚。答曰,省疏具悉爾懇。前宣別諭,罄予至意,巽牘又至,自愧誠淺。矧今世道有泮渙之歎,士林無矜式之所,惟予如渴之思,政勤旁求之擧。玆因辭章,更申勤懇之意。爾其幡然登途,以副側席之望。
丁未四月初十日卯時,上詣景慕宮。展拜入侍時,行都承旨沈豐之,左承旨李亨元,右承旨李祖承,左副承旨洪義榮,右副承旨曺允大,同副承旨洪仁浩,記事官金孝建,假注書李德鉉,記事官李相璜·金祖淳,檢校提學吳載純,檢校直提學李秉模,檢校直閣徐鼎修,待敎尹行任,以次侍立訖。上具翼善冠·無揚黑團領袍,乘輿出協陽門,由月覲門,詣景慕宮至降輿所。左通禮啓請降輿。上降輿入大次。展拜時至,左通禮啓請外辦,上仍具翼善冠·無揚黑團領袍以出。左右通禮前導,詣版位,北向立。左右通禮啓請鞠躬再拜興平身,上鞠躬再拜興平身。左右通禮導上陞詣廟內奉審訖。左右通禮導上還大次。命本宮提調入侍。賤臣承命出,與本宮提調鄭昌聖偕入進伏。昌聖曰,本宮植木牌將,從其隨行久勤,差送邊將,便成近例。都政漸近,邊窠如有裕,則久勤牌將一人,使之依例收用之地,何如?上曰,依爲之。申飭銓曹,可也。出擧條左通禮詣大次前,啓請外辦。上乘輿出日瞻門,自月覲門,由協陽門,還御熙政堂。命兵曹判書入侍。賤臣承命出,與金履素偕入進伏。履素曰,壯勇衛廳試射,旣已定式擧行,則不可無勸奬之道。從今以後,別設護軍·司果合三窠,護軍一窠,司果一窠,作爲賞格窠,司果一窠,作爲遞兒窠,祿都目時,一從該廳所報付祿,而本廳凡節,旣皆不煩經費,則此亦不必創出祿窠。本廳米·太軍資監受來條中,稱此數移送廣興倉,以爲計朔上下之意,分付本廳及度支,何如?上曰,依爲之。出擧條履素曰,本曹佐郞金熙朝,以旣經掌憲,拘於格例,連呈辭單,不爲行公。有特敎則勿拘,曾有本曹參知臣李夔郞廳時已例,而自下不敢擅便,何以爲之?敢稟。上曰,特敎例皆勿拘,以此分付,可也。出擧條命書傳敎曰,政官牌招開政。命退,諸臣以次退出。
丁未四月初十日卯時,上御重熙堂。右承旨入侍時,右承旨李祖承,假注書李德鉉,記事官尹行任·金祖淳,稟事閣臣徐鼎修,以次進伏訖。上命藥房提調入侍。賤臣承命出,與徐有隣偕入進伏。上命書傳敎曰,易服不遠,及今宥還,可以參班。曾經春桂坊中,因事在謫人,竝放送,罪名蕩滌。如有罷削人員,亦爲給牒敍用,竝令該曹臨時付軍職。又命書傳敎曰,未下直閫帥,皆令不多日內辭朝。至於西北兩閫,夫馬遲滯之弊,不可不念。平安兵使明日辭朝,北兵使今日議薦,待下批催促下送。命退,承史以次退出。
丁未四月初十日未時,上御熙政堂。召對·詣臺臺臣同爲入侍時,參贊官曺允大,侍讀官金履翼,檢討官洪樂貞,待敎尹行任,假注書李德鉉,記事官李相璜·金祖淳,執義李師濂,以次進伏訖。上命進講。履翼等以次讀奏名臣錄訖。上命陳文義。履翼曰,黃庭堅之爲人,朱子亦稱以他亦孝友,又其言論氣節,多有出人者,則決非可以詩人稱道而已者也。時君苟能擢用,俾展其抱,則其所煥黼黻而賁治道者,可期其不小,而乃反使之落拓流離,無所猷爲而止。此誠後世人君惕然監戒處也。今我殿下,誕敷文敎,倘於此等處,留意看過,無致遺賢之歎,則士皆延頸,治必徯志。伏願省察焉。上曰,言甚好矣。下番亦陳文義,可也。樂貞曰,上番所奏,言甚切至。奬拔人才,實爲今日之急務。惟聖明更加留意焉。上曰,閣臣亦陳文義,可也。行任曰,上下番已盡達矣。上曰,參贊官亦陳文義,可也。允大曰,上下番已盡達矣。上命臺臣進前。師濂進前,奏府啓。上曰,只擧末端,可也。師濂曰,請大靜縣爲奴罪人金壽賢,依律處斷。上曰,不允。師濂曰,請興陽縣爲奴罪人河翼龍,亟令王府,設鞫得情,夬正王法。上曰,不允。師濂曰,請還寢李魯春絶島安置之命,亟令王府,設鞫嚴問,期於得情。上曰,不允。師濂曰,請申愷,設鞫嚴問,期於得情。上曰,不允。師濂曰,請罪人寧鎭,亟令王府,設鞫嚴問,期於得情。上曰,不允。師濂曰,請島置罪人趙時偉,亟令王府,設鞫嚴問,期於得情。上曰,不允。師濂曰,請島配罪人韓采,亟令王府,更加嚴鞫,期於得情,夬施當律。上曰,不允。師濂曰,向來倭館殺越之變,誠非細故。無知邊民,交通異類,潛相來往,已非法意,甚至於通財分債,惹起殺人之變,暗地居媒,致有通奸之擧,其紀綱之隳壞,民習之無嚴,誠不可使聞於隣國。請令廟堂,嚴飭該府,民人往來,各別痛禁,此後如有通財現發之事,則施以犯越之律。上曰,依啓。出擧條師濂曰,臣於俄者,伏覩刑曹草記批旨下者,竊不勝萬萬欽仰之至。日前東郊迎候之班,適聞太學守僕之言,則秋堂發牌,推捉齋任,故刑隷持牌子,至入神門外咫尺之地云。齋任如有可問之事,則使之自下來待,可也,而發牌押來,係是無前之事。且況肅肅泮宮,何等淸嚴,而法曹下隷,攔入無憚,其常時不飭,推此可知矣。名以臺疏,旣論其事,而該堂則初不論勘,下隷則只請査治者,揆以臺體,巽軟極矣。請前獻納沈埉,亟施削職之典,當該秋堂亦爲譴罷,其下隷照法嚴繩,以懲日後焉。上曰,此非持難之事。依啓。出擧條師濂曰,邊臣狀啓,關係甚重,而前東萊府使閔台爀修啓到京之後,前承旨李義行,謂有疵病,刪潤以啓。至親之間,無怪其如此,而此路一開,後弊難防。請前承旨李義行罷職。上曰,風聞有難盡信,如無關係,豈至譴罷?令政院爲先問啓,可也。出擧條師濂曰,近日守宰,貪墨成風,至以前尙州牧使沈基泰言之,恣行不法,專事掊克,托以市直之貴,嚴設酒禁,獨使房嬖之母,定爲酒婢,每釀幾箇大甕,出賣邑內場市,全㰌闔境之厚利,至招當面之民責。且還穀法意,何等嚴重,而近萬包恣意幻弄,只立其本,盡歸私橐,一州唾詈,萬口喧傳,其所蔑法貪鄙,若是籍甚,則不可以其遞歸,置以不論。請令廟堂嚴飭該道監營,各別詳査,照法重勘,一以懲貪汚之習,一以謝尙州之民。上曰,聞甚駭愕。犯手之數,至近萬包,誠如是也,他事姑置之,卽此一款,難免贓汚之律,而傳聞有難盡信,先令廟堂嚴飭道伯,使之詳査狀聞後,稟處,可也。出擧條師濂曰,國家之設置陞庠,課試多士,乃所以培養人材,使之成就之良法美意也。近年以來,其所培養者,適足以墜其學業,壞其心術,斯道之憂,日甚一日。蓋士子讀書,多藉三餘,而陞庠之設,必値深冬,東西奔走,課讀無暇,間或有冷地致病,以殞其身者,此豈非大加憫惻者乎?臣意則春秋暇日,分排設行,拖到陽晦,如未畢試,則當該泮長,從重勘處,當年條則仍令勿施,則似合事宜,而事關科制。請令禮官就議大臣,各獻意見,從長變通。上曰,然則至臘兩抄,先設於爾所謂陽晦乎?抑已之乎?大抵徒法不能自行,惟在師儒之得其人,爾言似亦有所見。依啓。出擧條師濂曰,醫官之任,雖曰卑微,其衛聖躬鑑珍劑,則與嘗藥諸臣,無所異同。決不可以染跡於逆家之人,參涉其間也,明矣。惟彼朴春源,卽逆復之私狎也。春源貧不料生,則逆復衣食之室家之,春源抱才不調,則逆復吹噓焉薦剡焉。在春源實爲罔極之恩,似此實狀,乃是一世之所喧傳,一院之所指目。豈可使一刻廁跡於監煎之地,以貽中外之慮哉?請醫官朴春源刊名內醫之案。上曰,如渠饑蝨,罪坐逐臭,何必刋汰乎?出擧條師濂曰,前府使田文顯事,臣以官箴之義,頃有論列,而及其就拿,敢以邑例則然之招,要爲掉脫之計。渠雖武弁,亦具彝性,厚受國恩,至侍近密,則所當從實直陳,以待處分,而不此之爲,乃以不成之說,欺瞞納供。此等事例,一道之內,宜無異同,則肅川所無之例,何獨見在於寧邊乎?其推諉漶漫之跡,昭不可掩。然此在於渠,猶屬細故,渠以逆復之卵育,屢被奬拔,外而雄閫,內而華顯,藉其勢力,歷踐殆遍,則其不可密邇淸禁,與春源無異,而旣未聞出於鞫招,則在朝家滌瑕之政,亦不必永枳其身,而至於軍職,則處地自別,陪衛甚重,如此之人,不可混置於近侍之列。請別軍職田文顯亟命汰去。上曰,無論邑例之有無,以報辭礙眼爲罪,則尙可說也。下段云云,加之罔測之名,絶其來蘇之望,爾言未知其爲是。且渠人品純善,置之近列,非由他人之吹噓,亟停勿煩。出擧條師濂曰,昨冬一侍從之諫職除拜,適在其下往楸下之際,過限後禁推關文,自營門來到,忠州該牧使,使一吏齎傳營關于其所住族人處,則厥吏稱以假都事,調發驛人馬,乘夜明火,便同發捕者然,而其侍從纔已上來矣。厥漢先討酒食,仍索錢緡,咆喝作挐,罔有紀極,及其還邑之後,其家始知其詐,枚呈本牧,則本官看作尋常,略加杖治云。假稱別星,何等變怪,則不報營門,如是略治,雖未知有甚委折,而後弊所關,不可仍置。請令廟堂分付本道監營,嚴加査究,假稱該吏,依法典勘處。上曰,依啓。旣論前納言之勘吏不勘官之失,似此所係不輕,漏却該守令査勘一款,殊欠照檢,該道査究時眞有是事該牧使,一體指名論勘,可也。出擧條師濂曰,朝臣章奏,無論大小,承批之後,頒示八方,隨其論列之臧否,勘以一世之評品,或有選部之崇奬,或被三司之糾劾,公議所指,激揚隨之。近來言事之章,間或留中不下,外人莫知其善惡,雖或有依俙傳聞者,以原疏之不下,殆同禁令,不敢雌黃。此豈是聖朝開廣之治,亦豈無後日難言之弊乎?請留中章疏一一頒示。上曰,言則是矣。當留意。出擧條師濂曰,國馬之分養各邑,當初定制,法意有在,而夷考其實,有害無益。蓋其去來之費,喂養之資,皆以國穀會減,計其所費,可當其馬之直,而依舊是不調無用之馬耳。此豈朝家綜核之政哉?自今以後,分受各軍門,付之有根着軍兵,無事則逐日閑習,緩急則作爲軍馬,次次換給,時時點閱,而喂養之需則分定各邑,以助其費,恐合事宜,而事係變通。請令廟堂,消詳講確,俾有實效。上曰,各營馬軍皆有馬,無馬,只是步軍,步軍給馬,勢必相礙,雖給喂飼之資,必避兩役之苦,與其給京軍,無寧直給牧場,而惟此分秣各邑,何異告朔之羊?遽然竝撤,事固未易,第令該寺稟處,可也。出擧條師濂曰,近年以來,連歲歉荒,停退未捧,旣極夥然,賑穀耗費,亦甚不些。京外穀簿,幾盡枵然,而目下旱乾,無處不然。萬有一秋事又未免凶,則嗣歲接濟,可謂末如之何矣。穀物預畜,實爲當務之急,今年牟麥,頗有登豐之望。請令內而賑廳,外而諸道,廣加貿置,以爲備後之道焉。上曰,依啓。出擧條師濂曰,臣於京兆事,有不容不言者。凡干決訟之際,堂上以決杖或決笞題送,則郞官初不擧行,依其笞·杖之數,一竝徵贖。間有貧不能辦,自願受杖者,則拘囚督納,期於準捧,不歸官用,專屬雜費,便成規例,牢不可破。蓋其自請受杖,情旣甚慼,而科外徵錢,事極無謂。請另飭該府,繼自今無蹈前習,嚴立科條,當杖·笞人處,切勿徵贖,如有犯者,隨現重繩,堂上不能察飭,則亦爲勘罪,俾除貧民一分之弊。上曰,依啓。出擧條師濂曰,臣於詣臺之際,伏聞召對有命,因爲隨入,而前後求言之敎,諄複懇至,藹然於辭旨之外,臣固攢頌不暇,而臣本見識昏短,言議拙訥,屢入言地,曾未能出一言而論一事,少裨我聖朝來諫之治。臣罪至此,萬殞猶輕,而第近年以來,諸臣章奏,亦豈無一二可用者,而終未見顯然施用之實,未免爲政院休紙而止,至誠求助之意,豈亶然哉?傅說之告其君曰,非言之難,行之惟艱。請繼自今,益留聖意,另加採用焉。上曰,好矣。當體念矣。出擧條命退,諸臣以次退出。
丁未四月初十日酉時,上御重熙堂。坐直承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,都民休戚,專係司寇,自來久任,反有過於銓曹愼簡之意,孰不知之?當以在京無故人差出,而首末望耆社及在外副望,在享官之任,此可謂擇擬乎?銓官之事,太不體愼簡之本意,吏曹判書尹蓍東推考。更爲擬入,待下批牌招察任。又命書傳敎曰,綾州牧使初命差出,姑未照律,勿令分付。見此望筒,中官之誤傳,極爲駭然,當該中官拿處。命退,承史以次退出。
上在昌德宮。停常參·經筵。
昧爽,灑雨下雨,測雨器水深一分。
李祖承啓曰,明日常參·經筵,取稟。傳曰,停。
洪仁浩啓曰,合辭方張之時,兩司無詣臺之員,事甚未安。除在外外,未肅拜呈告人員,竝卽牌招,何如?傳曰,允。
洪仁浩啓曰,大司憲蔡弘履,執義李師濂,掌令李泰賢,持平李基垣牌不進,掌令閔彝顯,持平宋煥箕俱在外,監察茶時之意,敢啓。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,今日殿座,承旨當爲備員,都承旨沈豐之不爲仕進,所當牌招,而拘於廳規,不得請牌,何以爲之?敢稟。傳曰,聞其實故。勢難供職,許遞。與未差之代,前望單子入之,待下批牌招察任。
承旨前望單子入之。金頤柱·趙衍德落點。
李祖承啓曰,兵曹郞廳來言,北兵使下批政事,取稟。傳曰,爲之。
李祖承啓曰,來十六日儒生殿講日次矣,敢稟。傳曰,爲之。
傳于金頤柱曰,右承旨入侍。
傳于李祖承曰,同副承旨入侍。
〈有政〉。吏批,判書尹蓍東進,參判李秉模式暇,參議李集斗病,同副承旨洪仁浩進。李聖圭爲掌樂提調,金聖和爲軍器主簿,曺允邁爲典設別提,李思曾爲文川郡守。
兵批,判書金履素,參判金魯淳,參議柳誼病,參知李夔入直進,右副承旨曺允大進。僉知單梁埉,北兵使單南憲喆,副司果白東運。
傳于李祖承曰,右承旨入侍。
記事官金珍恪書啓,臣敬奉聖諭,傳諭于北部觀光坊長生殿契議政府領議政金致仁所住處,則以爲,臣自承胥命,批旨與僚相所報筵敎,萬萬震隘,不敢復以其文中句語,爲引義之計,而二昨宣召之下,適値宿症挾感越添,未克趨詣,至今兢悚。卽者史官又臨宣聖諭,軫念賤疾,且以趙濟魯疏,有所提敎,辭旨諄勤,臣尤感惶,不知所對。姑俟得見其疏本,且觀病勢之少間,謹當冒沒承命云矣,敢啓。傳曰,知道。
李祖承啓曰,因執義李師濂所啓,前東萊府使閔台赫,修啓到京之後,前承旨李義行,謂有疵病,刪潤以啓,請罷職事,風聞有難盡信,如無關係,豈至譴罷?令政院爲先問啓可也事,命下矣。問于李義行處,則以爲,臣與閔台赫爲內外從兄弟,而二月初,台赫,以倭人檢驗狀啓,異於邊情例啓,慮有字句間疵病,要臣取見。故臣於跋辭或問目等處,果多有刪改處,而皆文字疊用,或辭意未暢,或吏讀誤書,而臣方病眩,精神昏短,有不能記其幾處幾字。至於最末行,待其諸倭傳送後日供開市依前許設計料,改以觀勢許設計料矣。臺言至此,問啓有命,驚惶震懍,罔知所惜云矣,敢啓。傳曰,今此問啓之命,出於區別虛實,則此胡大事?初啓之漫漶,極爲駭然,再啓之混圇,尤涉未安。此問啓勿施,下義禁府推考,今日捧供以聞。
李祖承,以義禁府言啓曰,時囚罪人林重遠原情公事判付內,以草記議處事,命下矣。林重遠,身爲守令,編配罪人,不能防守,至於逃還物故之境者,已極可駭,而見失之後,不卽報營,亦涉稽忽,以此照律,何如?傳曰,允。
禁府啓目,綾州前牧使林重遠矣,身爲守令,編配罪人,不能防守,至有逃還物故之擧者,已極可駭,而見失之後,不卽報營,亦涉稽忽。以此照律罪,杖一百收贖,告身盡行追奪,私罪。奉敎依允。功減一等爲良如敎。
應敎趙濟魯疏曰,伏以,臣之自來情踪,實無束帶供職之望,虛縻華銜,屢犯違倣,惶恐蟄伏之中,伏見領議政臣金致仁箚本,則遣辭極其非常,未知指意之在於誰某矣。繼又伏聞史官之傳諭回奏也,大僚特擧臣對策中句語,以爲自引之資云,始知箚辭臚列,專屬臣身,慙惶悸懍,不知所達。臣於頃者,伏奉聖策,慨黨習之漸痼,思先烈之遹追,求助之意,藹然於十行之間,臣莊誦欽歎,繼以激慨。惟我先大王五十年盛德大業,亶在建極二字,而亦惟一二輔弼之臣,竭誠對揚,克贊會歸之美。此豈非今日君臣上下所可恪遵而永守者?而竊伏覸臨御以來,繼志之念雖切,而承佐無人,祛黨之敎徒勤,而傾軋猶前,忌身徇國,已矣難忌,背公營私,便作家計,甚至於許以峻論,則隱然居之,若好題目,語及蕩平,則厭然掩之,若羞恥事,必欲壞了我聖朝建極之治,沮敗我殿下遵先之志。其視先祖協贊之臣,不啻相反,寧不痛哉?夫今日廷紳,俱是奕世喬木之家,而復逞前日已革面之習,甘背前人所藉手之義,人心之滔溺,世道之虞憂,職由於此。故臣於對策,略綽說及,而若其所謂孰非先朝之舊臣,又孰非其子若孫云者,觀於孰非二字,可見其命意措辭之非專指一人也。且臨軒之規,事同求言,對策之體,言貴無隱,援引今昔,泛論得失,自是例也。假使臣眞有拶逼之意,箚着之言,以大臣休休之量,執此芥滯,曾所不意。若以對策例套,活看而不之責,則便是都無事矣。又況大僚之先臣,卽臣所謂先朝輔弼中一人,而相業本末,布在耳目,則臣何嘗有一毫侵及之意?而今乃無端演出臣對策中所無之繼世作相四字,獨自擔當,把作引義之欛柄,斥之以賈豎,歸之於汚衊,有若辱先者然,臣實駭惑,莫省其故也。至若衆議喧騰云云,未知何許喜事者,倡此苛摘之論,而此不但索瘢於臣身,實亦爲貽辱於大臣。朋興之言,一此不熄,則和泰之福,尙何可望?臣實爲世道,重爲之慨然也。抑臣尤有所自悼者,向來應製諸作中,其所追念舊人,致慨當今者,亦多其人,非獨臣見,而疑怒之言,獨及於臣,此莫非臣涉世昧方,動輒速謗,乃以信筆平說之事,又致平地自起之痕,撫躬慙痛,尙誰尤哉?在臣之道,惟當削踪朝端,斂避駥機,以卒生成之澤而已。伏乞聖慈,天地父母,諒臣踪之危臲,察臣情之怵迫,亟鐫臣所帶之職,仍命永刋仕籍,以靖私義,千萬幸甚。答曰,省疏具悉。不待爾言,自當解惑。爾其勿辭察職。
司諫呂萬永疏曰,伏以,居諸迅邁,文禧廟祥期,只隔一朔。仰惟聖心止慈,撫序慘悼,何以堪抑?噫噫,此時何時也?逆醫·妖媼之陰凶情節,臣分之所必報,國體之所必覈,而荏苒周歲,恬嬉度日,爲廷臣者,尙何顔面,入參於來月常事之班乎?思之及此,心膽隕絶。仍念臣目下悲苦之私,豈宜自同平人,束帶供仕,而臣於昨年初冬,乍除臺職,在鄕卽遞。間有〈前〉無之逆變,學切必誅之公憤,而上下玩愒二字刀削自在,義理湮晦,禍根滋蔓,宗國之憂,懍若一髮。臣雖屛伏田廬,不入城闉,而區區洙血之憤,繞壁徘徊,自然流涕。此際臺銜,遽及於積久憂憤之餘,章皇上來,爲伸懲討之義,而一再詣臺,誠未恪天,隨衆伈泄,滿心慙忿。區區自效之道,惟有日傳故紙,畢陳愚悃,不得請則不可止,而第臣爲子不孝,卜葬未審,爭鏡之端,屢煩天聽,譴罰之加,至及土官,聖度包容,不惟不罪,今又寵之以職名,且惶且愧,措躬無地。訟案之判下,今已經月,卜日移占,不容少緩,而只緣術家之拘忌,遷就至此。又若被人督迫,更取唇舌,則臣之罪尤如何哉?臣爲是之懼,方邀相地一人,偕往鄕郊,以爲秋前遷厝之計,近日召牌之屢違,蓋緣情事如右故也。今則天時漸熱,山行甚急,有不可遲待遞職,而淹滯不發,玆敢冒陳悶迫之懇,仍犯擅行之誅。伏乞聖慈,天地父母,俯賜矜諒,亟行鐫改,仍令有司,勘臣罪犯,以昭法紀,千萬幸甚。臣方臨行,忠憤冞激,不敢自隱焉。噫,自夫昨年七月以後,至于今十箇月,天之不雨久矣。閭閻之間,泉脈斷絶,郊野之中,秧苗枯槁,此雖與五六月之旱,容有緩急之殊,而其爲極無之災,則非細憂也。古有一婦之冤,尙致東海之旱。嗚呼,冤哉。環東土血氣之倫,痛心刺骨,明日張膽,未敢食息忘者,卽我儲君之讎賊也。此賊未討,此讎未復,下而人心積鬱,上而天氣乖和,以至膏澤閟而大地乾焉。言非傅會,災必有召。伏願殿下,仰稽天道,俯念人事,苟係五九月喪變之在所究覈者,誕發明旨,亟循群請,以爲方寸上得雨之道焉。日者殿下,以欲法祖宗之心,丕闡皇極之道,詢于韋布,以及廷臣,大哉王言,一哉王心,萬姓莊誦,百工聳聽,而朝象之丕變,大道之偕之,若可以朝暮期,而竊計發策之後,爲日幾何?聖心之憤發,如是勤懇,朝象之偏跛,轉益膠痼,默察形影,灼見幾微,依舊是未發策前樣子。顧今朝廷百事,正坐一偏字爲病,而發於其政,害於其事者,難徧以疏擧。以臣情踪,雖不敢漫及時事,古人所謂非知之艱,行之惟艱者,敢爲殿下誦之。答曰,省疏具悉。所陳當留意矣。
丁未四月十一日卯時,上御熙政堂。專經文臣殿講入侍時,左承旨李亨元,右承旨李祖承,左副承旨洪義榮,右副承旨曺允大,同副承旨洪仁浩,記事官金孝建,假注書李德鉉,記事官李相璜·金祖淳,檢校直提學李秉模,檢校直閣金憙·徐鼎修,待敎尹行任,以次進伏訖。引儀,引命官左議政李在協,試官洪良浩·朴祐源·金翊休·金魯永·李集斗·申耆及應講文臣,入就拜位,行四拜禮。在協等以次陞殿進伏。上謂在協曰,今日命官右相,公然懸頉何也?以向日事,處義而然乎?然則今之大臣,自上不得加一言乎?無甚如此之意言及焉。在協曰,臣之詣闕時,以錄事往復右相,則以爲,適有實病,不得入去,不勝惶悚云矣。上曰,雖有實故,今日則入來,當於理矣。上命開講,金珍恪等以次進講訖。命退,諸臣以次退出。
丁未四月十一日辰時,上御重熙堂。同副承旨入侍時,同副承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,胥命批,予意悉及之,而伊後敦召,史官又空還,仍審有愼節,豈勝憂慮?應敎趙濟魯疏本,卿或取見未?旣無執迹之端,難用誅心之法,已賜數字例批,到今惟有面對之便,可得詳討。俟間以造朝事,遣史官傳諭于領議政。又命書傳敎曰,當初處義之當否,姑舍是,旣有今日辭朝之命,而廟堂無許題,兵曹無論勘,則在渠道理,似當入肅。且藩閫事體,尤係自別,而有命不進,殆若辭巽者然,國綱師律,雖曰掃地,似此猥越之擧,曾所未見。然而該房無一言入稟,溺職大矣。當該承旨遞差。初則予亦未嘗無嘉其志之意,今日所爲,可謂前仕削之,且或冒死不赴。旣有辭陛之命,宜待闕下,以待處分,而今聞兵曹言,偃處其家,方令催促云,眞所謂罪上添罪。平安兵使白東俊,旣命記過待令,何必親問?令該府拿問,捧口招待判下,以爲嚴勘之地。兵曹之不能促飭,難免其責,判堂推考,入直堂上從重推考。仁浩曰,同罪未敍人隨卽提稟事,曾有定式矣。司諫宋銓,前持平金熙采,前正言金履成,前察訪李性吾,旣已蒙敍,而前持平金載翼,前正言鄭致淳·權儐,前持平崔守忱,前正言任希一,前察訪安鳳來·李命求,俱是同罪之人,故敢達矣。上曰,敍用,可也。出擧條命退,承史以次退出。
丁未四月十一日巳時,上御重熙堂。右承旨入侍時,右承旨李祖承,假注書李德鉉,記事官尹行任·金祖淳,以次進伏訖。上命書傳敎曰,時囚中行査人,査啓來到間,竝保放。上曰,時囚罪人朴義民,分揀放送。出榻敎。
丁未四月十一日未時,上御重熙堂。右承旨入侍時,右承旨李祖承,記事官金孝建·李相璜·金祖淳,以次進伏訖。上曰,坐直誰也?祖承曰,臣與同副承旨,坐直矣。上曰,吏曹參議之連事違牌,極爲駭然,斯速入來事,申飭,可也。祖承曰,屢次催促,而聞有情勢,終不入來矣。命退,諸臣以次退出。
丁未四月十一日戌時,上御重熙堂。右承旨入侍時,右承旨趙衍德,記事官金孝建·李相璜·金祖淳,以次進伏訖。命書金吾草記判付。仍命書傳敎曰,時囚中行査人,査啓來到間,保放事,分付。賤臣承命出傳。命退,諸臣以次退出。
上在昌德宮。停常參·經筵。
趙衍德,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙衍德啓曰,明日常參·經筵,取稟。傳曰,停。
曺允大啓曰,合辭連日闕啓,事甚未安。除在外·疏批未下外,未肅拜呈告人員,竝卽牌招,何如?傳曰,允。
以執義李師濂,掌令李泰賢,持平李基恒,司諫宋銓牌不進罷職傳旨,傳于曺允大曰,只推。
曺允大啓曰,大司憲蔡弘履未肅拜,執義李師濂,掌令李泰賢,持平李基恒傳旨未下,掌令閔彝顯,持平宋煥箕俱在外,監察茶時之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,左承旨入侍。
承旨前望單子入之。洪秀輔·李在學落點。
傳于李在學曰,召對爲之。
傳于李在學曰,坐直承旨入侍。
兵曹,以柳鎭恒爲摠戎中軍。
以黃海監司狀啓,逆復逃奴孝男等押送刑曹事,傳于洪文泳曰,明日開坐,各別嚴刑究覈以聞事,分付。
以應敎趙濟魯,校理沈能翼牌不進罷職傳旨,傳于洪文泳曰,只推。
傳于洪文泳曰,陳疏承旨洪秀輔·洪仁浩許遞,前望單子入之,待下批牌招察任。
承旨前望單子入之。李亨逵·洪文泳落點。
備忘記,黃海水使宋載岳下直,長弓一張,長箭一部,片箭一部,筒兒一箇賜給。
趙衍德,以弘文館言啓曰,應敎趙濟魯疏批已下,校理沈能翼旣有只推之命,竝卽牌招察任,何如?傳曰,允。
趙衍德,以禮曹言啓曰,文孝世子小祥後親臨廟墓時,自上服色問議草記批旨內,素昧似此禮意,無以自信,發遣郞廳,以此草記及批旨,問議于在外儒臣事,命下矣。卽爲發遣郞廳,問議于在外儒臣。則祭酒金履安,以爲,卽者禮官,以文孝世子小祥後親臨廟墓時服色,承命來詢,而臣之自來踪地,不敢以儒臣自處,無由冒沒仰對,只切惶蹙而已云。前持平閔彝顯,以爲,臣之屢蒙詢禮,而不得仰對,誠以跡淺學蔑,不敢以儒臣自處也。卽者禮官,又以文孝世子小祥後廟墓動駕時服色常變,承命臨問,而此係莫重典禮,則尤何敢妄有論列乎?每勤王人虛辱,只自惶恐竢譴而已云。別提曺霖,以爲,螻蟻賤臣,猥蒙殊恩,驚惶戰掉,罔知攸措。加以病篤,精神荒昧,凡於國家禮制,不敢妄議,不意禮官來臨,而垂死病中,昏耗識淺,無以仰對。虛辱詢蕘之命,惶兢戰怖,伏地竢罪云。前監役宋煥箕,以爲,螻蟻微臣,跧伏草莽,不意禮官御命遠臨,詢以疑文變節,臣誠惶恐震駭,罔知攸措。竊伏念,臣疎賤瞢陋,與聞朝家禮議,在私分極僭越,何敢出位妄論?俯詢之下,未免違慢,益不勝悚蹙,竢罪之至云矣,敢啓。傳曰,知道。
趙衍德,以兵曹言啓曰,引慶尙道別武士成萬起等上言判付內,令兵曹相考文跡仍具意見,論理草記稟處事,命下矣。觀此上言內辭緣,則以爲,嶺南一域,幅員地廣,人物甚衆,且與日本接界,則其桑土陰雨之備,固不可有間於西北。曾以道內武人中,有地處武技者千人,號曰別武士,而出身屬之左,閑良屬之右,四季朔試才,出身之優等與沒技者,竝除邊將,閑良之優等與沒技者,竝赴殿試,而各給保人,以此成節目定式遵行矣。及夫逆臣尙魯秉政也,以登科之必多變制,只許優等直赴,而沒技則惟施賞而已。伊後四季朔取才頻煩,每歲初冬,一次都試,只緣以優等一人直赴,故有地處武士,莫不解體,稍稍頉免,元不操弓,謀避軍役者,願付別武案,而每當都試,初不應擧,只捧保錢。以今觀之,閑良之爲別武士者,反作良民避役之竇,而大抵西北·松都·水原·東萊等邑武士試才之規,優等與沒技,竝直赴殿試,則獨於嶺南,不用此規,實非勸奬之意,亦非南邊備禦之策。此宜一遵定式,優等·沒技,皆許直赴,而自甲辰以後,沒技者不過數人,竝與優等直赴殿試之意,行會本道,永爲定式,則於是乎有地處能武技閑良,皆爲別武士,而至若常漢之非武而謀避軍役者,必不得如前冒入,特察當初定式。每年取才時,優等·沒技竝爲直赴事,伏蒙天恩云矣。取考前後文跡,則丙寅年創設時節目,只有別武士左右列四等都試,通計畫數,居首一人狀聞,而出身則相當職除授,閑良則直赴殿試,至於沒技一款,初不擧論矣。翌年丁卯,本道都試後請賞啓本中,始有沒技人論賞之請,而未得蒙允。其後己巳·庚午,連有沒技人直赴之請,而廟堂輒爲防啓,則今此上言中優等·沒技竝付殿試云云。自歸爽實。直赴之只許居首,而不及沒技者,出於重賞典嚴科規之意,而本道又與西北兩道有異,則不可以渠輩之希望。有所撓改,以啓他道繼起紛紜之弊,沒技人之全然無賞,不但爲武士抑鬱之歎,自朝家激勸之方,宜有所別般軫念。此後都試沒技人,一依左右列次之例,自本道從優施賞,何如?傳曰,廣考他道可據之例,令廟堂稟處,可也。
洪文泳,以刑曹言啓曰,因執義李師濂所啓,入泮下隷照法嚴繩事,命下矣。書吏李潤泰,雖不入於泮齋,亦至於轉入香橋之內,使令李福乭,諉以招出守僕,敢入神門咫尺之地,喧聒催督者,究厥罪狀,極爲駭痛,不可不嚴勘,而律無正條。惟大明律有曰,擅入皇城門,未過限者杖九十,擅入殿門者,杖六十徒一年,依此律,李潤泰決杖九十,李福乭決杖六十後,黃海道長淵府,徒一年定配,卽爲押送之意,敢啓。傳曰,知道。香橋準皇城門,則可也。比之宮殿門,則不可。蓋神門在香橋之內故耳。擅入香橋,準宮殿門之律,則入神門,當用何律?其在廷尉當之義,不可以此律用之,卿等推考。近來律官,不識律如此,極爲痛惡,該律官以誤照律反勘,今日內決杖發配,以懲此輩舞法之習。大抵儒生處分,罪在儒生,於賢關何有?如是,然後君命重師道嚴,而可使士趨正賢關尊。此時幺麽下隷之作挐於肅敬之地,是豈爲賢關之本意?元照律,律名不襯,雖有處分,旣欲懲治,則不可不嚴處。如有入皇城過限律,以此照律,可也。
洪文泳,以刑曹言啓曰,鄭殷達擊錚原情勿施草記批旨內,依前下敎,放送可也事,命下矣。鄭妻之千罪萬惡,是何等凶逆,而翀良本以謙賊之孽屬,肆然爲傳書往來之計者,究厥罪狀,合被嚴誅,流配之典,亦已太寬,則何可因其子之號訴,而遽加放釋,以致隄防之益壞,凶孽之無懲乎?成命之下,不得奉行之意,敢啓。傳曰,依前下敎擧行。
洪文泳,以刑曹言啓曰,金信潮擊錚原情勿施再次草記批旨內,依前下敎,放送可也事,命下矣。天欽旣居泮齋,不參懲討之疏者,究其心跡,難免護逆之科,自島而陸,已失之太寬,則其子之屢煩呼籲,尤極爲無嚴,決不可因此宥釋。以致隄防之漸壞,成命之下,不得奉行之意,敢啓。傳曰,依前下敎擧行。
洪文泳,以刑曹言啓曰,御營廳草記,因京畿監司徐有防狀本,本廳別武士金聲玉,旗手姜福仁等,濫騎驛馬之罪,究問取招後,依傳敎移送秋曹,照律勘處事,允下矣。馹騎事體,至爲嚴重,而渠輩以幺麽校卒,不有法禁,科外勒把,事極痛駭。竊考大典通編曰,驛馬濫乘者,杖一百,流三千里,加數者,杖一百,徒三年。今此濫騎,雖在於福仁,其所勒把,專由於聲玉,則論以首從,聲玉爲首,不可但以加把之律勘斷。且兵典驛馬條曰,祭物持載馬,奉常寺加數濫報者,施以濫騎律,則況此加數濫把,以騎從行之旗手者,烏得免濫騎之律乎?玆依大典,本律罪人金聲玉·姜福仁等,各決杖一百後,金聲玉咸鏡道洪原縣,姜福仁慶尙道三嘉縣,竝流三千里定配,卽爲押送之意,敢啓。傳曰,知道。
刑曹啓目,粘原春監司金載瓚矣本道松弊,實難矯捄,山邑民情,莫可支保,妄陳愚見,冀申朝禁是如可,至於末端句語,全昧體統,大違格別,推考警責,罪杖八十收贖,公罪施行,何如?判付啓,依允爲旀,功議各減一等。
禁府粘連啓目,向前李義行,亦不卽首實,置對之後,始乃自服,揆以事體,亦涉駭痛,以此照律爲白乎旀,閔台爀之要改狀本,鄭濂之許借印信,有關後弊,不可仍置,竝拿問處之,何如?判付啓,依允爲旀,閔台爀之要改狀本,不過出於至親間厚誼,寧有要改書要潛踏之理乎?非罪譴罷,在渠猶橫厄,今反蒙被指使之名,以潛踏同情律勘斷,誠冤矣。査問一款,勿論爲旀。鄭濂事,依施爲良如敎。
洪文泳,以義禁府言啓曰,因本府議啓,鄭濂拿問處之事,依施矣。禮賓寺參奉鄭濂,今方待命,卽爲拿囚之意,敢啓。傳曰,知道。
禁府啓目,前承旨李義行原情云云。傳旨問目內辭緣,惶恐遲晚,所當直爲照律是白乎矣,旣有捧供以聞之命,上裁,何如?判付啓,人品率爾遇事,未盡商量乙仍于,致此葛藤,至登彈簡。聞其事足博一粲,考其律當抵重辟是如乎。已設之倭市,改以一味停撤書之者,意雖出於戚好,跡難免於徑情兺不喩,謄報之借踏印信,大是妄擧。況宣武祠廢印,所重果何如?則寧或潛用於倭情文書乎?與者受者,俱有罪焉,而此人擧措,不足責備。律名未知如何爲當,卿等論理議處爲有矣,聞此囚有病故,今日內回啓,待判下,仍爲照律放送爲良如敎。
禁府照目,前承旨李義行矣邊臣之狀啓,體段自別,而從中改呈,宣武之廢印,所重何如,而潛自借踏,論其處事,已極妄錯兺不喩,問啓之下,不卽首實,置對之後,始乃自服,揆以事體,亦涉駭痛。以此照律罪,從重論,杖一百收贖,告身盡行追奪,流三千里定配,私罪。奉敎,擧措頗似兒戲,如有偸鈴之律,用之或可,今若直斷以偸印,則無已太過,當初問啓之矇矓,亦與詐不實有異,此人事何足深責?然於公法,不可白放,定配收贖,以公罪勘放。仍令政院削職捧傳旨,本事如是出場之後,閔台爀處分,可謂毛將焉傳,邊任體重,雖難還任,罪非其罪,罪名不可仍置,分付吏曹。前府使閔台爀罷職傳敎,卽爲爻周於謄錄爲良如敎。又啓目,禮賓參奉鄭濂原情云云。問目內辭緣,泛稱遲晚,刑推得情,何如?判付啓,除刑推議處。又照目,副司果韓永運矣傳旨內,今四月十一日,專經文臣殿講時居不,依定式推考罪,笞五十收贖,解見任別敍。私罪。奉敎依允爲旀,功減一等爲良如敎。
禁府啓目,平安兵使白東俊原情云云。傳旨問目內辭緣,全事漫漶,泛稱遲晚,所當請刑是白乎矣,曾經閫帥勿爲請刑,載在大典通編,上裁,何如?判付啓,議處,仍爲照律爲良如敎。
禁府啓目,庇仁前縣監李運彬原情云云。傳旨問目內辭緣,泛稱遲晚,所當請刑是白乎矣,曾經侍從勿爲請刑,載在大典通編,議處,何如?判付啓,穀簿雖云不敷,此弊何邑不然,則獨於本邑,行此月一巡之擧者,其可成說乎?稅米加捧事,供雖似然,旣知其謬例,則何不期於釐革乎?縱客捧賂事,出自法從,不能束濕乃爾乎?三件干科,無非不職之罪,而皆屬第二件,賙賑之不實,執災之容僞,是可忍也,他尙何說?不可以渠供之發明,有所取信兺不喩,此而尋常勘斷,何以慰饑民失哺之情?杜汚吏染手之習,令道伯各別詳査狀聞後,添問目更爲取招爲旀。雖以道伯言之,營下偸結,誠如繡啓云云,則近猶不察,稍遠如此邑,安保其致察,而旣發之後,不可但以不察言,無以事連道伯爲嫌,親執詳覈事,一體嚴飭爲良如敎。
義禁府啓目,公州前判官徐直修原情云云。傳旨問目內辭緣,泛稱遲晚,刑推得情,何如?判付啓,繡啓論列,凡爲六段,而非不職則不法也。有一於此,難免常憲是去乙,諸罪竝發明無路,而及觀其矣供辭,段段分疏,輒願行査是白乎,此囚自在丙申奉命之行,意或頗能勤勵,本牧差遣,亦在於屢改望筒之餘,渠若有圖報之念,焉敢恣行違法之事,至入於繡衣之耳乎?卽此一款,尤極痛駭,廐騶事,渠供雖不明陳使亦無辭,愛馬不及愛人可乎?不可以近俗之無不飼粟,有所容貸是遣,外此濫杖事,樽釅事,帖文事,亦不可以渠供準信,嚴飭道伯,詳査狀聞爲旀。賑政事,無論道路所傳之若實若虛,渠能悉心殫誠,浮謗何從而生乎?分穀之面分與否,監賑之替監委折,亦令道伯應問各人處,取招狀聞後,稟處。至於災政事,此而容僞,孰有不可爲者?如干結偸弄,其律至嚴,數至三百,殆不信然是如乎,營下邑有此事,爲道伯者寧或不知,知而不論?其失惟均兺不喩,雖或眞有謬例,其不卽釐革,爲囚人口實之資,道伯事亦極駭然是如乎,此而染指,分明入已叮寧,則贓汚之典,不施於此等墨守,而何所懲他?亦令道伯親執詳査,如得區處文書,私用實數,使之枚擧狀聞,更爲添問目取招以聞爲良如敎。
義禁府啓目,扶餘前縣監尹得愚原情云云。傳旨問目內辭緣,泛稱遲晚,刑推得情,何如?判付啓,此囚段,所謂災結濫報之不足,至於作錢,作錢之不足,又云私用。私用無異於入己,私賑豈可謂公下?然已捧用處,未捧在處,一如渠供與否,必須行査,可以按法處斷,以爲懲一勵百之地。嚴飭道伯,除尋常詳覈狀聞後,稟處爲良如敎。
洪文泳,以義禁府言啓曰,時囚中行査人,査啓來到間,竝保放事,命下矣。時囚罪人李宜耆·徐直修·尹得愚·李運彬等,竝保放之意,敢啓。傳曰,知道。
行都承旨洪秀輔疏曰,伏以,流光迅邁,文禧廟祥期隔月,帀域冤號,去益無涯。伏惟聖情悲疚,尤當如何?仍伏念,臣地本單寒,年且衰邁,而從前僥冒,莫非恩造。父子兄弟,竝廁華顯,同升於陪衛之班,則人多艶稱,迭居於近密之列,則事若罕有,雨露若偏,涓埃莫酬。闔門聚首,只有攢祝惶隕之忱而已。區區所自劾者,惟在筋刀奔奏,少殫圖報之誠,而第玆所叨之職,卽是僨敗之地也。伊時事實,雖蒙聖鑑之俯燭,而畢竟溺職,難逭公議之莫嚴,堂疏臺評,臣實受以爲罪,其何可以時月之稍久?職名之屢改,晏然爲冒膺之計哉?天牌之下,無路趨承,玆敢隨詣闕外,短章自列。伏乞聖慈,俯垂諒察,亟遞臣所帶之職,以安私分,仍治臣瀆擾之罪,以肅朝綱,千萬幸甚。答曰,省疏具悉。卿其勿辭行公。
同副承旨洪仁浩疏曰,伏以,臣父臣秀輔,新除都承旨,臣之見職,自在當遞,敢陳短章,經出禁扃。伏乞聖明,俯垂鑑諒,亟遞臣所帶之銜,以存公格,仍治臣擅離之罪,以安私分,不勝幸甚。答曰,省疏具悉。疏辭下該曹稟處。
丁未四月十二日卯時,上御重熙堂。左承旨入侍時,左承旨李祖承,假注書李德鉉,記事官尹行任·金祖淳,以次進伏訖。上曰,提調入侍。賤臣承命出,與徐有隣偕入進伏。上命書傳敎曰,雖緣未及諦悉之致,筵奏極甚屑越,當該承旨遞差。儒生事,已有下敎,但當隨參於太學,如是惹鬧於禁門咫尺,本事之外,大關紀綱,非不知嚴加處分,而付之不屑之敎誨,使卽退去本鄕。此後更有及聞之事,朝廷自有典憲,以此嚴飭,分付。又命書傳敎曰,都承旨許遞,與未差之代,前望單子入之,待下批牌招察任。上曰,惠慶宮進服加減升陽湯停止,加減歸脾湯,依前方十貼製入。出榻敎上曰,王大妃殿進御人蔘粟米飮前方中,半夏減五分,一貼式煎入。出榻敎命退,承史以次退出。
丁未四月十二日酉時,上御熙政堂。召對入侍時,參贊官趙衍德,侍讀官洪義浩,檢討官金履成,待敎尹行任,假注書李德鉉,記事官李相璜·金祖淳,以次進伏訖。上命進講,義浩等以次讀奏名臣錄訖。上命陳文義,義浩曰,殿下以睿聖之姿,居君師之任,育莪之化,方勤於聖念,臣何敢以拙訥之說,仰煩天聽,而當今急務,莫切於培養扶植四字。伏願深軫作育之方,期有丕變之效焉。上曰,言甚好矣。下番亦陳文義,可也。履成曰,上番所奏,實合時務。伏願深留聖意焉。上曰,閣臣亦陳文義,可也。行任曰,上下番己盡達矣。上曰,參贊官亦陳文義,可也。衍德曰,上下番己盡達,臣無可達之辭矣。上命退,諸臣以次退出。
上在昌德宮。停常參·經筵。
李敏采啓曰,合辭方張之時,兩司無詣臺之員,事甚未安。除在外·疏批未下外,未肅拜呈告人員,竝卽牌招,何如?傳曰,允。
大司憲蔡弘履,執義李師濂,掌令李泰賢牌不進,掌令閔彝顯,持平宋煥箕俱在外,持平李基恒陳疏入啓,監察茶時之意,敢啓。傳曰,知道。
李敏采啓曰,明日再明日國忌齋戒正日,三明日儒生殿講相値,視事頉稟之意,敢啓。傳曰,知道。
曺允大啓曰,來十六日日次儒生殿講爲之事,命下矣。處所以何處爲之乎?敢稟。傳曰,便殿爲之。上齋受點望筒勿施,只以取稟日到記爲之。自伊日至前一日,夕食堂竝爲書入事,分付,可也。
曺允大啓曰,來十八日,專經武臣殿講日次矣?敢稟。傳曰,在前夏孟朔,每有射代講之例,今番亦以朔試射代行,可也。
傳于趙衍德曰,同副承旨入侍。
李敏采啓曰,臣以入直禁軍戎器點考,下直進去之意,敢啓。傳曰,知道。
李敏采啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李敏采曰,左副承旨入侍。
李敏采啓曰,領議政金致仁,依下敎來待矣。傳曰,入侍。
傳于李敏采曰,如有未署經守令,皆令署經,今日辭朝。在外臺諫許遞,前望單子入之,待下批牌招。
大司諫前望單子入之。洪文泳落點。
李敏采啓曰,右承旨洪文泳,右副承旨洪義榮今日不爲仕進,竝卽牌招,何如?傳曰,允。都承旨·左承旨俱有實病,勢難行公,竝許遞,左承旨代已落點。都承旨則曾經人中,除在外實病,以無故人,今日政擬入,待下批一體牌招,可也。
傳于曺允大曰,承旨前望單子入之。
承旨前望單子入之。李鼎運落點。
趙衍德啓曰,新除授右承旨李鼎運,卽爲牌招察任,何如?傳曰,允。
趙衍德啓曰,新除授同副承旨李命勳,卽爲牌招察任,何如?傳曰,允。
趙衍德啓曰,新除授同副承旨李命勳,時在京畿楊根地,斯速乘馹上來事,下諭,何如?傳曰,許遞。前望單子入之,待下批牌招察任。
承旨前望單子入之。李敏采落點。
有政。吏批,判書尹蓍東進,參判李秉模進,參議李集斗進,承旨趙衍德進。以李命勳爲承旨,申光祐爲正言,宋煥德爲正言,沈有鎭爲知春秋,尹尙東爲同義禁。
再政。以洪檢爲都承旨。
傳于曺允大曰,在外臺諫許遞,今日政差出。
三政。以申大尹·權儐爲正言。
兵批,判書金履素病,參判金魯淳入直進,參議柳誼病,參知李夔病,承旨洪義榮進。以沈豐之·洪秀輔·金頤柱·李亨元·李祖承·洪仁浩爲副司直,朴廣源·李太亨·趙弘鎭·李顯靖·沈晉賢·李庚運·金啓落·洪聖淵·朴基正·李鼎德·金履鏞·宋民載·成德雨·尹羽烈·尹翊東·尹悌東·李弘之·徐命瑞·尹昌濂·金履信·鄭弘淵·安鼎福·崔興遠·李義逸·宋耕玉·尹昶·洪彦燮爲副司果,李克永·李城輔·李昌顯·李喬年·李勉齊·尹定基爲副司正。
傳于趙衍德曰,坐直承旨入侍。
以咸鏡監司狀啓德源赤田社立碑事,傳于李敏采曰,然則上言中一人相役事,卽令該曹,分付。因此思之,咸興·永興本宮及先朝建碑諸處外,此願堂諸處,如有紀實之文蹟及御製奉安之本,竝令分秩謄出上送。又或有藏奉物種及賜與器用·田土,亦竝列錄狀聞事,一體分付。且聞釋王寺事蹟,何等奇祥?列朝尊敬之聖意,載於紀實之碑,而近來守護之方,何以爲之乎?寺完僧聚,且除雜役,然後可以責效,亦以此意問于道臣,本寺紀實·事蹟,亦爲謄出上送事,分付。
曺允大,以戶曹言啓曰,京畿監司徐有防啓本,枚擧楊州牧使尹行元報辭,以爲,判府事趙璥今三月四月兩朔月廩米太,更爲領納。則以爲,今此該曹草記之批,出於特恩,惶感萬萬,而身旣屛退,不敢冒受云,不爲領受,何以爲之?敢稟。傳曰,更爲輸送。
曺允大,以兵曹言啓曰,依下敎,吏曹牌去來書吏金弘喆,決棍三度之意,敢啓。傳曰,知道。
曺允大,以刑曹言啓曰,因黃海監司金思穆狀本,逆賊善復奴孝男·孝才,明日開坐,嚴刑究覈以聞事,命下矣。依傳敎,今日內所當開坐訊覈,而罪人等尙不押付,故該道界首主人處,問其委折。則以爲,狀啓陪持齎來,直呈政院,罪人則姑未來到云。今方另加催促,而待其押來,卽爲擧行之意,敢啓。傳曰,知道。
曺允大,以刑曹言啓曰,因曹吏隷勘處草記,該律官以誤照律反勘,今日內決杖發配,下隷不可不嚴處,如有入皇城過限律,以此照律事,命下矣。依傳敎,當該律官安昌郁,以曹隷所照律反勘,決杖六十,黃海道平山府,徒一年定配,卽爲押送,而大明律有曰,擅入皇城門者,杖一百,未過限者,杖九十。依此律,該吏李潤泰,以未過限,決杖九十,使令李福乭,以已過限,決杖一百之意,敢啓。傳曰,知道。雖無律文,不可決杖而止。該隷畿沿徒配,可也。
李敏采,以義禁府言啓曰,時囚罪人李義行,杖一百收贖,告身盡行追奪,流三千里定配事照律公事判付內,定配收贖,以公罪減放事,命下矣。李義行流三千里定配,以公罪,收贖放送之意,敢啓。傳曰,知道。
李敏采,以義禁府言啓曰,時囚罪人白東俊,杖一百收贖,告身盡行追奪照律公事判付內,以公罪勘放事,命下矣。白東俊,杖一百,以公罪,收贖放送之意,敢啓。傳曰,知道。
禁府啓目,平安兵使白東俊矣飭敎之下,偃處其家,不卽辭陛,揆以紀綱,萬萬痛駭,以此照律罪杖一百收贖,告身盡行追奪,私罪。奉敎,旣有嚴勘之命。依此律施行,〈何如?判付啓〉。渠之不敢冒赴,朝家未嘗不嘉其心,而旣有飭令,則焉敢在家稱病?三日滯囚,五等收牒,足可謂懲礪,本律以公罪勘放。
戶曹啓目,粘連高陽郡守李素段,牙山倉漕船,到本郡蘆草島前洋致傷,以穀物之準數移載,雖爲發明之端,而漕船折傷形止,不爲論報。陽川縣監徐命珪段,過去船隻照數枚報,自是法式,則只憑漕船元數之七隻,因循報來者,俱未免疎率,竝從重推考。高陽郡旣擧事實報營門,而營門只據陽川縣無事過境之報,循例狀聞,揆以事體,終涉未安,一體推考,何如?判付啓,依允。
都承旨洪檢疏曰,伏以,日月迅邁,文禧廟祥期隔月,率土悲冤,去益如新。伏惟止慈聖情,撫時悲疚,當復如何?仍伏念,臣姿本迷鈍,事多冥,歷數百執事,無足一堪勝,而且況師儒重選,尤非臣夢想攸期。頃者持簡之命,迺在登筵之時,陳章而忱誠未格,違牌而嚴敎荐下,遂不得不冒沒承當,而迫歲數日之內,分設三場之試,鑑識昏昧,而甄別自多欠商,考閱忙遽,而取捨未免失當。至如通讀之分所,亦緣精力之不周,未免謬例之仍襲。不善察飭,致此僨誤,榜眼纔出,物情未愜,果然納言臚例之斥,重臣箚着之奏,次第而至矣。溺職之失,臣亦自訟,相規之言,人實無怪。然若謂臣文識短拙,課試顚錯,則臣固受而爲罪,至曰以此爲媚悅生色之資,則是豈諒臣本情之論哉?臣之所自悼者。臣以孤畸之蹤,荷曠絶之寵,揚歷殆遍,兜攬至此,區區寸結。惟在於隨事殫竭,仰報塵刹,而始未能量力承膺,終未免臨事狼狽。醜詆疑謗,咸萃一身,上以貽累於則哲,下而移罪於郞官,中夜思惟,莫非臣罪,按躬自愧,無面可顯。惟有屛跡追愆四字,爲餘生自靖之道,而不意知申特授之命,荐降於數旬之內,臣連奉恩誥,惝怳踧踖,自不覺涕泗之被面,臣之逖違天陛,今已屢月矣。非不欲竭蹶趨承,以遂一覲之願,而第念人言不啻深緊,情地久益危蹙。顧何敢徒恃寵靈,揚揚冒出,重犯無忌憚之科哉?向違召命,曲荷體諒,今玆復叨,尤增感惶。聖恩雖出於拂拭,臣情無望於叩謝。天牌之下,末由進身,玆敢略入文字,仰暴衷懇。伏乞天地父母,俯垂矜諒,削臣新授之職,治臣未勘之罪,以爲不職者之計焉。答曰,省疏具悉。卿其勿辭行公。
右承旨李鼎運疏曰,伏以,臣跡本畸孤,情甚危蹙,束帶朝端,已矣無望。向來除旨,亶出特恩,繼而疏批鄭重,飭敎截嚴。臣於是感激洪恩,怵畏義分,拚棄廉隅,冒沒膺命,逖違之餘,昵侍耿光,天語諄諄,眷渥冞深,臣銘鏤心肝,頌戴仁恩。雖卽日退塡溝壑,更無餘憾矣。今玆新命,又下夢外,臣以夷驗向前之心,豈敢爲逡巡辭避之計,而第於向日恩遞之後,臣之姓名,依舊不在於承宣之望,則公議之益嚴,可以推知。豈可徒恃寵靈,不恤廉防,有除輒膺,視以儻來,晏然爲冒進之計哉?玆敢隨牌祗詣,略入文字。伏乞天地父母,俯賜鑑諒,亟削臣職,以謝公議,以靖私分,不勝幸甚。答曰,省疏具悉。爾其勿辭察職。
祭酒金履安疏曰,伏以,臣一病纏髓,死亡無日,杜門尸居,萬念灰冷,惟是非分官銜,尙寄身上,豈不欲及此未瞑?竭誠控辭,或冀仁天之垂憐,而去冬一疏,未蒙賜批,恐懼蹙伏,不敢復爲瀆擾之計,只日夕追愆,恭俟威命而已。乃於玆者,喉舌之臣,替宣聖諭,十行恩言,丁寧諄摯,謂臣無期造朝,而令其改圖,誠不自意。無狀賤品,尙煩收錄,如此之勤,而至若慨念朝象,以及乎賢關趨向之靡定,特示思想之意,則臣於是,惝怳隕越,益不知措躬之所也。噫,誠使臣學術足以彌綸世道,言行足以矜式儒林,以仰贊聖上君師之化,則臣之出久矣。政爲無此髣髴,而徒竊榮祿,於義爲不可,故羞愧蟄伏,甘作聖世之一逋民,此臣從前所執之微諒,有不容隨時變改者,而至於今日,猶屬閑事,顧臣病狀,實爲難强。臣年迫桑楡,久成癃廢,昨歲以前,猶得隨分枝梧,不幸冬間,重患傷寒,數十日出沒死生,遂致眞元大陷,客邪交侵,半年之間,日就凘鑠,肉脫骨露,尩然鬼形,膈痞而糜粥不下,脚攣而步立殆廢,奄奄床席,氣息漸微,以此意像,雖欲自棄素守,一伸世臣戀結之忱,何可得也?酬恩報德,此生永已,瞻望雲天,只自悲泣。臣旣不能出而膺命,則所帶職名,不容一向虛縻,況此泮任,號爲師儒,而今聖上正以士習爲憂,尤宜亟先刊改,博求當世賢德之士,以處其位而責其成功,豈可徒然委之於必不可進之身,曠天工而妨實政哉?伏願聖明,俯垂諒察,特許鐫遞臣職,仍治臣違命之罪,俾臣得以粗靖私義,安意就盡,千萬幸甚。答曰,省疏具悉爾懇。別諭纔宣,巽贖又至,延竚之餘,豈勝悵然?此時賁治,望在如爾等林下之士,爾何不幡然改圖,副予至意乎?前疏之批,伊時卽已書下,尙未承見,大是怪事。方令政院査治,爾其勿復退處,斯速上來。
丁未四月十三日卯時,上御重熙堂。同副承旨入侍時,同副承旨曺允大,假注書李德鉉,記事官李相璜·金祖淳,以次進伏訖。上命書榻敎曰,政官牌招開政。上命書傳敎曰,振頹綱,當自大官始。自在宮銜,受知,何如?間經滄浪,恩造冞勤,敵己以下,尙有知感之心,況君臣之際乎?日前講筵事,意在存古規,非不知出言不緊,而附之貴無隱之義,玉堂推考傳旨,略示致慨之意。則自家道理,但當受而爲過。箚擧已涉艴變之嫌,下語太欠蘊藉之意。非所望於此大臣,翌朝試役之忽又稱病,予嘗大訝惑,自不覺瞠然信爾。則事事俯屈,然後方使鼎席備員乎?其端雖微,其漸不可長,右議政兪彦鎬,施以罷職之典。又命書傳敎曰,領議政入侍事,遣史官傳諭。又命書傳敎曰,古有好臣所敎之語,而今也臣下反是,寧有如許朝廷?卽因刑判疏,槪有激發者。律官反勘之擧,專因律名地界不襯,非謂所照之失於太重,仍下特敎,該隷則加等勘律,律官則仍命反勘,而判堂疏槪,單擧批旨所無之杖配二字,殆若處分之扶隷抑官者然。外間錯看與否,姑舍是,事事豈必要一一愜意乎?須從現發之跡,登時示警,不害爲不遐棄之方,旣知其非,何必藏怒?刑曹判書金鍾正爲先從重推考。上命有司堂上入侍。賤臣承命出,與徐有隣偕入進伏訖。有隣曰,頃因直指寺僧上言,有令禮堂,取考可據他寺例決給之命矣。取考他寺前例,則列聖朝胎峯守護之地,御製奉安之所,俱有劃給免稅,蠲減雜役之事,蓋緣所重有在,不可以闢異端之故,少忽於顧恤之方故也。今此直指寺,以定宗朝胎室守護寺刹,又奉先朝御製,事體與他自別,而免稅之旣給還徵,義僧之替他備納,未免斑駁。本寺有土免稅十五結,依前還給,義僧番錢七十兩,方當道內諸寺刹凋殘之時,有難移送他處,一依減半時新定式例,令所在地方官,稱此數加分取耗,以爲充給之地,何如?上曰,依爲之。出擧條命退,承史以次退出。
丁未四月十三日卯時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,提調入侍。賤臣承命出,與藥房提調徐有隣偕入進伏。上曰,曾經宮銜人,竝令該曹付軍職事,分付。賤臣承命出傳。命書傳敎曰,如有未署經守令,皆令署經,今日辭朝。在外臺諫許遞,前望單子入之,待下批牌招。命退,諸臣以次退出。
丁未四月十三日巳時,上御誠正閣。右副承旨與領議政入侍時,右副承旨洪義榮,假注書李德鉉,記事官李相璜·金祖淳,領議政金致仁,以次進伏訖。致仁進前曰,朝晝異候,聖候,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,下直守令留待事,分付,可也。賤臣承命出傳,還入進伏。上命書傳敎曰,告君之辭,要須明白,眞如是言,殆似瑮·福之外,更有瑮·福,復·謙之外,更有復·謙,天下寧有是理?固知出於慮患假設之辭,而爲言豈容如是隱晦?疏入,非不欲卽賜處分,而已甚則亂,殊乖容物之量,姑且任置者此也。右相初筵,以此事已有上下酬酢。向後論勘,亦卽從施,而罪不稱眚,是或爲欠,一番提警,足令知改,伊時批答,略及云然之意矣。今因兵批望筒,始覺之,混入於罷散侍從收敍之中云。此則終未免有遽然之歎,大抵鎭安與激揚,本非兩件事。目下礪磨之方,無踰於矯枉二字如是,然後可使有底定之效。前修撰沈樂洙敍用傳旨付標,此望筒勿施。雖令臨時分揀,及今混同收敍,大非弦韋之政。此意令沈樂洙知悉,俾無如前執迷。上命下直守令入侍。賤臣承命出,與綾州牧使李樂培,文川郡守李師曾偕入進伏。上命守令進前,樂培進前奏職姓名。上曰,下去善爲之。師曾進前奏職姓名。上曰,下去善爲之。命退,諸臣以次退出。
丁未四月十三日戌時,上御重熙堂。坐直承旨入侍時,右副承旨洪義榮,假注書李德鉉,記事官李相璜·金祖淳,以次進伏訖。上命書傳敎曰,今因祭酒金履安疏,始知之,前冬疏批,尙未承見云。伊時雖値擧朝奔遑,書下之批,中間掩留,萬萬怪駭。況原批旣在綸綍謄本,則此必因擾遺傳之致,令該房査實論處。又命書傳敎曰,人言但當有改無勉。都承旨疏批已下,更卽牌招察任。政望之或書或否,所失在銓官,右承旨亦已承批,一體牌招,申飭察職。又命書傳敎曰,俄筵聞領相言,知已上來,欲一見之,奉朝賀趙暾,明日來待。命退,承史以次退出。
上在昌德宮。停常參·經筵。
曺允大啓曰,大司憲蔡弘履未肅拜,執義·掌令〈各〉一員未差,掌令閔彝顯,持平宋煥箕俱在外,持平李基恒疏批未下,監察茶時之意,敢啓。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,禮房承旨馳詣宗廟·景慕宮,奉審摘奸以來。
李敏采啓曰,奉朝賀趙暾,依下敎來待矣。傳曰,入侍。
傳于李敏采曰,左承旨與有司堂上入侍。
傳于曺允大曰,軍士房承旨與平安兵使入侍。
備忘記,平安兵使白東俊下直,長弓一張,長箭一部,片箭一部,筒兒一箇賜給。
以承旨房望,傳于洪義榮曰,仍。
傳于趙衍德曰,都承旨許遞,前望單子入之。
曺允大,以都摠府言啓曰,今此親臨儒生殿講時,寶劍侍衛,不可不備員,而都摠管李澧,副摠管金載順·金峙默俱有身病,都摠管李聖圭受由在外,副摠管一員未差,寶劍及侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,允。
曺允大啓曰,因都摠府草記,今此親臨儒生殿講時,寶劍侍衛,不可不備員,而都摠管李澧,副摠管金載順·金峙默俱有身病,都摠管李聖圭在外,副摠管一員未差,令政院急速稟旨變通,仍令該曹口傳差出事,允下矣。合有變通之道,何以爲之?敢稟。傳曰,許遞。
兵曹口傳政事,以西溪君熠,洪良浩爲都摠管,尹尙東·柳義養·邊得讓爲副摠管。
李敏采,以賑恤廳言啓曰,依下敎,東籍田募民等處,移轉米五十石,上下之意,敢啓。傳曰,知道。
李敏采,以兵曹言啓曰,卽者敦化門守門將李明宇所告內,俄於門鑰將下之際,有一着戰笠者,走到紅馬木前,揮手招守門卒,而觀其擧措,極涉殊常,故使門卒往問。則謂以果川之人,今日入京賣柴而歸,則村民奔走,皆言避亂,故急急來告云云。臣聞極警駭,卽使入直郞廳,從門隙査問委折,且考號牌,則果是果川東面居良人林漢甲,而其所爲言,與守門將所告無異,故今方結縛拘留,而言甚虛謊,跡且叵測,有不可自臣曹處斷,出付攸司,嚴覈重治,何如?傳曰,爲先令兵判,在家査問草記,可也。
李敏采,以兵曹言啓曰,闕門下鑰之際,有一漢着軍服,牽馬走來敦化門外,擧措忙急,言語妄誕,該門把守近仗軍士,爲先拘執來告,故捉來詰問其委折。則以爲,果川東面注巖里居林五同伊爲名漢,本以賣柴資生,故今日亦爲馱柴,賣買於南大門內倉洞。仍爲還家,則時當早夕,同里所居,不過六七戶成村,而一洞諸人,勿論男女老少,已盡奔避,獨渠母與妻,待渠還來,迎門牽衣,促令同避,故罔知所爲,詰其所以,則渠之所居西邊一馬場許牛萬里居鄭大得·金福金等人,貿柴次方向義日村矣。胡騎驟到於義日前坪,故惶劫徑還,一村諸民農人鋤婦,遂以相告,奔派。義日卽廣州地,而以渠所居,相距爲二十餘里,自果川縣內相距爲十餘里地也。不顧母與妻挽執之私情,旋騎柴馬,馳到來告於闕門云矣。取考所持帳籍,則居住姓名,竝爲的實,而號牌則書以林漢甲,與帳籍名字相左,故亦問其所以然,則借佩厥弟號牌之致,而其所云云。何等至重之事,而旣未目擊,只憑耳聞,乃有駭妄之擧者,雖甚可惡,而與其渠所做出,扇動人心有異。且其倡說根因,已露渠供,五同伊則姑爲嚴囚本營,鄭大得·金福金兩人,令本道捉致,詳査始末委折後,以懲做作謊說,訛惑群心之罪,何如?傳曰,允。春間騷屑,無異茶飯。況其所告,極甚沒捉。然渠之來告,出於無識常漢驚遑之意,卽爲放送,俾卽下往,勿爲浮動之意,遍說所居村民事,分付。此後各別鎭定,期於安堵事,申飭道伯,可也。
持平李基垣疏曰,伏以,日月迅駛,文禧廟常事,只隔數十日矣。臣民痛隕,一倍如新,止慈聖念,尤何以堪?仍伏念,臣職是宿趼,又無情勢,則夫豈敢一違再違,自速逋慢之誅哉?臣於旅邸棲屑之中,猝患毒感,痰襞素祟,一時兼發,委頓床席,飮啖全却,氣息綿綴,以此病狀,萬無束帶供仕之望。雖欲强策駑劣,黽勉承膺,欲起還仆,其勢末由,當此沐浴義重,懲討迭發之時,旣不能隨諸臺後,少伸沫飮之忱。臣罪至此,尤難自貸,玆敢略控短章,以效討復之義,惟聖明少垂察焉。噫嘻,痛矣。丙丁諸賊之至凶極憯,尙忍言哉?只緣喣濡之旣甚,寬假之太過,一逆纔鋤,一逆又出,至於窮天地亘萬古所無之夏賊而極矣。凶如夏賊,逆如夏賊,而适·雲之例猶貸,殄殲之律未加,則尙可謂伸王章而洩輿憤乎?龜柱之竟至臥斃,鄭妻之尙今假息,無往而非失刑之大者,如此而尙何望亂賊知懼,人心底定耶?常憲一屈,亂逆踵生,榮·德之爲窩窟根柢,而瑮·福繼起,復·謙之有綢繆排布,而喆·宇締交,梟腸狼性,如貫一索蛇糾蚓結,打成一片。方今聖人在上,如日中天,十年臨御,一念憂勤,則是宜龍蛇化赤,魍魎遁形,而凶逆接跡,種下生種者,豈有他哉?鋤治旣失其方,懲畏終無其道,宗社之憂虞轉甚,世道之寧靖無期,則殿下亦必惕然警省。思所以大憤發大懲創,亟三字削永鞏邦業,而一味姑息,猶復如前,三司爭執,只以謄傳爲塞責,一例批旨,每以不允爲預備。臣每接朝紙,未嘗不太息痛恨,竊謂臣隣之罪,有不勝誅,而天地之憾,亦不能無也。嗚呼冤乎痛哉?來朔是何月也?逆醫·乳媼之尙靳一覈,國體之乖當,群情之齊憤,當此時尤切。臣愚死罪,誠未知殿下之所顧惜者何事,所曲庇者何事,而慈聖之諺敎丁寧,擧國之疑惑滋甚,人心所感,天應必至,昨夏以來,至今亢旱,亦安知不由於此乎?嗚呼,小冤之必伸,微罪之得當,亦致天乃雨之驗。今以一國之冤憤,有此經年之蘊蟲,以殿下觀理之明,獨何不念及於是乎?噫嘻,殿下之所涵貸所庇覆者,每在於刀削密之地,院相元戎,何等近密,何等優渥,而締結謀危宗社未了之案難言之慮,已無可言,而十字刀削輿情念非常之患,識者抱不寐之憂。廓揮乾斷,亟允臺請,尤不可少緩也。至若趙時偉之肆發凶言,已是常情之外,公坐發口,必有參聽之人,一加嚴覈,自可綻露,而尙此靳持,臣尤莫曉也。傳曰,刑罰世輕世重,治世用輕刑,危時用重刑,此聖王不易之權度也。跋扈之漏網,伏莽之包荒,實爲今日之所深憂竊嘆者。而雖於政令微細之間,每用柔克之道,輒欠剛斷之義,繡啓之論列,或加闊狹,他印之借踏,亦歸容庇,此雖小事,大關後弊。伏願繼自今於一政一措之細,一言一動之微,隨事留省,各當其義,是臣區區之望也。臣病旣難强,屢違召命,草草數語,不足以塞一日之責,則逋傲之誅,瘝曠之罪,以公以私,決難容貸。伏乞聖明,亟遞臣職,仍治臣罪,以肅朝綱,以安微分焉。答曰,省疏具悉。悉諭諸批,爾其勿辭察職。
丁未四月十四日卯時,上御誠正閣。同副承旨與奉朝賀入侍時,同副承旨李敏采,假注書李德鉉,記事官李相璜·金祖淳,奉朝賀趙暾,以次進伏訖。上謂趙暾曰,卿近無病恙乎?行步勝於年前登筵時矣。暾曰,狗馬之疾,衰老益甚矣。上曰,卿何不京居?對曰,旣不關係國家,故退伏鄕里,任便自在矣。上曰,卿有畫像乎?暾曰,姑未出矣。上曰,畫本出後,自趙鎭宅而入送,可也。卿之酒量,何如於前?暾曰,無酒則不能堪過矣。上曰,領相之引義可乎?暾曰,言者有意而爲之,則不可不自引,而旣謂泛論,則亦不必引義矣。上命平安兵使入侍。賤臣承命出,與白東俊偕入進伏。上謂暾曰,當賜食物,卿則先退,暾退出。上命平安兵使進前,東俊進前奏職姓名。上曰,下去勉力爲之。仍命宣諭訖。命退,諸臣以次退出。
丁未四月十四日辰時,上御重熙堂。左承旨入侍時,左承旨趙衍德,假注書李德鉉,記事官尹行任·金祖淳,以次進伏訖。上命書傳敎曰,今聞祭酒疏批,雖有之,未知何本之爲後疏批云。卽令政院往復祭酒處以啓。又命書傳敎曰,耆年寓托,必多齟齬,奉朝賀趙暾家,令該曹食物題給。命退,承史以次退出。
丁未四月十四日申時,上御誠正閣。同副承旨與監印堂上入侍時,同副承旨李敏采,假注書李德鉉,記注官承膺祚·李相璜,監印堂上鄭昌順,以次進伏訖。上曰,何間當畢役乎?昌順曰,匠手二三人加數,限十餘日則可以畢役矣。上曰,此則依卿所奏爲之,可也。昌順曰,進獻時用進書儀乎?上曰,不必然矣。上曰,雨意尙閟,民事可悶矣。昌順曰,三南則浹洽,而京畿甚旱,誠悶矣。今日日氣甚薰暑,似釀雨矣。上日,然矣。命退,諸臣以次退出。
上在昌德宮。停常參·經筵。
曺允大啓曰,大司憲蔡弘履,持平李基恒未肅拜,執義·掌令〈各〉一員未差,掌令閔彝顯,持平宋煥箕俱在外,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
曺允大,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
以右承旨李鼎運牌不進罷職傳旨,傳于趙衍德曰,只推。更爲牌招。
傳于李敏采曰,左承旨入侍。
注書金孝建病,代李羲觀爲假注書。
傳于李敏采曰,坐直承旨入侍。
有政。吏批,判書尹蓍東進,參判李秉模病,參議李集斗進,承旨洪義榮進。以李亨元爲大司諫,朴聖泰爲執義,徐秉德爲司諫,任長源爲掌令,元啓英爲工曹參議,金載翼爲兵曹正郞,閔永喆爲金海府使。右議政兪彦鎬復拜事傳敎,以兪彦鎬爲承文都提調。
兵批,判書金履素病,參判金魯淳入直進,參議柳誼病,參知李夔病,承旨曺允大進。以李亨元·李在學·李命勳·權以綱爲副司直,沈銖·李龜雲·宋煥德·申光祐爲副司果。
曺允大啓曰,臣敬奉聖旨,馳往傳諭于西部盤石坊蓮池洞契議政府右議政兪彦鎬所住處。則以爲,臣猥叨非據之任,自犯罔赦之罪,恩出曲貸,罰止薄罷,逬出城外,縮伏震懍,惟重辟是竢。不自意纔踰兩宿,特敍旋降,爵秩如舊,此豈臣夢寐之攸到?繼又近密之臣,儼臨旅邸,傳宣別諭,上下二百五十有餘言,字字敷心,句句浹髓。所以呴濡而庇覆之,敎詔而指導之者,實無異於家人父子之間。臣雙擎九頓,有淚無從,不知負罪賤臣,何以得此於君父也?感激隕越,益不知措躬之所也。臣初未敢以大官自居,今於滌蕩開釋,丁寧諄複之下,雖頑如木石,豈不思所以祗承德意?以伸感祝之私,而第惟罪負深重,情地兢蹙,有不敢以薄勘之已經。殊渥之荐加,而唐突冒進。以重其恣肆無嚴之誅,雖蒙曠絶之隆旨,而趨承無路,罪上添罪,冞增懍慄,謹當冒入文字,仰陳瀝血之懇,仍請逋命之罪云矣。臣旣承偕入之命,姑爲仍留之意,敢啓。傳曰,知道。俄諭傾倒至意,及見書啓,未見有幡然之語,殊可歎也。卿若陳疏,承批後卽欲出仕,姑當差待疏來,此意更以承旨傳諭。疏本如已書置,卽爲捧入,否則明日捧入,待批下與之偕入。可也。
李鼎運啓曰,臣敬奉聖批,馳往傳諭于西部盤石坊蓮池洞契議政府右議政兪彦鎬所住處。則以爲,臣纔承非常之寵諭,附陳難冒之私懇,擬將治疏申籲,以爲祈免之計,而臣適疾病呻吟,未及構思。不意承宣再臨,一日之中,荐辱殊禮,轉益惶蹙,無地自容。方値日暮,謹當力疾締成,待朝呈進,仰請處分云矣。臣旣承偕入之命,姑爲仍留之意,敢啓。傳曰,知道。明當更送,爾則先爲入來。
李鼎運,以吏曹言啓曰,慶尙道都事崔重圭呈狀內,矣身素抱奇疾,無時發作,而貶期在近,末由赴任云。身病旣如此,則有難等待其差歇,依例罷黜,何如?傳曰,允。
洪義榮,以成均館行大司成言啓曰,明日殿講時,齋任落點望筒,今方修正以入,而西齋色掌一員未差之代,掌議稱以在外,屢度催促,終不差出,莫重望單,不得備員。此莫非臣不善董飭之致,惶恐待罪之意,敢啓。傳曰,卿則推考。如非元在外掌議,停擧望筒還下,卽爲差代,修整以入。
李敏采,以賑恤廳言啓曰,五部都民三巡發賣米,今月十六日爲始,別倉分兩所,上下之意,敢啓。傳曰,知道。
曺允大,以左右捕盜廳言啓曰,罪人金獜三,定捕校押送咸鏡監營,使之嚴囚,罪狀詳考文案狀聞,罪人得謙·善亨·宜謙等絶島爲奴事,命下矣。罪人金獜三,竝其文案,定捕校押送咸鏡監營,罪人得謙,全羅道珍島郡金甲島爲奴,罪人善亨,康津縣古今島爲奴,罪人宜謙,興陽縣呂島爲奴次,各定禁衛營將校一人,押送于全羅監營之意,敢啓。傳曰,知道。
李鼎運,以刑曹言啓曰,因義禁府啓辭,大逆不道罪人匡運妻景順,全羅道興陽縣呂島鎭爲婢,女俊愛,慶尙道泗川縣爲婢,女尙愛,鎭海縣爲婢,子婦敏安,咸鏡道三水府爲婢,而竝捉囚龍仁縣獄云,令刑曹押送事,命下矣。罪人等旣囚龍仁縣獄,卽爲押送各其配所事,發關分付于該道道臣之意,敢啓。傳曰,知道。
判府事金熤箚曰,伏以,臣之腹中疼掣之症,一直二十餘日,未有減勢。今曉魂宮陪祭之班,忽地陡劇,及其罷黜禁外,幾至叫倒不省。略試薑桂溫中之劑,尙無應效,一味呻楚,呼吸喘短,氣力委綴。卽伏承儒生殿講考官之命,顧今病狀,實無自力趨造之望,玆不得不避瀆擾之誅,敢申疾聲之呼。伏乞曲垂鑑憐,亟賜變通,俾免臨時窘迫之患,仍治臣違逋之罪,以肅朝綱。臣不勝惶恐戰灼之至。答曰,省箚具悉卿懇。愼節極庸悶慮,卿須安心勿辭,益加愼攝。仍傳于曺允大曰,此批答遣史官傳諭于金判府事。試官以左議政爲之。
獻納成種仁疏曰,伏以,臣屢入臺地,曾不能出一言論一事,以效一日之責,居常愧赧,如負大何。只緣懲討爲急,義分甚重,前後除拜,不敢爲逡巡之計。今玆職名稍改,召牌儼臨,豈不欲卽日趨膺?粗伸叩謝之忱,而第臣自月前,痰腫忽肆於耳門,刺痛延及於面部,備經苦毒,長時落席,尤忌風寒,不敢開戶,今已月餘,有加無減。以此病勢,實無時日內束帶趨朝之望,玆敢坐犯違逋之罪,仰瀆崇嚴之聽。伏乞天地父母,俯垂矜諒,特許鐫削臣所帶職名,俾得安意調治,以尋生路,仍治瀆擾之罪,以昭法紀焉。臣於病伏㱡㱡之中,豈復以言官自居,而卽伏見傳敎下者,有春桂坊解謫參班之命,不能無戚戚於中,玆敢附陳一言,惟聖明垂察焉。噫,雷肆舊僚之趁今宥還,亶出於我聖上體下情之意。臣亦僚屬中一也,自承此敎,慟懷一倍層激。竊伏以,爲,我殿下俯察群下之心,俾伸弸中之恫者,蓋亦靡不用極,而獨於一國共公之憤,擧世齊聲之請,若有所忽忘而遺置焉。臣誠滿心滋惑,不知其故也。夫參班,人情之小者也,復讎,人情之大者也。今乃忽略於大處,莫洩沫飮之悃,而反爲曲念其小節,徒伸哭泣之哀,則其可曰無憾於天理人情之極,而彼參班諸臣,亦何顔面,周旋於駿奔哀號之列乎?嗚呼今日亢旱之災,又胡然哉?蓋自昨秋以來,恒陽久愆,霈澤終閟,冬月幾乎無雪,時雨尙此過期,臣不敢爲漢儒傅會之說,指言某事之爲某應,而第念神人冤鬱之氣,結而不解,則天地和洽之澤,亦將何從。噫,天人一理,氣機相流,顧今八域含生之倫,莫不崩心痛骨,誓不與國賊共生,而宸聽愈邈,輿憤徒激,則無愧乎天心不豫,和氣未臻,致有此周歲亢陽之災耳。以殿下欽昊之德,燭理之明,何不念及於此,而惕然反圖也耶?臣固知聖上止慈之情,豈待群下抆血之請,而含忍度日,姑息爲事。彼醫·媼數輩,明有可疑之端,眞有可覈之跡,而此亦一切不問,牢拒群情,況復凶窩逆魁,何由窮鋤而極治乎?嗚呼,居諸迅駛,祥月已迫,人間之至冤未洩,天下之大義不明,而猶且苟隨班行,恬然將度此日,俯仰穹壤,此何人斯?臣伏枕涔涔,寸衷不滅,玆將極天悲冤之忱,復申前日未了之請。伏願聖明,亟允前後三司之請,于以順人情而答天心焉。答曰,省疏具悉。勿煩,爾其勿辭察職。
上在昌德宮。停常參·經筵。
熙政堂儒生殿講罷後,奎章閣·政院·玉堂·藥房口傳問安。答曰,知道。
李鼎運啓曰,明日常參·經筵,取稟。停。
傳于李亨元曰,都承旨·右副承旨入侍。
承旨前望單子入之。沈豐之·閔台爀落點。
傳于趙衍德曰,新除授承旨牌招察任。
傳于沈豐之曰,左承旨入侍。
吏曹口傳政事尹蓍東爲同成均。
大司成前望單子入之。金憙落點。
張錫胤禁推,代以南達孫爲事變假注書。
南達孫在外,代以尹光顔爲事變假注書。
傳于李鼎運曰,金海府使當日辭朝後留待。
以京畿監司狀啓,祈雨祭設行事,傳于曺允大曰,十一月朔前祈雨之擧,前例絶無而僅有,京中則特以拔例之意,自明日設行,外方,當依外方之例,入節前,設行與否,溯考前例,更爲狀啓後,待回下擧行事,卽爲回諭。
曺允大啓曰,三角山·木覓山·漢江初次祈雨祭獻官,近侍中差遣事,命下矣。取考前例,則承旨·閣臣中進去矣。今番則何以爲之?敢稟。傳曰,三角山,左承旨李亨元,漢江,左副承旨李鼎運,木覓山,右副承旨洪義榮進去,各別齋戒。諸執事,淸齋與否,依例發遣吏郞摘奸。
沈豐之,以兵曹言啓曰,羽林衛將鄭彦衡,素患痰癖之症,近又添劇,時月之內,無望供識,呈狀乞遞,實病旣如是,則宿衛領軍之將,不可久曠,今姑改差,何如?傳曰,允。
有政。吏批,判書尹蓍東進,參判李秉模式暇,參議李集斗進,承旨洪義榮進。以李亨元·孟至大爲承旨,邊得讓爲安州牧使,李祖承爲成川府使,朴綏源爲溫陽郡守,金獜采爲慶尙都事。
兵批,判書金履素進,參判金魯淳病,參議柳誼入直,參知李夔病,承旨曺允大進,鄭述祖爲分副摠管,尹範叙爲羽林將,洪鏶爲黃海中軍,朴重佐爲吾叉浦萬戶,李英圭爲開雲浦萬戶,金百鍊爲助泥浦萬戶,僉知單鄭智世·安大進·柳文範,副護軍單申大謙·徐有器·李彦植,副司直單李敏采。
趙衍德啓曰,臣敬奉聖批,馳往傳諭于北部觀光坊昭格署洞契議政府領議政金致仁所住處,則以爲,朝於史官之臨宣召命也。敢以情病俱苦,未克趨承仰對矣。卽者近密之臣,擎傳箚批,敷心之敎,溢於十行,至引故相被論事,開示丁寧,反復指導,臣伏讀未半,不覺汗淚之交逬也。當此擧世噤默之日,毋論公車對策,言路開廣,實爲淸朝之美事,而特臣則情理痛迫,不得不一言陳辨而已,初何敢以處分言者,如聖祖時故事,萌之於心乎?惶霣旣深,病狀且劇,去就之間,罔知攸措,伏蒙踵遣史官,軫念賤疾,諭令從後入侍,仰頌曲庇之眷,不勝感泣之至云矣,敢啓。答曰,知道。
前同副承旨李敏采啓曰,臣敬奉聖批,馳往傳諭于西部盤石坊蓮池洞契議政府右議政兪彦鎬所住處,則以爲,臣猥將血懇,冒瀆崇聽,及奉聖批,不準所辭,誨勉愈摯,辭旨愈渥。臣伏地祗受,轉益感惶靡所容措,自惟無狀賤臣,旣被曠絶之恩諭,復辱承宣之來守,情窮理極,不敢復煩籲呼,宜卽趨承德意。而第臣滯嘔泄之症,近又添苦,謹當暫就私次,稍加調息,將以明日,進肅天陛,倘蒙聖鑑下燭,先命召還近侍,則在臣賤分,實爲萬幸云矣。臣旣承偕入之命,仍爲隨往之意,敢啓。答曰,知道。
李鼎運,以兵曹言啓曰,都摠府都事任聖說,方帶別軍職,勢難兩處供職,呈狀乞遞,所帶都摠都事之任,今姑改差,何如?傳曰,允。
洪義榮,以禮曹言啓曰,觀此平安道暗行御史李崑秀別單,平山士人申恪妻鄭氏,故學生震燁之女也。震燁,母病血指,一鄕稱其孝,震燁臨死,鄭氏年纔十五,亦爲囓指,及喪歠粥三年,哀毁動人,聞者皆稱曰孝子之門,又生孝女,服闋,歸于申,事舅姑奉祭祀,一以誠孝,其夫不幸病死,鄭氏矢心自裁,舅姑寬譬之甚摯,以其姪子子之,以慰其心。鄭氏泣告曰,孝烈雙全,古人所罕,然舅姑之敎,敢不服從,自是後,夷然無幾微色,舅姑信之無疑,旣葬卒哭後一日,負螟兒號哭於筵几,退歸寢所,仰藥自處,家人奔救,已無及矣。一死,人之所難,倉卒捐生,古或有之。而至若鄭氏之從容自劃,視死如歸,求諸往牒,亦所罕有,如此節烈,恐不容泯沒,安州兵營官奴甲孫之妻金召史,夫死,晝夜號哭,不脫衰麻,粥飮延命,以終三年,過禫之後,飮藥將絶,家人急救之,幸不至死,自是結幕於夫墳之側,至今便作髑髏,一縷僅存,鄕中士女,莫不嗟歎,金召史不過以閭巷至微至賤之類,乃能矢心守墳,雖生如死。論其節行,殊賢乎一時殉身,其在風厲之道,合施褒尙之典,竝令該曹稟處矣。蓋鄭氏,以孝子之女,在家孝於親歸于申家,事舅姑奉祭祀,一以誠孝,及其夫死,從容理事,仰藥自處。旌閭重典,雖難輕議,節如鄭氏,宜無所惜。至於金召史,以至微至賤之人,夫死服衰飮粥,以終三年,而乃能矢心守墳,一縷僅存,雖生如死,如此異行,亦合褒嘉,平山幼學申恪妻鄭氏,特施旌閭,金召史亦爲給復,實合於奬烈樹風之政,而係干恩典,臣曹不敢擅便,上裁,何如?傳曰,依草記施行,可也。
洪義榮,以成均館行大司成言啓曰,今日殿講時,東齋掌議生員徐英修,色掌生員尹秤,西齋掌議進士沈象奎,色掌進士金處巖·兪聃柱,西學色掌幼學兪重柱,或稱在外,或稱親病,連爲催促,尙不來待,事體所在,極爲未安。依定式,限三年停擧,何如?傳曰,昨今擧措,極爲痛駭,旣稱在外,又稱親病,莫重殿講,以致齋任之不備,此豈適然之事,近來似此異常之擧,必有主張之人,姑欲任置,更觀如何結果?大抵大同之處義,豈有半爲半否之理?又豈有生·進則不應試幼學則應試之理乎?以此以彼,雖謂之世變,可也。卿等旣承筵敎,何必更有指敎?此草記勿施,更或以儒生事煩聞,卿等首被重勘,爲先以此知悉。
趙衍德,以刑曹言啓曰,依下敎,成均館行首守僕李鎭億爲先着枷嚴囚之意,敢啓。傳曰,今日事,可謂有國乎?今日待令吏僕,一竝嚴囚,以待處分。雖一人遺漏,當該館堂,當重勘,以此申飭,可也。
洪義榮,以刑曹言啓曰,行首守僕嚴囚草記批旨內,今日事,可謂有國乎?今日待令吏僕,一倂嚴囚,以待處分事,命下矣。依傳敎,成均館書吏金宗翼·洪聖郁·洪龍震·鄭惟泰·李鳳壽·李鳳炯·鄭學溫·李亨老·洪得通·李世茂·梁興祿·金洛采·金龍喆·金相元·安克復·梁錫駿·李漢蕃·李快益·金謙澤·朴孝鎭·鄭時潤·李英泰,守僕金履周·朴光吉·洪萬軾等,着枷嚴囚之意,敢啓。傳曰,渠輩,何足責也?與首僕,分揀放送。
洪義榮,以兵曹言啓曰,依下敎,結束色書吏金復昌·金之聲,各決棍五度之意,敢啓。傳曰,知道。
洪義榮,以賑恤廳言啓曰,中部七十九契五百五十三戶,衛將所員役三十九戶,南部六十一契二千一百二十二戶,西部八十七契三千七百五十一戶,合六千四百六十五戶,發賣米一千一百七十一石十二斗分給之意,敢啓。傳曰,知道。
洪義榮,以賑恤廳言啓曰,南部苧廛洞居良女金召史,今四月十五日申時,南門內水閣橋近處,得三四朔遺棄男兒,欲爲收養,而貧不自食,願爲受料,告于本部,自該部,同月十六日牒呈,依定式給料,使之乳養之意,敢啓。傳曰,知道。
洪義榮,以義禁府言啓曰,行副司直徐有寧爲先中道付處事,命下矣。徐有寧,黃海道豐川府中道付處,而以傳敎內辭意,具罪目,卽爲發遣府都事,星火押送配所,何如?傳曰,允。
趙衍德,以兵曹言啓曰,今四月十七日,武臣堂上朔試·射試官望,備擬受點矣。祈雨祭齋戒相値,不得爲之之意,敢啓。傳曰,知道。
領議政金致仁箚曰,伏以,臣猥控崩迫之私,至煩誨責之恩,惶恐感激,罔知攸處,洊違召命,泥首金吾,是豈臣樂爲哉?及夫承聞筵敎之後,則一向自引,萬萬非分義道理之所敢出,遂不得不黽勉登筵,自同無故,雖自知其行止,卽當觀聽駭惑,而有未暇恤也。雖然,若臣自來疾病情踪之危苦悲切者,則臣何敢自外於天地父母之前,不一披瀝肝血,以冀聖上之惻然垂憐也哉?臣之類風之症,積有源委,少患血病,誤服冷劑,轉成腹痛泄利,劇歇無常,眞元受損,篤老以來,氣不敵病,一倍困劇,而眩暈迷瞀,肢麻言澁等症,遂乘虛而作矣。許久調攝,雖幸少減,乍挾外感,其漸卽見,左邊之不良,聲音之艱出,已非平昔樣子,而精神之如墜烟霧,則往往至於不辨朝夕與東西,失睡輒至達明,厭啖無異闕食,雖死生有命,遲速難知,而要之不可復責以生人之事則決矣。嗚呼,臣萬死一生之人也。幾年休退?稍遠機穽,忽地起廢,自分顚仆,雖以日月之在上,父母之孔邇,得以恃而無恐,而覆車之迹重踏,曲木之影頻驚,衆怒群猜之所共萃,凶言悖說之所白做,種種叵測之端,多出人理之外,則雖其朽殼之强策䠥躠,而不知愧,無奈寸心之已傷,畏約則無窮時,臣之不可久於朝,不但臣所自矢,抑亦一世共知,而不幸狗·馬之疾,又促之矣。噫,臣上無父母,中鮮兄弟,下乏子姓,平生所仰賴而爲命者,惟國家耳。秪是三世爲相,造物所忌,重以孽由自作,罪在罔赦,而乃蒙先大王如天之恩,拯臣於必死之中,假臣以將盡之命,式至今活矣。忽於望八殘齡,被聖上不世之遇,重叨相職於屛廢十五年之後者,實出夢想之外,殆似命卒之秋,臣雖沒廉,何忍復出,而恩數曠絶,責勉隆重,臣旣一息未泯,尙具彝性,則追先帝報陛下之義,政臣今日情事,遂不免冒沒承命,中心慙愧,猶屬餘事,一念危懼,如坐鍼氊,而乍單旋撤,忽入焂出,凡幾遭矣。遲徊之頃,一朝陷於不測,則螻蟻性命,縱不足惜,其爲仰累則哲之明,當如何哉?此臣之所大恐也。與其終罹大戾,上玷聖化,毋寧早被慢命之誅,爲兩幸於公私,臣之去就,於是乎定矣。伏乞聖明,亟命遞臣議政之職,還臣奉朝之銜,俾臣得以全保餘生,歌詠大化,千萬之祝。答曰,省箚具悉卿懇。日昨面對也。多少說話,傾倒備盡,何必更煩於此批耶?昔洪致祥,因對策,論淸城事,搆捏備至,淸城因以深引,肅廟,嚴賜處分於致祥,別下敦勉於淸城,淸城事屬自己,控引猶乃爾,自上處分,又如是嚴截,予於卿,恩遇,何如?眷毗,何如?予豈不以聖祖所施於故相者,施之於卿,而言之顯·晦,時之艱泰,自有古今之異同焉。此意向卿亦有云云。卿必記有之矣。況其對章曰,無指的而發云爾,則抉摘字句,曰是曰非,徒見有實其事,副其說之慮,予於卿,寧或泛視然乎哉?噫,卿以今之時,爲何等時也。若不念癡聾之義,竊恐卿之蹤跡,一日不安於朝,似此曲折,予已言之詳矣。卿亦旣知之悉矣。今日箚擧,無幾備例,纔有入侍之命,留俟登筵,卿須安心勿辭,須卽隨承宣造朝。仍傳曰,此批答,遣承旨,傳諭于領議政。
右議政兪彦鎬疏曰,伏以,臣罪,臣自知之,當伊日法講之停,而不請臺官之譴,罪一也。以私心悚恧而冒犯瀆擾之誅,罪二也。因一時賤疾之劇,而未赴召役之命,罪三也。一猶罔赦,況有是三者乎?臣自承筵敎以後,驚惶震懍,欲鑽地而不得,俯仰跼蹐,如窮人之無歸,畢竟處分,止於譴罷,匪罰伊恩,且感且悚。而自惟重罪薄勘,無以自贖,縮伏城外,秪俟鈇鉞之誅矣。不圖聖度天大,曾未幾日,旋命收敍,復還職秩,而乃若匪怒無隱之敎,已示滌瑕敷心之意,繼又特遣承宣,誕降別諭,一字一句,罔非出於丁寧懇惻之聖念,而至以一番洞瀉而後已爲敎,以臣無所似之庸姿,蒙此異於衆之殊知,臣擎讀至此,尤不覺聲淚之俱發,不知負罪賤臣,何以得此也?噫,從古人臣之受恩於君父者,固亦何限,而豈有若臣之頂踵毛髮,罔非君賜,拯濟生成,曲被洪造者哉?前後聖敎,輒以臣宮僚時事爲諭,臣每一承聆,自不勝感激涕泣,而若其遭遇之始終,在古亦罕,身命之屯亨,無往非恩,臣雖頑如木石,亦有一段彝性,生隕死結,圖報一念,炳然如丹,神鬼可質,而秪緣臣忱誠未孚,情實莫白,自歸孤恩負德之科,滿心漸痛,撫躬踧踖,是將生爲不忠之臣,死爲不瞑之鬼,乃今恩言曠絶,容光畢燭,臣雖卽日退塡溝壑,萬萬無所恨矣。臣含恩畏義,宜卽竭蹶趨謝之不暇,而才不逮人,力不勝任,其於我聖上知久望深,求備責重之至意,將無以仰塞其萬一,則以此以彼,唐突冒進,實非賤分之所敢出,玆敢悉暴衷懇,仰瀆崇嚴。伏乞天地父母,俯垂憐察,特賜鐫免,仍治臣逋慢之罪,俾重任無曠,私分獲安焉。臣無任屛營祈懇之至。答曰,省疏俱悉卿懇。昨諭悉諭,卿必領悟矣。人之見此,尙且代感,況卿心哉?到今卿豈忍更有辭巽?安心勿辭,卽起入來肅命。仍傳曰,此批答,遣承旨,傳諭于右議政,與之偕入。
丁未四月十六日卯時,上御熙政堂。日次儒生殿講入侍時,左承旨趙衍德,右承旨李鼎運,左副承旨洪義榮,右副承旨曺允大,同副承旨李敏采,假注書李羲觀·李德鉉,記事官李相璜·金祖淳,檢校直提學李秉模,檢校直閣金憙,待敎尹行任,以次進伏訖。引儀,引試官及應講儒生入庭,行四拜禮訖。命官左議政李在協,試官朴祐源·李時秀·林蓍喆·趙鎭宅·金履成,以次陞殿進伏。上曰,草記中,稱在外者,誰也?柑製時事,已極駭怪,今番又爲此擧,亦可謂之士氣乎?予自丙申瑮賊疏頭時,已見欺矣。君君·臣臣,姑無論,科場何等大坊,而或觀或不觀,便同戲劇,寧有如許道理,齋任之罰,皆解而召入,仍謂在協曰,緣何而如此云耶?在協曰,諸生以疏頭定配事,引義云耳。上曰,賢關,古稱首善之地,而擧措之顚倒若此,其爲流俗之害,當如何?放恣無忌,全無嚴畏之心,小不如意,則敢售此等之習,逆變亦未常不由於此矣。此後若有不爲觀光之言,則當鞫問,而不敎而刑,謂之罔民,館堂進詣泮宮,問今日不爲入場之由,仍以筵敎曉諭,可也。命書傳敎曰,曉諭諸生,旣有下敎,諸生聚集泮宮,館堂以下,卽爲進去宣諭後,草記。命書傳敎曰,同成均吳載純許遞,卽令該曹口傳差出,待下批牌招,先擧行後謝恩,在協進前曰,朝晝異候,聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,統制使申大謙,以其親病,連呈辭狀,而目下情理,姑勿論,聞明年則以其親年,自在當遞云。五六朔之間,不顧重任之數遞,强令赴任,揆以國體,終涉苟簡,今姑改差,何如?上曰,依爲之。出擧條義榮曰,殿座時,承旨不可不備員,而同副承旨李敏采,偕來進去矣。在前如此之時,或有變通之例,今番則何以爲之乎?上曰許遞,前望單子入之,待下批牌招,可也。出擧條上命開講儒生等,以次進講。上命書傳敎曰,今玆之旱,胡至此甚?自去年季夏晦得雨之後,通計跨年,所得僅爲卄餘次,水深又僅爲尺有寸,玄遠之理,縱難推惻,苟究厥由,豈無所祟?予方側身修省,不遑自暇,而虔禱之擧,亦豈容蹔緩?節序雖似差早,冬無雪,春不雨,井泉俱涸,苗則稿矣。目下渴急,殆甚於盛夏,念及穡事,心焉如焚?近考往例,五月節前祈雨,肅廟庚午行之,先朝壬辰亦行之,爲今日仰述之端,三角山·木覓山·漢江初次祈雨祭,不卜日,以今十七日受香獻官,近侍中當差遣,祭品精備,齋官另擇,俾各齋沐其身,浣濯其衣,虔誠將事事,令該曹知悉申飭。又命書傳敎曰,無論事實之,如何?今日事,國體無可言,不可以一齋之備員,有難寬恕,大司成朴祐源罷職。上曰,大司成前望單子入之,待下批牌招察任。出榻敎上覽海西御史李崑秀入來肅單。命書傳敎曰,大臣·備局有司堂上戶惠堂吏兵判禮曹刑曹堂上來待。上命來待諸臣入侍,又命御史入侍,左議政李在協,吏曹判書尹蓍東,兵曹判書金履素,禮曹判書徐有隣,御史李崑秀,承命進伏。上命崑秀,讀奏書啓及平山殺獄文案訖。上曰,殺獄跋辭,甚善爲之矣。仍命刑判,就議領相後稟處。又命吏兵判覆奏。蓍東曰,此海西·關西暗行御史李崑秀書啓也。定州前牧使李家煥,勅需犯用,稅米代捧,穀簿一任紊亂,刑具慢不照檢,外此民庫米之那移,官廳穀之苟充,各項不法,非止一二爲辭,祥原前郡守鄭爀,山田加稅,差任捧賂,勅庫米則無難代捧,私倉穀則恣意反作,種種干科,不一其端爲辭。兩邑守令,御史雖已封庫,而論其所犯,不可罷黜而止。竝令該府,拿問定罪,豐川府使李萱,勅庫錢之虛留,城餉米之那移,雖不必專責,亦難免不察,刑具違式,亦爲可駭爲辭,成川府使鄭宇淳,威欠束濕,病或妨務,倉逋雖少,杖違頗多爲辭,順安前縣監金載億,納賂差任,客謗喧騰,官雖已遞,事難終掩爲辭,文化前縣令李英澤,賣鄕捧錢,事極駭聽,不可以已遞不論爲辭,安州牧使尹長烈,稅米代捧,戶錢疊徵,有難曲恕爲辭,五邑前後守令,竝令該府拿問處之,何如?上曰,依爲之。拿處守令,俱有現捉文書,不必遲待勘律,爲先改差,皆於今日政差出,豐川府使李萱,聞御史言,些少那移,當屬前官,斷飮之說,宜令終譽,不必混置改差之中。令政院,區別捧傳旨,可也。出擧條蓍東曰,此海西·關西暗行御史李崑秀書啓也。牲邑及沿路守令論列之中,海州判官尹行儼,遂安郡守趙毅鎭,中和府使金養和,順安郡守李英敎,長淵縣監吳載重,殷栗縣監宋啓來,文化縣令金履裕,黃州牧使趙長鎭,瑞興府使沈公猷,金川郡守李廷衡,江東縣監徐美修,殷山縣監李遇濟,順川郡守李晦植,嘉山郡守李禹道,博川郡守朴基爀,寧邊府使徐龍輔,肅川府使李潤慶,平壤庶尹金履中,高陽郡守李素,長湍府使李觀賢,凡二十一邑守令,或褒奬而未有優異之績,或少貶而亦無顯疵之政,竝姑置之,何如?上曰,依爲之。出擧條履素曰,此黃海道暗行御史李崑秀書啓也。以爲黃海監營中軍金宗淵,戢盜之政不勤,徵債之刑太酷云。兩條論列,俱係失職,不可仍置,爲先罷黜,拿問處之,何如?上曰,依爲之。出擧條履素曰,此黃海道暗行御史李崑秀書啓也。以爲吾叉浦僉使洪道俊,助泥浦萬戶劉泰成等,松禁不嚴,摘奸時,多有執頉云。論其所坐,不可以已經棍治,有所寬恕,竝罷黜,何如?上曰,依爲之。出擧條上曰,政官牌招開政。出榻敎上曰,成川府使鄭宇淳,安州牧使尹長烈改差,順安前縣令金載億,時帶職名,改差,黃海中軍金宗淵拿處之代,吾叉浦僉使洪道俊,助泥浦萬戶劉泰成罷黜之代,竝令今日差出。出榻敎講訖。命退,諸臣以次退出。
丁未四月十六日申時,上御重熙堂。右副承旨入侍時,右副承旨曺允大,假注書李德鉉,記事官李相璜·金祖淳,以次進伏訖。上命書傳敎曰,今日事,可謂今古所無之世變也。西齋儒生之忽然抵死不欲赴擧於今日朝廷,誠有不可度者,非不知按問無故不臣之心,仍又按法定罪。而見今師道掃地,不敎而刑,何異罔民?特從三令之意,只令泮堂,招諸生,曉諭予意,蓋深矣。然齋任之抗命,固非一二人,而其中沈象圭,予嘗認以故人稚子,渠若有一分嚴畏之心,焉敢隨衆謀免?掌議沈象圭爲先定配,又若守·使子姪,渠之地處,無異戚畹。且卿相子弟,尤別於寒素之家,則一例推托,其果成說乎?所餘者國綱,懲癉之擧,先從貴近始,孺子何責?爲今日臣子,聞今日筵敎,匿置家中,不令赴試,其罪合被重辟,而子弟之事,不宜施及父兄,予於年前金判府筵奏,未嘗不嘉之。雖不下吏究覈,玆事旣關自己,行副司直徐有寧,中途付處,時帶將任,卽令宣傳官奪符後,仍遣都事,星火押送于配所,似此怪擧,必有首倡之儒生,政院知悉。招致泮僕,使之自首後來告,待來告,卽爲具由,稟啓。允大曰,守禦使徐有寧,中途付處事,命下矣。將兵之任,不可一刻無摠察之人,何以爲之?敢稟。上曰,摠戎使兼察,可也。允大曰,守禦使,以摠戎使兼察事,命下矣。摠戎使金持默,卽爲牌招,聽傳敎,何如?上曰,依爲之。出擧條命退,承史以次退出。
上在昌德宮。停常參·經筵。
自巳時至未時,日暈。
李鼎運啓曰,大司憲蔡弘履,持平李基恒,牌招啓辭未下,執義朴聖泰,掌令閔彝顯·任長源,持平宋煥箕俱在外,監察茶時之意,敢啓。傳曰,知道。
曺允大啓曰,明日常參·經筵,取稟。傳曰,停。
曺允大啓曰,來二十一日,朝參日次矣?敢稟。傳曰,停。
曺允大啓曰,來二十一日,輪對日次矣?敢稟。傳曰,爲之。
以專經武臣試射試官望單子,傳于趙衍德曰,得雨後更稟。
傳于沈豐之曰,右議政留待。
傳于沈豐之曰,右議政入侍。
傳于曺允大曰,右承旨與提調入侍。
以承旨房望,傳于沈豐之曰,仍。
尹光顔有頉,代申溆爲事變假注書。
傳于曺允大曰,坐直承旨入侍。
以京畿監司狀啓,五月節前祈雨祭設行與否,溯考前例事,傳于趙衍德曰,旣有癸巳丁酉一二已例云,觀勢從便設行之意,回諭。
以黃海監司啓本,罪人姜在寅到配事,傳于沈豐之曰,比之昨日諸生擧措,可謂緦·功之察,豈可無弦·韋之擧?放送事,回諭。
洪義榮啓曰,似此怪擧,必有首唱之儒生,政院知悉。招致伴僕,使之自首後來告,待來告,卽爲具由稟啓事,命下矣。招致成均館守僕,使之曉諭,儒生等處,捧自首以來矣。卽者守僕來告,以爲進士辛耆寧,以凶逆未討,國讎未復,不欲抗顔場屋,以占榮進之利,引義停科,一視義理之意,呈單太學,仍自今年人日製,廢科不赴故,以首唱自首云矣,敢啓。傳曰,所執雖萬萬乖當,此則段落各異,且諸生推諉之時,獨能挺身自首,其心足云可觀,此人則不干之事,猶自首,昨日事,無論自劃與規避,此兩款,終無自首之人,豈非辛耆寧之罪人乎?更令嚴飭本館。
沈豐之,以成均館同知館事行大司成意啓曰,臣等馳詣泮宮,依下敎,聚會館學居齋儒生及方外儒生,以下敎內辭意,一一詳細曉諭,則館學居齋儒生等以爲齋生等,進參今日殿講,別無可達之辭,而傳敎之下,惶懍震越,不知所達云。方外儒生等以爲方外儒生等,日次殿講,雖非進參之人,而今伏承嚴敎下者,驚惶震慓,罔知攸措,無辭仰達云矣,敢啓。傳曰,知道。
洪義榮,以刑曹言啓曰,掌議沈象圭爲先定配事,命下矣。依傳敎,沈象圭全羅道高山縣定配所,卽爲押送之意,敢啓。傳曰,畿沿更定配所,先發配後,草記,可也。
趙衍德,以刑曹言啓曰,沈象圭畿沿定配事,命下矣。依傳敎,沈象圭京畿金浦郡定配所押送之意,敢啓。傳曰,知道。
趙衍德,以賑恤廳言啓曰,東部三十五契一千七百十二戶,北部三十八契一千五百二十戶,合三千二百三十二戶,發賣米五百七十三石十四斗,上下五部都民,三巡發賣米,今日畢分給之意,敢啓。傳曰,知道。
領議政金致仁箚曰,伏以,臣伏見夜下傳敎,有太學齋任沈象圭定配,行副司直徐有寧付處之命,臣竊以爲過也彼儒生輩,不知陳章與赴擧之段落各異,自執謬見,累拒嚴命,是具罪,烏得無處分,而第於絲綸之間,辭敎欠平,又以沈象圭之爲故臣子,拈出獨罪於同罪之中,揆諸刑政,不已偏乎?徐有寧則誠有不敎之失,然以其子之罪,移施於其父,尤涉過中,年前相臣之奏,殿下旣嘉之而不用其言,則不幾近於說而不繹乎?伏乞聖明,更加三思,特寢成命。儒生之可罪者,施以他罪,以光聖德,不勝幸甚。臣方引伏,不宜妄論,而憂愛耿耿,敢此冒瀆,惟聖上俯察焉。答曰,省箚具悉卿懇。本事此非拈出於同罪之中也。且在京稱頉,惟渠一人,非不知渠有兩老,不得已有是處分。卿之未詳事實,認爲拈出,儘無怪矣。傳敎中不臣二字,似非諸生本情,纔因右相言,已許抺改矣。付處罪人徐有寧事,亦非移施之擧,若子若姪,或稱在外,或無去來,以致半日臨殿,且有縷縷筵敎,是使此人聞知,而匿置家內,漫若不省,甘自歸於欺瞞之科,豈非自誤而自取?與向來金判府家事,亦有異焉。不可謂說不繹,事實蓋如此,卿須諒之,昨於史官之回,聞有惟憂,爲卿悶念,容俟日間,更當有召命矣。海西繡啓中,民邑諸弊條,纔令有司之臣,往詢卿議,仍令文字稟處,未知果有指劃否。平山殺獄事,今旣一反,卿議,何如?亦須附奏於該曹回啓,可也。仍傳曰,此批答,遣史官,傳諭于領議政。
丁未四月十七日辰時,上御誠正閣。都承旨與右議政入侍時,行都承旨沈豐之,假注書李羲觀,記事官李相璜·金祖淳,右議政兪彦鎬,以次進伏訖。彦鎬曰,旱氣太甚,聖體,若何?上曰,一樣矣。彦鎬曰,王大妃殿氣候,若何?上曰,一樣矣。彦鎬曰,惠慶宮氣候,若何?上曰,一樣矣。彦鎬曰,臣往住南門外,目見盤池盡涸,旱災,可謂孔極矣。上曰,旱氣如此,誠沓沓矣。今番事,卿於予,野俗矣。卿與他人有異,當日事,殆欲絶交,予則由卿而失敬禮之義,由卿而有處分之過,非不自知其過也。予之知卿者,不如此故耳。今番別諭,罄悉予意,惟以卿故如此,豈以不赴試役,罷大臣乎?罷卿翌日,領相有所言,故予亦有云云。今番擧措,眞所謂觀過知仁,囂囂之俗,必謂之有他事矣。彦鎬曰,臣於筵席,何敢分疏,而聖敎及此,請奏之,朝講時事,專由生疎所致矣。上曰,殿講時不入,何故也?彦鎬曰,當日所失,惶汗無地,陳箚承批後,豈敢復引,而素患滯症,適添上逆下泄,無以自力,故不得入來矣。上曰,然則予言,歸於億逆,公然由卿,有一過擧矣。卿如遭人言,予必爲卿地,而卿於予,有如此事,則予之憾卿,比他人百倍矣。彦鎬曰,聖敎至此,更敢何達?然臣今出肅,惶愧之心,益無容措,人雖不似,顧其官則大官,被罪數日,晏然行公,名器廉防,由臣盡乖,臣罪尤大矣。別諭辭旨,字字感泣,而終乃以烏可以頻複爲嫌爲敎,則尤是敷心之音,誠不知所達。第恐來頭,又不知作何大罪,到此殿下亦無以庇覆,惟斥退是望矣。上曰,卿住南門外,其處騷屑,何如?彦鎬曰,在門外時,不得聞,入來後,始聞有騷屑矣。上曰,兵曹草記事聞之乎?彦鎬曰,未聞矣。上曰,畿內十餘邑,以騷屑,一齊報營,湖中則尤甚云矣。彦鎬曰,此則未聞,而臣家安城鄕奴來言,那中某夜,忽有騷屑,天明後始鎭定云耳。上曰,騷動奔逬者,至於京江云,豈不可怪?兵曹草記,送示領相,則領相謂當究問,而無根之說,何以尋覓?騷屑自古有之,而今則過矣。稷山·平澤等邑,十三日酉時,忽有騷動,而安山·呂州·廣州·果川·竹山·南陽等處,一時騷動,騷屑之,次次騰傳則有之,而今乃十餘邑,同時俱動,可怪也。春時騷屑亦例也。今則又有旱災,故如此耶?彦鎬曰,誠極怪異矣。上曰,旱災如此,將何爲之?彦鎬曰,今日天氣,庶有可望,蒸鬱如此,豈仍無雨?上曰,今方設行祁雨祭,而或言太早矣。彦鎬曰,臣伏見傳敎中,有已例之可據者,旣有例則似不必以早爲嫌也。上曰,然矣。彦鎬曰,臣曉伏見儒生處分傳敎,入闕又得見領相箚子矣。近來士習怪異,不惟言其是非,乃欲定其是非,殆無異於三司之職矣。然儒生輩事,有難深責,自古儒生,有生硬乖激之風,要在自上誘掖而彌縫之好矣。向於齋儒定配時,臣亦欲陳奏,而領相先奏,故未果矣。上曰,定配儒生欲放之,而因金判府箚子,故爲不放,然到配狀啓,今姑留置不下矣。彦鎬曰,赴擧與本事,兩不相當,而以意揣之,則近來儒生,動輒爲同輩所罰,不赴殿講,似由於此,其在年少輩常情,亦非異事,定配則恐過矣。上曰,非以儒生罪之也。彦鎬曰,傳敎中,不臣二字,尤涉過中矣。上曰,卿言如此,二字當抹去矣。彦鎬曰,徐有寧付處之命,亦恐太過矣。上曰,卿言,亦何可盡從乎?彦鎬曰,聞之長老,守令徵逋,妻子可囚,父母不可囚,子弟之罪,上及父兄,恐過當矣。今若特允領相箚請,豈不爲聖德光華乎?上曰,昨日徐有寧之子·姪,皆爲掌議,於渠可謂不祥,而匿置家中不出,此則非矣。然卿則以此出擧條,以增卿名,可矣。彦鎬曰,此非出擧條之事矣。古人曰,言官罪重則名高,人主知此而優容之,則言官不得罪,而令名歸於人主,此言好矣。上曰,唐太宗,卽好名者,其於魏徵,非眞能好之而容受之也。程子,以韓信用兵,歸之分數明三字,唐太宗,亦不過分數明耳。故世以死後踣碑,謂由於畢竟忍住不得云矣。彦鎬曰,太宗亦難矣。抑制從諫,蓋於眞利害,有見得處矣。且後世則名之一字,不可深斥。方孝孺曰,人主爲治,無如作其好名之氣,此言伏望體念矣。上曰,近來儒生輩事,何爲如此?亦將何以處之?疏請猶可,不赴科,何也?獨使半邊人赴科,而爲科者,皆出於此則好乎?彦鎬曰,惟當鎭之矣。上曰,予非不欲鎭之也。且罪之者,卽朝廷人,非罪儒生也。近來處分,皆出撻伯禽之義,而未得鎭定,何以則致寧靖之效乎?彦鎬曰,寧靖之道,亦非一朝一夕之所可致矣。豐之曰,昨有儒生自首之命,臣留在闕下,達夜申飭,而終不得自首者,蓋昨日泮堂,因傳敎,曉諭齋中,齋中旣無自首者,近來齋任稱頉人中,似當有當初倡論者,而亦不自首。且聞西齋生空齋,已多日云矣。上曰,日次講生,有西齋生,何也?豈是無關係者乎?豐之曰,向來他儒勸入命下後,西齋生仍不入齋,食堂則推移苟充云矣。上曰,西齋將永不赴科乎?豐之曰,臣昨聞大司成言,西齋生,當勸諭還入云矣。上曰,嚴耆何以爲掌議乎?豐之曰,昨有入來儒生中,爲掌議之命故,齋會圈點差出云耳。上曰,自首何妨?爲士論,豈避自首,且非欲罪之也?欲見其貌樣矣。彦鎬曰,儒生與朝臣有異,得其自首者,似難矣。上曰,倡論必在曾經齋任中,而曾經齋任,不過十餘人,眞箇爲士論者,必不避自首,況自首者,自在勿論中乎?此必橫知而不自首矣。且旣命自首,而終無自首者,此亦有關國體,其將盡數停擧乎?須諭之,使之自首,可也。始也懲討之論,出於大同之情,而終乃半邊入齋,半邊不入齋,此何擧措?須諭之,使之還入,亦可也。豐之曰,謹當諭之矣。上命書傳敎曰,同副承旨馳詣三角·木覓·漢江,奉審摘奸以來。仍命退,諸臣以次退出。
丁未四月十七日辰時,上御重熙堂。右承旨與提調入侍時,右承旨趙衍德,假注書李德鉉,記事官尹行任·金祖淳,提調徐有隣,以次進伏訖。上命書領議政箚批。命退,承史以次退出。
上在昌德宮。停常參·經筵。
李亨元啓曰,北兵使南憲喆密符單子中,嘉義階,以嘉善誤書,至有諭書微稟擦改之擧,諭書事體,何等重大,而如是做錯,極爲駭然。原單子改付標以入,而當該注書,從重推考,何如?傳曰,允。
李鼎運啓曰,朝者玉堂上下番下詢時,本館下吏以修撰宋翼孝入直之意,來告以至仰達,而宋翼孝謂有身病尙不入來云。館吏誤告之罪,自本院科治,而玉堂下番之無端闕直,揆以事體,誠極未安。當該玉堂,從重推考,何如?傳于李鼎運曰,禁推。
右副承旨入侍時,傳于曺允大曰,將望擬薦,原無經宿之例,守使望筒,至今不入,事甚可訝,此意,問于廟堂。
趙衍德,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李鼎運,以司憲府言〈啓曰〉,大司憲蔡弘履,持平李基恒牌招啓辭未下,執義朴聖泰,掌令閔彝顯·任長源,持平宋煥箕俱在外,監察茶時之意,敢啓。傳曰,知道。
李鼎運啓曰,明日常參·經筵,取稟。傳曰,停。
傳于李亨元曰,右副承旨入侍。
備忘記,北兵使南憲喆下直,長弓一張,長箭一部,片箭一部,筒兒一箇賜送。
傳于沈豐之曰,右承旨,與禮堂,持祈雨祭謄錄入侍。
以守禦使望筒,傳曰,首擬則至親交承,國體未免苟艱,此時兼兵使。且與道伯,公格自有相妨者,副末擬,俱有太驟之難,前望單子入之,待下批牌招。
守禦使前望單子入之。金鍾秀落點。
兵曹,守禦使單金鍾秀。
沈豐之啓曰,新除授守禦使金鍾秀,時在京畿廣州地,密符傳授,一時爲急斯速乘馹上來事,下諭,何如?傳曰,〈依啓〉。
洪義榮,以弘文館言啓曰,本館下番闕直,事甚未安。修撰洪樂貞,副修撰金履成·趙鎭宅,竝卽牌招,以爲推移入直之地,何如?傳曰,允。
以修撰洪樂貞牌不進罷職傳〈旨〉,傳于李亨元曰,只推。
曺允大,以都摠府言啓曰,副摠管洪和輔,以御營中軍,軍兵等,中日試放事,南小營晝仕出去之意,敢啓。傳曰,知道。
李鼎運,以備邊司言啓曰,兩西暗行御史李崑秀別單中陞鄕校事,回啓批旨,有司堂上,就議大臣,更爲論理回啓事,命下矣。批旨中,太擾太緩,蠏·網俱失之敎,有以仰軫弊慮患之至意。而第伏念關西軍丁之弊,在諸路最甚,若不一番大釐正大變通,則軍案無充額之望,民情有難保之勢,故臣於昔年待罪政府時,別關本道,納賄賂而陞鄕圖帖之類,一竝査汰刑推,降定軍役,雖其一時爬櫛之政,未必永收釐正之效,而亦不至於大段繹騷之弊,蓋以其陞鄕陞校者,非出鄕黨之公論,只憑官府之干囑,則初非盡入於原案不過一張之帖文,試以一邑論之,稱快者多,冤者少。又況疊役虛名,白骨·黃口,因此査正之擧,而稍免偏苦之歎,則恩可掩怨,寡難敵衆,臣則以爲,可行無疑,而至若還降者之俱失,有不足恤,汚吏入已之物,雖難推償,用賄圖帖之罪,亦自難貰,恐亦不必以此爲拘,然濫陞之査括,有非一朝可了之事,闕伍之塡補,亦非一日可了之擧,今若溯考十年內濫陞之類,領略其都數,然後隨闕伍,次次塡充,磨以歲月,持之悠久,則見汰之怨,似可潛消,虛簿之弊,自當漸革,而昨於回啓,辭未達意,臣實惶恐。以此分付道臣,爲先別具意見,論報本司,以爲往復消詳之地,何如?傳曰,允。
李鼎運,以義禁府言啓曰,定州前牧使李家煥,祥原前郡守鄭爀,豐川府使李萱,成川前府使鄭宇淳,順安前縣令金載億,文化前縣令李英澤,安州前牧使尹長烈等,拿問處之事,傳旨,啓下矣。李家煥·鄭爀·李英澤等,今方待命,卽爲拿囚,而李萱,以兼營將守令,時在任所,依例發遣府書吏,差兼官後拿來,鄭宇淳·尹長烈,俱在任所,金載億,以溫陽前郡守,亦在任所云,發遣府書吏羅將,竝拿來,何如?傳曰,允。
丁未四月十八日辰時,上御重熙堂。右承旨入侍時右承旨趙衍德,假注書李德鉉,記事官尹行任·金祖淳,以次進伏訖。上曰,發牌備郞,守禦使薦望,尙不入啓,委折問于大臣,可也。賤臣承命出問回奏曰,備郞,以聖敎內辭意,問于領相,則以爲,方在引入中,薦望與否,非所可論爲言,問于左·右相,則以爲,首相不爲之事,何以遽爲?爲言云矣。上命退,承史以次退出。
上在昌德宮。停常參·經筵。
洪義榮啓曰,明日常參·經筵,取稟。傳曰,停。
以文臣朔試射試官望單子,傳于曺允大曰,雨意,姑未快霽,試射停。
傳于洪義榮曰,召對爲之。
傳于沈豐之曰,聞已坐起,來會本司云。明日次對,進定於今日,領相家,遣史官,以入侍之意,一體傳諭。
記事官李宗烈書啓,臣敬奉聖諭,馳往傳諭于北部觀光坊昭格署契領議政金致仁所住處,則以爲,賤疾諸症,日來越加,達夜苦痛,召命之下,末由趨承,不勝惶悚云矣,敢啓。答曰,知道。
曺允大啓曰,今日次對爲之事,命下矣。兩司當爲進參,除在外外·未肅拜人員,竝卽牌招,以爲進參之地,何如?傳曰,在外及未肅拜人許遞,與未差之代,前望單子入之,待下批牌招察任。
兩司前望單子入之。大司諫洪明浩,司諫李師濂,執義李思祚,掌令崔景岳落點。
洪義榮啓曰,新除授司諫李師濂,方在罷散中,何以爲之?敢稟。傳曰,敍用。
以大司諫洪明浩,司諫李師濂牌不進罷職傳旨,傳于洪義榮曰,只推。
備邊司薦望,以趙心泰爲統制使。
曺允大啓曰,兵曹郞廳來言,統制使下批政事,取稟。傳曰,當日爲之。
有政。吏批,判書尹蓍東進,參判李秉模式暇,參議李集斗進,承旨洪義榮進,李在學爲大司憲,朴載淳爲持平,權裕爲獻納,宋民載·崔烜爲正言,朴瑞源爲禮曹佐郞,徐退修爲敦寧判官。
兵批,判書金履素病,參判金魯淳入直進,參議柳誼病,參知李夔病,承旨曺允大進,統制使趙心泰,副護軍朴聖泰·徐秉德·任長源,副司直洪檢·蔡弘履·成種仁·李基恒,副司果申大尹·權儐單付。
備忘記,全羅左水使李潤國下直,長弓一張,長箭一部賜給。
傳于李亨元曰,右承旨與惠堂入侍。
曺允大啓曰,事變假注書申溆,身病猝重,勢難察任,今姑改差,何如?傳曰,允。
以修撰宋翼孝禁推傳旨,傳于曺允大曰,分揀。
傳于洪義榮曰,不待立秋,卽行報謝,載於法典,雖令明日受香,而繼此頻霑,政宜兼告,祭文當親撰以下,以此分付香室獻官,諸執事另飭齋沐,勿以得雨而弛心,諸執事,淸齋,令吏郞摘奸以來。
以平澤縣監罷黜狀啓,傳于曺允大曰,該倅事,雖甚可駭,風傳,有難盡信,有聲績人之徑遞可悶,勿罷,爲先令該府拿問處之。
傳于曺允大曰,湖西守令未差之代,竝令該曹口傳擇差。
吏曹口傳政事,吳益常爲海美縣監。
傳于曺允大曰,未下直守令,皆令明日辭朝。
備忘記,守禦使批下,在家辭巽,終不膺命,則師律所在,不可任置,限明日開門,如不入來,分付兵曹,記過待令。
行大司成金憙疏曰,伏以,儒宮之有罰,其來已久,不輕而重,揭之解之,惟在士論之如何,而雖以師儒之長,不敢與聞,古規然也。是以出齋,輕罰也,而衆論不一,則尙不可以勸入,況罰之重者,如付黃永削之類乎?臣於日昨,猥叨見職於嚴召荐降之際,卽解諸罰於曉諭諸生之時,蓋前泮長承命已解,而猶有存者也。仍伏念,殿下之特令泮長,一竝解罰,不問其當否輕重者,亶由調停彌綸之盛意,而四百年流來舊規,則一朝壞了,豈不惜哉?噫。到配之姜在寅,旋蒙宥還之恩,首實之辛耆寧,反被可觀之褒,則殿下之待士,如此其至矣。凡今日冠儒而服儒者,孰不欽仰焉感服焉。而惟此一時之特敎,終爲四方之缺望,此又非細故也。已解之罰,不須復論,而自今以後,凡係儒罰之或揭或解,一任儒宮,以存前規,以杜後弊,則豈不大有光於聖德乎?抑臣之罪,臣實自知,當殿下之特使解罰也。區區愚見,非不如右所陳,而只緣聖敎之截嚴,不免囁嚅而未發,惟知奉行之不暇,以致齋規之打壞,臣心之慙恧悚恨,當如何哉?伏乞聖明,亟命鐫削,以謝多士,以安微分,不勝幸甚。
以大司成金憙上疏,傳于洪義榮曰,如搢紳之被罰,章甫之自罰等,種種名目,莫非所謂流來古規也。然皆因特敎,竝行除之,今獨於解罰一事,不遵定式之受敎,可乎?況一二泮長,猶不以自己作,古爲難愼之端,則況特敎乎?雖與初不擧行有異,如是煩浼於章奏,揆以國體,萬萬駭然,當該大司成,從重推考,此疏還給,以今棼泯之俗習,似此矯捄之擧,在所不已故,重臣事,可謂先獲我心,解罰事,一依筵敎,定式施行,載之本館謄錄。
洪義榮,以禮曹言啓曰,祈雨祭後,靈應如響,甘霈通宵,慰滿三農,報謝之擧,不容少緩,三角山·木覓山·漢江報謝祭,不待立秋,今四月二十一日,卽爲設行之意,知委,何如?傳曰,允。獻官諸執事另擇,仍以得雨時獻官以下塡差,水深近三寸,昨秋以後,初有之甘澤,言念民事,喜而不寐,諸道均沾形止,使之陸續狀聞,荷此冥庥,方擧報謝之禮,而自受香時同雲,行祀時始雨,未踰日又大霔,獻官以下賞典,亦係應行之事,獻官承旨李亨元·洪義榮·李鼎運各半熟馬一匹賜給,大祝趙鎭宅·洪樂貞·金履翼,執禮洪義浩·金履成·宋翼孝各兒馬一匹賜給,祭監及齋祝等各上弦弓一張賜給,贊者謁者等,各不粧弓一張賜給。
洪義榮,以成均館行大司成言啓曰,承政院儒生自首啓辭批旨,昨日事,無論自劃與規避,自首之人,更令嚴飭本館事,命下矣。依下敎,問于曾經齋任儒生處,則進士韓啓重,以爲今月十五日見差東一房掌議,而以前掌議姜在寅定配時,見辱於秋曹下隷事,呈單自處而已,元無不赴擧首倡之事故,不得自首矣。及伏見十七日更下傳敎,則有自劃與規避儒生自首之命,而當初呈單,實出於不以掌議自居之意,則自劃掌議,罪實爲首,以此自首云矣,敢啓。傳曰,知道。雖無自首者勿論之命,固當有曰有無曰無,而傳敎已至多日,今始現告,無論事實之如何?難免後時之罪,該儒生停擧,可也。
曺允大,以禁衛營言啓曰,各軍門軍兵單巡沒技者,與將校,一體草記,別單書入,曾有前例矣。今四月十八日,番中日時,右哨平山軍閑良金者斤老味,鳥銃貫三中沒技,依例別單書入之意,敢啓。傳曰,知道。
曺允大,以備邊司言啓曰,因戶曹判書李在簡所啓,惠廳米二萬石請得事,有就議後,草記之命矣。度支之昨年收租,比前大縮,而米條尤爲苟艱,其勢不得不稱貸於惠廳,而見今諸道稅船,陸續來到,目下經費,雖或支用,元數不足,自可料量,若於垂罄之後,始爲取去,則頒祿放料時,許多欠縮,曾有已試之驗,前期推移,從長分排,在度支有益,在惠廳無害,依戶判所奏,特許二萬石取用,而月前貸去米,使之就此中還償,至於給代一款,當此諸道儲穀之時,兩南之軍作米,關西之稅小米,俱不可每每區劃,今番則令戶曹,依均役廳定式價本,以錢輸送後,取來之意,分付,何如?傳曰,允。
曺允大,以備邊司言啓曰,卽見兩西暗行御史李崑秀別單,則以爲,還穀糶糴時,大小米,雖許相換,而每當畓農失稔之歲,輒以小米代捧,故大米漸縮,小米漸加,以最多處言之,定州之元還大米,已還分外,時留四萬一百餘石內,小米代留三萬五千二百餘石,至於永柔·肅川等邑,方以還穀大米之夥多,請作小米,而此外小米·豆·太之以雜穀折米代留,邑邑皆然,雖無朝令,隨其貴賤,任自代捧,至有單代捧之弊,以此之故,名色相左,穀簿紊亂。申飭道臣,穀名相左處,定其年限,使之次次還作本色,至於大米夥多處,從長變通,恐合事宜爲辭矣。還穀法意,本自嚴重,雖於歉荒之年,或有代捧之令,而待明年還作本色,明有令式,則大·小米之任自相代,已極無嚴。況可以皮雜之穀,折米擅留於小米·豆·太之代,甚至有單代捧之弊乎?今以繡啓觀之,則邑邑皆然,殆同應例者然,穀簿之淆雜,法禁之蕩然,寧不寒心?旣已登聞之後,所當施以一切之政,竝令當年內,還作本色,而積年謬習,一朝痛革,不但有民力不及之慮,抑恐爲人心騷擾之端,限以五年,次次還作本色,而限內,不能釐正之守令,狀聞嚴勘,至若田多畓小,大米太多之邑,酌量分數,論列登聞,以俟朝家處分之意,一體嚴飭,分付,何如?傳曰,允。
曺允大,以備邊司言啓曰,卽見兩西暗行御史李崑秀別單,則以爲,金川郡大·小南面,有宗親府·司圃署折受火田,而蹈驗土品,較量年事,酌定應納之數,故民無弊端。換設訓屯之後,不顧陳起之虛實,年穀之豐·歉,一番執起,有加無減,甚至於有文券民田,謂之挾起,差送屯監,威喝操縱,少有稱冤之民,推捉鞭撻,罔有紀極,此其爲弊之一也。白峙鎭牙兵,例以本面閑丁,隨闕塡充,而托名屯案之民,該邑該鎭,雖有闕額,不敢擧論,故兩面所當之軍役,十三面替當,此其爲弊之二也。所謂募民,皆是烏合之輩,募入之後,烟役·身役,一例勿侵,故豪悍閑雜之類,聞風棼集,元居民人,少咈其意,則必逞憾後,已一境嗷嗷,營邑莫敢誰何?此其爲弊之三也。今若還屬於兩衙門,則三大弊,不期祛而自祛,又拘於京營形勢,有難續續變通,則一依各宮房,各衙門折受例,自本官執起收稅,定色吏上納,亟罷別將差送之擧,屯民募入之弊,則在該營無少損,在本郡省大瘼,趁卽釐革,恐不可已爲辭矣。毋論某營,營屯之弊,固不可勝言,而今此金川大·小南面,本以他司輕歇之田摠,忽屬訓局苦重之屯稅,陳起無常而不問虛實,豐·歉互異而一例徵納,似此難支之弊,固是必至之勢,重以閑雜之類,作爲逋逃之藪,平民坐受侵困,邑鎭莫敢誰何?繡啓論列,實非過語,及今矯捄,在所不已。然其矯捄之道,亦無別策,金川換屬之土,還付本司,訓局素占之屯,歸諸該營,則兩無更張,一依舊貫而已。銷刻之嫌,不必爲拘,以此分付於訓局及宗親府·司圃署,以爲劃卽相換之地,何如?傳曰,允。
曺允大,以備邊司言啓曰,卽見兩西暗行御史李崑秀別單,則以爲,關西之民庫,卽守宰迎送時,夫刷價及營納雜種等價,皆從此出,比來物價不齊,比諸定式,或多增加,而亦不無憑公濫下之數,故栍邑及歷路數三大邑,限五年溯考,磨勘件,則營門磨勘件外,又有邑上件者,假如營門磨勘之數,爲一千兩,而邑上件,則爲二千兩之多,爲守令者,諉以公下,無意補給,一年二年,轉成鬼錄,此實諸邑之通患,年久鬼錄者,一倂蕩滌後,邑上件之謬習,永爲革罷,以其一年應捧之數,俾爲一年用下之資,而明定其用下條件,成出節目,毋敢違越。而所謂用下件,則先令監·兵營,就其各樣卜定中,不得不取用者外,不緊名色,竝爲減罷爲辭矣。民庫之設,蓋出於民,而專爲乎民,則初非守令之所可染指者,憑公營私之類,固不足道,而雖以營閫言之,果能節其卜定,準其時直,營邑之間,文簿昭然,則顧安有夤緣加下之弊乎?今之言關西之弊者,莫不以民庫之在在枵然爲言,不待繡衣之啓,可知其弊之痼,別單矯捄之策,似無窒礙之端,以此意分付道臣,先就各邑民庫一年應捧都數,一一照勘,然後又就營閫卜定及公用應下之數,節省其冗費,量減其卜定,準直會減,量入爲出,使之相當,而亦須稍存贏餘,以備不虞,成出節目,一件營上,一件邑上,一件報本司,以爲不時摘奸之地,而如是釐正之後,復有犯手之守令,則以公貨擅用律,論斷之意,定式施行,亦令道臣,待其畢査正,條列登聞,何如?傳曰,今番繡衣之行封書中,添此民庫一條,使之限年溯考,而無邑不犯,竝付昧爽,嗣後定制,又無實效,烏在其當初差遣之本意,依草記施行,本司所在繡衣齎去事目及通補新編,以此律名載錄,以爲常目提飭之地,可也。
備邊司啓目,兩西暗行御史李崑秀別單回啓云云。軍丁之弊,何道不然,而關西一路,素稱尤甚。爲先限十年,溯考不當陞而陞鄕陞校之類,一竝降定。軍校子枝,許頉軍役,元非法典所載,自今勿許頉免,作爲定式。頉與不頉,惟在道臣之據理論執,以此意,嚴飭道臣,毋亟毋徐,漸次就緖之意,竝爲分付,何如?判付啓,依回啓,施行爲旀,軍校子枝事,本是法典所載。且以自今申復爲請,此條固好矣。至於陞鄕陞校之類,旣云溯考十年,一竝降定。又曰,期以歲月,毋亟毋徐,由前太撓,由後太緩是如乎?西俗不古,凌分日甚,十年濫陞之徒,一一勒令還降,能無行不得之嘆,而墨守之入己旣難盡數償徵,則彼還降者,擧有蠏與網俱失之怨矣。惟其釐弊之方,不可不更合商量,明日有司堂上,就議大臣,更爲論理回啓爲良如敎。
備邊司啓目,兩西暗行御史李崑秀別單回啓云云。此後段,勅庫錢虛留一款,委之道臣,嚴束各邑,使卽一一徵捧,這這察飭,而又或有如前之弊現發,則當該道臣,從重論勘,富民都監之弊,支勅違式之失,道臣儐使,互相紏察,隨現登聞,一以除民害,一以杜後弊之意,申明知委於兩西道臣,何如?判付啓,依回啓,施行爲旀,勅需之如是虛留,勢所使然,此非獨不謹典守之罪,富監差出,朝禁至嚴,會外在處,前勅已渴乙仍于,道伯許其從便充代,邑倅乘此,傾藏分散,苟求弊源,惟在於支勅之競相豐侈,定成劃一之式,俾各加減不得,則雖欲藉口而容手得乎?況旀成命已踰年所,遷就至今者,揆以國綱,極爲駭然,前後道臣,大拜外,竝推考,自本司,另飭兩道,使之速成定例,具別單狀聞事,措辭行會爲良如敎。
李亨元,以義禁府言啓曰,黃海監營前中軍金宗淵,拿問處之事,傳旨,啓下矣。金宗淵時在任所云,依例發遣府書吏拿來,何如?傳曰,允。
義禁府啓目,定州前牧使李家煥原情云云。傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,眞能善治,則不治之目,何從而出?亦豈至於封庫之境乎?不可以所供之發明白放,論理議處爲良如敎。
義禁府啓目,祥原前郡守鄭爀原情云云。傳旨問目內辭緣,泛稱遲晩,刑推得情,何如?判付啓,許多所犯,俱極痛駭兺不喩,渠供便已承款,論理議處爲良如敎。
義禁府啓目,文化前縣令李英澤原情云云。傳旨問目內辭緣,泛稱遲晩,刑推得情,何如?判付啓,無論有例與無例,報營與不報營,又無論公用與私用,入己與不入己不念納履之嫌,得此染指之目,以渠地處,干此罪科,究厥所爲,極爲無狀,似此守令,不可不別樣重勘,以懲他人,論理議處爲良如敎。
執義李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去,新除授掌令崔景岳,時在全羅道淳昌地。請斯速乘馹上來事,下諭。答府曰,不允。田文顯事,朝臣之驟見外面,認或有甚蹊逕,而其實情有風牛之不相及者,近侍之職,何等緊重,則豈可以顧藉之意,故爲此靳許之擧乎?斯速停啓,更勿煩請,下諭事,依啓。
義禁府啓目,林川前郡守金載久原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
行工曹判書金鍾秀疏曰,伏以,臣之虛叨本兼兩任,今已五箇月矣。偶因乘機一肅,遂成在野遙帶,此成何等事理?莫重之職,空委草莽,已退之蹤,久汚朝籍,臣心惶蹙,姑舍毋論,國體壞傷,莫此爲甚,臣何敢以屢瀆爲懼,而遂已也哉?噫。臣乞養不得請,乞骸又不得請。只得於有事與承召之時,獲覲日月之光,少伸犬馬之戀,而猶且慄慄危懼,不敢爲晷刻濡滯京輦計矣。不幸自頃以來,事變多端,戒忽吹薤,驚在曲木,臣之昨夏疏所謂豕塗鬼車,自分萬無一幸者,兆朕次第已見,蓋不特其影而已。此臣之所自取,亦臣之所自料,安敢爲毫髮尤人計,而臣身之危殆,臣情之悲苦,則比前又不啻百倍矣。積年至願之獲遂,縱未敢徼幸於卽地,此時虛銜之盡卸,猶或爲緩禍之一道,以聖上天地之德,父母之慈,其所以惻然垂念於處臣之方者,必不待臣言之畢矣。玆從縣道,略控肝血。伏乞聖明,將臣本兼諸任,倂行鐫免,仍命選部,永刊臣姓名於仕版,俾臣得以卒被全保之澤焉。臣於治疏繕寫之際,忽伏奉守禦除名,臣驚惶震凜,罔知攸措,新望旣入,前單點下,夢想之外,恩出常格,文銜未解,武職重添,以臣僇辱餘生,更作平人貌樣,聖意所及,感極涕零。第伏念,臣之至于今保有軀命,職由休官之故,臣旣累陳於前席,天日之明,亦俯燭無餘矣。雖他餘職任之虛寄身邊者,尙恐爲招災促命之資,況此兵權之重,而乃於八年休官之餘,敢生一朝膺命之計,臣雖急於貪饕,喪失常性,決不敢爲此,亦不忍爲此,似此事理,庶蒙聖慈體諒,則臣何敢縷列支辭,重犯猥䙝之誅也哉?戎垣事面,至爲嚴急,一日虛縻,其罪則大,咫尺之守,有死而已。伏願亟命收還臣守禦新命,以幸公私焉。臣無任戰灼祈懇之至。答曰,省疏具悉。水部,閒局也,豈必仍遞?文衡,重任也,不容輕解。卿之辭巽,聽亦支離,至於南城新命,此時倚重,非卿莫可,豈直爲乏人?師律至嚴,受符時急,無敢更事云云。卽日登途。
丁未四月十九日卯時,上御熙政堂。召對入侍時,檢校直閣金憙,參贊官李鼎運,侍讀官李羽晉,檢討官金履成,假注書李羲觀,記事官李相璜·金祖淳,以次進伏訖。上命讀,侍讀官羽晉,讀宋名臣錄郭永傳,自公天資雄爽,止倂他邑追迎。上命持入第十卷,羽晉等讀李綱傳,自宣和中六月,止除兵部侍郞訖。上曰,將行次對,陳文義也。羽晉曰,李綱言變異不虛生,必有感召之理,災害未易禦,必有消復之策,夫遇災而論召災之由,雖近於傅會,而天人相感,捷於響應,和氣之致祥,乖氣之致異,卽理之所必至也。近者天心未豫,災沴相仍,而未有如今歲之旱,苟求厥咎,豈無所召而然乎?試以臣愚見言之,國賊未討,群心悲冤,朝象泮渙,戈戟相尋,用舍乖方,人才湮鬱。饑饉頻年,民情愁苦。凡此數事,無非干和之端,致災之由矣。何幸通宵之雨?得之方寸之內,而國朝筵臣有云,勿以得雨,少懈寅畏之念,此正今日着題語也。伏願殿下留神於李綱之言,存戒於古臣之說,益軫修省之方,以答仁愛,恒存警畏之心,永弭災沴焉。上曰,所奏好矣。檢討官履成曰,旱乾水潦,不獨爲災異也。人事上亦有災異,臣謂人事之災,尤可畏於天災也。雖以今日臣民之痛,言之,惟我王世子天縱之姿,幾乎生知?寔應休慶,而忽有五月之變,碩果不食,理之常也。而又有九月之喪,天意所在,實不敢知矣。今日之所可恐懼者,孰大於此哉?至以朝廷言之,論議携貳,戈戟相尋,同寅無期,國事罔涯,此豈非人事之災異乎?且上焉而不識聖心,下焉而有不測之坑坎,前後左右,設伏伺候,進一步,退一步,無非人·鬼之關,則其於顧瞻前却之際,所以動忍增益者,非從義理上增益,而皆從計慮邊增益也。及其規模堅定,姑息成風,則雖於尋常微細之事,亦皆以袖手仰成爲妙策,以信心做去爲妄計,此莫非群下不識聖心之罪,而卽人事之災異也。然殿下於群下之心,亦有所未盡洞燭者矣。頃當王世子停乳之日,外朝不得與知,殿下認以爲殿下家事,而其於群下,則以爲,非爾所知也,寧不痛哉?蓋自獜賊以後,亂逆接跡,無變不有,則雖以我殿下日月之明,亦何以盡燭群下疾首痛骨,誓不俱生之心哉?惟其情志不通,中外阻隔,故今日在廷之臣,孰無願忠之心,而不能效一言於停乳之日,馴致罔極之變,其爲臣子之痛,尤當如何哉?伏願殿下,亟軫宮府一體之義,事無大小,咸使外朝與知,則上下無間,而誠信交孚,人事旣盡,而天心可享,此臣之所大願也。上曰,語甚切實好矣。命閣臣承旨陳文義,憙曰,玉堂文義,已盡之矣。臣無容更達。鼎運曰,玉堂文義已盡之,臣無所更達矣。仍命次對入侍,次對罷後,諸臣以次退出。次對筵說,在廳注書日記
丁未四月十九日卯時,上御熙政堂。大臣·備局堂上引見入侍時,同副承旨曺允大,假注書李德鉉,事變注書申溆,記事官李相璜·金祖淳,左議政李在協,右議政兪彦鎬,行司直鄭昌聖,禮曹判書徐有隣,兵曹判書金履素,戶曹判書李在簡,漢城判尹鄭昌順,吏曹判書尹蓍東,行副司直李敬懋,漢城左尹徐有大,行副司直洪秀輔,吏曹參判李秉模,行都承旨沈豐之,漢城右尹金持默,行司直金華鎭,以次進伏訖。在協曰,日氣烝濕,聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。上曰,久旱之餘,一夜甘霔,雖云可幸,而太不足矣。在協曰,春牟幾至失稔,雨後則似得更蘇,誠可幸也。上曰,今猶可及耶?在協曰,然矣。上曰,昨日將望事,何也?在協曰,領相以引入爲辭矣。上曰,向來引入時,爲北兵使薦望,則昨日事,豈不可訝乎?卿何不勸之耶?在協曰,不知引入之本意,故不得勸之矣。上曰,其所引入,實因卿之故矣,何云不知?常時若能敎其甥姪,則豈有此等事也。在協曰,伊時對策則臣實不知,領相亦不必以此,有如何之意於臣矣。上曰,驟看外面,甥姪之事,敢曰不知。昨日守禦使望,傳敎有敷示者,而五軍門中,再從兄弟之竝擧,亦似如何?副末擬則便同箕裘之業,而不無太驟之嫌,故以前望點下,今守禦使之官爵,甚彬彬矣。在協曰,古判書趙觀彬,以守禦使,兼大提學矣。在協曰,日前騷說,誠怪矣。而繼聞一重臣言,則有驪州兩班稱名人,客居於京城者,而二月二十日,下去本鄕矣。有一織屨者曰,來月望日,則京師必大騷動矣。其人曰,此等怪底之說,聞於何處,而輕易發口乎?屨者曰,本面風憲之言,如此云矣。其人之與屨者酬酢,大略如此,而今番騷屑,必有主張浮言,煽動人心者,誠非泛然聽過之事,而京城騷動,旣在今十四日,則所謂風憲之預知三月十五日者,誠異常矣。臣招致其人,詳聞事實後,更爲下送本鄕,使之更爲詳探以來,而此則不可不一問於風憲矣。上曰,此是虛謊之說,當自起自滅,非輕先說道之事矣。在協曰,臣有耿耿者,敢此仰達矣。故相臣李宗城,昔當賊臣尙魯權勢鴟張之時,聞有後宮就館之漸,其時彈論,左右迭發,而不少顧念,來留江郊,遲廻屢月,聞翁主之生,然後始爲還鄕,臣之先臣,以偕來承旨,進去湍上,備知其主意所在,臣雖年尙少,亦能聞知其事,而心有所歎服矣。厥後筵奏,明白剴切,危忠孤誠,可質神明,深得古大臣告君之體,先大王亦爲之動容感歎者屢矣。向來改諡命下之後,尙不擧行,分付弘文館,趁速改諡,何如?上曰,人必以卿此言,謂出於偏私,而雖以金鍾秀之峻論於此,而無異論矣。李文源之擢用,亦以故相李天輔之子故也。改諡之尙未擧行,豈以諡狀之未及到耶?在協曰,此非初賜之諡,乃是改諡則諡狀有無,無可論矣。上曰,此則然矣。卿旣陳達,此後議諡時,弘文館自當擧行矣。在協曰,故參判李彝章,文學經術,政事才猷,見推一世,而阨於時,不得大用,先大王,每以官不過亞卿,屢發嗟惜之敎,臣亦承聞矣。其樹立之卓然,無愧古人,而戒飭子弟,禁不得言當時事,故知之者,亦尠矣。謙愼謹飭之操,此亦可尙,林德躋則贈職·贈諡,而此宰臣之獨漏,誠爲缺典,不可無表章之擧,追贈正卿,仍令贈諡,何如?上曰,依爲之。出擧條上笑曰,近來此等之事,亦皆互對,而卿之今日所奏,反是人或以爲偏耶?在協曰,此等之事,雖欲互對,末如之何矣。揚與不揚,在於實蹟之有無,初無彼此之可論也。上曰,卿之頃日堂錄後入侍,以領相事,略有云云,故予以卿之奏語,向領相說道,若非領相之容受,則豈無如何之心於卿乎?在協曰,臣亦以伊日筵奏,言於領相,而領相不以介意矣。上曰,此則領相容受之量耳。置卿於此地者,爲其鎭安世道,而自卿等大官,而有如許事,非所望於卿等矣。在協曰,此前統制使柳鎭恒狀啓也。以松田失火事,巨濟府使金爀,固城兼任鎭海縣監閔修益,知世浦萬戶崔泰嶸,南村別將金贊興等,依事目,從輕重決杖懲後事,請令廟堂稟處矣。前統帥,旣以徑請律名,至蒙譴罷,論罪一款,今無可論,松田失火中,巨濟爲二百餘株,其餘邑鎭,皆爲百餘株,而甚處拿問,旣有事目,巨濟府使金爀拿處,固城兼任鎭海縣監閔修益,知世浦萬戶崔泰嶸,南村別將金贊興等,竝依事目,決杖懲後之意,分付,何如?上曰,依爲之。此時遞易可悶,株數無甚顯殊,巨濟府使金爀,亦令道臣決杖懲後,可也。出擧條在簡曰,今年收租大縮,勢將請得三萬石,然後可以塗抹支用,而若待垂乏之後,取用於支放之需,則其所欠縮,所失甚多,及今請得惠廳米,以給貢價,則別無欠縮之患,在惠廳便同朝三暮四,在本曹利害懸殊,惠廳米二萬石,爲先移送本曹,給代惠廳,則從長區劃之意,令廟堂稟處,何如?上曰,惠堂之意,何如?有隣曰,度支事勢之悶迫,來頭欠縮之貽害,果如戶判所奏,早晩當劃之物,不必靳持,而目今諸道田稅方張,上納姑先以一萬石,推移劃送,恐合事宜矣。上曰,議于領相,令廟堂草記稟處,可也。出擧條在簡曰,今年田稅木,以錢代捧,故貢價木亦以錢代下,在貢人,雖有如干利益,木邊之純用代錢,亦涉可悶,封不動木中,量宜取用後,其代以錢充補,恐合事宜,敢此仰達。上曰,依爲之。出擧條昌順曰,日前西部官員,以部舍本自窄陋,不似官府,近又頹圮,尤難修葺,舊禮賓,旣是本部字內,又方空閑,願得相換之意,有所論報,聞左相爲判尹時,亦欲以此陳達而未果云。官府換處,不可不一番經稟,敢此仰達矣。上曰,依爲之。出擧條允大曰,守禦廳將官有闕,今過三日,尙不出代,事甚未安。兼守禦使金持默推考警責,何如?上曰,依爲之。出擧條命書傳敎曰,在處雖曰畿邑地方,無異郊外,前猶佩符歸覲,除命之下,尙無來受之擧,揆以師律,萬萬未安。守禦使金鍾秀從重推考,各別申飭,斯速上來受符。命退,諸臣以次退出。
丁未四月十九日辰時,上御誠正閣。承旨與監印堂上入侍時,同副承旨曺允大,假注書李德鉉,記注官承膺祚,記事官李相璜,監印堂上鄭昌順,以次進伏訖。上曰,朝筵左相有所奏事,而聞於卿云,卿果有是事否?昌順曰,左相必得聞於戶判矣。有驪州兩班稱名人,客於臣兄之家,而三月二十日下去本鄕矣。有一織屨者曰,來月望日,則京師必大騷動,其人曰,此等怪底之說,聞於何處,而輕易發口乎?屨者曰,本面風憲之言如此,其人之與屨者酬酢,大略如此,而其人上來,言此事於臣兄矣。今番騷動,適在望日,故心甚怪異,有所酬酢於戶判矣。上曰,此等虛謊之事,實非輕先說道者,而左相率口而發矣。昌順曰,此非次對入侍可奏之事耳。上曰,十餘邑一時騷動,報狀一時來到畿營云,甚怪異矣。命退,諸臣以次退出。
丁未四月十九日午時,上御重熙堂。右承旨與問議有司堂上入侍時,右承旨趙衍德,假注書李德鉉,記事官李相璜·金祖淳,待敎尹行任,有司堂上徐有隣,以次進伏訖。上曰,時囚皆令今日內捧供,而以草供捧入事,分付。賤臣承命出傳,還入進伏訖。命退,諸臣以次退出。
上在昌德宮。停常參·經筵。
李亨元啓曰,明日常參·經筵,取稟。傳曰,停。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。李鼎運啓曰,合辭方張之時,兩司無詣臺之員,事甚未安。除在外·未肅拜呈告人員,竝卽牌招,何如?傳曰,允。
以大司諫洪明浩,司諫李師濂,執義李思祚,正言宋民載牌不進罷職傳旨,傳于李鼎運曰,只推。
李鼎運啓曰,未下直守令辭朝事,命下矣。大司諫洪明浩,司諫李師濂,正言宋民載,執義李思祚,旣有只推之命,更卽牌招,大司憲李在學,一體牌招,以爲備員署經之地,何如?傳曰,允。
以大司諫洪明浩,正言宋民載,執義李思祚,再牌不進罷職傳旨,傳于李鼎運曰,只推,更爲牌招。
李鼎運啓曰,大司憲李在學,執義李思祚牌不進,掌令崔景岳·閔彝顯,持平朴載淳·宋煥箕俱在外,監察茶時之意,敢啓。傳曰,知道。
洪義榮啓曰,專經武臣朔試射,得雨後,更稟事,命下矣。今已得雨,以何日擧行乎?敢稟。傳曰,以二十二日爲之,可也。
傳于沈豐之曰,右承旨入侍。
沈豐之啓曰,守禦使金鍾秀,自鄕上來云。卽爲牌招,密符及敎書傳授,何如?傳曰,允。
李亨元啓曰,守禦使金鍾秀,飭敎之下,旣入闕中,尙不受符,連爲催促,無意承膺,所當請推,而方在記過中,不得循例請推,何以爲之?敢稟。傳曰,此何擧措,何必眞正拿入,然後受符耶?各別嚴飭,斯速受符,尋常命令,尙無戱言,怳此師律乎?亦以此意,知悉,可也。
傳于李亨元曰,同副承旨馳詣三角·木覓·漢江,奉審摘奸以來。
申溆改差,代以李顯秀爲事變假注書。
傳于李亨元曰,坐直承旨入侍。
以全羅監司狀啓,時氣方痛死亡弗錄事,傳于李亨元曰,賙饑垂畢,繼聞遘癘,言念及此,寢食奚甘,死亡者顧恤妻孥,隨卽收瘞,方痛者多方救濟,無有傳染,若有不勤,責在守宰,以此申飭之意,令廟堂星火行會道伯,此後寢息與否形止,這卽狀聞。
以黃海監司啓本,罪人安昌郁平山府到死事,傳于李亨元曰,分揀放送事,回諭。
曺允大,以義禁府言啓曰,平澤縣監李衡弼拿問處之事,傳旨,啓下矣。李衡弼時在任所云。依例發遣府羅將,拿來,何如?傳曰,允。
李亨元,以戶曹言啓〈曰〉,京畿監司徐有防啓本,枚擧楊州牧使尹行元報辭,以爲判中樞府事趙璥,今三月四月兩朔月廩米太,更爲輸納,則以爲,不敢冒受之義,前已仰暴,今於更賜之命,亦末由祗承,不勝惶悚云,不爲領受,何以爲之?敢稟。傳曰,更爲輸送。
刑曹啓目,粘連罪人奴孝男·孝才,嚴刑得情,何如?判付啓,此罪人非尋常推覈之事,後坐起時,嚴刑取報爲良如敎。
獻納權裕疏曰,伏以,日月不留,春宮邸下祥朞漸近,臣民哀慟,小大惟均。伏惟我殿下,撫時觸境,疚懷益增,不瑕有塤於節宣乎?臣不勝區區悲念之至。仍伏念,臣昨年待罪西邑,病淹屢朔,幸蒙聖恩,特許內移俾得以謝煩投閑,安意調治,伊後數月之內,累奉除旨,一未叩謝,罪積逋慢,恩重涵貸,臣且悚且感,誠不知無狀賤品,何以得此於聖明之朝矣?不意玆者,薇垣新命,又下於病伏涔涔之中,震越悸恐,益無措躬之所也。噫,臣於三司一步,鐵限有素,自劃已四載,則去就一節,非可更論。且臣前冬在西時,猥隨諸守令之後,略陳沐浴之義,而以疏辭做錯,至有還下送之命,至今追思,惶汗浹背,豈可以時月之稍久,晏然冒膺於言義之地乎?然罔赦之賊,決不可置之惟輕,必討之義,終不可嫌以屢瀆,玆敢復申前說,惟聖明之垂察焉。以下十行半刀削至於喆·宇父子,復·謙諸賊,相連聲勢,密通謀議,變起肘腋,禍迫朝夕,畢境凶圖之未發,天討之先行者,特賴我祖宗之默佑,玆聖之至朋,而思之骨靑,言之膽掉,千剮萬斫,猶不足以正其罪,而或徑加典刑,未盡鋤治,或略施島配,不復盤結,時偉之圖占戒權,肆言公座者,路人咸知其心,而只止安置之律,匡運之復踵逆復,敢售凶謀者,世變無所不至,而尙靳孥戮之典,從古治逆之疎漏,豈有如今日者哉?臣又有痛冤崩迫,積月經年,而愈不欲生者。嗚呼痛矣。昨歲夏秋喪變,寔出於千萬夢寐之外,環東土數千里,凡有血氣之倫,莫不奔走號哭悲天理之乖舛,痛國勢之孤危,而及承慈敎,略提症候之怪底,則輿情倍激,宿疑益深,莫不曰症患必有所祟也。禍變必有所由也。思欲一洒此至痛積冤。嗚呼。此熟使之然哉?特秉彝之天,人所同得,有不可終泯故也,何殿下至慈之情,久而容忍?不思所以究覆之節,殿下每以無指的,置之勿問之科,而臣則謂無指的處,安知有可指的者耶?夫乳道之早停,是必有指使者,熱藥之誤進,是必有敎誘者,乳媼嚴訊,則可得其停乳之端緖矣。首醫先鞫,則可知其誤藥之情節矣。以殿下之明聖,何不念及於此乎?伏願殿下,廓揮乾斷,俯循輿望,逆醫乳媼,亟命訊鞫,期必得情,夬正王法,少慰上下弸結之慟焉。噫。人心陷溺,義理晦塞,君讎不復,國賊未討,顧臣名添法從,職是言責,而尙不能碎首沬血,竭誠回天,昭伸大義,有辭後世,則臣之不忠不職之罪,無所逃於天地之間矣。更何敢冠豸手笏,出入臺恒乎?惟此一事,尤爲臣難冒之大端,天牌之下,承膺無路,略控危衷,仰瀆崇嚴。伏乞聖慈,俯賜體察,亟削臣職,仍治臣罪,以全微諒,以安私分焉。臣無任激切屛營涕泣祈懇之至。答曰,省疏具悉。勿煩。
丁未四月二十日辰時,上御誠正閣。右承旨與守禦使入侍時,右承旨趙衍德,假注書李德鉉,記事官李相璜·金祖淳,守禦使金鍾秀,以次進伏訖。上曰,下直守令,誰也。而留待與否,知入,可也。賤臣承命出問回奏曰,安邊·海美·溫陽三邑守令,今日下直,而已皆出去云矣。上曰,未下直守令,分付吏曹,斯速知入,可也。賤臣回奏曰,問于吏曹,則成川府使李祖承,寧遠郡守李海愚,未及下直云矣。鍾秀曰,雖有仍佩來往之敎,此實無前之例也。後弊之所關非細,臣不敢奉承矣。上曰,守·摠兩營,實異三營,而當初磨鍊失宜,故守·摠兩使,往南·北漢時,亦欲納符,此豈成說乎?鄭民始時,此事則有敎釐正矣。卿之所居,雖是畿邑,無異郊外,仍佩往來,少無所妨矣。仍命書榻敎曰,守禦使金鍾秀,仍佩往來。命退,諸臣以次退出。
丁未四月二十日午時,上御重熙堂。右承旨入侍時,右承旨趙衍德,假注書李德鉉,記事官李崑秀·金祖淳,以次進伏訖。上曰,守禦使出去與否,知入,可也。賤臣承命出問回奏曰,已爲出去云矣。上命退,承史以次退出。
丁未四月二十日酉時,上御重熙堂。坐直承旨入侍時,右承旨趙衍德,假注書李德鉉,記事官尹行任·金祖淳,以次進伏訖。上命書傳敎曰,再昨夜甘霈,萬幸千幸,繼此更霑,方切顒企,而諸路所得,亦果同然否?令廟堂,關問形止,俾各詳細狀聞。又命書傳敎曰,前果川民人事,固出於秉彝之天,而褒賞之擧,有意未果,今日聞重臣言,言甚是矣。道伯,雖已自本道施賞云,而渠之奮袂突出,不顧母與妻之挽留,走來叩閽,其事則雖甚虛謊,其心則綽有可觀,令道伯知悉。招問役名,仍觀身手,拔例褒賞,形止狀聞事,下諭。命退,承史以次退出。
上在昌德宮。停常參·經筵。
曺允大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,明日殿座相値,後日次爲之。
洪義榮啓曰,殿座相値,視事頉稟之意,敢啓。傳曰,知道。
洪義榮啓曰,來二十五日,朝參日次矣,敢稟。傳曰,停。
洪義榮啓曰,輪對官來待矣,敢啓。傳曰,後日次來待。
李鼎運啓曰,未下直守令辭朝事,命下矣。諫院旣已署經,憲府則只有執義李思祚一人,除在外外,大司憲李在學,卽爲牌招,以爲備員署經之地,何如?傳曰,允。
傳于洪義榮曰,明日出宮門路,以協陽門爲之。
傳于沈豐之曰,右承旨右副承旨入侍。
傳于沈豐之曰,寧遠郡守,一司除署經,當日辭朝。
大司諫洪明浩啓曰,臣姿性鹵莽,言議巽軟,本不合於淸朝耳目之任,而向來待罪於喉院也。以龜柱徒流案爻周之頒布,至被堂箚譴罷之論,至今追思,滿心慙恧,伊時諸僚,皆已陳疏自列,獲伸廉隅,則臣何敢以時月之稍久,職名之有異,其可自恕乎?天牌屢降,義分是懼,雖不得不冒沒祗肅,因仍蹲冒,斷無是理,請命遞斥臣職。答曰,勿辭,亦勿退待。
大司諫洪明浩,執義李思祚,司諫李師濂,校理李羽晉,副校理金履翼,副校理洪義浩,正言崔烜·宋民載,修撰洪樂貞·宋翼孝,副修撰趙鎭宅·金履成啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。以下一行刀削答三司曰,不允。以下六字刀削
大司諫洪明浩,執義李思祚,司諫李師濂,正言崔烜·宋民載啓曰,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,快正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答兩司曰,不允。
執義李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,快正王法。請還寢李魯春絶島安置〈之〉命亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,快施常律。請醫官朴春源,刊名內醫之案。請別軍職田文顯,亟命汰去,新除授持平朴載淳,時在忠淸道陰城地。請斯速乘馹上來事,下諭。答府曰,不允。九件事,斯速停啓,更勿煩請,下諭事,依啓。
正言崔烜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請恒·善支屬,亟令散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請島配罪人韓采,更加嚴鞫,期於得情,快施當律。答院曰,不允。
傳于李鼎運曰,日前處分,雖非出於移施之擧,果不藏匿其家,則與本意異焉。銷刻之嫌少,瞻聆之惑大,豐川府付處罪人徐有寧,特爲分揀放送。
李鼎運,以義禁府言啓曰,黃海道豐川府中道付處罪人徐有寧,分揀放送事,承傳,啓下矣。徐有寧卽爲放送事,分付該道道臣之意,敢啓。傳曰,知道。
洪義榮,以景慕宮都提調言啓曰,太常櫻桃,今方薦進於本宮,而宮苑櫻桃,姑未成熟,將待熟薦獻之意,敢啓。傳曰,知道。
曺允大,以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,知道。
李鼎運,以禁衛營言啓曰,明日親臨春塘臺,專經武臣試射時,本營哨官金相九,當爲應試,而今方入直於西營,以出番哨官崔宗憲,應試間代直之意,敢啓。傳曰,知道。
刑曹啓目,粘連龜城府殺獄罪人崔召史獄事云云。殺人之法,至嚴且重,雖不償命,施以次律,恐不可已是白乎旀,初檢官之以囚供所無之說,臆揣懸斷,攙亂獄情者,旣失常格,且關後弊,令該府拿問處之爲白乎旀。
刑曹啓目,鐵山府殺獄罪人徐乭男獄事云云。更爲詳査狀聞之意,分付道臣爲白乎旀,黃州牧殺獄罪人文道玄獄事云云。更加同推,亟捧結案之意,分付道臣,何如?判付啓,龜城府殺獄罪人崔召史獄事段,江漢游女,貞白自持,詩人詠而歸之文王之化,而噫,今薄汚之俗,邈矣漸被之美,乃聞有崔女矢守之事,誠異矣。以鏊打腦,無異於擲梭折齒,則此而成獄,未知爲當兺不喩,今行專爲平山獄按査,而與此獄,姓同事亦同,同是淫奸,平之崔,班族而有潛淫之惡,龜之崔,常賤而有拒奸之節,朝廷彰殫之政,不施於此兩獄而何以。繡單則傅之宥科,卿啓則比諸次律,俱各有所據,而王政先務風化,本案宜用活法,崔女特爲白放爲旀,初檢官事段,覓疵何太迫乎?斷臆非常情也。不可但以失格言稟處之請依施爲旀,鐵山府殺獄罪人徐乭男獄事段,雖非奸所親獲,如挽裳對飯等種種疑似之跡,許從寬大之典,觀於受敎,可以仰認,況旀此獄段,渠與彼潛奸云云。旣發於渠妻自服之供,豈必疑之以乭男之所使乎?下手之不先於奸夫,卿雖起疑,足先到處,手〈之〉先及,事理之所固然,外此別有最所昡晦者,打時之相左也。器仗之無用也,詞證之不具備也。此曰夕時打,彼曰二更打,須辨打時早晩,可決奸所與否是遣,渠往渠家,無心開戶,目見光景,捉鎌直入,則所謂眞木杖,又從甚處得來,鎌爲奸夫所奪,而出戶取杖之隙,卽奸夫抽身之路,寧或動撣不得,恭受毒打乎?干連林百從招,亦證其初昏被打,則二更作奸之說,安知非乭男夫妻連臍以耳之計乎?其在重獄體之道,一番行査,未爲不可,依回啓,施行爲旀,黃州牧殺獄罪人文道玄獄事段,盲人也,喪性人也。一猶可原,何拘乎?供語之無錯,卿之持難,近於過慮,依律文,減死定配爲有矣。在前如此獄囚,爲慮更有犯於謫居地方乙仍于,出給親屬,偕往防守,俾無得貽害他鄕之民,此囚段置,亦令依此擧行事,竝以分付爲良如敎。
敎嘉善大夫三道統制使兼慶尙右道水軍節度使趙心泰書,王若曰,北宸紆聽鼙之思,誰當一面。南維侈授鉞之命,汝統諸軍,彩變鳥章,波恬鯨海,睠玆嶠右之雄閫,卽我海左之巨防,環群嶼而控斗入之形,如水寨於陸口,襟重溟而距日出之域,若金城於賊喉,鐵砲龜船,每想李忠武偉績,朱旗鵲印,尙感聖天子遺恩。第設置殆數百年,而頹弊非一二事,鞭鞾疲於餽遺,惟工作不舍晝宵,舳艫任他朽傷,奈戎備罔念陰雨?松弊實滋於悍校,南民切甚虎之愁,浦戶徧困於苛征,東海惹無魚之歎,嗟重鎭凋殘若是,顧今日倚毗屬誰,惟卿,姿雄虎頭,纔贍豹轄,從散班而昵侍禁闥,六年間謹愼自持,自海帥而旋副戎垣,數月中歷揚殆遍,纔猷備試於閫外,若坦路之駕輕車,威望漸優於師中,宜錯根之別利器,玆授卿以三道統制使兼慶尙右道水軍節度使,卿其祗服寵命,益殫壯猷,戎政日益疎虞,寧忽明組練之擧?餉儲歲漸耗縮,須思覈虛實之方,籠浦之城壘興思,幾紆古將之經理,閑山之館宇入望,宜追乃父之風聲,自餘臨機而設施,亦惟隨時而張弛,於戲,簡拔之意非偶,予喜得人,酬報之圖靡他,卿須盡職,高牙大纛,庶勉北平之臨秋,緩帶輕裘,休事南樓之對月,故玆敎示,想宜知悉。知製敎臣李羽晉製進
上在昌德宮。停常參·經筵。
辰時巳時,日暈,夜五更,月暈。
趙衍德啓曰,明日常參·經筵,取稟。傳曰,停。
傳于沈豐之曰,戶兵換房。
傳于曺允大曰,守令見窠,皆是賑邑,不可不拔例擇送,政官待開門,牌招開政,不拘常格,各別擇差,待下批,卽爲辭朝。
守禦使金鍾秀疏曰,伏以,臣怵迫受符,顚倒還鄕,中心惶愧,無面對人,而劻勷畏怯,喪失執操,爲一世笑傳,笑猶屬臣已分事,戎垣師律,何等至嚴,密符事面,何等至重,而緣臣一人,猝創無前之例,則以臣之故,上累聖德,非細故也,而咫尺前席,竭瀝肝血,終不能感回天聽,畢境迫於速退之敎,遂至黽勉奉行,臣罪萬死。噫,臣之日昨辭疏,意必蒙聖慈體諒,故只擧其槪,若臣必遞之端,不止一二者,亦已悉陳於登筵時,而以聖上無幽不燭之明,愛欲其生之德,猶未蒙卽地準許,則此殆臣促命之秋也。尙何言哉?嗚呼,人臣出處,有關風化盛衰,則八年已成休官,一朝遽出將兵,廉恥之梏亡,行止之猖披,足令淸朝士大夫,羞與比肩,此一也。本以積年畏約之蹤,新添目下危懼之情,隱憂日夕,熏心形影,恐與世接,雖冗職之已見帶者,猶恐去身之不速,則況將兵之任,有國所重者乎?此二也。五營之制旣頒,本局亦一將任,則叔姪之竝據將相,雖在無故之人,尙不堪震懍兢蹙。況以臣今日情地乎?此三也。臣家,設令是本局營底,出鎭之規旣罷,則猶不當引以爲例,況非營底,而乃外材者乎?此四也。頃年往來省覲之時,尙以强引公行時,仍帶蜜符之例,爲萬萬不襯。況今受符旋出,更無入都之期,則是莫重蜜符,長委於草野之中也。此成何等擧措,此成何等貌樣?自上,設或有命,在下道理,安敢乃爾,此五也。臣之向來歸覲時所仍帶者,蜜符而已,到今兵符之新創,聖意深遠,法制嚴重,雖因公,暫出城外,尙不敢仍帶,而傳授於兼察之將臣,係是金石之典,而今忽毁壞至此,立法之初,雖堅持,不踰分寸,尙恐末稍,有闊狹之失。況立法不數年,而無故棄之者乎?此六也。有一於此,尙不可一朝居,況兼有此六者乎?兵家之法最嚴,匹夫之志難奪,不以死爭,雖已自知其臣罪,銷刻大度,不能無望於明主,玆不得不申控前席餘懇,敢從縣道上聞。伏乞天地父母,亟命遞解臣守禦之任,俾臣得以免陷大戾,復尋生路,千萬血祝,臣無任悸恐祈懇之至。答曰,省疏具悉。所辭事,筵席悉諭,至於兵符事,符冊有之,移營後,未及更造云。通編釐正時,復古受佩,正當用於外職,況卿之所居地方,在本府耶?且名以將任,則文武無異,一疏再疏,無難煩瀆,大有關於紀律。大抵委畀意在,卿不聞軍書乎?曰將無還令,旣授矣。寧或反汗?卿其勿辭察任。
丁未四月二十二日卯時,上御暎花堂。專經武臣朔試射入侍時,行都承旨沈豐之,左承旨李亨元,右承旨趙衍德,左副承旨李鼎運,右副承旨洪義榮,同副承旨曺允大,記事官金孝建,假注書李德鉉,記事官李相璜·金祖淳,直提學李秉模,檢校直閣徐鼎修,待敎尹行任,以次進伏訖。豐之曰,同罪未敍人,隨卽提稟事,曾有定式矣。前執義李師濂,旣已蒙敍,而前大司諫洪文泳,前司諫宋銓,前掌令李泰賢,俱是同罪之人,故敢此仰達矣。上曰,敍用,可也。出擧條亨元曰,專經武臣試射時,若有減巡之命,則雖未滿四矢,與無分之人,勿捧傳旨事,曾有筵敎矣。今番旣因特敎減巡,未滿四矢,與無分之人,依前勿論,而居首人施賞,亦置之乎?敢稟。上曰,依爲之。出擧條上曰,惠慶宮進服加減歸脾湯十貼製入。出榻敎試射訖。命退,承史以次退出。
上在昌德宮。停常參·經筵。
自寅時至午時,灑雨下雨,測雨器水深三寸二分,自未時至酉時,灑雨下雨,測雨器水深四分。
李鼎運啓曰,明日常參·經筵,取稟。傳曰,停。
李亨元啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李亨元啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于沈豐之曰,右承旨入侍。
傳于沈豐之曰,右副承旨入侍。
承旨前望單子入之。李在學落點。
吏批啓曰,海州判官,今當差出,而本州以營下劇邑,素稱難治,本道及他道有聲積未準限守令,竝擬,何如?傳曰,允。
有政。吏批,判書尹蓍東進,參判李秉模進,參議李集斗進,承旨李鼎〈運〉進。以金魯淳爲知義禁,李挺龍爲監察,曺翬振爲密陽府使,李泰賢爲庇仁縣監,安鳳來爲典籍,尹行儼爲信川郡守,黃昇源爲大司憲,趙光逵爲海州判官,曺允亨爲加平郡守,金常行爲繕工副正。
兵批,判書金履素病,參判金魯淳病,參議李夔入直進,參知柳誼病,承旨李亨元進,無政事。
傳于洪義榮曰,坐直承旨入侍。
兵曹,以申大謙爲守禦中軍。
大司諫洪明浩,執義李思祚,司諫李師濂,校理李羽晉,副校理金履翼·洪義浩,正言崔烜·宋民載,修撰洪樂貞·宋翼孝,副修撰趙鎭宅·金履成啓曰,請黜置罪人鄭致達妻,亟令王府,快正典刑,以洩神人之墳。請物故罪人德相,亟施孥籍之典。請逆賊尙喆,依律處斷。以下一行刀削答三司曰,不允。以下半行刀削
大司諫洪明浩,執義李思祚,司諫李師濂,正言崔烜·宋民載啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源,定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答兩司曰,不允。
執義李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答府曰,不允。第九件事,斯速停啓,更勿煩請。
正言宋民載啓曰,請爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟令散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請其時捕將李漢昌·趙圭鎭,亟施削職之典。請島配罪人韓采,更加嚴鞫,期於得情,夬施當律。答院曰,不允。
丁未四月二十三日戌時,上御重熙堂。坐直承旨入侍時,左副承旨趙衍德,假注書李德鉉,記注官承膺祚,記事官尹行任,以次進伏訖。上命讀公事。命退,承史以次退出。
上在昌德宮。停常參·經筵。
李鼎運啓曰,明日常參·經筵,取稟。傳曰,停。
李鼎運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李鼎運啓曰,合辭方張之時,兩司無詣臺之員,事甚未安,除在外外·未肅拜呈告人員,竝卽牌招,何如?傳曰,允。
以大司諫洪明浩,司諫李師濂,獻納權裕,正言宋民載·崔恒,執義李思祚牌不進罷職傳旨,傳于李鼎運曰,只推。
李鼎運啓曰,大司憲黃昇源,執義李思祚牌不進,掌令閔彝顯·崔景岳,持平宋煥箕·朴載淳俱在外,監察茶時之意,敢啓。傳曰,知道。
傳于沈豐之曰,左承旨·禮房承旨入侍。
以刑曹參議金魯永呈辭,傳于沈豐之曰,此呈辭還給,捧納承旨,推考。
傳于沈豐之曰,左副承旨入侍。
傳于沈豐之曰,禮曹判書入侍。
傳于洪義榮曰,右副承旨入侍。
傳于洪義榮曰,召對爲之。
李鼎運,以義禁府言啓曰,保放罪人李宜耆査啓,旣已啓下,依例還囚後議處之意,敢啓。傳曰,知道。
李鼎運,以義禁府言啓曰,慶尙監司金尙集狀啓據,刑曹粘目內,機張前縣監金潤國,移本府處之事,允下矣。金潤國下去慶尙道蔚山地云,依例發遣府書吏拿來,何如?傳曰,允。
禁府啓目,平澤縣監李衡弼原情云云。傳旨問目內辭緣,泛稱遲晩,刑推得情,何如?判付啓,除刑推議處爲良如敎。
禁府啓目,順安前縣令金載億原情云云。傳旨問目內辭緣,泛稱遲晩,刑推得情,何如?判付啓,雖曰衙客之事,其敢諉之不知乎?繡啓亦以客謗爲言,事係納賂,不可不各別勘處,以此照律爲良如敎。
禁府啓目,粘向前金載久議處云云。以此照律,何如?判付啓,依允。
禁府啓目,粘向前李英澤議處云云。以此照律,何如?判付啓,依允。
禁府照目,禮賓參奉鄭濂矣。印信法意,何等至重?借人潛踏,前所未聞,究厥所爲,極爲痛駭,以此照律罪,杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
禁府粘,向前李家煥議處云云。各項罪犯,亦皆一辭發明,與繡啓節節相反,不可遽然決勘,竝令道臣,詳覈狀聞後,稟處,何如?判付啓,此亦與祥原事無異,繡啓旣云有踏印文書,謬例有無,不須說也。今雖行査,其罪不至於文·順兩倅之所坐,辜負特異之意,名登繡啓,卽此一款,罪浮本犯,以此照律爲良如敎。
禁府啓目,粘向前鄭爀議處云云。繡啓旣甚明的,則以其呑吐之招,自明之供,不可取信,令該道道臣詳査啓聞稟處,何如?判付啓,已承款條件外,差任事,加稅事,反作事,繡啓旣已執出文書,不必更査,往復御史,取考踏印文書,更良發問目取招爲良如敎。
刑曹啓目,粘固城等邑殺獄罪人馬太朋等原情云云。竝以分付道臣,何如?判付啓,固城縣殺獄罪人馬太朋獄事段,暮夜跳出,明是間夫,則潛奸之跡,太狼藉,兄弟致命,似崇時氣,則埋蠱之案,不分明是去乙,乃反忍忿於太狼藉之地,呈憾於不分明之事,當殺而不殺,無疑而致疑,十許遞烙痕下手,至慘毒兺不喩,夫婦以義合,合則同室,離如路人,渠旣放黜,任他行淫,是渠以路人待之,可也。夫殺妻,尙難逭三尺,況於路人乎?然又細櫛原案,抑有一二可疑者,常漢之最發憤切齒忍住不得者,莫過於奸所捉奸,而不於此時,快使一刀,乃於兄弟繼歿之後,搜掘欲逞凶之粉骨,挑起不反兵之殺心,綿烙之刑,轉至戕害,是友于之至情,勝於奸所之切憤也。到今斷此獄之方,不在烙刑之緊歇,政在詛呪之虛實,苟其實也,則兄弟而報兄弟之讎也。安用償死,苟其虛也,則凡人而殺凡人也。寧或傅生,二者之中,殺活係焉。捨却詛呪事,而徒屑屑於烙殺與否,本末未免倒置,令道臣詛呪虛實,親執詳査,條列登聞後,更爲稟處爲旀,淸道郡殺獄罪人金江雙獄事段,死者生時所痛者腎阜,正犯更招莫掩者足踢,不待干證,已成斷案,設令太奉,一有杖打之擧,譬如鞭長,不及馬腹兺除良,傷痕浮高,圓若小匏,非杖而足,襯合法文,似此獄情,別無疑端,江雙,身乙,依回啓,加刑得情事,分付爲旀,漆原縣殺獄罪人丁得海獄事段,失牟之憤,蘊蓄於平日乙仍于,逢場毒打,自歸戕命是如乎,膝上磕擦諸痕,此諸耳根一庫紫黯,反有輕焉。況旀器仗在矣,詞證具無,雖欲求生於必死,得乎?人命至重,何如四斗之穀?國法至嚴,宜擧三尺之律,得海,身乙,依前同推,期於得情事,分付爲旀,安東縣殺獄罪人朴丁乞獄事段,一牛賣買,胡大事,乘醉擧石,破人頭腦,血纓縷不絶,五日致命,又使其妻,痛夫速獄,便決就死,是因牛而殺人,殺人而又殺妻也。苟使渠有,一分不泯之良心,官家雖不殺,渠當抱羞自處,抑何肝肚,仰首求活,而反以一人致死,夫妻償命,爲冤枉等說,無難納供者,尤見其可殺也。然提榮上書,太倉除刑,吉翂代囚,原鄕免死,父子·夫婦,均屬三綱,惟今丁乞妻金女事,同出秉彝之天,而有如白水,滅身無悔,反復勝於提榮·吉翂是如乎,丁乞之罪,有萬可殺,而烈如金女爲渠之妻,三尺比三綱,孰輕孰重,豈忍如法償命於烈婦之夫,使貞魂義魄,徊徨掩泣於九泉之下也?提榮·吉翂,以女若子,而脫其父於死,哀彼金女,獨不可以以妻而救其夫將死之命乎?或者曰,金女之烈誠凜然,因是而赦其夫,德萬之死,無以償矣,不亦冤乎云。此有不然者,一人致命,一人償死,在德萬,復何求?大抵三尺,雖云不輕,三綱尤係莫重,活丁乞,表金女之烈,不至太枉法,丁乞,身乙,加刑一次,減死定配爲有矣,令道伯,捉致營庭,親執擧行,而發配時,以此判付,詳細曉諭爲旀,金女段,棹楔,固無所惜,而旣活其夫,旌孰大焉?先施給復之典,俾聳遐土瞻聆,仍令地方官,將此處分辭意,宣布民間,咸知三綱重於三尺爲良如敎。
刑曹啓目,粘平山府殺獄罪人崔女獄事,收議回啓云云。崔女之於匡辰爲小功親妻,而亦與常漢有異,則以此以彼,崔女得免斬絞之律乎?崔女之尙不輸款,尤見其萬萬兇毒,而復高解産等說,爛熳於匡辰之招,則畢竟下落,崔女雖爲隱諱,匡辰必無不知之理,此一款,到底覈出,然後崔女眞贓無餘,竝加嚴刑,期於取服爲白乎旀,四丹隨人指嗾,每變其說,誣援非罪,疑亂獄情,趙鳳元,身爲廉校,受囑捧賂,大獄情犯,專事瞞告,竝嚴刑定配,李次望,姑爲仍囚,以待結末之意,分付該道道臣爲白乎旀,至於前後道臣之失於照勘,不可無責,竝推考。初覆檢官之驗獄失實,該營中軍之妄施周牢之罪,竝令該府拿問處之,何如?判付啓,平山之獄,卽大疑案耳。三載于玆,尙遲一決,蓋其姑婦也,而戕殛之,班族也,而奸騙之,謀至憯矣,事至醜矣。傷倫敗俗,未有甚於此獄,朝家於此,重加致愼,覈之又覈,不嫌煩複,閱道査曹讞者已屢矣,而率不免隔靴爬痒,及見繡行査本,始驗難誣者,天理是如乎?崔女姑也,朴女婦也。崔女,慣於耽淫,朴女,作其眼釘,滅口一念,已在于歸之初,畢竟結果,兼用刃索,而所謂奸夫,幾誤於李次望,終歸於趙匡辰,本獄顚末,不過如斯。大抵縊刺一款,當別人己,而謂由己焉,則毋論縊刺之先後,已自辦得,非荏弱女子所可能,能亦不暇爲此,檢牒之誤也。設由人焉,則時丁白晝,夫也在庭姑雖欲逞其惡,婦豈肯受其毒?當其若刺若縊也。口若無叫號之聲,手必有遮截之傷,而竝不見明證兺不喩,刺痕淺深,多至於四庫,則尙可曰一人致命乎?縊痕主紫,已現於初檢,則又可曰死後勤縊乎?欲得縊刺根因,先卞淫奸虛實,而次望名字,微發於檢招,牢定於道啓,門內相見,半夜潛出云云。四丹母女,一辭納招,則此似爲次望之斷案,而懷孕也墮胎也。又引而不發,便沒歸趣,此道啓之誤也。以此不具之獄,模索斷定,經擬一律,大有乖於審克之政乙仍于,特命近臣,往哉閱覈,惟貌之稽,惟言之聽,惟輿論之博採,到今一反前案,罪人斯得,向來許多情僞,都是潦水之歸壑,崔女鶉奔之迹自綻,次望鴻羅之冤可雪,於是乎奸夫歸於匡辰矣。匡辰招旣曰縛而縊,縊而又刺云爾,則容手設策遮截,非可論也。又曰,厥夫出而借鞍,厥婢送之採菜云爾,則家無人隣無證,叫號伊誰聞之,原初次望之彼誣,專由匡辰之移禍,覓來類己之人,要售熒衆之計,次望持衰,把作優孟之服,次望同閈,視同瓜田之履,一轉而囑四丹,再轉而嗾鳳元,白地做出,暗中竊笑,殊不知乾道昭昭,神先定命,錯認一家喪人之說,伏案於次望面質招矣。平問則匡辰輸款,對造崔女語屈,是所謂一朝豁然貫通,而無情者,不得盡其辭者也。本曹回啓中二段起疑,未知其信然,其然,豈其然?縊與刃,下手雖同,縊則遲,而刃則速,以淫女·奸夫行兇之心,難失者時,易露者機,而借鞍者,將還矣,採菜者,將還矣。恐恐然盻盻然,惟懼其了當之不速,旣縊之又刺之,故覓剉桑之刀者,要渰跡也。更着在笥之衣者,欲藏痕也。何疑於縊之不力,從以亂刺乎?懷孕墮胎云云。在次望固可覈,在匡辰無可疑,妖婢猾狡之前後誣引,罔非匡辰所䝱囑,懷孕不懷孕,墮胎不墮胎,不足輕重於匡辰,何憂乎懷墮之便沒下落乎?繡斧纔返,鐵案已成,只宜分首從,以其律處斷,崔女身乙良,嚴飭平山府,另加刑訊,速捧遲晩爲有矣。待遲晩,與已遲晩之匡辰,一體捧結案以聞爲旀,婢四丹,廉校趙鳳元等段,竝嚴刑遠配爲旀,被告人李次望,卽爲放送爲旀,當初誤決,蓋因兩檢之失當,而屍親母子之輿尸請檢,出於爲女與妹之至情,則縱不能察冤而反獄,忽地加刑於死者之父,是誠常理之外,其亂俗壞法之罪,不可以事在旣往,有所曲貸,前前監司洪秉瓚,亟施削職之典,發奸而雪冤,足可尙也。無罪之次望,幾替匡辰之命?已不免昏錯,治殺獄,施治盜之刑,又是違法之大者,前監司嚴思晩,施以罷職之典爲旀,據理爭執,固難責之昧然聽使,有關後弊當該中軍尹在復,亦爲罷職爲旀,或極意掩覈歸之自裁,或專事蹈襲,漫不致省兺除良,兩倅之於匡辰,俱云有姻婭與鉛槧之好是隱則雖無執迹之端,焉逭遂非之罪,初檢官鄭景曾,覆檢官李端會,竝施刊削之典爲旀,卿段置,道伯之只請問備,難免擬律不審之失,推考爲良如敎。
丁未四月二十四日卯時,上御重熙堂。承旨入侍時,左承旨李在學,禮房承旨洪義榮,記事官金孝建,記注官李宗烈,記事官承膺祖,以次進伏訖。上命書傳敎曰,禮房承旨,馳詣宗廟·永寧殿·永禧殿奉審以來。上曰,永禧殿有年年滲雨處矣。雨後必有漏㾗,詳細看審,可也。義榮承命先退。上曰,未下直守令,皆書入事,分付。賤臣承命出傳。命退,諸臣以次退出。
丁未四月二十四日辰時,上御重熙堂。左副承旨入侍時,左副承旨趙衍德,假注書李德鉉,記注官承膺祚,記事官尹行任,以次進伏訖。上命禮曹判書入侍。賤臣承命出,與徐有隣偕入進伏。上曰,禮曹判書漢城判尹入侍書出事,分付在院承旨。賤臣承命出傳,還入進伏訖。命退,承史以次退出。
丁未四月二十四日未時,上御重熙堂。承旨入侍時,左副承旨趙衍德,記注官承膺祚,記事官李崑秀,以次進伏訖。上曰,漢城判尹入來與否,知入,可也。賤臣承命出問回奏曰,已來待矣。上曰,判尹後日來待事,分付。命退,承史以次退出。
丁未四月二十四日申時,上御誠正閣。召對入侍時,右副承旨李鼎運,參贊官洪義榮,侍讀官洪義浩,檢討官宋翼孝,檢校待敎李崑秀,假注書李德鉉,記注官承膺祚,記事官李相璜,以次進伏訖。上命進講,義浩等,以次讀奏名臣錄訖。上命陳文義,義浩曰,推誠待物,然後有上下相孚之美,御臣民之道,惟誠而已。伏願深留聖意於誠之一字,恒軫推誠之道,期有務實之效焉。上曰,言甚好矣。下番亦陳文義,可也。翼孝曰,上番所奏,言甚切至。伏願深留聖意焉。上曰,閣臣亦陳文義,可也。崑秀曰,上下番,已盡達矣。上曰,參贊官亦陳文義,可也。義榮曰,上下番已盡達,臣無可達之辭矣。上命退,諸臣以次退出。
上在昌德宮。停常參·經筵。
沈豐之啓曰,明日常參·經筵,取稟。傳曰,停。
李亨元啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李鼎運啓曰,合辭方張之時,憲府無詣臺之員,事甚未安。除在外·陳疏入啓外,執義李思祚,卽爲牌招,何如?傳曰,允。
李在學啓曰,大司憲黃昇源疏批未下,執義李思祚牌不進,掌令崔景岳·閔彝顯,持平朴載淳·宋煥箕俱在外,監察茶時之意,敢啓。傳曰,允。
以執義李思祚牌不進罷職傳旨,傳于李鼎運曰,只推。
傳于李亨元曰,左承旨入侍。
傳于李在學曰,左副承旨入侍。
傳于趙衍德曰,右副承旨入侍。
以京畿監司啓本,判府事趙璥月廩不受事,傳于李在學曰,更爲輸送事,回諭。
以吏曹參議李集斗牌不進罷職傳旨,傳于李在學曰,只推。
洪義榮,以吏曹言啓曰,新除授庇仁縣監李泰賢呈狀內,矣身父母,年迫八耋,而矣身母,方在矣身弟長湍府任所,宿病添劇,專人來報,今方蒼黃下往,以此情理,萬無離捨赴任之望,斯速入啓變通云。母病旣是沈篤,則不可强令赴任,今姑改差,何如?傳曰,允。
有政。吏批,判書尹蓍東進,參判李秉模進,參議李集斗牌不進,同副承旨洪義榮進。以丁載遠爲司䆃主簿,尹載五爲禮賓參奉,金履顯爲淸道郡守,朴聖集爲庇仁縣監,宗簿直長崔陽羽,北部奉事任好常相換。
兵批,判書金履素病,參判金魯淳病,李夔病,參知柳誼入直進,右承旨李亨元進。副司直洪文泳·曺允大單付。
司諫李師濂啓,請大靜縣爲奴罪人金壽賢,更令王府,設鞫嚴問依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請島置罪人趙時偉,亟令王府,設鞫嚴問,期於得情。請島〈置〉罪人韓采,亟令王府,更加嚴鞫,期於得情,快施當律。答院曰,不允。
副司直姜游疏曰,伏以,日前虛謊之說,誠一大變怪也。雖不知起於何處,而是必有故爲先倡者矣。我國之人,本來輕躁,好相煽動,雖以今番事言之,一日之內,南水原·衿·果川·仁·富平,擧皆騷動,至於埋其木主,殺其鷄犬,男負女戴,漫山蔽野,哭聲載路,景色愁慘,近者乃越境而入深山,遠者欲越道而向深峽,沿海各邑,幾乎虛無人矣。雖幸旋爲還集,而若其向深峽者,計必未及聞知爲虛謊之說,轉相傳訛,丁寧爲說,他道之人,亦必騷擾,不無風吹草動之慮,及今有曉諭之擧,然後可以鎭安人心矣。又有大可憂者,雖以水原一州言之,本州爲五千兵馬,而當其平民避去之時,軍兵亦必入於其中,設令後有彊域之虞,軍兵若任意避去,則從何調發乎?眞所謂如入無人之境,此非大可憂者乎?此亦及今宜有,定式矣。臣竊聞沿海人,多以深峽爲歸云。風聞之言,雖不可質言,而果若其言,則是必向忠淸道四郡,江原道九邑,此兩道,旣與嶺南相近,則忠淸·江原·慶尙三道,必有騷屑,卽今行會於此三道,使之曉諭民間,明其爲虛謊之說,以之鎭安人心。如有京畿民人流入者,亦令一一還送,至於軍兵,如或動於騷屑,任意避去者,則以軍律從事之意,一體嚴飭,永爲定式,則或値不虞,易於調發,此亦通融行會,使民人,預有定志,宜矣。此等行會,若當無事端之時而猝然行之,則易致民間之騷動,不可爲也,而今則不可謂無事端矣。各道曉諭民間之時,枚擧今玆沿海民人輕動之事,俾知懲此行會之意,則不可謂無所據,各道民人,亦不知疑慮矣。至若向日先倡虛謊之說者,必亦有其人,此雖猝難覈出,而徐徐廉探,勘以極律,則此後可無如今之患矣。大抵京畿西南沿海之邑,距京城至近,如當不幸之時,則最先可憂之地,故臣之待罪南陽也。妄陳一疏,國家大事,無先於兵革,故臣之前後妄論兵事者此也。今亦不勝漆室之憂,敢此論列,仰瀆崇聽,極知臣說之猥越,必致人言之譏嘲,而愚衷所激,他不暇顧,文不暇練,而冒昧陳之。伏乞聖明,察其愚而進退焉,臣無任激切屛營祈懇之至。答曰,省疏具悉。日前事,猶不料至此,聞極駭哱,三道曉諭事,反有繹騷之慮,勿擾爲上策,先倡者事,以訛傳訛,先後難分,雖欲査探,徒令人人疑畏,無辜誤罹,此則甚不可矣。爾以憂愛之意,陳此出位之言,殊可尙也。
檢閱李崑秀疏曰,伏以,臣猥膺重任,觸處生疣,反面有日,兢惶彌切,昨伏見定州前牧使李家煥供辭,則專事發明,無一自訟,審如是也,則家煥初無可罪之端,而臣之封庫與論啓,自歸爽實之科,臣何敢屬之遂事,默然而已乎?蓋該邑執頉中,勅需錢換用,稅米太代捧二條,卽其大者,臣之潛行時,聞定州勅庫虛留之說,及遍府境,則私發千緡,換送灣商,邑民傳說,又甚明的,出道後,先閱本庫時,元留庫錢四千兩內,時留庫,只是一百九十兩。故捉致該監色,以會簿數爻,詳問去處,則或曰放債,或曰逋欠,或曰公下未會減云,而九百七十兩,則因官,分付,出置炭幕,逢授京人,入送灣府之意,丁寧納招,一如潛行時所聞。假使虛留之數,眞是支勅,加用磨勘不足之致,則該監色,何不以此直招,而公然以犯用換送樣,構誣其倅乎?稅米之支勅後,作錢取剩,謂之邑例,而換錢私用,亦果邑例耶?大米太代納云,以民情之不遵詳定,勒捧高價,亦果民情耶?剩餘之數,合爲五百兩云,而所謂由吏加入冊中錢文三千兩,田稅作錢來者,昭然載錄,則減其五分一,只以半千之數,彌縫者,又何故也?此一條,由吏之招及兩倉監色之供,若出一口,加入冊子及勒價代捧之傳令,捧授區處之尺文,如執左契,換錢人姓名,至現於査招,則雖欲竝歸之勅債,得乎?外此民庫米之那移,各倉穀之紊雜,刑具之多違典則,或有文書中發覺,或有審閱時執促,皆據目覩,初非臆逆,又若掃庫小米,果非另積一處之穀也。臣於躬閱倉穀時,抽栍斛量,則所謂完石,多有半雜塵土,不滿十斗者,留庫者如此,則分給者,亦安知不如此耶?臣之書啓中,兩條換錢事,乃其眞贓,如欲發明,莫先於此,而今觀供辭,依俙泛說,全欠別白,定州雖曰關西腴邑,曾未半載,安得許多廩餘?藉有廩餘,何不以此充補勅債,而致此公貨·公穀之多數幻弄耶?求說不得,只見其破綻也。衙客于政,猾狡用事,臣之査治䝰,自有指的之人,而事屬鄙瑣,初不詳陳,今何必一一追論也?凡此諸條,非出於道塗風傳,臣之所執者,踏印之文跡也。所驗者,監色之供招也。今若曰文跡是僞,供招亦誣,則臣固錯矣。若果非僞非誣,則囚供之自明,臣亦不能信也。抑臣之所萬萬惶愧者,銜命按廉,事體至重,而緣臣昏庸,査究不嚴,條列欠詳,不能使有罪者,無辭自服,竟至有金吾更査之請,僨事甚矣,辱命大矣。論其辜負,合被大何,玆敢略具短章,仰煩崇聽,瀆擾之誅,尤無所逃。伏乞聖明,亟命攸司,重勘臣罪,以爲奉使不職者戒焉。臣無任屛營祈懇之至。答曰,省疏具悉。爾其勿辭察職。
丁未四月二十五日卯時,上御誠正閣。左承旨入侍時,左承旨李在學,假注書李德鉉,記事官李相璜·金祖淳,以次進伏訖。上命監印堂上入侍,賤臣承命出,與鄭昌順偕入進伏。上曰,李崑秀其纔可愛,今番御史,甚善爲之,而書啓所論,亦非常矣。昌順曰,然矣。臣以御史,還見故判書李喆輔,則以爲,少年文臣爲御史,則心術非矣,此言甚好矣。上曰,何以言之?昌順曰,御史暗行時,或稱過客,或稱乞人,蹤跡譎矣。聞人之善,不爲甚喜,而若得人不敢發明之過,則自謂神通,而喜形于色如此,故心術非矣云矣。上曰,甚格言也。上曰,洪檢疏所謂重臣,誰也?昌順曰,小臣之兄矣。上曰,卿之兄,有何筵奏乎?昌順曰,昨年講筵,臣兄奏科弊,仍說前年陞庠事矣。上曰,然乎?昌順曰,大司成前望落點,何等恩數,不思圖報?乃有昨年之擧,爲人甚陋矣。在學曰,承文院謄錄,從近印刊,而肅廟朝數件奏聞,有不可盡錄者,抄要書之乎?上曰,問于大臣爲之,可也。命退,諸臣以次退出。
丁未四月二十五日午時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,監印堂上入侍。賤臣承命出,與監印堂上鄭昌順偕入進伏。上曰,校讎之役,今至何境耶?昌順曰,已盡校正,方始入榟矣。上曰,何當了役?昌順曰,五月內,似可畢矣。命退,諸臣以次退出。
上在昌德宮。停常參·經筵。
沈豐之啓曰,明日常參·經筵,取稟。傳曰,停。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
李鼎運啓曰,合辭方張之時,兩司無詣臺之員,事甚未安。除在外·疏批未下陳疏入啓外,未肅拜呈告人員,竝卽牌招,何如?傳曰,允。
李鼎運啓曰,大司憲黃昇源疏批未下,執義李思祚牌不進,掌令崔景岳·閔彝顯,持平朴載淳·宋煥箕俱在外,監察茶時之意,敢啓。傳曰,知道。
以執義李思祚,司諫李師濂,獻納權裕,正言宋民載牌不進罷職傳旨,傳于李鼎運曰,只推。
傳于沈豐之曰,下直守令留待。
傳于沈豐之曰,軍士房承旨,與統制使入侍。
備忘記,統制使趙心泰下直,長弓一張,長箭一部,片箭一部,筒兒一筒賜給。
傳于沈豐之曰,下直守令入侍。
傳于趙衍德曰,坐直承旨入侍。
李亨元,以都摠府言啓曰,去夜建陽門傳漏軍士,四更五點三下時,誤打以五更一點,莫重更鼓,有此錯誤之擧,萬萬駭然。臣等有不能檢飭之失,惶恐待罪,而當該傳漏軍士,令攸司從重科治,該所衛將·部將,亦令該府拿處,何如?傳曰,允。誤打,非今斯今,今始草記,何也?衛將·部將等,不必拿處,各決棍五度,草記。
李鼎運,以義禁府言啓曰,時囚罪人鄭濂,杖一百收贖,告身盡行追奪,流三千里定配事,照律公事判付內,功減一等事,命下矣。鄭濂功減一等,杖一百收贖,告身盡行追奪,忠淸道淸州牧栗峯驛徒三年定配,而以議啓內辭意,具罪目,依例發遣府羅將,押送配所,何如?傳曰,允。
李亨元,以兵曹言啓曰,景福宮衛將姜義性,身病猝重,勢難供職,呈狀乞遞,輪番之任,不可久曠,改差,何如?傳曰,允。
義禁府啓目,粘全州前判官李宜耆之諸條所犯,俱極庸駭,以此照律,何如?判付啓,定州事襲謬也,文化事報營也,祥原事昧例也,順安事不察也,林川事邑規也。其中,豈無輕重之殊,而均之爲昏聵儱侗所致,至於此囚段,罪名在於賑事,不可以私賑之異於公賑,强加區別兺不喩,自初對供,一味游辭,以至道伯査啓,言言曲護,事事陰扶,嚴飭之下,雖不敢顯加右袒,凡屬緊緊礙逼處,率欲漫漶汨董,事之駭然,莫甚於此。況旀事係賑政疵纇,無論干犯輕重,傳聞虛實,與夫賑名之公私,斷以一切之法,以寓懲一之典是如乎,觀於南海倅刑配之擧,可以知之。此囚則雖不至,若被罔赦,決不可如是歇勘,道伯査啓,無異弄談,而本府效之不言,更問二字,直請照律,此囚旣非莫敢誰何之人,則京外査讞之地,競相立幟,殊莫曉也。道伯越捧,卿等遞差,此議處勿施爲去乎,更令新判堂,論理議處。此囚還囚,營査時呑吐,是在邑吏等,令該曹星火捉來,嚴刑究問,萬一慢忽,刑曹堂郞,亦難免重勘,以此知悉爲良如敎。
義禁府照目,林川前郡守金載久矣,需米之混稅外捧,縱云襲謬,稱以大同所削,捧上之際,每石加升,以致人言之喧傳,揆以法例,極爲可駭。以此照律,從重論,杖一百收贖,告身盡行追奪,私罪。奉敎,雖曰謬例,難免不察,盡奪告身,律不稱罪,罷職放送爲良如敎。
義禁府照目,文化前縣令李英澤矣,以渠地處,職當分憂,守法奉公,宜倍他人是白去乙,賣鄕捧錢,已是法外兺不喩,官廨修補,屬之公用,千金換送,諉以廩餘,而四百七十兩私用,渠旣自服,究厥所爲萬萬痛駭。以此照律,罪杖一百收贖,告身盡行追奪,流三千里定配,私罪。奉敎依允爲旀,以渠地處,有此罪名,與尋常邑例之襲謬循訛,大有異焉是如乎,非不知別樣庸勘,懲他墨守,而旣云報營,是道伯敎使爲也,然罪止定配,亦出於念舊之意,何論功議?徒律太輕,以遠地定配勘罪爲良如敎。
義禁府照目,順安前縣令金載億矣,納賂差任,客謗喧騰,官雖已遞,事難終默,令該府拿問處之,原情公事判付內,雖曰衙客之事,其敢諉之不知乎?繡啓亦以客謗爲言,而事係納賂,不可不各別勘處,以此照律,杖一百流三千里收贖,告身盡行追奪,私罪。奉敎,家無忠愍,何論世宥之義?事不報營,重犯擅姿之罪,若知一分嚴畏之心,安敢冒此不潔之名乎?然數爻,煞有多寡,衙客弄奸,且異於身犯,雖不加刑取服,減之徒律,失之太輕,仍以流律散配爲旀,所謂衙客,令道伯捉致,嚴刑懲治事,分付爲良如敎。
義禁府照目,定州前牧使李家煥矣,勅需犯用,稅米代捧,穀簿一任紊亂,刑具慢不照檢,外此民庫之那移,官廳穀之苟充,各項不法,非止一二,論其所犯,不可罷點而止。令該府拿問定罪,本府議啓判付內,此亦與祥原事無異。繡啓旣云,有蹈印文書,謬例有無,不須說也。今雖行査,其罪不止於文·順兩倅之所坐,辜負特畀之意,名登繡啓,卽此一款,罪浮本犯,以此照律,罪從重論,杖一百收贖,告身盡行追奪,流三千里定配,私罪,奉敎依允,功減一等爲良如敎。
義禁府照目,粘祥原前郡守鄭赫更招云云。以繡衣之執捉文書,發問目,反覆嚴問,則捧賂差任事,山田加稅事,勅米那移事,旣皆自服,究厥罪狀,俱極痛駭,照法勘處,何如?判付啓,依允。
義禁府啓目,粘平澤縣監李衡弼議處,何如?判付啓,依允。
義禁府啓目,滿浦前僉使曺命喆原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
大司諫洪明浩疏曰,伏以,嗚呼,殿下以今日爲何等時耶?□□未除,而亂逆肆行,國讎未復,而民彝斁絶,訛言朋興,而人心波蕩,有一於此,尙不免危亡之患,況兼此三者乎?然而上下恬嬉,不思警動,見聞狃習,視若尋常,茫然若坐漏船而忘溺,臥積薪而待燃,寧不懍然而心寒哉?一自榮·德倡凶言之後,□□所在,國人皆知,而至於喆·宇·復·謙之輩,表裏糾結,潛售凶圖,以殿下之明睿,亦已炳幾而察影矣。奈此朝廷之上,無一人挺身致討逆折而早除之?倘非我慈聖中夜誕宣之敎,則國何以得有今日乎?然而明·復之亂領纔懸,匡運之凶書遽上,古今天下,寧有是耶?此專由於國威不尊,醜類莫懲,盤根蒂固,眼無國家之致,豈不痛哉?正宜監前毖後,嚴加誅鋤,而徒黨不問根掋自在,將不知幾箇匡賊接跡而起矣。至若昨年夏秋之變,尙忍言哉?以我祖宗積累之慶,旣占盤泰之基,以我世子岐嶷之質,宜享頤期之壽,而乃以无忘之疾,遽遭罔極之變,又於數朔之間,荐見彌月之災,帀域之摧慟,已無可言,而人心之驚惑,去而滋甚,及承諺敎,惻怛丁寧,始知症患之怪底,實有源委之所祟,此不窮覈而痛雪,將何以洩神人之憤,慰臣民之冤乎?然而章奏日積於公車,兪音尙靳於半載,顧今讎月奄迫,衰服將除,少陽之儀,從此永閟,窮天之痛,無地可洩,回思昨年攀紼陪輿之時,臣心痛冤,尤倍他人,願爲一洗之誠,日急一日,殿下何惜於一問,而終遏擧國之情乎?誠可痛哭而流涕矣。惟此兩事,實關國家之安危,彝倫之斁敍。伏乞聖明,竝從三司之請,永拔亂逆之窩,快雪臣民之憤焉。至若近日繹騷之擧,雖不過愚夫·愚婦自起自滅之事,而畿·湖數百里之間,胥動於一日之內,有若預知而相應者然,此豈偶然傳訛之比?有甚年前湖·嶺之事,必有怨國思亂之徒,煽動人心,陰挑亂階者矣。此亦由於賊窩未破,凶徒潛伺之致,豈可以虛謊而忽之哉?亟宜另加詗察,永絶根本,以防日後之患也。嗚呼,天下事有本有末,從微至著,夫明義一部,卽我東之春秋也。殿下所以御世者,惟此明義一部也。臣等所以藉手者,亦惟此明義一部,而粵自丙丁以後,亂逆踵起,誅討隨加,揆以常理,汔可少創,而千奇百怪,愈久愈興者,專由於人心之詿誤,而人心之詿誤,實由於義理之不明,義理之不明,亦由於隄防之不嚴,隄防不嚴,則義理漸晦,邪正莫辨,一部明義,將無可讀之地矣。何怪乎亂逆之肆行,變怪之層生乎?傳曰,正其本,萬事理,臣謂今日治本之務,莫先於明義理,嚴隄防而已。伏願深留睿念焉。顧臣區區情地,實無彈冠冒進之勢,屢犯違傲,冞增悚蹙,聖度寬假,不加重勘,荐辱召命,而廉隅爲重,進身無路,敢陳瀝血之章,仰暴憂愛之忱。伏乞聖明,察其言而勘其罪,以伸微誠,以警具僚焉。臣無任激切祈懇之至,謹昧死以聞。答曰,省疏具悉。上款勿煩,諸條已悉諭,其中明義錄事,有此天地,有此義理,入者是忠,出者是逆,忠義之分,人鬼所判,推以常理恒情,寧有漸晦之理乎?闡明之方,豈待爾言?爾其勿辭察職。
正言崔烜疏曰,伏以,日月易邁,春宮邸下,祥期漸近,臣民慟廓,益復罔涯。伏惟我殿下撫時疚懷,觸境增悲,不瑕有損和之節乎?臣不勝區區悲念之至。仍伏念,臣於見職,固已萬萬不稱,而前後屢犯違逋,居常惶蹙,今又肅命屬耳。旋卽言私,極知其義分惶怵,罪上添罪。而第臣老母,年迫八十,素抱痰眩滯泄之病,昨歇無常,近日適往鄕外,數昨還向京第矣。在路撼頓之中,宿症添劇,元氣凘陷,前夕僅僅舁到,而症形一味危篤,目下扶護焦迫之狀,實無暫時離捨之勢,天牌又降,義不敢一事晏然,玆不得不隨詣陳章,疾聲仰籲。伏乞天地父母,特遞臣所帶之職,以便救護,仍治臣違命之罪,以安私分,千萬顒祝。臣無任屛營祈懇之至,謹昧死以聞。答曰,省疏具悉。爾其勿辭,救護母病。
典牲直長閔彝顯疏曰,伏以,日月迅駛,我文孝世子祥事,倐焉以近,臣民之號隕,若在厥初,聖情之悲疚,益復何堪?如臣無似,始忝宮筵之銜,終阻赴哭之班,俯仰摧慟,惟有涕血之交逬也。仍伏念,臣於歲首,猥叨憲職,冒死陳懇,未蒙允兪,自惟螻蟻賤臣,息偃在鄕,虛辱召命,每有一番控辭,輒煩一番恩諭,非直私分之兢蹙,抑恐國體之虧損,遂不敢以賤陋姓名,屢瀆崇聽,惟泯默靖處,恭俟譴罰,乃於此際,又伏奉本月初三日所下別諭,絲綸鄭重,責勉隆摯,非臣眇末所敢堪承,臣拜稽祗受,惝怳隕越,益不知措躬之所也。噫,臣之學蔑跡賤,本末庸謬,不足以當聖世招延之禮者,蓋已仰暴靡遺,不宜復有陳述,而秪緣朝家所以處之者,不曾區別於名實之間,遂致誤恩之加,愈往而愈隆,至于玆者,聖慮憂勤,德音渙發,惓惓於彌綸振作之方,招徠之典,遍及丘園,而又以臣,混廁於其間,是不惟臣之私心漸恧,若無所容,誠恐懷道自重之士,以臣之故,而亦不肯于于而進也,此豈細故也哉?且臣虛縻見職,已四閱月矣。夫風憲之任,有國所重,紏察庶僚,紀綱一世,地望旣峻,責任不輕,況國家設置蔭官·臺憲之規,以處儒學之士者,其事甚盛,而其選爲尤重,若臣者,初何嘗一毫近似於是職,而年除歲遷,至再至三,則其爲駭聽聞而䙝名器,莫此爲甚。況今天討未訖,至冤轉深,崩迫抑鬱,大小同情,於斯時也,正宜選擇朝紳之公明正直者,畀以是任,以責其竭誠極論。而今乃委之於在外賤蹤,一任其瘝曠,是豈不重貽有識之譏,而大爲淸朝之羞哉?此又臣之所大懼也,玆敢不避僭越之誅,猥從縣道,申暴肝膈之懇。伏乞天地父母,俯賜諒察,亟許收還召命,鐫遞職名,仍勘臣辜恩慢命之罪,俾朝綱肅而私分安焉。答曰,省疏具悉爾懇。向來敦諭,罄悉予衷曲,巽牘又至,只增愧恧。此時兼濟之責,望在林下之士,所辭宜不允,爾須體予至意,賁然來思,庸副朝夕凝竚之望。仍傳曰,此批答,下諭于掌令閔彝顯處。
丁未四月二十六日卯時,上御誠正閣。軍士房承旨與統制使入侍時,右承旨李亨元,假注書李德鉉,記事官李相璜·金祖淳,統制使趙心泰,以次進伏訖。上命心泰曰,便同特簡,下去勉勵爲之,宣諭訖。命退,諸臣以次退出。
丁未四月二十六日未時,上御誠正閣。承旨與下直守令入侍時,右副承旨李鼎運,假注書李德鉉,記事官李相璜·金祖淳,加平郡守曺允亨,淸道郡守金履顯,庇仁縣監朴聖集,以次進伏訖。上命守令進前,允亨等,以次進前。奏職姓名。上曰,下去善爲之。命都承旨右承旨入侍。賤臣承命出,與都承旨沈豐之,右承旨李亨元偕入進伏。上曰,朝者入侍承旨,右承旨右副承旨,而俄者旣命朝者入侍承旨入侍,則右承旨初爲詣閤,反爲下去,此承宣入侍,兩承宣中,所失安在,都承旨出去,分揀是非,使之廳坐,可也。命書傳敎曰,日前見完伯狀本,知有道內疫癘之患,顑頷之餘,必多捐瘠,言念民事,夙夜憧憧,觀於昨日錦伯狀辭,三昨雨澤,測雨器水深爲尺有三寸云。本道亦果均霑,而雨後頗有滌蘇之望乎?星火遍問列邑,隨卽登聞,至於嶺南,以近日筵臣言聞之,左道諸邑,薰染方熾,無異湖南云,而尙無一言皁白,何也?傳說未知信否?姑不提警,有病無病間,形止使之從實報來後,論理草記事,令廟堂知悉。又命書傳敎曰,日昨因備局回啓依施,而近來事,若不刻期督勵,又當因循推諉,畢竟害及民邑,支勅定例,京中則已成完本,三道定例,亦令廟堂,嚴飭釐正,至於畿·海道伯,皆經勅行,尤當爲力,竝以此意知悉,俾爲着意擧行。又命書傳敎曰,諸道賑邑守令,皆令當日辭朝。又命書傳敎曰,耆年劇任,勢難供職,判義禁韓光會許遞,時囚照律,皆令次堂,今日內草記擧行。又命書傳敎曰,和平貴主周甲在明日,念昔先朝鍾愛之聖意,曷任愴傷。逢舊甲,豈無記舊之擧?祠宇,纔令度支修補,而明日不可虛度,祭文當親撰,致祭明日設行事,令該堂知悉。都尉家子孫,無在朝籍者,近親中,令該曹調用,因此思之,每欲提飭於文字而未果,前參議朴宗岳,兩銓之尙不擧擬,未知爲當,設有所坐之深重,十年錮枳,有足干和,如其連累也,則亦幾知勵,此後閑司,須卽調用事,分付。又命書傳敎曰,當該中官拿處。命退,諸臣以次退出。
丁未四月二十六日酉時,上御重熙堂。坐直承旨入侍時,左副承旨趙衍德,假注書李德鉉,記事官尹行任·金祖淳,以次進伏訖。上命入李宜耆原情判付。賤臣承命出持入進伏。上曰,右承旨罷廳坐出去事,分付。命書傳敎曰,政官牌招開政,守令有闕之代,各別擇差。命退,承史以次退出。
上在昌德宮。停常參·經筵。
辰時,日有左珥,巳時,日暈。
趙衍德,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李師濂啓曰,明日常參·經筵,取稟。傳曰,停。
洪義榮啓曰,來初一日,輪對,景慕宮夏享大祭齋戒相値,頉稟之意,敢啓。傳曰,知道。
洪義榮啓曰,來初一日,文禧廟朔祭親祭,祭文當爲製進,藝文提學徐有隣牌招,何如?傳曰,允。
沈豐之啓曰,左承旨李在學,今日不爲仕進,卽爲牌招,何如?傳曰,許遞,前望單子入之。
洪義榮啓曰,合辭方張之時,憲府無詣臺之員,事甚未安,除在外·疏批未下外,執義李思祚,卽爲牌招,何如?傳曰,允。
以執義李思祚牌不進罷職傳旨,傳于洪義榮曰,只推。
李鼎運啓曰,大司憲黃昇源疏批未下,執義李思祚牌不進,掌令崔景岳·閔彝顯,持平朴載淳·宋煥箕俱在外,監察茶時之意,敢啓。傳曰,知道。
李鼎運啓曰,禁衛營將官來言,今日本營軍兵,日次私習云矣,敢啓。傳曰,知道。
李鼎運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,禮房承旨入侍。
沈豐之啓曰,領議政金致仁箚批,正卿往傳事,命下矣。何正卿進去乎?敢稟。傳曰,禮判旣在闕中,進往。
禮曹判書徐有隣啓曰,臣敬奉聖批,馳往傳諭于北部觀光坊昭格署契議政府領議政金致仁處,則以爲,臣情窮勢迫,不得不更上辭本,以冀仁天之垂憐,及奉聖批,反覆誨諭,辭旨嚴截,至有人臣不敢承聞之敎,仍遣重臣,詢以簉朝與否,臣奉讀未半,惶駥震慄,求死不得。臣之情病,苟有一分可强之勢,顧以何心,屢犯瀆擾,力拒嚴旨,不思所以卽地改圖,冒沒承膺?而其奈痼疾嬰身,深痛在心,終自陷於孤恩慢命之科,此亦臣窮命所致也。神魂抑塞,不能敷奏,惟願改下批旨中句語,以重王言,以嚴國體,仍治臣前後罪犯,以勵臣分,伏地泣祝云矣,敢啓。答曰,知道。若此則卿無復起之日乎?卽欲命駕延來,猶近迫持,更遣正卿,諭予至意,卿若知予心,想不待多誥,欲明示好惡,則恐實事端,欲另作節拍,則有損朝體,予於卿,寧或歇後看過,到今準擬之者,惟有必致乃已四字,卿須默會,從速簉朝事,吏判,往宣後入侍。
以忠淸監司狀啓,槐山郡守罷黜事,傳于洪義榮曰,今日政差出。
以弘文館牌招草記,傳于洪義榮曰,情勢則雖未知如何,堂下官之屢次違牌,事未前聞,宜有節拍,校理沈能翼,靑丹察訪除授,當日辭朝,時任察訪,遞付京職,卽忠臣後裔,軍門哨官待窠,先爲調用。
吏曹判書尹蓍東啓曰,臣敬奉聖旨,馳往傳諭于北部觀光坊昭格署契議政府領議政金致仁處,則以爲,臣冒死附奏,恭俟嚴誅,卽又冢宰之臣,臨宣批旨,所以體諒而誨諭之者,反復諄摯,愈往愈隆,負罪賤臣,何以得此?以首頓地,惑涕無從,以臣不忠無狀,片片瀝血之懇,未能孚格天心,累犯違慢,反要非常之恩禮,此又臣死罪也。若臣萬無可出之勢,聖鑑之所俯燭,一世之所共知,臣雖庸陋,不至全無省覺,擧此靦顔,重入脩門,是豈人理之所可忍?儻聖明,少加矜念,則俾臣得伸情地,復廁人類,必不待臣言之畢矣。情窮勢迫,言不知裁,席藁悲泣,惟願速死云矣,敢啓。傳曰,知道。
傳于李鼎運曰,召對爲之,以中官方得賢拿處傳旨,傳于洪義榮曰,分揀。
傳于洪義榮曰,坐直承旨入侍。
承旨前望單子入之。李師濂落點。
李亨元,以都摠府言啓曰,因傳敎,當巡南所衛將李春敷,北所部將吳德弘,各決棍五度之意,敢啓。傳曰,知道。
兵曹,以申大謙爲禁軍別將。
洪義榮,以義禁府言啓曰,時囚照律,皆令次堂,今日內草記擧行事,命下矣。李衡弼本府議啓內,無識愚氓,易惑訛言,而身爲官長,不思曉諭鎭安之道,至有作隊令招之擧,事極駭妄,罪難容恕,以此照律,罪取考律文,則大明律擅調官軍條有曰,凡守禦城池及邊鎭,若無警急,不申上司,輒於所屬,擅調軍馬者,杖一百,發邊遠充軍,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。李衡弼,杖一百收贖,告身盡行追奪,平安道宣川府邊遠充軍,鄭爀本府更招結語內,以繡衣之執捉文書,發問目,反覆嚴問,則捧賂差任事,山田加稅事,勅米那移事,旣皆自服,究厥罪狀,俱極痛駭,照法勘處,罪取考律文,則大明律因公擅科斂條有曰,有司官吏,科斂所屬財物入已者,計贓以不枉法論,官吏受財條有曰,不枉法贓一百二十貫之上罪,止杖一百,流三千里,那移出納條有曰,凡各衙門收支錢糧等物,若監臨主守,不正收正支,那移出納,還充官用者,竝計贓,準監守自盜論罪,止杖一百流三千里,名例有曰,二罪俱發,罪各等者,從一科斷,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣鄭爀從一科斷,杖一百收贖,告身盡行追奪,慶尙道三嘉縣流三千里定配,而竝以議啓及結語內辭意,具罪目,依例發遣府羅將,押送于各其配所,何如?傳曰,允。如有功議,區別減等後,草記,至於李衡弼吹角令招,固有驚衆之罪,邑例異於京營,囚供自明,不是分疏,初欲仍任命於曉衆,照律草記今方允下,邊遠充軍,五等奪告身,無已過乎?罷職放送,可也。
洪義榮,以義禁府言啓曰,時囚罪人李衡弼,杖一百收贖,告身盡行追奪,平安道宣川府邊遠充軍,鄭爀,杖一百收贖,告身盡行追奪,慶尙道三嘉縣流三千里定配事,照律草記批旨內,如有功議,區別減等後,草記,李衡弼罷職放送事,命下矣。鄭爀八代祖運,宣武功臣云。功減一等,杖一百收贖,告身盡行追奪,徒三年定配,李衡弼罷職放送之意,敢啓。傳曰,知道。李衡弼之代,令該曹各別擇差,待下批,當日辭朝。
沈豐之啓曰,平澤縣監各別擇差,當日辭朝事命下,而時無政命,何以爲之?敢稟。傳曰,當日爲之。
有政。吏批,判書尹蓍東進,參判李秉模式暇,參議李集斗進,承旨洪義榮進。以金鍾正爲判義禁,尹塾爲分內局提調,李命瑀爲平澤縣監,魚錫定爲同義禁,故大司憲李彝章贈吏判例兼。
再政。以兪漢敦爲槐山郡守。
兵批,判書金履素病,參判金魯淳病,參議柳誼病,參知李夔入直進,承旨李亨元進,兵批無政事。
趙衍德,以義禁府言啓曰,時囚罪人金載億,杖一百收贖,告身盡行追奪,流三千里定配,以功臣孫收贖事,照律啓目判付內,減至徒律,失之太輕,仍以流律發配,李英澤,杖一百收贖,告身盡行追奪流三千里定配事,照律啓目判付內,何論功議徒律太輕?以遠地定配勘放,李家煥,杖一百收贖,告身盡行追奪,流三千里定配事,照律啓目判付內,功減一等事,命下矣。金載億,杖一百收贖,告身盡行追奪,慶尙道彦陽縣流三千里定配,李英澤全羅道和順縣遠地定配,李家煥功減一等,杖一百收贖告身盡行追奪,原春道金化縣生昌驛徒三年定配,而竝以傳旨及議啓內辭意,具罪目,依例發遣府書吏羅將,押送于各其配所,何如?傳曰,允。
洪義榮,以兵曹言啓曰禁軍別將李漢泰,身病猝重,勢難供職,呈狀乞遞,實病旣如是,則領軍重任,不宜瘝曠,今姑改差,何如?傳曰,允。
趙衍德,以兵曹言啓曰,在前親臨慶熙宮時侍衛,以入直擧行,禁軍及馬步軍,皆以當次入直軍,隨駕矣。再明日動駕時,亦依此磨鍊乎?敢稟。傳曰,知道。
院啓,司諫李師濂啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還配所罪人宋迪中,亟令王府,拿來嚴鞫,期於得情。請申愷,嚴得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,快施當律,近年以來,朝象日益潰裂,士氣日漸委靡,其挽回矜式之道,惟在於林下讀書之士,羽儀王庭,擔着世道,上以副啓沃之責,下以盡董率之方,措一世於大公至正,延國脈於太平萬世,故惟我聖朝之前後招徠,不啻如渴求飮,巖穴之下,束帛戔戔,辭敎之間,誠意藹藹,可謂靡不用極,而獨奈固守東岡之陂,尙遲彙征之美,聖心之虛竚,已無暇言,士林之紆鬱,倘復如何?顧今遐心之克回,亶在至誠之務積。請益加殊禮,期於必,致以幸斯文,以靖世道,夫文治者,有國所重,益所以黼黻皇猷,賁飾太平者也。今殿下,大恢右文之化,克盡作成之方,年少名官,限年抄啓,月試講製,文敎洋溢,彬彬郁郁,曷不休哉?第馳騁風雲之詞,欲鳴國家之盛者,豈止於年少文官,而以其限年之故?自致應製者少,我朝月課之設,卽是培養人材之良法美制也。近年以來,此道久廢,設法之意,豈亶然哉?請另飭文衡,申明舊制,逐月課製,以爲文治恢廣之道,臣於北道陵殿官年前變通事,有不容不言者,文令一窠,別檢一窠則爲道內新及第出六之階,蔭令一窠,直長一窠,奉事三窠,參奉七窠,則爲道內生進及道薦者收用之地,然文蔭合,皆準三十朔,然後始遷六品京官,而文官則自別檢,至令洽滿六十朔,始可出六故,參下文官,厭其太遲,差輒不仕,來付館學三十朔窠諸職,自己丑至于今別檢窠,長爲權差,旣是假官,則莫重陵寢,豈有十九年一直假官乎?其在事體,不可仍置,至於蔭令,則其下十一蔭窠,皆由此一條路序陞,故以今日入仕參奉者言之,則過三百六十朔,然後始可陞付京職,而計其朔數,洽過三十年矣,人壽,幾何?滯鬱可悶,目今捄弊之道,惟在於權差別檢,改爲直長,則莫重陵寢,可無長時假官之弊,令三十朔,改爲十五朔,則自今入仕者,將於一百九十五朔,當爲出六,此京蔭六十朔出六,雖過三倍,較前三十年出六,亦可謂大段疏通矣。文令則以始登科者,厭避別檢之故,自初至今,仍爲道內罷散文官復職之窠,而道內蔭官落仕者,其數亦與罷散文官相等,自今以後,道內文蔭罷散人,互相檢擬,竝準十五朔遷轉,恐合事宜,而事係官方。請下詢廟堂,從長變通,禁軍騎士,以久勤與取才,備擬初仕者,本出至公之意,而禁軍則依定式,次次付職,至於騎士,則久勤與取才外,又以西北·松都人,各取別取才故,西北人則僅中三矢者,必爲居首,其餘六道與京中人,則只取居首一人,故雖中八九矢者,不得參望,目下部將,守門將,幾皆西北人故,六道武士,不勝其冤。且以窠闕言之,散政有窠,則首副末薦,通同備擬,而副末薦檢擧,絶無而僅有,至於都政則末副薦窠,皆以其薦差擬,法意有在,而近年以來,此法寢廢,首薦窠窄則守,部之職,多歸有地處之人,故守部兩廳,除非西北之人,則皆是宣薦名武也。六道稱冤,勢所必至,臣意則莫如申明舊典,西北人則久勤與取才之外,革罷。又爲取才之規,都政副末窠,則專以當薦差出,恐合事宜,而亦係官方。請博詢廟堂·兵判·武將,各獻意見,從長釐正,夫武弁之爲業,惟騎射是已,故月行試射,觀其能否,蓋出勸課之義,而近年以來,則試射絶罕,雖或設行,而才落居多,此專由於常時之不爲肄習也。名以武弁,五十之矢,不能四中者,何處用之乎?近來掌銓之臣,不問射藝之如何,或以地處而取用,或以顔私而甄拔,作爲時套,牢不可破,故眞箇無勢之有勇力能騎射者,輒皆老死窮山,與草木同腐,此非但抱才莫售之爲冤,亦豈是惟纔是用之本意哉?每當復職窠出,則許多落仕之類,或冀萬一之幸,彌滿銓家之門,爭訴作散之冤,爲詮官者,聞輒顰眉,難於取捨,臣意則復職窠,假是四窠,則二窠依前差出,二窠則咸聚作散之人,各試諸般之技,取其優畫,次次甄用,則非直激勸之是資,抑亦實效之可期,請問議廟堂,從長變通,永爲定式,每朔試射,亦依法典,逐月設行,外邑刑具,間因法令之懈弛,或不無濫觴之弊矣。一自欽恤典則頒行之後,庶遵令式,大有實效,而近聞營閫州縣,凡於査事,或因頑民之抵賴,輒用周牢而取服,雖以今番繡啓觀之,平山獄事,無論殺獄與淫獄,要非治盜之政則明矣。而道臣之出付中營,施以周牢,勒取其服者,瞻聆所及,莫不駭惋,當該道臣中軍,纔以此事,已爲勘罪,而其在懲後之道,不可罷職而止。請其時監司中軍,竝施削職之典,仍令廟堂,嚴立科條,措辭行會,於外此諸道,別般申飭,俾無濫刑之弊,諸道穀簿之殽亂,實爲當今之痼弊,而至於耗穀之從貴發買,還民之遠地移轉,尤是痼弊之痼弊。大抵營穀·統穀散在列邑,各有定數,隨其該邑市直之高下,以其耗剩卽其地出賣,事理當然,而近年則捨賤取貴,移東換西,自歸潤橐之資,終之種糧之需,則不得不有轉移之擧,假如沿邑價踊,峽郡穀賤,則道內那移,惟意所欲,遠地擔負,所受盡費於糧資,秋後開倉輸納,無異於白徵,若是而穀簿,安得不淆亂,民生安得不困瘁乎?議者,或以爲道臣,按察一路,細察民隱,參量穀簿,裒多益寡之際,自不得不如是云,而此有不然者,分留外加分,必請廟堂而後施行,則何獨於此,必取擅便而乃已耶?且分糶之法,道各不同,或有斗分之邑,利於民間也。或有石分之邑,利於色庫也。非但還政之斑駁,抑有利害之懸異,臣意則自今以後,穀簿則自備局一依分留狀本,使不得擅自轉動,時遣摘奸,如或有任意那移,此多彼少之弊,則該道臣,直斷以不法之律,斷不可已。請令廟堂,嚴立節目,作爲禁條,而分還一節,斗石間,亦爲指一定式,以爲杜弊便民之道焉。登筵奏啓,事體至重,而前獻納尹行履承批之前,遽先引避,前持平金鎔筵退之後,階級曲拜,擧措顚錯,瞻聆駭笑此雖由於或緣聽瑩,或緣生疎,而其貽羞臺閣則大矣。請前獻納尹行履,前持平金鎔,竝施削職之典,近來賣鄕之習,幾乎無邑無之,今以繡啓觀之,兩西各邑此弊尤甚,遞置無常,貨賂公行,隨窠豐薄,各有定價,事之鄙悖,莫此爲甚,臣意則鄕所有罪,則各其守宰之任自除汰,斷不可已矣。而若其新差之後,以其單望,卽報營門,以爲照管之地,則雖有貪官汚吏,必不敢任意數易。請令廟堂,行會諸道,嚴加禁戢,俾杜作奸之路,如有犯者,隨現重繩,施以贓汚之律,凡大小公行,各邑廚傳之作一痼弊,厥惟久矣,朝家之前後申飭,非不勤摯,而稍久則弛,少豐則侈,此不過爲一時觀瞻之美,而其爲糜費,無節則甚矣。臣意則毋論豐歉,一依驛人馬排定之例,各隨品秩之高下,定其器數之多寡,俾絶侵擾之患,實合事宜。請令廟堂,嚴立科條,著爲一定之式。昨年年事之慘歉,無異於壬癸兩年,而諸道窮民之得免塡壑者,實由於我聖上宵旰殷憂,至誠拯濟之盛德至仁,恩言屢下,跛躄咸聳,周王之恤四,漢帝之議賑,何以加此?顧今連日,好雨得之,殿下方寸之間,今秋穡事,庶有八路登豐之望,不可以此,少忽嗣歲之憂,而諸道倉儲,幾乎無不枵然,來頭接濟,可謂末如〈之〉何矣。其在先事之義,誠極悶慮之至,目今畢賑之狀,可當次第報來,而不有激勸之政,何以得力於後?臣意則各邑守宰之竭誠優備者,諸路富民之捐財優補者,一依壬癸前例,隨其穀物之多寡,各施優異之收錄,似合事宜。請另飭銓曹,拔例甄用,以爲後來者之勸,都城內濬川渠,係是不得已之政,故年年有是役,每每雇其軍,以至於設司儲財,而近日則國家經用,每患不贍,川渠尾閭,其數又夥,以有限之財,供無已之役,其不可支當也,明矣。竊念都民戶數,殆近四五萬餘,而每以愛恤之意,一無使役之事故,或値國役,民皆願赴矣。雇軍之財,雖曰不出於民,原其始本,實自蔀屋中出,以其役者之一時服力,較看國家之年年耗財,輕重得失,果何如也?臣意則每當濬渠之時,乃使京兆之臣,發甘各部,上自朝官,下至民戶,逐家抄錄,排日分定,分付各該軍門,使之領率赴役,標其間把,只役一日,則在民人,不過至歇之役,在朝家,實除虛多之費,至若沙礫區處,則亦有其方,國都城地,東方缺虛,故世稱興仁門扁額加以一箇之字,寓其鎭重之義,而又雖有環植樹木,猶不足補塞空虛,則今若舁其所掘之沙礫,積置東城內空坎處,一年二年,築之不已,則爲丘爲山,勢所必至。請令廟堂,消詳講確,以便公私,天主妖術,流入國中,閭巷之間,轉相慕效,不無蠱惑,民心之慮,幸因新頒令甲,著爲禁條,意其編戶之氓,不敢崇信,避之如罟擭矣。近聞鄕谷愚民,尙多濡染眞諺飜謄,互相傳襲,若其目不識丁之愚夫·愚婦,則口相傳授,甚至於田夫廢耕,紅女忘織,將有靡然奔波之憂云,此非細故也。蓋天主之學,雖盛於燕雲,而鴨江以東,未之嘗聞,則此必象胥輩,所相傳者也。奉使之臣,苟能嚴其團束,則此等不經之術,豈有流來之理乎?請申頒禁令,使京外掌民之官,曉諭坊曲,嚴加禁斷,而來頭節使往來,灣府搜禁時,添此禁條,俾絶妖誕文字潛貨之弊,近來綱紀紊亂,倫彝斁喪,常漢之換易父祖,托跡名譜,以爲圖頉軍役之計者,比比有之,而孟浪虛謊,至於僞造林氏譜而極矣。臣伏聞大丘奸民輩,邦出羅州林氏之譜,而換人之父祖,僞人之官爵,多數印出,發賣於林姓之多財産有身役者,廣布國中,敎誘誑惑,把作免役之竗方云。人心世道,誠極寒心,愚氓之急於拔身,被人誑惑,陷此不義,雖極駭痛,而有難一一摘發,至於作俑之奸民,聞已捉囚於嶺營,似當照律嚴處,而當此俗頹之日,決不可以尋常竄配而止。請亟令該營,嚴加究覈,論以當律,以爲懲一勵百之地,國家治亂,係於生民休戚,生民休戚,係於守令賢否?守令賢否,專在銓曹之掄選,方伯之殿最,則其愼擇守宰,嚴明殿最,實爲有國大政,而竊觀我朝除吏之法,異於古制,不問人器之如何。纔局之有無,纔出六品,輒膺百里,是豈人人抱龔黃之才,箇箇做召杜之治而然哉?牧民禦衆,材器自別,而除拜守宰,若是疎忽,是豈爲官擇人之意哉?至若方伯殿最,則考察勤慢,黜陟幽明,法意甚重,而挽近以來,紀律不嚴,名實不孚,若不牽掣於顔情,輒皆拘礙於形勢,州府腴邑勢力有權者,不治之跡,狼藉著現,而揚揚坐衙,自同善治,爲觀察者,莫能下手,每加優褒,只以疲孱冷武,無勢殘蔭,苟充一二中下,作爲彌縫塞責之計,國綱安得不懈弛,民生安得不困瘁乎?言念及此,不覺寒心,目今都政不遠,褒貶在近,其所飭勵,尤不容少緩。請命銓曹,另擇守令於大政之時,亦令諸道道臣,申嚴殿最,毋循前套,以勵守宰,以保民生。答曰,不允。新啓,第一件招徠事,言甚切實,依啓。第二件月課事,昭載館志,此亦修述之一端,令大提學知悉。第三件北道陵寢官員文窠事,第四件武臣各薦初仕事,令吏兵曹,就議大臣,草記稟處,第五件武臣甄復事,亦令兵判,就議大臣稟處,至於朔試射之逐朔設行,不必更立新法,惟在兵判之修擧與否矣。第六件嚴思晩·尹在復等事,令廟堂關飭事,竝依啓。第七件分還之斛分斗分事,邑各異例,實關民隱,依啓。第八件尹行履·金鎔等事,律名過矣,不允。第九件鄕單報營事,令廟堂草記稟處,第十件廚傳事,依啓。第十一件善賑守宰,補賑富民收用事,豈待爾言?依啓。第十二件濬川赴役事,別設本司,雇給軍價,先朝聖意,可以仰認,金石之典,有難闊狹,東城造山事,未必見施。第令廟堂稟處,第十三件西洋學事,爾言極是,依施。令廟堂關飭,第十四件羅林僞譜事,不可以奸民頉役之擧,歇後勘斷,令廟堂嚴飭定罪,第十五件擇守令嚴考績事依啓,爾於渰婀之世,不循俗套,一番詣臺,輒有袖草,前後通計,殆近百啓,無論言之冗緊,事之當否?跡之虛實,其心則出於擧職,極可尙也。須有奬用之擧,可責買骨之效,姑先優批,爾其知悉。
領議政臣金致仁箚曰,伏以,臣聞,人窮必呼天,獸死不擇音,今臣情事,亦類於是,累瀆哀號,未格睿聽,洊逋召旨,冞增死罪,辭意已竭,情地益窮,瞻望雲天,日夕攢手,尙幸俯察肝血之懇,曲加體諒之恩,而因循時月,至今蹲據,夫豈臣始料所及哉?念臣垂死殘喘,旣退復進,包羞忘廉,遲徊不去者,誠以受恩如天,圖酬無地,妄意策厲衰朽,或裨尺寸,而事不從心,病在難醫,下利之久,已過旬望,元氣積敗,百症交侵,向來風兆,乘虛輒見,頭疼臂麻,精神迷瞀,危懼蟄處,殆無生人之事,則臣雖欲復起供劇,誠亦末由,天之所廢,任之而已,目下疾恙之外,宜去之端,不啻一二,筋骸日就枯落,無病亦難陳力,宜去也。神識不堪任重,臨事動致顚錯,宜去也。禮防莫嚴,鍾漏貽譏,宜去也。朝象泮渙,彌綸沒策,宜去也。絲毫蔑補於國家,罪戾徒精於一身,宜去也。至親竝據將相,觀聽莫不駭惑,私心兢懍,視前百倍,又宜去也。有一於此,尙不可一日苟冒,況兼有之乎?若夫自來危臲之情,近日崩迫之私,筵懇箚籲,略已仰暴,庶幾日月之明,照燭無餘,臣何敢每煩陳列,重犯瀆擾之誅乎?噫,上天雖高,無微不遂,聖主臨下,不枉其性,特推畜狗弊蓋之義。且念老牛加鞭之戒,惻然垂愍,毋使至於促其餘景,則臣心榮幸,固無足言,亦豈不有光於聖朝陶甄之化哉?職名虛縻,旣不敢徒事泯伏,病思昏短,又未能悉控悲衷,只以亟賜處分,四字疾聲,仰祝於慈覆之下,惟聖上哀之憐之,臣不勝涕泣顒竢之至。答曰,省箚俱悉卿懇。日昨守使之登筵也。有多少敦迫之晤,仍使往傳,而急於歸覲,似未面造,大抵君臣之間,貴在誠信,予有一分曲副之意,姑將言語文字,如是挽留,則是予不信於卿也。卿若知斷斷無是理,而筵奏箚懇,不嫌支離,卿以不誠待予,今日之擧,予有不信之失乎?卿有不誠之歎乎?以卿明識想有契悟者,卿若覺非,而又不改圖,則到此,予雖躬往逆來,因所不憚,兼欲踐前日未及踐之言,卿無以予言,爲恐動之設辭假說,深念君臣之大防,不至於太隳懷,是不但世道朝著之幸,卿須勿復言私,從速簉朝。仍傳曰,此批答正卿往傳于領議政,何當簉朝,與否?知入。
丁未四月二十七日卯時,上御春塘臺。禮房承旨入侍時,同副承旨洪義榮,記事官金孝建·李相璜·金祖淳,以次進伏訖。上命書傳敎曰,明日眞殿行禮時侍衛,只入直挾輦軍金虎門軍四十名,雲寶劍禁軍扈衛軍磨鍊,竝置之,服色以黑圓領袍爲之。又命書傳敎曰,再明日詣慶熙宮,臨朔祭,以此分付。命退,承史以次退出。
丁未四月二十七日酉時,上御重熙堂。坐直承旨入侍時,左副承旨趙衍德,假注書李德鉉,記事官尹行任·金祖淳,以次進伏訖。上命書臺啓批答訖。上曰,承旨前望單子入之。賤臣承命出,持入進伏訖。上命書傳敎曰,近來承旨望筒,全不照管,已入者不書,當該堂上該房承旨,推考。仍命承旨落點,以李師濂頒布。命書榻敎曰,新除授承旨牌招。上命書傳敎曰,發賣旣畢,今番比甲辰,雖有多寡之別大體,則勤勞頗著,該廳各部官員防給人諸道畢賑狀本回啓時,分等書啓事,分付。又命書傳敎曰,眞殿墻垣修改吉日,以明日推擇當躬視戶禮堂率工人待開門待令。又命書傳敎曰,明日出宮門路,以協陽門爲之命退,承史以次退出。
丁未四月二十七日戌時,上御誠正閣。召對入侍時,參贊官李師濂,侍讀官洪義浩,檢討官金履成,待敎尹行任,假注書李德鉉,記事官李相璜·金祖淳,以次進伏訖。師濂誤伏於大臣坐處。上笑曰,此大臣之坐也。以承旨而行大臣之事人將謂何如?此而論啓金鎔乎?師濂惶愧不知所出,義浩目師濂指其右師濂退伏。上命進講,履成等,以次讀奏名臣錄訖。上命陳文義,履成曰,雖以此陳康伯之言,觀之兆象,已見當先其備,古人見幾之明慮事之深,蓋如此矣。臣謂近日騷屑,卽兆象也。陰雨之備,豈可忽乎?夫人心至靈,而無故自動,一日之內,亘數百里波蕩,則此可見禍機潛伏,兆象先見,頃日次對,聖敎及此,而諸臣無一言仰奏,臣實慨之,夫以此等之說,驚動聖心,實爲惶悚,而臣愚死罪,竊以爲一時驚動,還是永安之道,姑安聖心,却非長慮之計,是以脫有不幸,四字今作時諱,而臣則不敢不言,顧今財粟殫亡,不能支數年之用,武備疎忽,無以應一朝之變,雖幸壃場粗安,國家無事,而脫有不幸,土崩瓦解,勢所必至,殿下何所恃而不思預備之策乎?古人云,安不忘危,治不忘亂,雖安且治,而猶不忘危亂。況今亂賊接跡,根底自在,則殿下其以謂安且治乎?殿下若以爲預講軍旅,適足以增其騷擾,而非所以鎭安人心,則此有不然者,無論壃場內外,果有不虞之變,則殿下其將以鎭安二字而禦之乎?蓋此等措置之法,亦似心上工夫,勿忘勿助者然,磨以歲月,漸就彀率,使軍兵得以蘇殘祛瘼,咸有親上死長之心,則必無騷擾之弊,而皆爲可用之兵矣。惟昇平无事之時,計慮先定,然後倉卒應變之際,條緖不亂,此固有國之急務,而何待兆象之著見乎?雖以鎭安騷屑之道言之,彼驚惑奔竄者,无他,蠢蠢愚氓,亦知其朝家措置,無一可恃,故有變則自分必死,而各自圖生,誠可悲而無罪也。如使措置得宜,內而禁衛,外而兵閫,咸得其人,上而紀律嚴明,下而器械精銳,則設或邊燧告警,鼓鼙日聞,民情莫不以國家爲依歸之所,而自無洶懼之心,臣竊以爲陰雨之備,卽所以鎭安人心之道也。伏願殿下裁察焉。上曰,言甚切至,而試觀今日貌樣,其於無着手處奈何?閣臣亦陳文義,可也。行任曰,上下番,已盡達矣。上曰,參贊官亦陳文義,可也。師濂曰,上下番,已盡達,臣無可達之辭矣。上命傳諭,重臣入侍。賤臣承命出,與吏曹判書尹蓍東偕入進伏。上曰,領相云何?蓍東曰,書啓持來,而入侍有命,未及正書矣。上命入草本,使師濂讀奏訖。蓍東曰,領相以爲,今若抗顔,復入脩門,則不可廁於人類,若欲胥命,則是亦進身之階故,縮伏私次,變動無路云矣。上命書傳敎曰,予待以元老,惜其不念鞠躬之義也。彼而不示好惡,此而不伸廉防,一則敬禮,二則敬禮,朝因箚批,先示躬迎之意,半日中,宗伯冢宰,次第委遣,而竝與胥命之擧,謂有進身之階梯,不得如意附奏於復命之時,今則雖欲踐言往迎,獨不念國體事面乎?坐邀之嫌,予實爲大臣慨然,如是也,則今日之國事,與誰籌度,一日二日,稅泊無期,大欠體國之義,難以元老曲恕,領議政金致仁免相。命退,諸臣以次退出。
上在昌德宮。停常參·經筵。
沈豐之啓曰,明日動駕,再明日景慕宮夏享大祭齋戒相値,視事頉稟之意,敢啓。傳曰,知道。
趙衍德啓曰,合辭方張之時,兩司無詣臺之員,事甚未安。除在外·疏批未下受由外,未肅拜呈告人員,竝卽牌招,何如?傳曰,允。
以獻納權裕牌不進罷職傳旨,傳于趙衍德曰,只推。
傳于沈豐之曰,右副承旨入侍。
傳于徐鼎修曰,明日出宮門路,以協陽門爲之。
今此慶熙宮擧動敎是時,以李喆模爲守宮假承旨。
傳于徐鼎修曰,再明日出還宮,當由敦義門,以此分付。
傳于徐鼎修曰,卿宰侍從堂上堂下罷散人,竝敍用。
以藝文館守宮史官望筒,傳于徐鼎修曰,以兼史爲之。
以別雲望筒,傳于徐鼎修曰,再明日,旣有入直之命,只以別雲劍望筒擬入事,分付,而承旨誤傳,當該承旨從重推考。
承旨前望單子入之。徐鼎修·柳誼落點。
李亨元啓曰,左副承旨柳誼,同副承旨李鼎運,纔已須資,出去矣。竝卽牌招,以爲推移入直之地,何如?傳曰,聞其事實,竝許遞,前望單子入之,待下批牌招察任。
傳于沈豐之曰,不在多誥,想悉予意,今則國體尊而事面正,繼此,更有何辭可引?遣知申,傳此虛竚之意,卿須卽起造朝事,傳諭于領議政,仍傳命召。
沈豐之啓曰,臣敬奉聖旨,馳往傳諭于西部盤松坊茵匠里契議政府領議政金致仁所住處,則以爲,臣罪在罔赦,恩出曲貸,免相薄譴,非罰伊榮,仰戴洪私,俯切感祝,祗是屢承震剝之敎,罔變咫尺之守,揆以邦憲,誅戮猶輕,逬出席藁,惟俟鈇鉞。千萬不自意,纔經一宿,還收前夜傳敎,特遣知申,諭之以虛竚,勉之以卽起,臣惝怳惶駴,罔知攸措,顧臣積罪,非比尋常負犯,當初所被,尙屬太寬,況可竝此而旋寢乎?以國體則常法未可謂已行也,以私義則情地未可謂粗伸也。若此而其敢曰已經薄勘而晏然冒進,自喪匹婦之微諒,重招一世之譏議哉?宣召之下,轉動無路,虛辱恩命,罪上添罪,惟有遄伏嚴誅,庶可少勵臣分。伏地隕越,瞻天顒祝,莫重命召,非郭外陋次,所可辱留,玆令錄事還納,臣尤惶恐云矣,敢啓。傳曰,知道。誠意未孚,不但自顧顔騂,踐言二字,前批已及之,予不肯爲食言之人,且以敬禮之意言之,一番此擧,豈或持疑?予當躬臨迎來大臣所住之地,距慶熙宮不遠,大臣迎來後,仍詣慶熙宮經宿,隨駕軍兵,侍衛軍兵,皆以明日隨駕人磨鍊事,卽爲分付。
沈豐之啓曰,卽者議政府錄事來言,領議政金致仁,以爲莫重命召,不敢辱留於郭外陋次,謹此還納云,何以爲之?敢稟。傳曰,旣有躬迎之命,先令史官傳授。
行都承旨沈豐之,右承旨徐鼎修,右副承旨趙衍德啓曰,卽伏見領議政金致仁書啓批旨下者,有躬臨迎來之敎,臣等相顧愕眙,繼以憂悶之至,元輔去就,關係旣重,以殿下敬禮必致之意,雖有此非常之敎,臣等之所憂者,聖躬之勞動也。所懼者,國體之損傷也。臣等忝居近密,誠不勝萬萬焦迫,玆以相率疾籲,敢效繳還之忱。伏願聖上,穆然深思,亟寢成命焉,惶恐敢啓。傳曰,卽爲頒布。
沈豐之啓曰,諸承旨有稟達事,來詣閤外請對矣。傳曰,退去卽爲頒布。
沈豐之啓曰,諸承旨雖伏承退去之命,萬萬罔措,更爲求對矣。傳曰,卽爲退去,斯速頒布。
沈豐之啓曰,諸承旨冒萬死,更爲求對矣。傳曰,退去。
沈豐之啓曰,諸玉堂有稟達事,來詣閤外請對矣。傳曰,退去。
傳于沈豐之曰,大臣雖云方欲來詣闕下云,而姑未造朝,則王言不可不信,卿等之如是阻搪,萬萬駭然矣,卽爲頒布。
沈豐之啓曰,領議政金致仁冒萬死來詣閤外請對矣。傳曰,入侍,求對諸臣,同爲入侍。
傳于沈豐之曰,大臣今旣登筵,動駕傳敎置之。
趙衍德,以義禁府言啓曰,明日擧動時,各差備都事,當爲備員,出使都事李東榮。令該曹口傳相換,以爲分排之地,何如?傳曰,允。
吏曹口傳政事,禁府都事李東榮,訓鍊主簿李運春相換。
李亨元,以訓鍊都監言啓曰,今四月二十九日慶熙宮擧動時,番當次興化門元內入兩處入直軍二百名,將官率領,挾輦侍衛北一營馬兵五十名,西營步軍五十名,新營標下軍四十名,各其將官率領赴陣,解嚴後,竝仍爲入直,巡邏等節,依例擧行,而依定式,崇義門則永肅門入直局出身二十二人除出,局別將率領入直,集賢門軍三十名內折半入直,還宮後,依前準數入直,而竝待標信擧行之意,敢啓。傳曰,知道。局出身入直除之,可也。
李亨元,以兵曹言啓曰,在前親臨墓所時,內吹給馬取稟草記,連有置之之命矣。今番則何以爲之乎?敢稟。傳曰,勿給馬。明日隨駕外,休軍一牌前導事,分付,可也。
李亨元,以兵曹言啓曰,今四月二十九日,大駕詣慶熙宮經宿時,內外入直巡邏等事,依時御所例擧行,而扈衛軍官忠翊衛·忠壯衛等,依前例,勿爲入直事,分付,何如?傳曰,允。
大司諫洪明浩,執義李思祚,校理李羽晉,副校理金履翼·洪義浩,正言崔烜·宋民載,修撰洪樂貞·宋翼孝,副修撰金履成·趙鎭宅啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。以下一行刀削答三司曰,不允。以下半行刀削
大司諫洪明浩,執義李思祚,正言崔烜·宋民載,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女,待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥籍之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答兩司曰,不允。
執義李思祚,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪韓采,亟令王府,更加嚴鞫,期於得情,夬施常律。請醫官朴春源刊名內醫之典。請別軍職田文顯,亟命汰去。答府曰,不允。九件事,斯速停啓,更勿煩請。
正言宋民載,請大靜縣爲奴罪人金壽賢,更令王府,設鞫嚴問,依律處斷,諸爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶〈島〉安置罪人朴宗集,亟令王府,拿鞫得情,施以當律。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪入趙時偉,亟令王府,設鞫嚴問,期於得情。請島配罪人韓采,更加嚴鞫,期於得情,夬施當律。答院曰,不允。
大司憲黃昇源疏曰,伏以,臣忝叨見職,今爲再遭矣。除旨之下,不勝驚惶恧蹙,前後召命,冒犯違逋,而聖度天大,譴罪不加,臣於是,益增隕越,靡所容措,念臣至愚極陋,百無一藝,偏蒙我殿下天地陶甄之仁,內外揚歷,罔非踰分,而至於昨春亞卿晉秩之寵,實非夢寐所敢期也。臣尙今早夜憂懼,若隕淵谷,而迺者風憲之長,地望淸峻,責任要重,匪比貳卿例帶之銜也。雖使臣磨礪朽鈍,圖效職思,決知其萬無稱塞之望,而苟然叨冒,則其爲玷名器而羞搢紳,當如何哉?且臣之自來情勢,於臺端一步,便作鐵限,非但通朝之所共悉。伏惟聖明,亦已俯燭也。頃年重臣權噵·鄭昌聖之拜臺職也。以自來情勢,陳章乞免,皆蒙體諒之恩,而臣之情勢,視兩臣尤有別焉,則何敢徒以煩瀆爲懼,而不一陳暴於紸纊之下哉?伏乞聖慈,俯垂諒察,特令鐫改臣新授職名,以安賤分焉。臣旣不以憲職自居,而愚衷所激,不容泯默,玆敢附陳焉。噫嘻,痛矣。往者凶逆之變,尙忍言哉?將相糾結,凶圖逆節,狼藉醞釀,此固往牒所未有之極變也。宗社之危,迫在呼吸,而何幸皇穹默佑?慈敎誕宣,罪人斯得,天誅甫訖。第其以下十一行半刀削逆喆之從前稔惡,固難逭於三尺之誅,而逆宇之負犯,專出於席其父勢也。惟其陰懷異圖,顯懟王室,以復賊密毗姻好,與二字刀削暗通聲氣,情節畢輸,鐵案昭在,而乃以其父院相之勞,至貸其子市肆之律,驅出獄門,送置島棘,此自有鞫獄以來所未見之事也。如明謙之凶賊,而不許收孥,以謙之惡逆,而只施應坐,賊寧則謂其賤孽而不誅,妖愷則謂其人微而勿問,俱是失刑之大者,而惟彼時偉之護法,翰賊指揮馨疏,陰凶情跡,彰露無餘,若其甘作逆宇之嚆矢,冒據戚黨,睥睨帥符,乃於宗邦同慶之日,敢懷不悅之意,肆發無忌之說,又當栗阡卜吉之際,暗助沮戲之計者,究其心腸,路人皆知,而猶且謂非常性,而傅之生議,則此所謂天網太恢,呑舟是漏者耶?嗚呼。丙丁以來,亂逆層生,幾乎無歲無之,宗國之保有今日,特天耳。殿下每當治逆之時,聖仁太曠,王法多屈,以下一行刀削而窮天地亘萬古所無之劇賊,尙靳适·雲已施之律,倫彝斁絶,禍亂潛滋,至于昨冬逢變,而尤驗轂下之憂畏無窮極也。間者民間,訛言一播,有若蜀中之無故胥驚者,此何故也?近而江村之奔波,遠而鄕里之繹騷,已足怪駭,而縣邑之中,命吏,有招呼之擧,象魏之下,愚氓效奔告之誠,此非尋常虛驚之比也。年前嶠南流言,不過一時自起自滅,而曾未幾時,瑮·福諸賊,稱兵眞贓,綻露於嶺右,則安知無凶醜餘孽,暗地譸張,伏莽之憂,近在目前耶?今當大懲討之會,正宜君臣同寅,夙夜毖患,思所以赫然克斷,明正處分,大定國是,高揭王綱,而以殿下聖智之勇,尙復因循姑息,不能斷以大義,則是豈光恢我先大王遺大投艱之基業也哉?嗚呼。流光迅逝,文禧廟祥期奄迫,八域含生,至慟至冤,其無洩復之日耶?猗我東朝殿下,諺敎渙降,中外之疑惑滋甚,大小之憤恨愈切,搢紳緘骨之疏,館學叫閽之章,草野裹足之言,不知爲幾遭,而殿下一例摧折,不少假借,此今日臣民所以抑塞隕墜,日夜腐心痛骨者也。逆醫凶媼之一番究覈,國體之所不容已,而伏況慈敎,惻怛丁寧,禍故之根因,自有盤覈之路。且況擧國大同之論,愈往愈沸,則其將依前玩愒時月,忍度此慘痛哀冤之日,而不一問耶?瞻彼南郊,日月載屆。伏惟聖心,冤酷痛傷,益復如新,臣何敢以不忍言之言?仰慼我聖心,而群下所以對揚慈旨,少洩輿憤,唯此時爲急也。沐浴之義,實由秉彝之天,而回念昨年此時,斷斷血衷,有倍常時,敢掇國人之論,抆血飮涕而陳之。伏乞聖明,廓揮乾斷,亟允三司之請,俾典刑得正,而倫彝快明焉。臣無任屛營祈懇之至。答曰,省疏具悉。勿煩,卿其勿辭行公。
校理李羽晉,副校理金履翼·洪義浩,副修撰趙鎭宅等箚曰,伏以,臣等卽伏聞傳敎之下政院者,有領議政金致仁家駕臨之命,臣等相顧惶惑,誠不知殿下何爲而有此萬萬過中之敎耶?噫。元輔勉出,雖係不輕,勉出之方,亦有其道,史官宣諭而不膺命,則繼以承宣,承宣申勉而不知變,則復遣卿宰,責之以臣分,勖之以世道,則以元輔體國之心,豈終無趨膺之理,而乃有此非常之敎,擧措蒼黃,聽聞驚惑,臣等竊爲殿下惜此擧也。玆陳短箚,冒控愚忱。伏願聖明,穆然深思,亟寢成命焉。答曰,省箚具悉。何時下敎?將至晩暮,政院之擧行,極爲駭然,爾等,又何爲效顰乎?
丁未四月二十八日卯時,上詣璿源殿。展拜入侍時,行都承旨沈豐之,左承旨李亨元,右承旨徐鼎修,左副承旨柳誼,右副承旨趙衍德,同副承旨李鼎運,記事官金孝建,假注書李德鉉,記事官李相璜·金祖淳,檢校直提學李秉模,檢校直閣金憙,檢校待敎李崑秀,待敎尹行任,以次侍立訖。上具翼善冠·黲袍,乘輿出協陽門,由萬安門,入詣璿源殿展拜,陞詣廟內奉審訖,還御小次。鼎運曰,大司憲黃昇源疏批已下,一體牌招,何如?上曰,依爲之。出擧條上命戶曹堂郞,率役軍入來,改築墻垣頹圮處役處,以間數計之,則可爲四間許,上謂具膺曰,當費了幾日而完役乎?膺對曰,似費數三日矣。上曰,催促役軍,斯速畢役,可也。上曰,計士敢以官員自處擧行,極爲慢忽,彼計士,令一隷,押送政院懸罰,可也。仍御幄次,躬審經始,日纔過午,役事告畢,上還出萬安門,由協陽門還內,諸臣以次退出。
丁未四月二十八日未時,上御重熙堂。右副承旨入侍時,右副承旨趙衍德,假注書李德鉉,記事官尹行任·金祖淳,原任直閣徐龍輔,檢校待敎李崑秀,以次進伏訖。上曰,大司憲黃昇源牌招。出榻敎命書傳敎曰,再明日還宮時,歷臨墓所,以此分付。又命書傳敎曰,昨聞正卿回奏之言,國體不可不念,事面不可不存,不得不有昨夜處分,政稟之經宿不下,亦出不得已之擧,一則曲念,二則曲念,以今國事,元輔重任,豈或一日瘝曠?動駕有命,亦必參班,反汗之擧,何竢終日?領相勉副,下敎還收。又命書傳敎曰,明日擧動時隨駕,依近例,以二品以上磨鍊,百官只於陪祭時參班。又命書傳敎曰,再明日墓所擧動時,隨駕東西班,以六曹堂郞磨鍊,侍衛寶劍別雲劍外,入直爲之,副駕轎儀仗雲劍留陣,竝置之,軍兵以慶熙宮入直內外各營馬步軍,訓將率領,禁軍兩闕入直人隨駕,餘皆置之事,分付。命退,承史以次退出。
丁未四月二十八日戌時,上御熙政堂。大臣請對諸臣入侍時,行都承旨沈豐之,右承旨徐鼎修,右副承旨趙衍德,假注書李德鉉,記事官李相璜·金祖淳,領議政金致仁,檢校待敎李崑秀,校理李羽晉,副校理金履翼·洪義浩,副修撰趙鎭宅,以次進伏訖。致仁進前曰,此是臣萬死難儥之罪,惟願速死矣。上曰,卿之所當處地,何如?今異於古,雖使予,當卿之處義,亦難矣。雖欲爲卿,一伸廉偶,大臣豈有一伸也?致仁曰,五內崩隕,至今靡定,不敢多費言語,以煩聖聽矣。上曰,卿試觀國勢,此豈卿如此之時乎?以承旨之阻搪,雖不能如意,初意則必欲動駕,爲卿出一節拍矣。羽晉·履翼·義浩·鎭宅等奏曰,臣等俄已陳箚,而切有耿耿餘蘊,復此仰達矣。人主之一動一令,所關甚重,至如大臣勉出,豈無其道,而乃有俄者非常之敎,群下之震惶,聽聞之驚惑,當如何哉?何幸大臣造朝?成命旋寢,而臣等因此,抑有所仰勉者,不止如今日事而已,凡於言動政令之際,益軫愼重之道,毋貽輕遽之悔,是臣等區區之望也。上曰,整衣戒駕,旣因承宣之阻擋,際又大臣來對,原傳敎,今旣還寢,不必更有云云矣。出擧條上謂致仁曰,明日動駕,卿當參班,今姑退去,安意休息?命退,諸臣以次退出。
上在慶熙宮。停常參·經筵。
上請慶熙宮後,奎章閣·政院·玉堂·藥房·朝廷·二品以上·六曹堂上兩司長官口傳問安答曰,知道。
王大妃殿·惠慶宮,遣承旨問安。答曰,知道。
李亨元啓曰,明日大駕詣慶熙宮後,王大妃殿,惠慶宮問安。何承旨進去乎?敢稟。傳曰,左承旨進去。
沈豐之啓曰,明日大駕詣孝昌基,入齋室後,王大妃殿,惠慶宮問安。何承旨進去乎?敢稟。傳曰,同副承旨進去。
司僕寺內乘來言,捲窓取稟。傳曰,捲三窓。
傳于沈豐之曰,右副承旨入侍。
傳于李亨元曰,一提學入侍。
傳于李亨元曰,侍衛軍兵雨具。
承旨前望單子入之。朴天行·曺允大落點。
承旨前望單子入之。徐有成落點。
以承旨房望,傳于沈豐之曰,仍。
傳于李亨元曰,大臣吏兵判有司堂上來待。
沈豐之啓曰,領議政金致仁,左議政李在協,右議政兪彦鎬,吏曹判書尹蓍東,兵曹判書金履素,有司堂上徐有隣·李在簡·李秉模,依下敎來待矣。傳于李亨元曰,入侍。
傳于李亨元曰,守禦使入侍。
李亨元,以兵曹言啓曰,來五月初一日墓所動駕時別雲劍預差李在學,時無職名,依例口傳付軍職,何如?傳曰,允。
兵曹口傳政事,副司直單尹坊·李崇祜·朴祐源·李度默·李在學·吳大益·朴天衡·柳誼·閔台爀·李鼎運·李師濂·洪義榮·金履禧,副司果沈樂洙·洪樂恒·李百亨·鄭益祚·吳鵬南·柳匡天·尹行履·金孝眞·徐有鍊·張至冕·金鎔·閔師宣·徐邁修·宋祥濂·鄭來百,以上單付。
傳于李亨元曰,政官牌招開政。
兵曹口傳政事,南熙爲宣傳官。
吏批,判書尹蓍東進,參判李秉模進,參議李集斗差祭,承旨曺允大進,鄭益祚爲司諫,沈煥之爲副應敎,李洪載爲校理,李爲刑曹判書,姜趾煥爲戶曹參議,洪大默爲司宰主簿,朴宗岳爲梁山郡守,鄭東杓爲比安縣監。
兵批,判書金履素進,參判金魯淳侍衛進,參議未差,參知李夔守宮直,承旨李亨元進,李度默爲副摠管,鄭翊夏爲同知,李榮逵爲加德僉使,李仁哲爲豆毛浦萬戶,趙英身爲景福將,呂從周爲赫梁僉使,以柒谷府使望筒,傳于李亨元曰,武臣堂下之積滯可悶,時仕中,時曾經正·副人擬入。
以兵曹參議望筒,傳于曺允大曰,前參議仍任。
吏批,鄭學畊爲柒谷府使,兵曹參議柳誼仍任事,承傳。
朴聖泰爲司僕正,李太源爲顯陵令,李義綱爲洪州牧使。
傳于李亨元曰,未下直守令,皆令明日辭朝。
兵曹,柳鎭恒爲守禦中軍。
沈豐之啓曰,陞補,限內不爲設行,大司成直捧禁推傳旨事,曾有定式矣。大司成金熹今朔陞補,不爲設行,依定式,禁推傳旨捧入之意,敢啓。傳曰,今番事勢以然,分揀。
沈豐之,以司饔院官員,以都提調意啓曰,今三月二十二日,本院草記批旨內,今日雖以本色封進云,而旣有成命,豈或銷刻?依前下敎,代封京獵山雉,則儲留者,只於慈殿宮日供,各封一首,待來月晦,殿宮亦爲代捧事,命下矣。自明日爲始,王大妃殿,惠慶宮,日下生雉,以活鷄,全數代封之意,敢啓。傳曰,知道。
李亨元,以禁衛營言啓曰,依下敎,明日孝昌墓擧動時,設布帳次,軍十五名出送,將校率領,使之排設,仍爲守直之意,敢啓。傳曰,知道。
丁未四月二十九日辰時,上詣慶熙宮。擧動入侍時,行都承旨沈豐之,左承旨李亨元,右承旨徐鼎修,右副承旨趙衍德,記事官金孝建,假注書李德鉉,記事官李相璜·金祖淳,閣臣徐龍輔·尹行任,以次侍立訖。上具翼善冠·白袍·烏犀帶·白皮靴,乘輿出協陽門至降輦所,左通禮啓請降輿乘輦。上降輿乘輦命新除授承旨牌招察任,由敦化門出,詣慶熙宮,自興化門至降輦所,左通禮啓請降輦乘輿。上降輦乘輿,命卿宰侍從堂上·堂下敍用人,竝令該曹口傳付軍職,又命動駕相値,明日朝廷問安。勿爲之,至降輿所,左通禮啓請降輿。上降輿入內,奠酌禮時至,左通禮進當齋殿前,啓請行禮,上改着衰服,盥洗以出,贊禮導上入就位坐,贊禮啓請哭,上哭,贊禮啓請止哭,上止哭,贊禮導上,入詣靈座前,北向立,贊禮啓請坐,亨元奉香盒,衍德奉香爐跪進,贊禮啓請三上香,上三上香,衍德奠爐于案,鼎修奉爵跪進,贊禮啓請奉爵奠酌,上執酌奠酌,□□□□□鼎修奠于靈座前,贊禮啓請興少退坐,上興少退坐,大祝進靈座之右,東向跪,讀祝文訖。贊禮啓請興,上興,贊禮導上還復位坐,贊禮啓請哭,上哭,贊禮啓請止哭,上止哭,大祝納神主如儀訖。贊禮啓請還齋殿。上命退,諸臣以次退出。
上在昌德宮。停常參·經筵。
上詣文禧廟。行祭罷後,奎章閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。詣孝昌墓,入齋室後,奎章閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。親祭罷後,奎章閣·政院·玉堂·藥房·朝廷·二品以上·六曹堂上·兩司長官單子問安。答曰,知道。還宮後,奎章閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。
傳于徐鼎修曰,守宮承旨,馳詣景慕宮,奉審摘奸以來。
沈豐之啓曰,明日常參·經筵,取稟。傳曰,停。
趙衍德啓曰,來初三日,朝參日次矣,敢稟。傳曰,停。
傳于徐鼎修曰,禮房承旨入侍。
傳于曺允大曰,班次圖式·軍行班次,自有成式,且有圖式,載於五禮儀續編,而近來紀律懈弛,春行時申飭之後,又復紊亂,不可無別般嚴飭,交龍旗前有駕前別抄,後有大旗幟,而其間闌入雜遝,寧有如許紀綱?此後自駕前別抄頭局,至招搖旗尾局,若有如前混入之弊,則駕前牌頭交龍旗次知郞官·宣傳官及招搖旗次知宣傳官,竝以縱人闌入律論。此蓋堂上堂下侍衛,每多混入之致,甚至今日,武兼亦然,前行進去兵曹堂郞及不飭駕前之御將,亦難免其責,以此傳敎,添錄各條笏記及班次圖交龍旗次知郞官與宣傳官同着軍服,旣有定式,今番亦果依此爲之乎?令兵判査實嚴飭。
傳于趙衍德曰,今日動駕時擊錚人,豈必踰日?且値齋日,除刑推,捧草供以入事,分付。
以南部幼學鄭東徽上言,傳于曺允大曰,誠如所訴,中官手本,未可取信,一邊之言,亦不可偏聽,卽令地方官詳査報來後狀聞事,此上言,竝以出給畿伯處。
傳于曺允大曰,今日上言二十九張,一倂啓下,皆令限內回啓。
以全羅監司狀啓,羅州等邑時氣方痛,死亡數爻不錄事,傳于徐鼎修曰,厲氣一向熾盛云,言念民憂,豈勝渴悶?去月十八九念二三之雨,兩湖所得,至於此多,昨日之雨,亦果均霑,而雨後頗有蘇滌之望乎?另加訪探,隨卽狀聞事,令廟堂嚴飭行會,湖西果無此患乎?一體關問草記。
全羅監司狀啓,三月令藥材進上物種中馬藺花及玄胡索,限內不得封進,惶恐待罪事,傳于沈豐之曰,勿待罪事,回諭。
沈豐之,以奎章閣守宮檢校提學意啓曰,夜間閣內諸處,無事之意,敢啓。傳曰,知道。
李亨元,以兵曹言啓曰,依下敎,隨駕禁軍·駕後禁軍及壯勇衛·武藝別監·內吹兼內吹標下軍兵等處,蜜水解渴之意,敢啓。傳曰,知道。
李亨元,以訓鍊都監言啓曰,依下敎,隨駕將校·軍兵等解渴之意,敢啓。傳曰,知道。
李亨元,以禁衛營言啓曰,依下敎,隨駕本營槍劍軍·兼內吹及赴陣將校等處,蜜水解渴之意,敢啓。傳曰,知道。
李亨元,以御營廳言啓曰,依下敎,駕前別抄兼內吹及赴陣將校·軍兵等處,蜜水解渴之意,敢啓。傳曰,知道。
李亨元,以守禦廳言啓曰,依傳敎,本廳招搖旗差備將校·奉持軍及隨率軍兵等處,解渴之意,敢啓。傳曰,知道。
李亨元,以摠戎廳言啓曰,依下敎,本廳招搖旗差備將校·軍兵等處,密水解渴之意,敢啓。傳曰,知道。
文禧廟朔祭親行敎是時,亞獻官左議政李在協,終獻官右議政兪彦鎬,贊禮禮曹判書徐有隣,典祀官奉常正金復元,執禮副司果李庚運,執尊副校理金履翼,大祝原任待敎李崑秀,祝史副修撰趙鎭宅,齋郞副校理洪義浩,盥洗位兵曹佐郞申曮,爵洗位禮曹佐郞朴瑞源,亞終獻官盥洗位禮曹正郞柳,贊者引儀任藗·崔慶鎭,謁者兼引儀李持淳·尹夔欽,贊引兼引儀鄭桓,假引儀金在儉,祭監監察李重·金載恒。
孝昌墓親祭敎是時,亞獻官左議政李在協,終獻官右議政兪彦鎬,贊禮禮曹判書徐有隣,典祀官奉常正金復元,墓司守衛李厚燾,執禮校理李羽晉,執尊副修撰金履成,大祝待敎尹行任,祝史修撰宋翼孝,齋郞修撰洪樂貞,贊者引儀任藗·崔慶鎭,謁者兼引儀鄭桓·李持淳,贊引假引儀趙翰逵·李孝建,祭監監察柳光澺·黃仁煦。
丁未五月初一日辰時,上詣孝昌墓。擧動入侍時,行都承旨沈豐之,左承旨李亨元,右承旨徐鼎修,左副承旨趙衍德,右副承旨徐有成,同副承旨曺允大,記事官金孝建,假注書李德鉉,記事官李相璜·金祖淳,閣臣徐龍輔·尹行任,以次侍立訖。上具戎服,乘輿以出,至降輿所,左通禮啓請降輿乘馬,上降輿乘馬,自興化門,由敦義門出詣孝昌墓。命宣傳官李永喆汰去分揀。亨元曰,今日動駕時,交龍旗奉持馬,不善把立,致有不實之患,事極駭然。當該次知宣傳官及兵曹摠府郞廳,所當重勘,而本院請推之外,無他可施之罰,何以爲之乎?上曰,拿處,可也。出擧條上曰,行祭後,朝廷問安勿爲之。駕至墓所作門外,左通禮啓請下馬乘輿,上下馬乘輿。左右通禮前導入大次,行祭時至,左通禮詣大次前,啓請外辦。上具衰服,出詣丁字閣,行禮如儀儀註見上訖。豐之曰,莫重親祭,香盒不盛香,事極驚駭。守僕,令攸司科治,當該官司,所當重勘,而本院請推之外,無他可施之罰,何以爲之乎?上曰,推考,可也。出擧條仍哭臨墓所,次詣宜嬪墓哭臨,還大次。還宮時至,左通禮啓請外辦,上改具戎服,乘輿出至降輿所,左通禮啓請降輿乘馬。上降輿乘馬。命書傳敎曰,自墓所洞口,至敦義門捧上言。上曰,守禦使金鍾秀,仍佩往來。自敦義門,由敦化門,至降馬所,左通禮啓請降馬乘輿,上降馬乘輿,由協陽門還內,諸臣以次退出。
丁未五月初一日未時,上御重熙堂。禮房承旨入侍時,右承旨徐鼎修,假注書李德鉉,記事官尹行任·金祖淳,以次進伏訖。上命書傳敎曰,綾原大君直孫,在蔭仕者,只此人,其兄之無故作散,尙未甄用,守衛官李厚生,旣有陞敍之命,六品職待窠調用,原傳旨中,此人則以陞六改付標,當初汰去,不過微眚,聞是守墓官之女壻云,此窠仍任事,分付。命書榻敎曰,抄啓文臣親試,以初三日爲之。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,奎章閣·政院·玉堂·藥房翌日口傳問安。答曰,知道。朝廷·二品以上·六曹堂上·兩司長官單子問安。答曰,知道。
藥房提調臣徐有隣,副提調臣沈豐之啓曰,節序流邁,午月載屆,駕臨廟墓,親行朔奠。伏惟聖懷,益復難抑,移次經宿,向晩回鑾,伏未審夜間,聖體,若何?今日臣等,率諸御醫,趁早入診,詳察聖候爲宜,王大妃殿氣候,何如,惠慶宮氣候,何如,臣等不任區區伏慮,敢來問安,竝此,仰稟。答曰,知道。
徐鼎修啓曰,明日再明日國忌齋戒正日相値,視事頉稟之意,敢啓。傳曰,知道。
沈豐之啓曰,抄啓文臣親試,以初三日爲之事,命下矣。處所,以何處爲之乎?敢稟。傳曰,日熱如此,依定式,處暑間在家製進。
傳于沈豐之曰,禮房承旨入侍。
以守直內官李長培手本,慶熙宮雨漏處修改事,傳于朴天衡曰,依定式卽爲修補。
傳于徐鼎修曰,次對,進定於今日。
傳于徐鼎修曰,大臣·備局堂上引見。
徐鼎修啓曰,今日次對,兩司當爲進參在外外·呈辭未肅拜人員,竝牌招,何如?傳曰,允。
以司諫鄭益祚,獻納權裕牌不進罷職傳旨,傳于徐鼎修曰,只推。
承旨前望單子入之。洪文泳·朴天衡落點。
刑曹判書前望單子入之。鄭昌順落點。
徐鼎修啓曰,卽者刑曹郞廳來言,昨日動駕時,擊錚人等原情勿施草記還下後,卽爲捧草供以入事命下,而判書鄭昌順未肅拜,次堂例不得擧行云。判書鄭昌順,更卽牌招,以爲擧行之地,何如?傳曰,令次堂擧行。
徐鼎修啓曰,摠戎使金持默,時無職名,令該曹口傳付軍職,何如?傳曰,允。
兵曹口傳政事,副司直金持默。
捕將前望單子入之,左邊捕盜大將趙圭鎭,右邊捕盜大將李漢昌落點。
以禁衛大將望筒,傳于徐鼎修曰,置之。
工曹判書前望單子入之。具允鈺落點。
兵曹口傳政事,副司直金鍾秀。
兵曹口傳政事,以柳鎭恒爲禁軍別將。
朴天衡啓曰,新除授禁軍別將柳鎭恒,方在罷散中,何以爲之?敢稟。傳曰,敍用。
八行刀割
以律學敎授望筒,傳于沈豐之曰,旣已蒙放,前敎授分揀,此望筒勿施。
傳于洪文泳曰,時囚,以草供捧入。
以忠淸監司禁衛軍點送營將代行事,令廟堂,稟處事狀啓,傳于洪文泳曰,依狀請施行。
以玉堂金履翼等聯名上疏,傳于洪文泳曰,玉堂聯箚,事體何如,則一二亞將前望點下,旣非過擧也,則如是煩瀆?不但駭怪,至於臺臣問備,出於尊臺體之意,則今此反汗之請,可謂太異常。今日朝象,日就杌,所謂主威,益至凌夷,而猶不料機關若是之無難也。若此則小大刑政,徒仰夫夫之意旨,不得誰何乎?下番之生疎,姑無論,上番餘氣,顯有更張之漸,令人心寒,不然,以今承望之俗,寧或有懷必陳乎?卽此反隅之端,不一而足,係是言疏,雖以優容之意,方欲賜批,未知本意之如何。此後事關臺啓,無論有罪無罪,亟停勿煩四字,臺臣推考一款,自上將不得發口當否,爲先問于上番玉堂以啓。
洪文泳啓曰,玉堂聯箚,事體何如,則一二亞將前望點下,旣非過擧也,則如是煩瀆,不但駭怪,至於臺臣問備,出於尊臺體之意,則今此反汗之請,可謂太異常。今日朝象,日就杌,所謂主威,益至凌夷,而猶不料機關若是之無難也。若此則小大刑政,徒仰大夫之意旨,不得誰何乎?下番之生疎,姑無論,上番餘氣,顯有更張之漸,令人骨靑,不然,以今承望之俗,寧或有懷必陳乎?卽此反隅之端,不一而足,係是言疏,雖以優容之意,方欲賜批,未知本意之如何。此後事關臺啓,無論有罪無罪,亟停勿煩四字,臺臣推考一款,自上將不得發口當否,爲先問于上番玉堂以啓事,命下矣。問于副校理金履翼處,則以爲臣全沒知識,罔念嚴畏,不知事體之輕重·臣分之猥越。至於亟停之批問備之敎,亦敢爲反汗之請,自不覺犯分之歸,而今於嚴敎之下,無辭仰達。尤是臣罪上添罪之端,伏地震懍,只願速被誅戮云矣,敢啓。傳曰,知道。今日擧措,不可尋常看過,意謂悔禍,一事二事跳踉之兆眹不佳,豈足云云於此人,而顧其職則論思也?雖使昌言日聞,敢諫成俗之時,亟停之敎問備之事,決無聯疏之擧,此無他,一則無畏,二則無畏,若此則古人豈比批龍鱗乎?屢敎之下,如是漫漶,極爲無嚴,雖至達朝經夜,豈可中止?進言自進言,王綱自王綱,貴在謹微,漸不可長,更爲問啓。夜鼓已近撤漏,斯速擧行,無或遲滯。
洪文泳啓曰,今日擧措,不可尋常看過,意謂悔禍,一事二事跳踉之兆眹不佳,豈足云云於此人,而顧其職則論思也?雖使昌言日聞,敢諫成俗之時,亟停之敎問備之事,決無聯疏之擧,此無他,一則無畏,二則無畏,若此則古人豈比批龍鱗乎?屢敎之下,如是漫漶,極爲無嚴,雖至達朝經夜,豈可中止?進言自進言,王綱自王綱,貴在謹微,漸不可長,更爲問啓。夜鼓已近撤漏,斯速擧行,無或遲滯事,命下矣。問于副校理金履翼處,則以爲臣之死罪,臣已自知,若有毫分可達之辭,則到此地頭,豈敢故爲漫漶,亦豈忍終始隱諱,重自陷於欺君罔上之科乎?一則無知妄作,二則無知妄作,緣臣愚昧迷劣之致,自速犯國綱蔑臣分之罪,揆以常刑,臣烏得免乎?嚴敎屢問之下,又無仰達,此又臣死罪,伏地震剝,惟願速被鈇鉞之誅云矣,敢啓。傳曰,知道。
朴天衡,以弘文館言啓曰,新除授校理李洪載,時在忠淸道公州地,經筵入番事緊,請斯速乘馹上來事,下諭。傳曰,依啓。
洪文泳,以兵曹言啓曰,今日次對入侍時,左議政李在協所啓,太學掛書,實是前古所未有之變怪,向因領相筵奏,旣有令捕廳譏詗査出之命,而今已屢月,尙無究竟,事之駭然,莫此爲甚。當該左右捕將,一竝罷職,何如?上曰,許久待之,今筵不得不提敎矣,寧有如許紀綱?罷職猶屬薄勘,竝施不敍之典。捕校等,令兵判嚴棍懲礪,本事出場前該廳久勤,亦勿施行可也事,命下矣。依傳敎,左邊行首捕校徐鵬瑞,所任捕校朴仁秀,譏察捕校朱尙文·朱炯·嚴擎完·李長郁·李洽,右邊行首捕校崔昌寬,所任捕校李仁昌,譏察捕校楊信維·李祥演·李旭·曺漢國·金壽亨等,各嚴棍十五度之意,敢啓。傳曰,知道。
沈豐之,以吏曹言啓曰,卽接忠淸道觀察使金光默移文保寧縣監李日運牒呈據,新除授光陵參奉鄭赫臣呈狀內,矣身千萬意外,以今月初八日,除光陵參奉,特承上來謝恩之命,承恩罔極,固當束帶趨朝,狗馬賤疾,年老漸痼,庭戶之間,亦屢僵仆。以此病勢,萬無獲達之望,惶恐死罪,緣由轉報,以爲趁速啓達遞改之地云矣。其呈狀旣如此,而道臣又枚擧文移,端陽節近,陵官不可不備員,光陵參奉鄭赫臣,今姑改差,何如?傳曰,近聞筵臣言繡啓之外,益知其可用,此非招延之抄選,則病如可强,義不當在外。況今享事隔日,申飭上來,此草記勿施。
朴天衡,以刑曹言啓曰,今日動駕時擊錚人等,除刑推捧草供以入事,命下矣。擊錚罪人,合爲十名,而中和李命寬,結城趙德貴,永柔金召史,龍崗李召史等原情,俱是四件內事,俄傳敎,捧草供以入。南部趙孝乭,牙山兪門煥,北部李召史,杆城李莫守,松都金召史,中部金致禧等,或非四件,而猥越登聞,或近四件,而情多可惡,依近例,論列草記勿施或請勘之意,敢啓。傳曰,知道。
朴天衡,以刑曹言啓曰,因知義禁李在簡所啓,大逆不道罪人洋海母阿只連,豐川椒島鎭爲婢,弟錦得,富寧府爲奴,妹福惠,雲山郡爲婢,妹淑惠,陽德縣爲婢,祖正中,以年九十,免坐謀逆。同參罪人漢敬,父溪淸,緣坐處絞,母溪佑,長鬐縣爲婢,謀逆同參罪人泰守弟就成,熊川縣爲奴,妻處女,丹城縣爲婢,大逆不道罪人匡運兄興運,珍島郡爲奴,姪程萬,鏡城府安置,竝令擧行可也事,命下矣。罪人洋海母阿只連,弟錦得,妹福惠·淑惠,捉囚河東獄,罪人漢敬母溪佑,捉囚安州獄,罪人泰守弟就成,捉囚平壤獄,妻處女,捉囚咸興獄,罪人匡運兄興運,姪程萬,捉囚利川獄云。令各該道臣,卽爲押送于各其配所事,發關分付之意,敢啓。傳曰,知道。本事關係至重,嚴飭沿路,別定將吏,鱗次發配事,申飭配所道臣,可也。
禁府啓目,成川前府使鄭宇淳原情云云,傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,且有以草供捧入之命,上裁,何如?判付啓。資至二品,年迫七十,顧其職則一邑倅也,御史雖年少資淺,卽銜命奉使之人是如乎,設令閱下以實,言或過情是良置,但當平說委折,恭俟處分是去乙,觀此爰辭,滿紙噴薄,顯有凌藉之意,今日紀綱,雖曰掃地,囚人口氣,豈容乃爾?繡啓條列,只曰倉太州包之見縮也,刑具別杖之執捉也。小米則有剩,太則不足,誠如所供,太邊欠縮,固自知矣。御史過用杖棍,亦如所供,刑具摘奸,云在出道之初,則棍破杖摧之說,未免窘遁,無論事實之如此如彼,朝廷先觀事面,此習滋長,等閒看過,則繼此孰肯爲御史祛私恢公乎?以右項兩件事,照勘其律,元不至於徒流,而及其出場,不過飮啄自在,御史於此囚,謂之厚餉,亦非過語,在朝家尊體統之道,此等處不可不明賜處分,以懲日後,此囚段,本律外加等勘律爲良如敎。
禁府啓目,安州牧使尹長烈原情云云,傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,且有以草記捧入之命,上裁,何如?判付啓。代捧事防納事,無論襲謬與矯弊,難免不審之罪,剩鉉區處,不但公私未分,亦不可以不法言,大抵不善供職,名登繡啓,此固可駭,別無行査之事,今日內勘放爲良如敎。
禁府啓目,前黃海中軍金宗淵原情云云,傳旨問目內辭緣,泛稱遲晩,所當請刑是白乎矣,年過七十,法不當請刑,且有以草供捧入之命,上裁,何如?判付啓。以此以彼,可知供職無狀,今日照放爲良如敎。
刑曹啓目,平安道永柔居良女金召史擊錚原情回啓,判付啓。令道臣,詳査狀聞後稟處爲良如敎。
刑曹啓目,平安道中和居幼學李命寬擊錚原情回啓,判付啓。誠如所訴,不可但以尋常山訟言,嚴飭該道,別定査官詳査,卽爲狀聞事,分付爲良如敎。
刑曹啓目,忠淸道結城居良人趙德貴擊錚原情回啓,判付啓。令本道,詳査決給後狀聞爲良如敎。
刑曹啓目,平安道龍岡居良女李召史擊錚原情回啓,判付啓。令道臣,詳査啓聞後稟處爲良如敎。
三司合啓,大司憲黃昇源,大司諫洪明浩,執義李思祚,副應敎沈煥之,校理李羽晉,副校理金履翼,副校理洪義浩,正言宋民載,正言崔烜,修撰洪樂貞,修撰宋翼孝,副修撰金履成,副修撰趙鎭宅啓曰,請黜置罪人鄭致達妻,亟令王府,快正典刑,以洩神人之憤,請物故罪人德相,亟施孥籍之典,請逆賊尙喆,依律處斷。一行刀割答三司曰,不允。八字刀割
兩司合啓。大司憲黃昇源,大司諫洪明浩,執義李思祚,正言宋民載·崔烜啓曰,請還寢李觀源定配之命,更令王府,設鞫得情。請遲晩後物故罪人啓能,亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,請亟寢煥億島配之命,仍令王府,加刑得情,快施王章,請正刑罪人福榮,亟令王府,快施孥戮之典,請亟令王府,夏賊之親屬奴傔,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,快正典刑,請物故罪人國榮,亟施孥籍之典。請梟示罪人明謙,亟施孥戮之典,請逆復庶子好石,不待年滿,亟施處絞之律,請遲晩罪人宇鎭,更令王府,卽速拿來,仍前設鞫,期於得情,快正典刑,請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答兩司曰,不允。
府啓,執義李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,快正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,快施當律請醫官朴春源刊名內醫之典,請別軍職田文顯,亟令汰去。答府曰,不允。第九件事,斯速停啓,更勿煩請。
院啓。正言崔烜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請恒·善支屬,亟命散配,時謙兄弟,竝投絶島,以嚴隄防,請巨濟府絶島安置罪人朴宗集,亟令王府,拿鞫得情,施以當律,請逆賊尙魯,亟施孥戮之典,請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律,請罪人寧鎭,亟令王府,設鞫嚴問,期於得情,快施王章,請島配罪人韓采,更加嚴鞫,期於得情,快施當律。答院曰,不允。
領議政金致仁箚曰,伏以,節序易邁,此月奄回,悲冤若初,擧國同情。伏惟廟墓躬奠,聖懷尤當如何?冒炎回鑾,下情不任憂慮,臣連日震遑,勞悴且過,落後還次,病情越劇,萬無强起之望。今日候班賓對,俱癈常分,伏枕兢惶,惟俟譴何,念臣負罔赦之積罪,而尙逭王章,荷曲貸之殊私,而不改株守,致有前古所無萬萬非常之命。臣五內失守,神魂飛爽,昏暮叩閤,蒼黃登筵,至今追思,餘懍靡定,臣不忠無狀,尸居半載,曾未有一半分匡格之補。今反緣臣之故,辭令之不愼,擧措之過越,乃至於此,一則臣罪,二則臣罪,昨冬筵奏,略效先事之戒,而誠意淺薄,言未見孚,到今貽聖德之闕失,駭四方之廳聞,又非前日之比,此臣所以慙痛隕悸,直欲無生者也。自來哀苦之懇,赴召陪駕,遂同無故,今不敢更事煩籲,而若其慢命負國,罪犯自在,則歷日雖多,理難倖免,悲撓之中,仰瀆是懼,今始收召心神,竝此自列。伏乞聖明,亟降威令,削臣之職,勘臣之罪。以爲千古人臣事君之戒焉。取進止。答曰,省箚具悉卿懇。候班賓筵之未簉,已知有微疴,安心勿辭善攝。仍傳曰,此批答,遣史官傳諭于領議政。
判義禁金鍾正疏曰,伏以,流光迅邁,文孝世子祥期奄迫,終朔載屆,聖懷增感,奠酌廟宮,哀臨墓所。伏惟上慈之慟,何以堪仰?凡在臣民,竊不勝悲隕之至。伏念臣以僇廢之蹤,猥荷生成之澤,甄拔於衆棄之中,薰沐於積垢之餘,除旨聯翩,恩敎鄭重,聖渥如天,仰酬無地,心口相矢。惟以不避夷險,竭力奔走,爲一分自效之圖,凡有除命,輒皆承膺,非不知情跡之難安,衰耗之難强,而良以寸忱感結,不遑他顧故耳。惟是金吾之職,卽臣僨敗之地,向來所遭,尙有餘悚,中間復叨,獲蒙聖慈曲諒,特許鐫免,恩造所曁,感祝方切。不意待罪秋曹之日,又有移拜之命,動駕時迫,陪班義重,不敢不冒沒出肅,而顧臣情勢,前後無異,其何可因仍蹲據,自同無故也哉?且臣自昨月念間,素患癖氣,挾感猝劇,滿腹撑亘,右脅浮高,牽引刺痛,頃刻難耐,雜試藥物,危急之症。雖幸少歇,而餘氣尙肆,衝攻無時,食飮全減,形神大脫,雖欲自力供職,其勢末由,以情以病,俱在必遞,玆敢冒入文字,仰干崇嚴。伏乞聖明,俯賜照燭,亟削臣職,以安微分,不勝幸甚。抑臣以秋曹時事,竊有萬萬惶蹙者,日前伏承本曹郞廳聽傳敎文蹟,則全州前判官臣李宜耆,信任下吏一二人,問于御史,發送刑差,星火捉來事,命下矣。刑吏之發送外方,雖無近例,旣有特敎,故卽爲發送矣。追聞當日下敎,只令秋曹捉來而已,元無刑差發送之命云,臣不勝驚怪,更問於伊日該房承旨,則以爲刑差云云,必是郞吏錯聽誤記之致。臣之只憑文蹟,不料其誤,而率爾發遣者,昏謬顚錯,罪無所逃,滿心惶悚,唯俟大何,乞降威命,重勘臣罪。以爲擧行不審者之戒焉。臣無任祈懇屛營之至,謹昧死以聞。答曰,省疏具悉。雖無發差之敎,送之無妨,毋論誤傳與否,郞官旣往傳,到今疏引過矣。卿其勿辭行公。
分副摠管鄭述祚疏曰,伏以,日月迅駛,文孝世子祥期,只隔一旬,八域含生,普切摧慟,況我殿下,躬行朔祭,復臨墓所,止慈天倫之情,何以堪抑?小臣不死,冥然苟存,遙望墓山,有淚如瀉。仍伏念端陽節候,適在祥前,服衰行禮,惟有此日,象設寂寞,草樹掩翳,萬事都休,一瞻無由,舊日賓僚,孰不躬執祼薦,少洩悲冤之誠,而顧臣情理,十陪他人,明年此日,又未知尙在地上,及今一縷未泯之前,擬欲得備祀官,祗謁巡路,而第以七十有限,不得塡差,臣之情事,益切悲悶。竊伏聞先正臣宋時烈,以原任大臣,上箚乞差寧陵祭官,以大臣而求差,亦格外之事也。今臣則只拘年限,比之大臣之求差,尤有間焉。且伏念太廟大享攝行時薦俎官,本以地部佐貳差定,雖過七十者,例皆勿拘,亦足爲傍照之一道。昔漢帝,特令蘇武,展拜茂陵,其盛德美意,至今稱之,伏望聖明,俯賜體諒,許備孝昌墓端陽祀官,俾伸至情焉。人或爲享官求差,亦涉僭猥,而臣則謂享官,或有情病則上疏祈免,臣旣職忝亞卿之班,則祈免與祈差,宜無異同,玆敢唐突冒溷。伏惟殿下,恕其罪而憐其志焉。答曰,省疏具悉。年限雖過,筋力尙强,且見箚辭,亦足以感予心,許令銓,曹依所請塡差。
大司憲黃昇源,大司諫洪明浩,執義李思祚,司諫鄭益祚,副應敎沈煥之,獻納權裕,校理李羽晉,副校理金履翼·洪義浩,正言宋民載·崔恒,修撰宋益孝·洪樂貞,副修撰趙鎭宅·金履成等,伏以,噫嘻,臣等頑如木石,尙不能碎首九階,以雪窮天之讎,戴頭一天,復見此月之回,莫非臣等不忠無狀之罪也。臣等抑何忍復提不忍聞之語,仰慼聖懷,而第伏念天經地義,終不可泯也,君讎國賊,終不可貸也,祖宗之典刑,尤不可不伸也,臣民之冤憤,亦不可不洩也。有此四不可已之大義理,而猶且淟涊緘默,又度是月,則上何以除宗祀之讎,下何以慰臣民之慟乎?嗚呼,慈敎未下之前,國勢之危疑罔涯,群情之悲冤靡極,及夫慈敎誕宣之後,賊窩斯得,凶謀始綻,而乃殿下,過加涵貸,慮或蔓延,不念二字削之永拔,惟務目前之姑息,遂以謂疑無指的,式至今牢拒群請,臣等愚見,則指的之處,亦有多端。噫,彼自生疑怯,暗地行毒者,何所不爲?不滿邦慶,肆發凶言者,是可忍也,似此窮凶叵測之徒,奚止於可疑而已乎?至如逆醫也媼乳也,雖不過蟣蝨微賤之類,其所負犯,至陰至憯,甘爲凶徒假手之階,遂成逆謀滔天之變,此已覆載之所不容,神人之所共憤,況執其端而究其本,則指使者莫掩其情,窩窟也必露其跡,殿下何惜於此輩,終靳一覈之擧耶?殿下雖以設言於渠輩爲敎,而聖人有言曰,言不必信,蓋以事變不一,義理無窮,苟守一言之小信,以害至公之大義,則實非參經權,而措時宜之道也。伏願殿下,穆然深思,廓揮乾斷,宇·偉等諸賊,揖喜輩三人,竝與乳媼,亟加嚴訊,窮覈巨魁,夬正三尺之刑,以洩一國之憤焉。答曰,省箚具悉。如可從也,豈待卿等之聯籲,又豈待歲周服易之時乎?
副摠管柳義養疏曰,噫嘻,痛矣。今月是何月也?昨年今月之變,寔是通天地亘古今所未覩所未聞之一大禍變,懲討之典,其可緩乎?上而五行刀割噫嘻,痛矣。廷揖之罪,可勝誅哉?乳道之徑斷,藥劑之乖方,卽渠之第一眞贓也,而廷揖,不過閭巷賤人,則如許窮凶之計,如許極惡之謀,豈是渠一夫之所可獨辦者乎?粵自邦慶之初,呵禁稱慶之說於公會稠廣之中者,卽時偉也,則其不利儲君,包藏凶圖,路人之所知也。四行半刀割昔程夫子,以醴泉令之藥誤,而貽書謝帥,請罪其醫,有曰謂己之命者,不知義理,又曰邑中憤歎不平之聲,聞於道路,夫醴泉令,不過一匹夫耳。程夫子之言,猶尙如此,況於宗社之賊臣民之讎,其不有窮覈之典乎?或有以修短在天無所歸咎之說,周遮而漫漶之,今日臣子,何敢以此等說,發諸口而筆之書乎?嘻噫,痛矣。昨年五月之前,若能鋤治諸賊,則豈有五月之變也?五月之後,若能鋤治諸賊,則豈復有九月之變乎?痛矣痛矣。四百年聖神相繼之統,遽然一朝,受變於諸賊之毒乎?天乎神乎,此何事也,此何事也?噫嘻,痛矣。懲討之典,尙今不行,讎怨未復,義理晦塞,國不得爲國,人不得爲人,此何世也,此何世也?廊廟大臣,流涕而去朝,下邑守宰,痛哭而投紱,靑衿士子,亦或有毁巾而廢擧者,豈意聖明之世,乃有如許景像耶?嗚呼,如臣無似,受國厚恩,濫躋卿列,區區願忠之誠,惟是國耳主耳。昨年今月以後,夙霄腐心,五情如割,此賊未誅之前,無非臣爲東宮願一死之日,況且天時荏苒,讎月重回,而昨日又忝衛班,仰瞻墓草已宿,离暉永閟,哀憤益激,達霄繞壁,玆綴數行,飮泣而陳之。伏願聖明,仰繹慈聖諄複之敎,俯察臣民崩冤之情,亟令王府,先鞫廷揖及乳媼,嚴覈其窮凶情節,快施顯戮,如宇鎭·時偉及諸賊潛蓄貳心者,摘發端緖,廓揮乾斷,懸首藁街,以絶亂賊繼起之患,少洩萬姓此月之痛焉。答曰,省疏具悉。勿煩。
持平朴載淳疏曰。嗚呼,自遭我文孝世子之喪,忍痛含冤,以至于今日,奄見朞祥之將迫,上而三殿之慼,與日彌深,下而臣民之痛,撫時如新。冤乎,痛矣。仍伏念,臣謏陋巽劣,一下品人也。早落鄕曲,旣失問學,晩竊倖科,自知無能,冗官瑣職,尙憂不堪,況於非分之寵,不稱之授,尤何敢生心於冒據乎?前後歷踐,罔非造化,臣誠懷恩戴德,惟以筋力奔走,爲萬一報效之地矣。不自意猥辱淸選,屢叨恩命,臣誠惶蹙,不知自惜。嘗趨賀班,粗伸分義,而歸伏田廬,永甘溝壑矣。玆者柏府新命,忽又遠下,馹騎榮召,光動鄕閭,自顧孤踦疎賤之蹤,何以得此於聖明之世也?噫,夫臺閣峻望也,言責重任也。今乃以如臣無似,苟然充數,則豈非辱朝廷,而羞當世之甚者乎?凡今涓爝畢收,滓穢竝滌,孰非我殿下呴噓陶甄中物,而至於臣身,偏彼生成之澤,特荷拂拭之恩,常懷殫竭,自矢靡粉,耿耿此心,可質神明,而今若不量其分,不揣其寸,徒感恩造,遽爾冒進,則自揆虧沒,人將謂何?古人所謂小則小狼狽,大則大狼狽,正爲臣準備語也。況前冬堂箚所論通擬一事,雖未知的指何人,而臣亦其時通擬中一人也,臣安得默然而已乎?臣不幸與逆孼煥程,爲娚妹之親,其所結姻,雖在數十年之前,而今以是追累於臣身,則臣何敢自解,而至於門徒二字?實莫知其意之所歸也。臣少嬰奇疾,行跡不離於門巷,晩汨科臼,所業不踰乎功令,雖於尋常鄕塾之間,素無從人問字之事,則初何有依俙彷彿於斯哉?臣不自言,世所共知,則彼雖欲以此傷人,天鑑在上,臣又何憂?然而人言至此,在臣自處之道,其何可沒廉毁防,揚揚若無故之人哉?今於恩除之下,不敢偃處,謹已馳到畿邑竹山府,敢陳短章,悉暴衷情,從縣道封進,極知僭猥,然言出誠懇,非敢飾讓。伏乞聖明,俯軫微諒,特命鐫改,因治臣逋慢之罪。以肅朝綱焉。抑臣忠憤所激,懲討時急,不暇以丐免之章而默默乃已。仰暴沐浴之忱,冀蒙廓揮之聽,惟殿下少垂察納焉。噫嘻,痛矣。自丙丁以後,迄至于今,亂逆層生,愈往愈甚,義理漸晦,宗社幾危,馴致昨年五九月之變,而國家之不亡,凜若一髮,擧國臣民,冤毒痛恨,如不欲生者,居然一年于玆矣。嗚呼,使五九月之變,不由於人而由於天,猶且呼號疾怨,不忍暫忘,況其由於人,而不思所以深究窮覈,湛凶賊於不日,洩痛冤於卽地哉?此國人之必欲食肉寢皮於妖媼逆醫,而臺閣韋布之疏,歸罪於議藥之臣者也。在鞫獄未設,罪人未得之前,尙欲鉤得情節,殄滅無類,而況今慈敎旣頒,諸賊將殲,而逆節幾露,大獄亟撤,終使劇賊幸逭,而鞫體都虧,國讎尙存,而輿情愈鬱。凡係尋常繄逮,猶不可率爾勘斷,而況於糾結凶徒,覬覦王室,何等謀逆,讎視儲君,陰圖日後,是何等行凶,而死者不施追律,生者不加嚴訊,殆若可恕而可貸者然。噫,寧有是哉?一行刀割恬而不憂,以至於尙喆,爲其窩窟,而諉之院相,使之優游畿郊,宇鎭之爲其機恬,而施以薄竄,容其假息海島,此固按獄之臣,不能竭誠力爭之失,而臣未知殿下,何所顧惜於此賊,何所容恕於此獄,而直爲此沁沁泄泄也。且時偉之僭懷不滿之心,屢發無嚴之言,沮一國勸慶之情,爲群賊倚擬之首,究其心跡,有浮於喆·復諸賊,而終靳一訊,姑從薄勘,其可謂國有刑政乎?殿下每以端緖未得,爲此獄之彌縫,而宇鎭所謂四字削群不逞得志等語,時偉所謂誕降二字不可用,故大事冊封大早等語,獨非此獄之端緖乎?他日必有所指,不逞亦有其人,則渠雖凶頑,安得捫已掉之舌,而元良載生,不用誕降字,則渠果待用於何日?忭賀邦慶,殆同胡大事,則渠欲稱慶於何事?百僚齊籲,三歲猶遲,而位號大定,愕然失圖,公朝顯言,謂之大早,若使冊封之禮,少緩時日,則渠將何爲而何計也?陰有半行刀割無不挺身而當者,不徒一時言語間發露而已。賊邊倚重,至擬掌令,則渠雖喙長三尺,安敢爲抵賴之計哉?噫,宇鎭旣發其端矣,時偉又無以自明矣。卽此兩賊,此獄之端緖,不啻狼藉,而殿下猶謂之未得,一日二日,帖若無事,又使匡逆凶言,鼓掌繼起,肆然爲七字刀割之計。噫嘻,甚矣。賊謀之深於一節,而獄事之急於一日也,天下無亂賊則已,有則必討而已,討則必嚴而已,焉有有賊而不討,有討而不嚴?國讎不可隱忍,而時日玩愒,慈旨不可辜負,而奉行疎略,可問之端,必討之義,擧而置之於相忘之域,今日廷臣,顧何顔於北面,而四半行刀割國家有提防而無虞矣,賊徒有懲畏而知戢矣。當時憲章,失之大寬,甚至於窮宙振古所未聞見之凶賊,而留其種類,誅止其身,則宜乎後出者之愈凶而莫之遏也。且德相之流爲澤·白,宇鎭之連於師翰,凶言之不悅邦慶,源於麟·謙之沮戲大計,奸謀之潛覬國本,出於述·量之四字缺前倡後起,腸肚相連,而鋤治有遺,種枝相生,右所謂亂臣賊子接跡而起者,不幸近之,寧不凜然而寒心哉?向前諸賊,殆甚於适·雲·鏡·夢,則一紙判下,夬正當法,然後民彝幸植,國脈可保,而至於龜柱之元惡大憝,而拔名故紙者,尤關義理之大壞,如是而人情可厭,亂逆可懼耶?臣竊痛心焉。伏願殿下,淵然深思,惕然改圖,竝加懲毖,以杜亂萌,使環東土含生之類,得免於無義無倫之域焉。答曰,省疏具悉。勿煩。爾其勿辭,上來察職。
丁未五月初二日辰時,上御熙政堂。大臣·備局堂上引見入侍時,左承旨李亨元,假注書李德鉉,事變假注書李顯秀,記事官李相璜·金祖淳,左議政李在協,右議政兪彦鎬,行司直金華鎭,左參贊金魯鎭,開城留守李性源,禮曹判書徐有隣,兵曹判書金履素,戶曹判書李在簡,行副司直李柱國,漢城判尹鄭昌順,吏曹判書尹蓍東,行副司直李敬懋,漢城左尹徐有大,行副司直洪秀輔,吏曹參判李秉模,行都承旨沈豐之,江華留守趙鼎鎭,以次進伏訖。在協進前曰,朝晝異候,聖體,若何?上曰,一樣矣。在協等曰,王大妃殿氣候,若何?上曰,一樣矣。在協等曰,惠慶宮氣候,若何?上曰,一樣矣。在協曰,此有司堂上徐有隣所啓也。湖南戰船之用木釘,朔數太近,斧斤相尋,前左水使姜五成,應旨狀聞,遵用嶺制,代以鐵釘,昔之三十六朔改槊,今爲八十四朔,通計四年之間所得,爲萬餘株,特以井田先一區之義,先行於左水營所屬,而行之數年,有利無害,措置諸節,已就頭緖云。又令左沿倣用此例,仍爲遍行畿·湖,則松政裨益,無大於此爲辭,而批旨有更考文跡,後日次對稟處之命矣,領相頃筵,旣有陳達,而已施之明驗,不可誣如此,今無更考文跡之事,依所啓施行之意,分付,何如?上曰,依爲之。出擧條上曰,左右捕廳事,不勝駭然矣,此何紀綱?如此捕廳,革之無妨。在協曰,誠甚訝惑矣。仍奏曰,太學掛書,實是前古所未有之變怪。向因領相筵奏旣有令捕廳譏詗査出之命,而今已屢月,尙無究竟,事之駭然,莫此爲甚。當該左右捕將,一竝罷職,何如?上曰,許久待之,今筵不得不提敎矣。寧有如許紀綱?罷職猶屬薄勘,竝施不敍之典,捕校等,令兵判嚴棍懲礪,本事出場前,該廳久勤,亦勿施行,可也。出擧條亨元曰,左邊捕盜大將李漢泰,右邊捕盜大將徐有大,罷職不敍事,命下矣。在前如此之時,有曾經大將權察之例,今番則何以爲之乎?上曰,訓御將兼察,可也。出擧條亨元曰,禁衛大將徐有大,以捕將事,有罷職不敍之命矣。將兵之任,不可一刻無摠察之人,何以爲之乎?上曰,都提調兼察,可也。亨元曰,禁衛大將,都提調摠察事,命下矣。在前如此之時,有都提調命招之例,亦有從事官發牌聽傳敎之例,何以爲之乎?上曰,從事官發牌聽傳敎,可也。出擧條在協曰,昨日動駕時,諸大臣會坐依幕之際,三軍門以初嚴啓下,來告於各營,都提調幾過數時之後,又以初嚴啓下來告,故査問則以爲俄者所告,果緣誤聞而誤告云,故各其軍門,使之棍治矣。今始得聞,則禁軍陣,先自騷動,致有此傳訛之擧云,師律所在,不可置之,當該禁軍別將,削職,何如?上曰,依爲之。出擧條有大進前,納命召及大將牌·傳令牌,亨元受而啓請密匣修而封納之際,賤臣遺密匣冊一卷。亨元奏曰,密匣何等重大,而有此遺漏之擧,不能致察之罪,臣實惶悚,而當該注書顚錯之罪,所當重勘,而本院請推之外,無他可施之罰,何以爲之乎?上曰,從當處分,當該注書,使之持此冊坐於延英門外暴陽處,門限前勿爲入去。彦鎬曰,向日,專經武臣親臨試射時,臣以分所命官進去矣。雖是分所,而合榜修正時,分所諸考官,亦宜同參,以待榜目入啓,然後退去,道理當然,而畢試之後,臣爲出榜,退坐北所,則諸考官皆徑還,其中有纔出闕門者,臣再次往復,而終不入來,揆以事體,極爲未安,竝推考警責,何如?上曰,依爲之。出擧條蓍東曰,今朔當爲儲窠矣。郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。蓍東曰,今番都政,應遷之人,將至二十餘窠,實有虛司果多出之慮,而諸司自辟窠中,又多有承傳之人,如有遷轉之事,則俾以在職者差,代以爲儲窠之地,何如?上曰,依爲之。在簡曰,判堂旣不入侍,臣於金吾事,有仰達者,大逆不道罪人洋海母阿只連,豐川椒島爲婢,弟錦得,富寧府爲奴,妹福惠,雲山郡爲婢,妹淑惠,陽德縣爲婢,祖正中,以年九十免坐,謀逆同參罪人漢敬父溪淸,緣坐處絞,母溪佑,長鬐縣爲婢,謀逆同參罪人泰守弟就成,熊川縣爲奴,妻處女,丹城縣爲婢,大逆不道罪人匡運兄興運,珍島郡爲奴,姪程萬,鏡城府安置事,年前自本府草記,而尙未批下,至今滯囚於各道邑獄,此非但大關法綱,其所貽弊民邑,聞亦不少云,何以爲之乎?上曰,竝令擧行,可也。有隣曰,卽見咸鏡監司鄭民始文移,則本道三處碑役,今方次第經始,而石材正鍊,碑文刻出,不可以鄕匠使役,京中石手二名,刻手二三名,以善手匠人下送爲言矣。道內如有可使匠手,則不必下送,而道臣文移如此,其無善手可知,石手二名,刻手三名,依文移趁期下送,何如?上曰,依爲之。出擧條上命書傳敎曰,以國體之不當若是,見任之決無曲副,筵敎,何如?事勢亦可爲,而昨又尋鄕,尋鄕固無怪矣。將來二字,終不明陳,若此則又將無端佩符,許久在鄕外乎?國體所關,誠亦非細,該房嚴飭,守禦使金鍾秀處,使之俟間將來,行公形止,爲先狀聞,又復遲滯,則是手壞國體也。況以將臣處地,何不深思乎?聞此豈待更敎?此意亦令知悉。又命書傳敎曰,無論禁府·刑曹,有草記捧入之命,則原啓跋語,例不得直請議處,設有可以措語之事,略加論理後,仍以旣有捧草供之命,上裁,何如爲辭,自是不易之典,昨日刑曹草供捧入時,或以草供,或以草記,區別擧行者,大是昧例,刑曹當該堂上,從重推考,後勿如是事,申飭該曹。又命書傳敎曰,左承旨,左副承旨許遞,前望單子入之,待下批牌招察任。又命書傳敎曰,刑曹判書,聞其實,勢難供劇,許遞,前望入之。待下批牌招察任。上曰,捕將前望單子入〈之〉,待下批牌招,傳授命召·大將牌·傳令牌。出榻敎命書傳敎曰,筵中亦已提諭,前捕將李漢昌等事,尙今連啓,殆無意義,凡事自有次序輕重,名以官師之規,與逆屬雜犯重罪,竝在不得遷動之列,寧有如許臺體乎?近日行公臺諫,竝從重推考,原啓斯速出場,無或如前推托之意,申飭。又命書傳敎曰,新除授兩捕將,方在臺啓中,待收殺牌招。命退,諸臣以次退出。
丁未五月初二日巳時,上御重熙堂。禮房承旨入侍時,左承旨徐鼎修,記事官金孝建·李相璜·金祖淳,以次進伏訖。鼎修曰,適仍下詢,敢此,仰達矣。蔘政一事,實爲關東民人難支之弊,朝家之前後軫念,迥出尋常,數邑火稅之蠲減,原州貢價之添給,俱出矯捄之特恩,而積瘼成痼,間多難醫,其中杆城一邑,最於一道。蓋杆城所封進貢蔘數爻,比他不啻倍蓰,而一自癸卯大歉之後,嶺東之民,尙未還集,至於杆城,則殆乎十室九空,昔之累千戶,僅存三之一,而三千兩蔘債,依舊責出,每當徵斂,甚於龜背括毛。臣於待罪原營,變通作貢之時,本邑蔘價,必欲某條減給,以紵一分民力,而公私財簿,着手無處,有意未果,今若一任抛置,不思所以及時拯救,則一年二年,將至於莫可收拾之境。言念及此,誠甚矜惻。今此杆城上言,旣非四件,且關貢獻,揆以事體,誠極猥越,而本邑民勢之萬萬切悶,其所爲言,不無所據,莫重進上,雖不敢輕議,而旣有所目擊耳聞者,故惶恐,敢達矣。上曰,旣聞之後,豈可踰日?令內局詳考本郡上納數爻,卽爲草記回啓,可也。出擧條上命書傳敎曰,左尹方在劇務,許遞,與判尹·右尹未差之代,前望單子入之,待下批牌招察任。又命書傳敎曰,昨因其子之言,已有下敎,此宗臣綾原之矞,其名之與賊烓同字,於心寧不慼慼?況其時,綾原則斥和,賊烓則背義,卽此尤當改爲,今欲但避音響,或稱蛙或稱溎可乎?分付本府,斯速改名,此亦出於念舊之意,綾原君家,遣承旨致祭,祭文當製下。又命書傳敎曰,別軍職申大謙,適因他事坐削,用李東燁例,見任差下,亞將自在改正中,如改正,東壁備擬銓郞,下敎前,姑勿重擬亞將事,分付。又命書傳敎曰,言不可不信,將任外,不欲責之,以職務,以開其將來看護之路,此雖早苟,不可不示意。行工曹判書金鍾秀許遞,前望單子入之,待下批牌招察任。老人筋力,足以上來,已聞於兩大臣,大臣亦當勸令將來,而仍令地方官存問,從近給馬治送事,下諭于京畿監司。命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深六分。
午時未時,灑雨下雨,測雨器水深四分。
洪文泳啓曰,各軍門將官有闕,代過三日不爲差出,則該房察推事,曾有定式矣。摠戎中軍有闕,代今已過限,尙不出代,事甚未安。摠戎使金持默,推考警責,何如?傳曰,允。
徐鼎修啓曰,禁衛營將官來言,今日本營軍兵,日次私習云矣,敢啓。傳曰,知道。
徐鼎修啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐鼎修曰,左承旨入侍。
傳于沈豐之曰,同副承旨入侍。
傳于洪文泳曰,承旨前望單子入之,待下批牌招察任。
承旨前望單子入之。李師濂落點。
洪文泳啓曰,左邊捕盜大將趙圭鎭,方在罷散中,何以爲之?敢稟。傳曰,敍用。
洪文泳啓曰,左邊捕盜大將趙圭鎭,時無職名,令該曹口傳付軍職,何如?傳曰,允。
兵曹口傳政事,美錢僉使單曺允大,副護軍單趙圭鎭。
兵曹口傳政事,吳載熙爲守禦中軍。
兵曹口傳政事,明月萬戶單金履翼,濟物萬戶單宋翼孝。
兵曹,以李漢泰爲摠戎中軍。
以摠戎中軍望筒,傳于徐鼎修曰,昨纔特敎譴罷,翌朝乃敢收擬,自戚臣不知法綱乎?萬萬駭然。該摠使爲先罷職,此望筒勿施。
徐鼎修啓曰,摠戎使金持默罷職事,命下矣。將兵之任,不可一刻無摠察之人,何以爲之?敢稟。傳曰,姑勿出代,御將兼察。
徐鼎修啓曰,摠戎使,御將兼察事,命下矣。御營大將李敬懋,卽爲牌招聽傳敎,何如?傳曰,允。
傳于沈豐之曰,昨日堂疏事,決非等閑看過,近日朝著之間,未見敢言之風,徒滋無難之漸,此而如是,拚死力爭者,是眞出於憂愛之忱,公正之憤乎?近來所謂力抗云云,不幸爲口實,昨日之擧,特影之影,薄勘之止於外補,一則名以論思之任也,一則名以言事之章也。俄於書下之時,承宣之依微一言,雖不別白,古往今來,爭難於外補之命,實所未有,此人之客氣,終不知向陽之術,極可駭也。初則不足掛意,但令退去,半日商量,決不可仍置。承旨曺允大,美錢僉使除授,當日辭朝,赴任日字,使之星火狀聞,俾知國綱言路之本非二致,時任僉使,遞付京職。
傳于徐有成曰,時囚待判下,皆令以草記,議處照律。
洪文泳,以備邊司言啓曰,卽見慶尙左道暗行御使鄭大容別單,則以爲民少軍多,已成通患,苟究其弊,則鄕校奴·書院奴,初無定數。旣多投托,富民之差任村校者,子孫弟姪,俱免軍籍,陞鄕諸族,竝在頉免,而科外徵納,則有除番軍官·捉虎軍官保等各色,而以至官奴婢,亦或有保疊役之怨,闕額之患,其勢固然。今於校院奴,量其使喚·守直等擧行,限以幾名村校,只許限己身免役,陞鄕係是朝禁,尤無可論。至於軍官及保道臣·守宰,溯考法典,量減刊汰,而査括餘丁,充補闕額爲辭矣。疊役闕伍之弊,在在同然,而若其陞鄕之習,意或嶺南之俗,鄕綱最勝,似不至於蕩然矣。今以繡啓觀之,則浪藉僥濫,雖不如關西之甚,而鄕綱之漸不如古,蓋可想得矣。此猶如此,富民之陞校,校院之投托,足可類推,而許多保人名色,又從而避苦趨歇,則黃白之徵,勢所必至。今之言寺刹凋殘之弊者,輒曰盡投良役也,言寺奴逃故之弊者,亦惟曰盡投良役也,言驛屬流亡之弊者,亦惟曰盡投良役也,此指良役歇而衆皆捨本役而願投也。顧其爲說,不爲無理,而良役之難充,又復如許,是豈無所以而然歟?陞鄕陞校及校院投托,固是免丁之捷逕,而統以計之,此亦不過百分之一也。大抵稍有勢力之班戶,免其一村之役,稍有財産之平民,免其一家之役,環以一邑,太半是白地閑遊之徒,而揀取其至無依至無力,疲癃殘疾流離逃亡之類,編其額補其闕,役安得不疊,民安得不困乎?校院所屬之法典原額外投托,及其他名色之不載刊冊者,軍校子枝之公然頉免者,寅緣干囑,濫陞鄕品者,不可不一倂刊汰,而班村富戶,亦不可不因此査櫛,以紓小民倒懸之勢。然事貴爛商,法當必行,一依繡啓所請,分付道臣,往復守宰,酌量便宜,使卽釐正,亦令條列報本司,以爲憑處之地,何如?傳曰,允。
洪文泳,以備邊司言啓曰,卽伏見慶尙右道暗行御使鄭大容別單,則以爲抄飢之法,以家座成冊爲主,而漏籍殘氓,朝東暮西,居停無所,抄集之方,旣無可憑,顚連之患。蓋多自取,當初漏籍,專爲免役之計,而到今行乞,反怨抄飢之疎,若使面里任掌,必於月終,以某村某家之流寓幾人,移居幾人,這這報來,而及當式年,無論單丁挾戶,皆令入籍,則飢口自可照檢,籍法因此申明爲辭矣。帳籍之法,至爲嚴重,朝家之飭,前後何如,而守令矇不致察,虛實每患相蒙,良丁隱漏之弊,流亡白徵之歎,反復相因,公私俱病,及至設賑抄飢之際,則漏籍窮殘之類,自不得不呈身丐活。雖曰渠罪,亦足矜憐,是以善於爲治者,輒於飢荒之年,盡其方便之策,漏戶隱丁,坐而得之,而又無査括之擾,繡啓所論,蓋亦出於因此申明之意也。況其移來移去之這這報來,實非新創,自是舊法,苟能修明於此,則何患乎籍法之不嚴乎?以此嚴飭道臣,知委列邑,另各修擧,俾無歸於一番例飭而止。且就今年飢案中,別爲錄置其無籍之戶,以作來頭立籍時考據之道,亦以此行會諸道,何如?傳曰,允。
洪文泳,以備邊司言啓曰,卽見慶尙左道暗行御史鄭大容別單,則以爲還穀之不實,最是嶺邑之痼弊,大米則半租半米,租亦幾皆虛殼,大豆則沙土相雜,若舂一斗之租,僅出一升之米,似此麤劣,何以爲農糧賑資乎?若値豐歲捧上,必使精穀輸納,先自吏鄕,以及村里,則民情初咈,縱有一時之怨,倉儲還分,將見嗣歲之效,繼玆以往,道伯時送親裨,反閱倉儲,考其精劣,等其殿最爲辭矣。還穀不實,固是諸道之通患,而嶺南爲尤甚。蓋其穀簿最多,而積弊已痼,苟非剛明任怨之守令,則鮮能自拔於因循之俗,只冀無事於彌縫之政,米半爲租,租又虛殼,將所以利民,而適足以病民,農時種糧之乏,固已可悶。賑穀簸揚之縮,果將何歸?繡啓論列,皆是實際,而其所撟救之道,亦不出於反閱殿最等事。然抽栍反庫,歲輒修啓,則反閱之法,非不嚴也。冬夏考績,糶糴居一,則殿最之法,非不嚴也。法不徒行,弊自依舊,若究其所以然之故,則太半動於一時之毁譽,擧皆忽於前頭之利害,大抵擇其精實,終始不解,則衆怨沸騰,殆難堪過,不計麤劣,姑息爲事,則闔境稱頌。且易了當,故轉相效尤,自謂目前之幸,而殊不知造次之民情互異,畢竟之工拙自判,譽反爲怨,毁反爲頌,此箇事理,瞭如指掌,繡啓所謂縱有一時之怨,將見嗣歲之效者,言約而盡矣。第以此意,分付道臣,申明知委於諸長吏,俾知其所擇,然後反閱精劣,黜陟幽明,毋使積弊,去益沈痼,以致現發罪上添罪之地,何如?傳曰,允。
沈豐之,以禮曹言啓曰,卽接貞陵令所報,則本陵參奉鄭在中,以身病,呈旬吏曹,已過三朔,今此端午祭享時,萬無進參之勢云。莫重祭享,兩官不可不備,參奉鄭在中,今姑改差,其代卽令該曹口傳差出,以爲備員將事之地,何如?傳曰,焉敢若此?此草記勿施,可也。
徐有成,以義禁府言啓曰,因知義禁李在簡所啓,大逆不道罪人洋海母阿只連,豐川椒島爲婢,弟錦得,富寧府爲奴,妹福惠,雲山郡爲婢,妹淑惠,陽德縣爲婢,祖正中,以年九十免坐,謀逆同參罪人漢敬父溪淸,緣坐處絞,母溪佑,長鬐縣爲婢,謀逆同參罪人泰守弟就成,熊川縣爲奴,妻處女,丹城縣爲婢,大逆不道罪人匡運兄興運,珍島郡爲奴,姪程萬,鏡城府安置,竝令擧行事,擧條,啓下矣。右罪人等,竝令刑曹,押送于各其配所,而謀逆同參罪人漢敬父溪淸,時囚於安州獄,依例發遣府都事,與地方官,眼同處絞之意,敢啓。傳曰,知道。
朴天衡,以義禁府言啓曰,淸道前郡守鄭昌期,梁山前郡守李進膺,比安前縣監南麟耉等拿處事,傳旨,啓下矣。鄭昌期今方待命,卽爲拿囚,李進膺·南麟耉等,俱在任所云,依例發遣府羅將拿來,何如?傳曰,允。
朴天衡,以義禁府言啓曰,時囚罪人沈鉁,以草記照律事,命下矣。沈鉁,慶尙道暗行御史鄭大容書啓內,錢還租爲七千餘石,擅分牟爲六千六百石,虛留立本牟三千石,而所謂虛留立本段,賑資自備錢一千兩,富民願納錢二千兩,合三千兩,以牟三千石措備樣,瞞報巡營,以其錢分給還民,牟一石定價一兩立本,而以留庫牟三千石,歸於賑穀,其所用意,有未可知。漕倉分給米九十石,不待漕船之到泊京江,以柴炭價先下,而每石以十兩或九兩發賣,以三兩立本,人吏復戶一百結,以九百兩買取,每結收租六十斗,或捧錢二十兩,而六十斗租時價爲十八兩。民之所納,比前倍入,而官之取剩,殆近千兩,至於雜犯私贖,尤是大違公法。松枝栗藪之侵斫者,皆令降定官隷,以廣差役之路,而雇人送京,新入廳例,其費不些。犯釀之現捉,私屠之傳聞,訟牒之煩訴,喪制之失宜者,皆有贖錢,橫侵於頷顑之類,收取其零瑣之物,而或以助上京使令盤纏之費,或以備隨行官屬帖給之資,名色不正,聽聞有駭,醉杖多濫,或緣鼾睡之莫省,訟氓自阻,輒患推閱之捧債,大小民情,咨怨朋興。臣於出道之日,或捉踏印文書,或捧該吏供辭,而仍爲封庫,贖錢段,從其已現發者,一一推給,其反弄國穀,侵虐小民之罪,令攸司,稟處。罪取考律文,則大明律制書有違條有曰,凡奉制書有所施行而違者,杖一百。大典通編倉庫條有曰,還上虛錄守令,徒三年定配,又五年禁錮。大明律對制上書詐不以實條有曰,若報上不以實者,杖八十,徒二年。那移出納條有曰,凡各衙門收支錢糧等物,若監臨主守,不正收正支,那移出納還充官用者,竝計贓準監守自盜論罪,止杖一百,流三千。因公擅科斂條有曰,凡有司官吏,非因公務科斂所屬財物者,計贓以不枉法論。官吏受財條有曰,不枉法贓一百二十貫之上,罪止杖一百,流三千里。名例有曰,二罪以上俱發,以重者論,罪各等者,從一科斷。大典通編推斷條有曰,犯私罪,杖一百以上決杖,告身盡行追奪。雜令條有曰,王府決杖者,代以金贖云矣。沈鉁,從重論,從一科斷,杖一百收贖,告身盡行追奪,全羅道咸悅縣流三千里定配,而以繡啓內辭意,具罪目,依例發遣府羅將,押送配所,何如?傳曰,允。如有功議,各減一等,日前上京守令入侍,知其篤老侍下,且聞無兄弟獨身云,定配依例收贖。然則李英澤,宜無異同,一體收贖,可也。
朴天衡,以義禁府言啓曰,沈鉁杖一百收贖,告身盡行追奪,全羅道咸悅縣流三千里定配事,照律草記批旨內,如有功議各減一等,日前上京守令入侍,知其篤老侍下,且聞無兄弟獨身云,定配依例收贖。然則李英澤,宜無異同,一體收贖事,命下矣。沈鉁祖珙,揚武原從功臣永安尉外玄孫云,功議各減一等,杖九十收贖,告身書行追奪,徒二年半定配,而沈鉁母,年七十六,和順縣遠地定配,罪人李英澤母,年七十二,竝無兄弟獨身云,依律文收贖,而李英澤已爲發配,所到處放送事,發關分付之意,敢啓。傳曰,知道。
洪文泳,以御營廳言啓曰,本廳千摠柳文植,身病甚重,勢難察任,改差,何如?傳曰,允。
朴天衡,以義禁府言啓曰,鄭宇淳定配則分揀,杖一百收贖,告身盡行追奪事,草記批旨內,如有功議,各減一等事,命下矣。鄭宇淳十代祖蘭宗,佐理功臣永安尉異姓五寸親云,功議各減一等,杖八十收贖,奪告身三等之意,敢啓。傳曰,知道。
朴天衡,以刑曹言啓曰,頃因義禁府啓目,逆賊明謙妾富寧定配阿只,長鬐定配阿只連,潛自換配委折,發關兩道,嚴訊覈得報來後稟處事,草記蒙允,行會兩道矣。卽接咸鏡監司鄭民始移文,則以爲罪人阿只處,施威嚴問,則招內,渠以鏡城人,年今二十八,名則阿只的實,至於配所邑,當初中部都事,來到渠家,渠及阿只連等,捉出庭畔,各問居住名字年歲,故渠則名以阿只,年歲則二十八,居住則鏡城云。阿只連則以院洞女,年今二十六云云,而老婢居間傳告之時,阿只連之居住,以渠居住,眩亂指告,似有此相左之端,而渠旣緣坐,防守嚴截,元無外人相通之事,發配三四日後,富寧赴配之說,始爲得聞,豈有謀議換配之理乎云,而一辭發明,旣無可執之跡。又無可質之證,罪人旣是狀聞移配者,故依刑曹關移,配泗川縣卽令發送云。慶尙監司金尙集移文,則以爲罪人阿只連處,嚴訊究問,則招內,渠以京中院洞之人,時年二十六歲,本名卽鳳顯,而自該部花名時,渠則昏倒不省,不自道名,明謙家婢輩,渠自作名以阿只,阿只連,置付於成冊中,故被囚後,以不得辨名爲言,則部屬,以爲各名下,旣塡年歲,若從年歲而應答,則必無相左云矣。及其移送刑曹,以阿只連二十六歲呼出,而渠是二十六歲,故認以阿只連爲渠之名而出來,當初發配時,某人之某邑定配,無由知得,渠於發程之日,乍聞配所定於嶺南,而阿只之定配於富寧,今因問目,始得聞知,方其赴配之際,旣不得相見,則有何換配之謀乎?此必是花名時誤錄年歲,致此換配之擧云,阿只連本鄕,旣是京城,而又爲二十六歲,則其所換配,明白無疑,此必當初錄囚時,不能區別於阿只·阿只連之名,換錄年歲於卄六卄八之間,致有此換配之擧云矣。逆孥散配,法意嚴重,則今此換名換配之擧,誠是古無今無之事。揆以法綱,誠極驚駭,今以兩道査實移文見之,則當初花名之時,名字旣已換錄,居住又復換塡,遂使逆孥之孽妾,至配本鄕之鄰邑者,莫非部官誤錄之致。今旣行査兩道之後,益著部官不察之失,富寧府爲婢罪人阿只,前已移配,更無可論,而當初花名之該部官員,更令該府拿問勘處,何如?傳曰,觀此草記,國綱所在,萬萬駭然,當該部官,依草記,令該府,更爲拿囚嚴勘,可也。
朴天衡,以刑曹言啓曰,今月初一日動駕時,猥濫擊錚人金致禧,照法嚴勘事,蒙允矣。取考律文,則大典通編訴冤條有曰,事係微細,可呈該司,而冒濫上言,事理重者,依上書,詐不以實律論,杖一百徒三年,罪人金致禧,以其父之給債未捧事,冒濫煩籲,不可不嚴勘。依此律決杖一百後,黃海道遂安郡徒三年定配,卽爲押送之意,敢啓。傳曰,知道。
禁府啓目,密陽前府使沈鉁原情云云,以繡啓內辭意,出問目嚴問,則其所納供,半吐半呑,惟事漫漶,泛稱遲晩,究厥罪狀,極爲痛惋,所當請刑是白乎矣,旣有捧草供以入之命,上裁,何如?判付啓。頃日見於上京守令入侍時,始知其面,意或了了,繡啓論列,若是浪藉,不可不嚴處,待明朝草記照律爲良如敎。
禁府啓目,宣傳官李周鳳,兵曹正郞權漢緯,都摠都事金光白等原情云云,傳旨內辭緣,泛稱遲晩,所當請刑是白乎矣,旣有捧草招以入之命,且李周鳳·金光白等段,宣傳官·都摠都事勿爲請刑,載在大典通編,上裁,何如?判付啓。傳曰,竝只付過放送爲良如敎。
丁未五月初三日巳時,上御重熙堂。同副承旨入侍時,同副承旨曺允大,假注書李德鉉,記事官李相璜·金祖淳,以次進伏訖。上命書傳敎曰,職在論思,無不可言之事,而昨日事,不可但以關國綱後弊言,區別處分,似近如何?漫漶究竟,也自不妨,當該上下番,爲先遞差。前校理金履翼,明月萬戶除授,前修撰宋翼孝,濟物萬戶除授,皆令當日辭朝,其中渡海邊將,則愆期到任者,當卽其地定配,以此嚴飭,時任萬戶,遞付京職。上曰,惠慶宮進服加減歸脾湯,依前方十貼製入。命退,承史以次退出。
上在昌德宮。停常參·經筵。
傳于沈豐之曰,右承旨,馳詣健元陵,奉審摘奸,局內諸陵,一體,奉審摘奸,永祐園,亦爲,奉審摘奸以來。
沈豐之啓曰,明日常參·經筵,取稟。傳曰,停。
朴天衡啓曰,大司憲黃昇源,執義李思祚呈辭,掌令崔景岳·閔彝顯,持平朴載淳·宋煥基俱在外,監察茶時之意,敢啓。傳曰,知道。
朴天衡,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
朴天衡啓曰,禁衛營將官來言,今日本營軍兵,日次私習云矣,敢啓。傳曰,知道。
朴天衡啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,傳香承旨入侍。
傳于洪文泳曰,左承旨入侍。
傳于沈豐之曰,昨日坐直承旨入侍。
承旨前望單子入之。申大升·權·洪仁浩落點。
兵曹口傳政事,副司直單徐鼎修。
傳于沈豐之曰,違招及在外承旨許遞,前望單子入之,待下批牌招察任。
承旨前望單子入之。李益烍·申耆·李敏采落點。
傳于朴天衡曰,大臣·備局有司堂上,吏·兵判,御史明日來待。
傳于朴天衡曰,御史入侍。
朴天衡啓曰,假注書李德鉉,身病猝重,勢難察任,今姑改差,何如?傳曰,允。
傳于沈豐之曰,都承旨,馳詣宗廟永禧殿,奉審摘奸,右副承旨,馳詣毓祥宮·景慕宮,奉審摘奸以來。
傳于沈豐之曰,茂山胡尙德事,令人至今歎賞,蹈海之忠,無愧古人,後孫之特命收錄,留京付料,已有先朝成命,在今日追述之道,豈敢不遵守聖意?今因上言回啓,旣覺得,此後胡氏後孫,如無見授祿窠,不待下敎,直爲給料,如別付料事,一遵定式施行,子孫中一人,卽令軍門,待窠調用後,草記事,一體,分付。
沈豐之,以奉常寺都提調言啓曰,東籍親耕田所種大麥·小麥兩種,今五月望間,當爲成熟之意,敢啓。傳曰,攝刈。
朴天衡,以訓鍊都監言啓曰,本局從事官鄭大容,奎章閣進,具膺·尹達東·李宅源,俱爲差祭,今日省記,無以推移,依例以把摠代直之〈意〉,敢啓。傳曰,知道。
朴天衡,以義禁府言啓曰,李英澤之罪止收牒,終涉太寬,限年禁錮年限,令該府,傍照可據之例,指一草記事,命下矣。今此李英澤限年禁錮之命,特出於深懲不法,以勵列邑之至意,而禁錮年限,歷考律文,未有可以明據者。惟大典通編徭役,有曰,大同儲置米犯用者,七年禁錮云,儲置米犯用,亦係入己,則比之賣卿,稍似爲近,李英澤傍照此律,七年禁錮,何如?傳曰,允。
朴天衡,以禁府言啓曰,時囚待判下,皆令草記議處照律事,命下矣。時囚罪人金宗淵,緩於治盜,酷於徵債,供職無狀,卽此可見。以此照律,取考律文,則大明律不應爲條有曰,不應得爲而爲之,事理重者,杖八十。大典通編推斷條有曰,犯私罪杖八十奪告身三等,犯枉法受贓外,笞杖竝收贖云矣。金宗淵,杖八十收贖,奪告身三等放送,尹長烈田稅代捧養戶防納,雖云或欲矯弊,或因謬習,而其奉職不審之罪,在所難免。以此照律,罪取考律文,則大明律因公擅科斂條有曰,有司官吏因公擅自科斂所屬錢糧者,杖六十。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。尹長烈,從重論,杖一百收贖,告身盡行追奪放送。鄭宇淳倉逋不察,旣係不職,刑具違式,亦屬非法,此已可駭。況御史奉命,事體之重,果爲何如,而爰辭噴薄,顯加凌藉,其在尊朝廷整紀綱之道,不可不嚴懲,而判付內,旣有本律外加等之敎。以此照律,取考律文,則大明律錢糧互相覺察條有曰,若係官錢糧,已出倉庫而失覺察者,杖一百,制書有違條有曰,凡奉制書有所施行,而違者,杖一百。名例有曰,二罪俱發罪各等者,從一科斷。大典通編推斷條有曰,犯私罪杖一百決杖,告身盡行追奪。雜令條有曰,王府決杖者,代以金贖云矣。鄭宇淳從一科斷,杖一百收贖,告身盡行追奪,而本律外,加一等杖六十收贖,忠淸道韓山郡新谷驛,徒一年定配,而以議啓內辭意,具罪目,依例發遣府書吏,押送配所,何如?傳曰,允。如有功議,各減一等,至於鄭宇淳,雖有加等之命,徒配則異於告身,一等之爲二等事,未免太過,定配則分揀。
朴天衡,以義禁府言啓曰,金宗淵,杖八十收贖,奪告身三等,尹長烈,杖一百收贖,告身盡行追奪,鄭宇淳,杖六十收贖,告身盡行追奪,忠淸道韓山郡新谷驛,從一年定配事,照律草記批旨內,如有功議,各減一等,至於鄭宇淳,雖有加等之命,徒配則異於告身,一等之爲二等事,未免太過,定配則分揀事,命下矣。金宗淵十一代祖守溫,佐理功臣云,功減一等,杖七十收贖,奪告身二等,尹長烈八代祖斗壽,扈聖功臣云,功減一等,杖九十收贖,奪告身四等,鄭宇淳定配則分揀,杖一百收贖,告身盡行追奪之意,敢啓。傳曰,知道。鄭宇淳如有功議,各減一等,可也。
禮曹啓目,粘長連白履章上言,其祖壽峻,有卓異之行,宜施贈職之典,而道臣査啓,方在吏曹,令吏曹詳考稟處,何如?判付啓。該曹之尙不擧行,殊可訝也。贈職,待後政施行事,分付爲良如敎。
禮曹啓目,粘議藥同參李行訥上言,其曾祖知事時聖,孝行實蹟有無,令京兆待明年歲首報來後,稟處,何如?判付啓。其矣曾祖故醫官李時聖,效勞三朝,至蒙世醫之隆褒兺不喩,丁酉一疏,聞猶懍然,加之在家行誼,如是篤厚,此正忠孝無二致,前次屢見祈懇之單,而尙未許施,不可無階梯故耳。今則已經食物之典,雖準施所願,似不至屑越,故醫官李時聖,特許棹楔,其孫方在內局,時聖丁酉疏及事蹟,使之持來,提調入侍,率入爲良如敎。
戶曹啓目,粘茂山居幼學胡昌祖上言,莫重料祿,有難遽議,許付置之,何如?判付啓。別有傳敎,以此施行爲良如敎。
義禁府啓目,李信祜原情云云,問目內辭緣,惶恐遲晩,敎味白侤是白臥乎旀,亦旣已捧供,依例放送爲白乎旀。情雖爲父,事異訟冤兺不喩,罪人防守,法意非不嚴截,而父子不相見,旣非邦禁,則許通與否,自有道臣,地方官煩徹天聽,極涉猥越,原情內辭緣,置之,何如?判付啓,依允爲旀,此非干恩,係是籲冤,非逆屬則父子不相見,旣非邦禁所載。且與未出陸未減等,尤有異焉。以此判付,分付放送。仍以一本謄給,其矣身處相考施行,大抵李普行之尙今在謫,非爲他也。明義一部,卽撑天亘地之大義理,則伊時疏語,忽地專攻大臣,不顧忌器之嫌,烏可無處分兺不喩?伊後非不欲使之生越楸津,而爻象轉益凌層,義理未見益明乙仍于,偏受苦狀,獨留惡地者,實由於歸咎無處之致,如使在廷,有協心講明之效,則何必斷斷於年踰七十之一普行乎?非予不宥,卽世道之所使然,其矣身處,一體曉喩,亦令見朝紙者知之。
忠勳府啓目,粘觀此鐵山裵聖哲上言內辭緣,則正勳子孫,勿侵軍役,明有事目,而猥煩天聽,其無嚴之罪,分付本道,嚴刑懲礪,何如?判付啓。無賄未頉,致此煩籲,此後段,申飭僚堂,俾勿如是屑越事,一堂上知悉本事,猥則猥矣,非法典條令之外,自本府懲治爲良如敎。
刑曹啓目,西部居良女李召史擊錚原情內辭緣,置之,何如?判付啓。觀於供辭,多有疑端,詳考文案,以草記論理議處爲良如敎。
刑曹啓目,咸平居幼學李養直上言內辭緣勿施,嚴刑定配,何如?判付啓。本曹回啓,雖出於嚴隄防之意,事係爲先,刑配分揀爲良如敎。
刑曹啓目,彦陽居私奴金太得上言內辭緣,勿施,何如?判付啓。晩昌本罪,旣非死罪,其妻之辦死,果如上言,則所施於丁乞之死罪者,豈無參量於晩昌?分付道臣,使之詳覈虛實,狀聞後稟處爲良如敎。
刑曹啓目,安岳居私奴奉才上言內辭緣,上裁,何如?判付啓。特爲放送爲良如敎。
兵曹口傳政事,白峙僉使單曺允大,龍津萬戶單金履翼移授事,承傳。
丁未五月初四日卯時,上御誠正閣。右副承旨入侍時,右副承旨朴天衡,記事官金孝建·李宗烈·承膺祚,以次進伏訖。上曰,何承旨傳香乎?天衡曰,右承旨傳香矣。上曰,傳香承旨·都承旨,持祭報府入侍。賤臣承命出,與右承旨洪文泳,行都承旨沈豐之偕入進伏。命豐之讀祭報府訖。命書傳敎曰,過處豈嫌消刻?名雖外補,甚於島置遠竄,且因祭報府聞之,三補中,亦有曾經宮銜人云,以此以彼,宜有闊狹,明月萬戶金履翼,移授龍津鎭,美錢僉使曺允大,移授白峙鎭,該鎭將,遞付京職,明月·美錢鎭將,亦令仍任。又命書傳敎曰,都承旨持祭報府入侍。命退,諸臣以次退出。
丁未五月初四日辰時,上御重熙堂。左承旨入待時,左承旨徐鼎修,假注書李德鉉,記事官尹行任·金祖淳,以次進伏訖。上命書傳敎曰,在外及有實故實病承旨竝許遞,前望單子入之,待下批牌招察任。又命書傳敎曰,違牌及差祭承旨許遞,前望單子入之,待下批牌招察任。又命書傳敎曰,守令不法,不一其端,而如賣鄕濫殺等事,不可以襲謬言原情論,此而不用一切之法,大非刑期無刑之意。鄭昌期事,姑未出場,如李英澤者,雖因親年,不得已收贖於遠配,他邑倅之觀此處分者,認以法禁爲稍弛,從此將有無顧忌之慮,沈鉁之反弄,猶且禁錮,況賣鄕乎?英澤之罪止收牒,終涉太寬,前縣令李英澤,限年禁錮年限,令該府,傍照可據之例,指一草記。命退,承史以次退出。
丁未五月初四日初更,上御重熙堂。御史入侍時,右承旨朴天衡,假注書李德鉉,記事官李相璜·金祖淳,御史李書九,以次進伏訖。上謂書九曰,前尙牧之貪,何若是之甚耶?書九曰,臣承命下往之際,已自江頭,聞沈基泰三字,而踰嶺以後,則醜聲之入於臣耳者,不一而足,書啓所論,只擧其槪耳。上曰,明日入侍,爾當登筵,今姑退去。書九承命退出。上命書傳敎曰,課製亦試事,未出榜之前,他史官之替入,自是常例,右位二人,縱諉閣直之須資,亦値祭班之往參,竝與兼史而不爲待令,以致試員之破格冒入,事之駭然,莫此爲甚。宗簿承文院·四曹兼春秋等,竝令該府拿問捧口招,旣在實官,不能檢飭,不可以公故,置而無警。右位翰林李崑秀·尹行任爲先從重推考,館吏,令該曹科治。命退,承史以次退出。
上在昌德宮。停常參·經筵。
朴天衡啓曰,初六日毓祥宮夏享祭齋戒,初七日至初十日國忌齋戒,正月十一日文孝世子小祥相値,視事頉稟之意,敢啓。傳曰,知道。
朴天衡啓曰,合辭方張之時,憲府無詣臺之員,事甚未安。除在外外·未肅拜呈告人員,竝卽牌招,何如?傳曰,允。
洪文泳啓曰,領議政金致仁,左議政李在協,右議政兪彦鎬,有司堂上徐有隣·李在簡,吏曹判書尹蓍東,兵曹判書金履素,行副司直李柱國·李敬懋,御史李書九,依下敎,來待矣。傳曰,入侍。
假注書李德鉉改差,代以李冕膺爲假注書。
洪文泳啓曰,假注書李冕應,時無職名,令該曹依例付軍職,冠帶常仕,何如?傳曰,允。
以執義李思祚,持平朴載淳牌不進罷職傳旨,傳于洪文泳曰,只推。
朴天衛啓曰,大司憲黃昇源,執義李思祚,持平朴載淳牌不進,掌令崔景岳·閔彝顯,持平宋煥箕俱在外,監察茶時之意,敢啓。答曰,知道。
以禮曹參議狀啓,順陵役處,待秋成擧行事,傳于洪文泳曰,依狀請施行事,回諭。
承旨前望單子入之。尹尙東·趙英鎭·林錫喆落點。
傳于沈豐之曰,新除授承旨,牌招察任。
傳于沈豐之曰,身病及未肅拜承旨許遞,前望單子入之,待下批牌招。
有政。吏批,判書尹蓍東進,參判李秉模牌不進,參議李集斗牌不進,同副承旨朴天衡進。以李喆模·李東郁爲承旨,申大尹爲副校理,魚用謙爲修撰,金文淳爲右尹,李觀秀爲潭陽府使,金基正爲固城縣令,申大淳爲三嘉縣監,金在淳爲安義縣監,學生白壽峻贈戶曹佐郞,孝行卓異贈職事,承傳。
有政。兵批,判書金履素病,參判金魯淳病,參議柳誼入直進,參知李夔病,右副承旨洪文泳進。副護軍柳枝蕃,副司直金文淳·沈有鎭·申大升·徐有成·李亨元·趙衍德·李鼎運·李益烍·朴天行·李翼晉·權·洪仁浩·申耆·李敏采·李師濂,副司果李仁蕃·申載熙·李厚生,美錢僉使盧世甲,明月萬戶洪潤祥,仍任事,承傳。
傳于朴天衡曰,違牌承旨許遞,前望單子入之,待下批牌招祭任。
承旨前望單子入之。李師濂落點。
李喆模,以禮曹言啓曰,卽見慶尙右道暗行御使李書九別單,則以爲固城縣故統營下吏許謙妻韓召史,素有貞謹之行,及夫死之七日,托子女於其娣,引刀自刎,事在昨年四月,而節烈特異,鄕邑稱美。此則臣所的知,而取見民狀,不差所聞,合有褒美之典云矣。蓋此韓召史,以下吏之妻,素有貞謹之行,夫死七日,引刀自刎,節烈卓異,見聞的實,施以旌閭之典,實合於闡微樹風之政,而係干恩典,臣曹不敢擅便,上裁,何如?答曰,依草記施行。
李師濂,以刑曹言啓曰,全州前判官李宜耆在任時邑吏,令秋曹捉來,嚴刑究問事,命下矣。罪人崔昌彦·吳性直等,今纔捉來,所當依傳敎擧行,而今日以節祀日,開坐不用刑,明日以後,連値齋日,非有特敎勿拘,則不得開坐用刑,姑待無故日擧行之意,敢啓。答曰,知道。今日開坐,嚴刑取招。
李師濂,以義禁府言啓曰,尙州前牧使沈基泰,令該府依贓吏例嚴囚,今日開坐,捧口招以聞事,傳旨,啓下矣。凡係贓吏,有特敎則具格囚南間,前例皆然,沈基泰,依例具枷杻,嚴囚南間之意,敢啓。傳曰,知道。
副司直李鎭恒疏曰,伏以,臣身病猝重,末由奔走於將事之列,而今此毓祥宮夏享大祭,終獻官差定名帖來到,而病狀如此,不敢祗受,玆敢冒萬死陳懇。伏乞聖明,亟令該曹,卽爲變通之地,公私幸甚,臣無任屛營祈懇之至,謹昧死以聞。答曰,省疏具悉。疏辭依施。
禁府啓目,粘向前李宜耆,待秋曹究竟,更爲稟處,何如?啓,依允。又啓目,向前曺命喆議處云云,以此照律,何如?啓,依允。
正言宋民載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防,請巨濟府絶島安置罪人朴宗集,亟令王府,拿鞫得情,施以當律,請逆賊尙魯,亟施孥戮之典,請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律,請罪人寧鎭,亟令王府,設鞫嚴問,期於得情,快施王章,請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,快施當律。措辭見上答院曰,不允
丁未五月初五日卯時,上御熙政堂。大臣·吏·兵判·有司堂上·御史入侍時,行都承旨沈豐之,左承旨洪文泳,假注書李德鉉,記事官李崑秀·尹行任,領議政金致仁,左議政李在協,右議政兪彦鎬,吏曹判書尹蓍東,兵曹判書金履素,有司堂上徐有隣·李在簡,御史李書九,以次進伏訖。致仁等進前曰,朝晝異候,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。上謂致仁等曰,沈基泰事,誠駭怪矣。尙州巫女,本四十名,而至沈基泰爲數百名云,似是不勝其才,而寧有如許道理?且聞御史昨日筵奏,奉命出江,已聞沈基泰三字,而入嶺南之境,則醜聲狼藉云,此人素稱了了,而貪婪豈如此之甚耶?致仁曰,出自侍從,所爲若此,辱朝廷大矣。上命御史進前,讀奏書啓訖。上命吏·兵判進前覆奏。蓍東曰,此慶尙右道暗行御史李書九書啓也。尙州前牧使沈基泰,兩載居官,一是貪虐,誅求不遺毫毛,毒痡殆入骨髓,移貿穀餘剩太租八百餘石,錢一萬一千餘兩,及兩年耗穀作錢剩錢,俵災還起餘結代錢巫布上納餘錢諸條,合三千餘兩,都歸私橐,妖妓專寵,淫女告密,賂門許開,利竇多岐,訊囚而別造違式之杖,平民而濫試治盜之刑,尤係不法,自有當律,令攸司從重勘斷爲請,沈基泰,令該府拿問定罪,何如?上曰,觀於書啓,聞其筵奏,如許箕斂,如許偸弄,卽近來所未聞者,此而不施懲一之擧,則何以戢他而勵後?出自近密,有此干科,究厥所爲,節節駭痛,況以繡衣,銜命本道,未久而身自犯法,不少畏忌,卽此可謂罪上添罪,何待臺啓行査?爲先令該府拿來,依他贓吏例嚴囚,開坐捧口招以聞,可也。出擧條蓍東曰,此慶尙右道暗行御史李書九書啓也。觀察使金尙集,志切報效,心愈謹約,務持大體,治尙周便,節省災歲,營穀不劃於沿邑,懷保窮民,賑政遍察於山郡爲辭,而道臣體重,今姑置之。其外昆陽郡守洪龍運,泗川縣監沈能寬,咸安郡守張齊斗,陜川郡守李彦植,尙州牧使洪元燮,星州牧使鄭華淳,晉州牧使金履銈,昌原府使李元謙,巨濟府使金爀,居昌府使趙宅鎭,善山府使李正模,草溪郡守李廷範,漆原縣監,宜寧縣監洪善養,高靈縣監朴升壽,開寧縣監李義肅,咸昌縣監柳秉均,聞慶縣監金履鎬,延豊縣監鄭涑,忠州牧使李在亨,陰竹縣監崔在修,陽智縣監韓光傳,龍仁縣監李牧永,廣州府尹李泰永,以三路沿邑守令,或時未赴任,或新莅日淺,或小褒而未有優異之績,或略毁而別無顯疵之政,竝令姑置之,何如?上曰,依爲之。出擧條蓍東曰,此慶尙右道暗行御史李書九書啓也。熊川縣監黃世中,柔善或過束濕加勉爲辭,鎭海縣監閔修益,衙客干政,瑣謗入聞爲辭,竹山府使申潚,曾聞訟民之或滯爲辭,三邑守令,分付兩道道臣,當此考績之月,另行按廉之政,大則論貶,小則察飭,俾無彰癉,不中民邑受弊之地,何如?上曰,依爲之。出擧條蓍東曰,此慶尙右道暗行御史李書九書啓也,金海前府使李邦榮,疎荒政而專減飢口,虛倉簿而曲貸逋吏,猾狡用事,賣鄕貽譏,治盜而額上烙印,大是駭擧,貸錢而民間立本,亦乖法意,其罪狀,令攸司從重勘處爲請。李邦榮,御史雖已封庫,論其所犯,不可罷黜而止。令該府拿問定罪,陜川前郡守朴仁榮,火稅加徵,奸吏因此藉口,倉穀移貿,餘利自歸染指,法外用刑,春後捧糴,貧富俱困,怨讟朋興,賑政則首尾七等,一不饋粥,其罪狀,令攸司從重勘斷爲請。朴仁榮,時帶潭陽府使之任,爲先改差,令該府拿問定罪。三嘉縣監金啓淳,盃酒妨政,嬖屬招權,虛擁倉簿,一任奸吏之塗竄,假補賑穀,未免富民之勒徵,其罪狀,令攸司從重勘處爲請。安義縣監朴師郯,政委猾吏,謗由嬖妓,營俵還納,而賑穀則增數瞞報,倉逋莫察,而虛穀則廉價貿充,訊杖之未準尺度,枷棍之竝無刻誌,合有譴責爲辭,兩邑守令,竝先罷後拿。昆陽前郡守趙雲履,俵災結而民多白徵之怨,給錢還而吏有私貸之弊,歲末催科,法外施罰,一邑含羞,四隣傳笑爲辭。泗州前縣監金胤行,昨秋還上,太半虛錄,所捧之穀,又極麤劣,分糴之闕巡,播種之愆期,職此之由,其罪狀,令攸司稟處爲請。趙雲履·金胤行,竝令該府處之。固城縣監李普天,吏奸當戢,莫曰痼弊之難祛爲辭,該守令則罷黜,何如?上曰,依爲之。出擧條蓍東曰,慶尙右道暗行御史李書九書啓中,統制使及閫帥·邊將,令兵曹稟處,何如?上曰,依爲之。出擧條履素曰,此卽慶尙右道暗行御史李書九書啓,而有入侍稟處之命矣。卽見其書啓,則前統制使柳鎭恒,廉聲不聞,怨言喧騰,漁稅莫禁猾吏之疊徵,營需一任奸吏之濫捧,饑口減削,穀品麤劣,雖有私賑之名,不過應文之擧,三南句管米別餉米,許多穀物,立本取剩,亦沒歸屬。揆以公法,俱合重勘,此猶屬薄物細故,二月初四日乘船駕水,選妓徵歌,校卒駭歎,傳說喧藉,國服在身,任情遊衍,聽聞所及,誠可痛惋,其罪狀,宜令攸司稟處云矣。柳鎭恒之罪狀,繡啓論列,極其狼藉,公穀則冒法取剩,賑政有名無實,事體所在,誠甚駭然,而至於遊衍一事,苟有是也,不可以人理責之,聞來萬萬驚惋,査實置法,不容但已。柳鎭恒,令該府拿來嚴覈,從重勘斷,何如?上曰,依爲之。出擧條履素曰,此卽慶尙右道暗行御史李書九書啓也。慶尙前兵使金廷遇,雖曰營卒之有譽,別無特異之奬,薺浦萬戶韓時佐,大體固好,永登萬戶朴宗鎬,曠務旣警云,則微瑣之疵,固無足深責,竝姑置之,何如?上曰,依爲之。出擧條十二行刀割致仁曰,臣於李義行照律判付公罪勘放之敎,竊有愚見,奏御文字,事體嚴重,邊臣狀啓,非他人所敢私自追改,至於借印潛踏,尤涉可駭。藉令自前,或有如此之事現發,則其罪大矣。固不可以公罪論,況借印之鄭濂,旣勘以流典,則潛踏之義行,罪豈有異同乎?臣謂李義行,依該府勘律施行,恐不可已,事關刑政,故敢達矣。上曰,依爲之。出擧條致仁曰,頃因關西繡衣李崑秀別單覆奏,自上或慮亟徐之失宜,且悶西俗之凌分,至有更詢後,草記之擧,聖念所及,孰不欽歎?今之道臣,出自崇班,任怨擧行,宜倍他人,而得見其狀本下者,大違始料,盛稱謬例,或曰行不得之事,或曰無奉行之路,至於已經將校之一倂還充,本非草記中語,殆同問東而答西,大抵是推托不當之意耳。已不勝慨然,而苟其意見不合,則更請稟處,以竢朝令,無所不可,而直以成命之下,未克奉承結辭者,語涉無難,殊非藩臣之體,朝廷之不尊,未必不由於此等,平安監司李命植,從重推考。毋論鄕任校院任,納賂圖帖者,依前關辭,一一査出,修成冊報本司之意,更爲分付,何如?上曰,依爲之。至於亟徐闊狹之方,旣有本司草記回啓者,不必更爲分付,使之依草記施行,可也。出擧條致仁曰,義州府尹李祖源,赴任旣久,且有至切之情理云,今姑改差,何如?上曰,依爲之。出擧條致仁曰,次對時,諸宰有可稟之事,則先與大臣相議後陳達,自是規例,而近來則不然,此必未諳故事而然也。自今申飭,使之遵舊,何如?上曰,依爲之。出擧條有隣曰,臣於繡衣書啓中反作穀物事,適有愚見,敢此,仰達矣。所謂反作穀物,一番綻露守令,抵法之後,仍置未捧,便歸烏有?事面之乖當,不但可惜而已。今年諸道,繡衣所摘發反作穀,不下屢萬包,此而襲謬,誠甚無謂。臣意則分付該道,嚴飭各其邑,別爲錄置,待秋成盡數收捧,俾無混同消融之弊,何如?上曰,大臣之意,何如?領議政金致仁曰,惠堂所奏儘然,而待秋成準捧後,枚報備局之意,一體分付,好矣。上曰,依爲之。出擧條上曰,政官牌招開政。出榻敎命退,諸臣以次退出。
上在昌德宮。停常參·經筵。
傳于洪文泳曰,左承旨,馳詣受香所,奉審摘奸以來。
朴天衡啓曰,大司憲黃昇源,執義李思祚呈辭,掌令崔景岳·閔彝顯,持平宋煥箕俱在外,持平朴載淳未肅拜,監察茶時之意,敢啓。答曰,知道。
洪文泳啓曰,禁衛營將官來言,今日本營軍兵,日次私習云矣,敢啓。傳曰,知道。
洪文泳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李師濂曰,慈殿承候,先以金龍柱授職出入事,屢勤飭敎,而此吏判,謂有所據,尙不擧行矣。近聞慈敎,伊時乃父疏擧,已知出於憤悒不顧他之意,然則持難無可言,況甲辰秋傳敎,已有提及者,到今尤與前日大異,至於峸事,亦有筵敎,吏判之如是持難過矣。今日政六品窠,金龍柱擬入事,分付。仍令申飭承候。
洪文泳啓曰,懿昭廟夏享祭進排官中,奏時官不爲待令,事極駭然,令攸司從重科治,何如?傳曰,向於申飭之下,又復犯科,萬萬駭然,其委折,令本監査實草記,眞有犯科,仍令攸司嚴勘。
傳于李師濂曰,都承旨與禮曹判書入侍。
傳于李喆模曰,同副承旨入侍。
備邊司薦望,以趙英鎭爲義州府尹。
傳于李師濂曰,大王外孫壻授職,自是已例,此人豈可不援用是例?幼學閔致成,今日政初仕窠,懸註調用,年太少,不必肅謝,除職後自當呈遞,初仕雖無見窠,以都政窠中,先爲次次序陞擬入事,分付。
朴天衡啓曰,四月二十九日御史鄭大容入侍時,兵曹判書金履素回啓擧條,以今五月初五日書入,至於啓下,莫重奏御文字,日月誤塡,極爲未安,原擧條,改付標以入,臣有不察之失,不勝惶恐,而當該注書,不可無飭,推考警責,何如?傳曰,允。
有政。吏批,判書尹蓍東進,參判李秉模牌不進,參議未差,同副承旨李師濂進。以尹光心爲戶曹佐郞,韓謇爲西部都事,李時秀·徐鼎修爲分承旨,申耆爲分兵曹參議,李勉兢爲分參知,鄭東觀·韓用龜爲分佐郞,李復燮爲金堤郡守,李爲分內局提調,金尙瑾爲愍懷墓守衛官。
兵批,判書金履素進,參判金魯淳入直,參議柳誼病,參知李夔病,左承旨洪文泳進。以李致中爲副摠管,沈豐之·朴祐源爲分副摠管,柳晦源·李民秀爲分都摠都事,姜游爲曹司五衛將,同知單李春敷,僉知單尹範敍,副司直尹尙東,副司正李冕膺·李駿德。
吏批,再政。金龍柱爲掌樂主簿,鄭殷祥爲南部都事,徐退修爲大丘判官。
三政。姜文岳爲宗廟直長。
四政。沈厚之爲內贍奉事,閔致成爲永祐園參泰,宗廟直長姜文岳,司圃直長金在明相換。
分注書二望,以尹光顔·李義觀爲分注書。
都承旨前望單子入之。尹承烈落點。
傳于李師濂曰,前統帥拿來,不言奪符,直請拿來,竝與宣傳官不爲待令,雖因生疎所致,該房事,萬萬駭然,後弊所在,關係至重,當該承旨遞差,承旨前望單子入之,待下批牌招察任。
承旨前望單子入之。洪義榮落點。
以咸鏡監司狀啓,在囚罪人金麟三罪狀考出事,傳于李師濂曰,依龍範例處斷事,回諭。
以忠淸監司金光默狀啓,公州査啓待罪事,傳于朴天衡曰,當初囚供,判付中提及,蓋因未詳事實,觀此査啓,不但流來謬例,給代之前,難責釐革,査啓甚精詳,庇仁·扶餘事,査閱亦爲別白,到今俱無爲罪之端,勿待罪事,回諭。三囚,亦令今日內開坐,稟處。
以忠淸監司啓本,忠州下吏假稱都事委折査實事,傳于李師濂曰,假稱與濫騎,俱是浪傳,所謂討索,不過微細之物,則牢囚重杖,除案充軍,該倅事,可謂得宜,道啓之參酌爲請,誠是矣。此査啓勿爲回啓,該牧使論罪置之事,回諭。
洪文泳,以禮曹言啓曰,進上事體,何等嚴重,而今番端午油物進上中,全羅道封進油芚,品旣劣下,又爲塗油,所見極其駭然,事之寒心,莫此爲甚。該道監司沈頤之,從重推考,當該封進官,令該府拿問處之,何如?傳曰,允。封進官到任屬耳,以前倅捧現告。
洪文泳,以禮曹言啓曰,卽伏見忠淸道所封端午進上油芚,則純用付紙,不善着油,間間班爛,品色俱劣,揆以事面,誠極駭然,該道監司金光默,從重推考,當該封進官,令該府拿問處之。莫重進上,不能檢飭,致有此不謹封進,臣亦不勝惶恐之意,敢啓。傳曰,知道。封進官到任屬耳,以前判官捧傳旨事,分付。看品,不由本曹之故,致勤提飭之擧,卿則別無引罪之端矣。大抵年前變通,專爲有費無用,則如是不勤,可乎?紙品之依舊太厚,亦甚不察,完伯則役心多端,査究方張,餘念無暇及於供御之事,此道伯,熟聞做治,頗有威力云,而乃有此慢忽之事,其爲駭然,不在物也,問備太輕,爲先越俸三等。
李師濂,以觀象監言啓曰,因政院草記,傳曰,向於申飭之下,又復犯科,萬萬駭然,其委折,令本監査實草記事,命下矣。査問其委折,則當該官李東柱所告內,懿昭墓夏享祭,差以奏時之任,則安敢不爲進去,而因其住接處稍間,未及於摘奸時云,設如渠言,進去待令,未趁摘奸,有此執頉,事之稽慢,莫此爲甚。依政院草記,令攸司科治,何如?傳曰,允。
朴天衡,以義禁府言啓曰,因領議政金致仁所啓,李義行,依該府勘律施行事,擧條,啓下矣。李義行,依前勘律,杖一百收贖,告身盡行追奪,平安道龍岡縣,流三千里定配,而以當初議啓內辭意,具罪目,依例發遣府書吏,押送配所,何如?傳曰,允。
李東郁,以義禁府言啓曰,保放罪人徐直修·李運彬·尹得愚等査啓,旣已啓下,有今日稟處之命,依例還囚之意,敢啓。傳曰,知道。
李東郁,以義禁府言啓曰,金海前府使李邦榮,昆陽前郡守趙雲履,泗川前縣監金胤行,三嘉前縣監金啓淳,安義前縣監朴師郯,陜川前郡守朴仁榮等,拿問處之。洪州前牧使安廷玹,赤梁前僉使朴泰俊,憑閱處之事,傳旨,啓下矣。李邦榮·趙雲履·金胤行·安廷玹等,今方待命,卽爲拿囚。金啓淳·朴師郯,時在任所,朴仁榮,以潭陽府使,亦在任所云,依例發遣府羅將,竝拿來。朴泰俊,以領運差使員,未及上來云,發遣府書吏,所到處拿來,何如?傳曰,允。
朴天衡,以義禁府言啓曰,因刑曹啓辭,逆賊明謙緣坐花名時當該部官,拿問嚴勘事,命下矣。當該部官沈景文,今方待命,卽爲拿囚之意,敢啓。傳曰,知道。
李喆模,以義禁府言啓曰,前統制使柳鎭恒,拿來盤覈,從重勘斷事,傳旨,啓下矣。柳鎭恒,自任所未及上來云,發遣府書吏,所到處拿來,何如?傳曰,允。
李師濂,以吏曹言啓曰,新除授義州府尹趙英鎭,方在罷散中,何以爲之?敢稟。傳曰,敍用。
朴天衡,以禁衛營言啓曰,本營把摠所入直哨官許演,去夜考察,晩時進去,執頉於都巡牌將,莫重警巡,如是慢忽,事極駭然,決棍汰去之意,敢啓。傳曰,知道。
李喆模,以義禁府言啓曰,時囚罪人李萱草供判付內,勅錢事,倉穀事,俱屬前官,且而報營,在渠別無爲罪之端,至於刑具,亦不大段執頉,當初差遣,出於念舊。又聞近頗斷飮,政宜且觀來效,只以刑具事,以公罪功議,區別勘放,仍令當日還官,使之隨事小心,期於圖報事,嚴飭分付前官事,議處事,命下矣。取考律文,則大明律制書有違條有曰,凡奉制書有所施行而違者,杖一百云矣。李萱無功議云,杖一百,以公罪收贖放送,勅庫錢虛留,城餉米那移之當該前府使,令道臣指名狀聞後,拿問定罪,何如?傳曰,允。
李師濂,以義禁府言啓曰,時囚罪人金胤行,本府議啓內,昨冬還糴磨勘之時,其所虛錄,至於五千餘石之多,所捧之穀,又極麤劣,以致春糶之闕巡,農糧之不繼,事係不法,自有當律。以此照律,罪取考律文,則大典通編倉庫條有曰,虛錄守令,徒三年定配,又五年禁錮。大明律制書有違條有曰,凡奉制書有所施行而違者,杖一百。名例有曰,二罪俱發,以重者論。大典通編推斷條有曰,犯私罪,杖一百以上決杖,告身盡行追奪云矣。金胤行,從重論,告身盡行追奪,又五年禁錮,忠淸道舒川郡豆谷驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
禁府啓目,泗川前縣監金胤行原情云云,傳旨問目內辭緣,泛稱遲晩,所當請刑是白乎矣,曾經都摠都事,勿爲請刑,載在大典通編,且有以草供捧入之命,上裁,何如?判付啓。除刑推議處爲良如敎。又啓目,金胤行議處云云,以此照律,何如?啓,依允。又啓目,洪州前牧使安廷玹原情云云,傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有以草供捧入之命,上裁,何如?判付啓。旣已罷職,別無更問之端,分揀放送爲良如敎。又啓目,豐川府使李萱原情云云,傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,且有捧草供以入之命,上裁,何如?判付啓。勅錢事,倉穀事,俱屬前官,且云報營,在渠別無爲罪之端,至於刑具,亦非大段執頉,當初差遣,出於念舊。又聞近頗斷飮,政宜且觀來效,只以刑具事,以公罪功議,區別勘放,仍令當日還官,使之隨事小心,期於圖報事,嚴飭分付爲旀,前官事議處爲良如敎。又啓目,罪人沈基泰更招云云,以判付內辭意,更良反覆嚴問,則上項諸條,一一自服,入己之贓,遠過萬金,此實近來贓吏之所未聞者,若論其罪犯,死且有餘,事當仰請照法勘斷,而旣有捧草供以入之命,上裁,何如?判付啓。渠旣一一遲晩,自有當律,而剩錢取用,與他條箕斂事件,本自不同是如乎,剩錢取用,則不可直斷以死律,贓案,正在於外此名色之種種非理不正者,則剩錢一款外,某條入己,某條公用,更良各各區別,爲先論理議處爲有矣,如有疑端,罪人處更爲盤問後,修啓爲良如敎。又啓目,粘罪人沈基泰議處云云。以此照律勘斷,何如?判付啓。雖非待時之律,皆行詳覆,曾於刑曹,已有定式兺不喩,設令一一無錯,逐條更捧遲晩招。又以當律捧結案招,然後報議政府詳覆,可議照律是如乎,待承款詳覆移文時,仍又收議大臣以聞爲良如敎。又啓目,尙州前牧使沈基泰原情云云,以傳旨內辭意及繡啓所論,發問目嚴門,則許多條件,幾盡承款,貪贓之狼藉,不法之縱恣,實是挽近之所未覩聞,而惟於災結私用一款,終始抵賴,不爲直招。至如剩錢取用餘結作錢等事,外雖遲晩,內實漫漶,自附公用之科,欲掩入己之跡者,究其情狀,萬萬痛惡,刑推得情,何如?判付啓。繡啓中許多論列之事,有辱朝廷兺不喩,聞於筵奏,外此種種剝割殘忍之政,不一而足云。今用贓吏之律,先令具格囚者,出於十分商量之擧,到今事端彰露之後,雖欲隱諱,勢無奈何。方又問啓於御史,如是之際,又出原啓所未出之贓汚,則在渠不但罪上添罪,雖欲生出獄門,其可得乎?大抵近來,貪風日熾,無論方伯守宰,出自近班者,略無顧忌,稍稱有勢閥者,恃以肆恣,一年二年,浸浸爲舊日樣子,以今觀之,丙申初用重典之擧,何異於一場戲劇?彼坐譴者,亦豈無向隅之竊歎?懲一之政,捨此首發而奚爲?右項干犯諸條,入己與否區處委折,及其他鄙瑣箕斂之事,竝以更良嚴問取招,期於得情爲有矣。又復漫漶,斷當卽地加刑,亦以此意,添問目究覈爲旀,囚供,以本道査啓之將有指陳,作一口實,自本府催促該道,斯速修啓,萬一拘於顔私,草草方便,自道伯,難逭不以實之律,以此嚴飭分付爲良如敎。又啓目,兼春秋宗簿正韓晩裕,承文判校金禧麟,戶曹正郞承膺祚,禮曹佐郞李宗烈,兵曹佐郞金珍恪,工曹佐郞金錫權等原情云云。口招嚴問之下,一辭漫漶,泛稱遲晩,韓晩裕段,所當請刑是白乎矣,曾經侍從勿爲請刑,載在大典通編,上裁爲白乎旀。金禧麟·承膺祚·李宗烈·金錫權等段,竝只刑推得情,何如?判付啓。韓晩裕段,旣云差祭,承膺祚·李宗烈等段,亦云闕外待令,金錫權段,進排官進去,竝分揀放送,其餘兼春秋,竝只照律爲良如敎。又啓目,金海前府使李邦榮原情云云,傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,且有捧草供以入之命,上裁,何如?判付啓。曾聞溫陽治績乙仍于,弊如本邑,歉如昨歲,而抄拔賑捄之擧,意謂恢恢可做,自聞封庫之說,已有滋惑,及見繡衣之啓,不違所料。大抵見慍於繡衣,儘由防報一款,朝廷之失一良吏,不惟可惜,御史之輕先封庫,亦關後弊,纔以此意,面飭筵席是如乎,所謂論列諸條,誠未知爲不法是置,除留錢賣鄕錢事,渠供中云云。俱有條理,足謂白白無累,賊人烙額事,不過是恐嚇之說,則不考面痕,只憑耳剽,致有此登聞者,御史事,生疎甚矣。至於虛錄反作等事,囚供與繡啓,各有相左兺除良,未捧居末,已經統帥論啓,而回分云云。最似擅便,昨歲本邑,不可以常例責之兺不喩,矯發倉穀,古人嘗有行之者,藉令此囚,越法矯發,猶不至難貰之罪,而況其處事,異於繡啓,以此以彼,御史之論罷已過矣,封庫尤非矣。此囚卽爲白放,罪名蕩滌,御史不審之失,不可無警,爲先從重推考爲良如敎。又啓目,昆陽前郡守趙雲履原情云云,傳旨問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,且有捧草供以入之命,上裁,何如?判付啓。本罪之外,有萬萬痛駭者,熟知爲人之不事事,屢靳之餘,雖不得不差遣,而辭陛時下敎,何等丁寧,則不惟不念圖報,乃反恣意犯科,似此武弁,須寘加倍之律,庶或知戢兺不喩,諸般不法除良,催科之際,嚴督不患無方,必以穢惡之物,行此乖悖之擧,奚特止於傳笑四隣?渠雖不似,卽亦命吏,則辱朝廷大矣。嚴問之下,又敢分疏,所爲尤極無狀,爲先嚴飭道伯,詳査狀聞後照律,此囚仍囚,以待究竟爲良如敎。又啓目,淸道前郡守鄭昌期原情云云,傳旨問目內辭緣,泛稱遲晩,所當請刑是自乎矣,旣有捧草供以入之命,上裁,何如?判付啓。刑具之違式,雖諉御史齎去尺制之與營尺相左之致,而職非討捕,妄用盜刑,已萬萬率爾,人命致死,無論邂逅與否,自有濫殺之律是遣,外此諸條,俱無發明之端,今日坐起時,嚴加照勘,以懲他邑宰麤率之習爲良如敎。又啓目,中部都事沈景文原情云云,問目內辭緣,泛稱遲晩,所當請刑是白乎矣,旣有以捧草供以入之命,上裁,何如?判付啓。前供瞭然,已倖放,而今供又若前,卽欲分揀放送,本事所係至重,部官·曹郞間,不可無査出懲一之擧,卿等更問該曹,參以囚供,論理議處爲良如敎。又啓目,沈景文議處云云,以此照律,何如?啓,依允。
賑恤廳啓目,粘定州居幼學石明喆上言,萬萬無嚴,移送秋曹,各別嚴刑,照律遠配,以爲痛懲之地,何如?啓,民習固萬萬駭痛,不可不嚴加懲治,以防奸民頑濫之習,而原其本事,極涉殊常,亦不可不一番行査。設令眞是漏結,若無陳告之人,本廳何從以知之?觀於三分二還給民人,而本廳,能免勒奪之罪乎?大抵朝家之最素切痛者,牟利輩之陳告也,貪其四一之賞,指告烏有之地?符同作奸,弊無紀極,畢竟所受困者,邑與民也,年前頒式,蓋期無刑是如乎,此事段,似屬於令前,指告人作俑之罪,不可仍置兺不喩陳告不實告人,刑配之律,載在續典。又不可謂之令前,同陳告人及上言,是在狀頭,竝令刑判,嚴加究覈以聞,俾絶指告之路,俾杜民邑之弊爲旀,陳告人段,如不直招,爲先嚴刑取招爲良如敎。
刑曹啓目,全州吏房崔昌彦,賑恤色吳性直等原情云云,依傳敎,嚴加刑訊,反覆究覈是白乎矣,游辭抵賴,終不直招,加作米之勒定高價,不有市直,而反諉邑規,自備牟之塵土相雜,旣載繡啓,而但稱空殼,至於決訟立落之無常,則只以旣現露之山訟彌縫,差任賄賂之公行,則亦以已査實之鄕任納供是白乎所。繡啓條列,旣甚明白,特敎査問,事體嚴重,而渠輩乃以幺麽下吏,依違顧瞻,言言呑吐,節節粧撰,究厥情狀,誠極痛惡,竝以更加嚴訊,期於取服,何如?啓,幺麽遐土蟣蝨之賤,敢於嚴問之下,如是漫漶,此必道伯,右袒前倅,操切於捉上之時,俾無得開口於曹庭乙仍于,渠輩有此抵死呑吐,事之駭痛,莫甚於是,非不知限死加刑,期於得情,而眞所謂有庳之民奚罪?先以此意,發問目,道伯之操切有無,竝以施威究問爲有矣,初招究問諸條,一體盤覈,如不直招,啓目勿爲修啓爲良如敎。
傳于李師濂曰,連値齋日,時囚中當照律議處人,皆以草供粘連書入,俾無滯囚之弊,今已夜深,沈基泰,待明朝開坐擧行。
丁未五月初六日辰時,上御誠正閣。同副承旨入侍時,同副承旨李師濂,假注書李冕膺,記事官尹行任,記事官金祖淳,以次進伏訖。上曰,承旨何年登科乎?師濂曰,丁亥泮試,戊子赴矣。上曰,有子幾人乎?對曰,有二子矣。上曰,都承旨·右承旨入侍。出榻敎行都承旨沈豐之,右承旨朴天衡追入進伏。上曰,持平宋煥箕上疏入之。出榻敎賤臣承命,出去持入,上命承旨讀奏。師濂讀奏訖,上曰,從當賜批,留置政院,可也。上命承旨讀奏賑恤廳啓目,天衡讀奏訖,上命書判付。仍敎曰,奸民輩牟利之習,予嘗痛惡之矣。爲其四一之賞,每有陳告之擧,後弊不可不杜矣。雖以折受事言之,孝昌墓香炭折受,尙未有定,而大凡折受之規,雖曰給價,實無一錢之受者,故官與吏白,失其所利,必欲以某條充代,畢竟受害者吾民也,豈非矜憐之甚乎?尙未定折受者,良以此也。上曰,十一日祥祭,慈殿必欲臨奠爲敎,而移次勞動,萬萬焦迫,纔已仰請中止,而慈宮,當於初九日詣慶熙宮,十二日還宮,令該曹知悉。出傳敎上曰,初九日詣慶熙宮,先就敦化門外祗迎,祗迎時服色,以黑圓領袍磨鍊,出宮時及祗迎後動駕時,皆以視事服磨鍊,慈宮還宮時,亦當陪還,以此,分付。出傳敎命退,諸臣以次退出。
丁未五月初六日午時,上御重熙堂。都承旨·禮兵判入侍時,行都承旨沈豐之,記事官金孝建·李相璜·金祖淳,禮曹判書徐有隣,兵曹判書金履素,以次進伏訖。上命書傳敎曰,政官牌招開政。又命書傳敎曰,都承旨許遞,前望單子入之,待下批牌招察任。有隣曰,今十二日大駕還宮時,前後部鼓吹,及惠慶宮還宮時,前部鼓吹,以陳而不作磨鍊,此後文禧廟三年內動駕時,亦皆以陳而不作磨鍊,何如?上曰,依爲之。出擧條有隣曰,今初九日惠慶宮詣慶熙宮時,陪從百官參考前例,以各司各一員,有堂上衙門堂郞各一員,宗親每品各二員,承旨·史官各二員磨鍊乎?上曰,依爲之。陪從百官各司一員,有堂上衙門堂郞各一員,宗親每品各一員,令吏曹書入,可也。履素曰,惠慶宮詣慶熙宮時侍衛,以兵曹·都摠府堂郞各二員,五衛將二員,武臣兼宣傳官四員磨鍊,而內禁衛·兼司僕·羽林衛,以幾員磨鍊,前後射隊,以幾名磨鍊乎?上曰,內禁衛三十名,兼司僕五員,羽林衛五員磨鍊,前後射隊,以四百名磨鍊,可也。出擧條豐之曰,惠慶宮動駕時,承史侍衛,已爲筵稟定奪矣。政官牌招開政差出,何如?上曰,依爲之。有隣曰,惠慶宮動駕時,陪從百官服色,何以磨鍊乎?上曰,以無揚黑團領磨鍊,可也。履素曰,惠慶宮動駕時,侍衛服色,何以磨鍊乎?上曰,以靑天翼·黑笠,去笠飾磨鍊,可也。有隣曰,今十二日惠慶宮陪還時,祗迎處所,以興化門外磨鍊乎?上曰,依爲之。出擧條履素曰,今初九日動駕時,何營軍兵隨駕,何營軍兵留陣,而禁軍及馬步軍,幾番幾哨磨鍊乎?上曰,訓局步軍十哨,馬軍四哨,爲先後廂,禁軍五番隨駕,留陣則依例磨鍊,可也。履素曰,十一日行祭時禁軍,當以全數磨鍊,而軍兵,與朝士有異,微吉之制,無以擧行,所着服色,諸臣易服時,卽爲純吉,何如?上曰,依爲之。履素曰,在前慶熙宮動駕時,扈衛軍官,隨駕入直,連爲置之矣。今番則依例磨鍊乎?上曰,依例磨鍊,可也。出擧條豐之曰,臣於昨日,見全羅·忠淸兩道封進端午方物油芚,則或加塗油,或用拊紙,品旣劣下,色又麤駁,莫重進上,如是不謹,事體所在,萬萬駭然。當該道臣及封進官,已自春曹草記請罪,而其在尊事體重貢獻之道,決不可仍而置之。兩道進上油芚,一倂退送,使之卽速改備上送,何如?上曰,依爲之。湖西則觀於今日査啓,可知麻岬之爲弊滋甚,豈必以道伯·邑倅之不察,貽弊於寺僧?本道則改封進一款置之,湖南則使之改封進。近來過於察下情,凡有供御,設或不謹罷拿之啓,一倂靳允,外邑亦認以常事,到今孰知十餘邑·卄餘邑守宰一倂坐罷之例,此亦國綱所關,先令廟堂嚴飭,可也。出擧條命退,諸臣以次退出。
上在昌德宮。停常參·經筵。
安廷玹啓曰,今十一日文禧廟小祥親祭祭文及孝昌墓小祥祭祭文,當爲製進,藝文提學徐有隣,待明朝牌招,何如?傳曰,當製下矣。
李師濂啓曰,來十一日,朝參,文孝世子小祥相値,頉稟之意,敢啓。傳曰,知道。
李師濂啓曰,來十一日,輪對,文孝世子小祥相値,頉稟之意,敢啓。傳曰,知道。
李師濂啓曰,前統制使柳鎭恒拿來時,奪符次,標信密匣請出之意,敢啓。傳曰,到城外奪符。
李師濂,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李師濂啓曰,禁衛營將官來言,今日本營軍兵,日次私習云矣,敢啓。傳曰,知道。
李師濂啓曰,御營廳將官來言,今日本廳軍兵,日次私習云矣,敢啓。傳曰,知道。
李師濂啓曰,行都承旨尹承烈,左承旨洪文泳,右承旨朴天衡,右副承旨李喆模,今日竝不仕進,所當牌招,而拘於廳規,不得請牌,何以爲之?敢稟。傳曰,牌招。
以行都承旨尹承烈,左承旨洪文泳,右承旨朴天衡,左副承旨洪義榮,右副承旨李喆模牌不進傳旨,傳于李師濂曰,與同副,竝許遞,前望單子入之,待下批牌招。
承旨前望單子入之。李亨逵·鄭景淳·李亨元·徐有成·李謙彬·姜落點。
傳于李亨元曰,領議政入侍事,遣史官傳諭。
徐有成啓曰,領議政金致仁,依下敎來待矣。傳曰,入侍。
傳于李亨元曰,陳疏及在外承旨與同副承旨許遞,前望單子入之,待下批,牌招察任。
以禮曹儀註,傳于李亨元曰,自齋殿還內時,當用無揚黑圓領袍,此條遺漏,只以還齋殿改具爲言,如是則自內之服也,何必書之儀註乎?屢敎之下,終不釐正,當該承旨,從重推考。
承旨前望單子入之。李秉模·李漢豐·趙衍德·安廷玹落點。
李亨元啓曰,新除授左承旨李漢豐,以前任北兵使,時在任所,斯速乘馹上來事,下諭,何如?傳曰,許遞,前望單子入之。
李亨元啓曰,新除授同副承旨安廷玹,以前任洪州牧使,方在解由未出中,何以爲之?敢稟。傳曰,勿拘。
傳于李亨元曰,禮房承旨入侍。
以禮曹節目,傳于安廷玹曰,惠慶宮陪從百官仍以陪從服色,興化門外祗迎事,分付。
傳于安廷玹曰,似此應行之節,如是不察,禮曹當該堂上推考。
傳于安廷玹曰,留院公事入之。
傳于李亨元曰,俄因大臣筵奏,閫帥以上罪名書入,以爲區別處分之地,今聞政院所奏,入侍承旨,忘未記得,只以侍從捧入云,當該承宣事,已萬萬駭然,今於提問之下,所對亦極未瑩,當該承旨遞差。
傳于安廷玹曰,齋任沈象奎定配分揀,使卽上送事,下諭于本道監司。
以忠淸監司啓本,罪人鄭濂淸州牧到配事,傳于趙衍德曰,不過重其事,分揀放送事,回諭。
安廷玹,以都摠府言啓曰,新除授分副摠管沈豐之,時無職名,令該曹卽爲口傳付軍職,何如?傳曰,允。
兵曹口傳政事,司直沈豐之。
安廷玹,以都摠府言啓曰,今此慶熙宮擧動時,寶劍·侍衛,不可不備員,而都摠管西溪君熠,身病,雲峰君杺魂宮入直,副摠管柳義養·李致中·李宜老,俱有身病,寶劍及侍衛·守宮,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,允。竝許遞。
兵曹口傳政事,以西春君燁·宋載經爲都摠管,尹師國·蔡弘履·魚錫定爲副摠管。
安廷玹啓曰,左副承旨趙衍德未肅拜,臣吏兵批兼進之意,敢啓。傳曰,知道。
有政。吏批,判書尹蓍東進,參判未差,參議未差,同副承旨安廷玹進。以金文淳爲吏曹參判,李時秀爲參議,曺允邁爲敦寧判官,金復元爲成歡察訪,積城縣監李德懋,孝昌墓守衛官洪龍燮仍任事,承傳。
再政。鄭萬始爲奉常正,李集斗爲分承旨,洪秉纘爲慶尙監司,前縣監申思運復資事,承傳。
兵批,判書金履素病,參判金魯淳入直進,參議柳誼病,參知李夔病,同副承旨安廷玹進。副司直尹承烈·閔鍾顯·朴天衡·李東郁·李喆模·李師濂·洪義榮·曺允大·洪文泳,副司果鄭萬始·金履翼·宋翼孝,白峙僉使柳枝蕃,濟物萬戶李仁蕃,龍津萬戶申載熙,以上仍任事,承傳。
再政。同知單申大謙·李漢豐,副護軍李漢泰·元厚鎭·吳載徽,副司直李邦一·徐有大·金持默·李亨逵·李秉鼎·洪秉纘·嚴思晩·鄭景淳·柳焵·林錫喆·李集斗·姜·李奎緯·申思運·徐有成·李亨元·李枰·沈埉,副司果李秉喆·李普天。
安廷玹,以禮曹言啓曰,今五月十一日文孝世子小祥祭時,王大妃殿望哭惠慶宮哭臨,中宮殿望哭儀註,直入各殿宮之意,敢啓。傳曰,知道。
安廷玹,以禮曹言啓曰,今五月初九日惠慶宮詣慶熙宮時,出還宮儀註,直入惠慶宮之意,敢啓。傳曰,知道。
安廷玹,以景慕宮提調言啓曰,太常黃杏,今方薦新於本宮,而苑杏姑未成熟,待爛熟薦新之意,敢啓。傳曰,知道。
安廷玹,以義禁府言啓曰,封進官全州前判官李宜耆,拿問處之事,傳旨,啓下矣。李宜耆,前已他罪拿囚,而各樣所犯,因本道査啓,待秋曹査事究竟後,更爲稟處事,覆啓蒙允,待査事究竟,一體添問目取招,何如?傳曰,允。
安廷玹,以義禁府言啓曰,時囚罪人李邦榮草供判付內,此囚卽爲白放,罪名蕩滌事,命下矣。李邦榮,卽爲放送之意,敢啓。傳曰,知道。
安廷玹,以義禁府言啓曰,忠淸道淸州牧栗峯驛徒三年定配罪人鄭濂放送事,命下矣。鄭濂卽爲放送事,分付該道道臣之意,敢啓。傳曰,知道。
安廷玹,以義禁府言啓曰,封進官公州前判官徐直修,拿問處之事,傳旨,啓下矣。徐直修,前已他罪拿囚,而査啓今方稟處,待判下擧行,何如?傳曰,允。
禁府啓目,公州前判官徐直修原情云云,傳旨內辭緣,泛稱遲晩,刑推得情,何如?判付啓。偸災雖已脫空,此事亦係不察,今日開坐時,同爲照律爲良如敎。
禁府照目,庇仁前縣監李運彬矣,出自從班,分憂下邑,則其所自效,宜倍他人,而今乃全不了事,徒委奸吏,糴事則月一排巡,不免農夫之阻飢,賑政則淡粥無鹽,以致飢民之自嘔是白遺,災結之濫報,至於一百餘結。稅米之加捧,又爲每結一斗,諸般所犯,俱係不法,鄕客招謗,猶屬餘事,繡啓道査,若是明的,以此照律,罪,從重論,杖八十收贖,告身盡行追奪,徒三年定配,勿限年禁錮,私罪。奉敎,比之尹得愚所犯,自有輕重之殊,雖以災結言之,濫報,則可也,不察,則可也,爲私用入己,則未必爲然,禁錮一款,分揀爲旀,本律段,功減一等爲良如敎。又照目,扶餘前縣監尹得愚矣,不法之事,不一而足,以災結,則其所濫報,至於二百餘結,以還穀,則那移私用,至於一百五十餘石,以賑政則名以私賑,而混用國穀是白置,偏任奸鄕,百弊俱興,事事憒憒,不省頭緖,以結徵錢,至於二十餘兩,而補賑之計,未有所著,五百九十九兩,先爲取用,則入己之跡,已自難掩矣。繡啓論列,正得其實,道臣査啓,尤爲明白,則當初供辭之飭辭欺誣,又添一罪,竝只以此照律,罪,從重論,從一科斷,杖一百收贖,告身盡行追奪,流三千里定配,勿限年禁痼,私罪。奉敎依允爲旀,功減一等爲良如敎。又照目,承文院判校金禧麟,兵曹佐郞金珍恪等矣,課製亦試事未出榜之前,他史官之替入,自是常例,右位二人,縱諉閣職之須資,亦値祭班之往參,竝與兼史而不爲待令,以致試員之破格冒入,事之駭然,莫此爲甚。罪各笞五十收贖,解見任別敍,竝只私罪,奉敎依允,以公罪施行爲良如敎。又照目,滿浦前僉使曺命喆矣,身爲鎭將,不顧交承之嫌,惟以貪色之心,欲爲强奸鎭婢,拘之以守廳,威之以枷囚,脅迫多端,竟使至於抱冤投水,夫官長濫刑,邂逅致死者,尙抵重罪,況命喆,以幺麽鎭將,肆其淫虐,欲奪匹婦之志,以致非命之死者乎?且於嚴問之下,敢以不成之說,粧撰納供,欲爲逭罪之計者,究其情狀,節節痛駭。以此照律罪,從重論,杖一百收贖,告身盡行追奪,流三千里定配,私罪,奉敎依允,功減一等爲良如敎。
安廷玹,以義禁府言啓曰,時囚罪人曺命喆,杖一百收贖,告身盡行追奪,流三千里定配事,照律公事判付內,功減一等事,命下矣。曺命喆功減一等,杖一百收贖,告身盡行追奪,黃海道長連縣朴山驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
安廷玹,以義禁府言啓曰,時囚罪人尹得愚,杖一百收贖,告身盡行追奪,流三千里定配,勿限年禁錮事,照律公事判付內,功減一等事,命下矣。尹得愚功減一等,杖一百收贖,告身盡行追奪,勿限年禁錮,黃海道豐川府安山驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
安廷玹,以義禁府言啓曰,時囚罪人李運彬,杖八十收贖,告身盡行追奪,徒三年定配,勿限年禁錮事,照律公事判付內,禁錮分揀,本律段,功減一等事,命下矣。李運彬禁錮分揀,本律功減一等,杖七十收贖,告身盡行追奪,原春道金城縣眞木驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
安廷玹,以訓鍊都監言啓曰,本局砲手朴尙雲,東城外燕尾亭近處,見其虎跡,單身追放,小虎一頭,捉得來納,依例封進,而三升三疋木綿二疋,布子一疋,依定式施賞之意,敢啓。傳曰,知道。
安廷玹,以義禁府言啓曰,時囚罪人沈景文,兩罪人換配委折,景文前後所供,每以阿只之院洞居住,初非誤錄,以此爲自明之端,今覽兩道査報,又爲往復秋曹,則鏡城之阿只,院洞之阿只連,年歲與名字,初無相換之事,而當初該部成冊中,阿只則以院洞懸錄,故秋曹一遵成冊,院洞之女,發配富寧,則換配之失,不在於秋曹,職由於該部査報時誤錄居住之致,逆屬花名,關係何如,而誤錄居住,有此換配之擧,事之驚駭,莫此爲甚。以此照律,取考律文,則大明律不能爲條有曰,凡不能得爲而爲之,事理重者,杖八十。大典通編推斷條有曰,犯私罪杖八十,奪告身三等,犯枉法受贓外,笞杖竝收贖云矣。沈景文,杖八十收贖,奪告身三等放送,何如?傳曰,允。如有功議,各減一等。
禁府啓目,粘罪人沈基泰更招云云。旣已遲晩,係是一律,結案取招,何如?判付啓。今則旣除又除,所謂私用之數,不踰千金,捨却剩錢萬數之犯用,只欲照律於巫布酒債等種種瑣細之事,則揆以事理,太無意義。大抵剩錢之此多,卽道伯之所敎,使若無偏劃本牧之擧,寧有就此染指之理乎?道伯事旣如此,則但用法於此囚,大非核實之擧,刑政之顚倒,亦莫甚於此。初欲限死嚴刑,減律定配,而適値齋日,不可用刑,罪人沈基泰,減死杖配,至於道伯之助虐而益富,固萬萬駭愕,且聞繡衣之言,奉命之日,纔渡漢水一步,沈基泰貪聲,已不勝其聒耳。及到本道,人莫不扼腕唾罵云,職在旬宣,能不靦面,始旣勸成,終莫誰何,他人尙可寬恕,此道伯焉敢乃爾?朝家於此道伯,每許質實乙仍于,今番差遣,無異特畀,而不念圖報之道,行此濟私之擧,上以孤負,下以貽羞,此而尋常看過,將何以責成而懲礪?該道監司金尙集,亟施削職之典,使諸道道臣,知阿好之莫逭邦憲,仍令廟堂,謄出初供,以後判付,行會諸道爲良如敎。
都承旨李亨逵疏曰,伏以,流光迅邁,此月重回,我文孝世子祥期,隔以數日。伏惟聖懷悲疚,何以堪抑?凡在臣民,竊不勝痛冤之至。仍念臣一病支離,四載于今,形骸已枯,精神如霧,不生不滅,如鬼如人,省覺或存,蠢動無路,雖荷我聖上收簪之洪恩,每煩近密之特授,而只緣濱死,無計承膺,每於一番違逋,輒致一番添病,有臣如此,生不如死。今玆除旨,又丁此時,使臣苟有一分可强之勢,則何敢自犯逋慢,重自陷於辜恩蔑分之科哉?伏枕涕泣,只有遄死之願,伏惟聖慈,特賜矜憐,許解臣職,仍治臣罪。以肅朝綱焉。臣於鳥死哀鳴之日,尙有秉彝不泯之天,自不得不一言以哀號,惟聖明垂察焉。嗚呼,昨年五九月之變,人耶鬼耶?此何理也?皇天眷棐,祖宗垂祐,奠國勢於盤泰,迓景命於綿延,奈之何五月之變,忽出於賀儀涓吉之後,遂使主鬯無托,貳極空虛,八域含生之倫,莫不奔走悲號,惟以孟冬之彌月,含痛茹冤,以俟流虹之慶,又遭不意之變,竟致絶望之境,人心惝怳,莫不疑怪。及承慈敎,徽音叮嚀,始知症患之怪底,實有源委之所祟,則前日之悲冤,轉益悲冤,前日之疑怪,轉益疑怪,思見另行鉤覈,夬復臣民之讎,而一日二日,拖至半年,尙無鋤治之擧,三司之啓,已成故紙,一國之籲,徒歸例批,此曷故焉,此曷故焉?悲憤之人情,如潮斯至,莫可止遏,而殿下,一例沮抑何也?惟彼逆醫妖媼,雖是蟣蝨之微,投藥斷乳,卽其畢露之眞贓,則執此査鉤,必有到底之地,豈可以沒模捉無脈絡,置而不問耶?顧今讎日奄迫,釋服在卽,离明之輝,從此永閟,臣民之冤,無地可洩。揆以天理人情,寧不哀痛?臣於垂死之中,悲憤弸結,玆因乞免之章,略此仰籲。伏願聖明,亟降明命,以洩帀域悲惑之情焉。臣無任屛營祈懇之至,謹昧死以聞。答曰,省疏具悉。已悉諭矣,卿其勿辭調理。
修撰魚用謙疏曰,伏以,天啓休運,邦膺永籙,慈化冞隆於炳幾,聖孝克伸於颺徽,宗國幾危而復安,義理幾晦而復明,縟儀載擧,鴻功益彰,臣民頌忭,愈久彌極。第今周星易回,此月又至,文孝世子祥期,居然近迫。伏惟止慈之慟,尤何堪抑?躬臨廟墓,親莅朔奠,循省宿草,萬事遺恨,固知聖學高明,其於達理順變,非聖人之所未能,則爲殿下而欲望其寬譬者,豈或無辭,而第此至慟,別有冤酷之不忍蹔忘,則今雖有善於辭令,曲爲譬解者,其將何辭而奉慰也耶?嗚呼,蒼天,誰忍爲斯?只自叫號,有隕如瀉。仍伏念臣本以庸姿,素蔑才學,魯莽譾劣,最居人下,晩歲一第,亦云倖占,投閑置散,乃分攸宜,而纔陞階品,遽忝淸顯,薇垣·柏府,除拜聯翩,恩誥華銜,榮耀滿足,矧此玉署新命,尤稱淸朝妙選,夢寐不期,光寵沓至,臣且驚且愕,益無容措。噫,出入經幄,講讀論思,備顧問而資啓沃,其望甚峻,其責甚要,是豈如臣空疎,所可濫廁於其間者哉?臣之千萬不近似之狀,不待疊說,如右所陳,雖以新進疎逖之故,自來醜拙,未及聖鑑之細燭本末,而世眼難欺,自知甚明,與其怵威冒膺,反貽名器之汚,理當據實陳暴,亟請鞶帶之褫,玆將肝膈之懇,猥瀆紸纊之聽。伏乞天地父母,察臣情實,非出飾讓,亟命鐫改臣所授職名,仍治臣瀆擾之罪。以肅朝綱,以安私分,不勝大願。臣方祈免之不暇,而懲討義重,悲憤聲疾,不忍蹔默,敢此附陳,惟聖明之監臨焉。嘻噫,痛矣。從古亂逆,何代無之,而豈有如乙丙以來十數年之間哉?權凶竝勢,醞釀多窟,逆謀交售,根柢滋蔓,窩主於鄭妻,而厚·麟肆其凶,巨魁於賊龜,而量·逞其惡,能·澤之陰圖,範·吉之極變,暗相嘯聚,謀爲猖獗,而詬罵天日,徵白踵接,煽動亂言,湖海獄連,妖腰亂領,方滅方生,梟腸獍肚,愈出愈憯,至於甲辰之秋,又有窮天地亘萬古所未見所未聞之極惡大憝,而朝廷之上,懲討不嚴,臺閣之間,言議甚軟,駸駸然至四張刀割乃無所可否,投之火中者,大非所以優待之規,而殿下創而行之,臣恐太史書之曰,某年某月焚三司之啓,非但爲聖德之疵而已,亦將啓後世拒諫之一資,而輕視臺閣,自此昉矣。此豈細故,而臺閣之臣,恬然安之,不以爲嫌,臣甚惑之,亦願殿下,深軫聖意,先自付丙之敎,而一一還收焉。宇鎭之遽爾酌處,倏使出獄,刑政到此,益無餘地。噫彼父子千罪萬惡,擢髮難數,而啓草一款,已是無人道無臣節之一大斷案,至其顧瞻他日,與同死生之說,不施一箠,渠已自服,則許多情節之未及究覈者,不知爲幾端緖,而又不知幾箇宇鎭,漏網自在也。數次平問,已失嚴鞫之體,一朝酌處,大咈輿人之情,臺啓旣發,則罪囚之不得出獄,自是四百年常規,今乃不由喉司,不令金吾,而猝遣史官,行若風驟,督令發配,猶恐或滯,而使大臣三司,不及轉其瞬睫,以蔽滿庭之耳日,而終庇禍國之一妖,是豈大聖人一怒斯赫,咸服天下之規哉?春秋無將之誅,漢法不道之律,自此爲空言無用,而亂臣賊子,益無所懼矣。古人所謂痛哭流涕之語,猶不足以道今日之事也。伏願殿下,還令王府,拿來宇鎭,更加嚴鞫,盡得其情,亟施當律焉。噫,世人之屛息潛喘,不敢側目於趙時偉兄弟者,凡幾年矣。嗚呼,壬寅邦慶,鳥獸亦舞,去夏喪變,草木知哀,而懷貳於胥慶之辰,沮戲於終事之地者,其心所在,路人亦知。噫,國無儲嗣,人心憂懼之際,堯母載誕,湯降不遲,則非有耉·輝之心腸,孰不曰邦國之慶乎?喜聞一播,懽聲載路,萬民蹈躍,奔走相告,而至有顚倒其行,不省手物之自墜者,街巷傳爲美談,則一國之所懽慶如此,而渠獨何物,乃敢潛蓄禍心,顯示不悅,盛氣色怒,禁制一世,使不敢開口說慶,而終至於位號已定之日,又敢以太早等語,公肆亂喙,是豈無暗地揣摩而然哉?及夫喪變之出,渠雖無倫,庶或少厭,而聯謀締腸,又欲沮敗山事,忍於此境,復惹此心者,其將何事不可忍爲耶?欺誣旣露,情跡難掩,則又敢歸之傳聞,周遮爲說。噫,都門咫尺,人具是瞻,不是有心,孰敢巧言?早晩露眞,不暇爲慮,憑空駕虛,忙忙入奏者,已見其自來用心沮戲之跡,終可以自掩乎?細究其罪,難兄難弟,此而不置於當施之律,則王法,將無所用,而或島配而止,或蹔削而敍,朝家失刑,每每如此,則此豈細憂也哉?臣謂時偉則快允臺啓,嚴鞫得情,趙時俊爲先施以屛裔之典,以嚴天討,有不可少緩也。惟殿下竝垂省察焉。臣無任屛營祈懇之至,謹昧死以聞。答曰,省疏具悉。疏中有犯禁處,原本抹下,外此諸條,言雖張皇,徒覺支煩,趙時俊事,豈可有心看之?爾其勿辭察職。
承旨前望單子入之。沈豐之·閔鍾顯·李在學·李時秀落點。
趙衍德啓曰,新除授左承旨閔鍾顯,以前任積城縣監,時在任所,斯速乘馹上來事,下諭,何如?傳曰,許遞,前望單子入之。
丁未五月初七日巳時,上御誠正閣。左副承旨與領議政入侍時,領議政金致仁,左副承旨徐有成,假注書李冕膺,記注官承膺祚,記事官李宗烈,以次進伏訖。致仁曰,日間,聖體,何如?上曰,一樣矣。致仁曰,陪奉慈宮,動駕經宿,將爲屢日,下情不勝憂念矣。上曰,予心亦然矣。上曰,同副承旨入侍。出榻敎同副承旨姜追入進伏。上曰,惠慶宮動駕時陪從官單子持入。賤臣承命出去,還奏曰,姑未修整云矣。上曰,同副承旨先爲退出,可也。先退。上曰,都承旨許遞,前望單子入之。出榻敎上曰,違牌承旨許遞,前望單子入之,待下批牌招。出傳敎上曰,注書出去,卿宰侍從罷削人書置者,問于吏曹持入。賤臣承命出傳。致仁曰,十一日祥事,只隔數日矣。卿宰侍從,被謫蒙放,罷削人一倂收敍,俾參祭班,何如?上曰,依爲之。令吏兵曹別單書入,待啓下捧傳旨,可也。出擧條致仁曰,曺允大·金履翼·宋翼孝當初處分,似過矣。上曰,然矣。上曰,旣聞於大臣,亦宜令參班萬戶宋翼孝·金履翼,僉使曺允大,竝分揀,今日政內擬,縣監閔鍾顯,察訪鄭萬始,亦爲內擬,繡啓論列外,前任守令·邊將,竝仍任事,分付。出傳敎上曰,政官牌招開政,罪名蕩滌人,皆令今日政付軍職。出傳敎諸臣以次退出。
丁未五月初七日酉時,上御誠正閣。左副承旨入侍時,左副承旨趙衍德,假注書李冕膺,記注官承膺祚,記事官李崑秀,以次進伏訖。上曰,禁府時囚,皆令今日內照律勘放,沈基泰,亦於今日內勘放事,分付該府。賤臣承命出傳。命退,諸臣以次退出。
丁未五月初七日戌時,上御誠正閣。承旨與監印堂上入侍時,監印堂上鄭昌順,左副承旨趙衍德,假注書李冕膺,記注官承膺祚,記事官金祖淳,以次進伏訖。上曰,印役今爲幾何?昌順曰,匠手本自不多,而近皆有故,不得齊會,故不能勤役,十六件則初八日當爲進獻,其餘百件,當於十二日進獻矣。上曰,嶺伯望筒,吏判往問于大臣與否,知入。賤臣承命出傳,還奏曰,吏判今方獨政,而政望未受點之前,不得往問,使假郞廳往問,則大臣以爲,不可議望於假郞廳云,故纔已簡問爲言云矣。上曰,雖未受點,吏判往問事,分付。賤臣承命出傳,諸臣以次退出。
上在昌德宮。停常參·經筵。
沈豐之啓曰,明日大駕詣慶熙宮後,王大妃殿問安,何承旨進去乎?敢稟。傳曰,同副承旨進去。
承旨前望單子入之。徐鼎修·洪義榮落點。
以京畿監司狀啓,判府事趙璥上京時,陪行夫馬等節失待事,傳于趙衍德曰,此非無時上來,則豈有未及聞知之理?大臣去就,事體自別,每以不知樣報來,極爲駭然,當該地方官,爲先從重推考,卿則亦爲推考,後勿如是事,回諭。
傳于沈豐之曰,禮房承旨入侍。
兵曹,禁衛大將單徐有大,摠戎使單金持默。
洪義榮啓曰,前摠戎使金持默仍任,牌招受符事,命下矣。敎諭書,所當更爲啓下,而此與新除授有異,在前如此之時,有前所授敎諭書及密符仍授之例,今番則何以爲之?敢稟。傳曰,依例爲之。
趙衍德啓曰,明日獻陵忌辰祭傳香,禮房承旨,當爲齋宿,而都承旨沈豐之,纔已申退,所當牌招入直,而拘於廳規,不得請牌,何以爲之?敢稟。傳曰,牌招。
有政。吏批,判書尹蓍東牌不進,參判金文淳在外·未肅拜,參議李時秀進,同副承旨安廷玹進。
吏批,啓曰,判書尹蓍東牌不進,參判金文淳在外·未肅拜,小臣獨政未安,何以爲之?敢稟。傳曰,只出緊任。
又啓曰,慶尙監司,今當差出,而擬望之人乏小,他道監司,竝擬,何如?傳曰,允。
以朴祐源爲右尹,洪仁浩爲分承旨,金光默爲慶尙監司。
再政。以尹尙東爲忠淸監司,左尹魚錫定,右尹朴祐源陞降。
兵批,判書金履素進,參判金魯淳病,參議柳誼入直,參知李夔病,右副承旨洪義榮進。以吳大益爲副摠管,金熹爲分副摠管,李敬懋爲兼都正,同知單趙暎,司直閔鍾顯·李謙彬。
趙衍德啓曰,新除授分承旨洪仁浩,卽爲牌招,何如?傳曰,允。
傳于沈豐之曰,戶房承旨入侍。
承旨前望單子入之。李謙煥落點。
以左副承旨李謙煥牌不進罷職傳旨,傳于沈豐之曰,只推,更爲牌招。
兵曹,以李漢昌爲禁軍別將。
傳于李謙煥曰,都承旨入侍。
洪義榮,以兵曹言啓曰,今此慶熙宮經宿時,內外各處入直及巡邏等節,一依時御所例擧行之意,分付,何如?傳曰,允。
李謙煥,以備邊司言啓曰,卽見慶尙右道暗行御史李書九別單,則以爲水陸軍丁之老不頉,弱不免,以一人,應數役之弊,幾乎無邑無之,而大抵良丁之耗縮,蓋由於鄕民之饒足濫黠者,輒皆締結官屬,投入校院,奸吏從而幻弄,虛出名帖,私捧價布,又有吏奴保,進上保等各項名色,末流之弊,偏及殘民,間或有軍額太多,戶摠不足,其勢不得不然者,如聞慶之嶺底殘局,固城之營下小邑,此弊尤甚,雖欲矯捄,猝難變通,民亦自知其如此,習以爲常爲辭矣。軍丁之弊,纔因左道繡啓,覆奏行會,未知營邑擧行之如何,姑觀修擧與否,宜有黜陟之政,而今番書啓中,有以軍額太多,戶摠不足,其勢不得不然,民以爲常,視之恝然爲言,仍以聞慶·固城兩邑實之,當初軍丁分排時,必也計戶計民,使之相當,則弊至此極,誠未可曉。近來漏戶漏口,無邑不然,今若嚴明籍法,搜得隱丁,査括投入,塡充得宜,則萬無軍與戶不相當之理。竝以此意,分付道臣,參互前關,着意擧行,釐革形止,亦令條列狀聞,何如?傳曰,允。黃白簽丁,在處皆然云,而生民困瘁,孰甚於是?設令査括換充,苟不方便損益,徒見其繹騷而止,昔在先朝,印頒元額,命名以良役實摠,刊冊之數爻如許,伊後之加增如此,若用一切之法,不可不就此實摠,更加存削,來頭無朝令濫充之守宰,依受敎勘罪,斷不饒貸,未必不爲修明之一端,更加商量,論理草記,可也。
安廷玹,以備邊司言啓曰,卽見慶尙右道暗行御史李書九別單,則以爲本道痼瘼,糶糴爲最,沿海則庫儲空虛,山郡則穀簿繁氄,而最是穀品麤荒,滿石糠粃,五斗之租,僅出數升之米,耳剽於草溪,一斛之價,或止十文之錢,目擊於安義,一隅以反,全道可知。夫如是則嶺以南七十餘州郡之間,積此累十萬石之虛殼,春秋斂散,名雖還上,便同白奪,苟欲拯救,宜亟釐革,而試觀移貿一事,則當初區劃,蓋出均穀數之道,而畢竟列邑之反弄,反爲腴私橐之資,至於歉歲移轉,固是不可已之擧,而一邑運粟,數郡受弊,空費往來之資,悶憐之狀,皆所躬覩爲辭矣。本道還穀之弊,已悉於左道御史之啓,而今此右道御史別單論列,又如是縷縷,其爲全道之巨瘼,可以推知。如咸陽·安義等,最稱穀多之山郡,皆在右道,則右道之弊,蓋亦比左路尤甚,矯捄之策,不容少緩,而其所矯捄,莫過於先移多積之穀,務從平均之方,然後可責糶糴之精實矣。第前後之論捄弊者,不過曰移峽轉沿也,賣此貿彼也。惟此二條之外,實無方便之道,而今以繡啓觀之,轉輸之弊旣如此,移貿之弊又如此,左右思量,苦不得其可捄之說,日前覆奏,已有所論列行會。第以此更爲嚴飭,而凡係裒多益寡之政,恐不必因噎廢食,分付道臣,就山郡穀簿最多處,或限萬餘石,或五六千石,待秋捧直,以租一石一兩,米一石三兩式,一依詳定價,以錢捧上,又以此分俵於沿海穀少之邑,亦依詳定價,換作米租,則非但每石元定之價,擧皆昭布於耳目。今番尙州事後,雖在貪官汚吏,庶幾懲羹,而不敢生意於操縱染指,竝以此預飭道臣,較量多少,假令某邑錢捧之爲幾石,某邑移作之爲幾石,修成冊先報本司,以爲憑考之地,繼又發遣摘奸,逐邑採探,如有厚價勒捧輕價勒授之擧,一切斷以贓汚之律,如是矯捄之後,分遣褊裨,逐邑摘奸,以糶糴精實,嚴明黜陟,俾無因循襲謬之弊事,一體知委,何如?傳曰,允。
洪義榮,以訓鍊都監言啓曰,今五月初九日慶熙宮擧動時,依兵曹草記,興化門軍一百名,元內入軍一百名,北一營馬兵五十名,西營步軍五十名,新營標下軍四十名,各其將官率領,入直巡邏等節,依例擧行,而崇義門則永肅門局出身二十二人除出入直,集賢門則三十名內折半入直,折半休息事,曾有定式,而今番屢日經宿,與前有異,三處入直,竝準數擧行,何如?傳曰,允。
洪義榮,以禁衛營言啓曰,今五月初九日慶熙宮經宿時,內外各處入直及巡邏等節,一依時御所例擧行事,自兵曹草記矣。宮墻外巡邏等節,一依時御所例擧行,延和門把摠鄭潤玉,哨官吉殷春,鄕軍一百八名,南營哨官崔宗憲,鄕軍四十名率領入直之意,敢啓。傳曰,知道。
洪義榮,以御營廳言啓曰,今五月初九日慶熙宮擧動時,內外各處入直及巡邏等節,一依時御所例擧行事,自兵曹草記矣。本廳北二營當次入直騎士二十五人,該番將禹弼昌率領,步軍一哨內五十名除出,哨官方處行率領,依集春營例,入直于東營,其餘四十七名及別破陣六名,千摠鄭駿采,把摠曺夏彬,哨官蔡述夏率領入直,宮墻外巡邏等節,依例擧行之意,敢啓。傳曰,知道。
安廷玹,以義禁府言啓曰,明日擧動時,大駕各差備都事及惠慶宮左右考喧都事,無以推移,出使都事吳晉秀,令該曹口傳相換,假都事二員,亦令該曹各別擇差,以爲推移分排之地,何如?傳曰,允。
洪義榮,以義禁府言啓曰,罪人沈基泰草供判付內,減死杖配事,命下矣。沈基泰旣已決杖一百,咸鏡道慶興府減死定配,而以判付內辭意,具罪目,依例發遣府書吏,押送配所,何如?傳曰,允。
洪義榮,以義禁府言啓曰,時囚罪人鄭昌期原情公事判付內,職非討捕,妄用盜刑,已萬萬率爾,人命致死,無論邂逅與否,自有濫殺之律,外此諸條,俱無發明之端,今日開坐時,嚴加照律事,命下矣。取考律文,則大典通編濫刑條有曰,官吏濫刑,杖一百徒三年,致死者,杖一百永不敍用。又曰,濫刑殺人永不敍用者,乃終身禁錮之意。大明律制書有違條有曰,凡奉制書有所施行而違者,杖一百。違禁取利條有曰,若監臨官吏,於所部內擧放錢債者,杖八十。名例有曰,二罪以上俱發,以重者論。大典通編推斷條有曰,犯私罪,杖一百以上決杖,告身盡行追奪。雜令條有曰,王府決杖者,代以金贖云矣。鄭昌期,從重論,杖一百收贖,告身盡行追奪,永不敍用放送,何如?傳曰,允。
洪義榮,以義禁府言啓曰,金禧麟·金珍恪等,各笞五十收贖,解見任別敍事,照律公事判付內,以公罪施行事,命下矣。金禧麟·金珍恪等,以公罪各笞五十收贖之意,敢啓。傳曰,知道。
安廷玹,以義禁府言啓曰,沈景文,杖八十收贖,奪告身三等事,照律判付內,如有功議,各減一等事,命下矣。沈景文十代祖膺,敵愾功臣云,功減一等,杖七十收贖,奪告身二等放送之意,敢啓。傳曰,知道。
禁府啓目,前忠淸兵使具世勣原情云云,傳旨問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,且有捧草供以入之命,上裁,何如?判付啓。穀物等事,議處爲旀,自在城役事,不緊發明之啓,無嚴甚矣。大抵繡啓論列,未必非風傳,則曰有曰無之間,所供太涉泛忽,渠若十分瞹眛,則亦當洞陳其痛冤之由,卿等須看渠供,何句何語有端的處乎?時囚旣令今日內決處,此囚段置,亦以草記議處照律爲良如敎。
禁府啓目,公州前判官徐直修矣,當初繡啓所論,其大者賑政不實及田結濫報事也。今見道臣査啓,則賑政雖無大疪,而六處設賑,每巡親鑑,自是事勢之所不及云,因醉濫杖,廐有三畜,皆有明據,則爰辭之失實,事甚可駭是白乎旀。至於田結濫報及移捧市倉事段,自是流來謬例,則雖不可專責於一人,旣已發覺之後,亦不可以其襲謬而有所容貸,以此照律爲白乎旀。傳旨內端午進上油芚,純用附紙,不善着油,間間班爛,品色俱劣,揆以事面,誠極駭然。令該府拿問處之,判付內偸災,雖已脫空,此事亦係不察,今日開坐時,同爲照律罪,從重論,杖八十收贖,告身盡行追奪,徒二年定配,私罪。奉敎依允爲旀,功議各減一等爲良如敎。
洪義榮,以義禁府言啓曰,時囚罪人徐直修,杖八十收贖,告身盡行追奪,徒二年定配事,照律公事判付內,功議各減一等事,命下矣。徐直修功議各減一等,杖六十收贖,告身盡行追奪,黃海道延安府深洞驛,徒一年定配,而以議啓內辭意,具罪目,依例發遣府羅將,押送配所,何如?傳曰,允。
領議政金致仁箚曰,伏以,臣卽伏見傳敎下者,以昨日嶺伯擬望之失宜,有更令議薦之命,臣不勝惶悚之地。臣素蔑鑑識,重以老昏,前夜銓堂之來問也,屢閱案簿,艱於排望,非不知副擬人之才有海西事,而不得已備擬矣。今聖敎責之以官人之方,於是乎臣之憒憒不職之罪,無所逃矣。蹙伏訟愆之不暇,何敢更有所參論?伏乞聖明,俯加諒察,亟許斥退,命受僚相之薦,以存國體,以安私分,不勝幸甚。取進止。答曰,省箚具悉卿懇。官人云云,卽泛說之泛說,設若箚中爲說,亦有立釋者,卿不首擬,予乃越點,在卿寧有毫分不安?安心勿辭,卽爲議薦。仍傳曰,此批答,遣史官,傳諭于領議政。
兵曹口傳政事,副司直李秉模。
丁未五月初八日卯時,上御重熙堂。都承旨入侍時,行都承旨沈豐之,記事官金孝建·承膺祚·金祖淳,以次進伏訖。上命書傳敎曰,禁衛前大將徐有大,前摠戎使金持默,竝仍任,牌招受符。又命書榻敎曰,明日出宮門路,以協陽門爲之。又命書傳敎曰,方面之任,宣化爲重,雖因首擬人之爲完伯至親,不得已副點,而向來海西事,終有備化之失,未久移除,殊乖官人之方,昨因夜深,無以更令議薦,欲待辭本許施矣。更思不必如是,慶尙監司望筒,勿爲頌布,其代政官牌招開政差出,仍令從近辭朝。又命書傳敎曰,右承旨聞有實恙,許遞,前望單子入之,待下批,一體牌招。又命書榻敎曰,新除授承旨,牌招察任。又命書傳敎曰,分司之銜,無不肅謝,蓋與假銜大異也,差出時備三望受點減下時,非開政,亦無得下批,年前因放榜時,分承旨差出事,亦有考例提敎之擧,今番動駕時,則自諸官中,獨承旨不爲肅謝,事甚未安。此非分承旨之不察,卽政院之不能知悉,當該承旨,推考,此後分承旨肅謝等事,一依甲辰傳敎,申飭遵行事,該房知悉。命退,諸臣以次退出。
丁未五月初八日酉時,上御重熙堂。吏兵房承旨入侍時,右副承旨洪義榮,假注書李冕膺,記注官承膺祚,記事官金祖淳,以次進伏訖。上曰,伴直承旨誰也?義榮曰,右承旨趙衍德矣。上曰,已傳諭於領議政乎?祖淳曰,已傳諭矣。上曰,所奏云何?祖淳曰,大臣以爲,非敢以官人二字,爲自引之端,從古大臣之議薦不審者,自有箚引之例,臣亦有家庭間聞見,故有此箚引之擧,而非但臣素無鑑識,顧今人才眇然,嶺伯擬望,實難其人,旣承更爲擬薦之命,謹當更爲擬薦云矣。命退,諸臣以次退出。
上在慶熙宮。停常參·經筵。
大殿·惠慶宮詣慶熙宮後,奎章閣·政院·玉堂·藥房口傳問安。答曰,知道。
洪義榮啓曰,司僕寺內乘來言捲簾,取稟云矣,敢啓。傳曰,捲三面。
安廷玹啓曰,王大妃殿問安,進去下直之意,敢啓。傳曰,知道。
徐鼎修啓曰,明日王大妃殿問安,何承旨進去乎?敢稟。傳曰,左副承旨進去。
王大妃殿,遣承旨問安。答曰,知道。
傳于洪義榮曰,左承旨與提調入侍。
傳于安廷玹曰,右承旨入侍。
兵曹口傳政事,以朴基豐爲兼內乘。
傳于徐鼎修曰,都承旨入侍。
傳于徐鼎修曰,上京守令,許令參班,與未下直守令·邊將,還宮後卽爲下去,其中準瓜守令,不必下去,令該曹預爲知悉。
洪義榮,以兵曹言啓曰,今此慶熙宮經宿時,右邊捕盜大將李漢昌,以禁軍別將,別入直矣。還宮間左邊捕盜大將趙圭鎭,姑令兼察,何如?傳曰,允。
洪義榮啓曰,因兵曹草記,今此慶熙宮經宿時,右邊捕盜大將李漢昌,以禁軍別將,別入直矣。還宮間左邊捕盜大將趙圭鎭,姑令兼察事,允下矣。左邊捕盜大將趙圭鎭,卽爲牌招,以爲聽傳敎之地,何如?傳曰,允。
沈豐之,以議政府言啓曰,今日動駕時,以東西班整齊次第回班之意,累次申飭矣。大駕方入闕門,臣等姑未回班之前,堂下班列,太半徑歸,事之可駭,莫此爲甚。許多諸人,雖不得一一摘發,已現發之刑曹佐郞魚在沼,司僕主簿尹應烈,內資直長柳煥,奉常主簿李彦一,司饔奉事趙錫福·柳範休,繕工主簿崔挺祥,監役申大羽·李憲膺,奉事閔光暹·李師中,造紙別提丁文壽,活人別提宋碩欽及不能檢飭之押班監察,竝拿問處之,何如?傳曰,允。
安廷玹,以義禁府言啓曰,時囚保放後,草記事,命下矣。時囚罪人李宜耆·具世勣·趙雲履等竝保放之意,敢啓。傳曰,知道。
安廷玹,以義禁府言啓曰,時囚罪人具世勣,以草記議處,仍爲照律事,命下矣。具世勣繡啓論列,凡爲五條,而今此所供,游辭漫漶,旣無眞的發明之瑞,又無分明自服之語,究其情狀,節節痛駭。土校弄權,强諉之於戢捕賊徒,營裨賣帖,敢歸之於城役酬勞者,全不成說,而林哥處貸錢三百兩云者,已自露其賣帖之眞贓矣。營倉米之虛留,旣有繡衣之摘發,繼以道臣之査閱,則豈復有一毫可辨,而猶且厭然自揜,少無悚蹙之意,軍餉米之擅賣,於分於留,厥罪奚殊,而敢以合巡出給之說,欲免於留庫發賣者,全出粧撰,益見其窘遁之甚,至於黃姓吏校事,所謂棍汰其一人者,亦安知其非詐,而況於逆變之後,復以其至親數人,竝差倉糴之任者,尤爲萬萬無嚴。以此照律,罪取考律文,則大典通編倉庫條有曰,虛錄守令,徒三年定配,又五年禁錮。大明律官吏受財條有曰,官吏受財者,計贓科斷,枉法贓三十貫,杖八十徒二年。那移出納條有曰,凡各衙門收支錢糧等物,若監臨主守,不正收正支,那移出納,還充官用者,計贓准監守自盜論,罪止杖一百,流三千里。不應爲條有曰,凡不應得爲而爲之,事理重者,杖八十。名例有曰,二罪以上俱發,以重者論。大典通編推斷條有曰,犯私罪,杖一百以上決杖,告身盡行追奪。雜令條有曰,王府決杖者,代以金贖云矣。具世勣,從重論,杖一百收贖,告身盡行追奪,平安道陽德縣,流三千里定配,而以議啓內辭意,具罪目,依例發遣府書吏,押送配所,何如?傳曰,允。如有功議,各減一等。
趙衍德,以義禁府言啓曰,具世勣,杖一百收贖,告身盡行追奪,平安道陽德縣,流三千里定配事,照律草記批旨內,如有功議,各減一等事,命下矣。具世勣十一代祖致寬,佐翼功臣綾原大君異姓四寸親云,功議各減一等,杖九十收贖,徒二年半定配之意,敢啓。傳曰,知道。
丁未五月初九日卯時,上詣慶熙宮。擧動入侍時,行都承旨沈豐之,左承旨徐鼎修,右承旨趙衍德,左副承旨李謙煥,右副承旨洪義榮,同副承旨安廷玹,記事官金孝建,假注書李冕膺,記事官李崑秀·李相璜,奎章閣提學李性源,檢校直提學李秉模,待敎尹行任,以次陪從。上具翼善冠·白圓領袍,乘輿出宣化門。上曰,藥房都提調,惠慶宮陪從都承旨,亦爲陪從,可也。詣敦化門外幕次,改御黑圓領袍,惠慶宮祗迎後,乘輦進發。上曰,時囚保放後,草記。出駕前下敎至廣達門,降輦乘輿入內,諸臣以次退出。
丁未五月初九日辰時,上詣文禧廟。親臨朝上食入侍時,行都承旨沈豐之,左承旨徐鼎修,右承旨趙衍德,左副承旨李謙煥,右副承旨洪義榮,記事官金孝建,假注書李冕膺,記事官李相璜·金祖淳,奎章閣原任直提學徐有防·朴祐源,檢校直提學李秉模,檢校直閣金憙,原任直閣徐龍輔·鄭東浚,直閣鄭大容,檢校待敎李崑秀,待敎尹行任,以次侍立訖。上具翼善冠·白圓領袍,乘輿出廣達門,入泰寧門。詣齋殿,具衰服出就位,執事者陳設訖。通禮請坐,上坐,請哭,上哭,請止哭,上止哭。導上詣香案前,豐之奉香,義榮奉爐。通禮請三上香,上三上香。義榮奠爐于案,鼎修,以盞跪進。上執盞,以授衍德,奠于靈座前,連奠三盞,內侍進茶。通禮導上還復位,請哭,上哭盡哀,請止哭,上止哭。命退,諸臣以次退出。
丁未五月初九日辰時,上御興政堂。左承旨入侍時,左承旨徐鼎修,假注書李冕膺,記事官李相璜,記事官金祖淳,以次進伏訖。上曰,當親行晝茶禮,注書與上番翰林,出去言于都承旨,與同副承旨來待於魂宮近處,宗戚執事,亦爲整齊以待之意,分付,他注書他翰林入侍,可也。上曰,惠慶宮進服蔘吉茶一貼煎入。出榻敎賤臣與相璜先退。
丁未五月初九日午時,上詣文禧廟。親臨晝茶禮入侍時,行都承旨沈豐之,左承旨徐鼎修,右副承旨洪義榮,記事官金孝建,假注書李冕膺,記事官李相璜·金祖淳,奎章閣原任直提學徐有防·朴祐源,原任直閣徐龍輔·鄭東浚,檢校待敎李崑秀,待敎尹行任,以次侍立訖。上具衰服出就位,宗戚執事陳設訖,請哭止哭,上香奠盞,請哭,哭盡哀如儀。命退,諸臣以次退出。
丁未五月初九日未時,上御興政堂。都承旨入侍時,行都承旨沈豐之,假注書李冕膺,記事官李相璜,記事官金祖淳,以次進伏訖。上曰,趙判府事,已入來耶?豐之曰,已入來云矣。上曰,金龍柱尙不謝恩,今日內使之謝恩,可也。上曰,魂宮享官中官以下,墓所守侍墓官以下及員役等,明日依例書啓,分司官吏,雖無前例,一體書啓。出傳敎上曰,有易服節次,明日留門時,卿宰元跟隨外,百官皆許跟隨,一人俾無苟艱之弊事,令兵曹知悉。仍卽分付各司。出傳敎仍敎曰,百官如無跟隨,勢將納官服於袖中而來,豈不難乎?豐之曰,宗戚執事,明日則別省記入直乎?上曰,別省記入直,可也。豐之曰,摠戎使則何以爲之乎?上曰,一體別省記入直,可也。上曰,享官有闕乎?豐之曰,鶴林君,以享官,被罪作窠矣。上曰,使卽差出,此後有闕,雖不經稟,隨卽差出,可也。上曰,宗臣罷削人敍用,儀賓削黜人蕩滌。出榻敎豐之曰,卽者昌德宮,政院及藥院內閣守宮諸人,送言於臣等,以爲再明日祥祭時,以其異於時御所,有望哭禮置之之命,而王大妃殿·中宮殿,旣行望哭之禮,守宮諸臣之眛然經夜,誠甚悲缺,宜有一番稟定,俾伸情禮之道云矣,何以爲之乎?上曰,然矣。皆於通化門內望哭,軍兵則闕內入直,咸聚通化門內爲之,除標信擧行事,分付,兵曹外營,則各其直處前望哭,除標信擧行事,一體分付,可也。出擧條上曰,言于錦城尉,黃基玉·金在冒,亦以宗戚執事入參,此外如有似此二人者,竝令入參,可也。命退,諸臣以次退出。
丁未五月初九日戌時,上御興政堂。右承旨入侍時,右承旨趙衍德,假注書李冕膺,記事官李崑秀,記事官金祖淳,以次進伏訖。上曰,同副承旨入侍。出榻敎同副承旨安廷玹追入進伏。上曰,自洪州來時,雨澤,何如?廷玹曰,十八日之雨,爲救急,二十二日雨後,俱得周洽,各穀善成矣。上曰,洪州敗船,何其頻數也?對曰,本州護送群山·法聖兩處漕船,而兩處船來泊之地,相距爲三十里,若値一時俱到,則兩處護送,不得兼行,且其行船之地,多嶼角,難於利涉,而船人輩短慮,唯以䟎程爲主,經險之際,不能審愼,多致臭載之患矣。上曰,李謙煥,亦以敗船事,遞歸乎?對曰,非敗船事矣。上曰,同炬空石,盡爲入來後,弘化門下鑰事,分付。賤臣承命出傳,諸臣以次退出。
上在慶熙宮。停常參·經筵。
自午時至酉時,灑雨下雨,測雨器水深六分。
大殿·惠慶宮經宿後,奎章閣·政院·玉堂·藥房口傳問安。答曰,知道。朝廷·二品以上·六曹堂上·兩司長官單子問安。答曰,知道。
李謙煥啓曰,王大妃殿問安,進去下直之意,敢稟。傳曰,知道。
李謙煥啓曰,明日王大妃殿問安,何承旨進去乎?敢稟。傳曰,同副承旨進去。
安廷玹,以備邊司言啓曰,今日賓廳日次,而國忌正日相値,不得來會之意,頉稟。傳曰,知道。
王大妃殿,遣承旨問安。答曰,知道。
傳于安廷玹曰,士庶人,自有望哭之節,今夜巡邏勿禁事,卽爲分付。
沈豐之,以奎章閣守宮檢校提學意啓曰,夜間閣內諸處,無事之意,敢啓。傳曰,知道。
洪義榮,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
傳于洪義榮曰,出宮門路,以廣達門爲之。
丁未五月初十日辰時,上詣文禧廟。親臨朝上食入侍時,行都承旨沈豐之,左承旨徐鼎修,右副承旨洪義榮,記事官金孝建,假注書李冕膺,記事官李相璜·金祖淳,奎章閣提學李性源,原任直提學徐有防·朴祐源,檢校直提學李秉模,檢校直閣金憙,原任直閣徐龍輔·鄭東浚,直閣鄭大容,檢校待敎李崑秀,待敎尹行任,以次侍立訖。上具衰服,出就位,宗戚執事陳設訖,請哭止哭,上香奠盞,進茶,請哭,哭盡哀如儀。命退,諸臣以次退出。
丁未五月初十日午時,上詣文禧廟。親臨晝茶禮入侍時,行都承旨沈豐之,左承旨徐鼎修,右副承旨洪義榮,記事官金孝建,假注書李冕膺,記事官李相璜·金祖淳,奎章閣提學金鍾秀·李性源,原任直提學徐有防·朴祐源,檢校直提學李秉模,檢校直閣金憙,原任直閣徐龍輔·鄭東浚,直閣鄭大容,檢校待敎李崑秀,待敎尹行任,以次侍立訖。上具衰服,出就位。鍾秀泣奏曰,臣民悲冤之痛,尙未得洩,天時回薄,又當今日,抑塞憤鬱之懷,比前尤萬萬矣。向於朔奠筵席,有所仰達,而每以裏面無可疑之跡爲敎,姑且以外面言之,外面可疑之端,已多彰露之跡,從其已露之跡,覈其可疑之端,則豈無斯得之道乎?嚴加鉤覈,終無端緖則已,如或有端緖,而置而不問,則悲憤冤恨,當復如何?宇·偉·挺楫,乳媼之輩,俱是可問之人,而迄今不問,古今天下,寧有是耶?宇鎭猶可謂之一問,趙時偉則初不鉤問,輿情之益激,王章之久屈,尙何言哉?昨年發靷日悲撓之中,亦有所達,而今又煩瀆者,此豈可已而不已者哉?今則臣民,行將除服矣。恐有日遠日忘之慮,復此仰達,及此時鉤覈之道,不容少緩矣。上曰,前已悉諭,而雖欲鉤覈,旣無的指之端,畢竟歸屬甚難,昨冬之草草收殺者,予亦多費商量而然矣。卿心之痛迫,予豈不知?曾於領相,亦有下敎者,想必聞知矣。宗戚執事陳設訖,請哭止哭,上香奠盞,請哭,哭盡哀如儀。命退,諸臣以次退出。
丁未五月初十日申時,上御興政堂。左副承旨與戶·工曹郞廳入侍時,左副承旨李謙煥,假注書李冕膺,記事官李相璜,記事官金祖淳,戶曹正郞具膺,工曹正郞李晩秀,以次進伏訖。上敎膺·晩秀曰,與洪元燮來待於魂宮,可也。敎謙煥曰,都承旨與右副承旨,來待魂宮,可也。命退,諸臣以次退出。
丁未五月初十日申時,上詣文禧廟。親臨夕上食入侍時,行都承旨沈豐之,右承旨趙衍德,右副承旨洪義榮,記事官金孝建,假注書李冕膺,記事官李相璜·金祖淳,奎章閣提學金鍾秀·李性源,原任直提學徐有防·朴祐源,檢校直提學李秉模,檢校直閣金憙,原任直閣徐龍輔·鄭東浚,直閣鄭大容,檢校待敎李崑秀,待敎尹行任,以次侍立訖。上具衰服,詣齋殿。上曰,左承旨,馳詣孝昌墓,奉審以來,可也。時至,出就位,宗戚執事陳設訖,請哭止哭,上香奠盞進茶,請哭,哭盡哀如儀。命退,諸臣以次退出。
上在慶熙宮。停常參·經筵。
文禧廟親祭罷後,大殿·惠慶宮,奎章閣·政院·玉堂·藥房·朝廷·二品以上,率百官奉慰問安。答曰,知道。
安廷玹啓曰,臣,王大妃殿問安,進去下直之意,敢啓。傳曰,知道。
洪義榮啓曰,明日動駕相値,自再明日至二十一日,視事頉稟之意,敢啓。傳曰,知道。
王大妃殿,遣承旨問安。答曰,知道。
洪義榮啓曰,卽者中樞府錄事來言,判府事趙璥,今方出城云,係是大臣去就,敢啓。傳曰,入侍仍參宮班事,遣史官,卽爲傳諭。
安廷玹,以奎章閣言啓曰,夜間閣內諸處,無事之意,敢啓。傳曰,知道。
以吏曹繕工假監役宋煥質改差事草記,傳于李謙煥曰,相當窠區處,其代今日政差出。
傳于徐鼎修曰,贊儀南松耉準瓜,察訪作闕,今日政調用通禮,兒馬一匹賜給。其餘引儀,上弦弓一張賜給。
有政。吏批,判書尹蓍東進,參判金文淳在外·未肅拜,參議李時秀進,左副承旨李謙煥進。以宋煥質爲童蒙敎官,南松耉爲利仁察訪,鶴林君單焴,興恩副尉單鄭在和,知敦寧徐有慶,今加正憲加資事,承傳。
再政。以洪昌源爲贊儀,趙鎭奎爲假監役。
兵批,判書金履素進,參判金魯淳病,參議柳誼入直,參知李夔病,右副承旨洪義榮進。以李彦炲·金宗燁爲分守門將,訓鍊主簿單權玭·柳河喆,副司果金正淳,副司勇金魯敬。
傳于洪義榮曰,屢敎之下,如是煩稟,尙不擧行,極爲未安,當該銓官推考,斯速擬入。
徐鼎修啓曰,明日王大妃殿問安,何承旨進去乎?敢稟。傳曰,右承旨進去。
傳于李謙煥曰,此胡大事,深夜煩稟,當該承旨遞差。
傳于洪義榮曰,明日出宮門路,以廣達門爲之。
文禧廟小祥祭親行敎是時,亞獻官行判府事李福源,終獻官行判府事金熤,贊禮禮曹判書徐有隣,典祀官奉常正鄭萬始,執禮直閣鄭大容,執尊副應敎沈煥之,大祝奎章閣待敎尹行任,祝史副修撰趙鎭宅,齋郞副校理洪義浩,爵洗位兵曹佐郞李益洙,爵洗位禮曹佐郞李得休,亞終獻盥洗位禮曹正郞柳,贊者引儀崔慶鎭·任藗,謁者兼引儀尹夔欽·李嗣萬,贊引兼引儀李持淳·鄭桓,祭監監察李廷龍·金載恒。
丁未五月十一日二更二點,文孝世子小祥親祭入侍時,行都承旨沈豐之,左承旨徐鼎修,右承旨趙衍德,左副承旨李謙煥,右副承旨洪義榮,同副承旨安廷玹,分承旨洪仁浩·李集斗,記事官金孝建,假注書李冕膺,分假注書尹光顔·李羲觀,記事官李相璜·金祖淳,奎章閣提學金鍾秀·李性源,原任直提學徐有防·朴祐源,檢校直提學李秉模,檢校直閣金憙,原任直閣徐龍輔·鄭東浚,直閣鄭大容,檢校待敎李崑秀,待敎尹行任,以次侍立訖。上具翼善冠·白圓領袍,乘輿出廣達門。由泰寧門,詣齋殿具衰服。上曰,宗戚執事,先入陳設,可也。宗戚執事領敦寧府事洪樂性,錦城尉朴明源,昌城尉黃仁點,行副司直金持默·金峙默,刑曹參議金魯永,淳昌郡守洪守榮,甑山縣令金魯成,濟用判官黃基玉,高山縣監趙應鎭,漢城主簿趙觀鎭,敦寧直長金在昌,司勇洪就榮·洪最榮·洪後榮,以次升入陳設訖。贊禮導上就位,請哭,上哭,請止哭,上止哭。贊禮請易服,上詣幄次,除衰服,改御翼善冠·黲袍·烏犀帶。通禮請行禮,上盥洗以出。贊禮導上入就位,請哭,上哭,請止哭,上止哭。執禮曰,行奠幣禮。贊禮請興,上興。執樽者擧羃,鼎修酌鬱鬯,衍德,以瓚受鬱鬯。贊禮導上詣靈座前立,贊禮請坐,上坐。豐之奉香,廷玹奉爐跪進,贊禮請三上香,上三上香。廷玹奠爐于案,衍德,以瓚跪進。贊禮請執瓚灌地,上執瓚灌地,以瓚授衍德,衍德受,授大祝置於樽所,謙煥,以幣篚跪進。贊禮請執幣奠幣,上執幣以授義榮,奠于靈座前。贊禮請興,上興,贊禮導上還復位。執禮曰,行初獻禮。執樽者擧羃,鼎修酌醴齊,義榮,以爵受酒。贊禮導上詣靈座前,立請坐,上坐。義榮,以爵跪進。贊禮請執爵奠爵,上執爵,以授謙煥,奠于靈座前。贊禮請興小退坐,上興小退坐。大祝進靈座之右,跪讀親製祭文訖。贊禮請興,上興,贊禮導上還復位,請坐,上坐。執禮曰,行亞獻禮。行判中極府事李福源,行亞獻禮訖。執禮曰,行終獻禮。行判中樞府事金熤,行終獻禮訖,贊禮請哭,上哭盡哀,請止哭,上止哭。大祝納神主如儀,贊禮跪告禮畢,導上出正兌門,詣幕次。上改御無揚黑圓領袍,乘輿。上曰,今旣奉慰,今日朝廷問安,勿爲之。出駕前下敎由廣達門還內,諸臣以次退出。
丁未五月十一日辰時,上詣文禧廟。親臨朝上食入侍時,行都承旨沈豐之,左承旨徐鼎修,右副承旨洪義榮,記事官金孝建,假注書李冕膺,記事官李相璜·金祖淳,奎章閣提學金鍾秀·李性源,原任直提學徐有防·朴祐源,檢校直提學李秉模,檢校直閣金憙,原任直閣徐龍輔·鄭東浚,直閣鄭大容,檢校待敎李崑秀,待敎尹行任,以次侍立訖。上具翼善冠·黲袍,出就位。上曰,政官牌招開政。出榻敎宗戚執事陳設訖,請哭止哭,上香奠盞進茶,請哭,哭盡哀如儀。命退,諸臣以次退出。
丁未五月十一日午時,上詣文禧廟。親臨別茶禮入侍時,行都承旨沈豐之,左承旨徐鼎修,右承旨趙衍德,左副承旨李謙煥,右副承旨洪義榮,同副承旨安廷玹,記事官金孝建,假注書李冕膺,記事官李相璜,記事官金祖淳,以次侍立訖。上具翼善冠·黲袍,詣齋殿幄次。上曰,分承旨·史官,亦爲入參,可也。分承旨洪仁浩·李集斗,分假注書尹光顔·李羲觀追入侍立,上曰,今日別茶禮時,曾經師傅賓客入參。出傳敎上曰,今旣除服,曾經師傅賓客僚屬,時享俗節朔望,皆勿陪祭,只於祥禫及入廟時,入參事,分付。出傳敎上曰,曾經師傅賓客人,閣臣宗戚執事,東庭分三行入參,可也。上曰,領敦寧·禮判·吏·兵判入侍。領敦寧府事洪樂性,禮曹判書徐有隣,吏曹判書尹蓍東,兵曹判書金履素,以次進前。樂性曰,悲疚勞動之餘,聖候,何如?上曰,一樣矣。樂性泣奏曰,今日復以此語煩瀆,非不知貽戚聖心,而日月流邁,今已除服,臣民悲冤,愈往愈切,至于今不賜處分,討復無期,則此全由於臣等之不忠不誠,獨不愧於趙判府事乎?雖以輿儓之賤,莫不曰夫夫也,君讎未復,貪榮冒祿,恬不知愧云爾,則豈不重有愧於輿儓乎?雖於今日,若賜處分,猶可洩臣民之冤,故敢此煩達矣。上曰,昨日金鍾秀亦有所奏,而不必提起矣。樂性曰,曾經師傅賓客,春桂坊人,有皆勿陪祭於時享俗節朔望之敎,而竝令進參,以伸情理,恐宜矣。上曰,不必然矣。上敎蓍東曰,趙判府事,過於處義,固辭爵祿,不入城闉,且其子姪之立朝者甚少,其子姪中一人,初仕調用,可也。蓍東曰,繕工假監役宋煥質,相當窠區處,其代今日政差出事,命下,而時無相當窠,童蒙敎官仕滿人,送西陞六後,以宋煥質,移差假監役之窠,依下敎以判府事趙璥子姪中擬入,何如?上曰,依爲之。出擧條上敎履素曰,金魯敬,付軍職,可也。敎有隣曰,通禮院官員員役,亦爲書啓,可也。樂性·有隣·蓍東·履素,以次先退。上曰,守墓官安春君烿,侍墓內侍朴尙衍加資,忠義李復鉉,守衛官李厚燾陞六,李厚生仕日不足,兒馬一匹賜給。洪龍燮日淺勿論,進止中官朴道弘·梁濟漢各半熟馬一匹賜給。守僕以下員役等,令該曹依己酉年例施賞,待令事知京守僕,亦爲施賞。出傳敎上曰,魂宮享官安昌君燝,雲峰君杺,鶴林君焴,知敦寧徐有慶,竝加資。資窮者,熟馬一匹賜給。錦城尉朴明源,半熟馬一匹賜給。知敦寧李灃,日淺勿論,忠義具允德·李圾,竝陞敍,宗戚執事漢城主簿趙觀鎭,高山縣監趙應鎭,司勇洪就榮·洪最榮·洪後榮,十四朔竝陞敍,未付職者,初仕調用,領敦寧府事洪樂性,大豹皮一令,錦城尉朴明源,鞍具馬一匹面給,昌城尉黃仁點,右副承旨洪義榮,行副司直金持默,淳昌郡守洪守榮,各半熟馬一匹賜給。行副司直金峙默,刑曹參議金魯永,甑山縣令金魯成,各兒馬一匹賜給。濟用判官黃基玉,敦寧直長金在昌,日淺勿論,守僕以下員役等,依己酉年例,令該曹考例施賞。出傳敎上曰,分司賞典,雖無前例,別設守直,亦係初有,分副摠管任希曾·李鎭恒·尹尙東,分兵曹參議南鶴聞·李惠祚,參知尹弼秉,在直俱近百日,各半熟馬一匹賜給。其中分副摠管鄭述祚,豈無殊異之典?食物衣資,令該曹題給,分都事蔡顯一·尹壽民,分兵曹正郞姜翰,實仕俱過二百日,竝陞敍,分兵曹佐郞任長源·柳頤玄,分內乘吳應常,在直俱過百日,各兒馬一匹賜給。分守門將李郁延等四人,自昨秋,至今供職,參上陞敍,未陞敍者陞六,五衛將別軍職奏時官等,日淺竝勿論,下人等,依別單判下,令各該曹施賞。出傳敎上曰,魂宮中官都薛里梁大宜·李團宜,假都薛里金性完·鄭國允,各熟馬一匹賜給。進止長番洪宜福等,各半熟馬一匹賜給。薛里盧重賢等,各兒馬一匹賜給。其餘實仕未滿二十日人,竝勿論。出傳敎時至,上出就位。上曰,趙判府事入侍。行判中樞府事趙璥入來進前。上曰,將往何處?璥曰,將往嘯皐矣。上曰,見卿參班,心甚慰喜,未可仍留京第耶?對曰,豈有遽離輦轂之心,而以臣情踪,何可仍留乎?命退,璥先退,宗戚執事陳設訖,請哭止哭,上香奠盞,請哭,哭盡哀如儀。命退,諸臣以次退出。
上在昌德宮。停常參·經筵。
大殿·惠慶宮經宿後,奎章閣·政院·玉堂口傳問安。答曰,知道。
藥房都提調洪樂性,提調徐有隣,副提調沈豐之啓曰,日月流邁,文禧廟祥事奄過,伏惟止慈之慟,益復難抑,連日移次,徹宵臨祭,伏未審夜間,聖體,若何?悲疚轉深,勞動亦多,不瑕有傷損之節乎?今日臣等,率諸御醫,趁早入診,詳察聖候爲宜。王大妃殿望哭行禮之後氣候,何如,惠慶宮親臨洩哀之餘氣候,何如,臣等不任區區伏慮,敢此問安,竝爲仰稟。答曰,知道。慈殿·慈宮氣候一樣矣。
趙衍德啓曰,臣,王大妃殿問安,進去下直之意,敢啓。答曰,知道。
沈豐之啓曰,奎章閣檢書官,以守宮檢校提學意啓曰,夜間閤內諸處,無事之意,敢啓。答曰,知道。
大駕惠慶宮還宮後,奎章閣·政院·玉堂·藥房口傳問安。答曰,知道。
王大妃殿,遣承旨問安。答曰,知道。
注書金孝建病,代以趙台榮爲假注書。
徐鼎修啓曰,假注書趙台榮,時無職名,令該曹依例付軍職,冠帶常仕,何如?傳曰,允。
李謙煥啓曰,卽者中樞府錄事來言,判府事趙璥,自城外所住處,還尋鄕路云,係是大臣去就,敢啓。傳曰,知道。
承旨前望單子入之。洪仁浩落點。
傳于沈豐之曰,左承旨入侍。
傳于沈豐之曰,都承旨與上京守令及下直守令入侍。
傳于沈豐之曰,坐直承旨入侍。
傳于沈豐之曰,左副承旨入侍。
傳于趙衍德曰,右承旨入侍。
吏批,三政。以尹光碩爲中部都事,洪秉益爲扶安縣監,李彦祜爲長連縣監,韓晩裕爲殷山縣監,尹光錫爲司宰直長,權恢爲宗簿正,申耆爲谷山縣監,申宅權爲司宰奉事,洪最榮爲昌陵參奉,分承旨李集斗,分兵曹參議申耆,分參知李勉兢,分佐郞韓用龜·鄭東觀,以上減下。
兵批,再政。副司果鄭福煥·李遇濟·徐配修,分副摠管金憙·朴祐源,分都事柳晦源·李民秀,以上減下,以趙圭鎭爲御營中軍,洪和輔爲摠戎中軍。
承旨前望單子入之。李集斗落點。
傳于趙衍德曰,承旨房望仍。
趙衍德,以都摠府言啓曰,入直內三廳武兼禁軍及軍兵等,中日習射事,自今十三日,十六日,十九日至,依前姑停之意,敢啓。傳曰,知道。
禁府啓目,全羅前左水使許任原情云云,傳旨問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?啓,以草記照律爲良如敎。
刑曹啓目,粘罪人崔昌彦·吳性直更推云云。依判下,初招諸條及道伯操切等事,施威嚴問,反覆究覈,則今此所供,比諸初招,雖似吐實,而其所指陳,猶不別白兺不喩,至於道伯之右袒,操切一款,專事抵賴,終不直陳,其爲情狀,尤極奸惡,仍爲嚴囚,待無故日,更加嚴刑,期於得情,何如?啓,始旣牢諱,今又呑吐,不可以一二端之略有指告,遽然放釋,奸吏頑濫之習,欺罔之罪,在所懲治,一竝散配爲旀,李宜耆段,觀於囚供,益知其駭痛,令該府還囚,今日內照律勘放,以草記擧行事,分付爲良如敎。又啓目,抱川居幼學李光昇擊錚原情云云。分付道臣,詳査明覈,俾矣兄無至元犯之律,而使矣身得被首犯之罪,千萬泣祝敎味白齊,向前李光昇,依先朝受敎,爲先放送,所供如此,上裁,何如?啓,令道臣,詳査,狀聞後稟處爲良如敎。又啓目,驪州居閑良姜弼周擊錚原情云云。卜金等構陷矣子,就文於殺人之科,亟令本道明覈事實,俾無橫罹之弊敎味白齊,向前姜弼周,依先朝受敎,爲先放送,所供如此,上裁,何如?啓,令道臣,詳査,狀聞後稟處爲良如敎。
李謙煥啓曰,今日入侍命下之後,莫重御座所用,趁不待令,其在事體,萬萬駭然,當該尙衣院郞廳,所當重勘,而本院請推之外,無他可施之罰,何以爲之?敢稟。傳曰,當該郞廳拿處。
李謙煥,以義禁府言啓曰,保放罪人李宜耆,還囚之意,敢啓。傳曰,知道。
禁府啓目,尙衣主簿李良會原情云云,傳旨內辭緣,泛稱遲晩,所當請刑是白乎矣,旣有捧草供以入之命,上裁,何如?判付啓。分揀放送爲良如敎。又啓目,刑曹佐郞魚在沼,司僕主簿尹應烈,內資直長柳煥,奉常主簿李彦一,司饔奉事趙錫福·柳範休,繕工主簿崔挺祥,監役申大羽·李憲膺,奉事閔光暹·李師中,造紙別提丁文壽,活人別提宋碩欽等原情云云,傳旨內辭緣,泛稱遲晩,所當請刑是白乎矣,旣有捧草供以入之命,且李彦一段,曾經侍從,勿爲請刑,載在大典通編,竝只上裁,何如?判付啓。草記照律爲有矣,其中申大羽段,進去備邊司修理所云,分揀放送爲旀,本司旣無歷臨之敎,則定監役修理率爾,該堂推考爲良如敎。又啓目,鏡城前判官李秉喆原情云云,傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,且有捧草供以入之命,上裁,何如?判付啓。今日內照律放送後,草記,如有功議,區別減等爲良如敎。又啓目,全州前判官李宜耆原情云云,傳旨內辭緣,泛稱遲晩,所當請刑是白乎矣,旣有捧草供以入之命,上裁,何如?判付啓。此事非本事,不足說也,今日內以草記,各別嚴勘,可也。又啓目,司憲府監察兪彦錥·柳煥寅原情云云,傳旨內辭緣,泛稱遲晩,所當請刑是白乎矣,旣有捧草供以入之命,上裁,何如?判付啓。後勿如是之意,嚴飭,今番段,付過放送爲良如敎。又啓目,比安前縣監南麟耉原情云云,傳旨問目內辭緣,泛稱遲晩,所當請刑是白乎矣,旣有捧草供以入之命,上裁,何如?判付啓。草記議處照律爲良如敎。
李謙煥,以義禁府言啓曰,時囚罪人李宜耆,照律勘放,以草記擧行事,命下矣。李宜耆,本府議啓內,分憂之責,莫重於賑飢,而許多罪狀,至登繡衣之啓,自初供辭,全出遮飾之意,所謂牟勝於租者,豈以牟之麤者,對租之精者而言哉?其所貿取,不過庫中還牟,則當年所捧,猶不過較論於富民之租,況雜以經兩年陳牟乎?其半成塵土,腐傷不堪食,不問可知,而受賑之民,往賣於喂畜之資,卽是繡衣之所目見,連三等分牟事,謂從民願,亦不成說,似此劣牟,一番受食,民猶疾首,豈有連三次願受之理乎?繡啓明言,富民租,假令至五月初分給,猶當有數百包餘剩,則乃敢以終當盡歸爲說者,尤極縱恣,畢賑後餘剩,安得復歸於賑資乎?右二事,雖已自服於再招,至於米太作錢事,諉以邑例,硬定價錢,比今市直,所加捧者,殆近千緡,則浚剝窮民,專榷私利之罪,有難容貸,聽訟差任事,以全未記得等語,一切漫漶,節節駭痛。罪取考律文,則大典通編備荒條有曰,守令不用心賑救飢民者,杖一百。大明律因公擅科斂條有曰,凡有司官吏科斂所屬財物入己者,計贓以不枉法論。官吏受財條有曰,不枉法贓一百貫,杖一百,流二千里。那移出納條有曰,凡各衙門收支錢糧等物,若監臨主守,不正收正支,那移出納,還充官用者,准監守自盜論,罪止杖一百,流三千里。大典通編聽理條有曰,凡詞訟官違法聽理者,杖一百。大明律對制上書詐不以實條有曰,凡對制及奏事上書,詐不以實者,杖一百徒三年。名例有曰,二罪以上俱發,以重者論。大典通編推斷條有曰,犯私罪,杖一百以上決杖,告身盡行追奪。雜令條有曰,王府決杖者,代以金贖云矣。李宜耆,從重論,杖一百收贖,告身盡行追奪,咸鏡道鏡城府流三千里定配,而以議啓內辭意,具罪目,依例發遣府羅將,押送配所,何如?傳曰,允。
李謙煥,以義禁府言啓曰,時囚罪人許任,以草記照律事,命下矣。許任傳旨內,所管宜松山,在在童濯,幾無寸靑,至於奸民之鉅斷斧斫,亦復任他云,則松政,專係於水使,軍國之需,亦自不輕,不可以一二治績,有所容恕,拿問定罪。罪取考律文,則大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。許任,杖一百收贖,告身盡行追奪,放送,何如?傳曰,允。如有功議,各減一等。
李謙煥,以義禁府言啓曰,許任,杖一百收贖,告身盡行追奪放送事,照律草記批旨內,如有功議,各減一等事,命下矣。許任十代祖琮,敵愾功臣云,功減一等,杖九十收贖,奪告身四等之意,敢啓。傳曰,知道。
李謙煥,以義禁府言啓曰,時囚罪人南麟耉,以草記議處照律事,命下矣。南麟耉諸般所犯,俱係不法,而因緣禁令,威罰太猛,至有促命之患,則濫杖之律,在所難免,雖以刑具言之,違越典則,莫體欽恤之至意,襲謬之失,貽弊之端,猶屬餘事。以此照律,罪取考律文,則大典通編濫刑條有曰,官吏濫刑,杖一百,徒三年。大明律制書有違條有曰,凡奉制書有所施行而違者,杖一百。名例有曰,二罪俱發,以重者論。大典通編推斷條有曰,犯私罪,杖一百以上決杖,告身盡行追奪。雜令條有曰,王府決杖者,代以金贖云矣。南麟耉,從重論,杖一百收贖,告身盡行追奪。原春道橫城縣安興驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。如有功議,各減一等,此與濫刑有異,徒配則分揀,可也。
李謙煥,以義禁府言啓曰,南麟耉,杖一百收贖,告身盡行追奪,原春道橫城縣安興驛徒三年定配事,照律草記批旨內,如有功議,各減一等,此與濫刑有異,定配則分揀事,命下矣。南麟耉定配則分揀,杖一百收贖,告身盡行追奪,而其十六代祖在開國功臣云,功減一等,杖九十收贖,奪告身四等之意,敢啓。傳曰,知道。
李謙煥,以義禁府言啓曰,寧城僉使梁得河,鏡城前判官李秉喆,熊川縣監黃世中,機張前縣監金潤國等拿問事,傳旨,啓下矣。李秉喆今始待命,卽爲拿囚,而梁得河·黃世中,時在任所,發遣府書吏交代後拿來,金潤國,前以他罪拿來,書吏已爲發送,待拿囚,添問目取招,何如?傳曰,允。
李謙煥,以義禁府言啓曰,時囚罪人李秉喆草供判付內,照律放送後,草記如有功議,區別減等事,命下矣。李秉喆傳旨內,元還上與軍餉居末,依事目拿問。罪取考律文,則大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。李秉喆,杖一百收贖,告身盡行追奪,而其祖藎,揚武原從功臣云,功減一等,杖九十收贖,奪告身四等放送之意,敢啓。傳曰,知道。
李謙煥,以義禁府言啓曰,時囚罪人魚在沼·尹應烈·柳煥·李彦一·趙錫福·柳範休·崔挺祥·李憲膺·閔光暹·李師中·丁文壽·宋碩欽等,草記照律事,命下矣。魚在沼·尹應烈·柳煥·李彦一·趙錫福·柳範休·崔挺祥·李憲膺·閔光暹·李師中·丁文壽·宋碩欽等傳旨內,未回班之前,堂下班列太半徑歸,事之可駭,莫此爲甚,竝拿問處之。罪取考律文,則大明律從駕稽違條有曰,凡應從車駕之人從而先回還者,笞四十。名例有曰,犯私罪,笞四十附過還職云矣。魚在沼·尹應烈·柳煥·李彦一·趙錫福·柳範休·崔挺祥·李憲膺·閔光暹·李師中·丁文壽·宋碩欽等,各笞四十收贖,附過還職放送,何如?傳曰,允。
李謙煥,以義禁府言啓曰,寧城前僉使梁得河拿問事,傳旨啓下,而誤聞其方在任所,纔以交代後拿來之意,草記矣。追後捉來其家奴問之,則得河,三月初已爲遞職,方以裨將,下去統營云,發遣府書吏拿來,臣等惶恐待罪之意,敢啓。傳曰,勿待罪,待待命拿囚。
李謙煥,以刑曹言啓曰,因全州吏崔昌彦等捧拱啓目,奸吏頑濫之習,在所懲治,一竝散配事,判下矣。依判付,罪人崔昌彦平安道咸從府,吳性直咸鏡道洪原縣,竝定配所,卽爲押送之意,敢啓。傳曰,知道。
李謙煥,以刑曹言啓曰,今日動駕時,全羅道全州居良女李召史,擊錚於衛外,故取考其原情,則以爲渠夫崔允默,以本營補軍色,錢布之那移與貸下,賣家備納,而竟以那移之罪,遠配价川郡,渠之媤父母,年近七十,戀子病篤,而存留養親,已無其人,乞令替配,使渠父,還養父母云矣。其夫允默,負逋公貨,其所定配,在法當然,而李召史之稱以爲夫訟冤,至於駕前煩籲者,本事旣甚微瑣,其意專在干恩,民習無嚴,莫此爲甚。此而不罪,則下邑奸吏負逋被罪之類,縱妻敎子,托以四件,犯蹕呼籲,無所不有,後弊所關,不可容貸,原情勿施,擊錚人李召史猥濫之罪,自臣曹懲治,何如?傳曰,允。
李謙煥,以備邊司言啓曰,新除授慶尙監司金光默,方在忠淸監營任所矣。湖西之距嶺南,旣是接壤之地,則便道往赴,多有已例,待新監司交龜,除朝辭卽爲赴任之意,分付,何如?傳曰,允。
洪義榮,以備邊司言啓曰,卽見內需司啓下手本,則以爲明禮宮屬慶尙道金海鳴旨島田畓,係是永作宮屯,有土免稅之處,依法典土稅租一斗,免稅租一斗上納,而租一斗價,以八分爲定後,除出各樣雜費,實起六十結零,收稅錢九百十一兩零,每年定式上送,已多年所矣。丙午年,自本道,以一土兩稅,二十八結零減給,餘存三十九結零,代錢六百十八兩零,上送此島,勿論田畓與鹽盆,每負租二斗代錢一錢六分,從民願定式上納,則豈有一土兩稅之事?此必是島民輩,誣訴營門,減納元稅之致,乙巳條未納二十八結零,稅錢二百八十八兩零,依前上送事,移報備局,行闕本道爲辭,而判下內,有司堂上曾經道伯,必當稔知事情,枚報本司,自本司從長決處後,草記事,命下矣。今以內司之報觀之,則所謂島民一土兩稅之說,未知果指何稅,而鹽漢輩,曾以鹽田疊稅事,屢次上言,及至昨年,因本道査啓,昌原·延日·金海等三邑鹽田之所納公稅,許令減給之意,覆啓行會,此必宮屯之混入於其中而然也。大抵旣納土稅,又納鹽稅,驟而聞之,果似疊稅,而若乃元帳付田畓,苟非永頉之地,元無減稅之規,況此十倍農利之鹽田乎?田納田稅,釜納釜稅,自是法理之當然,而特以朝家寧失之德意,至有昨年減給之惠澤,則在渠輩實爲萬幸矣。至於宮房有土之稅,初不入於公結之中,則今此該宮元稅之混同減給,事極怪訝。以此意分付道臣,公結減給外宮結土稅,依前上送,俾無混淆之弊,實合事宜。因此而取考本道打量成冊,則該宮田結,以二十結零懸錄,而內司所報,則爲二十八結零,數爻之相左,亦不可不趁今釐正,更令道臣,另加詳査,添錄與減給間,從實擧行後形止,報本司之意,一體分付,何如?傳曰,允。
洪義榮,以備邊司言啓曰,忠情道未發賣還上送空名帖九張,有司堂上,看檢洗草之意,敢啓。傳曰,知道。
洪義榮,以備邊司言啓曰,嶺南左道諸邑,薰染方熾,無異湖南云,而尙無一言皁白,有病無病間形止,從實報來後,論理草記事,命下矣。卽見慶尙前監司金尙集所報,則以爲本道右沿若而邑,自三月初旬,以癘氣之間發,有所報來,故果以死亡與方痛,這這馳報,以爲轉聞之意題送,仍又關問各邑,使之詳探以報矣。列邑所報,尙不齊到,而其中南海·熊川·巨濟·漆原·咸安·晉州·昌原·宜寧·知禮·陜川·興海等十一邑,前後報來死亡之數,旣不滿百,其外金海·迎日·昌寧·密陽·長鬐·機張·靈山·梁山·居昌·草溪·昆陽·仁同·東萊等十三邑,只以方痛報來,其餘四十七邑,尙無有無間報來之事,雖以營下大丘府言之,間有方痛而別無死亡,近來春夏之交,此等輪症,無歲無之,遽然陳聞,恐涉煩屑,三月四月兩次賑狀中,有所略綽陳聞,而向後死亡有無,熾息與否,方待列邑之齊報,狀聞計料爲辭矣。南海等邑,不無若干死亡,而不至大熾,金海等邑,雖有方痛,而姑無死亡之報,則未及登聞,容或無怪,而其餘四十七邑之有無間尙無報來云者,極爲駭然,若果自營門,以時探察,這這申飭,則毋論熾否,列邑擧行,豈若是泄泄乎?該道臣所當論責,而纔以他事被譴,今姑安徐,此後熾息與否,嚴飭各邑,隨其所報,卽速馳聞,無或如前稽忽之意,分付,何如?傳曰,允。
洪義榮,以戶曹言啓曰,判中樞府事趙璥,今三月四月五月三朔月廩米太,更爲輸送,則以爲屢承輸送之恩,終無冒受之路,惶隕之極,不知所達云。不爲領受事,京畿監司啓本,纔已啓下,故方欲草記稟處之際,又接廣興倉所報,則判府事趙璥,旣已入城,依例頒祿次,倉官進去于齋宿處,請受祿牌,則以爲今者入城,實是差祭,元非行公云。祿牌不爲出給,大臣今日已爲下鄕,依前例,更以月廩輸送之意,分付該道,何如?傳曰,更爲輸送,可也。
徐鼎修,以吏曹言啓曰,賑恤廳堂上徐有隣所啓,忠淸道前監司金光默畢賑狀啓,善賑守令及私賑願納人,令該曹考例稟處事,有令吏曹卽爲回啓,以草記擧行,可也之,命下矣。泰安縣監朴泂,抄飢極精,民多全活,自備之穀,竝計元賑外白給,合爲三百餘石,賑政實績,旣爲諸邑之最,其在褒賞之例,宜有準職之請,而係是堂上官,合施表裏賜給之典。結城縣監韓德厚,賑無捐瘠之患,還有均排之譽,瓜期不遠,民惜其去,捐廩私備,亦滿百包。定山縣監許霔,留意救荒,盡心抄飢,米粥醬藿,躬自嘗察,飢戶安堵,民譽方蔚,自備之數,合計白給爲一百八十石,兩邑守令之捐廩自備,殫誠賙賑,誠爲可尙,合施兒馬賜給之典。石城縣監尹博基,災政賑政,俱無虛實之混,賑民還民,皆得接濟之宜,捐俸自備,合計白給爲二百三十四石,其悉心賑政,殊甚可嘉,合施陞敍之典,而事係恩賞,自下不敢擅便,恭俟上裁。禮山縣監申史源,抄飢無濫,分穀必精,村無飢口之捐瘠,野有農民之稱頌,此則雖登道啓,別無優績,今姑置之。私賑人連山前都摠都事金箕昇,私賑二巡,飢民爲九千四百八十七口,而分給米,爲七石零,租爲八百四十六石零,錢爲七十三兩零,依法典,施以加資之典。願納人靑陽嘉善姜遇周,租爲一百六十六石零。閑散洪佑維,租爲五十石。定山嘉善李龍雲,租爲一百三十三石零。將仕郞李光祐,租爲六十六石零。舒川前僉知羅後綸,租爲九十四石。韓山幼學李德寬,租爲七十石。李景煥,租爲五十石。鄭光震,租爲五十石。嘉善李德連,租爲五十石。禮山出身李光世,租爲五十石。願納人穀物五十石以上,納粟帖成給,自是法典,竝依此施行,而其中李德寬·李景煥·鄭光震,將仕郞李光佑,俱是士族,竝郞階成給,嘉善姜遇周·李龍雲·李德連,出身李光世,或已加資,或是出身,別無可施之典,令道臣分等施賞之意,竝以分付,何如?傳曰,允。李德寬等,雖云士族,如願納粟資,此與帖加有異,卽爲成給,令道臣問于各人,使之狀聞後擧行。姜遇周等,不可以已加資已出身勿施,納粟資施行,雖與正資有異,亦與帖加稍間,此乃奬勸之意也。令道臣,此意曉諭,各人中如有連次私賑人,卽爲査出狀聞事,分付,可也。
洪義榮,以備邊司言啓曰,諸道軍餉,居末拿問,居二決杖,居三推考,還上居末決杖,居二推考,居三勿論,旣有元事目,而還上未準捧居末者拿問,若邊地守令,則依前決杖事,載在通編矣。取考諸道捧未捧啓本,則平安道舊還酌定軍餉,居末寧城僉使梁得河,居二車嶺前僉使趙鳳獜,居三安義僉使金重栗,元還上居末夞怪萬戶朴亨源,居二孟山縣監沈寬鎭,居三慈母山城別將金鎭源,咸鏡道元還上與軍餉居末鏡城判官李秉喆,還上居二吾村權管朴聖翊,居三溫萬戶宋世瑜,慶尙道軍餉居末熊川縣監黃世中,居二金海府使李邦榮,居三機張前縣監金潤國,元會居末金海府使李邦榮,居二漆原前縣監李德胤,軍布作米居末金海府使李邦榮,居二梁山郡守李進膺,居三固城縣令李普天,射木作米居末金海府使李邦榮,別會穀居末機張前縣監金潤國,統營軍餉停退外,未捧金海府使李邦榮矣。昨年年事,關西則旣皆登稔,關北不至於歉荒,嶺南雖歉,亦有停退之命,而酌定舊還與新還餉之未能準捧,若是夥多,事極駭然,當該居末居二居三守令·邊將,竝依事目勘處之意,分付,何如?傳曰,允。金海,曾有酌量之筵敎,昨年本邑,便經滄桑,不可無闊狹之政,此一邑,分揀,可也。
同副承旨洪仁浩疏曰,伏以,臣與左副承旨李謙煥,有娚妹應避之嫌,揆以法例,在下當遞,敢陳短章,徑出禁扃。伏乞聖明,亟遞臣所帶之職,以存公格,仍治臣瀆擾之罪。以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。疏辭,下該曹稟處。
持平宋煥箕疏曰,伏以,日月遄邁,文孝世子喪朞,奄已回薄,而君讎國賊,尙未討復,臣民痛冤,於斯尤極。伏惟聖懷之沈慟疚傷,益復如新,臣於千萬夢寐之外,伏奉承政院成貼有旨,以臣爲司憲府持平,使之斯速乘馹上來,臣聞命震悸,若隕淵谷,不知措躬之所也。臣愚陋譾劣,最出人下,早事擧業,鹵莽無成,晩忝一命,量分未就,循其本末,實無寸長,而蟄處丘壑,優遊以度而已。人或不察其實,只據其跡,而疑其有得於家學,謾相傳說,以致虛名誤徹,聖明之所以剪拂而收攬者,不拘薦剡,超出常例,臣心之惶隕,有不可言,而物情之駭惑,當如何哉?世或有假眞售僞,而未有如臣盜名之甚,臣之自知甚明,自量甚熟,其何敢抗顔冒進,甘犯負乘之戒也?臺憲之職在於文纓,猶爲華銜,以臣賤陋,而猥膺玆命,雖狙猿之冠冕,鼯鼠之羈馽,未足喩其不似也。況向時薦臣者,罪犯至重,臣實未免爲其所累,而宜受國人之嗤點,則縱被聖眷之隆摯,而其爲滓穢淸朝,玷辱名器者,到此極矣。一時之公論甚嚴,後世之淸議可畏,臣之情勢,不亦悶蹙乎?且臣年纔六十,百病侵凌,向在未甚衰之時,尙不敢爲祿仕之計,今以羸悴摧殘之狀,而乃欲仰恃寵靈,昧然趨承,則其忘廉沒恥,貽笑招機,不惟爲一己之狼狽,竊恐世之懷寶待價而出者,恥與臣等列擧,皆思望望然遠去,然則微臣今日之濫叨,未必不爲賢路之妨,而實有以仰累睿簡矣。臣於此,尤安得不內愧外靦,寢驚夢愕也?臣誠樸愚,言不矯飾。伏乞天地父母,俯垂鑑燭,特賜指揮,鐫削臣職名,收回元降召旨,以安微分,千萬大幸,臣無任瞻天望聖激切祈懇之至,謹昧死以聞。答曰,省疏具悉爾懇。爾以先正之孫,服先正之訓,學先正之道,十年林樊,講明有素,予之必欲致之朝端,意豈淺淺?噫,予於先正,有曠百之感,所尊慕而崇信之者,不下及門之人,雖係咳唾之遺在簡篇,猶爲之愛玩不釋,況爾肖孫,想有典型之可諗,疏末自引,豈必更事云云?求之先輩,亦多似此被薦,而未聞爲必辭之端,爾須追先正未卒之志,出而事予,毋孤予師視先正之本意。仍傳曰,此批答,遣史官傳諭于持平宋煥箕處。
校理李洪載疏曰,伏以,居諸易邁,文孝世子祥事奄過,以我聖心之止慈,摧隕悲廓,尙何自抑?率普哀冤之私,撫時冞切,中外憂慮之忱,瞻天益結。仍伏念臣以才則空疎,以識則魯莽,倖竊科第,猥廁從班,蓋亦十年于玆,榮耀極矣,涯分過矣。居常愧懼,若隕淵谷,萬萬意外,忽伏承玉署新命,驚惶感激,歷屢日而罔措。噫,臣出入顯列,固不爲不多,而以其百不猶人,一未效責,每自循省,徒增悚蹙,雖於宿趼例調,猶難抗顔復玷,況此論思之任,豈臣所敢當者哉?夫瀛選,有國之所重也,其任則廈氊橫經,啓沃君心焉,其職則鑾坡掌誥,撰次王言焉。苟非淹貫墳典之學,賁飾黼黻之文,則其不可苟然充位也,審矣。以故自古名碩,亦多逡巡於此,如臣寡陋,則幼失蛾述,壯乏蟲篆,尋常章句,常多面墻之歎,閑漫書牘,亦有手梗之患。至於備顧問而奉詞命,不但自知其不堪,人亦未嘗有期之者,而猝然注擬於群彦蜚英之列,臣誠滿心悸懍,靡所自定。臣纔從鄕上來,義急參班,不得不章皇肅命,而夤緣冒膺,大駭物情,重壞廉防,玆敢披瀝陳籲。伏乞聖明,俯察衷悃,亟命鐫削新授職名,以重名器,以安私分,千萬幸甚。抑臣曩叨薇垣,略效沐浴之義,及承批旨,未蒙允兪之音,至今追思,倍增惶忸。噫,春生秋殺,莫非隨時造化之德,而我聖上體天之治,則仁常掩義,一是涵覆,前後斷獄,每失太寬,龍蛇不爲赤子,梟獍益恣兇肚,雖以匡賊事論之,都由於復明兩賊之獄,草草了勘,不復鋤治,故亂逆無所懲畏,以至種下生種,方來之憂,甚於旣往,靜言思惟,誠不勝懍然。至於討復一款,倫紀所關,神人同情,而春秋不討賊則不書葬者,可見亘古今之大義也。況今离明,音容寢遠,而服制已畢,思之臆塞,說之腸裂,帀域含生,痛心疾首者,尤豈有極,而君讎國賊,擔却一邊,沬血飮泣,徒歸例套,以殿下至情,豈不念及於此哉?只以無的疑三字,尙今容貸,而欲移國本,陰俟群慝之得志,不滿邦慶,遂至凶言之肆口者,此豈非的疑之端,而是可忍也,孰不可忍也?停乳妄藥,肝肺相連,形跡幾露矣。然而妖媼逆醫,依舊任置,鉤覈不始,而懲討無可期之望,冤憤愈激,而義理無可伸之日,則天下寧有是耶?伏願亟從三司之請,以洩八方之痛焉。臣無任激切祈懇之至,謹昧死以聞。答曰,省疏具悉。勿煩,爾其勿辭察職。
洪忠監司尹尙東疏曰,伏以,日月迅駛,我文孝世子邸下祥朞奄過。伏惟我殿下止慈之情,撫念疇昔,隱痛如何?顧念賤臣,昨年此日,頑未下從,今年此日,忍而復覩,撫躬摧裂,寧欲無生,此際伏奉湖臬新命,惝怳恧縮,罔知攸措。臣之空侗疎拙,百無一能之狀,聖明之所俯燭,通朝之所共知,方面宣化之任,固知其萬不近似,而矧玆湖藩,地方最居要衝,土俗素稱豪猾,所以撫馭按察之方,視諸道,不啻倍蓰難矣。雖以有才諝有氣力者,尙或逡巡而不敢當,況庸愚如臣,孱劣如臣者,尤豈有一分冒膺之望,而只緣急於參班,章皇出肅,有若儻來者然,臣實自愧,人謂斯何?委畀之恩,迥出尋常,臣非欲爲例讓之辭,强效他人之爲,而自顧僥濫,如右所陳,玆敢短章自列,悉暴衷懇。伏乞聖慈,亟收成命,毋使玷聖簡而僨國事焉。臣無任屛營祈懇之至,謹昧死以聞。答曰,省疏具悉。卿其勿辭,往欽哉。
敎忠淸道觀察使尹尙東書曰,王若曰,燕槎載返,嘉貳价之賢勞,鳳綍初宣,畀一路之專制,才優方面,簡在宸心。睠彼百濟舊邦,寔我三韓都會,環州里而譪絃歌之俗,若宋之閩·洛淵源,控嶺·湖而當舟車之衝,在唐則江淮保障,比緣公私之俱困,顧凋瘵最甚於八方,亦由措置之多乖,而弊瘼殆難以數計,荒憂荐至。嗟,小民之喁魚,糴簿滋虛,任猾吏之潛蠹,故玆藩尤愼厥簡,在今日將屬之誰?惟卿,詞場雋才,故家華胄,登八花而揚綺翰,蔚然有學士令譽,躋貳卿而若布韋,眞箇是文人本色,蜚英晩境,惜鬢髮之已蒼,斂迹名塗,諒操履之有素,治留桐愛,通才已著於綜明,望優筍班,利器宜別於盤錯。玆授卿以忠淸道觀察使兼兵馬水軍節度使公州牧使,卿其祗服寵命,往宣德音,雖當麥秋之稍登,猶呻吟未絶於蔀屋,莫曰賑政之已畢,而撫摩益勉於棠陰,紓浦氓椎剝之愁,不啻恫瘝在己,抑土豪武斷之習,所貴寬猛得中,黜陟則澄淸是圖,農桑則勸課靡懈,自餘制置,厥有典常,於戲,樓拱北宸,詎效晉元規之携客,江名錦水,勉追漢文翁之敦儒,睠南徼餘五十州,想福星之爭喜,得西京良二十石,覺丙枕之乃安,往惟欽哉。行且召矣,故玆敎示,想宜知悉。知製敎李羽晉製進
敎慶尙道觀察使金光默書曰,王若曰,錦西著黜陟之明,朕惟簡厥,嶠南托保障之重,汝往欽哉。渙誥十行,觀風一路,睠玆七十州民物之府,寔是四百年詩禮之鄕,厥賦出粟米絲麻,美哉荊楊之饒産,其俗習爼豆絃誦,蔚然鄒魯之遺風,鳥嶺當萬夫之關,備宜預於陰雨,馬島隔一帆之水,憂實深於旰宵。第緣漢良吏之乏人,近致虞黎民之艱食,倉廩告罄,奚暇禮俗之相交?掊克成風,每歎王澤之未究,愛民若保子,思哺十萬生靈,知臣莫如君,疇膺九重遴選,惟卿,故家遺範,賢祖肖孫,得喪無關於心,確乎操履之有素,喜怒不形於色,儼然儀度之可觀,釋褐數十年,官不過下大夫列,佩符四五邑,治則從一誠字來,聲績已著於近藩,何試不可?才猷方簡於大臬,非卿莫宜,玆授卿以慶尙道觀察使兼兵馬水軍節度使巡察使大丘都護府使,卿其往宣德音,祗服寵命,輕車如就熟路,豈待勉旃?利器不遇盤根,無以別也。南方之民力已竭,矧當荐飢之餘,西疇之雨澤雖均,詎緩恤農之政,申明庠序學校以敎之道,咸使作興,厥有經術鈐略可用之才,竝宜登聞。於戲,山高海晏,莫謂今代之昇平,文弛武張,宜愼一方之專制,其餘裁稟,自有典章,念卿勞而除陛辭,知有北望之戀,體予簡而謹岳守,庶弛南顧之憂,故玆敎示,想宜知悉。知製敎金履成製進
丁未五月十二日卯時,上自慶熙宮,還詣昌德宮。擧動入侍時,行都承旨沈豐之,左承旨徐鼎修,右承旨趙衍德,左副承旨李謙煥,右副承旨洪義榮,記事官金孝建,假注書李冕膺,記事官李崑秀·李相璜,奎章閣提學金鍾秀·李性源,檢校直提學李秉模,待敎尹行任,以次陪從。上具翼善冠·衮龍袍,乘輿出顯謨門。上曰,都承旨陪從惠慶宮,如出宮時,可也。詣興化門外幕次。上曰,藥房都提調·提調入侍,吏判入侍。藥房都提調洪樂性,提調徐有隣,吏曹判書尹蓍東,以次進前。樂性曰,日氣陰濕,聖候,何如?上曰,一樣矣。樂性曰,惠慶宮氣候,何如,上曰,亦一樣矣。上敎蓍東曰,旣已仰達於慈宮,雖一人,卽爲擬入,可也。不如是,則反爲貽戚之端,何以仰慰慈心耶?仍命樂性·有隣·蓍東先退,惠慶宮祗迎後,乘輦進發。上曰,隨駕百官與惠慶宮陪從官,合班隨駕,可也。又敎曰,侍衛儀杖,竝爲前進,陪衛於惠慶宮駕後,可也。至協陽門,降輦乘輿還內,諸臣以次退出。
丁未五月十二日辰時,上御重熙堂。左承旨入侍時,左承旨徐鼎修,記事官金孝建·李相璜·金祖淳,待敎李崑秀·尹行任,以次進伏訖。上曰,下直守令入侍。賤臣承命出,與成川府使李祖承偕入進伏。上曰,何日下去?祖承曰,今日離發矣。上曰,爾出自近密,各別警惕,無孤分憂之意,可也。命退,諸臣以次退出。
丁未五月十二日午時,上御重熙堂。右承旨入侍時,右承旨趙衍德,記事官金孝建·李相璜·金祖淳,以次進伏訖。上命書傳敎曰,下直守令留待,上京守令皆令入侍。上曰,都承旨勿爲申退,催促守令事,分付。賤臣承命出傳。又命書傳敎曰,惠慶宮進服蔘吉茶一貼,明日更爲煎入事,及加減歸脾湯十貼製入,蔘吉茶,自再明日停止。又命書榻敎曰,惠堂入侍。又命書榻敎曰,王大妃殿進御一戔五分重人蔘粟米飮一貼煎入。又命書榻敎曰,惠慶宮進服蔘吉茶一貼煎入。又命書榻敎曰,同副承旨許遞,前望單子入之,待下批,牌招察任。又命書榻敎曰,王大妃殿進御二戔重人蔘粟米飮一貼煎入。又命書榻敎曰,分承旨洪仁浩,移除實官,其餘分司堂郞,今日政減下。命退,諸臣以次退出。
丁未五月十二日申時,上御熙政堂。都承旨與守令入侍,坐直承旨同爲入侍時,行都承旨沈豐之,左副承旨李謙煥,假注書李冕膺,記事官李相璜,記事官金祖淳,驪州牧使李文源,安東府使申益彬,谷山縣監李敬倫,廣州府尹李泰永,慶州府尹金履容,楊州牧使尹行元,寧越府使曺遠振,靑松府使鄭啓淳,安岳郡守尹㬦,舒川郡守洪履健,固城縣令金基正,安邊府使朴宗來,順天府使兪漢謨,靈光郡守韓光近,江東縣監徐美修,茂長縣監林道浩,興陽縣監安策,務安縣監李錫夏,長連縣監徐配修,扶安縣監鄭福煥,殷山縣監李遇濟,泰川縣監徐郁修,喬桐府使任嵂,伊川府使李儒敬,永興府使韓光濟,長城府使柳曾養,昌原府使李元謙,通津府使黃仁煐,長湍府使李觀賢,尙州牧使洪元燮,忠州牧使李在亨,密陽府使曺翬振,雲山郡守金鳳顯,高城郡守李趾光,錦山郡守李運永,杆城郡守李最源,沃川郡守鄭東協,加平郡守曺允亨,大興郡守尹光濩,載寧郡守金基厚,淳昌郡守洪守榮,安城郡守李天穆,信川郡守尹行儼,高陽郡守李素,益山郡守鄭東愈,安山郡守李厚源,平壤庶尹金履中,咸興判官韓用和,大丘判官徐退修,江西縣令金履九,甑山縣令金魯成,結城縣監韓德厚,衿川縣監兪漢參,和順縣監林性運,永春縣監李英秀,高山縣監趙應鎭,楊口縣監宋厚淵,陰竹縣監崔在修,宜寧縣監洪善養,陰城縣監兪漢紀,任實縣監徐有豐,鎭川縣監丁志德,山淸縣監南公轍,牙山縣監李亨正,砥平縣監尹守翼,連山縣監金思䄷,兎山縣監金思羲,三嘉縣監申大淳,安義縣監金在淳,積城縣監李德懋,抱川縣監柳得恭,以次進伏訖。上命諸守令進前。文源進奏職姓名。上曰,久不見矣。年事,何如?文源曰,兩麥豐登矣。上曰,雨澤,何如?對曰,裕足矣。上曰,有所懷乎?對曰,無所懷矣。益彬進奏職姓名。上曰,雨澤,何如?益彬曰,大雨連注,似過中矣。上曰,有邑弊民瘼之可達者乎?對曰,無所達者矣。敬倫進奏職姓名。上曰,已準瓜乎?敬倫曰,七月卽準瓜矣。上曰,瓜期已迫矣。且有下敎,不必下去矣。泰永進奏職姓名。上曰,年事,何如?泰永曰,兩麥免歉,移秧過半矣。履容進奏職姓名。上曰,年事,何如?履容曰,兩麥豐登矣。行元進奏職姓名。上曰,年事,何如?無水不足之患乎?行元曰,兩麥豐登,雨澤周洽,移秧十居九矣。遠振進奏職姓名。上曰,年事,何如?遠振曰,兩麥豐登,田畓穀亦善成矣。啓淳進奏職姓名。上曰,年事,何如?啓淳曰,兩麥俱登,各穀善成矣。㬦進奏職姓名。上曰,年事,何如?㬦曰,兩麥免歉矣。履健進奏職姓名。上曰,昨今年年事,何如?履健曰,前年未免歉荒,今年豐登矣。上曰,何時下去乎?對曰,有父病,當觀勢下去矣。基正進奏職姓名。上曰,年紀幾何?基正曰,六十四矣。上曰,初除守令乎?對曰,癸巳待罪藍浦矣。宗來進奏職姓名。上曰,雨澤,何如?宗來曰,前月以後,始周洽矣。上曰,瓜期在於何間乎?對曰,瓜期尙遠矣。漢謨進奏職姓名。上曰,年事,何如?漢謨曰,兩麥初有大登之望矣。早雨違料,堇爲免歉矣。上曰,民弊有可達者乎?對曰,無可達者矣。光近進奏職姓名。上曰,年事,何如?光近曰,兩麥免歉矣。上曰,有邑弊民瘼之可達者乎?對曰,無可達者矣。美修進奏職姓名。上曰,年事,何如?美修曰,兩麥免歉矣。道浩進奏職姓名。上曰,年事,何如?道浩曰,各穀俱善成矣。策進奏職姓名。上曰,年事,何如?策曰,牟麥免歉矣。上曰,何時除拜乎?對曰,前年六月,待罪見職矣。錫夏進奏職姓名。上曰,年事,何如?錫夏曰,牟麥免歉矣。上曰,目下良情,何如?對曰,比向時晏如矣。配修進奏職姓名。上曰,舊錄耶?配修曰,舊錄矣。上曰,舊錄玉堂三人,方有內擬之敎,不必下去矣。上曰,玉堂舊錄守令,不爲進前,可也。郁修進奏職姓名。上曰,年事,何如?郁修曰,兩麥豐登矣。嵂進奏職姓名。上曰,年事,何如?嵂曰,兩麥俱善成矣。儒敬進奏職姓名。上曰,何時下去乎?儒敬曰,有父病,當觀勢下去矣。光濟進奏職姓名。上曰,何時下去乎?光濟曰,從近下去矣,曾養進奏職姓名。上曰,雨澤周洽,盡爲移秧乎?曾養曰,有水根處,盡爲移秧矣。元謙進奏職姓名。上曰,年事,何如?元謙曰,兩麥俱善成矣。仁煐進奏職姓名。上曰,年事,何如?仁煐曰,兩麥豐登矣。觀賢進奏職姓名。上曰,年事,何如?觀賢曰,兩麥俱善成矣。元燮進奏職姓名。上曰,何時下去乎?元燮曰,望間當下去矣。在亨進奏職姓名。上曰,年事,何如?在亨曰,各穀皆善成矣。鳳顯進奏職姓名。上曰,年事,何如?鳳顯曰,兩麥俱善成矣。趾光進奏職姓名。上曰,目下農形,何如?趾光曰,耳牟大登矣。上曰,民情,何如?對曰,前年被歉,設私賑民多弊瘼,今方安集矣。運永進奏職姓名。上曰,若有邑弊民瘼,仰達,可也。運永曰,無可達之事矣。上曰,何時下去乎?對曰,明日下去矣。最源進奏職姓名。上曰,昨今年年事,何如?最源曰,前年被歉設私賑,今年兩麥免歉矣。上曰,蔘弊,何如?對曰,進上所需,豈敢言弊,而添補取利錢,爲弊最甚矣。上曰,今日見提調詳言之,明日以後,連値齋日,今日內使之草記,可也。上曰,杆城蔘事草記,今日內爲之事,分付內局。又敎曰,以吏判事,終夜不能寢睡,豈有如許道理?必以前下敎者,卽爲擬入事,傳于吏判。賤臣承命出傳,東協進奏職姓名。上曰,年事,何如?東協曰,兩麥免歉矣。允亨進奏職姓名。上曰,雨澤,何如?允亨曰,雨澤周洽,移秧爲十之九矣。光濩進奏職姓名。上曰,年事,何如?光濩曰,兩麥免歉矣。基厚進奏職姓名。上曰,年事,何如?基厚曰,各穀俱善成矣。上曰,何時下去乎?對曰,有母病,當觀勢下去矣。守榮進奏職姓名。上曰,過慈宮誕辰後下去,可也。天穆進奏職姓名。上曰,年事,何如?天穆曰,各穀俱善成矣。行儼進奏職姓名。上曰,年事,何如?行儼曰,兩麥免歉矣。上曰,何時下去乎?對曰,有母病,數日後當下去矣。素進奏職姓名。上曰,雨澤,何如?素曰,裕足矣。東愈進奏職姓名。上曰,年事,何如?東愈曰,兩麥善成矣。厚源進奏職姓名。上曰,年事,何如?厚源曰,兩麥豐登矣。履中進奏職姓名。上曰,年事,何如?履中曰,兩麥稍豐矣。用和進奏職姓名。上曰,年事,何如?用和曰,各穀俱善成矣。履九進奏職姓名。上曰,年事,何如?履九曰,兩麥俱豐矣。魯成進奏職姓名。上曰,年事,何如?魯成曰,各穀善成矣。德厚進奏職姓名。上曰,年事,何如?德厚曰,兩麥豐登矣。上曰,頃以何事拿處乎?對曰,以瑞山山訟事矣。漢參進奏職姓名。上曰,盡爲移秧乎?漢參曰,幾盡移秧矣。性運進奏職姓名。上曰,昨今年年事,何如?性運曰,昨歉而今豐矣。英秀進奏職姓名。上曰,年事,何如?英秀曰,兩麥豐登矣。應鎭進奏職姓名。上曰,何時下去乎?應鎭曰,十八日當下去矣。厚淵進奏職姓名。上曰,年事,何如?厚淵曰,牟麥豐登矣。上曰,何時下去乎?對曰,今日當下去矣。在修進奏職姓名。上曰,農形,何如?在修曰,雨澤周洽,移秧幾盡爲矣。善養進奏職姓名。上曰,年事,何如?善養曰,豐登矣。上曰,何時下去乎?對曰,十六日當下去矣。漢紀進奏職姓名。上曰,年事,何如?漢紀曰,兩麥豐登矣。上曰,何時下去乎?對曰,領運可興倉田稅而來,上納後當下去矣。有豐進奏職姓名。上曰,年事,何如?有豐曰,兩麥豐登矣。上曰,何時下去乎?對曰,有父病,當觀勢下去矣。志德進奏職姓名。上曰,有老親乎?豐之曰,有母篤老云矣。上曰,爾之老母,年幾何?志德曰,今年爲九十五矣。上曰,方在何處?對曰,有病,故將來京裏矣。上曰,民事雖重,此等情理,亦不可不顧,待母病差,下去,可也。公轍進奏職姓名。上曰,奏七事,可也。公轍奏七事訖。上曰,七事中修擧者,幾何?對曰,心欲盡意於七事,實無一事之修擧者矣。上曰,年紀幾何?對曰,二十八矣。上曰,公餘則勤做擧業,可也。年事,何如?對曰,兩麥俱善成矣。亨正進奏職姓名。上曰,農形,何如?亨正曰,兩麥免歉矣。守翼進奏職姓名。上曰,年事,何如?守翼曰,兩麥善成矣。思䄷進奏職姓名。上曰,年事,何如?思䄷曰,目下則豐登矣。思羲進奏職姓名。上曰,年事,何如?思羲曰,兩麥豐登矣。德懋進奏職姓名。上曰,何時下去乎?德懋曰,書役畢後,當下去矣。得恭進奏職姓名。上曰,何時下去乎?得恭曰,晦前當下去矣。翬振·退修·大淳·在淳進前,宣諭,又宣別諭訖,守令先退。上曰,湖西畢賑狀啓來到,惠堂來待,入侍,稟處。出傳敎上曰,舊錄三人,自可次第內擬,往來之際,徒貽民邑弊端,今日政竝令內遷,仍令今日政差代。出傳敎命退,諸臣以次退出。
丁未五月十二日酉時,上御重熙堂。右承旨入侍時,右承旨趙衍德,假注書趙台榮,記事官李相璜·金祖淳,原任直閣徐龍輔,以次進伏訖。上曰,殷山·長連·扶安有闕之代,今日政差出事,分付。賤臣承命出傳。上曰,谷山府使瓜滿代,亦爲差出事,分付。賤臣承命出傳。上曰,惠堂入侍。賤臣承命出,與惠廳堂上徐有隣偕入進伏。有隣曰,卽見忠淸前監司金光默畢賑啓本,則以爲賑事完了,飢民救活,莫非朝家優恤曲保之德,守令奉行,固是職分,而若其治賑俱著,誠意可尙之五邑守令,抄出後錄,人民之願納與私賑者,五十石以上,各其姓名數爻,附錄于後,仍請令該廳,稟處矣。取考其別單,則以爲泰安縣監朴泂,昨秋被災,該邑尤甚,已自歲前,慰撫鎭安,抄飢極精,民多全活,元賑外自備三百餘石云,結城縣監韓德厚,六載居官,一境晏如,繕廨不煩民力,抄飢不委吏手,賑無捐瘠,還有均排,捐廩私備,亦滿百苞云,定山縣監許霔,留意救荒,盡心抄飢,米粥醬藿,躬自嘗察,飢戶安堵,民譽方蔚,自備之數,合計白給爲一百八十石云,石城縣監尹博基,災政賑政,俱無虛實之混,賑民還民,皆得接濟之宜,捐餘自備,合計白給爲二百三十四石云,禮山縣監申史源,抄飢無濫,分穀必精,村無飢口之捐瘠,野有農民之稱頌云,私賑人連山前都事金箕昇,私賑各穀,爲八百五十三石零,錢爲七十三兩零,願納人靑陽嘉善姜遇周,租爲一百六十六石零。閑散洪佑維,租爲五十石。定山嘉善李龍雲,租爲一百三十三石零,將仕郞李光祜,租爲六十六石零,舒川前僉使羅後綸,租爲九十四石,韓山幼學李德觀,租爲七十石,李景煥,租爲五十石,鄭光震,租爲五十石,嘉善李德連,租爲五十石,禮山出身李光世,租爲五十石云矣。湖西民人之獲蒙朝家恩澤,洋溢一路,匪今斯今,而雖以昨年言之,以糴則停退,以布則代捧,以賑穀則許劃累萬包,俾彼幾萬生靈,擧皆安堵,守宰之承藉德意,殫竭心力,果是職分內事,而有勞無酬,亦非勸奬之道,別單中抄啓守令,宜有分等褒賞之典,私賑願納之人,出義捐財,殊甚嘉尙,隨其多寡,量宜施賞,亦所不已,竝令該曹考例稟處,至於賑穀會減會錄等節,待元啓本啓下,自本廳考例施行,何如?上曰,依爲之。令吏曹卽爲回啓,以草記擧行,可也。出擧條有隣曰,有軍校則必有餉需,例也,而壯勇廳凡百,雖曰粗就頭緖,餉需等節,尙無措劃,事之疎虞,莫此爲甚。朝家之於關西穀物,每每靳劃者,以其發賣之爲西民痼弊故也。苟或不然,則事關餉需,推移相資,亦無不可。臣意則關西還穀中,毋論三賑穀與各衙門穀就留庫條,限一萬石,移屬壯勇廳,還分取耗,仍付原穀,酌定年條,勿令發賣,仍自賑廳,句管文簿,歲以爲常,在軍需,爲不虞之備,在西民,無貽弊之端,而穀物漸滋,亦成蓄儲,京外兩便,莫過於此。頃以此意,就議于領相,則亦以爲便當,故敢此,仰達矣。上曰,關西之弊,惟在穀貴處發賣,民邑因此受病,至於此事,名則換而穀自在,以二萬石劃付該廳,仍錄均廳穀簿,年年取耗,以爲稍待剩餘,俾補支放之地,可也。出擧條上曰,禁府時囚,皆以草供捧入事,分付。賤臣承命出傳。命書傳敎曰,今因上京守令入侍聞之,本府囚白士敏等二人,當初逮捕,極爲無謂,至今滯囚,亦甚乖當,竝卽放送事,分付。因此思之,諸道必有似此未結末之類,令廟堂分付各該道,如有之,竝卽放送,其中情理深重者,逮囚月日,文案梗槪,各人名下,開錄狀聞,以待處分事,一體分付。命退,諸臣以次退出。
上在昌德宮。停常參·經筵。
夜自一更至五更,灑雨下雨,測雨器水深五分。
傳于沈豐之曰,承旨入侍。
丁未五月十三日未時,上御重熙堂。承旨入侍時,左承旨徐鼎修,假注書趙台榮,記注官承膺祚,記事宮尹行任,以次進伏訖。上曰,今日坐直誰也?知入。賤臣承命出,回奏曰,都承旨·同副承旨爲坐直云矣。上曰,以右副坐直事,分付。賤臣承命出傳。上曰,湖西賑恤別單持來。賤臣承命出持入。上曰,賑廳擧條與吏曹回啓持來。賤臣承命出持入,上進覽訖。命退,承史以次退出。
上在昌德宮。停常參·經筵。
自昧爽至午時,灑雨下雨,測雨器水深三寸七分。
自午時至酉時,灑雨下雨,測雨器水深一寸八分。
自初昏至夜五更,灑雨下雨,測雨器水深二寸六分。
傳于沈豐之曰,承旨入侍。
丁未五月十四日申時,上御重熙堂。承旨入侍時,左承旨徐鼎修,假注書趙台榮,記事官李相璜·金祖淳,待敎尹行任,以次進伏訖。上曰,摠府省記中安川君,改名以熿字書入,旣無吏曹藝文館名帖,而任自改名,事甚怪訝,且同姓中亦有李潢,則於義尤涉不可,以他字改名,改名前,姑勿入直事,分付。賤臣承命出傳。上曰,己酉年十一月日記持來。賤臣承命出持入。命退,承史以次退出。
上在昌德宮。停常參·經筵。
自昧爽至午時,灑雨下雨,測雨器水深一寸四分。
自午時至酉時,灑雨下雨,測雨器水深五分。
自初昏至夜五更,灑雨下雨,測雨器水深一寸七分。
傳于沈豐之曰,承旨入侍。
丁未五月十五日申時,上御重熙堂。承旨入侍時,右承旨趙衍德,假注書趙台榮,記事官李相璜·金祖淳,待敎尹行任,以次進伏訖。上曰,自再夜至今日,下雨,測雨器爲幾許與否,問于觀象監以來。賤臣承命出回奏曰,爲一尺七分云矣。上曰,政院公事,幾何留滯耶?衍德曰,只各道狀啓來到矣。衍德曰,俄者兵曹,以永肅門北邊墻垣頹圮事,來呈草記,而致圮處,先令紫門監圍排,仍出金虎門入直軍八名,使之守直,而此時草記,不可捧入,故姑令捧置政院,何以爲之乎?上曰,草記則勿爲捧入,以口傳請出標信,使之擧行,可也。命退,諸臣以次退出。
上在昌德宮。停常參·經筵。
自午時至酉時,灑雨下雨,測雨器水深二寸一分。
自初昏至夜五更,灑雨下雨,測雨器水深五分。三更,月食。
傳于沈豐之曰,承旨入侍。
丁未五月十六日申時,上御誠正閣。承旨入侍時,左副承旨李謙煥,假注書趙台榮,記事官李相璜·金祖淳,以次進伏訖。上曰,月蝕始於何時,至於何時而復圓耶?謙煥曰,亥初始蝕,至於子時復圓云矣。上曰,雖未見月,亦爲鳴金耶?問于觀象監以稟,可也。命退,承史以次退出。
上在昌德宮。停常參·經筵。
傳于沈豐之曰,承旨入侍。
丁未五月十七日巳時,上御重熙堂。承旨入侍時,左承旨徐鼎修,假注書趙台榮,記事官李相璜·金祖淳,檢校待敎李崑秀,待敎尹行任,以次進伏訖。上曰,提調·都承旨入侍。賤臣承命出,與藥房提調徐有隣,行都承旨沈豐之偕入進伏。上曰,雨意似有開霽之望,誠幸矣。有隣曰,今日似可快晴矣。上曰,自丙申至今,吏兵批政事冊持來。賤臣承命出持入。命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深一寸一分。
自未時至酉時,灑雨下雨,測雨器水深九分。
自初昏至夜五更,灑雨下雨,測雨器水深四寸三分。
傳于洪義榮曰,承旨入侍。
丁未五月十八日卯時,上御重熙堂。左承旨入侍時,左承旨徐鼎修,記事官金孝建·尹行任·金祖淳,藥房提調徐有隣,原任直提學徐有防·徐龍輔,原任直閣鄭東俊,以次進伏訖。上曰,雨勢尙無開晴之意,今則牟麥自有傷損之歎,田疇亦多潰決之患,外間所聞,何如?鼎修曰,川渠不無汎濫之弊,而至於牟麥,雨來前幾盡收獲,故無憂云矣。命退,諸臣以次退出。
丁未五月十八日申時,上御重熙堂。承旨入侍時,右承旨趙衍德,假注書趙台榮,記事官李相璜·金祖淳,待敎尹行任,以次進伏訖。上曰,雨意有開霽之望乎?衍德曰,雲氣尙濃,風勢甚薰,似不向晴矣。命書榻敎曰,惠慶宮進服蔘苓茶,限三貼,自明日,每日一貼式煎入。命退,承史以次退出。
上在昌德宮。停常參·經筵。
傳于趙衍德曰,承旨入侍。
洪義榮,以禮曹言啓曰,卽接元陵別檢所報,則昨夜大雨,陵上辰方去裳石一丈許,地界莎草,坼開生隙,可以容拳,其深爲木尺七寸許,左右細罅之痕,長可六尺許云。陵上莎草,坼開生隙,至於如此,極爲驚心,慰安祭,不卜日今二十一日設行,依例政府以下,進去奉審後稟處,而有頉處,卽以油芚蓋覆之意,分付,何如?傳曰,都承旨與大臣,卽爲進去,奉審以來,承旨則局內諸陵,一體奉審以來,大臣除辭朝進去。
以元陵慰安祭獻官單子,傳于李謙煥曰,祭文當親撰,獻官,以戶判爲之,仍留齋宿。香祝則待開門,令香室官員陪傳,大臣·承旨,先爲復命。
以香室元陵慰安祭受押單子,傳于李謙煥曰,代押。
洪義榮,以禮曹言啓曰,卽接永禧殿官員所報,則本殿西邊內墻二間,今日辰時頹圮云,正殿至近之地,有此墻垣頹圮之患,不可無慰安之擧。慰安祭,依例不卜日,今二十一日設行,有頉處,待快晴,擇日修改,何如?傳曰,允。
丁未五月十九日辰時,上御誠正閣。承旨入侍時,左副承旨李謙煥,假注書趙台榮,記事官李相璜·金祖淳,以次進伏訖。上曰,祭報府持來。賤臣承命出持入。上曰,承旨讀奏,可也。謙煥讀奏訖。上曰,明日祭物,已爲陪往與否,問于奉常寺以來。賤臣承命出,回奏曰,已爲陪往云矣。上曰,右承旨與提調入侍。賤臣承命出,與右承旨趙衍德,提調徐有隣偕入進伏。上曰,元陵有頉處,何如云耶?有隣曰,俄見陵官所報,則致頉處,聞甚驚悶矣。命書傳敎曰,大臣以下,當陵滲漏處奉審,圖形成出後,先爲復命。承旨則各陵當奉審,必値晩暮,勿爲擧火奉審,待明朝奉審後,復命事,知悉。命退,諸臣以次退出。
上在昌德宮。停常參·經筵。
自卯時至巳時,灑雨下雨,測雨器水深二分。
午時未時,灑雨下雨,測雨器水深六分。
未時,日暈。申時酉時,灑雨下雨,測雨器水深三分。
自初昏至夜五更,灑雨下雨,測雨器水深二寸五分。
傳于沈豐之曰,承旨入侍。
傳于徐鼎修曰,大臣以下入侍。
徐鼎修,以禮曹言啓曰,元陵修改擇日,更問於日官,有頉後修改遲速,博考前例以稟事,命下矣。修改吉日,更問於日官,則以爲,今五月二十一日二十二日,俱有拘忌,自二十三日至七月二十六日,係是六七月節候,六七月例有拘忌,七月二十七日以前,將不得擧行云。取考各陵寢修改前例,則本陵癸卯修改時,七月十一日有頉,八月二十五日修改。此是最近之例,而謹以遠例言之,肅廟壬戌長陵陵上莎草,九月十九日有頉,頹圮退下處,周爲二十尺,高爲三尺許,而奉審大臣,以陵上動役之重難,待明春更稟修改,筵達蒙允,先朝癸丑,崇陵陵上莎草,六月二十三日,因雨有頉,長至十六尺,廣至十尺許,而以六七月例有拘忌,待八月節修改矣。日官之言旣如此,則日字推擇,實無變通之路,修改差退一款,癸卯外,又有兩年可據之例,故考出以入之意,敢啓。傳曰,旣有先朝已行之例,依草記以八月推擇。今番滲罅處長廣,比前不啻差少,修改前,陵官連爲奉審縫罅處,間間摩按,晴日則撤油草芚,此後刑止,間十日報本曹,本曹堂上登筵時,以爲轉稟之地。大抵頉處,專由於陵官之奉審不勤,雖曰因雨停滀云,旣雨而纔滀卽按,未雨而乍綻施播,則豈有如是有頉?長廣致不至大段,悚然則一也,入直官,難免不勤之罪。當初卿曹草記之初不提說,亦甚誎漏,仍以此意,申飭各陵。凡於奉審之節,無或一毫不勤,亦當時考勤不勤,俾各知悉。可也。
徐鼎修,以禮曹言啓曰,卽接南關王廟守直官所報,則今番大雨,本廟正殿內月廊及內三門滲漏,御幕臺面墻一間許頹圮,卽速修改云矣。告由·修改等節,待快晴,擇日擧行,何如?傳曰,允。
徐鼎修,以禮曹言啓曰,江華留守趙鼎鎭狀本內,長寧殿神門·香門雨漏處,告由·修改之節,令該曹稟旨擧行云矣。今此雨漏,旣在於神門·香門,則修改之節,不容遲緩,而此與正殿有異,別爲告由,事近瀆屑。且當霖雨,升屋修改,易致他處之生頉,待快晴,前頭節享,兼告擧行,事甚便當,以此,分付,何如?傳曰,允。
丁未五月二十日辰時,上御誠正閣。大臣以下入侍時,左議政李在協,觀象監提調金鍾秀,禮曹判書徐有隣,右副承旨李集斗,假注書趙台榮,記事官李相璜·金祖淳,以次進伏訖。上曰,陵上有頉處,何如?在協曰,莎草連幅處,因雨水生隙矣。上曰,値雨急霔,有此罅隙耶?在協曰,果然矣。上曰,莎草修改,則當入幾許張耶?在協曰,多不過三十張矣。上曰,此外別無頉處乎?在協曰,然矣。上曰,初聞頉報,不勝驚慮,聞卿所奏,予心稍安矣。六月節不可修改,從速擇日,可也。在協曰,當於晦前始役矣。上曰,守直陵官誰也?在協曰,別檢李貞運矣。上曰,都承旨入侍。賤臣承命出,與沈豐之偕入進伏。上曰,各陵皆無頉乎?豐之曰,顯陵·徽陵·惠陵丁字閣,或有滲濕處,而不甚大段,其外各陵,別無頉處矣。上曰,夜雨連霔,沿路農形,何如?豐之曰,稼不被傷,鋤今方張矣。上曰,右副承旨,馳詣永禧殿,奉審摘奸以來事,分付。賤臣承命出傳。上顧有隣曰,民家頹壓處恤典,昨日已爲分給耶?有隣曰,姑未盡給矣。上曰,布一疋價,至幾何耶?有隣曰,爲兩錢矣。上曰,以錢代給,可也。命大臣以下先退,在協等以次退出。上曰,賑恤郞廳與宣傳官,偕往民家頹壓處,錢二兩,空石十立式,眼同分給後來告事,分付。仍命退,承史以次退出。
上在昌德宮。停常參·經筵。
傳于沈豐之曰,承旨入侍。
上在昌德宮。停常參·經筵。
夜自一更至五更,灑雨下雨,測雨器水深一寸二分。
都摠府啓曰,今日入直武兼禁軍及軍兵等,中日習射,請出標信。傳曰,今已日晩,後日次爲之。
趙衍德,以禁衛營將官言啓曰,今日本營軍兵,日次私習云矣,敢啓。傳曰,知道。
李在學,以御營廳將官言啓曰,今日本廳軍兵,日次私習云矣,敢啓。傳曰,知道。
沈豐之啓曰,領議政金致仁,領府事鄭存謙,判府事徐命善·李福源·金熤,左議政李在協,右議政兪彦鎬爲承候來待矣。傳曰,入侍。
趙衍德啓曰,藥房都提調洪樂性,提調徐有隣,副提調沈豐之爲承候來待矣。傳曰,入侍。
沈豐之啓曰,時原任閣臣爲承候來待矣。傳曰,入侍。
傳于沈豐之曰,諸承旨持公事入侍。
傳于趙衍德曰,戶惠堂·有司堂上入侍。
假注書望,注書金孝建病,代李羲觀爲落點。
事變假注書望,假注書李顯秀奉命在外,代張錫胤爲落點。
傳于沈豐之曰,左副承旨·左承旨·右副承旨·同副承旨許遞,前望單子入之,待下批牌招察任。
承旨前望單子入之。李在學·洪仁浩·李亨元·李一曾落點。
傳于李亨元曰,左承旨與惠堂入侍。
洪仁浩啓曰,京畿監司徐有防,依下敎來待矣。傳曰,姑爲退去,明日來待。
有政。吏批,判書尹蓍東進,參判金文淳未肅拜,參議李時秀進,承旨沈豐之進。閔光德爲熊川縣監,崔慶鎭爲平陵察訪,李英義爲碧沙察訪,柳泓之爲魚川察訪,前都事金箕昇今加通政,私賑人加資事,承傳。
兵批,判書金履素進,參判金魯淳病,參議柳誼病,參知李夔入直進,承旨趙衍德進。鄭選爲法聖僉使,崔武輝爲蟾津別將,崔錫良爲三田渡別將,副司直安廷鉉·洪仁浩·李勉兢·李宗榮。
李亨元啓曰,以平安監司啓本,罪人李義行龍岡縣到配事,傳曰,鄭濂旣放,罪同不可異罰,放送事,回諭。
假注書望,趙台榮拿處,代李德鉉落點。
沈豐之,以承文院官員,以都提調意啓曰,月食已過,禮部回咨,依例撰出,正書安寶後,定禁軍給馬下送于灣府,使之傳給鳳城將處,以爲轉致北京之地,何如?傳曰,允。
洪仁浩,以兵曹言啓曰,今五月十七日,武臣堂上朔試射日次,而內外中日停止,不得爲之之意,敢啓。傳曰,知道。
李亨元,以兵曹言啓曰,今五月二十日,文臣朔試射日次,而內外中日停止,不得爲之之意,敢啓。傳曰,知道。
洪仁浩,以兵曹言啓曰,去夜三更量,北所部將宋益訥,巡更之路來告以爲,俄於弘化門內,捉一童子金千得爲名漢,而本以香室軍士,移入於別監房,軍士隨行,今纔三日矣。今日夕時,奪取章標,無端逐送,日已迫昏,未及出門云,故事極殊常,拘囚後來告云。聞極驚駭,而夜鼓已深,無由詳覈,平明後始問於香室守僕及別監房,則守僕言內,果爲隨行於軍士,而出送今至五日云。別監言內,此番軍士中,元無此漢云,若然則厥漢旣被出送,尙今留在,究厥行止,尤涉殊常,常時若嚴防禁,則豈有此弊?臣方惶恐待罪,而厥漢出付該曹,嚴加究覈,期於得情,何如?傳曰,本曹判書,捉致應問各人,査實草記,可也。
李亨元,以兵曹言啓曰,今十九日曉頭,因內僕寺南邊宮墻內面缺落處,以東營入直軍八名把守事,宣傳官持標信除出,而外營入直軍之內八把守,實是前所未有之事。軍兵去就,何等審愼,而身爲領軍之將,不使守直於墻外,擅自入把於墻內,其違易信地之狀,固萬萬可駭,而況以無率領之軍,縱入闕中,師律所關,尤極無嚴,不可尋常處之,當日東營入直把摠,決棍汰去。至於摠府,則建陽以東,旣已主管,守門將則闌入類,宜加嚴察,而伊日外營軍之入來也,當禁不禁,事至於此者,其平日申飭防禁之解弛,推此可知,不可以事屬旣往,置而不論。當日入直摠府堂上推考,當該宣仁門守門將汰去後,與入直摠府郞廳,竝令該府拿問處之,該營大將,雖已發覺,常時不能檢束之責,在所難免,從重推考,何如?傳曰,允。把摠及摠郞·守門將,竝決棍,宣傳官若能了了,豈有是也?當該宣傳官處,亦爲査實草記,可也。
洪仁浩,以兵曹言啓曰,卽接宗廟入直部將牟應麟牒報,則宗廟西邊墻垣〈築〉四間許,因雨頹圮云。令繕工監,爲先以杻把子堅實圍排,待晴卽爲修築,而令漢城府,座更依例定送,亦令巡邏營門,申飭校卒,限修築間,使之眼同嚴加巡察之意,分付,何如?傳曰,允。
李亨元,以兵曹言啓曰,卽接東所衛將金鍾義牒報,則內司僕南邊宮墻內面一間許,前日缺落已把守處連接宮墻舊築二間許,竝與內外而又爲頹圮云。令紫門監,爲先以杻把子堅實圍排,依例樹柵,急速修築,而把守軍兵,東營入直御營軍七名,又爲除出,與前把守軍,合十五名,嚴加守直之意,分付,何如?傳曰,允。
沈豐之,以兵曹言啓曰,卽接宗廟入直部將牟應麟手本,則宗廟西邊墻垣九間許,因雨頹圮云。令繕工監,爲先以杻把子堅實圍排,待晴卽爲修築,而令漢城府,座更依例定送,亦令巡邏營門,申飭校卒,限改築間,使之眼同嚴加巡察之意,分付,何如?傳曰,允。
趙衍德,以兵曹言啓曰,卽接廣智營入直訓局哨官李蓍明手本,則拱北門西邊宮墻舊築外面一間半許,因雨缺落云。令紫門監,爲先以杻把子堅實圍排,依例樹柵,待晴卽爲修築,而把守軍兵,廣智營入直砲手十名除出,限改築間,嚴加守直之意,分付,何如?傳曰,允。
李亨元,以兵曹言啓曰,卽接北所衛將李次東牒報,則月覲門東邊宮墻舊築二間許頹圮云。令紫門監,爲先以杻把子堅實圍排,依例樹柵,急速修築,而把守軍兵,集春營入直御營軍十名除出,限改築間,嚴加守直之意,分付,何如?傳曰,允。
李在學,以兵曹言啓曰,卽接東所衛將金鍾義牒報,則內司僕南邊宮墻舊築一間許內面,因雨缺落云。令紫門監,爲先以杻把子堅實圍排,依例樹柵,待晴卽爲修築,而把守軍兵,東營入直御營軍八名除出,限修築間,嚴加守直之意,分付,何如?傳曰,允。
李亨元,以兵曹言啓曰,卽接東營入直把摠李宗魯牒報,則丹鳳門東邊宮墻舊築五間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,東營入直御營軍二十名除出,限改築間,嚴加守直之意,分付,何如?傳曰,允。
沈豐之,以兵曹言啓曰,卽接東所衛將金鍾義牒報,則報漏閣後邊宮墻半間許頹落云。爲先令紫門監,以杻把子及長木堅實圍排,依下敎,集賢門入直訓局砲手四名除出,限修築間,晝替夜巡之意,敢啓。答曰,知道。
洪仁浩,以兵曹言啓曰,卽接西所衛將李次東牒報,則永肅門北邊宮墻半間許,因今日雨水頹圮云。爲先令紫門監,以杻把子及長木堅實圍排,金虎門入直訓局砲手八名除出,限修築間,嚴加把守之意,分付,何如?傳曰,允。
趙衍德,以兵曹言啓曰,卽接東所衛將金鍾義牒報,則回泰門西邊宮墻半間許,因雨頹落云。待開門,令紫門監,以杻把子及長木堅實圍排,銅龍門入直禁衛軍八名除出,限修築間,嚴加把守之意,分付,何如?傳曰,允。
李亨元,以分兵曹言啓曰,慶熙宮西所衛將鄭智世來告內,開陽門西邊宮墻五間許,開陽門東邊前日頹圮處又二間許,又其東一間許,武德門西邊二間許,又其西一間許,因雨頹圮云。令繕工監,爲先以把子堅實圍排,待晴卽爲修築,而令漢城府,依前例座更定送,亦令巡邏營門,申飭校卒,限修築間,使之眼同嚴加巡察之意,分付,何如?傳曰,允。
趙衍德,以分兵曹言啓曰,慶熙宮西所衛將鄭智世來告內,元武門外小松木一株,連根倒仆,開陽門西邊宮墻一間半許,又爲頹圮云。令繕工監,爲先以把子堅實圍排,而令漢城府,依前例座更定送,亦令巡邏營門,申飭校卒,限待晴修築間,使之眼同嚴加巡察之意,分付,何如?傳曰,允。
洪仁浩,以分兵曹言啓曰,慶熙宮西所衛將鄭智世來告內,開陽門東邊宮墻三間許,因雨頹圮云。令繕工監,爲先以把子堅實圍排,待晴卽爲修築,而令漢城府,依前例座更定送,亦令巡邏營門,申飭校卒,限修築間,使之眼同嚴加巡察之意,分付,何如?傳曰,允。
趙衍德,以分兵曹言啓曰,慶熙宮西所衛將崔光浩來告內,崇義門北邊宮墻三間許,因雨頹圮云。令繕工監,爲先以把子堅實圍排,待晴卽爲修築,而令漢城府,依前例座更定送,亦令巡邏營門,申飭校卒,限修築間,使之眼同嚴加巡察之意,分付何如?傳曰,允。
李在學,以分兵曹言啓曰,慶熙宮西所衛將崔光浩來告內,崇義門南邊宮墻二間許,因雨頹圮云。令繕工監,爲先以把子堅實圍排,待晴卽爲修築,而令漢城府,依前例座更定送,亦令巡邏營門,申飭校卒,限修築間,使之眼同嚴加巡察之意,分付,何如?傳曰,允。
洪仁浩,以賑恤廳言啓曰,諸道畢賑之狀,今已齊到,依下敎,本廳發賣時,擧行郞廳,別單書入之意,敢啓。傳曰,知道。
洪仁浩,以備邊司言啓曰,慶尙道暗行御史李書九別單軍丁事,本司草記批旨內,黃白簽丁,在處皆然云,而生民困瘁,孰甚於是?設令査括換充,苟不方便損益,徒見其繹騷而止,昔在先朝,印頒元額,命名以良役實摠。刊冊之數爻如許,伊後之加增如此,若用一切之法,不可不就此實摠,更加存削。來頭無朝令濫充之守宰,依受敎勘罪,斷不饒貸,未必不爲修明之一端,更加商量,論理草記,可也事,命下矣。良役實摠,卽我先朝所以擧其元額,頒于諸路,使營閫邑鎭之臣,曉然乎所管地方之良役爲幾何,各守一定之摠,期無濫充之弊,而許多名色,纖悉備具,則按而行之,自可瞭如指掌,而只緣吏不奉法,年增歲加,甚至有軍額多於元戶之邑。通變之政,不容少緩,故頃於關西,旣請限年査汰,今因繡啓,又請準法釐正,而伏蒙聖上特引役摠之書,指示修明之道,事簡而可以易集,令信而可以不擾,繼述之美,不勝欽誦。第此刊行之冊,便成不易之摠,則惟有視玆爲準,汰其增額而已。今以左右道繡啓,通同考較於本道良役實摠,則除番軍官·捉虎軍官,鄕廳保·官保·吏奴·通引保·使令保等名色,元非刊冊所載,則此不過或補於官家之需用,或拘於各廳之謬例,一年二年,其數寢加而然也。若此之類,皆不可不一竝査減,而就其中使令保,似是刊冊中羅將保也,吏保似亦通指刊冊中鎭吏等保,此等處則有不可混同竝入於査減之中。且繡啓外名色,又難保其必無,先以此意,分付道臣,取覽各營邑驛鎭各項役名實數,參考於良役實摠,實摠外名色,一一枚報本司,而各其名色下,懸錄其設置年條及所以設置之意,以爲自本司商確釐正之地,而道帥臣·守令·邊將之濫定者,今番則依自首例勿問事,一體知委,嶺南如此,則他道可知,及今修明,實合事宜,竝以此意,分付諸道,何如?傳曰,允。
洪仁浩,以訓鍊都監言啓曰,永肅門北邊宮墻半間許頹圮處,把守軍,以金虎門入直軍八名,旣自兵曹除出擧行,而把守將一人,依例定送,限修築間,各別守直之意,敢啓。答曰,知道。
李亨元,以訓鍊都監言啓曰,拱北門西邊宮墻舊築外面一間半許,因雨缺落處,以廣智營入直砲手十名把守事,自兵曹草記矣。廣智營入直軍十名除出,將校率領,限改築間,各別守直之意,敢啓。答曰,知道。
李在學,以御營廳言啓曰,本廳來六月七月兩朔應立全羅左道五哨軍兵六百七十名,今二十五日,當爲點立,而其中雲峯前哨軍白萬玉,渡涉銅雀津,越來間浦之除,爲急水所衝激,仍爲渰死云。事極驚慘,發令銅雀以下津渡別將,使之卽爲拯得屍體報來,以爲題給斂屍之具,草葬立栍。待其族屬出給次,知委上送屍親,其代,以保人中有根着可合者塡充,定色吏刻期領付本廳事,直關分付雲峯縣之意,敢啓。答曰,知道。
趙衍德,以御營廳言啓曰,內司僕南邊宮墻本廳字內舊築一間許頹圮處,東營入直軍八名除出把守事,纔已草記,而東營入直把摠,祗受標信之除,以頹毁處內缺外完之故,妄料以爲事當把守於內面缺毁處,急於擧行,未及往復於臣,除送八名軍,入把於內面矣。外營入直軍,元無內把守之例,而況無人領率,入送闕內者,極爲駭妄,當該把摠李宗魯爲先汰去,入把軍八名,還爲率出,依前草記,該入直將官,仍領把守於東營內缺毁處外面之意,敢啓。答曰,知道。若不許入,豈有是也?把摠決棍懲礪,其許入委折,令兵判拿致應問人等,査問草記稟處,可也。
洪仁浩,以御營廳言啓曰,丹鳳門東邊內農圃近處宮墻本廳字內舊築五間許頹圮處,東營入直軍二十名除出把守事,自兵曹草記矣。東營入直軍二十名除出,將官率領,輪直把守,令紫門監堅實樹柵,而東營入直軍元數不足,出番鄕軍十名添入警巡之意,敢啓。答曰,知道。
李在學,以御營廳言啓曰,月覲門東邊宮墻本廳字內舊築二間許頹圮處,集春營入直軍十名除出把守事,自兵曹草記矣。集春營入直軍十名除出,將官率領,限修築間,輪直晝夜把守,而令紫門監堅實樹柵之意,敢啓。答曰,知道。
李在學,以御營廳言啓曰,內司僕南邊宮墻本廳字內舊築一間許頹圮處,東營入直軍八名除出把守事,自兵曹草記矣。東營入直軍八名除出,輪直把守,令紫門監堅實樹柵,而旣是東營之內,該入直將官率領守直之意,敢啓。答曰,知道。
洪仁浩,以御營廳言啓曰,內司僕南邊宮墻東營內內面一間許,前日缺毁已把守處連接舊築二間許頹圮處,東營入直軍七名除出,與前把守軍合十五名,嚴加守直事,自兵曹草記矣。東營入直軍七名除出,與前把守軍,該入直將官合領輪直,令紫門監堅實樹柵,而東營入直軍元數不足,出番鄕軍七名添入警巡之意,敢啓。答曰,知道。
趙衍德,以漢城府言啓曰,今四月二十七日,傳曰,發賣旣畢,今番比甲辰,雖有多寡之別,大體則勤勞頗著,該廳各部官員防給人,諸道畢賑狀本回啓時,分等書啓事,命下矣。依下敎,五部官員及防給人,別單書入之意,敢啓。答曰,知道。
李亨元,以義禁府言啓曰,忠淸前監司金光默狀啓據,刑曹粘目判付內,法聖前僉使田光羽,令該府從重勘處事,命下矣。田光羽,以漕運差使員,未及上來云,依例發遣府書吏,所到處拿來,何如?傳曰,允。
洪仁浩,以義禁府言啓曰,平安道龍岡縣流三千里定配罪人李義行,到配啓本放送事,命下矣。李義行,卽爲放送事,分付該道道臣之意,敢啓。答曰,知道。
李亨元,以義禁府言啓曰,因本府議啓,豐川府勅庫錢虛留,城餉米那移,當該前府使,指名狀聞之意,行會本道矣。卽接黃海監司金思穆啓本,則當該前府使,以崔光璧指名以來,而崔光璧,今方待命,卽爲拿囚之意,敢啓。答曰,知道。
李亨元,以義禁府言啓曰,平安道暗行御史李崑秀別單據,刑曹粘目內,龜城府崔召史殺獄初檢官,拿問處之,依施事,命下矣。初檢官龜城府使李澄萬,以兼營將·守令,時在任所,依例發遣府書吏,差兼官後拿來,何如?傳曰,允。
洪仁浩,以義禁府言啓曰,慶尙前監司金尙集査啓據,刑曹粘目內,尙州前牧使沈基泰罪狀,已自金吾,雖爲決配,本道査啓,纔已啓下,令義禁府處之事,命下矣。沈基泰,移貿穀剩錢私用之罪,旣已一一自服,因判付減死杖配,則本道査啓,雖纔上來,區劃都數,剩餘私用,與囚供無異,別無可以稟處者,置之,何如?傳曰,允。
刑曹啓目,法聖僉使田光羽,係是朝官,令義禁府處之,何如?判付啓,地土或賃船之巧避逢點,越涉外洋者,朝禁猶且至嚴,名以差員,領率漕船,有此恣意蔑法之擧,該僉使,令該府從重勘處,以懲日後爲良如敎。
副應敎臣沈煥之,校理臣李羽晉·臣李洪載,副校理臣洪義浩,修撰臣洪樂貞·臣魚用謙,副修撰臣趙鎭宅·臣金履成等箚曰,伏以,國有賊則必討,王者之大法也,君有讎而必復,臣子之大義也。夫是大法者,往古哲王之所作,而惟我祖宗所以爲政也,則殿下可得以廢其用乎?夫是大義者,天降秉彝之所有,而惟彼生民所以爲性也,則殿下可得以遏其行乎?嗚呼,亂賊未除,而國勢孤危,讎怨未雪,而輿情抑塞,此何等時也?今臣等職忝論思,罪在玩愒,進則不能奉大法,以討宗社之賊,引大義以復君臣之讎,而退則惟有憶銅闈之舊儀,瞻栗岡而餘淚,悠悠汎汎,歲月云旋,服已除,而仇且忘矣。嗚呼,我殿下,視臣等以爲何如人也?竊又伏念殿下,寧或少忽於安宗社之大計,快君臣之深讎也哉?然而設鞫徑停,則實有壞關石之舊典,宥罪無漸,則或不恤簡書之公論。自夫逆變出後,容貸是先,端倪纔露而旋隱,根窟將破而復固,殆將坐見賊謀之日益醞釀而國勢之日益岌嶪矣。以殿下仁聖,竟爲此姑息而止者,何也?噫嘻,復·喆之竊覬神器,欲移邦籙,宇·偉之潛謀擬帥,欲執兵柄,其盤結有而輔車之相依也,排布甚密而蹊徑之莫測也,而況我文孝世子,誕降之初,冊封之際,肆發凶言,沮抑邦慶,包藏異志,誹毁盛擧,而終焉以一國震悼之日,又敢爲墓山沮戲之計,則於是乎半行刀割矣。嗚呼,昨年事,尙忍復說,重添我聖上一日不可忘之恫哉?雖然,天地之大經,不可暫弛,春秋之大義,不可或隳,臣等請以百世之公案,斷其事而言之。噫嘻,痛矣。自有五月之變,而轉爲九月有九月之喪,半行刀割是其爲計者一,而手滑路熟,則逆醫逆媼,可爲其爪牙,而妖愷妖寧,亦可爲其郵傳矣。夫鞫庭之不訊宇賊,捕廳之徑殺連婢,何以防萬口喧轟之論,又何以解一國弸結之憤乎?自臣等觀之,前後逆變,蓋有二字刀割一肚相連,則如鉢之傳,群凶同歸,則如輻之湊,而其的已露,奚可謂之疑而已,其形已著,奚可謂之影而已哉?伏願殿下,亟允三司之請,先五字刀割,次將宇·偉·愷·寧·醫·媼等諸賊,嚴加訊鞫,夬正典刑,則天地之經可正,而春秋之義可明矣。嗚呼,大義未伸而輿憤愈激,則人心無底定之日矣,巨魁未討而訛言或興,則賊勢有竊發之憂矣。今臣等猶以簪裾飭其躬,俸祿資其家,而獨無以忠信事其君,名義顧其職乎?臣等雖甚庸瑣,俱是國家世祿之臣,而秉彝之義,同得于天。今眼看五字刀割君讎之隱伏,而惟欲雍容進退于軒陛之間,自以爲安,則是眞上負聖朝優待之恩,下媿平生願忠之志也,而況星霜旣變,而是月方屆,則哀恫之情,不忍思去年之是月也,衰絰旣去,而是月將盡,則冤憤之志,不忍忘百年之是月也。乃敢以必討必復之義,及玆月日之未除,輒又仰干宸嚴,言不知裁。嗚呼,金石泐,而斯義不可泯也,臣等可死,而此讎不可不復也。伏乞聖明,夬揮乾斷,以明大義,以安宗社焉。答曰,省箚具悉。不允。
大司憲臣黃昇源,大司諫洪明浩,執義李思祚,司諫鄭益祚,掌令崔景岳,持平朴載淳,獻納權裕,正言宋民載·崔烜等箚曰,伏以,噫嘻,臣等冥然不死,奄見此月之重回,忍度哀冤慘慟之日,而國論未斷,王法莫伸,八域臣民,爲儲君復讎之義,將歸臺閣之故紙而止矣。臣等向於衰服在身之時,尙冀天心感悟,乾斷揮赫,使臣等獲瞻國賊盡殲,君讎夬復矣。今焉天時易變,墓草已宿,滿廷臣僚,居然卽吉,而此月又將垂盡矣。今復因循玩愒,忍以擧國含生不可忘之仇賊置之,日遠而日忘,或緩必復乃已之擧,則是眞國不得爲國,人不得爲人,此臣等所以沬血飮泣,直欲溘然無生也。十二行刀割嗚呼,天下之事,可疑者,有其影而無其跡之謂也。始初之證候怪異,則此不但影之現而已,前後之眞贓狼藉,則此不但跡之露而已,而猶以爲疑無指的,則此實四方之疑惑轉甚,繼之以崩冤茹痛者也。仰惟我聖上,以聖人止慈之情,當此之時,冤酷慟傷,益復難抑。臣等雖甚愚迷,何敢復提不忍聞之言,仰慼我聖心,而惟其天地之大經,不可泯也,春秋之大法,不可墜也,而此月又改,則義理無可明之日,仇怨無可復之期也,玆敢相率聯箚,疾聲呼籲於九閽之下。伏乞聖明,亟允臣等之請,宇·偉·醫·媼等諸賊,竝加嚴鞫,夬正典刑,以洩神人之憤焉。答曰,省箚具悉。勿煩。
知敦寧臣徐有慶,伏以,居諸易得,文禧廟祥事奄過,痛冤莫洩,儀章已吉,率土臣民,如不欲生。況臣獲忝享官之列,入而擧朝晡之禮,出而見節物之變,觸事觸境,心肝若割,惟有徹天聲淚而已。乃於此際,伏奉傳敎,進階臣爲正憲大夫者,臣誠惝怳怵惕,莫省所措也。噫,緱駕一遠,离光莫追,環東土含生之倫,所以洩哀而伸情者,惟在致誠於灌薦之節,盡禮於駿奔之列,則凡在廷臣,孰不以有事爲哀且榮矣,而臣之地處,又異於諸臣。承諸臣所未承之命,參諸臣所未參之班,十朔齋廬,晨夕密邇,此臣之分,亦臣之願也,有何可記之勞,可言之勣,而乃以陞秩之寵典,忽然侈之於其身耶?聖恩雖出於隆摰,私心益切於兢惶,玆敢冒入文字,仰瀆崇嚴。伏乞聖明,俯賜鑑諒,亟命收還臣新除資秩,以重公器,以安私分。答曰,省疏具悉。卿其勿辭行公。
判義禁臣金鍾正,同義禁魚錫定,伏以,臣等素昧法律之學,猥叨議讞之任,每當勘律,撈東摸西,生疎紕繆,殆難數計,而至于今獲免大戾者,幸荷聖度之曲庇耳。第於淸道前郡守鄭昌期照律,竊有所悚蹙不容已者,昌期之濫刑致死,凡爲二人,而至於密陽牽夫,旣係他官之隷。又因私事之微,則論其罪犯,曷勝駭痛?臣等旣承嚴加照律之命,竊考律文,則大典通編濫刑條曰,官吏濫刑,杖一百徒三年,致死者杖一百,永不敍用,下文註曰,濫刑殺人,永勿敍用。乃終身禁錮之意,歲抄勿爲書入。蓋徒流之典,遇赦卽放,稍過數年,或至甄復,而永不敍用,乃是終身廢錮也。輕重懸殊,法意可見,臣等謹依本律,以杖一百永不敍用,勘奏依下矣。追考本府謄錄,則年前以自如察訪朴東俊濫殺驛保事,初擬以永不敍用之律,旋因臺啓,至於詢問大臣,而有本律外定配之命矣。今以昌期之罪,較論於東俊,他邑之人,旣異於本驛所屬,兩命之隕,亦倍於一人致斃,則只用本律,終涉太輕,遠近聽聞,必將滋惑,列守暴濫,無所懲畏,更宜依東俊例,永不敍用之外,施以竄配之典,有不可已也。臣等臨急草草,未暇詳考已事,致此疎漏之失,滿心惶悚,靡所容措,玆敢聯章自訟,兼暴微見。伏乞聖明,俯賜照察,亟降處分,以嚴懲礪,仍治臣等曚昧不職之罪,以安私分。答曰,省疏具悉。律文所在,不可闊狹,況本文中,旣有終身二字,則比之徒律,孰輕孰重?卿等之辭過矣,勿辭行公。
洪忠監司臣尹尙東,伏以,臣猥膺藩寄,行將辭陛,而臣之父母墳山,在於京畿長湍地,今當遠離,益切風樹之感,敢將私懇,仰瀆崇嚴。伏乞特許往省,俾伸至情,不勝幸甚。答曰,省疏具悉。卿其依所請往省。
副校理申大尹,伏以,居諸易得,惟我文孝世子,小祥奄過,中外冤號,曷有其極?伏況殿下,以止慈之情,當除服之日,撫念塵跡,悲廓摧隕,何以勘抑?區區下情,益不勝憂念哀泣之至。嗚呼,痛矣。昨年夏秋之變,尙忍言哉?臣不忍泚筆濡楮,重慼我聖心,而帀域之哀冤,久愈彌切,遠邇之驚惑,去而滋甚。及承慈敎一下,十行明旨,丁寧惻怛,始知症患之自初怪底,源委之明有所祟,而群情齊籲,終靳兪音,一番鉤覈,尙無其望。臣愚死罪,實未知殿下之所顧惜者何事,所持難者何故,而竟遏八方之情,未伸一國之冤,古今天下,寧有是哉?以其有可疑之端,故是以有鉤覈之請,苟求鉤覈之道,當自凶醫妖媼而始,此外疑似之跡,其他指使之節,一不鉤索,而每下聖批,輒以疑無指的爲敎,此臣之所未解也。神人之哀酷,如肌斯割,遠邇之憤惑,如水斯滯。君讎國賊,必有其人,而章奏日積,天廳愈邈。顧今衰服已除,讎月將盡,衣尺之儀永閟,窮天之痛冞深,及今之時,不加嚴覈而致討,則更待何日哉?臣不勝痛哭流涕,不欲與賊俱生也。噫,冬春諸賊,實是亘萬古所無者也。將相暗挾姻婭之誼,九字刀割傳襲榮·德之凶謀,復肆洋·瑮之陰圖,綢繆旣久,排布已成,而乃至於匡運之凶書,又接跡而起矣。正宜上下恐惕,克盡討復之義,前後懲毖,嚴加誅鋤之方,而何乃天網太恢,而窩窟未勦,王章略擧,而二字刀削自在,致使人心靡所懲創,亂賊無以畏戢,將不知幾箇凶賊,潛伏於何地,寧不心寒而骨顫也哉?伏願聖明,赫然深思,廓揮乾斷,竝允三司之請,永拔亂逆之一字刀割,俾復擧國之讎焉。至若趙時偉之不滿邦慶,已是人理之外,肆發凶言,當有參聽之人,而竟靳嚴究,遽先酌處,物情轉惑,公憤愈激,臣謂亟允臺啓,夬賜處分,斷不可已也。仍伏念,臣至庸極陋,百無肖似,倖占科第,猥通仕籍,由前忝竊,罔非踰分,每自循省,愧懼冞增。迺者玉署新命,遽下於致齋之際,義急參班,誠切陪扈,不敢言私,黽勉出肅,殆若宿趼復叨者然,歷過屢日,而悸恐惝怳,莫省措微躬也。又況顧其職,則是瀛館華銜也,論其任,則是經幄重選也。歷數前人,掌辭命而資啓沃者,未有如臣闒庸蔑學之類也。且臣本以弱質,久抱貞疾,積聚爲苦,心腹有時衝格,風火所祟,眼視長在昏瞀,尋常動作,每有宿病之闖發,汗漫看讀,輒患字劃之難辨,則出入筵席,畢竟狼狽,臣所自知,雖欲貪榮慕寵,冒沒承膺,其如羞同列而貽嗤點何哉?今不可以一時之冒出,爲因仍蹲居也審矣。連値齋日,瀆撓是懼,今始披瀝陳懇。伏乞天地父母,察臣情勢,特許刊改,以重公器,以安微分,千萬幸甚。答曰,省疏具悉。勿煩。爾其勿辭察職。
丁未五月二十二日辰時,上御熙政堂。時原任大臣·閣臣·戶惠堂·諸承旨持公事同爲入侍時,行都承旨沈豐之,左承旨徐鼎修,右承旨趙衍德,左副承旨李謙煥,右副承旨李集斗,同副承旨洪義榮,假注書趙台榮,記事官李相璜·金祖淳,領議政金致仁,領府事鄭存謙,判府事徐命善,領敦寧洪樂性,判府事李福源·金熤,左議政李在協,右議政兪彦鎬,一提學金鍾秀,檢校提學吳載純,原任提學李性源,檢校直提學朴祐源·李秉模·金憙,直閣鄭大容,檢校待敎李崑秀,待敎尹行任,宣惠廳堂上徐有隣,戶曹判書李在簡,以次進伏訖。致仁等曰,近日霖雨支離,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。上曰,吏判何不入來乎?致仁曰,姑未來待矣。上曰,吏判與惠堂入侍。賤臣承命出,與吏曹判書尹蓍東,宣惠堂上金履素偕入進伏。上曰,日昨元陵奉審時,只大臣·都承旨以爲進去,則同副承旨不善知委,使諸宰依例進去,事甚可怪,領敦寧許,有所傳諭之擧矣,卿等皆聞之乎?致仁曰,臣亦聞之,而該承宣之循例知委,蓋緣生疎之致矣。上曰,今番元陵頉處,若是大段,誠極驚悚。爲陵官者,如有一分小心,勤恪守護,則豈有此弊,而至於此陵,所重尤別,且致頉處,旣非一夕之故,則陵官何不預爲報來,今始登聞耶?致仁曰,近來陵官,轉益無狀,初不盡誠守護,故每有如此之事矣。上曰,陵官輩每當修改,則輒蒙恩賞,故全不致誠守護,今番欲以罪論之矣。致仁曰,聖敎果然矣。上曰,卿等久未登筵,廟謨想必多滯矣。致仁曰,別無留滯矣。致仁曰,灣尹趙英鎭,謂有親病,連呈離狀,有不可强令赴任,今姑改差,何如?上曰,依爲之。出擧條致仁曰,前嶺伯金尙集,旣被罪削,在朝體不可使之許久留滯,新錦伯尹尙東,不多日內催促赴任,以爲次次交龜之地,何如?上曰,依爲之。出擧條致仁曰,柵貨後市之弊,臣於向筵略陳之矣。邊門之不嚴也由此,象譯之倒懸也由此,此已非細故,而至於國中土産之逐年賣買,全無限節,皮物卽軍門緊需,而殆傾國而入去,紙地·紬苧·布綿凡日用百物,所以養生送死者,無不皆然。廛人先失其業,呼訴備局者,前後相續,此豈可使聞於隣國哉?當初許市,蓋爲本府蕩債後藉手之地及慰悅灣人云,而本府自來饒裕,雖無市稅,豈至艱乏?灣校兩包窠,亦出柔遠之意,則又從以許設後市,以啓無窮之弊,大非謀國之道。所謂後市,雖許限萬兩入送,而雜物異於銀貨,贏縮在其手中,灣府則利其收稅,無所察飭,故萬數之外,加入去者,不啻數三倍云,亦豈不萬萬寒心乎?此而仍置,則前頭之憂,有不可勝言。臣謂自今年,齎官節使之行,柵貨後市,一切革罷,永作禁制,斷不可已。諸大臣·諸堂,今方入侍,下詢處之,何如?上曰,諸大臣之意,何如?領府事鄭存謙曰,後市之當罷,實是守經之論,以其門市之故,慮有他礙,至今未罷。這間事情,未能的知,不敢質言仰對矣。領敦寧洪樂性曰,後市事,臣稔知其弊,每以爲雖不可不罷,而亦不可無善後之策矣。今聞領相所奏,言甚切當,象譯輩受害姑勿論,爲一國巨弊之端者,不一以足,及今革罷,固好矣。判府事李福源曰,後市當罷之議久矣。灣府與西商,豈無不便之端,而事體輕重,利害多少,甚較然矣。判府事金熤曰,後市未知自何年爲始,而此不過灣府蕩債之後,爲補灣府需用之道,創此無於前之事,雖出一時權宜之策,而非計之得也。到今我國物貨,無大無小,無緊無歇,掃盡域中之産,走入燕柵之內。臣於近日,有所經驗者,綿紬·布木,卽養生送死之具,而京肆畿乎絶種,其直比前倍蓰,後市之弊,於此亦可見。爲灣府一分之益,受一國難支之弊,論其利害,不待兩言而決矣。此而不罷,則此後之弊,必將愈往愈甚。雖曰門市一罷,則恐或掣礙於鳳城將云,而此則尤不然矣。若使掣礙於燕京,則猶或難處,至於鳳城,無足爲慮,後市革罷,更不須咨且商量矣。左議政李在協曰,領相所奏後市之弊,大體誠然,而自今永罷之請,果是不可已者。但後市之許設,非亶爲灣人蕩債之後,爲軫灣府需用之無他出處,則邊門捄弊之道,亦不可不念矣。右議政兪彦鎬曰,臣待罪西藩時,所謂後市之弊,亦已稔知矣。或以爲可罷,或以爲不可罷,議論不一,而以爲不可罷者,不過爲念灣府之需用而已。凡係變通,當觀大體,不可拘於小小窒礙之端。臣意則以爲,自今革罷,斷不可已也。上曰,備堂亦陳所見,可也。守禦使金鍾秀曰,臣不敢以備堂自居,且未詳事情,何敢臆對,而纔因匠手訟事,適聞國中皮物,雖累萬張,皆入於灣商權利中,盡輸於彼中之說。皮物關係軍需,而傾國産以供彼中之用,則只此一事,亦非細憂矣。雖以鳳城將失利生事可慮之說言之,臣雖未知事情之的果如何,而亦安知非灣商輩,或恐此事之革罷,做出此言,以爲嚇喝之計耶?開城留守李性源曰,後市之設施,未知始自何年,而事面旣涉不正,且傾我國切緊之需,貿彼中無用之物者,利害較懸,臣亦以革罷之論爲宜矣。有司堂上徐有隣曰,後市名色,不過爲灣府便宜之政,而今則我國物産,無不尾閭於斯,苧布·紬綿·羽毛·齒革,日漸踊貴,民不料生,弊至此極,合有通變。灣府事,從當講確,矯捄於旣罷之後,而爲先罷去,以正事面,恐得當矣。戶曹判書李在簡曰,後市設施之本意,灣府事情之如何,臣不能詳知,而第其爲弊之端,至於此極,則不可無通變之政,趁今革罷,恐爲得宜矣。有司堂上李秉模曰,臣雖未詳事情,曾過灣府時,略聞其設施後市之意,則蓋非出於專爲灣商也。灣府有十餘萬緡臥債,民不聊生,故伊時道臣,焚其債券,仍於使行回還時,延候馬匹之入去也,許以土産皮物,因便交易,以其收稅,俾補蕩債之代。其所設施,旣自我國,鳳城將則恐不必爲慮矣。行都承旨沈豐之曰,後市之弊,大臣·諸臣,旣以備陳,臣無容更達,而揆以事理,恐宜卽速革罷矣。上曰,僉謀一辭,可謂大同之論,象譯不罷,則後市宜罷。至於灣府收稅一款,自有大小輕重之別,一國之受弊,何如一府之受損?領相筵奏,予則曰此實經邦之謨,後市革罷事,依所奏施行,可也。出擧條上曰,諸宰中,如有稟定事,以次進奏,可也。鍾秀曰,南漢軍餉各庫鋪板,成命已久,而各庫中無鋪板處,尙爲百餘間之多,不可不趁秋糴鋪板,而木物無出處,城內外養木,旣不可犯手,近京與水上斫運,弊端旣多,財力亦詘。漕船退船,本是年例劃給軍門之物,而年前惠堂,至請全數取用於倉舍之役,蒙允矣。今年嶺南漕船退船中,稍勝者二隻,若蒙劃給,則可以趁秋糴鋪板,下詢大臣處之,何如?上曰,大臣之意,何如?致仁曰,內外倉庫,俱有所重,前旣許於惠廳,則今何靳於南漢乎?二退船,分付劃給,宜矣。上曰,依爲之。出擧條鍾秀曰,南漢天險,國內無比,自是不可棄之地。城內外養木,法意深遠,至於汗伊峯,尤係要害之地,最多連抱之木。故相臣趙顯命,擬築重城,辦備錢穀,旣無餘存,而大木亦皆因城役·倉役,自枯木斫用時,不無迆及之弊,其在慮遠之道,甚爲可惜。循是以往,則來頭童濯之慮,亦難保其必無,此後則城內外樹木,雖自枯木,事係公用者,稟旨前毋敢犯斫事,嚴立科條,以爲永久遵行之地,何如?上曰,依爲之。出擧條鍾秀曰,承文院移設處所,年前因大臣陳達,定於曾屬芸館之家,令戶曹給價還退後,自本院草記入接事,成命已久,而迄未擧行矣。本院年久文籍,皆是事大交隣等關係甚重者,而目下借寓之朝房,湫隘頹圮,一時爲急,自朝家已定給之家,依前成命,卽令戶曹給價還退,以爲移接之地,何如?上曰,依爲之。出擧條性源曰,臣之待罪本任,恰已半載,而本營事勢,實無着手處,卽今一分矯捄之望,惟在於金川郡大小南面之移屬於本營也。蓋兩面延袤爲數十里,土品甚饒沃,而本郡稅役繁重,故民不奠居,黃茅白葦,一望蕭瑟,可耕之土,不墾者半,若屬之本營,則本營之稅甚輕,民可漸聚,土可漸闢,民聚土闢之後,則本府民人輩,棄本逐末之習,可以漸革。且以關防言之,則體府所屬八鎭,竝屬本府,中間七鎭,則移送海西,白峙一鎭,則仍屬本營矣。其後因本營接濟之艱,遂未免竝屬海西,而白峙鎭之距海西巡兵營程道,幾爲三百里,距本營則不過爲七十里。且本營旣管靑石洞重防,而白峙鎭·礪峴鎭,於靑石洞實爲左右翼,不可廢一,而白峙鎭,處在南面,下詢大臣而特許移屬金川郡大小南面及白峙鎭於本營,何如?上曰,右相·吏判,曾經松留,各陳所見,可也。右議政兪彦鎬曰,金川郡大小南面之當移屬於本營事,臣於年前待罪本營時,親審其地形,熟察其民情,具由陳疏,請得兩面以爲減債殖安民業之地,而其時議論不一,事竟未諧矣。目今本營財儲益耗,公私俱罄,誠有難支之勢,不可不汲汲變通,而其所矯捄之方,無出於斯。蓋此兩面,於本郡則稅重役煩,居民日離,實爲等棄之地,於本營則以草萊荒廢之所,作桑麻畊稼之土,其爲保障之大利,非比一郡之小損,特量彼此輕重緩急之別,依其所請,許屬兩面於本營,恐合事宜矣。吏曹判書尹蓍東曰,臣於松營待罪屬耳,目下形勢,萬分切急,而究其弊源,專由錢債。惟玆金川兩面之移屬,曾所躬審而宿講者,營府之不待殖債而可補經用,軍民之不須行商而可資生理,其爲事甚便,其爲利甚博。且礪峙·白峙之爲靑石左右之防守,在關隘亦足可恃,海西之必欲防塞,只是土地之不可割付他道,與本郡之將有末後弊端,兩件事,而此則當論彼此利害,輕重緩急之如何耳。本郡之軍丁田結,自當有從便區處之道,而松都則得此庶可支保,不得則反是,在朝家軫念保釐之政,似當依其請許屬。旣有愚見,敢此仰達矣。上曰,大臣之意,何如?領議政金致仁曰,卽今松都事勢,轉益難支,朝家宜不可恝視,而變通實無善策,雖以松留,議於臣數條言之,皆掣肘難行矣。金川大小南面,卽自前松人所大欲也。雖在松都全盛之時,必欲得之乃已者,而第念分州劃界,旣非容易可議之事。況金川是西路頭站,今此兩面,幅員廣闊,殆居本郡之半,而割此與彼,則在松都固副民人之望,本郡之替受其弊,亦不可不念。且以兩面賦稅之出,欲當一府經費之需,決知其萬萬不及,得此之後,若又告急於朝家,如前之爲,則安在其割屬之意哉?土地·軍兵之各屬府·郡,尤是行不得之端。由前由後,臣則以爲,重難矣。領府事鄭存謙曰,松都事勢,在所當念,而土地割屬,事係重難,似宜詳愼矣。判府事李福源曰,地形事勢,臣所未詳,而松都與金川,輕重有別,可捄松都之弊,則金川之不便,恐不暇恤矣。判府事金熤曰,郡邑疆域,固不宜容易分合,而九州分而爲十二,十二州合而爲九,亦出於因時制宜之道,則較量利害,輕重判異,則亦何必拘於分合之宜愼,而不爲之變通乎?第此二面之地,奪諸金川,屬之松都,則金川之受損,未知其多少何如,金川亦重地,不可看作歇後,本郡之受損多少,旣未詳知,則二面之移屬便否,不敢質言仰對。左議政李在協曰,松都·金川之利害輕重,姑舍無論,設官分職,各有意義。松都之置留守,只爲其保釐舊都,衙門甚尊,體統自別,舊都之外,決不可以土地人民附益之,如外邑守令之制耳。割與土地之後,其四面隣邑,多少掣礙之端,有不可勝言。前後居留之臣,以長湍松西面及大小南面爲請者,非止一再,而朝家之不得許施,必有所據而然,臣意則恐不可輕議矣。致仁曰,藉令此兩面,可合割屬,無他弊端,其在愼始之道,一番周審境界圖上形便後,更爲稟處,恐合事宜矣。上曰,此事與後市事,雖似不干,其實亦自有相關,後市旣罷,則松商之聊賴,不可不念。此姑捨是,松營不革,則支放之拮据,在所區劃,然土地之割此與彼,宜愼於設始。卿之所奏,儘有意見,發遣本司文郞,周察彼此事勢,仍令圖上形便,以爲從長取捨之地,可也。出擧條樂性曰,惠慶宮湯劑煎入之時已屆,而臣今登筵,何以爲之乎?上曰,卿則先退,可也。樂性退出。有隣曰,各陵寢齋室以下,廨宇·垣壁,到處頹圮,所見極其悶然。此蓋守直在於陵屬,修改責於京司之故,陵屬則任其在在剝落,而不蓋一瓦,京司則難於續續聽施,而捱過多年,間或修改,初不致力,至有今日葺理,明日毁劃之擧,事之寒心,莫此爲甚,若不從長變通,萬無支吾之勢。曾聞京畿監司徐有防言,則以爲,陵寢奉安諸邑,別置還穀幾許石,糶分取耗,每年量宜劃給於各陵陵官,齋室以下廨宇·垣壁,使之自當修補,春秋奉審時,考察其完不完,狀啓中條列以聞,啓下禮曹,以爲殿最之地,則不煩京司,而陵官·陵屬,盡心擧行,廨宇·垣壁,自就完固云矣。大抵陵還二字,自有流來之說,未知創革之在於何時,而今若以此言修復,則似有來效,故適因言端,敢此仰達矣。上曰,就議大臣,從便稟處,可也。出擧條有隣曰,卽見原春監司金載瓚狀啓,則杆城等六邑賑政,今始了畢,飢口摠數,合爲一千六百三口,而分賑穀物,合爲九百九十四石。前監司區劃爲四百石,蔚珍縣令洪致範自備爲一百七十三石零,平海前郡守鄭殷誠自備爲一百十石,時郡守金履彬自備三十六石零,通川郡守金東鎭自備爲一百七石零,高城郡守李趾光自備爲九十二石零,杆城郡守李最源自備爲五十一石零,歙谷縣令張漢喆自備爲二十二石零云矣。關東守令之捐出薄廩,着意賙賑,雖甚可尙,旣與公賑有異,自備穀數,多僅爲百餘包,少不過數十包,則別無分等施賞之端,而道臣旣已登聞,令該曹稟處,何如?上曰,依爲之。出擧條有隣·履素曰,三道畢賑狀啓,今皆齊到,取考其原狀啓及別單,則京畿監司徐有防,以爲,本道尤甚·之次邑中,元賑及救急處,合爲二十六邑鎭,饑民都數,爲十七萬八千九百三十九口。分賑各穀用下與會錄區別,修成冊送于該廳,而今幸麥事免歉,賑政告訖,環畿內幾萬生靈,獲免捐瘠,莫非聖恩攸暨。欽承德意,對揚朝令,不過職在守土,粗效臣分,而守宰之奔走憂迫,艱辛拯活之狀,臣旣慣聞熟見,至殘之邑,備穀稍多,最歉之處,賑蹟較著者,具別單以待處分,守令自備穀數爻及士民自願補賑之類,亦爲開錄云,而以通津府使黃仁煐,高陽郡守李素,富平府使尹耆東,金浦郡守兪漢緯,坡州牧使洪仁默,或擧自備石數,或陳賙賑實跡,逐邑條列補賑私賑人,納租千石者爲二人,納錢二千兩者爲一人,納租一百石者爲一人,納租五十石以上者爲四人。全羅監司沈頤之,以爲,本道設賑處,合爲二十五邑三營二十七鎭一驛四牧場,而饑民都數爲一百五十五萬六千四百三十九口。分賑各穀用下與會錄,區別修成冊,送于備邊司,而惟此環湖南百萬生靈,得有今日,絲毫皆聖恩也。臣與列邑長吏,同我疲氓,北望拜稽,歡忭頌祝,而若其殫心盡分,各效誠力,邑·營·鎭·驛·牧,俱無優劣之區別,只就公私賑邑守令自備之三百石以上者,從其多少分,次第開錄,以待處分。饒戶願納人,二千石以下五十石以上,一百二十人,竝爲條列,各邑之歲前救急,捐俸賙民,無異元賑,列錄於各其邑下,以備參考云。慶尙監司金尙集,以爲,本道營·邑·驛·鎭·牧場之設賑者爲六十二處,救急者爲三十六處,而饑民都數爲一百八萬八千二百八十七口。分賑各穀用下與會錄,區別修成冊,送于備邊司及常賑廳,而沿江海近百賑處,阽溝壑幾萬生靈,回咷爲笑,幾死復甦,是誰之賜,是誰之恩?免罪可幸,與榮爲喜。至於守宰之設施措置,或不無些少優劣之可言,而殫竭奉行,盡心職事,別無殊異之蹟,只以自備穀數爻,從多少序次,開錄于別單,士民中五十石以上,願納私賑人姓名穀數,亦依新定式例,別單馳啓云矣。昨年歉荒,挽近所無,諸道生靈,如在漏船,而丙枕靡安,惠澤旁流,蠲布蠲稅,停糴停貢,惟民所利,無處不周,飭道臣而行激礪,遣繡衣而考勤慢,使斯民回溝壑而奠袵席,皆聖上賜也。營·邑·驛·鎭·牧,諸臣之殫誠拮据,竭力賙賑,不過是職分內事,而京畿道臣,旣以五邑守令,分等入錄,湖南·嶺南兩道臣,以自備穀多少,從次第上聞,其在酬勞之道,宜有論賞之典。至於士民之私賑願納者,三道厥數,極其夥然,而千石以上,殆過二十餘人,其於濟窮恤饑之際,不惜家貲,爭先出義之狀,可推而知,考例褒賞,以勸來後,恐合事宜,竝令該曹稟處。願納人五十石以上,登聞,五十石以下,自本道施賞,自是定式。嶺南狀本,亦以此論列,而及其穀物之別錄也,密陽府納租二石者二人,機張縣納租二石者五人,納租一石者一人,亦爲入錄。不察之失,在所難免,當該前道臣,推考警責,何如?上曰,依爲之。仍令草記稟處。可也。出擧條有隣·履素曰,日前湖西道臣畢賑狀本中,枚擧私賑邑驛守令·察訪,附奏末端,自備穀數,亦爲開錄,而臣等矇未覺察,只以別單覆奏,事極惶悚。此雖與元賑邑有異,以湖西之薄邑殘況,其所自備,多則爲八百石,少不下三百石,而道臣旣已論列登聞,其在激勸之道,亦不可全然泯沒。本道私賑邑守令·察訪,令吏曹詳考自備穀數,分等稟處,何如?上曰,依爲之。出擧條在簡曰,今番鑄錢,以百萬兩爲期,而銅鐵含錫,俱已告乏,不得不中止,鑄出新錢爲六十一萬兩零。此後含錫及常銅,更爲經紀鳩聚,然後始可更鑄,故敢此仰達矣。領議政金致仁曰,限百萬新鑄,自上旣下敎矣,臣亦累陳之矣。事勢所拘,雖不得不暫停,含錫則趁曆門預講貿來之道,銅鐵則國中所産處,搜問者審,隨出隨採,必於歲前,準鑄百萬之意,更加各別申飭,好矣。上曰,出擧條,各別申飭,可也。出擧條鍾秀曰,南漢軍器,丁酉年,自上特遣宣傳官,摘奸時執頉者,臣於庚子待罪本廳時,始就其中,抄出最急者,以朝家所劃給添餉米,略爲修補,而其時未修補者及其後八年間破傷不可用者,又極夥然,其在慮緩急之道,誠甚疎忽。且軍器庫五十餘間,年久頹壞,上雨傍風,雖以油芚之屬,掩覆軍器,而猶不免霑濕。此外軍餉倉舍,年前修建,不爲不多,而時急頹圮者亦甚多,若不及今改建,顚覆可慮,須有數萬金物力,方可一新修補,此非可遽議者。雖欲就最急處,從略經紀,以本廳凋殘之物力,無他拮据之道,丙午添餉條,兩西小米合二千石,特爲劃給,以爲爲先始役之地,恐合事宜,下詢大臣處之,何如?上曰,大臣之意,何如?領議政金致仁曰,前守御使徐有寧,累次來言於臣,故使之筵奏或狀請,以待朝家處分,而未及而遞矣。南漢軍器倉舍之時急當修補處,聞甚夥然云,保障重地,旣不可恝視,則丙午添餉條兩西小米,依所請劃給外,似無他道矣。上曰,依爲之。出擧條上曰,備邊郞趙鎭宅入侍。出榻敎賤臣承命出,與趙鎭宅偕入進伏。上曰,爾往金川地,大小南面刑止看審,民情物議詳探以來。致仁曰,副修撰趙鎭宅,方有金川大小南面看審形便之命,而聞鎭宅,間已遞解備郞云,卽爲還差,何如?上曰,依爲之。出擧條致仁曰,言端旣及於李義行事,諸議以爲閔台爀之私自送示於義行者,亦不可無罪云矣。上曰,當如何罪之耶?致仁曰,其罪比義行,則不啻有間矣。上曰,罷職,可也。出擧條上曰,外邑雨水,何如云耶?致仁曰,三南最爲尤甚,兩西不至大段云矣。上敎熤曰,關東雨水,何如云耶?熤曰,臣果聞之,則雨水大段,以至成川浦落之境云矣。上曰,三南癘氣,今至寢息云耶?致仁曰,然矣。上曰,大臣·諸宰,如無稟定,則各就座,可也。命豐之等讀公事。仍命書判付。上曰,各道畢賑狀本,不可草草看過,待後日入侍稟處,可也。豐之曰,各道雨澤狀啓,今已齊到,獨嶺南無一張來到矣。命書傳敎曰,今日持公事入侍,諸道雨澤狀聞,皆已來到,而獨嶺南無一字皁白。日前纔以病染刑止,不卽登聞,已有提飭,又於農形,如是疎忽,不可以已遞有所曲恕。當該前監司,從重推考,其委折,令廟堂査問草記。以原春監司啓本,遺棄兒無乎事。命書傳敎曰,京外擧皆遵奉典則,各有報來,本道獨以無乎登聞,前後申飭之意,顧安在哉?卿則推考,更加嚴飭列邑,期有實效,留養刑止,亦爲狀聞事,回諭。上曰,政官牌招開政。出榻敎上曰,京畿監司入侍。出榻敎上敎有隣曰,今已日晩,杆城郡守,後日大臣入侍,同爲入侍事,分付。仍命退,諸臣以次退出。
丁未五月二十二日未時,上御重熙堂。左承旨與惠堂入侍時,左承旨徐鼎修,假注書趙台榮,記事官李相璜·金祖淳,惠廳堂上徐有隣·金履素,以次進伏訖。上曰,今番賑恤願納人,當爲付職,兵判何以區處乎?履素曰,次次付職,則似無難矣。上曰,以五衛·忠翊·忠壯·同僉窠塡差,則好矣。履素曰,然矣。有隣曰,俄聞吏判言,則吏批皆欲以實職遷轉云矣。上曰,全州張益福之又以二千石補賑,誠難處矣。履素曰,此人之出義捐財,雖甚可尙,臣亦聞之,鄕外近無稱貸之道,專心救賑云矣。上曰,張益福則以賑餘穀還給,何如?有隣曰,此後有或可給,而今番恐難還給矣。上曰,二千石補賑守令,亦當加資乎?有隣等曰,似然矣。上曰,吏曹草記,斯速入之事,分付。賤臣承命出傳。上曰,發賣別單持來。賤臣承命出,回奏曰,前已入啓,姑未還下云矣。上曰,俄已啓下,謂以未下者,事甚駭然矣。命書傳敎曰,注書趙台榮擧措,極爲迷劣,爲先汰去,令該府拿問處之。上曰,畿伯明日來待。仍命退,諸臣以次退出。
上在昌德宮。停常參·經筵。
自昧爽〈至〉午時,灑雨下雨,測雨器水深二寸。
自午時至酉時,灑雨下雨,測雨器水深一寸六分。
自初昏至夜五更,灑雨下雨,測雨器水深三分。
傳于李在學曰,都承旨馳詣健元陵,奉審摘奸,仍詣元陵,奉審以來。
沈豐之啓曰,明日再明日,國忌齋戒正日相値,視事頉稟之意,敢啓。傳曰,知道。
洪仁浩啓曰,大司憲黃昇源,執義李思祚,掌令崔景岳,持平朴載淳,牌招啓辭未下,掌令閔彝顯,持平宋煥箕,俱在外,監察茶時之意,敢啓。傳曰,知道。
沈豐之啓曰,新除授右副承旨李一曾,時在原春道洪川地,斯速乘馹上來事,下諭,何如?傳曰,允。
傳于沈豐之曰,左副承旨與京畿監司入侍。
沈豐之啓曰,今二十五日綾原大君家,遣承旨致祭事,禮曹單子,啓下矣。何承旨進去乎?敢稟。傳曰,右承旨進去。
傳于沈豐之曰,右承旨馳詣宗廟,奉審以來。
以漢城府各部官及自願防納人別單,傳曰,西部都事申大淳,已除守令勿論,南部奉事朴英源,北部奉事任好常,待出六,守令除講,卽爲除授,願納人,竝依願施行,邊將則捧傳旨,可也。
洪仁浩,以禮曹言啓曰,卽接宗廟署所報,則宗廟正殿東門南邊內墻六間許,今日酉時頹圮云。正殿至近之地,有此墻垣頹圮之患,不可無慰安之擧。慰安祭,不卜日今二十五日設行,頹圮處,待快晴,擇日修改,何如?傳曰,允。
李一曾,以吏曹言啓曰,賑恤廳堂上徐有隣·金履素所啓,慶尙道畢賑狀啓,營·邑·驛·鎭·牧開賑自備及富民願納人別單,請令吏曹稟處,而有草記擧行之命矣。取考慶尙監司金尙集畢賑狀啓別單,則長鬐縣監柳煥輔,自備各穀爲一千十三石,元賑專當,其在褒賞之道,似當施以加資之典。咸陽府使李得駿,自備各穀爲二千一百五十五石,宜寧縣監洪善養,自備各穀爲一千三百六十五石,雖是私賑之邑,穀物若是夥然,李得駿則似當施以璽書表裏之典,洪善養則似當施以準職之典。慶州府尹金履容,自備各穀爲九百九十六石,雖是私賑之邑,穀物幾近千數,似當施以表裏賜給之典。東萊府使李敬一,自備各穀爲五百四十九石,似當施以熟馬賜給之典。晉州牧使金履奎,自備各穀爲四百石,似當施以兒馬賜給之典。多大浦僉使李潤謙,自備各穀爲三百四十六石,元賑專當,蔚山府使沈公藝,自備各穀爲三百四十七石,巨濟府使金爀,自備租爲三百石,東萊前前府使洪文泳,自備各穀爲三百石,咸安郡守張齊斗,自備牟爲三百石,似當施以陞敍之典,而其中李潤謙·洪文泳·張齊斗,則俱是堂上官,竝置之。大丘判官李復燮,自備各穀爲四百九石,居昌府使趙宅鎭,自備各穀爲四百八石,似當施以兒馬賜給之典,而係是私賑,竝勿論。醴泉郡守林浚浩,自備各穀爲三百四十二石,昌寧縣監李性淳,自備各穀爲三百三十五石,彦陽縣監李元植,自備各穀爲三百十七石,星州牧使鄭華淳,自備各穀爲三百八石,似當施以陞敍之典,而俱是私賑,星州則又已準職,亦竝置之。淸道前郡守鄭昌期,自備租爲一千四百七十八石,三嘉前縣監金啓淳,自備各穀爲九百五十五石,尙州前牧使沈基泰,自備各穀爲六百三十九石,安義前縣監朴師郯,自備各穀爲六百二十六石,密陽前府使沈鉁,自備各穀爲五百二十五石,梁山前郡守李進膺,自備租爲三百石,已上六邑守令,勿論賑之公私穀之多寡,已入於繡啓論列之中,或已竄配,或未究竟,有不敢循例請賞,竝姑置之。其外閫帥·守令·察訪·營賑,雖有淺深,穀物旣不甚多,竝亦置之。願納人密陽通德郞黃得麟,牟爲一千石,折衝李尙益,牟爲一千石,似當施以實職除授之典。昌原閑良鄭尙渭,租爲二百石,前僉使孫昌軫,租爲一百石,似當施以帖加成給之典。咸昌資憲姜碩年,租爲五十五石,似當施以十年煙役勿侵之典,而事係恩賞,臣曹不敢擅便,上裁,何如?傳曰,允。其中長鬐縣監柳煥輔加資事,無異躐等,殊乖歷試之意,準職除授,待窠卽爲調用。公賑邑中,雜穀四百石內外守令,竝兒馬一匹賜給,三百石內外守令,各上弦弓一張賜給。此外,私賑邑中,咸陽府使李得駿,自備之如是夥然,朝家每不以爲嘉之,書料販則掊克,無中生有,寧或近理?況於年前永興事飭敎,又何如乎?初欲折半,以公穀許減後論賞,事近迫切,姑是含默,而賞典不可仍置。至於此人,治績之優餘,已聞於畿·海,相當階梯職陞遷。願納千石人密陽通德郞黃得麟,折衝李尙益,雖曰皮牟,本道勸分之零星,蓋因戊戌春賞典之許多年執置,以遏興勸之善心,朝家奬勵,宜倍他道,今日政,五衛將一體先爲調用,使之起送。百石以上二人,竝依湖南例,以賞加擧行,五十石以上一人,帖加成給,仍令新道伯親執擧行後,刑止狀聞事,分付,可也。
李亨元,以吏曹言啓曰,賑恤廳堂上徐有隣·金履素所啓,全羅道畢賑狀啓,營·邑·驛·鎭·牧開賑自備及富民願納人別單,請令吏曹稟處,而有草記擧行之命矣。取考全羅監司沈頤之畢賑狀啓別單,則康津縣監閔廷桓,自備各穀爲二千三百三十六石,公賑專當,其營賑穀數爲一路之最,其在褒賞之道,似當施以加資之典。兵使李漢五,自備各穀爲一千五百十四石,公賑專當,興德縣監張集紹,自備各穀爲一千五百九石,公賑專當,高敞縣監朴文絅,自備各穀爲一千二百十二石,公賑專當,前左水使許任,自備各穀爲一千九十一石,公賑專當,樂安郡守沈默之,自備各穀爲一千三百四十九石,光陽縣監許溟,自備各穀爲一千一百五十八石,咸平縣監宋觀休,自備牟爲一千一百九十石零,長興府使宋載瑞,海南縣監尹守默,自備租爲一千石。當此大賑之時,自備賑穀千石以上,自前多有加資之已例,且興德·高敞兩邑,則以如斗至殘之邑,殫誠營辦,穀數夥然,雖非首褒,似當依此施行。其中兵使李漢五,前左水使許任,閫帥事體,與守令有間,似當施以璽書表裏之典。樂安·光陽·咸平·長興四邑守令,計其穀物,旣遜於康津之首褒,論其邑況,差勝於兩縣之最薄,雖過千石,難引一例,似當施以準職之典。右水使申遇文,自備各穀爲九百七十九石,珍島郡守曺翰振,自備各穀爲八百十二石,和順縣監林性運,自備各穀爲七百五十六石,寶城郡守吳載光,自備租爲七百石,任實縣監徐有豐,自備米爲六百二十九石,玉果縣監李種徽,自備各穀爲五百十二石,鎭安縣監鄭必淳,自備各穀爲五百石。申遇文則公賑旣是專當,穀數又近千包,似當施以璽書表裏之典。珍島·寶城·鎭安三邑守令,似當施以表裏賜給之典。和順·任實·玉果三邑守令,係是私賑,合有差等,似當施以熟馬賜給之典。昌平縣令趙寅采,自備各穀爲四百五十七石,谷城縣監林夏喆,自備各穀爲四百四十三石,光州牧使兪彦銻,自備各穀爲四百二石,似當施以兒馬賜給之典,而係是私賑邑,竝置之。淳昌郡守洪守榮,自備米爲三百五十石,羅州牧使李遠培,自備各穀爲三百二十九石,錦山郡守李運永,自備各穀爲三百十五石,龍潭縣令沈逵,自備租爲三百石,似當施以陞敍之典,而羅州雖是元賑邑,旣已準職,其外昌平·谷城·淳昌·錦山·龍潭五邑守令,係是私賑之邑,穀數不滿四百,亦竝置之。光陽縣監許溟,則前因領議政金致仁所啓,御史沈晉賢褒啓中,家取千緡,換貿雇租,事近要譽,慮有後弊,有論賞一款置之之下敎矣,駭縣監亦爲置之。願納人全州前僉使張益福,所納租爲二千一百石,每當賑年,此人之出義願納,若是夥然,宜有拔例激勸之擧,似當施以加資後,實職調用之典。昌平鄕品將仕郞金致宗,南原鄕品通政李得春,租各一千五百石,全州將校折衝河福彦,租一千三百五十石,寶城前五衛將朴來迪,租一千二百石,玉果鄕品朴春錫,租一千一百五十石,南原前巡將嘉善林輔天,租一千三十七石,扶安折衝朴性淳,南平前僉使嘉善黃千一,淳昌閑良金錫宙,南原閑良羅膺祿,折衝朴弼彦,租各一千石,萬頃·井邑前巡將朴重采,扶安折衝盧達宗,求禮進士王學曾,靈巖閑良金思德,各穀各一千石,靈光·泰仁折衝李再華,咸平出身尹昌莘,牟各一千石,已上十七人,似當施以實職除授之典。順天前五衛將秋漢澄,光州閑良白守日,租各五百石,兩人似當施以賞加之典。咸平折衝牟景昌,牟四百石,昌平通政尹世興,同福出身金達元,租各三百石,龍潭鄕品金光福,租爲二百六十五石,任實將仕郞嚴致性,租爲二百五十石,南平鄕品姜世儉,各穀爲二百五十石,光州前僉使姜德輝,租爲二百二十石,玉果折衝崔昌翊,南平折衝姜日仁,長城折衝崔尙祚·朴弘濂,閑良朴東郁,興陽折衝張溟翼,閑良金南秀·金光益,南平折衝李永曄,海南折衝李宇憲,淳昌閑良金百千,和順閑良金尙綸,租各二百石,任實嘉善姜汝興,各穀爲二百石,咸平閑良丁在禧,牟一百石,光州前衛將金震起,租爲一百八十石,泰仁閑良朴相昊,各穀爲一百七十八石,谷城折衝丁悏,閑良白敏哲,龍潭折衝白師岳,長水折衝崔宇甲,租各一百五十石,泰仁閑良崔福昇,各穀爲一百四十石,谷城折衝李枝泰,租爲一百三十五石,光州前五衛將金鎭垕,南平閑良金有成,租爲各一百三十石,龍潭折衝韓師宗,雲峯閑良金基默,租各一百二十石,井邑折衝宋之延,龍潭嘉善吳壽才,租各一百十四石,井邑閑良金重彬,靈巖折衝崔恒柱,租各一百十石,全州折衝梁德大,南原閑良金昌孝·河漢傑·牟漢秋·尹致輔·牟聖采,昌平嘉善金聲振,淳昌閑良朴一采·崔學天,南平閑良金萬東,鄕品鄭斗爀,和順鄕品朴慶宇,閑良朴大采,長水嘉善朱命臣,鄕品牟景三,光州閑良安三悅,租各一百石,靈巖嘉善朴知應,牟爲一百石,全州折衝朱載厚,租一百石,已上五十五人,似當施以帖加成給之典,而其中姜德輝,曾經僉使,金震起·金鎭垕,曾經五衛將,竝姑置之。錦山閑良林聖采,光州閑良韓弼龍·宣興周·曺昌日,租各八十石,綾州幼學梁命龜,租爲七十五石,光州閑良徐日中,井邑閑良李德烈,租各七十石,錦山閑良李春曄,幼學吉維夏,谷城鄕品金宇器,綾州幼學吳纘有,租各六十石,谷城鄕品金潤尙,和順閑良李復希,鄕品徐昌命,租各五十五石,南原通政梁善龜,鄕品馬舜佐,將校林昌渭,折衝吳命啓,閑良尹再衡·許奎·河漢雲,和順閑良申一鳳,珍島鄕品李光春,南平鄕品金光輝,校生金振光,玉果閑良金致大,龍潭鄕品辛日鳳,昌平將仕郞李殷賢,閑良洪萬大·曺挺一·朴換泰,淳昌閑良薛昌成·崔尙泰·徐達水·仇聖弼·徐天復·姜白海·吳大坤,光州閑良盧頤鎭,寶城將仕郞姜渭老,折衝金延澤,綾州嘉善孫興新,閑良金漢浩,租各五十石。已上四十五人,竝施煙役十年勿侵之典,而事係恩賞,臣曹不敢擅便,上裁,何如?傳曰,允。準職秩,樂安郡守沈默之,光陽縣監許溟二人中,已準職者,道內營將·中軍中,作窠陞遷,未準職者,不必準職,道內府使見窠擬入。咸平縣監宋觀休,長興府使宋載瑞,已準職者之更授準職,太無意義,已準職者,亦於道內營將·中軍,作窠擬入,未準職者,道內郡守見窠擬入。公賑邑守令,自備四百石內外,竝兒馬一疋賜給,三百石內外,竝上弦弓一張賜給。任實縣監徐有豐,自備米至過六百之數,淳昌郡守洪守榮,自備米爲三百五十之數,谷城縣監林夏喆,自備米亦近三百之數,又有各穀,和順縣監林性運,各穀自備亦近千數,不可無拔例施賞。徐有豐,準職除授,洪守榮·林夏喆·林性運,竝陞職調用。願納人全州前僉使張益福,自備爲二千餘石,而通計前後,殆過半萬,此等之人,不可無別樣激勸之政,爲先加資,使之待令。一千五百石人,昌平將仕郞金致宗,南原通政李得春,五衛將,今日政,先爲調用,使之斯速起送肅謝。千石人,全州折衝河福彦,寶城前五衛將朴來迪,玉果鄕品朴春錫,南原前巡將林輔天,扶安折衝朴性淳,折衝盧達宗,南平前僉使黃千一,淳昌閑良金錫宙,南原閑良羅應祿,折衝朴弼彦,井邑前巡將朴重采,求禮進士王學曾,靈巖閑良金思德,泰仁折衝李再華,咸平出身尹昌莘等十五人,五衛將實職,從石數次次除授,未及調用人,竝令道伯,起送待令上來後,依年前例微稟。五百石人,順天前五衛將秋漢澄,光州閑良白守日加資。三百石以上人,昌平通政尹世興,同福出身金達元,亦爲加資。二百石以上人,龍潭鄕品金光福等十七人,依年前例,竝以賞加下批。百石以上人,光州前僉使姜德輝等三十三人,竝帖加成給,其中姜德輝等三人,已經實職者,以賞加施行。五十石以上人,錦山閑良林聖采等四十五人,曾有帖加之例,竝給帖加,加資帖文,今日內下送道伯處,從便分給後,刑止狀聞事,分付本道。別單中海南縣監尹守默,論賞結語見漏,防踏僉使金昌謙,竝與姓名而全然不論,雖未知有甚取舍,疎忽,甚矣。其外論賞人中,亦多誤書處,三道回啓之拖至兩日,前所罕聞,做錯又如此,卿則推考,未回啓人,更爲草記回啓,可也。
李在學,以吏曹言啓曰,賑恤廳堂上徐有隣·金履素,原春道監司金載瓚狀啓,杆城等六邑賑政了畢,旣與公賑有異,別無分等施賞之端,而道臣旣已登聞,令駭曹稟處,何如?上曰,依爲之事,命下矣。取考原春監司金載瓚關東六邑畢賑狀本,則蔚珍縣令洪致範,自備穀爲一百七十三石零,平海前郡守鄭殷誠,自備穀爲一百十石,通川郡守金東鎭,自備穀爲一百七石零,高城郡守李趾光,自備穀爲十二石零,杆城郡守李冣源,自備穀爲五十石零,平海郡守金履彬,自備穀爲三十六石零,歙谷縣令張漢喆,自備穀爲二十二石零。已上諸邑,皆非公賑之邑,守令之所自備者,多不過百餘包,少僅爲數十石,比例於四道賑政,且考之本曹謄錄,元無論賞之典,竝今姑置之,何如?傳曰,雖非公賑,自備此多,本道各邑百石,可準三南千包。蔚珍縣令洪致範,自備數近二百石,階梯職陞品調用。平海前郡守鄭殷誠,通川郡守金東鎭,百石,竝陞敍。高城郡守李趾光,自備九十石,熟馬賜給。杆城郡守李冣源,自備五十石,兒馬一匹賜給。平海郡守金履彬,歙谷縣令張漢喆,自備各爲數十石,各不粧弓一張賜給。此特拔例之擧,後不必援引,以此知悉。可也。
李亨元,以吏曹言啓曰,賑恤廳堂上徐有隣·金履素所啓,京畿各邑守令善賑自備及富民願納人別單,請令吏曹稟處,而有草記擧行之命矣。取考京畿監司徐有防畢賑狀啓別單,則通津府使黃仁煐,自備各穀爲七百二十六石,官廩皆歸捐補,賑粥輒經口嘗,穀物精實,民頌益著爲辭,其在褒賞之道,似當施以加資之典。坡州牧使洪仁默,自備各穀爲八百二石,旣非公賑之邑,不列四邑之中,而乃以畿內殘薄之邑,辦此近千精實之穀,優恤孤寡,拯救流丐,該牧使,似當施以璽書表裏之典。金浦郡守兪漢緯,自備各穀爲七十石,眞情實政,綜密周詳,農糧不乏,一境民情,無異樂歲,實績幾爲一道之最,自備多寡,不必擧論爲辭,駭郡守,似當施以準職除授之典。高陽郡守李素,自備各穀爲三百石,誠殫撫摩,政務蠲除,措辦有條,聲聞自播爲辭,富平府使尹耆東,自備各穀爲二百三十石,民無轉移之苦,農免匱乏之患,手段甚熟,誠力俱到爲辭,似當竝施陞敍之典。願納人通津居前郡守李弘遂,租一千八十二石,平壤嘉善李秉垕,租一千石,嘉善崔鎭成錢二千兩,似當依例施以實職除授之典。龍岡折衝全信采,租一百石,似當施以帖加成給之典。交河折衝張聖哲,租七十五石,閑良金鼎麗,租五十五石,折衝廉大範,租五十三石,水原折衝羅致儉,租五十石,似當施以煙役十年勿侵之典,而事係恩賞,臣曹不敢擅便,上裁,何如?傳曰,通津府使黃仁煐,坡州牧使洪仁默,殘邑自備,俱近千石,賑政之外,曾聞治績,此正何試不可,閫禦皆是儻來職,何必施以陞資璽書之典?階梯職待窠,先卽調用。金浦郡守兪漢緯,賑政之外,治聲亦云可嘉,準職除授事,依施。高陽郡守李素,富平府事尹耆東,蕩況優助,殊可尙也。陞敍之典,係是末賞,賞未當勞,兒馬一疋賜給。通津前郡守李弘遂,每賑願納,必過千數,此等之人,不可尋常酬勞,加資後實職調用。願納千石人,平壤嘉善李秉垕·崔鎭誠,實職除授事,依施,今日政,先爲調用,仍令謝恩。願納百石人,龍岡折衝全信采,不必帖加,依年前例,以賞加下批。願納五十石以上人,交河折衝張聖哲等四人,雖以除授爲請,而帖加自是已例,竝於今日政成給,令道伯招致營門,一一分給後,刑止狀聞事,分付。因此思之,雖不擧論於別單云,而畿邑之百石,可敵他道之累百包,二百石自備守令驪州牧使李文源,鹿皮一令賜給。百石以上自備守令利川府使沈鍷,陰竹縣監崔在修,各上弦弓一張賜給。賑裨等,亦依甲辰例,令政院問名捧傳旨,申飭收用,可也。
洪仁浩,以吏曹言啓曰,賑恤廳堂上徐有隣·金履素所啓,日前湖西道臣畢賑狀本中,枚擧私賑邑驛守令·察訪,附奏末端,自備數亦爲開錄,而臣等矇未覺察,只以別單覆奏,事極惶悚。此雖與元賑邑有異,以湖西之薄邑殘況,其所自備,多則爲八百石,少不下三百石,而道臣旣已論列登聞,其在激勸之道,亦不可全然泯沒,私賑邑守令·察訪,令吏曹詳考自備穀數,分等稟處,何如?上曰,依爲之事,命下矣。取考忠淸前監司金光默狀本,則林川前郡守金載久,自備米租爲八百八十六石,恩津縣監曺命峻,自備米租爲六百二十四石,連山縣監金思䄷,自備米租爲四百八十七石,鎭岑縣監尹龜錫,自備米租爲三百三十二石,金井察訪李允膺,自備米租爲六十九石。今此湖西邑·驛之捐出薄廩,竭誠營賑,比他道殊甚嘉尙,而俱是私賑之邑,則不可異同於嶺·湖兩南之例。金載久,似當施以表裏賜給之典,曺命峻,似當施以熟馬賜給之典,而事係恩賞,恭俟上裁。金思䄷·尹龜錫,旣非公賑,穀亦不多,竝姑置之,李允膺,穀數最少,亦爲置之,何如?傳曰,允。連山·鎭岑之四百三百,豈下於嶺南之二千石乎?此以數少置之,此何異鷃欲效鵬乎?卽此賑政之殫誠可知,該縣監金思䄷·尹龜錫,皆經五品,竝於都政,郡守調用,可也。
李一曾,以吏曹言啓曰,全羅道畢賑狀啓,守令·邊將論賞稟處本曹草記批旨內,海南縣監尹守默,論賞結語見漏,防踏僉使金昌謙,竝與姓名全然不論,雖未知有甚取舍,疎忽,甚矣。其外論賞人中,亦多誤書處,三道回啓之拖至兩日,前所罕聞,做錯又如此,卿則推考,未回啓人,更爲回啓可也事,命下矣。海南縣監尹守默,似當施以準職之典,防踏僉使金昌謙,自備穀物,數雖不多,道臣旣以殘鎭力辦,別爲論啓,則宜有拔例之擧,似當施以兒馬賜給之典,而事係恩賞,恭俟上裁。邑鎭之見漏,文字之多誤,回啓之遲滯,莫非臣昏謬顚錯之致,不勝惶恐之意,敢啓。傳曰,尹守默,依宋觀休等例收用。金昌謙,錫馬過矣,以賞加擧行。
李亨元,以吏批言啓曰,康津縣監閔廷桓,興德縣監張集紹,高敞縣監朴文絅,加資事,命下矣。雖已資窮,俱未經準職,何以爲之?敢稟。傳曰,準職待窠調用。
李在學,以吏批言啓曰,新除授永祐園參奉閔致成呈狀內,矣身特蒙天恩,濫除非分之職,趨參享祀,而年淺病殘,有不敢因仍冒據,斯速入啓遞改云。狀辭旣如此,則不可强令察任,今姑改差,何如?傳曰,允。今日政差出。
有政。吏批,判書尹蓍東進,參判金文淳在外未肅拜,參議李時秀式暇,承旨沈豐之進。兪漢忠爲工曹佐郞,前郡守李弘遂今加嘉義,加資事,承傳,孝昌墓守衛官單黃仁騫,忠義單姜星會,李學彬爲永祐園參奉,成大中爲校書校理,尹守默爲長興府使,宋觀休爲樂安郡守,柳煥輔爲興海郡守,姜忱爲光陽縣監,朴宗正爲咸平縣監,李秉晟爲長鬐縣監,申處文爲海南縣監,柳煥寅爲刑曹正郞,李尙岳爲監察。
有政。兵批,判書金履素進,參判金魯淳病,參議柳誼病,參知李夔入直進,承旨李一曾進。李秉垕·崔鎭成爲五衛將,副司直李敬倫·趙英鎭·徐鼎修·李謙煥·李集斗·洪義榮,副司果李復鉉·李原熹竝單付。
李亨元,以兵曹言啓曰,本曹草記,以外營軍擅入內把守論堪事批旨內,允,把摠及摠郞·守門將,竝決棍,宣傳官若能了了,豈有是也?當該宣傳官處,亦爲査實草記,可也事,命下矣。拿致應問各人等,査問其委折,則宣傳官金鎭鼎所供以爲,標信事體,至嚴且重,齎傳之際,顚倒擧行,而伊日內司僕南邊宮墻頹圮處,東營入直軍八名除出把守事,一從政院指揮,祗受於該營入直把摠處而已,至於把守信地,自有該營例規,若以墻內入把祗傳,則亦豈不勿拘出入之意,祗受於守門將處乎?此外更無可達之辭云。把摠李宗魯所供以爲,宣傳官持標信來傳,以內司僕南邊宮墻頹圮處,八名軍除出把守云,而頹圮當處,內雖頹落,外完無缺,故問其內外間當守信地,則宣傳官以爲,依營門前例擧行可也云而忙還,故急於擧行,八名軍除出,使之入把內面頹圮處,而把摠哨官,以領軍不敢擅離,先以旗摠領赴,入把一邊,以他將官定送之意,走報大將,而終始妄率之罪,惶恐遲晩云。守門將李烜所供以爲,今十九日門鑰纔開,東營軍八名,稱以宮墻把守,將欲闌入,故據理阻搪,則謂以因標信時急擧行,屢屢相詰,而建陽以東,旣管於摠府,標信出入,亦自摠府祗受,故以軍士當入與否,往告摠府入直,則相考腰牌後,八名使之許入云,依其言入送,而內外把守之各有所管,毋敢互換,全昧事例,惶恐遲晩云。都摠府經歷李汝節·趙義鎭等所供以爲,建陽以東,摠府旣已分管,則尋常檢飭,自當惕念,況軍兵出入,何等審愼,而外營軍之誤入內把守,不能覺察,以此以彼,難免失職之罪,惶恐遲晩云矣。標信宣傳官,則以內司僕南邊宮墻頹落處把守之意,祗受而已,內外間當守處,依該營前例擧行之答,別無錯引之端。其餘各人所爲,雖出於把守莫重,擧行緊急之意,而無率領誤入內把,當禁不禁,宜飭不飭之失,俱難免重勘,而旣承決棍之命,故依傳敎,把摠李宗魯,守門將李烜,都摠府經歷李汝節·趙義鎭,各決棍十度之意,敢啓。傳曰,許入專由摠府之指揮,當該入直堂上遞差,其代,今日政差出,可也。
再政。兵批,李聖圭爲都摠管,李秉鼎爲副摠管,金致宗·李得春·黃得獜·李尙益爲五衛將,沈默之爲全州營將,宋載瑞爲羅州營將,許溟爲尙州營將。
吏曹口傳政事,以沈煥之爲義州府尹。
李一曾,以兵曹言啓曰,本曹草記,去夜巡更時,北所部將捉納金千得,移法司事批旨內,本曹判書捉致應問各人,査實草記,可也事,命下矣。依傳敎,北所部將宋益訥,香室守僕金大根,別監禹範與軍士金千得,捉致査問,則北所部將宋益訥所告內,昨日受去軍號,衛將行巡後,兒房直來言曰,有一殊常之兒,彷徨於弘化門內云,故卽爲執捉詰問,則以爲,前日立役於香室軍士,移屬於別監房軍士云,而不佩章標,故拘囚本所,往告都摠府·兵曹云。香室守僕金大根,以爲,金千得果爲隨行香室軍士,而近有不勤之事,將欲出送之除,渠亦以移去別監房軍士爲言,今十九日果然奪章標,仍爲出送云。別監禹範,以爲,千得果欲責立於渠房軍士,今十九日招見,則爲人不合,旋卽出送云。千得處,更爲査問,則以爲,隨行香室軍士矣,別監禹範,以矣身責立別監房軍士爲言,故樂聞而進去,以不合被逐,轉往延生門內別監房軍士處,得喫夕飯,出去之除,門鑰已下,不得出去,暫爲住接於北所留直處云。別監房軍士冬至金奉金等,招問其親熟餽飯與否,則冬至金以爲,闕內立役,故知面而已,昨日午後,逢着千得於銅龍門內云,奉金,以爲,日昏時亦見其往來於別監房近處,而初無饋飯之事云。雖是數日前立役於闕內軍士云,而旣無屬役之處,今以閑散之身,莫重謹嚴之地,依前出入,無端留連,事極放肆,亦關後弊,移法司照律懲礪,何如?傳曰,允。延生門內接置之該別監及該番司鑰,令掖庭署査實以奏,可也。
洪仁浩,以兵曹言啓曰,卽接西所衛將崔鎭成牒報,則永肅門北邊稍遠處宮墻半間許,外面缺落云。爲先令紫門監,以杻把子及長木堅實圍排,把守軍,金虎門入直砲手八名除出,限修築間,嚴加守直之意,分付,何如?傳曰,允。前把守合力巡察,此草記置之。
李亨元,以兵曹言啓曰,卽接廣智營入直哨官李蓍明手本,則拱北門西邊宮墻舊築三間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,廣智營入直訓局砲手十五名除出,限改築間,嚴加守直之意,分付,何如?傳曰,允。雨勢如此,把守諸處,堅實防遮,俾無添濕之患事,分付各營,可也。
趙衍德,以兵曹言啓曰,卽接宗廟入直部將牟應麟牒報,則宗廟東邊墻垣二間許,因雨頹圮云。令繕工監,爲先以杻把子堅實圍排,待晴卽爲修築,而令漢城府依例座更定送,亦令巡邏營門,申飭校卒,使之眼同嚴加巡察之意,分付,何如?傳曰,允。
李亨元,以兵曹言啓曰,卽者西所部將金致淇來告內,永肅門北邊宮墻半問許,外面缺落云。爲先令紫門監,以杻把子及長木堅實圍排,把守軍,金虎門入直砲手八名除出,限修築間,嚴加守直之意,分付,何如?傳曰,前把守軍仍把。
李在學,以兵曹言啓曰,卽者西所部將金致淇來告內,永肅門北邊俄者半間缺落處南接三間許,又爲頹圮云。爲先令紫門監,以杻把子及長木堅實圍排,把守軍,金虎門入直砲手十五名除出,限修築間,嚴加守直之意,分付,何如?傳曰,已下敎,此草記置之。
李一曾,以兵曹言啓曰,卽接西營入直哨官吉殷春手本,則拱北門南邊宮墻舊築三間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,西營入直禁衛軍十五名除出,限改築間,嚴加守直之意,分付,何如?傳曰,允。
李亨元,以兵曹言啓曰,卽接集春營入直哨官蔡述夏手本,則月覲門東邊宮墻舊築三間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,集春營入直御營軍十五名除出,限改築間,嚴加守直之意,分付,何如?傳曰,允。
李一曾,以兵曹言啓曰,卽接宗廟入直部將牟應麟牒報,則宗廟西邊墻垣二間許,因雨頹圮云。令繕工監,爲先以杻把子堅實圍排,待晴卽爲修築,而令漢城府,座更依例定送,亦令巡邏營門,申飭校卒,使之眼同嚴加巡察之意,分付,何如?傳曰,允。
李在學,以兵曹言啓曰,卽者西所部將金致淇來告內,永肅門南邊宮墻三間許頹圮云。爲先令紫門監,以杻把子及長木堅實圍排,把守軍,金虎門入直砲手十五名除出,限修築間,嚴加守直之意,分付,何如?傳曰,雨勢如此,軍兵之露處可悶,加定二名,與前把守軍合力,使之晝察夜巡,可也。
洪仁浩,以兵曹言啓曰,卽接南道參軍張東源牒報,則禁衛營所受昭義門北邊體城八間許,因雨頹圮云。令繕工監,爲先把子圍排,分授軍門,急速修築,而把守軍兵,亦令該軍門量宜定送,限改築間,各別守直之意,分付,何如?傳曰,允。
李在學,以兵曹言啓曰,卽接東所衛將金鍾義牒報,則集賢門北邊稍間處宮墻二間許,一間全數頹圮,一間內面缺落云。爲先令紫門監,以杻把子及長木堅實圍排,把守軍,集賢門入直訓局砲手十名除出,限修築間,嚴加守直之意,分付,何如?傳曰,此是番所咫尺,不必除出,元入直中,輪回晝察夜巡事,分付,可也。
李亨元,以分兵曹言啓曰,慶熙宮西所衛將鄭智世來告內,元武門西邊宮墻二間許,因雨頹圮云。令繕工監,爲先以把子堅實圍排,待晴卽爲修築,而令漢城府,依前例座更定送,亦令巡邏營門,申飭校卒,限修築間,使之眼同嚴加巡察之意,分付,何如?傳曰,允。
李一曾,以訓鍊都監言啓曰,廣智營入直軍五十名內,二十五名除出,宮墻頹圮處把守矣。宮墻外巡邏,無以分排,出番軍十名,依例添入直之意,敢啓。傳曰,知道。
洪仁浩,以訓鍊都監言啓曰,拱北門西邊宮墻舊築三間許頹圮處,以廣智營入直軍十五名除出把守事,自兵曹草記矣。廣智營入直軍十五名除出,將校率領,限修築間,各別守直之意,敢啓。傳曰,知道。
李在學,以訓鍊都監言啓曰,永肅門北邊稍遠處宮墻半間許外面缺落處,把守軍,以金虎門入直軍八名除出擧行事,自兵曹草記矣。把守將一人,依例定送,限修築間,各別守直之意,敢啓。傳曰,已下敎,此草記置之,墻外把守諸處,堅實防遮,俾免添濕之患,可也。
洪仁浩,以禁衛營言啓曰,本營分授拱北門南邊宮墻舊築三間許頹圮處,西營入直軍十五名除出把守事,自兵曹草記矣。西營入直鄕軍十五名除出,別定將校一人率領,晝夜輪回,嚴加守直,而待晴卽爲修築之意,敢啓。傳曰,知道。雨勢如此,止接處堅實防遮,可也。
李一曾,以禁衛營言啓曰,本營字內昭義門北邊體城八間許頹圮處,把守軍,令該軍門量宜把守事,自兵曹草記矣。出番鄕軍二十名,將校一人嚴飭定送率領,晝夜輪回把守,而待晴卽爲修築之意,敢啓。傳曰,知道。
李在學,以御營廳言啓曰,月覲門東邊宮墻本廳字內舊築三間許頹毁處,集春營入直軍十五名除出把守事,自兵曹草記矣。集春營入直軍十五名除出,將官率領,輪直把守,令紫門監堅實樹柵,而集春營入直軍元數不足,出番鄕軍十二名,添入警巡之意,敢啓。傳曰,知道。堅實防遮,俾無添濕之患,前把守處,一體依此爲之,可也。
丁未五月二十三日巳時,上御重熙堂。左副承旨與京畿監司入侍時,左副承旨趙衍德,假注書李德鉉,記事官承膺祚·尹行任,京畿監司徐有防,以次進伏訖。上曰,吏曹所謄出者入之,只書千石以下用某賞,五百石以上用某賞,可也。賤臣承命出,持入進伏訖。上命書吏批回啓批答,仍敎曰,不待傳旨,以此下批事,分付。五衛將·忠壯將·白峙僉使改差,卽爲差出事,亦爲分付。命書傳敎曰,戊戌設賑時,願納人賞典,該曹積年掩置,雖於年前發覺處分,今番安保無此弊?申飭該曹,依年前定式,下送道伯,隨卽分給,無或遲滯,刑止狀聞,而起送人等上來後,該房卽爲微稟,此意亦令廟堂行會。命書傳敎曰,諸道賑邑論賞,已爲之矣。今番各部發賣,比甲辰,勞逸自有淺深,部官等,各兒馬一匹賜給。至於賑郞,掩骸療病,辛勤多端,窮春則賣穀,溽暑則給布,聞命奔走,無不恪勤,如此勞役,實有嘉奬,該郞李昌會,卽爲承傳,當卽調用。閔百準,內外職中,陞品調用。判尹鄭昌順,小鹿皮一令賜給。惠廳堂上徐有隣·金履素,各上弦弓一張賜給。防納人等,依別單判下捧傳旨。命退,承史以次退出。
丁未五月二十三日酉時,上御重熙堂。奉審承旨入侍時,行都承旨沈豐之,假注書李德鉉,記事官承膺祚·李宗烈,以次進伏訖。豐之曰,臣馳詣健元陵,奉審祭物·祭器·祭井,則皆無頉,而摘奸諸執事·進排官,亦皆無頉矣。仍詣元陵,奉審陵上,則莎草有頉處,陵官皆播種矣。上曰,播種何也?豐之曰,便同補莎矣。上曰,然則有頉處,皆無釁乎?豐之曰,然矣。上曰,政府以下奉審後,已擇修改日字,則渠輩任自爲之乎?然則修改,將何以爲之耶?豐之曰,誠如聖敎,而當初報狀,似長大矣。上曰,昨日筵敎,傳于諸陵官乎?豐之曰,臣在元陵,邀來五陵官,宣布聖敎,局內諸陵,一體奉審,則皆無頉矣。上命退,承史以次退出。
上在昌德宮。停常參·經筵。
自寅時至午時,灑雨下雨,測雨器水深五分。
李在學啓曰,明日常參·經筵,取稟。傳曰,停
傳于洪仁浩曰,同副承旨馳詣宗廟,奉審摘奸以來。
趙衍德啓曰,大司憲黃昇原,執義李思祚,掌令崔景岳,持平朴載淳呈辭,掌令閔彝顯,持平宋煥箕,俱在外,監察茶時之意,敢啓。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
李亨元啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
傳于李亨元曰,吏房承旨入侍。
以京畿監司啓本,判府事趙璥祿俸不爲領受事,傳于李亨元曰,更爲輸送。
傳于李亨元曰,左副承旨入侍。
以漢城府民家頹壓別單,傳于李亨元曰,恤典題給後,草記。
以京畿監司啓本,劇逆緣坐罪人等逮囚月日馳啓事,傳于趙衍德曰,斗恒·能伊,方在臺啓,非所可論,具以遠·具尙鉉,當初逃躱,極爲凶獰,二人中干犯隱情,未知孰重孰輕,令道伯更加詳考,後日登對時稟處。其外諸囚,各令該府該曹,應坐者發配事,分付。
右議政兪彦鎬焚黃呈辭。傳于沈豐之曰,給由馬·澆奠床備給。
傳于洪仁浩曰,坐直承旨入侍。
洪仁浩,以兵曹言啓曰,卽接東所衛將金鍾義牒報,則都摠府大廳後北邊內宮墻外面半間許,今因雨水缺落云。爲先令紫門監,杻把子及長木堅實圍排,把守軍兵,則此與全體頹圮有異,亦與集賢門入直所不甚相遠,竝令更加嚴飭,一體晝巡夜察之意,分付,何如?傳曰,允。
洪仁浩,以兵曹言啓曰,西所衛將崔鎭成牒報,則永肅門北邊,今月十五日最初頹圮連接處一間許,今因雨水又爲頹圮云。令紫門監,杻把子及長木堅實圍排,而前後四次頹圮,合爲二處矣。旣伏蒙雨勢如此,軍兵之露處可閔,加定二名,與把守軍兵合力,使之晝察夜巡事,批旨矣。合力軍兵,竝爲十名,而頹圮處,今則漸至廣闊,更爲加定二名,合十二名,晝夜巡察之意嚴飭,分付該營,何如?傳曰,允。
洪仁浩,以兵曹言啓曰,卽接東所衛將金鍾義牒報,則都摠府內西邊報漏閣後頃日頹圮近處宮墻半間許,因雨頹落云。爲先令紫門監,杻把子及長木堅實圍排,把守軍兵,集賢門入直訓局砲手四名除出,限修築間,嚴加守直之意,分付,何如?傳曰,置之。
洪仁浩,以兵曹言啓曰,拱北門西邊宮墻三間頹圮處,昨夕因廣智營哨官手本,草記後圍排把守矣。今日平明時,西所書員,以拱北門西邊宮墻三間,更爲頹圮事來言,故急於擧行,未及待廣智營手本,而徑先草記,仍卽看審,則今日頹圮云者,乃是昨夕頹圮處,元無添圮之事,而臣矇然不察,以一處再次草記。莫重奏御文字,做錯至此,臣惶恐待罪,而再次知委等事,置之,何如?傳曰,允。一處之再次登聞,已極疎忽,元無手本之報來,而假書將官姓名於草記中者,事雖微細,所關大矣,爾則罷職。
洪仁浩,以兵曹言啓曰,卽接宗廟入直部將金星白牒報,則宗廟東邊宮墻四間許,因雨頹圮云。令繕工監,爲先以杻把子堅實圍排,待晴卽爲修築,而又令漢城府,座更依例定送,巡邏營門,則申飭校卒,使之眼同嚴加巡察之意,分付,何如?傳曰,允。廟垣頹圮刑止,前此不爲草記,已甚疎忽,今番雨後,旣命依宮墻例隨卽草記,而修築一款,營繕主之,故每患不堅緻。此後修築時,戶曹郞廳進去董役,與監役官姓名,錄置本署及該曹,限內執頉,依法典論堪,頹圮刑止草記時,亦依宮墻例,區別新舊築以啓事,本曹知悉。亦令本署·該曹,一體知悉。可也。
洪仁浩,以兵曹言啓曰,卽接東所衛將金鍾義牒報,則集賢門都監入直處,北邊宮墻前日頹圮連接處一間半許,今因雨水又爲頹圮云。令紫門監,杻把子及長木堅實圍排,而把守軍,則旣伏承番所咫尺,不必除出,元入直軍輪回,晝察夜巡事,批旨矣。更加嚴飭,一體巡察之意,分付,何如?傳曰,允。
洪仁浩,以兵曹言啓曰,慶熙宮西所衛將鄭智世所告內,興元門北邊宮墻二間許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,頹圮諸處,嚴加巡察之意,敢啓。傳曰,知道。
洪仁浩,以分兵曹言啓曰,慶熙宮西所衛將鄭智世來告內,興化門西南宮墻四間許,又南邊宮墻一間許,因雨頹圮云。令繕工監,爲先以把子堅實圍排,待晴卽爲修築,而令漢城府,依前例座更定送,亦令巡邏營門,申飭校卒,限修築間,使之眼同嚴加巡察之意,分付,何如?傳曰,允。與前頹諸處通計,座更之夥然,民弊可悶。頹垣諸處,座更民人,一竝撤送,令御營廳出番鄕軍十名,定將校二人,入送慶熙宮,一半留接局將廳近處,分更巡察,一半留接興化門廊廨,亦令分更巡察,間三日輪把,待畢修築,令該營草記撤罷。此後,只以頹毁間數及申飭巡察刑止草記,坐更一款,置之,可也。
洪仁浩,以賑恤廳言啓曰,因傳敎,中部字內人家頹壓一戶,東部字內人家頹壓四十三戶,南部字內人家頹壓七十五戶,漂失四戶,西部字內人家頹壓一百九十二戶,北部字內人家頹壓三十戶,合三百四十五戶恤典,每戶各錢二兩式上下,而其中宣傳官,奉命摘奸,沿江諸處一百九十二戶,各加空石十立,發遣本廳郞廳,與宣傳官眼同分給後,別單書入之意,敢啓。傳曰,知道。設置部官,俾管字內,卽來頭百里之階梯,惟勤惟慢,可驗吏才能否。今番大雨,民家頹圮,必甚夥多,雖無飭敎,所宜躬審刑止,亦必申飭坊任,有頹卽報,無敢怠忽,且況特敎申飭之下,尤當惕念擧行,而該部所報之無形如此,比摘奸書啓,間或爲十之一二,事之駭然,莫此爲甚。更考部報及書啓,最無形部官,自本廳査出,問名捧現告草記,仍令該府拿問處之,以懲日後。雨勢姑無霽意,自廟堂嚴飭各部,仍使各其坊任來報,部官親審刑止後,隨卽報京兆書入,待晴各部頹戶之枚報漏落與否,分遣備郞,逐戶摘奸,使之手本後,枚擧草記事,亦令廟堂知悉。
李亨元,以賑恤廳言啓曰,五部民家頹壓,恤典分給草記批旨內,更考部報及書啓,最無形部官,自本廳査出,問名捧現告草記,仍令該府拿問處之,以懲日後事,命下矣。取考漢城府別單及宣傳官摘奸時別單,則中部漢城府別單一戶,東部四十三戶內,兩單俱入九戶。漢城府別單二十三戶,宣傳官別單十一戶,南部七十九戶內,兩單俱入爲六十二戶。宣傳官抄付爲十四戶,別單爲一戶,漢城府別單爲二戶,西部一百九十二戶內,兩單俱入爲一百三十戶。宣傳官抄付爲三十三戶,漢城府別單二十九戶,北部三十戶內,兩單俱入爲十四戶。宣傳官別單爲十戶,漢城府別單爲六戶矣,中部只是一戶,別無可論。南部落漏爲十五戶,除出外方地界十二戶,則實落漏爲三戶,七十九戶元數,三戶落漏,不是異事,亦爲參酌。東部落漏爲十一戶,比之元數四十三戶,爲四分一。西部落漏三十三戶,除出外方地界三戶,則實落漏爲三十戶,比之元數一百九十二戶,爲六分一。北部落漏爲十戶,比之元數三十戶,爲三分一。若以元數中落漏數爻論之,則西部居多,若以彼此分數多寡論之,則北部居末。當該摘奸官員西部都事韓謩,北部奉事崔陽羽,依該部所告,捧現告以入,東部兩單俱入三十三人內八人,以宣傳官摘奸別單,單擧入錄,幾乎令東部官員居末,及其査問考準之後,始爲釐正。北部宣傳官別單戶數,當以十人入錄,而誤以二十四人懸錄,元別單中改付標以入,而臣等不察之罪,不勝惶恐之意,敢啓。傳曰,知道。
洪仁浩,以備邊司言啓曰,京畿監司徐有防畢賑狀啓中以爲,本營支放一事,漸就痼瘼,莫可救藥。一則雇廳也,六驛吏卒之料資,各站馹騎之改立,專責於此,而本廳若干耗條,再經壬·癸停退,而未捧之數,不啻夥然,所謂入居錢,又支甲·丙兩勅,而前後所費,殆過屢千,力竭勢窮,朔料無以繼給。一則巡牙兵也,創設已過卄年,軍需措置,有名無實,一年應下爲一千二百餘兩,應入則不過爲四百兩,將卒支放,軍需所用,廢却居半,呼訴相續,故前後道臣,請得加分,牟耗六七百石,塗抹分排者,便成流來之例。今此賑餘穀七千三百九石零,旣是元劃之外,而自臣營拮据者,特許付之本營,使之取耗,補用於巡·雇兩廳,則麥耗之逐歲煩請,亦可以除弊,請令廟堂稟處矣。本營雇廳之罄竭,已極可悶,至若巡牙兵支放,又是目前切急之需,而設施錢穀,太不相當,加分牟耗,歲輒煩請。在朝家軫念之道,雖是公穀,宜有措處之方,而況此賑餘穀七千三百九石零,旣非公家區劃之物,乃是該營拮据之穀,則特爲許付,使之補用,一以救兩廳難支之患,一以除每年狀請之弊,在公無所損,在營爲甚便,依狀請施行之意,分付,何如?傳曰,允。
李亨元,以御營廳言啓曰,卽接本廳新營入直千摠鄭駿采,東營入直騎士將安榕等所報,則新營入直鄕軍十名,東營入直騎士二人除出,騎士二人率鄕軍十名,警巡慶熙宮內墻垣頹圮處事,竝爲祗受標信擧行云。自明日新番爲始,謹依分兵曹草記批旨,別定將校二人,出番鄕軍十名,入送慶熙宮,一半留接局將廳近處,分更巡察,一半留接興化門廊廨,亦令分更巡察,間三日輪把,待畢修築,草記撤罷,新營·東營,依元數入直之意,敢啓。傳曰,知道。爲慮坊民之雨中露立,昨有解送後以本營軍代把之命,而又慮巡哨之沾濕,特遣勞問矣。崇義門至開陽門,山水衝囓,垣土頹積,往往有半丈凹陷處云,巡哨將卒,何以往來,且於此闕事,何忍勞用軍民之力乎?坊民旣解送,巡軍亦有闊狹,限修築間,夜巡軍,各定字內分接,但於字內近處,隨更問夜似好,無論如此如彼,所以闊狹之方,卿與訓禁將相議,論理草記,可也。
李亨元,以訓鍊都監·禁衛營·御營廳言啓曰,依下敎,御營廳新營入直軍十名,東營入直騎士二人,除送慶熙宮,巡察草記批旨,知道,爲慮坊民之雨中露立,昨有解送後以本營軍代把之命,而又慮巡哨之沾濕,特遣勞問矣。崇義門至開陽門,山水衝囓,垣土頹積,往往有半丈凹陷處云,巡哨將卒,何以往來,且於此闕事,何忍勞用軍民之力乎?坊民旣解送,巡軍亦有闊狹,限修築間,夜巡軍,各定字內分接,但於字內近處,隨更問夜似好,無論如此如彼,所以闊狹之方,卿與訓禁將相議,論理草記,可也事,傳敎矣。慶熙宮周回,本自不廣之中,三營分掌夜巡字內,一營所掌,其間不甚相遠,間又有闕門及人家相接處,雖値夜雨大注,山水急至之時,亦足庇身。時非寒節,夜亦極短,一宵輪巡之役,豈有憚其沾濕之校卒乎?況本宮,元無內外營守直軍兵,只有墻外略干名巡卒,則渠等雖甚愚迷,亦何忍言勞於警巡之節乎?然而特軫軍民沾濕雨水,跋涉泥濘之弊,旣除坊民座更之役,命設巡卒分接之所,俾陳所以闊狹之方。第伏念各營字內相距之間,均排步數,造給二三處假家,相望應接,以爲分番輪巡,勞逸相濟,互飭警巡,似或得宜,恭竢處分之意,敢啓。傳曰,知道。依草記爲之。如是則三營巡軍,各爲量減,可也。
洪仁浩,以訓鍊都監·禁衛營·御營廳言啓曰,慶熙宮墻外三營字內,各設假家二三所,以爲巡邏將卒分番巡更事草記批旨,知道,依草記爲之,如是則三營巡軍,各爲量減,可也事,傳敎矣。三營字內,相距雖甚不廣,常時巡軍,不過各營十五名,而當此宮墻頹毁,各爲三四處之時,旣撤座更,又設假家,使之分番警巡,則每一所只爲三四名軍,如減此數,則末由分排警巡。聖念雖出於軫恤軍情,警夜誠不宜若是疎虞,量減一款,不敢奉承之意,惶恐敢啓。傳曰,知道。
洪仁浩,以禁衛營言啓曰,本營六月當忠淸道五哨軍兵六百五十二名,今月二十五日,當爲點立,而其中中哨唐津軍姜萬實,渡陽城群道橋之際,爲急水所衝激,仍以渰死云。事極驚慘,爲先發關該邑,使之期於拯得,而其代,保人中可合軍伍者充定後,定色吏罔夜領付之意,直關分付唐津縣之意,敢啓。傳曰,知道。日前御營廳草記,欲爲下敎而未果,上番軍之渰死,極爲矜慘,與御廳上番軍渰死一名,令本官另施恤典,卿與御將,知悉擧行,可也。
洪仁浩,以摠戎廳言啓曰,卽接本廳新營入直把摠柳翼星手本,則月課火藥,今方合劑於私庫矣。當日巳時量,焰硝煮出之際,火自銅爐口下,延及於火藥所排處,仍爲失火,故急聚標卒及坊民,旋卽救火,而人物則無一所傷云。聞極驚駭,臣卽當馳往摘奸,而佩符體重,不敢出城,卽爲馳送左部千摠李殷福,刑止一一摘奸以來,則火藥一千六百斤,儲在私庫三間,而竝爲燒燼,延燬樓上庫半間,而該庫中所在破不用甲冑·弓弩機及火繩銅爐口等屬,間間燒傷云。被燒雜物及火藥,從近改備,庫舍亦當趁時修補,而莫重火藥合劑之時,不勤董飭,至於失火之境,當該入直將官等及守直軍卒,自臣廳從重科治,而臣亦有不善檢飭之失,惶恐待罪之意,敢啓。傳曰,知道。卿則爲先越俸一等。
副司直柳義養疏曰,伏以,臣曩陳乞休之章,冀蒙矜許之恩,及承聖批,乃以年未至矣爲敎,臣惝怳失圖,而仰認聖上不以老棄之盛眷,闔門感祝,曷有其已?煩瀆是懼,不敢更陳,只誦宋臣歐陽修過限方乞身之句者,五年于玆矣。今臣犬馬之齒,洽滿七旬,引年而退,正在今日也。噫,臣自少命途畸窮,無父無母,無兄無弟,無師無友,惸孑平生,涕淚爲日,强衣强食,隨人言笑,而夫豈有生世之樂哉?僥倖一第,進身於淸朝之末,事我殿下,粵自春坊之時,前後數十年,無才而偏賜寵眷,有罪而曲加庇覆,加階超級,竟至亞卿之班,荷德之大,則天高而地厚也,受恩之深,則父育而母慈也。殞首難忘,結草難報,臣雖至愚,亦豈無移孝爲忠之誠也耶?然而謨猷經邦,才不足也,筋力爲禮,病未能也,淸顯歷揚,私分已多濫也,年前乞休之章,亶以是耳。禁闥出入,古人所願,區區血忱,亦豈不然?葵藿微誠,雖自切於向日,蒲柳賤質,亦無奈於先秋。前輩之有才學經綸者,年未至而告休者,亦多有之。況如臣之譾劣無識者,到今年至之後,徒恃寵靈,一向蹲冒,則獨不爲搢紳之所羞乎?七十致仕,禮經著訓,玆將短章,復申前懇。伏乞聖明,特賜矜許,俾臣於未死之前,得遂至願,千萬幸甚。答曰,省疏具悉。懸車之請,有難輕許,卿其勿辭行公。
丁未五月二十四日辰時,上御重熙堂。吏房承旨入侍時,行左承旨李在學,假注書李德鉉,記注官承膺祚,記事官李宗烈,以次進伏訖。在學曰,新除授慶尙監司金光默,時在忠淸監營任所,而有除朝辭赴任之命矣。密符,則以前任忠淸監司時所佩密符仍佩,敎諭書則安寶,使院吏齎傳,何如?上曰,依爲之。出擧條命退,承史以次退出。
丁未五月二十四日巳時,上御重熙堂。左副承旨入侍時,左副承旨趙衍德,假注書李德鉉,記註官承膺祚,記事官尹行任,以次進伏訖。上曰,設賑人姓名書入,而爲官者,註其下事,分付。命書草記批答訖。命退,承史以次退出。
丁未五月二十四日酉時,上御重熙堂。坐直承旨入侍時,同副承旨洪仁浩,假注書李德鉉,記事官李相璜·金祖淳,以次進伏訖。上命書傳敎曰,都民休戚,係於京尹,京尹職掌,坊役居先,如使勞逸相當,自有金石之典。以座更事,曾在先朝,頻降飭令,又於年前,有釐正之擧,而昨因慶熙宮墻垣守把事知之,部官一任吏隷之手,奸僞多端,貧殘偏困,足可以反隅,令京兆尹知悉。凡係修明之方,無亟無徐,不擾不煩,就次釐正,期有實效,亦自廟堂,時考勤慢,凡有違越,隨卽警飭。此旣關於民隱,亦屬繼述之一事也。又命書傳敎曰,大雨時行,秧苖如期,始非不萬幸,而浹旬不霽,不無過多之慮,望晴一念,還切憧憧。兩西農形,纔見狀本,所得適副所願,北道則乍旱之餘,獲霑盈寸之澤,俱可幸也。湖西雨澤,觀於狀辭,雖不及京中,亦近過多。外此兩南,姑無指一登聞者,雖甚紆菀,目下農形及雨澤多寡,各令先從營下狀聞,列邑刑止,鱗次條列以陳。如有民家漂失之處,顧恤等事,隨卽擧行事,自廟堂措辭行會。部官之不勤,尙且處分,爲守宰,焉敢弛心於旱澇乎?暑雨怨咨,小民常情,矧此饑饉之餘,凡所撫摩,尤當自異,竝以此意嚴飭守宰,無使一民之不奠厥居事,一體申飭三南道伯。命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深二寸四分。
洪仁浩啓曰,明日常參·經筵,取稟。傳曰,停。
洪仁浩啓曰,軍兵去就,關係何等嚴重,而今日禁衛營賞試才時,西營入直軍除出次,宣傳官齎往標信,則該營哨官,不待標信,徑先出去,以致不得祗受之境。事關師律,極爲驚駭,該營大將徐有大,難免不飭之失,從重推考。當該哨官,所當重勘,而本院請推之外,無他可施之罰,何以爲之?敢稟。傳曰,允。哨官拿處。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
尹承烈啓曰,左承旨李在學,今日不爲仕進,卽爲牌招,何如?傳曰,待明朝牌招。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李亨元啓曰,臣,綾原大君致祭事,下直進去之意,敢啓。傳曰,知道。
傳于洪仁浩曰,都承旨,聞有實恙,與在外承旨許遞,前望單子入之,待下批牌招察任。
承旨前望單子入之。尹承烈·曺允大落點。
洪仁浩啓曰,大司憲黃昇源,執義李思祚,掌令崔景岳,持平朴載淳牌不進,掌令閔彝顯·宋煥箕,俱在外,監察茶時之意,敢啓。傳曰,知道。
傳于李亨元曰,左副承旨入侍。
以漢城府民家頹壓別單,傳于洪仁浩曰,令該廳恤典擧行後,草記。
以韓謩·崔陽羽囚單子,傳于洪仁浩曰,纔見豐川前倅囚單,竝囚一間,事涉如何?且非重罪,崔陽羽放送,不可罪同罰異,韓謩亦爲放送。
傳于李亨元曰,召對爲之。
李亨元,以禮曹言啓曰,卽接厚陵令柳鎭九所報,則今月二十四日曉頭,本陵大王陵上曲墻亥方,廣六尺高三尺許,王后陵上曲墻丑方,廣五尺五寸高二尺五寸許,內邊折半,中間俱爲頹落云。陵上曲墻,有此頹落之患,不可無慰安之擧。慰安祭,不卜日今二十九日設行,本曹堂上·郞廳,依例進去奉審後稟處,何如?傳曰,允。
洪仁浩,以禮曹言啓曰,厚陵慰安祭受香,本陵官員,當爲陪進,而令柳鎭九,方在直所,參奉權熻,今二十三日以替直下往,中路阻水,未及聞知云。明日受香,陪詣無人,依近例,定香官陪進陵所,何如?傳曰,允。
洪仁浩,以分兵曹言啓曰,慶熙宮西所衛將鄭智世所告內,武德門西邊宮墻一間半許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,頹圮諸處,嚴加巡察之意,敢啓。傳曰,知道。
洪仁浩,以內醫院都提調·提調言啓曰,御醫方泰逈,旣已敍用,鍼醫張宅祚,亦遞外任,竝依例還屬本院,令該曹付軍職,冠帶常仕,何如?傳曰,允。
洪仁浩,以賑恤廳言啓曰,因漢城府民家頹壓別單,有恤典題給後,草記事,命下矣。東部字內民家頹壓三戶,南部字內民家頹壓五戶,西部字內民家頹壓二十七戶,漂失二十三戶,北部字內民家頹壓八戶,合六十六戶內,東部沙阿里契居獨女洪召史,頃於宣傳官摘奸時,恤典已爲分給,故拔去後,每戶恤典,各錢二兩式上下之意,敢啓。傳曰,知道。
洪仁浩,以賑恤廳言啓曰,中部丁萬石契居良人金君一妻洪召史,今五月二十四日,本洞內路傍,得五朔遺棄女兒。欲爲收養,而貧不自食,願爲受料,告于本部,自該府同月二十五日牒呈,依定式給科,使之乳養之意,敢啓。傳曰,知道。
洪仁浩,以刑曹言啓曰,因兵曹啓辭,金千得,以前仕香室軍士,無屬役無章標,而留宿闕內,照律懲礪事,命下矣。取考律文,則大明律輒出入宮殿門條有曰,凡應出宮殿,而門籍已除,輒留不出者,杖一百。金千得,依此律,決杖一百,懲礪放送,何如?傳曰,允。
大提學金鍾秀疏曰,伏以,臣荏弱無守,恇怯失措,戴罪受符,將母入京,羞對軍校,無面可顯。行止之昌被,踪地之危懼,已無可言,而此猶餘事,惟是臣母撼頓之餘,又値暑濕,每當宿證形現之時,已不覺寸腸如沸,置身無處,臣之情私,良亦戚矣。抑臣於去晦前席,旣躬奉不以他職事責之之聖敎,曾未數日,旋下水曹許解之命,而至以言不可不信爲敎。臣於是感歎之極,繼以涕出,而至若三館兼銜,尙掛身邊。噫,三館爲任,比水曹輕重,若何?況臣之以已遞自居之狀,備悉於向來累度辭疏,則今當體諒之日,未蒙一視之恩,臣不勝抑鬱躁悶之至。許久顒俟,尙未有處分,玆不得不短章呼籲。伏乞聖明,亟命許遞臣三館兼銜,使公私兩幸焉。答曰,省疏具悉。文銜爲任,無夙夜之勞,鄕居猶不妨於仍帶,況造京之時乎?所辭宜不允,卿其安意行公。
兵曹判書金履素疏曰,伏以,居諸迅邁,文禧廟祥事奄過,臣僚悲冤,去益如新。伏惟我殿下,上奉慈宮,親臨行祭,撫時疚懷,尙何堪抑?仍伏念,臣之濫叨見職,今已半載有餘矣。注措之乖當,而譴何不及,大政之瓜期,而三告旋出者,不是擔當重務,殆若固有,又非貪戀名位,不能便捨,祗緣聖恩如天,報答無地,夷險燥濕,生死向前。一月二月,政月又冉冉至矣,臣若徒懷嚴畏,一味淟涊,因仍盤礴,則其久處匪據,重誤國事之罪,將何以自贖其萬一乎?噫,臣之懵識蔑才,觸事憒憒之狀,莫逃於淵鑑之下矣。宿衛不可不嚴,而威不足以董勵,經費不可不恤,而明不足以照管。政注者,四方靺韋之所仰望,而登明選公,非所敢望,循資塡窠,猶患窘遁,一番赴政,退而點檢,則排擬之允協,臣不自信,物情之難平,槪可想矣。雖蒙我聖上天地於臣,父母於臣,隨處抆拭,曲加庇覆,奈此才力之不遠,重任之癏曠何哉?至於標信之錯認祗受,禁旅之令前先動,亦係臣溺職之一端,由前由後,宜去之義,指不勝摟,丐遞之願,如縳求解。倘我日月之明,悉燭無餘,則鞶帶之賜,必不待臣言之畢矣,近値齋日,今始呼籲。伏願聖慈,特賜矜憐,許解臣本兵之任,以安微分,仍治臣瀆擾之罪,以肅朝綱焉。以兵曹判書金履素上疏,傳于洪仁浩曰,無端辭疏,殊乖事面。況今政月在卽,若此則東銓長,又將效顰乎?此疏還給,大政前,銓長疏本,勿爲呼望。
校理李洪載曰疏曰,伏以,臣之所帶春秋兼銜,與知春秋臣洪良浩,有友壻應避之嫌,而臣於向日疏中,未及附陳,矇然不覺之失,追思愧悚,玆敢據實仰籲。〈答曰〉。伏乞聖明,亟令攸司,照例遞改,以存公格,以安私分,千萬幸甚。省疏具悉。疏辭下該曹稟處。
丁未五月二十五日酉時,上御誠正閣。召對入侍時,檢校直閣金熹,參贊官洪仁浩,侍讀官申大尹,檢討官魚用謙,假注書李德鉉,記事官李宗烈,記注官承膺祚,以次進伏訖。上命講名臣錄第十一卷。大尹·用謙等讀奏訖。上命陳文義。大尹曰,進賢而退不肖,則無私好之雜用,求直而開言路,則有敢諫之成風。言路開而誠意交孚,退不肖而邪正無混,則感人心而厭人望,亶在於進賢而退不肖,惟聖明留意焉。上曰,言甚好矣。下番亦陳文義,可也。用謙曰,爲國之道,專在於立規模,明天理,正人心,而挽近以來,規模不立,天理不明,人心未正。伏願聖明,深思一變之方焉。上曰,閣臣亦陳文義,可也。熹曰,上下番已盡達矣。上曰,參贊官亦陳文義,可也。仁浩曰,上下番已盡達,臣無可達之事矣。命退,諸臣以次退出。
上在昌德宮。停常參·經筵。
自午時至酉時,灑雨下雨,測雨器水深二分。
自初昏至夜五更,灑雨下雨,測雨器水深一寸八分。
李在學啓曰,明日常參·經筵,取稟。傳曰,停。
洪仁浩啓曰,大司憲黃昇源呈辭,執義李思祚,掌令崔景岳,持平朴載淳傳旨未下,掌令閔彝顯,持平宋煥箕俱在外,監察茶時之意,敢啓。傳曰,知道。
以大司諫洪明浩,司諫鄭益祚,獻納權裕,正言宋民載·崔烜,執義李思祚,掌令崔景岳,持平朴載淳牌不進罷職傳旨,傳于洪仁浩曰,只推。
傳于李在學曰,左副承旨入侍。
傳于尹承烈曰,大臣入侍。
尹承烈啓曰,領議政金致仁,左議政李在協,右議政兪彦鎬,依下敎來待矣。傳曰,右承旨與大臣入侍。
傳于李亨元曰,左副承旨入侍。
以京畿監司狀啓,生鮮代封事,傳于尹承烈曰,三分二代捧事,回諭,廚院亦令依此施行。
傳于曺允大曰,玉堂中在外及衆所共知有情勢人許遞,前望單子入之,待下批牌招,解由勿拘。
玉堂前望單子人之,校理鄭福煥,副修撰徐配修·李遇濟落點。
兵曹口傳政事,副司果單洪義浩·洪樂貞。
傳于李亨元曰,廟役待暑退行將爲之,物力曾有不煩有司之敎。蓋生時供奉,儲留該廳也,此或相當乎?營建廳堂上,明日會同後,往議領相,以草記詳細稟處事,分付。
尹承烈,以吏曹言啓曰,禮曹正郞柳呈狀內,身病猝重,勢難察任云,今姑改差,何如?傳曰,允。
李亨元,以兵曹言啓曰,新除授法聖僉使鄭選,與全羅右水使申遇文,外四寸應避之嫌,呈狀乞遞。本鎭旣是右水營管下,則在法當遞,依例改差,何如?傳曰,允。
有政。吏批,判書尹蓍東進,參判金文淳在外未肅拜,參議李時秀牌不進,行都承旨尹承烈進。以洪樂恒爲校理,韓用龜爲副校理,金熙采爲修撰,申馥爲副修撰,李奎緯爲兵曹參知,金履成爲禮曹正郞,故牧使趙載選贈吏參例兼,故進士趙宅命贈吏議,已上義州府尹趙英鎭祖考,文禧廟營建廳堂上單具允鈺·徐有隣·尹蓍東,郞廳單金履成·鄭東敎·李晩秀,別工作兼監造官單趙鎭奎,兵曹參議單李奎緯,參知單柳誼。
兵批,判書金履素進,參判金魯淳病,參議李奎緯未肅拜,參知柳誼入直進,右承旨李亨元進。以元厚鎭爲副摠管,金魯岳爲都摠都事,李邦幹爲訓鍊主簿,李明奎爲法聖僉使,副司直單沈豐之·李一曾,副司果單金思義·方泰逈·張宅祚,副護軍單沈默之·宋載瑞·許溟,同知單崔鎭成,僉知單金致宗·李得春·黃得獜。
以兵曹同知·僉知單付單子,傳于李亨元曰,願納人五衛將除授人中,今日政追榮,其中已肅例入番人,移付巡將差代。此後未付人,依此例,卽爲追榮入番後,付巡將差代,不待下敎,直爲擧行。前郡守李弘遂,有廳將作窠,今日政擬入。
再政。兵批,以李弘遂爲忠壯將,河福彦·朴來迪爲五衛將。
以禁府李進膺囚單子,傳于洪仁浩曰,保放,開坐時,還囚捧供。
傳于李在學曰,中官崔鳳佐拿處。
以崔鳳佐囚單子,傳于洪仁浩曰,保放。
傳于趙衍德曰,稱以傳諭進去,應製限後書呈,抄啓文臣張錫胤,注書汰去,令該府拿問處之。
尹承烈,以吏曹言啓曰,成均館學錄黃乃正,學諭安重默,俱爲除拜後過限未肅拜,竝依例罷職,何如?傳曰,允。
趙衍德,以吏曹言啓曰,成均館典籍鄭允中,受由過限未上來,依例改差,何如?傳曰,允。
李亨元,以禮曹言啓曰,卽接永禧殿令參奉所報,則本殿正殿北邊內墻一間半及西北邊內墻一間許,今日卯時頹圮云。以西邊內墻頹圮,今二十二日纔行慰安祭,而又有此頹圮之患,極爲驚慮。同是內墻有頉,則連行慰安,至有未安,且有戊戌閏六月宗廟內墻頹圮時已例,慰安祭不爲設行,圍排等節,卽爲擧行,修改則待快晴,西邊內墻修改時,同時擧行,何如?傳曰,允。
趙衍德,以司饔院都提調·提調意啓曰,以京畿監司日次生鮮代封事狀啓批旨內,三分二代封事,回諭,廚院亦令依此施行事,命下矣。本院所供日下生鮮,依下敎三分二,以活鷄代封之意,敢啓。傳曰,知道。
李在學,以備邊司言啓曰,頃因慶尙道別武士等都試優等沒技直赴殿試事上言,兵曹草記,此後沒技人,一依左右列之次例,自本道從優施賞爲請,而批旨有廣考他道可據之例,令廟堂稟處之命矣。今此別武士試事例,廣考各道可據文跡,則關西·海西別武士,關北親騎衛,江都壯義旅,松都選武軍官,南漢軍官,東萊別騎衛等名色,果有沒技居首,竝赴殿試之規,而俱載大典通編矣。當初創設時,似以三道·兩都及南漢·東萊,異於他道,有此別般施賞之典,則嶺南武士之必欲比同於三道·兩都·南漢·東萊之例者,猥屑,甚矣。若謂之本道,近於南邊而欲創無前之例,則統營壯士激勸之方,宜先於本道內地,而亦不過居首一人直赴殿試,則不當以嶺南之故,獨施特別之典者,明矣。且就各道各處一年內直赴之數而每式年統計,則殆過於增別試大比之數,其在重賞典嚴科規之道,決不可容議於法典所載之外。一依兵曹覆啓施行,實合事宜,以此,分付,何如?傳曰,允。
李在學,以禁衛營言啓曰,來六月當三番左部前司屬忠淸道五哨軍兵,逢點實數六百五十一名,已爲點閱整齊,來六月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李在學,以禁衛營言啓曰,來八月當四番左部左司屬忠淸道五哨軍兵,來七月二十五日,京中逢點,依例準二朔立番之意,本道監兵使處,預爲知委,何如?傳曰,允。
李在學,以御營廳言啓曰,本廳來六月七月兩朔應立左部右司屬全羅左道五哨軍兵六百六十八名,已爲逢點整齊矣。六月初一日,與中司軍兵替代立番後,舊軍放送之意,敢啓。傳曰,知道。
李在學,以御營廳言啓曰,本廳來八月九月兩朔應立左部後司屬全羅左道二哨,右道三哨,合五哨軍兵,七月二十五日,京中逢點,八月初一日,與右司軍兵當爲替代立番,趁期調送事,本道監兵使處,依前知會之意,敢啓。傳曰,知道。
曺允大,以義禁府言啓曰,時囚罪人李進膺保放,開坐時還囚捧供事,命下矣。李進膺,保放之意,敢啓。傳曰,知道。
平安監司啓本,鐵山府殺獄罪人徐乭男獄事査覈事。判付內。啓下刑曹爲旀,此獄段,更令按査。蓋因兩條疑端,卽打時之相左也,器仗之兼用也。觀於囚供,參以獄情,時刻·器仗,俱無疑晦兺不喩,道伯結語論列,十分的確,傅生一款,無容更議。鐵山府殺獄罪人徐乭男,令道臣酌放事,分付。
以行副司直李秉鼎上疏,傳于洪仁浩曰,全篇都是禁令說話,勢難賜批,原疏付丙矣。原疏未下。
丁未五月二十六日卯時,上御重熙堂。左副承旨入侍時,左副承旨趙衍德,假注書李德鉉,記注官承應祚,記事官尹行任,以次進伏訖。上曰,五衛將承傳人皆書入,而已付職者懸註,亦書道名事,分付兵曹。命書傳敎曰,時囚保放後,坐起捧供。命退,承史以次退出。
丁未五月二十六日巳時,上御誠正閣。大臣·惠堂·杆城郡守入侍時,領議政金致仁,左議政李在協,右議政兪彦鎬,右承旨李亨元,假注書李德鉉,記事官承膺祚·李宗烈,以次進伏訖。致仁等曰,朝晝異候,聖候,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。上命惠堂·杆城郡守入侍。賤臣承命出,與宣惠廳堂上徐有隣,杆城郡守李冣源偕入進伏。有隣曰,卽見左承旨徐鼎修所啓,則以爲,蔘政一事,實爲關東之大弊,而其中杆城貢蔘數爻,比他倍蓰,一自癸卯大歉之後,十室九空,而三千兩利條,依舊責出,每當徵斂,甚於龜背括毛,今若不思所以及時拯救,則將至於莫可收拾之境,殊甚矜惻,而莫重進上,雖不敢議到,旣有所目擊耳聞者,敢此仰達爲辭,而批旨內,旣聞之後,豈可踰日?令內局詳考本郡上納數爻,卽爲草記回啓事,命下,而連値齋日,未及覆奏矣。今因杆城郡守入侍,又有今日內草記之命,而賤臣以湖西賑啓稟處事,旣登筵席,故敢此仰達矣。朝家之於關東貢蔘,前後惠澤,靡不用極,分作京貢,添給元價姑捨是,雖以數年內事言之,火蔘之蠲稅,營下之合貢,罔非損上益下之政。一路民人,庶幾若沈痾之祛體,而獨此杆城一郡,弊瘼尙在,揆以民情,誠甚矜惻。取考元蔘數爻,則秋臘等本院上納爲二十六兩,軍需蔘·加蔘·補縮蔘等,各項名色爲四兩零,而所謂放債條六千兩本錢,三千兩取剩者,便成鬼錄,殆同白徵。昔之二千餘戶之所辦納者,今以千餘戶應之,民勢之莫可支吾,不言可想。前道臣又以目擊耳聞爲言,而批旨懇惻,再命當日內稟處。貢獻事體,關係莫重,而民弊旣至膏肓,德意又此勤摰,其在對揚之道,合有變通之策。毋論上納與各項名色,元蔘三十兩零內,限十兩特爲蠲減,無所不可,而第念本院所需,一自京貢分作之後,秋臘兩等,每患不足,牽架補漏,僅僅支用,本色除減,恐非可論,宜有稱此數磨鍊拮据,給代補充之方,而此非本院所可擅便。爲先以十兩蔘蠲減之意,行會本道,使杆城民人咸戴惠澤,如前還集,給代之需,就議廟堂,從後稟處,似合事宜,臣於頃日承敎之後,問議於都提調,而意見別無異同,故惶恐敢達矣,上曰,熟聞杆郡之蔘弊,至於弩末,近因釐弊事,始知其弊源,不革本邑,宜革此弊。御供雖重,民弊較切,惟此放債條之創始,旣在詳定原數之外,專爲本價添補之資,到今蘇弊之方,莫如量減原貢。卿之所奏甚好,而若於三十兩,除却十兩,則彼軍加補三種名色,亦當在量減之中,自此將無沾漑之需,亦非益下之政,只就內局納卄六數中,特減十兩,其充代一款,自有詳定原價,未必稱準,方便豈無其策?大臣今方入侍,該郡守亦令來待,使之入侍,可也。致仁曰,該郡守旣方入侍,使之詳奏其生弊顚末,捄弊便否,何如?上曰,該郡守詳陳所見,可也。冣源曰,本邑貢蔘二十六兩,添補價本錢六千兩,放債民間,年年取殖三千兩,故徵斂之際,流亡相尋,目今痼弊,莫可收拾,而今此十兩蔘蠲除,千餘兩債利,隨而蕩減,朝家惠澤,浹民肌髓,餘債當徵,雖有一千八百餘數,蒙此恩敎之後,更復何望乎?上曰,惠堂亦陳所見,可也。有隣曰,臣之區區淺見,俄已陳達,而臣旣待罪於藥院及惠廳,當待廟堂稟定,有所擧行矣。上曰,領相指一覆奏,可也。致仁曰,特減十兩貢蔘,是莫大之惠也。一千一百餘兩債利,旣隨而減去,杆民息肩,不問可知。其餘變通之方,令道臣·本倅,爛加商量,從便釐革,所減十兩蔘本價,分付內局·惠廳,取作京貢,量宜措處,恐好矣。上曰,依爲之。以此擧條,卽爲行會該道。減貢雖有特敎,如是之後,蠲債一款,惟在道伯·邑倅之拮据蘇革,來頭勤慢,自廟堂添錄繡衣節目,以爲考察之地。自此杆民,如得息肩,流戶還集,朝家可以弛心,爲守宰者,焉敢放忽,不念分憂之責乎?此意一體嚴飭,可也。出擧條致仁曰,文禧廟營建,待秋始役事,曾有下敎矣。材木聞方到泊,設都監差出堂郞,使之擧行,何如?上曰,何必設都監?堂上則昨年魂宮堂上在京人及工判差下,郞官則以三曹郞官差下,監造官置之,監役一員,仍以兼監造官啓下,入啓及行用文書,只以文禧廟營建廳稱號,可也。出擧條致仁曰,日昨守禦使金鍾秀所達,添餉事·退船事兩擧條,皆請下詢大臣處之,故臣亦承上敎,有所仰對,而遂不簡問於臣,直爲啓下。雖是生疎所致,不可無飭,當該注書,從重推考,原擧條,更令簡問後,改啓下,何如?上曰,依爲之。出擧條致仁曰,卽見京畿監司徐有防報備局辭緣,則以爲,賑餘穀七千餘石,付之巡·雇兩廳,取耗補用之意,具由狀聞,而今此賑餘穀耗條,歲末磨勘之後,始可取用,今夏秋冬應下,則依前自如,目下支放,式月停廢,今年牟還,加分耗·官耗計除,七百七石零,全數許劃爲辭矣。畿營賑餘穀七千餘石,纔已依狀請覆奏許施,而此則歲末磨勘之後,方可取用,今年夏秋冬支放之無出處,誠如報辭。當年加分牟還,除官耗,餘在七百石零,只今年特爲許劃,俾爲支用之地,何如?上曰,依爲之。出擧條致仁曰,臣常有一欲仰聞者,而言端適及,故敢達矣。凡大臣儒賢之疏,遣史官宣批,卽殊典也。然於堂下儒臣,列聖朝以來,未聞有是例,而頃年一二儒臣及日前持平宋煥箕疏批,竝遣史官。優禮儒臣之聖意,臣固欽仰,而在堂下則恐似過中矣。上曰,卿言,好矣。當留意矣。出擧條亨元曰,臣於灣府事,曾有所懷,今因言端,敢爲仰達矣。灣府境內,有築筒作畓處,稱之以獅子筒,計其落種多寡,當爲千有餘石。但此筒基,雖屬灣府境界,迂長陡入龍川地,若使耕作者近筒居生,則不可不住接於龍川,而筒之利害,旣不關於龍川,故必充苦役,輒事侵漁,農民多不願居。且其筒上,又有龍川官筒,必塞其下流,使不得沾漑,無以滌醎氣,致令膏沃生穀之地,空作蘆葦無用之場,良可慨惜。塞野耕墾,務農積粟,自是實邊之良策,柵市停罷,導民緣畝,亦爲防奸之善計。臣意,自朝家定送解事人,一番看審後,定其水道,俾無壅遏之弊,募人起耕,限年蠲役,以爲安意完筒之地,似合事宜,下詢大臣處之,何如?上曰,大臣之意,何如?致仁曰,果如承宣所奏,則邊上膏沃之地,一任空棄,誠爲可惜,臣當與僚相·諸堂,從容商確,且探其形便,徐更仰達矣。上曰,依爲之。出擧條上曰,文禧廟營建堂郞,政官牌招開政差出。出榻敎上曰,呈告玉堂,竝許遞。出榻敎命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深二寸六分。自午時至戌時,灑雨下雨,測雨器水深三寸二分。自初昏至夜五更,灑雨下雨,測雨器水深一寸。
洪仁浩啓曰,明日常參·經筵,取稟。傳曰,停。
曺允大啓曰,大司憲黃昇源,執義李思祚,掌令崔景岳,持平朴載淳,牌招啓辭未下,掌令閔彝顯,持平宋煥箕,俱在外,監察茶時之意,敢啓。傳曰,知道。
李惠祚啓曰,來初一日,輪對日次矣,敢稟。傳曰,爲之。
張錫胤拿處,代以尹光顔爲事變假注書。
傳于尹承烈曰,同副承旨入侍。
承旨前望單子入之。權·朴天行·李惠祚落點。
以承旨房望,傳于洪仁浩曰,仍。
以漢城府民家頹壓別單,傳于洪仁浩曰,頹壓家舍,恤典一款,纔令二堂主管擧行,此別單出給,着意分給,俾無虛實相蒙之弊。如有遺漏之處,二堂上旣兼兵判,時遣營校,逐戶摘奸,俾有實效。南部所報中,北部居民一名之渰死,聞極矜慘,恤典卽爲考例題給事,分付。漂壓民恤典中,殘獨戶,依日前江村民戶別恤典例,空石別爲分給事,分付。
以張錫胤囚單子,傳于權曰,保放。
以金潤國囚單子,傳于曺允大曰,保放。
洪仁浩,以禮曹言啓曰,甘雨成霖,乍晴旋注,稼穡受損,誠極悶慮。五月祈晴,已有前例,四門禜祭,不卜日今二十九日設行,三日而止事,知委,何如?傳曰,祈雨祈晴,有祈輒應,以予否德淺誠,非敢固必,而修盡人事,冀垂冥騭,卽不容已之擧也。然四月祈雨,五月祈晴,求之掌故,已例絶罕,祈晴之尙靳設行,寧或伈泄而然?恐致瀆䙝之歸。前月祈雨,迫於群情,不得已行之,今番禜祭,亦何異是?依草記,以今二十九日設行,獻官,以承旨塡差,諸執事擇差,時任玉堂勿拘,祭文,令內閣知製敎撰進,祭物,虔誠精備事,竝卽分付,可也。
朴天行,以文禧廟營建廳言啓曰,臣等今日會同後,本廳事目,參考前例,磨鍊書入之意,敢啓。傳曰,知道。
朴天行,以文禧廟營建廳言啓曰,傳曰,廟役待暑退行將爲之,物力曾有不煩有司之敎,蓋生時供俸,儲留該廳也,此或相當乎?營建廳堂上,明日會同後,往議領相,以草記詳細稟處事,命下矣。臣等今日會同後,依下敎,就議于領議政臣金致仁,則以爲,今此廟役,事體不輕而重,料布之排定,兩曹物種之取用,各貢固當如例爲之,而聖意旣出於不煩經費,至有貢價儲置惠廳之擧,其在仰體之道,不宜復事區劃,廟役所入凡諸等節,一依該堂筵中定奪,先令以儲留錢取用,期於竣役,而來頭若或有如干不足之事,則更爲酌量請得,似合事宜云矣。大臣之意旣如此,依此擧行,何如?傳曰,允。俄聞流下木物,因今番潦水之大漲,到泊漸次愆期,將至來月望間云,然則曬乾劈鍊之際,又當費了月日,秋成前足可完役乎?此等處不可不酌量,而圖形先出,然後物力移送,木物預皆準備,石材亦當措置,仍用幾許新貿,幾許待晴,出圖形後,登對稟處。家舍買得一款,亦待圖形決定,而廟制務從簡約,不欲宏大,諸處祠宇樑長楹高,內外庭除間數廣狹,卿等與該官,進去尺量,列錄稟旨。小小事務之有難煩稟者,錦城尉詳聞筵敎,往復停當,可也。
朴天行,以禮曹言啓曰,卽接宗廟署所報,則宗廟南神門西邊內墻一間半頹圮,七祀堂後面內墻半間,一邊蓋瓦與內墻剝落,祭器庫後簷越邊北階上一間半,內邊剝落云矣。正殿至近之地,墻垣頹圮,若是相續,極爲驚悚。慰安祭之連不設行,雖有戊戌已例,明日受香,特下傳敎,慰安祭,今二十九日設行,圍排等節,使之着意擧行,待快晴,與南墻頹圮處一體修改,何如?傳曰,允。
朴天行,以賑恤廳言啓曰,因漢城府民家頹壓別單判付內,頹壓家舍恤典一款,纔令二堂上主管擧行,此別單出給,着意分給,俾無虛實相蒙之弊,如有遺漏之處,堂上旣兼兵判,時遣營校,逐戶摘奸,俾有實效,南部所報中,北部居民一名之渰死,聞極矜慘,恤典卽爲考例題給事,分付,漂壓民恤典中,殘獨戶,依日前江村民戶別恤典例,空石別爲分給事,分付事,命下矣。中部字內民家頹壓二戶,北部字內民家頹壓十六戶,西部字內民家頹壓二十一戶,東部字內民家頹壓四十五戶,南部字內民家頹壓三十六戶,合一百二十戶。每戶恤典,各錢二兩式上下,而殘獨戶十七戶,依日前江村別恤典例,各加空石十立式,別爲分給,馬廛橋渰死人,北部安國洞契居良人金德尙恤典,布一疋錢二兩,考例題給之意,敢啓。傳曰,知道。
洪仁浩,以兵曹言啓曰,卽接西所衛將崔鎭成牒報,則明禮門東邊宮墻二間,西邊內面半間,因雨頹落,其罅隙內外相見,泰秋門東邊外面一間,亦爲頹落。又接東所衛將金鍾義牒報,則回泰門西邊宮墻,前日頹落連接處半間許,今日雨水頹落云。竝令紫門監,長木及杻把子堅實圍排,至於把守,則明禮門頹落處十四名,泰秋門頹落處八名,以金虎門入直訓局砲手合二十二名除出,限修築間,嚴加守直,回泰門頹落處,則旣有禁衛軍還入直之下敎矣,分付該營,使之晝察夜巡,何如?傳曰,允。如今潦水,許多軍兵之把立,爲弊切悶,泰秋門墻垣,則當自內,申飭守把,把守軍除之。明禮門墻垣,此與外宮墻有異,以永肅門墻垣把守將卒,使之晝察夜巡,所把將校·軍兵,卽令解送,可也。
洪仁浩,以兵曹言啓曰,卽接東所衛將朴長瀗牒報,則回泰門東邊宮墻二間許,因雨頹圮云。令紫門監,杻把子及長木堅實圍排,把守軍兵,則今此頹落處,與禁衛軍番所,地處甚近,亦爲相望,分付該營,依回泰門以西巡察之例,更加一體嚴飭,何如?傳曰,允。爾其進去,堅實防遮。在前時敏堂墻垣,承旨入稟進去,今日無是稟,極爲駭然,當該承旨,從重推考。
洪仁浩,以兵曹言啓曰,卽接廣智營入直哨官閔亨默手本,則拱北門西邊宮墻舊四間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,廣智營入直訓局砲手十五名除出,限修築間,嚴加守直之意,分付,何如?傳曰,今年雨水,挽近所無,宮墻頹圮,若是夥然,許多軍兵之露處,殊極矜悶。大抵幾間幾名,不過定式假領,而今則頹處相望,把幕周遶,雖減名數,無妨於宿衛。卽令宣傳官一人,持此批旨,與兵判眼同巡察後,把幕則合竝,守卒則減數,以其合幕刑止及減卒名數,以草記附奏於宣傳官事,兵判知悉。此草記,姑爲置之,可也。
權,以兵曹言啓曰,臣依傳敎,與宣傳官臣李馨秀,眼同巡審拱北門西邊宮墻頹圮處,則前後所圮,與新頹處合爲三處,而前圮兩處,相距爲十許間之間,地不逶迤,一直無礙,其間合幕,竝衛兩處,恐合便好,而兩處把卒,合爲二十五名,十五名則仍把本處,新頉間數,比諸前圮兩處一間差少,則取其十名,移把新把處,軍兵不煩加定之弊,守直別無疎忽之端,故依此擧行後,刑止草記之意,敢啓。傳曰,知道。
朴天行,以兵曹言啓曰,卽接宗廟入直部將吳德弘牒報,則宗廟東邊墻垣二間許,因雨頹圮云。令繕工監,爲先以杻把子堅實圍排,待晴卽爲修築,而地處,與前頹圮處各異,座更,令漢城府依例定送,巡邏營門,則申飭校卒,使之眼同嚴加巡察之意,分付,何如?傳曰,允。
洪仁浩,以兵曹言啓曰,臣依傳敎,進去宗廟墻垣頹妃處周審,則西邊墻垣第一處五間,座更二名,第二處二間,座更二名,弟三處九間,座更二名,連接處三間,座更二名,弟四處七間,座更二名,東邊墻垣第一處四間,座更二名,連接處四間,座更二名,第二處三間,以東營墻內,不設座更矣。西墻頹圮五處,合二十六間,座更合十名,東墻頹圮三處,合十一間,座更合四名,而西墻五處內,第三處九間三間連接處,雖緣頹圮之或先或後,兩次座更之依例各設,而以第二處四處,地旣相望,勢有通管,不宜疊座,故座更二名,使之減退。東墻第一處前後頹,各四間之間,雖有未頹者一間許,而且是一處,則亦不當分以二座,亦爲減退二名。其餘三處,地處各異,依例座更,有不可已,故各置二名,另飭守直,入接假家,嚴飭該監,竝各堅實造給,亦令巡邏營門各別巡察事,一體申飭之意,敢啓。傳曰,知道。
曺允大,以兵曹言啓〈曰〉,卽接西所衛將李復永牒報,則永肅門北邊宮墻垣三間許,因雨頹落云。令紫門監,杻把子·長木堅實圍排,把守軍,則此與前日頹圮把守處,相距稍間,金虎門入直砲手十名除出,限修築間,嚴加守直之意,分付,何如?傳曰,允。前把守仍把。
李惠祚,以兵曹言啓曰,卽接西所衛將李復永牒報,則永肅門北邊宮墻三間許,因雨頹落云。爲先令紫門監,以杻把子及長木堅實圍排,而把守軍,則今番頹圮處,與前日把守處,雖不連接,亦不甚遠,金虎門入直砲手四名除出,與前把守十二名,合爲十六名,竝力守直,仍爲巡察之意,分付,何如?傳曰,允。勿爲加定,以前把守軍仍把,可也。
洪仁浩,以兵曹言啓曰,卽接東所衛將金鍾義牒報,則丹鳳門東邊宮墻舊築,前日頹圮連接處一間許,因雨頹落云。令紫門監,爲先以杻把子堅實圍排,依例樹柵,待晴卽爲修築,而把守軍兵,前旣有二十名把守矣。又是連接處,今以東營入直御營軍四名,更爲除出,限修築間,嚴加合力守直之意,分付,何如?傳曰,允。旣是連接處,軍兵勿爲加把。
尹承烈,以兵曹言啓曰,卽接東所衛將朴長瀗牒報,則集賢門北邊,前日頹圮處連接一間許,又爲頹圮云。爲先令紫門監,以杻把子及長本堅實圍排,把〈守〉軍,則集賢門入直軍,更加嚴飭,一體晝察夜巡之意,分付,何如?傳曰,允。
洪仁浩,以兵曹言啓曰,卽接南所衛將安大進牒報,則金虎門北邊宮墻舊築一間,因雨頹圮云。令紫門監,爲先以杻把子堅實圍排,依例樹柵,待晴修築,而把守軍兵,金虎門入直砲手八名除出,限修築間,嚴加守直之意,分付,何如?傳曰,允。
曺允大,以兵曹言啓曰,卽接西所衛將李復永牒報,則永肅門北邊宮墻,前日半間頹圮連接處一間許,又爲頹圮云。爲先令紫門監,以杻把子及長木堅實圍排,把守軍,則前把守軍,更加申飭,一體巡察之意,分付,何如?傳曰,允。
洪仁浩,以兵曹言啓曰,卽接宗廟東邊墻垣四間許,西邊墻垣七間許,因雨頹圮云。令繕工監,爲先以杻把子堅實圍排,待晴卽爲修築,而又令漢城府,座更依例定送,巡邏營門,則申飭校卒,使之眼同嚴加巡察之意,分付,何如?傳曰,允。頹圮間數通計,則甚夥然,座更民人之冒雨露處,在所軫念,莫重肅敬之地,亦甚屑越,兵判,卽爲進去周審後,設柵處,造給假家,堅實防遮,以爲庇接之地。把守名數,亦不必番番加定,徒致亂雜,東西墻垣頹圮各處,量宜把置,餘皆退送。間數·名數及擧行刑止草記事,兵判知悉。
尹承烈,以兵曹言啓曰,卽接宗廟入直部將吳德弘牒報,則宗廟東邊墻垣五間許,因雨頹圮云。令繕工監,爲先以杻把子堅實圍排,待晴卽爲修築,而地處,與前頹圮處各異,座更,令漢城府定送,巡邏營門,則申飭校卒,使之眼同嚴加巡察之意,分付,何如?傳曰,允。
朴天行,以兵曹言啓曰,卽接宗廟入直部將吳德弘牒報,則宗廟西邊墻垣二間許,因雨頹圮云。令繕工監,爲先以杻把子堅實圍排,待晴卽爲修築,而地處,與前頹圮處各異,座更,令漢城府依例定送,巡邏營門,則申飭校卒,使之眼同嚴加巡察之意,分付,何如?傳曰,允。
尹承烈,以兵曹言啓曰,卽接東所衛將朴長瀗牒報,則報漏閣後宮墻,前日頹圮連接處一間許,因雨又爲頹落云。爲先令紫門監,以杻把子及長木堅實圍排,把守軍,則集賢門入直軍,更加申飭,與前頹圮處,一體晝察夜巡之意,分付,何如?傳曰,允。
曺允大,以兵曹言啓曰,卽接東營入直把摠曺夏彬牒報,則丹鳳門東邊宮墻舊築,前日頹圮連接一間許,又爲頹圮云。令紫門監,爲先以杻把子堅實圍排,依例樹柵,而把守軍兵,則旣是前頹圮連接處,前把守軍處,使之一體嚴加守直之意,分付,何如?傳曰,允。
朴天行,以兵曹言啓曰,卽接東營入直把摠曺夏彬牒報,則丹鳳門東邊宮墻舊築五間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,今此頹圮處,與前日頹圮已把守處,相距不過五間許,仍以前日頹圮處把守軍二十名,更加嚴飭,一體守直之意,分付,何如?傳曰,允。
洪仁浩,以兵曹言啓曰,卽接宗廟入直部將吳德弘牒報,則宗廟東邊墻垣二間許,因雨頹圮云。令繕工監,爲先以杻把子堅實圍排,待晴卽爲修築,而地處,與前頹圮處各異,座更,令漢城府依例定送,巡邏營門,則申飭校卒,使之眼同嚴加巡察之意,分付,何如?傳曰,允。
朴天行,以分兵曹言啓曰,慶熙宮西所衛將鄭智世所告內,興元門北邊宮墻五間許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
尹承烈,以分兵曹言啓曰,慶熙宮西所衛將鄭智世所告內,武德門西邊宮墻二間許及又其西一間許,東邊二間許及又其東二間許,開陽門西邊二間許及又其西前日頹圮處左邊四間許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
洪仁浩,以訓鍊都監言啓曰,拱北門西邊宮墻舊築四間許,因雨頹圮處,把守軍,以廣智營入直軍十五名除出,把守軍,自兵曹草記矣。廣智營入直軍十五名除出,將校率領,限修築間,嚴加守直,而元入直軍五十名內二十五名,宮墻頹圮處,曾已分把,故宮墻外巡邏,無以分排,十名草記添入矣。今又除出十五名,其代,以出番軍十五名,依例添入直之意,敢啓。傳曰,已令兵判周審,減定名數後,草記,出番軍勿爲添入,以入直軍中把守與巡邏,期於量宜分排,此意亦令兵判知悉。可也。
朴天行,以訓鍊都監言啓曰,金虎門北邊宮墻舊築一間頹圮處,把守軍,以金虎門入直軍八名,旣自兵曹除出擧行,而把守將一人,依例定送,限修築間,各別守直之意,敢啓。傳曰,知道。
曺允大,以訓鍊都監言啓曰,明禮門東邊宮墻二間,西邊內面半間頹圮處,把守軍十四名,泰秋門東邊外面一間頹落處,把守軍八名,合二十二名,以金虎門入直軍,旣自兵曹除出擧行,而把守將三人,依例定送,各其領率,限修築間,嚴加守直之意,敢啓。傳曰,此草記置之。
李惠祚,以御營廳言啓曰,丹鳳門東邊宮墻本廳字內舊築四間許,因雨頹圮,而與前頹把守處,相距不過五間許,仍以前日頹毁處把守軍二十名,一體守直事,自兵曹草記矣。臣親自看審,則前後頹圮處相距,乃爲六七間許,故令紫門監堅實樹柵,而將官一員,一處把守,終涉疎虞,別定將校一人,分幕各率十名軍,晝夜輪回守直之意,敢啓。傳曰,知道。
洪仁浩,以御營廳言啓曰,丹鳳門東邊宮墻本廳字內舊築,前頹把守處連接一間許頹毁處,東營入直軍四名除出,合力守直事,兵曹草記批旨,允,旣是連接處,軍兵勿爲加把事,傳敎矣。東營入直軍四名,纔已加把矣,還爲入直,仍令前把守軍二十名,嚴飭把守之意,敢啓。傳曰,知道。
洪仁浩,以義禁府言啓曰,時囚罪人張錫胤,保放事,命下矣。張錫胤,保放之意,敢啓。傳曰,知道。
尹承烈,以義禁府言啓曰,時囚罪人金潤國,保放事,命下矣。金潤國,保放之意,敢啓。傳曰,知道。
權,以義禁府言啓曰,時囚罪人崔鳳佐,保放事,命下矣。崔鳳佐,保放之意,敢啓。傳曰,知道。
曺允大,以義禁府言啓曰,因京畿監司徐有防啓本,劇逆緣坐罪人等,逮囚月日馳啓事,諸囚各令該府該曹,應坐者發配事,命下矣。啓本中衿川罪人好石,乃是本府所管,而已於昨冬,以靈巖郡楸子島爲奴,令刑曹押送之意,草記,蒙允,其外諸罪人,非本府所管之意,敢啓。傳曰,知道。
洪仁浩,以刑曹言啓曰,因京畿監司徐有防啓本,劇逆緣坐罪人等,逮囚月日馳啓事,諸囚各令該府該曹,應坐者散配事,命下矣。逆賊支屬等,逮囚在獄者,臺啓外,固當依傳敎擧行,而京獄則時無見囚者,方囚於畿內諸邑,令道臣各定配所,具罪目卽爲押送事,發關分付之意,敢啓。傳曰,知道。
丁未五月二十七日寅時,上御重熙堂。同副承旨入侍時,同副承旨洪仁浩,假注書李德鉉,記事官李宗烈·承膺祚,以次進伏訖。上命書判付訖。命退,承史以次退出。
丁未五月二十七日卯時,上御重熙堂。同副承旨入侍時,同副承旨洪仁浩,假注書李羲觀,記事官李宗烈,記注官承膺祚,以次進伏訖。上曰,月前祈雨祭祭報府持入。賤臣承命出持入。命書傳敎曰,左承旨·右承旨·左副承旨許遞,前望單子入之,待下批牌招察任。上曰,祈晴祭諸執事,各別擇差,大祝以玉堂擇差事,分付。賤臣承命出傳。以禜祭時獻官,何承旨進去?取稟。命書傳敎曰,興仁之門,右承旨朴天行,崇禮門,左承旨權,敦義門,右副承旨曺允大,肅靖門,左副承旨李惠祚進去。命退,承史以次退出。
丁未五月二十七日辰時,上御重熙堂。同副承旨入侍時,同副承旨洪仁浩,假注書李羲觀,記注官承膺祚,記事官金祖淳,以次進伏訖。上曰,禮曹判書入侍來待,營建郞廳亦爲入侍。出榻敎賤臣承命出傳,與禮曹判書徐有隣,營建郞廳金履成·鄭東敎偕入進伏。上曰,雨勢如此,宮墻頹圮相續,便作一大政矣。有隣曰,宮墻事亦極可悶矣。上曰,慶熙宮宮墻頹圮處,坐更卒皆除之。蓋以近來坐更,法意盡壞,有勢者圖免,獨貧殘者應役,如右水峴江上居民,乃入於坐更故耳。坐更本法,豈如此哉?雖領議政家,亦不得免矣。有隣曰,坐更事,向來有釐正之擧,而今復如此矣。上曰,坐更事,先送備郞,問議於領相,卿亦可往議也。先朝如仁平君李普赫,力主革弊,能有成效,近來則無任事者,故如此矣。有隣曰,近來雖吏隷,稍有勢力,輒皆圖免,其習誠可痛矣。上曰,如此坐更,置之何益?向有傳敎申飭,亦必出於朝報矣。有隣曰,若自今嚴立科條,自領相家以下,無敢不出,否則用制書有違之律,庶似有效矣。上曰,近日民家,頹壓甚多,誠極憫念。恤典擧行,竝屬之兵判,而因此物力,亦必多入矣。有隣曰,恤典所入,已過千兩矣。上曰,聞有渰死人,極慘矣。卽何處人乎?仁浩曰,卽北部居民,而渰死於南部字內云矣。上曰,渰死者恤典,似當有異矣。有隣曰,必有異矣。上曰,楊州獻松茸之民,將如何處之,松茸幾何云耶?有隣曰,十三云矣。上笑曰,此亦有前例,卿自惠廳,略給米斗還送,松茸則使柳誼食之,可也。有隣曰,謹當依下敎擧行矣。上曰,廟役,當先定間數,然後可以量定物力矣。有隣曰,臣未及料量矣。上曰,抄出戊申·壬申謄錄,物力·工匠之數,參照,可矣。有隣曰,伊時則所入似壯矣,恐難爲例也。上曰,伊時似不大段矣。永陵陵役,在於冬節,至於爇火乾之,而所入猶不如昨年之役,古人作事,勝於今人矣。有隣曰,要待抄出謄錄後,可以磨鍊矣。上曰,錢木,當參半用之乎?米則無用處乎?有隣曰,設廳後,吏隷,當用兵禮曹等處吏隷,不必別設料布,工匠料外,似無用米處。錢本,則當參半量用矣。上曰,沈象圭家空出後,當卽設廳,禁城尉雖非堂上,凡事可與之相議也。有隣曰,謹當依下敎爲之矣。仁浩曰,營建郞廳具膺,以戶曹頒料事,出往江倉,未及來待,故使之催促入來矣。上曰,不必催促,使之畢頒後,來待事,分付。賤臣承命出傳。有隣曰,今番廟役時,以不煩有司,屢勤提敎,至有貢價錢萬餘兩儲置之擧,監董之臣,謹當依此擧行矣。各項雜物,借用者外,勿爲分排於各司,各貢工匠料布,亦勿以戶兵曹磨鍊,石材及修粧所入鐵物·木物,傡以儲置錢取用事,出擧條,分付,俾無眩於擧行之弊,何如?上曰,依爲之。出擧條上曰,金履成則與都廳一體矣,凡事須盡心善爲之,可也。向聞將往鄕中,今則不可往,將不免勞苦矣。有隣曰,渠豈敢以爲勞乎?上曰,畢役前,不可不陞敍,而但雖陞敍,又隔一重矣。鄭東敎,卽故相之子,初當國役,必須善爲也。有隣曰,想必盡心矣。上曰,流下木,將何以處之?仍於江上,劈鍊輸入,則似便好矣。昨年輸木輸石之役,雖畜物,亦可悶矣。有隣曰,劈鍊輸入,則似便好矣。上曰,目今廟役,圖形爲急,祠堂不必大,務爲堅緻而已。雨晴後,須尺量孝章廟柱樑長短,一皆依此以成圖形而磨鍊,可也。有隣曰,謹當依下敎擧行矣。上曰,出東向門則尹家,可不買乎?有隣曰,尹家可以不買矣。上曰,洪家亦可不買乎?有隣曰,竝與洪家不買,則尤好矣。上曰,邊聖和家當買乎?有隣曰,此則當買矣。上曰,凡事務從簡略,一如戊申例,可也。有隣曰,今番廟役,乃是營建於別所,似與戊申時有異矣。上曰,今番亦有隔墻處,似與戊申事無別矣。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深二寸六分。
尹承烈啓曰,明日常參·經筵,取稟。傳曰,停。
洪文泳啓曰,大司憲黃昇源,執義李思祚,掌令崔景岳,持平朴載淳牌招啓辭未下,掌令閔彝顯,持平宋煥箕,俱在外,監察茶時之意,敢啓。傳曰,知道。
傳于尹承烈曰,獻官進去承旨入侍。
以禮曹水標單子,傳于尹承烈曰,在前則水標這這書入,近日稀闊莫甚。考之謄錄,勤慢可知,此後嚴飭。
尹承烈啓曰,應敎趙濟魯,牌招草記未下,校理李洪載曰,副校理韓用龜·申大尹,修撰魚用謙,俱爲差祭,玉堂上下番俱空,事甚未安,修撰金熙采,卽爲牌招入直,何如?傳曰,允。
尹承烈啓曰,修撰金熙采牌不進罷職傳旨,今方捧入,而應敎趙濟魯,牌招草記未下,校理李洪載曰,副校理韓用龜·申大尹,修撰魚用謙,俱爲差祭,玉堂上下番俱空,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,草記未下人員與差祭人員許遞,前望單子入之,待下批牌招察任。
玉堂前望單子入之。校理柳孟養·李殷模,副校理李鼎德·李顯靖,修撰李東穆,副修撰尹光晉·洪樂貞落點。
以漢城府民家頹壓別單,傳于尹承烈曰,頹戶之分等恤典,死人恤典,皆卽題給事,分付。
以校理李殷模,副校理李鼎德,修撰李東穆等牌不進罷職傳旨,傳于尹承烈曰,只推,更爲牌招。
以修撰金熙采牌不進罷職傳旨,傳于尹承烈曰,只推。
以兵曹省記,傳于洪文泳曰,有此駭擧,奏御之體,固如是乎?捧納承旨罷職,入直兵曹堂上亦爲罷職,承旨·兵曹堂上前望單子入之,待下批牌招入直。
承旨前望單子入之。李時秀落點。
兵曹參知前望單子入之。朴天衡落點。
尹承烈啓曰,新除授承旨李時秀,方在罷散中,何以爲之?敢稟。傳曰,敍用。
尹承烈,以禮曹言啓曰,卽接明陵參奉所報,則本陵·仁元王后陵上曲墻北邊外面二十五尺頹圮云。陵上曲墻之若是有頉,誠甚驚慮,而外邊頹圮,曾無慰安之例,今亦依前例,只本曹郞廳進去奉審後稟處,何如?傳曰,承旨進去奉審,待晴卽爲修改,可也。
傳于尹承烈曰,今朔尙未展拜,明日當由月覲門,展拜景慕宮,該房知悉。
傳于尹承烈曰,雨勢如此,明日展拜時,設布帳置之,待令當次大將,只率入番前排,除旗鼓把立,出番軍校,切勿待令事,分付該將臣。禁軍三十人,內吹只入番挾輦軍三十名爲之,餘皆置之。
傳于尹承烈曰,政官雖命牌招開政,奉審有命,禮房承旨之代,前望單子入之,待下批牌招察任。
承旨前望單子入之。洪文泳落點。
尹承烈啓曰,明日展拜,承旨當爲備員,而右承旨權,左副承旨朴天行,右副承旨李惠祚,同副承旨曺允大,俱以禜祭獻官進去,合有變通之道,何以爲之?敢稟。傳曰,竝許遞,口傳付軍職,政官牌招,開政差出,可也。
兵曹口傳政事,副司直權·朴天行·李惠祚·曺允大。
洪文泳啓曰,左承旨李時秀,奉審出去,臣吏兵批兼進之意,敢啓。答曰,知道。
有政。吏批,判書尹蓍東進,參判金文淳在外未肅拜,參議未差,承旨洪文泳進。以沈有鎭·洪秉瓚·李亨元爲承旨,徐鼎修爲吏曹參議,李趾永爲軍資正,故通德郞沈鎭贈吏議例兼,故校理沈泰賢贈副學,已上義州府尹沈煥之祖考,依法典追贈。
兵批,判書金履素,參判金魯淳,參議李圭緯病,參知柳誼進,同副承旨洪文泳進。副護軍鄭選,副司直李在學·趙衍德·李羽晉·李亨元·洪樂恒·李洪載曰·韓用龜·申大尹,副司果魚用謙·趙鎭宅·申馥。
傳于尹承烈曰,明日出宮門路,以協陽門爲之。
尹承烈,以禮曹言啓曰,卽接社稷署所報,則連日大雨,神室後面西邊第三四五椽間,大段滲漏,自中道里上,仍爲流注於道里及簷端,上層樑上當中三緣間,前面東邊第三四椽間,亦爲滲漏,室外簷端,庫庫滲漏云矣。神室滲漏,若是夥然,誠極悶慮,移還安·修改等節,待快晴擇日擧行,何如?傳曰,允。神室雨漏,無歲無之,此蓋守直官員不謹之致,室上落葉雜物,這卽掃除,豈有是也?若曰奉安之故,不敢爲云爾,此亦不然。每年內享事,凡爲幾次,則出奉之時,豈無升屋掃除之便乎?自今定式,應限內執頉,則監役繕工官,不但如式論罪,本署官員之爲祭享時行公人,必於考績,置之次考。守僕等入啓科罪,因此思之,南殿守直官隷之不謹,亦類是焉,視廟宮勤怠判異。今番修改後,又復不謹,木曹各別察飭。殿監設置,槪倣文昭殿監之例,而凡所修擧,未聞有別般勤勵,事極駭然,亦須申飭,可也。
洪文泳,以禮曹言啓曰,卽接宗廟署所報,則昨日七祀堂後面內墻剝落處二間,今日辰時頹圮云矣。昨因南神門西邊內墻及此處剝落,慰安祭,今日受香進去,恐無更爲設行之擧。圍排等節,申飭該監,着意擧行,待快晴他處修改時,一體修改,何如?傳曰,允。
尹承烈,以禮曹言啓曰,卽接永禧殿令參奉所報,則本殿正殿南邊內墻外邊,自昨日戌時,次次潰決,今至六間,神門左邊內墻三間,今日巳時頹圮云。正殿至近之地,墻垣頹圮,若是相續,極爲警悚。圍排等節,分付該監,着意擧行,修改則待快晴,與他處有頉,一體修改,慰安祭之不爲連行,雖有戊戌已例,昨日宗廟墻垣頹圮時,因特敎設行,亦依此例,慰安祭,不卜日今三十日設行之意,知委,何如?傳曰,以初一日設行,可也。
洪文泳,以賑恤廳言啓曰,因漢城府民家頹壓別單判付內,令該廳恤典擧行後,草記事,命下矣。東部字內民家頹壓二十九戶,中部字內民家頹壓二戶,南部字內民家頹壓十六戶,北部字內民家頹壓四戶,合五十一戶,每戶恤典,各錢二兩式上下之意,敢啓。傳曰,知道。
尹承烈,以兵曹言啓曰,卽伏見京畿監司徐有防狀啓,則以爲,本道日次進上,從敦義門封進,而若値禜祭設行之時,則城門開閉,稟啓擧行,曾有其例。明日爲始,進上封進時,敦義門開閉一節,令兵曹稟旨,分付矣。敦義門開閉,依前例,令政院臨時請出標信,擧行,何如?傳曰,允。
尹承烈,以兵曹言啓曰,卽接廣智營入直哨官閔亨默手本,則拱北門西邊宮墻舊築,前日頹圮連接處二間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,仍以前日頹圮處把守軍十名,更加嚴飭,一體守直之意,分付,何如?傳曰,允。
洪文泳,以兵曹言啓曰,卽接廣智營入直哨官閔亨默手本,則拱北門西邊宮墻舊築,前日頹圮連接處四間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍兵,仍以前日頹圮處把守軍十名,更加嚴飭,一體守直之意,分付,何如?傳曰,允。
尹承烈,以兵曹言啓曰,卽接西營入直哨官廉億齡手本,則拱北門南邊宮墻舊築二間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而把守軍,今此頹圮處,與前日頹圮已把守處,相距不過二間許,仍以前日頹圮處把守軍十五名,更加嚴飭,一體守直之意,分付,何如?傳曰,允。
洪文泳,以兵曹言啓曰,卽接廣智營入直哨官閔亨默手本,則集春門北邊宮墻舊築一間許,因雨頹落云。令紫門監,爲先以杻把子堅實圍排,依例樹柵,待晴卽爲修築,而把守軍兵,廣智營入直訓局砲手八名除出,限修築間,嚴加守直之意,分付,何如?傳曰,允。
尹承烈,以兵曹言啓曰,卽接東道參軍牒報,則御營廳所授肅靖門東邊鵂巖近處體城三間許,因雨頹圮云。令繕工監,爲先把子圍排,分授軍門,待晴卽爲修築,而把守軍兵,亦令該軍門量宜定送,限改築間,各別守直之意,分付,何如?傳曰,允。
洪文泳,以兵曹言啓曰,卽接東營入直把摠曺夏彬牒報,〈則〉內司僕南邊宮墻舊築一間許,今日朝前,蓋瓦脫落處外面頹落云。令紫門監,先以杻把子堅實圍排,依例樹柵,待晴修築,而把守軍,則頹落處旣是東營隔墻,以其入直軍八名除出,自其番所,限修築間,嚴加守直之意,分付,何如?傳曰,允。
尹承烈,以兵曹言啓曰,卽接宗廟入直部將吳德弘牒報,則宗廟東邊墻垣二間許,因雨頹圮云。令繕工監,爲先以杻把子堅實圍排,待晴卽爲修築,而今此頹圮處,在於前日頹圮至近之地,旣有座更之把守,則今以前日把守座更,分半守直,亦令巡邏營門另加嚴飭,一體巡察之意,分付,何如?傳曰,允。
洪文泳,以兵曹言啓曰,卽接西所衛將李復永牒報,則明禮門東邊宮墻一間許,因雨頹落云。爲先令紫門監,以杻把子及長木堅實圍排,把守軍,則昨伏承永肅門墻垣把守將卒,使之晝察夜巡之批旨矣。更加嚴飭,一體巡察之意,分付,何如?傳曰,允。
尹承烈,以兵曹言啓曰,卽接宗廟入直部將吳德弘牒報,則宗廟西邊墻垣兩處各二間,因雨頹圮云。令繕工監,爲先以杻把子堅實圍排,待晴卽爲修築,而今此兩處頹圮,在於前日頹圮之間,旣有座更把守,而地近相望矣。今以前把守左右座更,分半守直,亦令巡邏營門另加嚴飭,巡察之意,分付,何如?傳曰,允。
洪文泳,以兵曹言啓曰,卽接廣智營入直哨官閔亨默手本,則拱北門西邊宮墻舊築,前頹已把守連接二間許,又爲頹圮云。令紫門監,一體圍排樹柵,而把守軍,則今此頹圮處,在於前日頹圮處左右之間,仍令前把守更加嚴飭,一體守直之意,分付,何如?傳曰,允。
尹承烈,以兵曹言啓曰,卽接北所衛將姜游牒報,則通德門東邊宮墻一間許,因雨缺落云。爲先令紫門監,以杻把子及長木堅實圍排,把守軍,則此與全體頹圮有異,且是半面剝落。弘化門入直砲手三名除出,限修築間,嚴加守直之意,分付,何如?傳曰,允。明光門或延喜門簷底,止接巡察事,分付,可也。
洪文泳,以兵曹言啓曰,卽接東所衛將朴長瀗牒報,則回泰門東邊昨日頹落連接處二間許,今又頹落云。令紫門監,爲先以杻把子及長木堅實圍排,而此處頹圮,與禁衛軍番所,地近相望,依回泰門以西例巡察事,昨日已爲分付矣。今此頹圮,旣是連接處,一體嚴飭巡察之意,分付,何如?傳曰,允。
洪文泳,以兵曹言啓曰,卽接東營入直把摠曺夏彬牒報,則內司僕南邊宮墻舊築一間許蓋瓦,因雨頹落云。令紫門監,爲先以草把子蓋覆,待晴卽爲修改,而此與體墻全頹有間,旣爲東營隔墻矣。以該營入直留營軍,使之晝察夜巡之意,分付該軍門,何如?傳曰,允。
尹承烈,以兵曹言啓曰,卽接廣智營入直哨官閔亨默手本,則拱北門西邊宮墻舊築,俄者頹圮連接處四間許,因雨頹圮云。令紫門監,爲先以杻把子堅實圍排,依例樹柵,待晴卽爲修築,而前後頹圮處,昨因傳敎,把守軍二十五名,分兩處量宜酌定。今此頹圮處,在於左右把守之間,幾皆連接,兩處把守軍,互相合力,嚴加守直之意,分付,何如?傳曰,允。
洪文泳,以兵曹言啓曰,卽接西所衛將李復永牒報,則永肅門北邊宮墻,前頹圮連接處二間,泰秋門東邊一間半,竝頹圮云。爲先令紫門監,以杻把子及長木堅實圍排,把守軍,則永肅門北邊頹圮,旣是連接處,泰秋門東邊頹圮,亦與前日頹圮處不甚相遠,竝以前把守軍更加嚴飭,一體巡察之意,分付,何如?傳曰,允。泰秋門,勿爲把守。
尹承烈,以兵曹言啓曰,卽接西所衛將李復永牒報,則集成門北邊宮墻二間許,因雨頹落云。爲先令紫門監,以杻把子及長木堅實圍排,把守軍,金虎門入直砲手十名除出,限修築間,嚴加守直之意,分付,何如?傳曰,此是內宮墻,不把亦無妨。晝則宣傳官與該所衛將巡審,夜則自有更巡,衛將·部將,申飭巡察,以除軍兵沾濕之勞苦,可也。
洪文泳,以分兵曹言啓曰,慶熙宮西所衛將鄭智世所告內,崇義門北邊宮墻三間許,其南邊一間半許,武德門東邊六間許,興元門北邊四間許,開陽門東邊一間許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,頹圮諸處,嚴加巡察之意,敢啓。傳曰,知道。
洪文泳,以分兵曹言啓曰,慶熙宮西所衛將鄭智世所告內,興元門北邊宮墻二間許,興化門南邊前日頹圮處右邊三間許,開陽門西邊二間許,崇義門北邊七間許,武德門西邊二間許,又其西二間許,又其西前日頹圮處右邊六間許,連續頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
尹承烈,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪文泳,以訓鍊都監言啓曰,通德門東邊宮墻一間許半面缺落處,把守軍,以弘化門入直軍三名,旣自兵曹除出擧行,而把守將一人,依例定送,限修築間,嚴加守直之意,敢啓。傳曰,知道。
尹承烈,以訓鍊都監言啓曰,集春門北邊宮墻舊築一間許頹圮處,廣智營入直軍八名除出把守事,自兵曹草記矣。廣智營入直軍五十名內十五名,宮墻頹圮處,曾已分把,今又除出八名,則宮墻外巡邏,無以分排。出番軍八名,將校率領,限修築間,嚴加守直之意,敢啓。傳曰,知道。
洪文泳,以訓鍊都監言啓曰,拱北門西邊宮墻舊築,前日頹圮連接處二間許頹圮處,把守軍兵,仍以前把守軍十名,一體守直事,自兵曹草記矣。把守將卒,各別嚴飭,限修築間,分排守直之意,敢啓。傳曰,已下敎,此草記置之。
洪文泳,以訓鍊都監言啓曰,拱北門西邊宮墻舊築,前日頹圮連接處四間許頹圮處,把守軍兵,仍以前把守軍十名,一體守直事,自兵曹草記矣。把守將卒,各別嚴飭,限修築間,分排守直之意,敢啓。傳曰,知道。
尹承烈,以訓鍊都監言啓曰,拱北門西邊宮墻舊築二間許,又爲頹圮處,仍以前把守軍,加意守直事,自兵曹草記矣。把守將卒,連爲申飭,加意守直之意,敢啓。傳曰,知道。
洪文泳,以訓鍊都監言啓曰,拱北門西邊宮墻舊築,俄者頹圮連接四間許又爲頹圮處,在於左右把守之間,幾皆連接,兩處把守軍二十五名,互相合力,嚴加守直事,自兵曹草記矣。兩處把守軍,合二十五名,將二人,另加申飭,互相分排,限修築間,合力守直之意,敢啓。傳曰,知道。
尹承烈,以禁衛營言啓曰,本營分授拱北門南邊宮墻舊築二間許,因雨頹圮,而把守軍兵,今此頹圮處,與前日頹圮已把守處,相距不過二間許,仍以前日頹圮處把守軍十五名,一體巡察事,自兵曹草記矣。前日頹圮處把守將卒處,更加嚴飭,一體晝察夜巡之意,敢啓。傳曰,知道。
洪文泳,以御營廳言啓曰,內司僕南邊宮墻東營內舊築一間許外面頹毁處,東營入直軍八名除出守直事,自兵曹草記矣。東營入直軍八名除出,該入直將官率領,輪直把守,令紫門監堅實樹柵,而東營入直軍,元數不足,出番鄕軍八名,添入警巡之意,敢啓。傳曰,知道。
尹承烈,以御營廳言啓曰,本廳字內肅靖門東邊鵂巖近處體城三間許,因雨頹圮云。令繕工監,爲先杻把子圍排,分授軍門,待晴卽爲修築,而把守軍兵,令該軍門量宜定送,限修築間,各別守直事,自兵曹草記矣。修築則待晴擧行,而出番鄕軍二十名,將官率領,限修築間,輪直嚴加把守之意,敢啓。傳曰,知道。
洪文泳,以義禁府言啓曰,時囚保放後,坐起捧公事,命下矣。時囚罪人崔光璧·趙台榮·金得老等,保放之意,敢啓。傳曰,知道。
丁未五月二十八日卯時,上御誠正閣。左承旨·右承旨·左副承旨·右副承旨入侍時,左承旨權,右承旨朴天行,左副承旨李惠祚,右副承旨曺允大,假注書李羲觀,記注官承膺祚,記事官金祖淳,以次進伏訖。上曰,禜祭受香,姑未過乎?曰,受香姑未及矣。上曰,其已齋沐乎?曰,齋沐則例往齋所爲之矣。上曰,須各別齋沐,可也。且門樓多不精潔,亦宜各別灑掃也。北淸門亦有門樓乎?惠祚曰,北淸則無門樓,行祭時,張油幕於門上矣。上曰,祭官支接於何處乎?惠祚曰,或住守門將廳,或別作假家住接云矣。上曰,神位姑未陪往乎?曰,例於受香後陪往矣。上曰,北淸門最高絶,難聞更點,行祭時刻,何以適中乎?惠祚曰,更點如或不聞,則當列立多人,使報更點,可無差誤之慮矣。上曰,都承旨入侍。出榻敎賤臣承命出,與都承旨尹承烈偕入進伏。上曰,獻官承旨,先爲退去。·天行·惠祚·允大承命退出。命書傳敎曰,都承旨·同副承旨,分詣受香所,奉審摘奸以來。上曰,都承旨今年幾何?承烈曰,六十六矣。上曰,卿於八學士中官最低,今則不低矣。司僕主簿尹應烈,卿之弟乎?昨年爲別工作,頗勤幹矣,年今幾何?承烈曰,六十二矣。上曰,已經詞訟乎?承烈曰,未經矣。上曰,何至今未經也?承烈曰,吏判以同姓,故嫌不敢檢擬云矣。上曰,幾寸耶?承烈曰,十五寸矣。上曰,吏判事太過矣。卿見吏判,須以予以爲太過之意,言及,可也。近來此等事,亦係世風,古則不然。纔免相避者,亦不以爲嫌,十五寸何嫌於檢擬乎?向時八學士某某人耶?承烈曰,徐判府事·金判府事·李命植·李性源·洪樂命·李在簡·李明煥與賤臣是也。上曰,其時玉堂,可謂壯矣。且何時事也?承烈曰,甲申春因玉堂番次事,同配甲山矣。命退,承史以次退出。
上在昌德宮。停常參·經筵。
自午時至酉時,灑雨下雨,測雨器水深三分。
洪文泳啓曰,明日常參·經筵,取稟。傳曰,停。
李亨元啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李時秀啓曰,大司憲黃昇源,執義李思祚,掌令崔景岳,持平朴載淳,竝牌不進,掌令閔彝顯,持平宋煥箕,俱在外,監察茶時之意,敢啓。傳曰,知道。
李亨元啓曰,左承旨沈有鎭,今日不爲仕進,卽爲牌招,何如?傳曰,允。
尹承烈啓曰,今日展拜時,承旨不可不備員,而行左承旨沈有鎭牌不進推考傳旨,今方捧入矣,合有變通之道,何以爲之?敢稟。傳曰,許遞,前望單子入之。
洪文泳啓曰,今日展拜時,承旨不可不備員,右承旨洪秉纘,時在京畿驪州地,合有變通之道,何以爲之?敢稟。傳曰,許遞,前望單子入之。
承旨前望單子入之。李在學·李邦榮爲落點。
傳于洪文泳曰,新除授承旨,牌招察任。
李亨元啓曰,新除授承旨李邦榮,以前任金海府使,方在解由未出中,何以爲之?敢稟。傳曰,勿拘。
傳于尹承烈曰,保放罪人崔鳳佐放送。
以咸鏡監司狀啓,願堂諸處紀實事蹟·莊奉物種騰書上送事,傳于李亨元曰,封進生梨,特爲除之,以紓僧力。莫重需用,猶如是蠲減,則外此營邑貽弊之端,無論若大若小,卽竝頉給,奴婢·鹽盆等可頉者,亦卽頉給事,分付該道及京司。生梨如用於享需,從便貿用事,分付別差處。此蓋爲本寺所係莫重,凡於守護之節,必欲恪勤也。道伯知悉此意,嚴飭安邊府,修葺堂宇,募入僧徒,期於復舊。觀國初御製奉安處,肅廟朝·先朝御製御筆奉安處,亦令地方官奉審修補,刑止追後使之報來後狀聞。咸興歸州寺,永興地興寺,亦令修葺蠲役。歸州寺有國初聖蹟,又有聖祖下敎,令道伯奉審聖蹟,如有讀書堂堂宇之尙在者,圖形上送事,一體分付該道。
以漢城府民家頹壓單子,傳于李亨元曰,令該堂卽爲擧行。
李時秀,以弘文館言啓曰,校理柳孟養,時在全羅道長城地,副校理李顯靖,時在慶尙道安東地,副修撰尹光普,時在忠淸道尼城地,經筵入番事緊,請竝斯速乘馹上來事,下諭。傳曰,依啓。
洪文泳,以弘文館言啓曰,修撰金熙采,旣有只推之命,卽爲牌招察任,何如?傳曰,允。
李亨元,以賑恤廳言啓曰,因漢城府民家頹壓別單子判付內,令該堂卽爲擧行事,命下矣。中部字內民家頹壓五戶,南部字內民家頹壓二十八戶,北部字內民家頹壓十八戶,西部字內民家頹壓一戶,合五十二戶內,北部鎭長坊契居閑良李培元,草家十三間內,頹壓不過一間,而名入別單,未免冒濫,故拔去後,每戶恤典,各錢二兩式上下,其中殘獨戶九戶,依日前江村別恤典例,各加空石十立式,別爲分給,西部甕里下契居幼學全德恒女兒壓死恤典,布一疋錢二兩,考例題給之意,敢啓。答曰,知道。
李時秀,以賑恤廳言啓曰,因漢城府民家頹壓別單判付內,頹戶之分等恤典,皆卽題給事,分付事,命下矣。西部字內民家頹壓三十三戶,東部字內民家頹壓三戶,北部字內民家頹壓十七戶,合五十三戶,每戶恤典,各錢二兩式上下,其中殘獨戶九戶,依江村民戶別恤典例,各加空石十立,別爲分給,北部鎭長坊契居良女全召史頹壓致斃恤典,布一疋錢二兩,考例題給之意,敢啓。答曰,知道。
李亨元,以兵曹言啓曰,兼司僕將韓聖養,羽林衛將李尙說,俱以身病,當暑添劇,時月之內,無望供職,呈狀乞遞。實病旣如是,則宿衛領軍之將,不可久曠,竝今姑改差,何如?傳曰,允。
洪文泳,以兵曹言啓曰,卽接西所衛將李復永牒報,則永肅門南邊中松一株顚仆云,令該所斫去之意,敢啓。傳曰,知道。
李亨元,以分兵曹言啓曰,慶熙宮西所衛將鄭智世所告內,崇義門北邊宮墻二間許,開陽門東邊二間許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。答曰,知道。
李時秀,以御營廳言啓曰,今五月二十九日,景慕宮展拜時,依兵曹啓下節目,弘化門入直軍七十二名,集春營入直軍三十名,大將臣李敬懋率領,月覲門外分左右排立,東營入直軍三十名除出,入直把摠曺夏彬,哨官蔡述夏率領,宮大門外把守,而竝待標信出用。解嚴後,還入直間,集春營哨官李明祿,東營哨官李景佐,代直之意,敢啓。答曰,知道。
刑曹啓目粘殺獄罪人鄭致景獄事云云。殺獄體重,臣曹不敢擅便,上裁,何如?啓。中和府殺獄罪人鄭致景獄事段,兩人醉鬪,互相顚擠,則鄕將之分雖嚴,强弱之別雖殊是隱乃,致景決無俛首受打之理,揮却之際,或踏或蹴,事勢固然,禮集致命之後,共鬪之致景,焉逭償命之律?但殺獄決打之法,無出於實因與詞證。此獄段,以實因也,則仰合面及渾身,無一被打之痕損,而口眼開穀道流汴之症,宛合於喫酒食醉飽之文。以詞證也,則李始明·李光赫·吳中采·金老郞·卞里等,俱爲屍親邊人,而皆以只見致景之被打於禮集,未見致景之打禮集,一辭納招。始明·中采,刑至六次,牢守前說,此可見致景不犯手之明證。且以事理推之,野中之宿醉迷神,家間之大笑驚心,扶到菜幕,飮水數升,則致景非被驅之人。時當暑月,中暍死中酒死,亦非異事是如乎,向因其矣妻之鳴錚,特令更覈矣。今觀査案及本曹回啓,皆置罪疑之科,朝家於此,亦何必靳持?致景,身乙,卽爲決配事,分付爲良如敎。
刑曹啓目粘殺獄罪人金占東等獄事云云。道臣復讎傅生之論,恐或失當,仍令依前嚴訊,期於取服,何如?啓。長興府殺獄罪人金占東獄事段,行一檢而成兩獄,屍親元犯,互相主客,此誠前後獄案之初見者是如乎,參其情犯,究以事理,則巳平之死,藉曰賞得奉之命,廣平之死,獨不幾於浪死乎?以巳平而償得奉之命,則以占東償廣平之命,在法宜然。卿曹讞語,可見分晣之中竅,初欲依此判決,以洩一死之冤,更思之,以弟而復兄之讎,方其驚遑憤痛之際,雖讀書士夫,難責處置之得當,況旀原初起鬧也,廣平亦未嘗不參涉,則縛弟竝兄,容或無怪,且縛來之時,德來·春同,結黨齋進,則廣平兄弟,又未必盡縛於占東之手。執此傅生,不害爲原情之論,占東,身乙,加刑定配爲旀。此獄決折,當參看兩案,而得奉文案,初檢官則曰別件修報云云,而題送之前,道伯錄啓之時,道伯俱無一言皁白。本獄雖不成獄,獄情亦幾盡現於此案中,而得奉傷處之緊歇,終無以憑知,揆以獄情,疎漏,甚矣。前後道伯,竝推考爲旀。南平縣殺獄罪人朴黃連獄事段,一筇之杖痕,初不彷彿,兩檢之釵色,略有變動,則未可謂之非服毒,伊被打是遣。且訓誨子姪,父叔之常事,假使梁女之死,不由於砒霜,而由於黃連,猶子之間,固未可遽議償命。況黃連之投杖,童婢之招糢糊,彔豆之制毒,山僧之證丁寧,由前由後,足有原恕之端,黃連,身乙,亦爲參酌定配爲旀。鎭安縣殺獄罪人卞德金獄事段,四漢打一人,至於致命,行凶之時,無他證參,未能分下手之孰先孰後,孰重孰輕,則歸之衆驅,可也,歸之戲殺,可也,而此獄足踢者,林奉已也,繼而猛杖者,卞德金也。兩漢之中,一當償命,林則以年幼而先配,卞則曰年壯也非罪,三尺之律,將無所施兺不喩,行乞之類,東西糾結,小則劫奪人,大則殺越人,此不嚴法而重繩,則繼此遊丐之戕害平民,將不勝支當,弱肉强食云云。誠非過慮,依前訊推,在所不已是隱乃,道啓旣置惟輕,有難遙度,一番更査,亦合審克之義。第於已發配外,諸干連中拈出疑端,親執詳査,指一決處事,分付爲旀,靈巖郡殺獄罪人千業奉獄事段,屍帳中微浮微硬,雖不可謂痕損之狼藉,而業奉猛踢之說,非但屍親聞而傳之,摘奸之刑吏分明指告,則此最明證兺不喩,夫常漢血氣之憤,未有甚於失耦,文·千鬪詰之除,得明以姻婭不干之人,妄論是非,至擧先累,則移怒逞憤,勢所必至,業奉·癸同之中,烏可免此獄元犯乎?至於八十里來往,十二日延拖,俱未足爲稱冤之端。今雖更覈,要不出於業奉兄弟,只佑死者之言,以洩其冤,亦無所不可。業奉,身乙,連加同推,期於取服爲良如敎。
兵曹參議臣李奎緯,伏以,嗚呼,昨年凶禍,何忍仰喩?五月之變,帀域含生,號呼憤冤,如欲無生,九月之喪,又失神人所望。以我聖上孝仁明勤之德,天之所報錫類之慶,早宜振振,夫何一年之內,荐當此世間不忍當之事也?此豈天命寔人之爲也?嗚呼,自古何國無賊,何世無讎,而其慘毒殘忍,窮天極地,曾有如吾國君臣,今日讎賊者否?讎賊如此,而誅討未能,悠悠蒼天,此何世也?日月不留,常事奄過,臣民哀冤且未論,伏惟宸情,何以自堪?雖有群臣十百輩,那能慰聖懷之萬一也?嗚呼,痛矣。至於前冬賊變,又何等至凶?幸以國籙靈長,陟降垂騭,上變自賊至親,凶圖殲厥巨魁,目下急變,似姑少紓,然此其自就天誅,非司寇所能得者。乃若慈敎中五九月之變,根柢究覈,非無其所,而嚴命不下,數字削冤痛憂虞,思之骨酸。方今匹夫,亦效沐浴之義。如臣僇人,聞有君讎國賊,而百刦餘生,精銷神喪,厭厭尸居,不能開一口,曾鷹鸇之不若,有臣如此,生亦何爲?仍伏念,臣區區血悃,仰首欲籲天,哀感弸中,擧筆不知所云。人亦有言,天地父母,殿下於臣,眞是父母也。嗚呼,哀此孤露之身,尙有閔覆於上者耶?人多欲殺而殿下活之,臣斷無他而殿下知之,活命之恩,一死難報,知心之感,此生曷已?言不能盡情,惟瞻昊天罔極而已。臣本百無猶人,而愚妄之性,彳亍之行,則人所不有者。策名立朝,今爲二十五年,在先朝着帽供仕,不滿百日,事殿下出入禁闥,不過四朔,前後登筵,不過數十次,而無味之言,可憎之態,則人皆不堪,夷考所存,安有分寸之長,可入淵鑑者?以殿下則哲之明,奚取於斯而誤知殊私,特達頻繁,至或有群臣所未得者,臣實不自知所以也。若夫平生愆殃,則無非自作,疾惡之腸,兼以過激之論,積忤一世,仇多與小,群飛之刺,想無日月之不燭者,而我殿下,不惟不動於其言,乃反輒取於衆棄,前後所以曲庇臣身,軫念臣家者,直是生死而肉骨,恩渥旁流,昭晣備至,螻蟻之命,獲伸戴盆,釁累之家,得存舊門,闔家感泣,擧族攢祝。此豈他哉?諒是無私之天,亦有曲爲之地,臣息食念此,有時㗳然而忘身。嗚呼,殿下之眷臣者如此,而臣則負聖意,甚矣。臣投有北,點檢罪過,尤悔多端,慙懼交中。臣竊妄度,蓋我聖上,憫臣麤厲之性氣,屢罹世故,故必欲矯揉鎔化,俾就彀律,更勿入於大戾。噫,此臣父母生時,常所戒臣,使之痛改者,緣臣無狀,病根尙在。今臣罪逆深重,父母已云亡矣,君而兼父母,惟殿下在上,仁愛所孚,臣雖頑如木石,豈不感動?佩韋之戒,玉汝於成,三年嶺海,矢心刻責,以所痛恨於孤負親戒者,要欲移圖於奉承聖旨,以百忍爲工,以三思制事,存心轉環,勉力磨稜,得保餘生,副我殿下愛欲生之德意。第念學問工少,氣質用多,呂氏一日愛化之功,何可能也?縱令能之,自覺精銳已盡,譬如穩藉殘暉,受用幾何,亡羊補牢,恐無及事,靜言念是,耿耿自悼。嗚呼,臣生不能盡子職,永抱窮天之痛,餘生爲人,惟是事君盡分一事,而今則已矣。此亦臣不忠不孝,造物敗之,尙誰怨也?雷雨之解,冠佩入關,江山故國,所至如歸,父老相問,詑說恩私,其往其歸,一念玉樓,耕鑿林泉,敢喜餘景之自在,寤寐楓陛,只憐苦衷之未泯。千萬不意,有隕自天,分外恩批,以臣爲騎省佐貳,臣聞命驚惶震越,罔知攸措。嗚呼,今夕何夕,夢耶眞耶?叩謝是急,悰地姑舍,蒼黃赴闕,顚倒祗肅。憐臣罪臣,俱當在是,至於因此蹲冒,復出周行,非所可論。臣於吾君之前,曾不能爲文華之言,邊幅之行,以效自好之態,況逖違天陛,魂夢長結者,今豈無一瞻耿光,以慰微忱之計哉?第臣形軀雖留,世上身名,已埋泉下,不可以陽界人自處,非但臣之私商量如此,抑必世之公議論亦然,是尙可以去就自擬者也。蓋臣之不可復廁榮塗者,有三事焉。其一,待罪谷山府時,上疏事也,一趙尙鎭査啓也,一洪秀輔疏語也。念臣於榮賊,自其幼小,豈不知悖妄之性,無禮之行,可駭可惡也?只以甲乙年間,輔翼吾君之功,爲臣等所未爲者,故臣闊略百事,眞心愛重,眞心倚仗,自是錯料爲以保護吾君之地,不可無國榮。是以臣伊時在深峽,忽聞宿衛所撤罷之報,昏黑鈍懦之見,不識裏面陰凶情節,而只覩外形,憂慮滿心,果上出位之言,又認賊爲子,乃以精忠大節等語,極口奬詡,如古之頌莾德而讚忠賢者。及夫賊情發露之後,臣惶愧憤痛,雖欲噬臍,何可及也?然是時臣心,只在於宿衛一事而已,故臣疏有國事朝議,使勿與知之語。且初呈之本,有曰國榮不可置於宿衛,則請以扈衛三大將,輪直宿衛。疏到喉院,以有錯誤處還下送,臣始知三廳爲一大將宿衛,非可獨任者,故遂削是句。此則伊時政院及道臣·守令所共見者也,卽此而臣心之所在可知。神明在上,焉敢誣也?雖然,臣不能逆覩奸萌,炳幾先討,而乃反爲此疏,則是臣之罪耳。臣今咋舌,不敢復論天下事,此不可復進者也。谷山鄕禮錢,入己私用之說,伊時判付,區別已昭,到今臣何更辨也?但我朝所嚴者贓律,士夫所重者名檢,未論其事之虛實,彼旣以汚衊加臣,臣之名檢已傷,何所藉手以事吾君也?此不可復進者也。洪秀輔疏語,臣向陳爰辭,至承嚴譴,今安敢提說哉?惟其使人不堪安受者,卽是移接於深峽別區四字也。苟使臣爲吾君血誠,早有古人義形于色,如汲直仇牧,則人雖欲殺臣,焉得以如此說加之哉?臣所以自反而悼,不可復進者也。臣旣有此三不可進,冒死退縮,不敢轉動。伏願聖明,先勘臣罪,以勵具臣,仍命選部永刊臣名於朝籍,以存人臣之大防焉。答曰,省疏具悉。自引三件罪,上款事,予獨知之,俱在前後筵話,爾其勿辭察職。
校理臣李殷模,伏以,居諸迅邁,文孝世子祥事奄過,臣民痛冤,去而益新,伏況我殿下至慈之情,尤何以堪抑也?噫嘻,痛矣。君讎國賊,何日可忘,而沬血飮泣之情,食肉寢皮之心,此月愈切。嗚呼,尙忍言哉?臣於昨冬,待罪館職時,或獨疏或聯章,洞陳討賊之義,粗伸沐浴之忱,天心莫回,王章尙屈,朞制已畢,衣冠卽吉,萬事都休,恨不溘然。顧今廷臣之齊聲仰請者,卽宇·偉之鞫問也,醫·媼之盤覈也。宇賊則殿下雖屬之已勘之案,而顧瞻他日,卽渠滔天之凶,則所謂他日,明有所指,而復·謙之□□逆謀,匡運之四字凶言,莫不同塗共轍,湊于逆魁,而時偉·醫·媼,亦只是一串路脈矣。以殿下日月之明,豈不洞燭其窩贓,亦豈眞以無指的無端緖而不之鞫耶?誠以一問宇·偉,則畢竟根蒂,將有歸處,一鞫醫·媼,則畢竟五行刀割嗚呼,慈聖十行之敎,信如四時,昭如日星,夫豈不義,而慈聖諭之於大庭,詔之於來後也?殿下試思之。昨冬國勢之岌嶪,其果何如,而草草誅鋤,伈伈度日。觀於朝廷之上,似若以爲旣安矣,旣平矣,以臣視之,岌岌嶪嶪之勢,猶夫前日,而雍容暇豫之象,竊爲朝廷惜之,繼之以流涕痛哭也。仍伏念,臣滯雨京邸,行將尋鄕,此際伏奉玉署特除,逖違之餘,豈無一覲之願,而臣於見職,自劃有素,去冬一肅,諒非獲已。惟此情實,庶幾天鑑之所俯燭,則去就一節,初非可論,荐違召牌,非不知萬萬惶凜,而迷守難變,冒膺無路,玆敢隨牌祗詣,附陳微懇。伏乞聖明,俯垂諒察,亟命鐫削,仍令勿復檢擬館銜,公私幸甚。省流具悉。勿煩,爾其勿辭察職。
丁未五月二十九日卯時,上詣景慕宮。展拜入侍時,行都承旨尹承烈,左副承旨李亨元,同副承旨洪文泳,假注書李羲觀·李德鉉,記事官李相璜·金祖淳,提學金鍾秀·吳載純,檢校直提學李秉模,直閣鄭大容,待敎尹行任,以次侍立訖。上具翼善冠·無揚黑團領袍,乘輿出協陽門,由月覲門詣景慕宮。至降輿所,左通禮啓請降輿。上降輿入大次。展拜時至,左通禮啓請外辦,上仍具翼善冠·無揚黑圓領袍以出。左通禮啓請乘輿,上乘輿。左通禮前導至降輿所,左通禮啓請降輿。上降輿。左右通禮前導,詣版位北向立,左通禮啓請鞠躬·再拜·興·平身,上鞠躬·再拜·興·平身。左右通禮導上陞詣廟內奉審訖。左右通禮導上至乘輿所,啓請乘輿,上乘輿至大次。還宮時至,左通禮啓請外辦,上改具翼善冠·無揚黑團領袍,乘輿出月覲門,由協陽門還內。諸臣以次退出。
丁未五月二十九日巳時,上御誠正閣。奉審承旨入侍時,右副承旨李時秀,假注書李羲觀,記事官李崑秀·金祖淳,以次進伏訖。上曰,陵上有頉處,果何如?時秀曰,臣敬奉聖旨,馳往奉審,則大王陵陵上丁字閣俱無頉,王妃陵北邊曲墻三十九尺內,二十五尺外半面,向外傾頹。此則本陵官已報,陵官報後,八尺更爲傾頹,六尺幾盡動退,東北邊面墻四尺餘,微有動退,石頭低退矣。上曰,判尹入侍。出榻敎賤臣承命出,與漢城判尹李崇祜偕入進伏。上曰,其間民家頹壓爲幾何?崇祜曰,六百三十餘處矣。上曰,殘獨戶幾何?崇祜曰,此則未及區別矣。上曰,須與惠堂,一一區別,修成冊入之,可也。崇祜曰,如江上等地頹壓處,亦有未及聞知者,待其一一聞知,謹當依下敎擧行矣。上曰,坐更事,將何以爲之?崇祜曰,臣方以坐更事,申飭各部,而各部近因民家頹壓事,不遑他及,各部文書,姑未及來到矣。上曰,當自領相家出,坐更爲定乎?崇祜曰,己未年原節目,王子·大君·公主·大臣·國舅家及殘獨戶,皆入區別,其外應國役,如燻造契·車契·馬契人戶,亦入區別中。蓋其時大臣,則請自大臣家爲始,而先朝以大臣家出坐更,事體不然爲敎矣。上曰,其時大臣誰也?崇祜曰,卽金在魯也。上曰,鄭昌聖曾於癸卯年間,有釐正之事,亦能有效耶?崇祜曰,癸卯間雖有釐正,而實未嘗行之矣。上曰,癸卯節目見之乎?崇祜曰,考之壬寅別單,坐更四十三處中,二十餘處爻周,而但無啓字踏下矣。蓋坐更痼弊,專由於里任輩,私相捧賂二三兩而漏免之,故無賂者,有偏苦之患矣。上曰,此事弊久,今若一朝釐正,則能無起怨之慮乎?崇祜曰,若釐正則戶多役均,民必樂而不怨矣。但洞里戶數,多者數百,少者四五十戶,多少懸絶,應役終有不均,此爲難處矣。上曰,卿方帶備堂乎?崇祜曰,臣非備堂也。上曰,判尹非例兼乎?崇祜曰,亦非例兼也。上曰,今當依己未例釐正,卿須就議大臣,後日次對奏之,可也。崇祜曰,臣於承文院文字,曾承抄出編次之命,今幾了畢,而有凡例之稟定者,敢此仰達矣。編次中闕文,固無奈何,而亦有有題而無文者,此亦依闕文例闕之乎?上曰,旣無文則依闕文例,可也。編次今至何境,而卷數當爲幾何?崇祜曰,原編已完,爲四十卷,續編姑未了,而亦當爲數三十卷矣。上曰,編次旣畢,當刊印乎?崇祜曰,當初下敎如此矣。上曰,若自戶曹刊印,物力必多入,卿可自承文院印出,而物力則兵戶曹間取用,可也。且所印當爲幾本?崇祜曰,內入一件,政府一件,承文院一件,藝文館一件,司譯院一件,合爲五件矣。上曰,紙地凡百,依私印列爲之,白紙亦不妨矣。崇祜曰,冊樣稍大,白紙則恐不合用,戶曹舊留儲稍多,校書館紙,亦可取用矣。上曰,紙地與物力,皆自承文院磨鍊,而取用於他處,可也。冊名亦有料量乎?崇祜曰,或言當曰承文院謄錄,或曰承文院掌故,或曰承文院辭令,三者之中,未知何者的當矣。上曰,掌故稍勝,而但掌故亦謄錄之異名。此則專是事大交隣文字,更爲商量,可也。此冊無序文乎?崇祜曰,曾有使李判府事製序之命矣。上曰,紙地當入幾何?崇祜曰,五件當入八九塊矣。上曰,冊則好矣。且應有之冊也。崇祜曰,實便於考閱矣。上曰,此冊成後,仍於每式年續印,可也。崇祜曰,所可惜者,往往有闕失不備處耳。上曰,豈因閪失而然乎?且所闕者幾何?崇祜曰,閪失與不,臣未敢知,而誥命七度,祭文二度,勅一度無之,其中懿陵·元陵誥命亦不得矣。上曰,此則考儀軌於禮曹,似可得之矣。崇祜曰,明聖大妃祭文亦無之矣。上曰,此亦或在儀軌中,考之,可也。崇祜曰,謹當依下敎考出矣。上曰,目錄入送於左承旨處,可也。崇祜曰,目錄今始抄出矣。命退,諸臣以次退出。
上在昌德宮。停常參·經筵。
李在學啓曰,明日常參·經筵,〈取稟〉。傳曰,停。
傳于李亨元曰,禮房承旨,馳詣宗廟·永禧殿·景慕宮,奉審摘奸以來。
洪文泳啓曰,大司憲黃昇源,牌招啓辭未下,執義李思祚,掌令崔景岳,持平朴載淳,傳旨未下,掌令閔彝顯,持平宋煥箕,俱在外,監察茶時之意,敢啓。傳曰,知道。
李亨元啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,卿等旣有入侍之便,食後來會。
洪文泳啓曰,今日次對,兩司當爲進參,除在外·傳旨未下外,大司憲黃昇源,卽爲牌招,何如?傳曰,允。
以兩司牌不進罷職傳旨,傳于李亨元曰,前望單子入之。
李在學啓曰,今日次對,兩司當爲備員,新除授諸臺,待下批一體牌招,何如?傳曰,允。
臺諫前望單子入之。大司諫朴天衡,執義李壽咸,掌令安鼎大,獻納洪聖淵,持平李敬五,正言李龜雲·朴道翔落點。
傳于洪文泳曰,濬川司堂上·戶曹判書來待。
傳于洪文泳曰,來待諸臣入侍。
李在學啓曰,濬川司都提調領議政金致仁,左議政李在協,右議政兪彦鎬,提調金履素·李崇祜·李敬懋·徐有大,依下敎來待矣。傳曰,入侍。
傳于李亨元曰,左承旨入侍。
李亨元啓曰,吏曹假郞廳來言,承旨有闕政事,取稟。傳曰,政官牌招開政。
有政。吏批,判書尹蓍東進,參判金文淳在外未肅拜,參議徐鼎修進,行都承旨尹承烈進。以安廷鉉爲承旨,宋銓爲司諫,金履鏞爲修撰,韓用龜爲修撰,金聖和爲監察,李秉模爲奉常提調,李在簡爲內醫院提調,金鍾秀爲司僕提調,具膺爲永川郡守,李師濂爲兵曹參知,鄭昌老爲戶曹正郞。
兵批,判書金履素進,參判金魯淳病,參議李奎緯入直進,參知李師濂未肅拜,左副承旨李時秀進。以吳璟爲兼司僕將,崔範重爲羽林衛將,趙元珣爲訓鍊主簿,高道成爲助羅浦萬戶,副護軍單趙濟魯,副司直洪秉纘·沈有鎭,同知單李弘遂,僉知單李尙益。
吏曹參判前望單子入之。朴祐源落點。
吏曹口傳政事,以尹師國爲漢城右尹。
以漢城府民家頹壓別單,傳于安廷鉉曰,恤典依例擧行。
傳于安廷鉉曰,保放罪人張錫胤放送。
以原春監司狀啓,六月令宗廟薦新生銀口魚,限內不得封進,惶恐待罪事,傳于安廷鉉曰,勿待罪事,回諭。
李在學,以兵曹言啓曰,本曹參判金魯淳差祭,參議李奎緯,謂有情勢,不爲行公,參議李奎緯,新除授參知李師濂,竝卽牌招,以爲推移入直之地何如?傳曰,允。
刑曹啓目,粘三登縣尹亨富殺獄云云。獄體至重,有非遲滯之見所敢經議,上裁,何如,啓判付內。此獄審理,自乙巳始,該曹則輒請更覈,本道則每置宥秩,行四檢經兩査,至有大臣之獻議,而獄情之疑眩,愈往愈甚乙仍于,與平山崔女獄案,閱月留中,屢回看詳。崔案今雖了勘,此獄則似滷似打,或尹或金,尙在於不生不滅之科。今又一向延拖,殊非曰殺曰宥之義是如乎,前後疑端,乙巳判堂金魯鎭跋辭,已盡之矣。十二條記疑,多屬於亨富,若檢驗實因之相左也,屍親之應問不問也,更査時,已經逐條推問,今不足深辨是遣,惟金興廷之以疎族替當捄療,掩匿於發狀之時,和應於嘗粥之說,似有隱情。亨富招中,或爲鹽水,似是饋粥策云云。果涉春雉之鳴,此兩條最爲亨富之直贓云,而此又有不然者。六寸之親,旣非疎遠,死生之際,隨食先嘗,未必非厚誼,畢竟聯名呈官,無他私和之跡,則未可謂之符同亨富是遣,下款亨富之言,卽知飮滷之疑,屬於渠家。有此隨問隨供,若謂之妄發則可也,而亦非有心之言是遣,又以舁置其家,備饋粥飮,爲行毒之明證,而岳男之耆仆,適在門前,則以鄰里匍匐之義,借家給粥,不是異事,執此聲罪,不幾於迫阨乎?又有一言可破者,永世,李召史之本夫也,岳男,李召史之奸夫也。亨富,果若最後奸淫,意在除去其夫,則理宜先永世而次岳男,又若以永世之不足段姑置,而斷斷於岳男,則與移情淫婦,密密謀害,何所不可,而乃於倉卒稠廣之中,作此假手鴆人之計乎?尹·李奸淫之跡,一村諸人,旣無明證,藉有宿約,廊下節居之女,自多相接之便,何必殺遠居之奸夫,始成其事乎?奸淫一款,旣未得斷案,而只執煞款之跡,經施一律,則甚非屢歲詳審之本意。且調羹進粥,皆在渠妻之手,則其妻耳亦有何欲殺之心,而必和滷水是喩,數匙之滷,未必致命。兩次之打,旣已自服,則元犯之以金換尹,卽有幸不幸者焉。大抵三四檢所有傷痕,初覆檢豈有不現之理乎?及至葛藤之後,苟同成獄,明若觀火,雖未的知其永世是元犯,而亨富是橫罹是隱乃,公心細究,可疑之端,此少而彼多。且永世之捉得無期,亨富之瘐斃可慮,前道伯跋辭語中,逃者爲首之說,亦合旁照之一端。亨富,身乙參酌定配爲旀,永世捉捕成命,已至多年,而諉以流丐,初不跟尋,致使重獄遷就至今者,揆以國綱,誠極寒心。況本道諸邑,無非兼營將·守令,而譏詗之政,反不如他路,非不欲摘發論勘,如向來海西諸鎭營,而方農遞易可悶,姑不處分,後勿如是之意,令道伯嚴飭列邑爲良如敎。
慶尙監司金光默疏曰,伏以,日月迅邁,文禧廟祥事奄過,大惟聖情止慈,悲疚何堪?臣北望痛廓,寸腸如割。仍念臣猥以無似之賤品,濫被不世之洪造,擧之冗散之中,畀以藩宣之重,自顧才識,豈有毫分堪承之望,而仰感甄拔之私,俯怵煩瀆之誅,不敢終始力辭,黽勉冒據者,居然歲已帀而月有餘矣。雖使穡事豐登,民生寧謐,猶懼其觸事憒劣,自底僨誤,又況値昨年孔酷之災,任一路拯濟之責者乎?幸賴天地父母,懷保慈育之恩,百萬生靈,得免溝壑。擧占袵席,而承奉流化,宣揚聖德,臣未能盡誠盡分,終至有繡衣之論啓,其昏謬尸職之罪,彰露無餘,臣滿心惶恧,無面可顯,嶺海鈇鉞,日夕恭俟。迺者嶺藩移授之旨,忽下於千萬夢寐之外,臣聞命驚遑,五內失守,莫省所以自措也。噫,方岳之任,孰非不重,而至於嶠南一域,壤地之大,憂責之繁,甲於諸路,朝家揀選,比他尤別。自古膺是命者,雖才具優於剸理,威明足以憚壓,無不逡巡退讓,不敢晏然冒當,則如臣之至庸極陋,最居人下者,有已試蔑效之罪,無一毫可紀之績,而今於人望之外,有此匪分之寵命,以藩移藩,有若非臣莫可者然,臣身之滿盈招損,畢竟狼狽,猶屬餘事,其爲累聖朝則哲之明,貽中外聽聞之惑,是豈細故也哉?況今本道民事之孔棘,上下之所共憂也。前歲大侵,挽近所罕,瘡痍甫起,喙息猶憊,威愛所偏,弊將隨生,其所接濟,視前尤難。此時按撫之責,雖通才達識,尙患其收拾不得,以臣之百無一能,其何敢擬議於此等重任乎?上焉而苟授,下焉而冒膺,則佇見試可之政,終至於僨國事,貪榮之罪,反歸於速身災矣。臣受恩如天,圖報無地,夷險燥濕,分宜效死,而材非可堪,義當必辭,力所不逮,罪將難逭。伏乞聖慈,諒臣所讓,非出飭辭,將臣新除藩仕,亟賜鐫免,回授可堪之人,以幸公私,不勝大願。臣無任屛營祈懇之至,謹昧死以聞。答曰,省疏具悉。卿其勿辭往欽哉。
中學敎授金履鏞疏曰,伏以,隙駛迅邁,我文孝世子常事奄過,回思昨年此時,哀慶如夢,伏惟撫時觸境,廓然痛傷,曷有其極?臣仰念止慈之聖心,俯痛舊僚之餘喘,寤寐悲冤,直欲溘然而無生也。嗚呼,今日讎賊,何故不討也?人紀將墜,國論愈激,而殿下則固拒而力排之,乃至於辭令擧措之間,威怒震疊,譴罰嚴峻,未敢知聖意至此,果何以也。諸臣無狀,雖不能仰格宸心,而殿下試察之。其直無一二可覈之端耶?停乳可覈也,妄藥可覈也,爲臣子而必諱邦慶之凶肚可覈也,處聖世而必俟不逞之凶謀可覈也。然而秉彝所同,斥之以駭憤,明義所關,疑之以藉弄,聖心一定,牢不可破,是誠八方之冤恨,而千秋之疑案也。嗚呼,冤矣。日月如奔,栗原之墓草已宿,臣民之服制已畢,而彼讎賊,則首領自如,噉着自如,偃仰於一天之下,談笑於暗室之中。嗚呼,此何理也?今夫萬口一談,必曰逆醫也,賊媼也,妖宇也,凶偉也。蓋其脈絡所通,形跡已著,一問之下,決知其眞贓之畢露,則何殿下一例靳持,必欲擔閣而後已耶?噫嘻,護法賊徒,包藏禍心之輩,不勝猜忌岐貳之心,始焉國慶之初,公肆不滿之意,逮夫變故之後,敢售挾他之計,是父子同惡而相濟,難兄難弟,換面而迭出,則中間綢繆,顧何所不至哉?殿下試一鉤覈,如其無實,則疎放之蕩滌之,以釋一國之惑,而共圖太平之福,可也。不然而三司所陳,已誠勝傳之故紙,數字下批,不過勿煩之例敎,處凶賊以若有非有之地,置義理於其然豈然之間,如是而在下風習,專沒誠意,遂以建天地堂堂公共之論,看作逞好惡區區偏私之科,是固群臣之罪,而亦非殿下所以啓之哉?臣不勝痛恨焉。雖以匡運事言之,覬覦嘗試,敢作亘古今所無之凶圖者,非他也。都由於復·明之獄,草草了當,而宇·偉之窩窟未破也。嗚呼,是誠何等時也?災異日作,天象切警告之意,訛言雲興,民志有靡定於嘆,此豈徒然而已哉?誠恐伏莽之憂,迫在呼吸,殿下不以此時爲明倫正紀,大奮發大懲創之道,則何以勸忠志之士而措泰盤之業乎?伏願更加三思,亟下處分焉。仍伏念,臣癃病一物耳,近又喪威震迫,肝腸摧蝕,半年床笫,奄奄若泉下者久矣。不意玉暑除旨,忽下於此際,顧此論思之職,夫安有一分堪承之望哉?造化雖歸於生成,危喘實難於趨走,臣罪至此,萬殞猶輕。況臣於昨冬,冒陳悲冤之忱,敢效討復之義,竟未承一字之批,此實臣言妄率,未有槪於聖心,居常悚懍,惟鈇鉞是俟者,六朔于玆矣,官職去就,尤無可論。伏願聖慈,俯賜鑑諒,亟削臣所帶職名,仍治臣逋慢之罪,以肅朝綱,以安賤分焉。臣無任屛營祈懇之至,謹昧死以聞。省疏具悉。勿煩,爾其勿辭察職。
丁未五月三十日辰時,上御重熙堂。左承旨入侍時,行左承旨李在學,假注書李德鉉,記事官李宗烈·承膺祚,以次進伏訖。上命書榻敎曰,保放罪人趙台榮放送。命退,承史以次退出。
丁未五月三十日辰時,上御熙政堂。右副承旨與來待諸臣入侍時,右副承旨李時秀,假注書李德鉉,記事官李相璜·金祖淳,錦城尉朴明源,營建堂上具允鈺·徐有隣·尹蓍東,郞廳具膺·鄭東敎·李晩秀,以次進伏訖。上命書傳敎曰,大臣·備苟堂上引見。賤臣承命出,與行左承旨李在學,事變假注書尹光顔,領議政金致仁,左議政李在協,右議政兪彦鎬,行司直金華鎭,左參贊金魯鎭,知敦寧徐有慶,戶曹判書李在簡,刑曹判書鄭昌順,行副司直洪秀輔·沈豐之·金持默,副校理李鼎德,偕入進伏訖。致仁等進前曰,朝晝異候,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。致仁曰,此東萊府使李敬一狀啓也。以爲西館東大廳西行廊八十五間改建之役,今始畢役,而倭情巧黠,如有此等事役,則欲增役價,必以拖過時日爲事,而監董譯官李命和·趙重明等,呵責敎誘,盡心擧行,近百間大廈,無弊訖工。在前監董之後,不無任譯輩酬勞之已例,請令廟堂稟處矣。在前倭館修理時,任譯輩貸出公貨,還報本色,自備工錢,能訖其役,則或不無加資之例,而今番則所入財力,皆自朝家準數劃給,加資重典,雖非可論,累朔監董,亦不可全無酬勞之道,分付本衙門,高品付祿,何如?上曰,依爲之。出擧條致仁曰,全羅監司沈頤之,枚報備局,以爲今春累萬斛賑資,簸揚斗分之際,一包所縮,幾至三四斗,本道雖無縮穀上下之例,今若無別般區處,則其勢必至於徵民徵吏,爲本邑無窮之弊,請賑餘帖價穀,每石米則五升,皮穀則一斗式上下,守令自備,饒戶願納,係是私穀,每石五升式上下,以補其縮矣。賑餘穀量縮減給,旣無已例,則固難輕議,而但聞在前,則道臣畢賑後,以其餘穀,隨宜闊狹,以充量縮,而今番則春夏十數巡飢口穀數,一一逐巡登聞,其不得任自闊狹,事勢則然。今自朝家,不許量減,而責之於許多自備之守令,決不可爲,仍以置之,則民邑之弊,又將莫甚,依道臣所請,帖價穀,米每石五升,皮穀每石一斗,自備願納穀,每石五升,特許上下,以補其縮,而昨年則年事大無,所捧還穀,全不精實,致有此陳請,而頃因繡衣書啓,自今年另加嚴飭,爲守令者,宜不敢如前循襲,今後則雖經大賑,毋敢以量縮二字仰請之意,各別申飭,何如?上曰,依爲之。出擧條致仁曰,儀賓之綏祿,與宗臣之顯祿同,凡於都提調衙門貶坐等公會,禮數拘礙,曾亦有辭遞之例云,昌城尉黃仁點,奉常提調之任許遞,何如?上曰,依爲之。出擧條致仁曰,太僕提調金履素,以其私義,不爲行公,貶月當前,合有變通,今姑許遞,何如?上曰,依爲之。出擧條致仁曰,前備堂未還差者多,行副司直鄭好仁,延豊君李,行副司直蔡弘履,竝還差,行副司直宋載經,漢城判尹李崇祜,亦爲差下,使之察任,何如?上曰,依爲之。出擧條在協曰,近來紀綱漸壞,士習日渝,陞學外場之說,已多紛紜,而日前陞補時,儒生輩自其泮主人家,製寫呈券者,太半皆是,試庭則幾乎無人,而師儒之長,恬不察飭云。事之可駭,莫此爲甚,當該大司成,從重推考,此後則嚴加禁斷,無得復犯之意,申飭成均館,何如?上曰,依爲之。出擧條昌順曰,長興府殺獄罪人金占東事,切有區區愚見,敢此仰達矣。判付傅生,旣出好生之德意,臣非不欽仰,而但占東雖曰爲兄報讎,而不告官擅殺者,在下執法之義,固不可輕議傅生,而況一人而殺二人之命,尤不當以復讎言,渠又不以殺人自服,則初未嘗以報讎自處可知。道啓之置於稟秩,臣所未曉,今此酌處之命,恐欠重人命之道,故敢以執藝,因言端仰達矣。上曰,卿言亦有意見,其在重民命重三尺之道,不可遽然傅生。渠招一向抵賴,旣無哀痛迫切之意,卽此未可以復讎言。以卿所奏,出擧條,令道伯加刑取服,如或承款,卽爲錄啓事,分付。出擧條上命書傳敎曰,聞其親病,勢難供劇,藥房提調徐有隣許遞。殿最當前,與兩寺提調之代,今日政差出。又命書傳敎曰,政月在近,吏曹在外堂上許遞,前望單子入之。上曰,漢城府堂上有闕之代,令該曹口傳差出,待下批牌招察任。出榻敎上曰,新除授承旨,牌招察任。出榻敎命退,諸臣以次退出。
上在昌德宮。停常參·經筵。
李亨元啓曰,明日常參·經筵,取稟。傳曰,停。
李亨元啓曰,來初五日,朝參日次矣,敢稟。傳曰,停。
李在學,以都摠府言啓曰,今日入直內三廳武兼禁軍及軍兵等,中日習射。請出標信。傳曰,知道。
李在學,以禁衛營將官來言啓曰,今日本營軍兵,日次私習云矣,敢啓。傳曰,知道。
李在學,以御營廳將官來言啓曰,今日本廳軍兵,日次私習云矣,敢啓。傳曰,知道。
洪文泳啓曰,合辭方張之時,憲府無詣臺之員,事甚未安。除在外外,大司憲黃昇源,卽爲牌招,何如?傳曰,允。
李亨元啓曰,大司憲黃昇源牌不進,執義李壽咸,掌令安鼎大·閔彝顯,持平李敬五·宋煥箕俱在外,監察茶時之意,敢啓。傳曰,知道。
傳于洪文泳曰,左副承旨與輪對官入侍。
傳于李在學曰,諸承旨持公事入侍。
傳于洪文泳曰,吏兵房承旨持歲抄入侍。
李在學啓曰,假注書李德鉉,身病猝重,勢難察任,今姑改差,何如?傳曰,允。
假注書望李德鉉改差,代金裕己落點。
都承旨前望單子入之。具㢞落點。
以承旨房望,傳于李亨元曰,仍。
假注書望,金裕己在外,代趙台榮落點。
假注書望,注書金孝建病,代李冕膺落點。
李亨元啓曰,假注書趙台榮,時無職名,令該曹依例付軍職,冠帶常仕,何如?傳曰,允。
李在學啓曰,假注書李冕膺,時無職名,令該曹依例付軍職,冠帶常仕,何如?傳曰,允。
以東部摘奸宣傳官別單,傳于洪文泳曰,似未及抄報,令該廳,依他例題給恤典,仍令京兆知悉。
以西部摘奸宣傳官別單,傳于李亨元曰,令該廳,依他例卽施恤典。
以南部摘奸宣傳官別單,傳于洪文泳曰,此是殘獨戶,依他例卽施恤典,仍令京兆知悉事,分付。
以北部摘奸宣傳官別單,傳于洪文泳曰,取考京兆別單,如不抄報,恤典卽爲擧行事,分付。
以東北兩部,西南兩部摘奸宣傳官別單,傳于李在學曰,令該廳,依他例卽施恤典。
以咸鏡監司狀啓,罪人金麟三嚴囚事,傳于洪文泳曰,嚴刑三次,濟州牧爲奴事,回諭。
傳于李亨元曰,不緊上疏,徒煩酬應,捧納承旨遞差。
李亨元啓曰,臣與同副承旨安廷鉉伴直矣。纔已遞差,伴直無人,右副承旨洪文泳,卽爲牌招,何如?傳曰,允。
李亨元,以弘文館言啓曰,本館下番副修撰臣洪樂貞,以本館春夏等褒貶,取稟於領事事,今日晝仕出去之意,敢啓。傳曰,知道。
李亨元,以弘文館言啓曰,校理李殷模疏批已下,卽爲牌招察壬,何如?傳曰,允。
洪文泳,以賑恤廳言啓曰,因漢城府民家頹壓別單判付內,恤典依例擧行事,命下矣。東部字內民家頹壓七十三戶,北部字內民家頹壓十六戶,合八十九戶內,東部私契居訓局軍李聖復,驛契居砲手金德順,草家凡九間內,頹壓不過各一間,而名入別單,未免冒濫,蓮池洞契居良人表福同家舍,卽前別單已恤典中,趙得弘家舍,疊入丁寧,故竝拔去,其餘八十六戶,每戶恤典,各錢二兩式上下,其中殘獨戶十戶,依日前江村別恤典例,各加空石十立式,別爲分給之意,敢啓。傳曰,知道。
李在學,以兵曹言啓曰,景福宮衛將趙暎·尹孝得,俱以身病猝重,勢難供職,呈狀乞遞,實病旣如是,則輪番之任,不可久曠,竝改差,何如?傳曰,允。
李在學,以兵曹言啓曰,臣今朝祗伏承政院所傳聖敎內,社稷墻垣頹圮處,亦依宗廟墻垣頹圮處圍排座更事,命下矣。詳問于社稷署,則東邊墻垣第一處五間半許,第二處二間許,第三處一間許,第四處一間半許,南邊第一處五間半許,第二處三間許,第三處四間許,第四處四間許,第五處一間半許,第六處三間許,第七處一間許,第八處三間許,西邊第一處四間許,第二處五間許,第三處三間許,第四處二間半許,第五處四間許,第六處五間許,第七處一間許,第八處二間許,頹圮云。且伏聞社稷署前例,墻垣頹圮處,只令繕工監,以把子圍排,座更把守,則元無前例,只每夜巡邏營門,定送校卒,墻外巡邏云。從今爲始,自臣曹捧甘漢城府,一依宗廟墻垣頹圮處圍排座更之地,亦令巡邏營門,各別申飭之意,分付,何如?傳曰,只依前例,擧行,不必別設坐更,以此知悉。俄下傳敎中,坐更減數把立之命,蓋因本署郞官誤奏之致。身在本署,不識守護之方,事極駭然,當該郞官,爲先拿處。
李在學,以兵曹言啓曰,卽接東道參軍具載厚牒報,則御營廳所授惠化門南邊第四城廊近處,體城一間許,頹圮云。令繕工監,爲先把子圍排,分授軍門,急速修築,而把守軍兵,亦令該軍門量宜定送,限改築間,各別守直之意,分付,何如?傳曰,允。
李亨元,以兵曹言啓曰,卽接東道參軍具載厚牒報,則御營廳所授惠化門南邊第四城廊近處,體城一間,今日頹圮處,左右邊半間式,又爲加頹云。令繕工監,一體以把子,堅實圍排,分授軍門,竝卽修築,而把守軍兵,已令該軍門,量宜定送,依前例,以前把守軍嚴加守直之意,另飭分付,何如?傳曰,允。
李在學,以分兵曹言啓曰,慶熙宮西所衛將朴長瀗所告內,興元門北邊宮墻二間許,因雨頹圮云。令繕工監,爲先以把子,堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
李在學,以御營廳言啓曰,本廳字內惠化門南邊第四城廊近處,體城一間許,頹圮云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間,各別守直事,自兵曹草記矣。修築則待晴擧行,而出番鄕軍二十名,將官率領,限修築間輪直,嚴加把守之意,敢啓。傳曰,知道。
備忘記,下僚之不問徑擬,似違常格,如不在闕,又値登筵,則先擬後問,亦是例事。本事姑無論,年少新進,以微事,焉敢如是煩瀆?渠非時任,則選部雖欲削名於官案,得乎?由前由後,妄率極矣。檢閱尹行任爲先罷職,原疏還給。雖非創例,不如無是,事實固未詳知,較絜亦甚駭然,注書金孝建,從重推考。
刑曹啓目,粘任實縣殺獄罪人鄭明采獄事段,今旣承款,依法擧行爲白乎旀,光州牧殺獄罪人崔明達獄事段,令道臣更加詳査,分別首從,論理啓聞後拿處爲白乎旀,順天府殺獄罪人徐汗迪獄事段,亦令道臣照法嚴勘爲白乎旀,同府殺獄罪人金三男獄事段,更令道臣,詳査啓聞後拿處爲白乎旀。綾州牧殺獄罪人鄭道仁獄事段,另加嚴訊,期於取服,何如?啓,任實縣殺獄罪人鄭明采獄事段,同耦元無宿怨,起鬧不過微物,退而踢之,直是戲耳,撞着致命,亦未必不由於自來癃病。戲殺皆不償命,則此獄亦不無一分可原之端,而莫嚴者三尺也,殺人者死,奚論有心無心?況數次足踢之說,鋤伴諸招,證左俱備,且生前之給藥物,死後之辦襄需,卽渠斷案。到今承款之後,不宜原情而屈法是如乎,明采,身乙,姑爲停刑,卽令道伯具格捧結案以聞爲有矣,農時逮繫可悶,只元犯兺,捉致擧行事,分付爲旀,光州牧殺獄罪人崔明達獄事段,明達·明水,金女之從孫也,昌信,其姪也。以姪子而見叔母之行淫,則苟不諫而止之,只當羞愧而已,隱忍而已,決不宜參涉於黜逐之議。況稱假托門戶之貽累,叵耐田庄之生慾,半夜挈子,碎門破壁,其氣勢之麤猛,擧措之駭悖,固不可以人理責之兺不喩,且造謀加功,自有差殊。昌信藉曰不一犯手,挾豪悍之兩子,來時爛議,卽席合力,終至於戕害人命,則碎破門壁者,雖明達兄弟,而敎其作挐者昌信也,壓築成孫者,雖明達,而使之行兇者昌信也。以只坐尊長律論,則昌信之爲元犯無疑,又欲以犯手輕重,定其首從,則明達·明水,直是難兄難弟。不於昌信三父子之中,細較情犯,而只以一築之跡,經定三尺之案,大有乖於審克之義。卿之跋辭,正合讞獄之體,依回啓,更令詳究前後文案,具意見指一狀聞後拿處爲旀,順天縣殺獄罪人徐汗迪獄事段,此獄實關倫常之大變,誠如檢狀道啓,旣殺之又刺之,則其行兇之殘忍,用意之巧慝,無與倫比是隱乃。但刺項之說,正犯則諉以自裁,而屍親則歸之退割,伊時旣無看證,下落終欠分明,死後刺項,未可謂之究竟,而無論刺項與擊背,殺其妻者汗迪也。營底二日之行,此胡大罪,而遽生離居之計,奩裏以一把之刀,適使改飾,而至起斷恩之疑,結髮生子之好,便被其叔其弟之所構問,揮淚愬冤之言,流血現夢之兆,看之未半,重爲之慘惻兺不喩。傳訃之先後,移屍之光景,種種情狀,無異於以鎌遮眼,且渠之初檢招中,木枕打氣絶死者,便亦承款,雖非刺項一事,自有萬殞難贖之罪是如乎,汗迪身乙,各別嚴刑,期於斯速取服爲旀。徐世元·徐汗昌等嚴勘事,依回啓施行爲旀。同縣殺獄罪人金三男獄事段,夫殺妻償命,在法雖然,除非情理絶悖,則前此殺妻之案,未曾一例寘法,蓋夫因妻死,未必慰亡者之心故耳。此獄顚末,與汗迪大異,汗迪則故犯也,又有戮屍之罪,論其情節,不容更議,而三男則不然。見其妻之不恭於其母,則誚責而警飭之可乎,溺愛而不言可乎?慍水確之撼眠,投隣餠而不食,似此勃蹊之性,誠有霜氷之憂。土塊之投,爐木之打,卽渠自取,設令朴女,因此致命,順親事大,殺妻罪疑,固可有一分參恕之端,況旀服毒之說,諸招歸一,銀釵之色屢變,油袴之痕尙濺,有不可以傷痕之狼藉,直歸之於被打,由前由後,旣知有傅輕之端,則不必更査,三男身乙,卽爲決配事,分付爲旀,綾州牧殺獄罪人鄭道仁獄事段,胸膛之紫黯堅硬,兩檢之實因旣明,一二次數三次足踢之說,或出於諸程之供,或出於朴致化之招。諸程則以作別之雇主,容或有右袒之言,而致化,公證也,寧有愛憎扶抑之理?實因旣如彼,詞證又如此,道仁雖欲免償命之律,得乎?況旀六朔之羞挑憤,數杯之醉起鬧,扶髻揮枕,互相顚擠,則其拳頭所加,足勢所及,元不計死生要害是如可。道仁則幸免重傷,作別則卽地殞斃,成獄償命,更無可疑,而忽做忌神之謊說,要作圖生之窘計者,情狀尤極痛惡。道仁身乙,依前訊推,期於輸款爲良如敎。
修撰韓用龜疏曰,伏以,日月迅邁,惟我文孝世子祥事奄過,臣民慟冤,曷有其極?以我聖心之止慈,悲廓摧隕,何以堪抑?區區下情,益不勝憂念痛泣之至。仍伏念臣,才本庸陋,不足備簪紳之列,跡又畸孤,未嘗有墻壁之依,分甘屛蟄,念絶當世,而天地至仁,父母孔邇,拔之樗散之中,置之器使之末,十回登臺,俱是特授之華銜,半歲調郞,又被曲保之殊恩,中夜無寐,細檢臣身,頂踵毛髮,罔非造化。門戶之幾傾,而殿下全保之,踪地之至危,而殿下庇覆之,不啻若枯骸之傅肉,顚木之再孼。況臣老父,一資多年,未霑聖朝之寸祿,常格所拘,不得臣母之俱榮,每瞻崦嵫之景,只切烏鳥之情,而窮無所告,至願莫伸,惟我殿下,如天之無物不遂,如日之無微不燭,昨夏收錄之恩,遽下於微臣詣臺之日,手奉恩誥,有霣如瀉。此在臣,誠爲沒世之至榮,曠古之殊渥,從前百口感戴之私,別添闔門頌祝之情,出而瞻望雲天,入而銘鏤心肺,只願世世生生,爲犬爲馬,以酬聖恩之萬一也。臣於月前,伏蒙恩暇,往省病父於臣兄任所,千里荒陬,骨肉團聚,情私獲伸,感祝冞切。況其甘旨之養,刀圭之供,繄誰之賜?每飯必頌洪恩,一語輒望五雲,攢手相對,惟期他日之隕結,分外榮途,毫無一念之忘到,而忽於千萬夢想之外,伏奉玉署除旨,華誥遠頒,龍光偏荷,雙親驚喜,一府聳賀。臣於是,惶隕震懍,神精失守,莫省所以自措也。何幸旋蒙恩遞,粗守微分,而曾未數月,誤恩荐降,不知無狀賤臣,何以得此。臣之從前踐歷,罔非踰分,而不顧冒進之嫌,只知疑承之義者,非謂臣才之可堪也。特以再造之恩,浹髓淪肥,初不敢以區區去就,自倣於古人之廉防耳。至若經幄之職,有國所重,處深嚴之地,而任論思之責,極一代之選,而需他日之用,苟或學不足以發揮經義,才不足以黼黻王猷,則莫宜居之,尤豈如臣魯莽,如臣蔑裂者所可擬議哉?噫,臣幼而昏愚,長益荒嬉,凡世之尋常經籍,率多墻面,從以十數年來,自甘暴棄,一切書卷,便屬笆籬,强或臨門,若墜烟霧,以此使倆,何所藉手而講說討論,仰裨聖學之萬一乎?似此實狀,通朝之所共知,聖鑑之所悉燭,而況都堂特圈,有異恒例,濫竽可知,竊吹尤愧,臣之惝怳怵惕,尤當如何?反復思惟,承膺無路,玆敢披瀝肝血,仰瀆崇嚴。伏乞聖慈,俯垂矜察,亟命有司,鐫削臣職,因治臣逋慢之罪。以重名選,以全微諒,不勝幸甚。臣旣不以見職自居,顧何敢贅陳他說,而竊以君父之讎,不可以一天共戴,討復之義,不可以一日少緩,玆敢悉暴愚衷,惟聖明垂察焉。嗚呼,惟我殿下,以睿智之聖,承付畀之重,凡於政令施措之間,義理精微之蘊,錙銖不差,經權得中,雖使敢言之士,欲效無隱之忱,未見衮職之有闕,而獨於懲討一事,刑法失當,亂賊不懼。纔施鯨鯢之誅,又懷梟獍之音,旣障滔天之水,復熾燎原之火,粵自丙丁以來,君綱日墜,彝倫益晦,至於昨年萬古所無之變而極矣。復·喆之以下五字刀割傳法於榮·德,時偉之讎視儲君而合勢於宇鎭,繼而有匡賊之輪款,灼然爲昨冬之證案,設計之地頭,雖似差殊,爲逆之根柢,終歸爛熳。停乳投劑之日,指使者誰歟,始慶終哀之際,沮戲者何事?況且誕彌之慶,指日企待,而禍變之酷,一朝荐仍,則宗社之孤危,臣民之痛冤,尤當如何?何幸皇天默佑,以下七行刀割贓之畢露,而殿下每以疑無指的,牢拒群請,竝置勿問之科,其何以解中外之惑,而慰神人之望乎?至於逆醫乳媼,潛附凶徒,暗試毒手,情狀莫掩,以下三字刀割自在,殿下亦何惜乎一番究問,而伈泄至此耶?嗚呼,有限之禮制甫畢,無窮之痛冤如新,而若或歲月寢遠,人情狃安,則三司舊啓之牘,便成空言,萬世必報之讎,都屬先天,其孰能積誠致討,明彝倫於旣晦,杜禍源於方來乎?此尤臣等所大懼也。伏願聖明,淵然深思,翻然改圖,夬允三司之請,使王綱復振,世道永靖焉。臣無任泣血懇禱之至。答曰,省疏具悉。勿煩,爾其勿辭察職。
丁未六月初一日辰時,上御誠正閣。諸承旨持公事入侍,輪對官同爲入侍時,行左承旨李在學,右承旨李亨元,左副承旨李時秀,右副承旨洪文泳,同副承旨安鼎鉉,記事官金孝建,假注書李德鉉,記事官李宗烈,記注官承膺祚,宗廟直長金在明,社稷直長吳泰齊,軍器判官沈鏔,東活人別提洪徽河,養賢庫主簿文光瑞,內贍直長尹載伋,工曹佐郞趙鎭完,西活人別提宋碩欽,尙衣主簿李良會,忠勳府都事吳泰詹,西氷庫別檢朴彝源,義盈主簿朴東俊,掌樂僉正鄭致綏,承文副正字金晦彬,司宰主簿洪大默,司錄高應觀,禁府都事林秉遠,司饔僉正李耉永,繕工副正金常行,宗簿直長任好常,以次進伏訖。在學·亨元,讀奏吏兵批歲抄單子。上命書傳敎曰,吏兵曹歲抄點下者,依例分等捧傳旨。命書榻敎曰,都承旨許遞,前望單子入之。上出給假注書李德鉉改差啓辭曰,書允字而頒布。時秀承命書出,孝建持而趨出,擬代望持入進伏。首望,乃金裕己也。上點下曰,此人登科後,初入此望乎?時秀曰,然矣。上命輪對官進前。在明等進前,奏職姓名。上曰,如有所懷,各奏,可也。僉曰,無矣。上命退,諸臣以次退出。
上在昌德宮。停常參·經筵。
李亨元啓曰,明日常參·經筵,取稟。傳曰,停。
李時秀啓曰,合辭方張之時,兩司無詣臺之員,事甚未安。除在外外·未肅拜呈告人員,竝卽牌招,何如?傳曰,允。
李時秀啓曰,大司憲黃昇源牌不進,執義李壽咸陳疏入啓,掌令安鼎大·閔彝顯,持平李敬五·宋煥箕俱在外,監察茶時之意,敢啓。傳曰,知道。
傳于具㢞曰,左承旨入侍。
傳于具㢞曰,政官牌招開政。
李亨元,以刑曹言啓曰,本曹今春夏等褒貶,定於今月初三日,而參判李致中,謂有身病,參議金魯永,謂有情勢,俱不得參坐,令政院稟旨牌招,以爲同參之地,何如?傳曰,允。
以刑曹參判李致中牌不進推考傳旨,傳于李亨元曰,許遞,今日政差出。
有政。吏批,判書尹蓍東進,參判朴祐源牌不進,參議徐鼎修式暇,行都承旨具㢞進。以金文淳爲承旨,以金光岳爲獻納,李祉永爲正言,魚用謙爲校理,沈豐之爲刑曹參判,林蓍喆爲刑曹參議,李景烈爲鎭川縣監。
兵批,判書金履素病,參判金魯淳病,參議李奎緯入直進,參知李師濂病,右副承旨李時秀進。副護軍單李光燮·宋益休,副司直單尹承烈·金文淳·李致中·閔台爀·李邦榮·洪仁浩·安廷鉉·洪明浩·李夔·柳誼。
傳于具㢞曰,新除授承旨牌招。
以左承旨金文淳牌不進推考傳旨,傳于具㢞曰,違牌承旨許遞,前望單子入之。
以朴仁榮囚單子,傳于李時秀曰,日熱如此,時囚竝保放。
李時秀,以弘文館言啓曰,修撰韓用龜疏批已下,卽爲牌招察任,何如?傳曰,允。
李時秀,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
洪文泳,以義禁府言啓曰,日熱如此,時囚竝保放事,命下矣。時囚罪人吳泰齊·朴仁榮等,竝保放之意,敢啓。傳曰,知道。
判府事徐命善箚曰,伏以,臣於床席昏涔之中,以訓局貶坐明日擧行事,從事官來傳聖敎,聞命惶阨,莫省所措。臣之自來貞疾,已成癃痼,而近有暑濕之祟,重得寒熱之症,似瘧非瘧,眞元日削,因病添病,醫藥罔效,雖於房闥之內,亦末由自力起動,束帶赴坐,非所可論,而殿最重典,而不容緣臣而曠闕,申飭成命,亦不容由於臣而委棄。玆不得不倩人構箚,仰請處分。伏乞亟遞臣訓局都提擧之任,仍將兼綰諸司,倂賜變通,俾令趁期磨勘,以重國體焉。仍念臣病,實難强情,姑不暇言,而終身僇廢之願,蓋未嘗少須臾忘于心矣。凡有起居之班,陪扈之列,一未敢趨造,如前席歷詢,不過各陳所見,而亦且妄僭屢懇,竟蒙體諒,則其自靖之義,人孰不知?然闕禮引罪之尋常應行者,率皆默無箚訟,是豈全昧義分,頑如木石而然哉?不特不以大臣自居,或恐以微末去就,致煩中朝之酬應,而其徼君固寵之罪,抑有甚於放廉沒恥之譏故也。昨冬承命,臣亦費商量,伊時敦迫過隆,恩數太屑,則黽勉暫膺,未必有損於臣之處義,藉令處義,不能無出入,其視朝體之壞傷,輕重較然,臣其可膠守而不知變哉?今若以一行貶坐,謂已出脚,而責之以前後郞當,則是臣之區區迷執,猶有所未暴也。臣敢卒言之,冀聖明之終始曲成焉。取進止。答曰,省箚具悉卿懇。一有涉於職事,使必如是控引者,一則由予,二則由予,予能悉心鎭服。如卿地處,如卿勛勩,寧或臬兀於今日朝廷乎?大抵攻卿者,卽攻予也。有不滿也,故前有範賊之挾匕,後有夏賊之投書,夫夫也,孰不知此脈絡,卿旣捨命拚生,與人結怨,到今乃反有此退縮底意,亦由予誠未孚,無奈竝我不諒耶?昨夏事變以後,疏章間每及藥院,而隱映話頭,專指都相,世豈有如許至痛極冤之事乎?卿雖職兼藥院,予不使藥院聞知。及其更直之日,只令提擧·副提擧,入察看護,使卿勿令來住閤外,卿之不以福人自處,一世之所共知故也。然則語及藥院,齗齗於卿一人,眞所謂欲巧反拙。噂沓之來,一味羈縻,豈歇後於卿而然?特不露卿名姓故耳。否則何靳於三木之典,何惜乎兩觀之律?卿須思之。除非爲範·夏復報,則豈必欲害卿後已也?予則曰卿不敢更以自己事看得,實合國耳公耳之意,惜乎,卿計未在是。予不多告,卿須諒之。仍傳曰,此批答,遣史官傳諭,此後更勿以處義二字,煩予酬應事,一體傳諭,貶坐何日出令與否,亦爲知來。
大司諫朴天衡疏曰,伏以,日月迅駃,文孝世子祥期奄過,服制已闋,帀域臣庶,號泣靡逮。伏惟我殿下止慈之情,何以堪抑?臣不勝悲泣煎迫之至。嗚呼,今日廷臣,尙可謂知君臣之義乎?進不能碎頭血爭,退不能刎首自靖,使窮天徹地之冤,至今未洩,食肉寢皮之讎,尙今未復,恬然若無事之時,晏然如安樂之日,天乎,人乎,此何事也?若此不已,則君讎竟無討復之日,賊魁終無覈出之期耶?臣誠痛哭崩迫,不知所云也。噫,昨冬以後,群下之守閤籲冤,凡幾日矣,聯章叫苦,又幾遭矣?天聽愈邈,輿情益激,大臣去國,邑宰投紱,以至草野之士,亦有毁冠而自廢者,則一國人情,大可見矣,而殿下於此,獨不思惕然而改圖乎?噫,獄之疑晦者,固不可臆斷,事無端緖者,誠不可指的,而至於昨冬之獄,亦可謂疑晦而無可指的乎?壬寅誕降之慶,擧國之所共忭,而時偉敢發凶言,則不悅之意已著矣。以下六行刀割臣聞君父之讎,不與共戴天。儲嗣貳君也,賊有謀害貳君者,而爲其臣者,伈伈度日,曾不知復讎之爲急,則傳之四方,其將以今日臣子,爲何如人也?書之史冊,亦將以今日國家,爲何如世也?天彝絶矣,人紀蔑矣。彝倫斁而國之爲國,臣未之聞也。殿下試看自春以來,亢旱淫潦之災,跨歲相仍,逆匡賊采之變,式月斯生,人心憂遑,爻象愁沮,此曷故焉?冤氣上干,則雨暘之愆度,固其理也,以下二字刀割尙在,則民情之疑懼,又其勢也。驗之天時,稽之人事,其理不忒,昭如指掌,以殿下明理之學,豈或不察於此,而牢拒群請,一味靳允,臣誠莫曉其故也。嗚呼,一自,以下五行刀割臣於是乎悲憤冤泣,質之天而不得,求之理而不解,而亦不能無憾於天地之大也。臣向叨是職,猥入文字,略陳討復之義,而忱誠淺薄,文詞拙訥,未蒙採納,旋命付丙,至今追思,惶汗浹背,又安敢以不忍言不忍聞之說,更瀆崇聽,重慼我殿下之心哉?第臣區區所秉,卽爲儲君復讎之義也。此讎未復之前,無非飮泣腐心之日,歲月漫遠,伈泄成習,則討復之義,愈不可不明,節序復回,感慕益新,則冤迫之痛,尤不可不鳴。玆敢不避猥越,復申前說。伏願殿下,勿以聖志之已定而難於撓改,勿以臣言之陳腐而特賜財察。喆·宇·時偉,竝爲拿鞫,嚴究其情節,逆醫乳媼,亦加嚴訊,明覈其指使,其他可問諸賊,亦從臺啓,一一窮詰,以下七字刀割上慰文孝在天之靈,下洩臣庶激泉之痛焉。仍伏念臣於見職,豈或有一分堪承之望,而只緣怵畏義分,有除輒膺,而國賊未討,不能辨及霤之義,言議甚輕,不能效格天之誠,名爲諫官,將焉用哉?日昨恩除,適下於騎曹持被之日,雖不得不張皇出肅,而尸位溺職,徒玷淸班,非義之所敢出也。且臣素患痰癖之症,每當暑月,一倍添劇,嘔瀉累日,神精昏脫,宛轉牀笫,轉動不得。以此病狀,實無時日間束帶供職之望,召牌之下,承膺無路,玆敢略陳短章,仰暴微懇。伏乞聖慈,俯垂諒察,亟命鐫削臣職名,仍治臣違傲之罪。以肅朝綱,以警具僚焉。臣無任屛營祈懇之至。省疏具悉。勿煩,爾其勿辭察職。
執義李壽咸疏曰,伏以,日月迅邁,文孝世子常事奄過,臣民痛冤,去而益深,伏況我殿下止慈之情,尤何以堪抑?仍伏念臣,跡本單寒,姿甚譾劣,耳目之任,自知不稱,而前後見職,屢叨蔑效,愧悚之忱,每切于中。昨秋亞憲之除,適値時論之方張,以臣疏闇之致,不無顚錯之失,伊時堂箚,迭發交攻,論斥備至,不有餘地,幸蒙包容之聖恩,雖降靳允之溫音,而臣自是以後,滿心慙恧,情踪臲卼,退伏鄕廬,只自訟愆。中間除旨,非止一再,而臺端鐵限,萬無趨承之望,一味跧伏,惟俟大何,何幸聖心曲諒,恩遞荐降,且惶且感,罪戾冞重。不意今者,柏府恩除,又降於屛蟄之中,在臣分義,不敢如前偃傲,聞命驚惶,卽地入城,雖詣闕下,而以此情勢,無路承膺,自犯違越,跡涉逋慢。由前由後,臣罪愈著,玆陳短章,略暴微懇。伏乞天地父母,遄加威罰,鐫臣之職,治臣之罪。以肅朝綱,以安私分焉。臣於乞免之章,不宜贅及他說,而義重沐浴,敢此附陳。噫,自丙申十餘年來,倫彝之斁,殆若掃地,亂賊之出,幾無虛月,而殿下,專事姑忍,一味掩覆,有根柢之不拔者,有窩窟之不破者,明義一部,其將無地可讀。至於昨年夏秋喪變,骨與膽掉,淚先言零,而討賊之典不行,復讎之義未明,推覈不加,根因莫尋,將使臣民之讎,莫泄食肉之憤,宗社之賊,竟致漏網之憂,衆討齊發,尙靳一問,使之偃息於覆載之間,古今天下,寧有是耶?噫嘻,賊復叔姪,旣施鯨鯢之誅,而火其文書,永絶鉤奸,逆宇父子,已露梟獍之凶,而貸其首領,一任釀禍,時偉之顯示不悅,而尙稽盤問,廷楫之妄投毒劑,而只施薄竄,已下二行半刀割言路無由恢張,公議亦多沮喪,將使撑天柱地之義,便作應文備數之歸,此果群下誠淺辭拙,不能孚格之致,而臣愚死罪,亦不得無憾於天地之大也。伏願殿下,穆然深思,夬揮乾斷,竝允三司之請,可以伏法者誅之,可以覈情者問之,俾王章夬伸,輿憤少洩焉。臣無任屛營祈懇之至。省疏具悉。勿煩,爾其勿辭察職。
丁未六月初二日卯時,上御重熙堂。左承旨入侍時,行左承旨李在學,假注書趙台榮,記注官承膺祚,記事官李崑秀,以次進伏乾。上曰,今此早霖,挽近罕有矣。在學曰,兩麥今旣盡刈,水田頗爲好云矣。上曰,都承旨仕進乎?在學曰,然矣。上曰,備郞趙鎭宅,何間當上來耶?在學曰,金川不甚遠,非久當上來矣。上曰,戶郞鄭昌老,以自辟爲之耶?在學曰,然矣。上曰,今朔篆字書進,只止五人,此後自政院申飭,可也。在學曰,注書金孝建,俄已陳疏到院,而雖卽退却,事甚難處矣。上曰,不必深引,卽爲出牌,可也。上曰,下直守令,皆當下去耶?在學曰,或有未下去者矣。上曰,卿其出去,招致都監從事官,褒貶從速爲之事,分付。命退,承史以次退出。
上在昌德宮。停常參·經筵。
夜四更五更,灑雨下雨,測雨器水深四分。
李亨元啓曰,明日乃是初伏,自明日處暑間,視事頉稟之意,敢啓。傳曰,知道。
李亨元啓曰,合辭方張之時,兩司無詣臺之員,事甚未安。除在外·傳旨未下外,未肅拜呈告人員,竝卽牌招,何如?傳曰,允。
李時秀啓曰,大司憲黃昇源,執義李壽咸牌不進,掌令安鼎大·閔彝顯,持平李敬五·宋煥箕俱在外,監察茶時之意,敢啓。傳曰,知道。
洪文泳,以禁衛營將官來言啓曰,今日本營軍兵,日次私習云矣,敢啓。傳曰,知道。
李亨元,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于李亨元曰,左副承旨入侍。
承旨前望單子入之。徐鼎修落點。
備忘記,忠淸監司尹尙東下直,長弓一張,長箭一部賜給。
以司諫宋銓牌不進罷職傳旨,傳于李時秀曰,只推。
李時秀啓曰,司諫宋銓,旣有只推之命,一體牌招,何如?傳曰,允。
傳于徐鼎修曰,同副承旨入侍。
以漢城府民家頹壓別單,傳于呂善亨曰,令該廳,依他例擧行。
承旨前望單子入之。呂善亨落點。
傳于徐鼎修曰,新除授承旨牌招察任。
傳于李亨元曰,坐直承旨入侍。
李亨元,以魂宮忠義,以享官意啓曰,正堂南退兩邊地衣及蘆簟有腐傷,而籚簾注乙,亦有傷處,泰寧門內東西月廊北簷,間間滲漏,所見未安,卽令該曹斯速修改,何如?傳曰,爲先令史官,進去看審,列錄書啓。
李相璜書啓,臣承命馳詣文禧廟,與入直享官安昌君臣燝,忠義臣具世德,看審正堂·月廊雨漏諸處,則正堂南退左右退地衣蘆簟,沾濕壞渝,所見切悶,左右面後面蘆簾索,亦幾朽爛,或有絶而復結者,泰寧門東西月廊,則仰壁剝落者爲三處,而長廣俱不過三四寸許,亦有間間滲濕之痕,而皆不至大段漏傷之意,敢啓。傳曰,蘆簟及繩索地衣修改事,分付該曹,告由等節,使之考例擧行,雨漏處如不大段,姑置之。墓所則禁將,旣以字內軍門植木看審事,明當出去,頉處仍爲看審入來後復命,以書啓書入事,分付。
備忘記,飭敎丁寧,又有大臣筵奏,而錦伯之今日辭朝,已太泄泄,以初七交龜爲奏,亦未免稽忽。忠淸監司尹尙東推考,使之隨處恪勤,按程到營事,令廟堂申飭。
備忘記,纔以三南農形,水退後詳細狀聞事,先已下敎,而參以前後狀辭,嶺南之甚於湖西,湖西·關東之甚於湖南,大略庶可領會,而猶以下語之各異,不得區別措劃矣。今見錦伯狀本,靑陽之十戶漂失,洪州之六名渰死,足知雨水過多,爲害不少。然京中雨澤,比三南頗不及,而京兆所抄頹戶,若是夥然,則以本道幅員之大,被災豈如彼零星?特以前月封發,姑不別般警飭,待水退,漂戶渰人,另施恤典,俾恩澤中外無間,形止數爻,列錄狀聞。如是而若有不勤,安用分憂之臣爲哉?此意分付錦伯處。新伯頗有疏闊之病,先從此事,依朝令擧行,自到界日,惕念察飭。嶺伯則亦當從近交龜,一體關飭,使之恪勤奉行,湖南·關東,亦爲申飭,俾各有實效事,令廟堂知悉。
以咸鏡監司狀啓,道內在囚罪人等開錄事,傳于徐鼎修曰,安邊府良女者斤阿只,女大阿只放,子聖哲,咸興府聖浩,爲奴,斗一妻阿只連,命福妻於仁禮,負卜僧寶鑑安忠顯,令道臣嚴刑放送,金麟三,已酌處,勿論。三水府安置罪人良孫,散配罪人禹遂,令道臣,更定配所於道內。甲山府光秀妻莫禮,卽其地爲婢,李星範,令道臣各別嚴刑,道內爲奴,嚴飭防守。已處分外諸囚,問于其時禁堂及南兵使,就議大臣,具意見分秩罪名草記事,分付該曹。係是鞫案及重獄,只令該曹判堂,詳閱稟處。
以金啓淳·朴師郯囚單子,傳于徐鼎修曰,保放。
李亨元,以弘文館言啓曰,新除授校理魚用謙,卽爲牌招察任,何如?傳曰,允。
李亨元,以禮曹言啓曰,祈晴祭設行後,靈應如響,積雨快霽,報謝之擧,不容少緩。依定式,報謝祭不卜日,今六月初五日設行之意,知委,何如?傳曰,祈晴卽晴,報謝之擧,當依草記,不容少緩,而差待一兩日設行,亦好,以初七日爲之。獻官以下諸執事虔誠將事之勞,自有應行賞典,令政院,取考前例,捧傳旨,祭文令內閣知製敎撰進,獻官以承旨塡差,可也。
徐鼎修,以吏曹言啓曰,奉常寺正鄭萬始呈狀內,矣身素患癖積,遇暑添劇,食飮全却,轉側須人,時月之內,實無供職之勢,斯速入啓變通云,今姑改差,何如?傳曰,允。
徐鼎修,以奉常寺官員,以都提調·提調意啓曰,東籍親耕田所種大麥打作,則所出爲九石五斗,小麥打作,則所出爲二石五斗之意,敢啓。傳曰,知道。
徐鼎修,以賑恤廳言啓曰,各部字內民家頹壓摘奸宣傳官別單六度內,東部摘奸宣傳官別單判付內,似未及抄報,令該廳,依他例題給恤典,仍令京兆知悉,北部摘奸宣傳官別單判付內,取考京兆別單,如不抄報,恤典卽爲擧行事,分付,南部摘奸宣傳官別單判付內,此是殘獨戶,依例卽施恤典,仍令京兆知悉事,分付事,命下矣。取考前後宣傳官別單及漢城府別單與今番別單,互相考準後,西部字內民家頹壓合三十七戶,南部字內民家頹壓合六十三戶,東部字內民家頹壓合六十戶,北部字內民家頹壓合五十戶,都合二百十戶內,五十七戶,入於前別單,已蒙恤典,其餘一百四十三戶,每戶恤典,各錢二兩式上下,其中殘獨戶三十四戶,依日前江村別恤典例,各加空石十立式,別爲分給之意,敢啓。傳曰,知道。
徐鼎修,以漢城府言啓曰,今此各部所報頹壓之戶,多有已蒙恤典於昨日宣傳官別單者,此則雖不宜追後書啓,而旣自該部,一統報來,則亦不必拔去於本府文書,故不得不一體書入。至於西部江左右諸里,以其阻水,不得摘奸,今始報來,自臣府收聚謄書,往復可否之際,又不免遲緩,以致後時,臣不勝惶恐之意,敢啓。傳曰,知道。
徐鼎修,以義禁府言啓曰,忠淸前監司金光默狀啓據刑曹粘目內,新昌前縣監李厚老,移本府處之事,允下矣。李厚老,今方待命,卽爲拿囚之意,敢啓。傳曰,日熱如此,一體保放,開坐時還囚捧供。
丁未六月初三日卯時,上御熙政堂。同副承旨入侍時,同副承旨洪文泳,假注書李冕膺,記事官李相璜,記事官金祖淳,以次進伏訖。上曰,忠淸監司入侍。出榻敎忠淸監司尹尙東,追入進伏。上命尙東進前。仍敎曰,藩任固自不輕,而湖西又是士夫鄕,卿須悉心做去,無負委畀之意也。尙東曰,臣姿旣鹵劣,本不合於旬宣之職,而今承重寄,只有惶隕而已。上曰,何日發去乎?對曰,今日發去矣。上曰,交龜當在何日耶?對曰,當於初七日交龜矣。上曰,水退後農形,如何云耶?對曰,姑未目擊,不能詳知,而聞多被災處云矣。上曰,方伯之任,不可但以恬靜爲也,亦宜勉剸理,可也。承旨宣諭,又宣別諭訖。上命尙東先退,上曰,近觀三南農形狀本,其說不一,且有詳略之殊,以此無以領略。水退後形止,勿拘前例,別般採問列邑,參以意見,分析論理狀聞事,令廟堂行會。出傳敎命退,諸臣以次退出。
丁未六月初三日午時,上御重熙堂。左副承旨入侍時,左副承旨徐鼎修,假注書趙台榮,記事官李相璜·金祖淳,檢校直閣徐龍輔,檢校待敎李崑秀,以次進伏訖。上曰,徐判府事箚批,直閣見之乎?龍輔曰,姑未見之矣。上曰,箚批持來。賤臣承命出持入。命書傳敎曰,左承旨聞有實,許遞,前望單子入之,待下批牌招察任。又命書榻敎曰,進御淸暑六和湯本方中,減黃連五分,十貼製入。又命書榻敎曰,惠慶宮進服加減歸脾湯,十貼製入。命退,諸臣以次退出。
丁未六月初三日申時,上御重熙堂。右承旨入侍時,右承旨徐鼎修,假注書趙台榮,記注官承膺祚,記事官金祖淳,以次進伏訖。上曰,各司貶坐,今日爲之處,知來。賤臣承命出,回奏曰,今日皆不開坐云矣。上曰,上番奉審後還來與否,知來。賤臣承命出,回奏曰,俄始入來云矣。上曰,書啓卽爲書入事,分付。命退,承史以次退出。
丁未六月初三日申時,上御重熙堂。坐直承旨入侍時,左承旨李亨元,假注書趙台榮,記事〈官〉李相璜·金祖淳,以次進伏訖。上曰,各司褒貶,幾許來到耶?亨元曰,刑曹·濬川司褒貶,先爲入來矣。命讀祈晴祭報府謝祭草記。仍命書批旨訖。命退,承史以次退出。
上在昌德宮。停常參·經筵。
自昧爽至巳時,灑雨下雨,測雨器水深六分。
李時秀啓曰,各司回啓無得過三日,旣有定式,而罪人閔心懗査啓回啓,過限已久,今始修啓,事甚稽緩,不可無警,當該禁府堂上,竝推考,何如?傳曰,允。
洪文泳啓曰,大司憲黃昇源呈辭,執義未差,掌令安鼎大·閔彝顯,持平李敬五·宋煥箕俱在外,監察茶時之意,敢啓。傳曰,知道。
傳于李時秀曰,右承旨入侍。
洪文泳啓曰,注書金孝建,不爲仕進,卽爲牌招,何如?傳曰,允。
李時秀啓曰,假注書李冕膺,身病猝重,勢難察任,今姑改差,何如?傳曰,允。
以注書金孝建牌不進罷職傳旨,傳于李時秀曰,處義雖似然矣,豈敢如是章皇?注書金孝建罷職,此傳旨勿施。
李時秀啓曰,事變假注書尹光顔,身病猝重,勢難察任,今姑改差,何如?傳曰,允。
事變假注書望,尹光顔改差,代申溆落點。
以慶尙假都事狀啓禮安縣人物壓死事,傳于洪文泳曰,聞甚矜慘,另施恤典,其中如有生前身役米布,竝蕩滌事,回諭。
承旨前望單子入之。尹承烈·洪檍·洪仁浩落點。
傳于呂善亨曰,坐直承旨入侍。
以刑曹啓目,罪人孝男等更推事,傳于洪文泳曰,依筵敎決處,此啓目置之。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
呂善亨,以鑄錢所言啓曰,本所郞廳具膺外任代,戶曹正郞鄭昌老差下,使之察任,何如?傳曰,允。
洪仁浩,以兵曹言啓曰,今日禁軍祿試射設行事,昨已啓下,而雨勢如此,待晴擧行之意,敢啓。傳曰,知道。
洪文泳,以賑恤廳言啓曰,因漢城府民家頹壓別單判付內,令該廳,依他例擧行事,命下矣。中部字內民家頹壓一戶,北部字內民家頹壓三十二戶,西部字內民家頹壓一百六十七戶,南部字內民家頹壓六十二戶,東部字內民家頹壓二十四戶,合二百八十六戶內,入於宣傳官別單,已蒙恤典一百二十三戶計除,實一百六十三戶內,東部景慕宮一契居典僕金興白,中浪浦契居良人金老味,草家各九間內,頹壓不過各一間,故未免冒濫,抹去後其餘一百六十一戶恤典,各錢二兩式上下,其中殘獨戶二十一戶,依日前江村別恤典例,各加空石十立式,別爲分給,東部中浪浦渰死人洪川居幼學崔聖達恤典,令該道考例擧行,屍親處,屍體推去事,發關知委之意,敢啓。傳曰,知道。
洪仁浩,以訓鍊都監從事官,以都提調意啓曰,今春夏等褒貶磨勘次,臣與提調戶曹判書臣李在簡,來會北營,而大將臣李柱國,以爲飭敎之下,雖不得〈已〉擔舁來到,病勢危重,實無參坐之望云。屢度往復,終不擧行,揆以事體,殊甚未安,訓鍊大將李柱國,從重推考,使之卽爲進參,何如?傳曰,允。日前筵中,雖聞病重實狀,旣云擔舁到營,何難暫時磨勘?各別申飭,斯速參坐。貶坐行否,無甚關係,而特敎設行,專爲都相之勉出,則今因大將之不參,若有旣會且歸之擧,國體何在,寧有如是?此意都提擧知悉,擧行形止,更卽草記,可也。
洪仁浩,以訓鍊都監從事官,以都提調意啓曰,大將臣李柱國,批旨之下,萬萬惶悚,强疾入參,故褒貶磨勘,今方擧行之意,敢啓。傳曰,知道。
洪仁浩,以刑曹言啓曰,逆復奴孝男·孝才等捧供啓目,依筵敎決處事,命下矣。孝男·孝才等,渠以凶逆奴屬,知機逃避者,雖無隱情,亦涉殊常,連加嚴訊,而終始抵賴,其爲情狀,尤極兇獰,奴孝男慶尙道昆陽郡,奴孝才咸鏡道甲山府,竝爲奴。金成才則敎誘逆奴,使之隱避者,跡涉符同,情極巧惡,不可尋常處之,全羅道珍島郡定配所,竝卽押送之意,敢啓。傳曰,知道。竝除尋常,箇箇嚴刑,準一次發配,金成才配所,以中途磨鍊。因此思之,以日熱之故,禁府諸囚皆保放,本曹重囚,除殺獄外錄啓者,分等決處次書入,輕囚放送,可也。
洪文泳,以義禁府言啓曰,時囚罪人金啓淳·朴師郯保放·李厚奴日熱如此,一體保放,開坐時還囚捧供事,命下矣。金啓淳·朴師郯·李厚老等,竝保放之意,敢啓。傳曰,知道。
洪仁浩,以刑曹言啓曰,因咸鏡監司鄭民始狀本判付內,已處分外諸囚,問于其時禁堂及南兵使,就議大臣,具意見分秩罪名草記事,分付該曹,係是鞫案及重獄,只令該曹判堂,詳閱稟處事,命下矣。其時禁堂,或在外,或外任,依判下,問于在京禁堂及南兵使處,則伊時禁堂尹蓍東,以爲北道罪囚九名,皆非金吾逮拿之漢,故其罪犯輕重,有不敢知。大抵或干犯龍·範輩祈禱不道之事,或作妾逆婢,爲文穆差人,固當更加窮覈,期於得情,恐不可輕議酌處,賤臣愚見則如此云。前南兵使李漢豐,以爲罪人金光珠·金礪商兩漢,俱是居在三水,而光珠曾經本邑座首中軍,礪商曾經僉使者,而此兩人,捉囚本營。如有端緖,卽爲啓聞事,伏承下敎,故丙午二月初十日,竝卽捉囚後,卽爲啓聞,而搜探文書,多般詗察,則別無可疑之跡,不得更爲啓聞。罪人金德基,本以京中人,年前來接三水逆賊述海婢子之定配本府者,作妻居生,而又作罪人文穆之緊切差人,京中使喚,無不全當,情跡十分可疑,故丙午正月初十日,捉囚三水府後,卽爲啓聞,而此外無他可達之事云。臣就議于諸大臣,則領議政金致仁,以爲去年北關獄事,全未詳裏面,諸罪人干犯輕重,不敢臆對,而第以其各名下梗槪開錄見之,關係似皆深重,難於輕議,而亦不可一向滯囚。今此處分罪囚外,或嚴訊,或遠竄,或正法間,更令道臣,參量情犯,論理狀聞後,稟處,恐合事宜云。左議政李在協,以爲北關獄事,極其凶慘,而鞫案裏面,旣未詳知,有不敢臆對。見今道伯,以其時獄官,適又按査本道,具悉端緖,更令道臣,論理分等啓聞後處之,恐合審愼之道云。右議政兪彦鎬,以爲北關諸囚,關係甚重,固難輕議,而況臣全未知其鞫案裏面,尤不敢以臆見仰對。更令道臣,參量情犯輕重,論理啓聞,以爲稟處之地,恐合事宜云矣。昨年鞫獄時,臣適待罪外任,獄情顚末,全無聞知,而今此北伯狀本中,在囚諸罪人,皆是株連於伊時逆獄者,俱非鞫庭逮訊,皆自營獄推査,則情犯輕重,尤所未詳。而觀於道啓中列錄罪名,則或有以自書凶言,已爲承款者,或參涉秘錄等事,或傳播不道之說,或以逆述之婢夫,又爲凶穆之使喚,其中已承款者,固當正法,未究竟者,宜加窮覈,俱非臣曹所敢輕議。更令道臣,酌量情犯,論理稟處,而至於北靑府罪人金光珠·金礪商等,伊時捉囚之帥臣,旣以爲多般詗察,別無可疑云,則容或有參量酌決之道,而關係鞫獄,臣曹不敢擅便,上裁,何如?傳曰,依諸大臣議,卽令道伯,論理狀聞。金光珠·金礪商,亦令道伯,捉致嚴刑,可配者配,可放者放,竝卽決處事,分付,可也。
丁未六月初四日巳時,上御重熙堂。右承旨入侍時,右承旨徐鼎修,假注書趙台榮,記事官李崑秀·金祖淳,以次進伏訖。上曰,禮判出去與否,知來。賤臣承命出,回奏曰,俄已出去云矣。上曰,今日各司貶坐爲之與否,知來。賤臣承命出,回奏曰,只禁府·訓鍊都監爲之云矣。上曰,司僕·司饔院,亦爲開坐與否,知入。仍命退,承史以次退出。
丁未六月初四日酉時,上御重熙堂。坐直承旨入侍時,同副承旨洪仁浩,假注書趙台榮,記事官李相璜·金祖淳,以次進伏訖。上曰,明日次對爲之耶?仁浩曰,姑無時急稟定事,故不得來會云矣。命書傳敎曰,未下直守令·邊將,皆令明日辭朝。命書傳敎曰,左承旨·右承旨聞有實恙,與不爲仕進承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
洪檍啓曰,守令·邊將,皆令明日辭朝事命下,而長鬐縣監李秉晟下直單子,晩後來呈。原單子纔已捧入,而揆以事體,誠極未安,推考警責,何如?傳曰,允。
黃仁浩啓曰,大司憲黃昇源呈辭,執義未差,掌令安鼎大·閔彝顯,持平李敬五·宋煥箕俱在外,監察茶時之意,敢啓。傳曰,知道。
尹承烈啓曰,報謝祭獻官,以承旨塡差事,命下矣。何承旨,何門進去乎?敢稟。傳曰,左承旨,興仁之門進去,右承旨,崇禮門進去,左副承旨,敦義門進去,同副承旨,肅靖門進去。
李時秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于尹承烈曰,左承旨與下直守令入侍。
備忘記,義州府尹沈煥之,波知僉使金漢升下直,各長弓一張,長箭一部,片箭一部,筒兒一箇賜給。
注書金孝建罷職,代以李羲觀爲假注書。
以京畿監司狀啓,六月令兒雉代封,令該院稟處事,傳于尹承烈曰,早欲下敎而未果,今此狀請,極爲允當,依狀請特許代捧,此意回諭。
傳于尹承烈曰,近因雨水之過多,日供魚鮮,旣命代捧,眞瓜亦令待晴封進,則封進之時,宜卽微稟,待發落擧行,而該院之經自捧進,極爲駭然。事體微細,亦關後弊,此等處不可放過,該院當該提調罷職,郞官拿處,捧入中官等,竝令內府刊名。
以京畿監司狀啓,姜弼周·李光昇擊錚査事,待巡到時擧行事,傳于洪仁浩曰,此與秋巡臨時有異。且上營則有弊,仍令隣近官定査官,各別詳査,從速狀聞。近來回啓之遲滯,未有如本道,卿若念恪勤之義,豈如是玩愒?後勿如是事,回諭。
以刑曹時囚罪人別單,傳于洪檍曰,李世同,以上仍,金致成決處。石明喆宮房,此等事,每欲痛懲。名以官府,當初移屬,必有曲折,前此判付,略示此意,則甘聽下吏之言,移怒上言之人,至今滯囚,極爲駭然。當該堂上推考,右人放送。本事令該道詳査,果是民田,則當初進告人及該吏等,捉致營下,依初下敎,嚴治後狀聞事,分付。
以柳鎭恒囚單子,傳于洪檍曰,今日開坐,與保放諸囚,皆捧草供以啓,日熱如此,待判下,皆草記議處照律事,分付。
以孝昌墓雨漏處奉審書啓,傳于李時秀曰,雨漏處,令戶郞尹光心與錦城尉,待快晴進去修改,令該曹擇日草記。墻垣修築,區別物力,卿擔當看役,而石築及補土修補之役,勿用丁夫,依植木時例,自本營從便擧行。始役則待過潦節擇日事,一體分付禮曹。
洪檍啓曰,啓下公事,何等重大,而內侍府受祿單子,中間閪失,故自本院査問,則別監以爲,去月二十五日酉時,竝與中日單子·時刻單子,出給院吏,而姓名面目,俱未記得云。院吏則以爲中日·時刻兩單子,啓下的實,故書入於啓下公事,正書朝報受祿單子,初不下院,故啓下公事,亦無書入之事,而互相推諉,終無以査得,事體所在,誠極痛駭。當該別監及伊時在院該吏,竝令攸司,嚴加究覈,從重科治,何如?傳曰,此胡大事,渠輩焉敢推諉?院吏不但卿等所管,掖隷亦隷本院,如有紀綱,則査出,豈待攸司之究覈?夜深前指一査出以啓,可也。
洪檍啓曰,依下敎,別監·院吏處,更加反覆究問,而如前推諉,終不直告,別監所告不記面目之說,旣甚矇矓,書吏所告只見兩單之說,亦極糢糊,傳敎嚴問之下,一向欺隱之狀,萬萬痛駭。此莫非臣等素乏剛明,不能鉤得情狀之致,不職之罪,在所難免,萬萬惶恐之意,敢啓。傳曰,知道。更査卽爲指一論啓。
傳于洪仁浩曰,左副承旨入侍。
傳于洪檍曰,召對爲之。
傳于尹承烈曰,發遣吏郞,諸執事,淸齋與否,摘奸以來。
禮曹啓目,今六月十八日惠慶宮誕辰陳賀時應行節目,參考前例磨鍊,何如?啓,旣承慈敎,陳賀權停,只進表裏事,分付爲良如敎。
洪檍,以禮曹言啓曰,文禧廟蘆簟及繩索·地衣修改事,分付該曹,告由等節,使之考例擧行事,命下矣。取考庚戌謄錄,則其時魂宮床巾·床卓及地衣·蘆簟等物修改時,有望祭兼告由擧行之事。告由修改,已例可據,而望祭尙遠,有難遲待,從近推擇,似合事宜,故令日官推擇,則今六月初五日十四日至俱有拘忌,十五日辰時爲吉云。修改以此日時擧行,告由同日望祭兼行,所用雜物,令各該司,磨鍊進排,亦令繕上監,別定監役官,趁卽擧行事,分付,何如?傳曰,不必別定監役官,蘆簟·鋪陳等物造置,望祭兼告後,戶郞一員,進去修改,滲濕處異於罅漏,待宮垣修補時,一體擧行,可也。
洪檍,以戶曹言啓曰,今此潦雨,墻垣頹圮諸處,待快晴,卽當卜吉修改,而取考前例,則丙戌年宗廟齋室修補,永寧殿·社稷墻垣改築及甲午年景賢堂修改之役,俱在六月土王用事之時,乙巳年昌慶宮德應房修改,大報壇墻垣改築及丙午年爲善堂役事,雖在六月之內,俱是土王用事之前,而其餘各年,皆於七月以後擧行矣。今番則何以爲之?敢稟。傳曰,守把軍民之許久露處,殊甚可悶,此猶造給庇處之所,而値此庚炎,勞用役夫,亦不可不念。令該曹今晦至來旬,推擇各日以入,待批下以爲從便始役之地,可也。
洪檍,以兵曹言啓曰,外宮墻滲漏處,開霽後,外面則各其字內營門,發遣將校,內面則分付四所,使之摘奸,則舊築墻垣及月廊蓋瓦·椽木蓋板間,多有脫落破傷處,新築墻垣,亦多有滲漏添濕處云。若不趁卽修改,來頭雨濕之時,易致頹落之慮,在卽修改,不容少緩,毋論新舊築墻垣與月廊,滲漏破傷處,令該曹推擇日子,一一堅緻修改之意,分付,何如?傳曰,允。大抵一瓦不易,全垣頹圮,卿之草記甚是。此後雖非潦節,當次看審,必皆巡察,隨卽修補事,定式施行,分付該曹,可也。
洪檍,以兵曹言啓曰,忠翊衛將梁埉,素抱伏暑之症,近又添劇,旬月之內,無望供職,呈狀乞遞。實病旣如是,則宿衛輪番之任,不可久曠,今姑改差,何如?傳曰,允。
尹承烈,以敦寧府言啓曰,卽接北漢管城將牒報,則行宮奉安譜冊奉審,則今番潦雨,房內斑子三四處滲漏,而樻子則幸賴油芚蓋覆,姑不滲濕,至於鋪陳,則數三處滲濕云矣。府郞廳卽爲發送,使之開鎖曝曬,仍爲依例移安于西上房,以待秋成後修改還安之地,何如?傳曰,允。
洪仁浩,以備邊司言啓曰,月前全羅監司狀啓判付內,癘氣一向熾盛,雨後頗有蘇滌之望乎?隨卽狀聞。湖西亦無此患乎?一體關問草記事,命下矣。卽見忠淸前監司金光默所報,則以爲淸州等四十三邑,自春或有輪行之症,而不至熾盛,自始雨以後,次次寢息,其他各邑,初無癘氣報來。而今觀邑報,且探傳聞,則春夏之交,民間或有涉疑之疾,重者似癘而稍歇,輕者似感而稍重,老弱或有致死者,而連得霈澤以後,皆幾洗滌止息。其前物故者,題給空石等物,着實掩埋,而邑牒阻漲,探報未免遲滯爲辭矣。今以報辭觀之,則似是一時輪行之症,而雨後蘇滌,仍至寢息,誠爲多幸矣,敢啓。傳曰,知道。
洪檍,以漢城府言啓曰,卽接東部都事吳彦謨所報,則今番雨水,永祐園御路,淸涼里近處,盡爲穿破,部官親往摘奸,形止枚報云。故自臣府,發遣府郞廳,詳細看審,則淸涼里川水,橫破大路,大路之全無形址者,長爲一百九十把,廣四把許,高或一丈半,或二丈許,安樂峴下路破落處,長爲一百十六把,廣五把許,高二尺,其餘間間破落處,亦多有之。此是受香及行幸大路,事體重大,其爲修治,不容少緩。今將申飭田夫及燻造契人,待快晴,卽爲始役,而役處浩大,不可以些少人力,趁速訖工。依例調發坊民,限畢役赴役之意,另飭當郡,何如?傳曰,前此補土之役,皆不用民丁,況此役乎?禁將曾管是役,明日進去,看審形便後入侍,雇用丁夫,役處把數,亦令商量錄來。驪牧如在京,同爲進去,看審後來待,可也。
洪仁浩,以刑曹言啓曰,罪人金成才配所,以中道磨鍊事,命下矣。依傳敎,金成才,忠淸道唐津縣,更定配所,卽爲押送之意,敢啓。傳曰,知道。
洪仁浩,以刑曹言啓〈曰〉,本曹重囚,除殺獄外錄啓者,分等決處次書入,輕囚放送可也事,命下矣。依傳敎,重囚殺獄外,他餘諸囚,竝爲書入,輕囚,備邊司所囚罪人兵曹書吏張得維,尙衣院針線婢雲蟾·春蟾·昌梅等,竝卽放送之意,敢啓。答曰,知道。
洪檍,以義禁府言啓曰,因慶尙前監司金尙集査啓,本府回啓內,會寧府定配罪人閔心爀,更爲拿問處之,依回啓施行事,命下矣。閔心爀,依例發遣府書吏,拿來,何如?傳曰,允。
洪檍,以義禁府言啓曰,保放罪人崔光璧·金得老·李進膺·金潤國·吳泰齊·朴仁榮·金啓淳·朴師郯·李厚老等,竝還囚後捧供之意,敢啓。傳曰,知道。
洪檍,以義禁府言啓曰,因平安監司李命植狀啓,本府回啓判付內,旣未正法,如渠愚氓,何累王府律名?勛親屬在囚中,女人及沒覺男丁,竝卽放送,其餘不可輕放之類,令道臣後錄狀聞,以待處分事,命下矣。固當依此,知委本道,而第勛之罪犯,以本府謄錄考之,則與仁邦·天湜等,同往鎭川山谷間,隱伏土窟,做出妖言,且與京來等諸賊,謀犯京師,圖脫德相,凶情逆節,實是前古所無。旣以大逆不道,自服結案,而未及正法,輿憤益切,豈可以遐土愚氓,而不施其當施之律乎?況結案後徑斃,以一體論者,金石之典,不啻嚴明,孥籍之律,豈容少緩,而今此女人及沒覺男丁,若竝放送,則竊恐誅討不嚴,而法意蕩然矣。臣非不欲仰體至仁之聖意,而第念凶逆之罪,實是天地之所不容,三尺之法,至嚴且重,非可以一時處分,有所毫髮撓改也審矣。勛之應坐諸人,爲奴婢散配等事,竝依前回啓擧行,何如?傳曰,依前下敎擧行。
禁府啓目,粘江東縣在囚罪人右丁等,依當初草記,令刑曹,押送于各其配所,寧邊府在囚罪人處一段,令刑曹稟處,平壤府在囚罪人國城段,有非臣府所敢擅便,上裁,何如?啓,旣未正法兺不喩,如渠愚氓,何累王府律名?勛親屬在囚中,女人及沒覺男丁,竝卽放送,其餘不可輕放之類,令道臣,更令後錄狀聞,以待處分爲旀。寧邊囚處一段,如無干犯,令道臣酌決,否則狀聞稟處。平壞囚國城段,渠之至今生存,可爲失刑。福·瑮之兇計,渠父參聞,挺身爲居停主人,雖囚經斃,渠未坐誅,經先發配,非所可論。當施律名,姑未決定,嚴飭道伯,依前嚴囚,律名令道伯,取考本道文案,使之具意見狀聞後稟處爲良如敎。又啓目,粘閔心爀設賑時,粥米報營與否,査啓回啓云云。粥米雖無所報,漿則初不分給,而敢以每口七合樣,瞞報營門,嚴問之下,肆然欺誣,更爲拿問處之,何如?判付啓。依回啓施行爲良如敎。
刑曹啓目,平壤府所囚罪人金法連等五名,令本道査實狀聞,其中李臥達,令道臣嚴勘後狀聞,何如?啓,法達等五名段,勿論橫罹與否,作伴往來,行止痛惡,令道臣各別嚴刑,仍卽放送爲旀,李臥達段,愚氓之愚氓也,渠豈有知覺?放送事分付爲良如敎。又啓目,粘全州府囚推罪人金必鑑,更令道臣,推覈論理,啓聞後,稟處,何如?啓,近來逆案,無大無所,咸施解網之典,期底革面之效,卽瑮·福之獄爲最。至於此囚段,罪目之如何,罪名之如何,固未詳知,觀於逃躱一事,奸肚莫掩。爲道伯守宰者,雖未必無中生有,打草驚蛇,而如必鑑之不幸現捉者,豈必糢糊實狀,漫漶跋語,竝與外方之堤防,而道伯亦決壞乎?當初趙時偉之旣捉旋配,已用陰陽手段,則今於事關福·瑮等妖誕之獄,頗欠剛核之義,此囚以其班名之故,或有曾前面分而然是隱喩,事極可訝。原狀啓還下送,措語改修正上送,使當生者生,不當生者,無或撓改,少知朝廷有堤防也·義理也·逆賊也事,卿其嚴飭行會爲良如敎。
丁未六月初五日卯時,上御誠正閣。左承旨與下直守令入侍時,左承旨李時秀,假注書趙台榮,記事官李相璜·金祖淳,義州府尹沈煥之,永川郡守具膺,咸平縣監朴宗正,光湯縣監姜忱,熊川縣監閔光德,鎭川縣監李景烈,海南縣監申處文,以次進伏訖。上曰,守令以次進前。煥之進伏。上詢職姓名。仍敎曰,後市今已革罷,爾其下去,務從省弊,可也。膺進伏。上曰,下去善爲也。宗正進伏。上曰,下去善爲也。忱進伏。上曰,爾有老親乎?忱曰,有母年今七十二矣。上曰,將去乎?忱曰,稍待日涼將去矣。光德進伏。上命奏七事訖。上曰,下去善爲也。景烈進伏。上曰,爾是誰族乎?景烈曰,故水使李弘儒之姪矣。上曰,下去善爲世。處文進伏。上曰,海南何以得爲乎?處文曰,得蒙天恩,待罪是邑矣。竝命宣諭訖先退。上曰,召對諸臣入侍事,分付。賤臣承命出,與檢校直提學李秉模,參贊官洪檍,侍讀官魚用謙,檢討官韓用龜,同副承旨洪仁浩偕入進伏。用謙等讀奏宋名臣錄張燾編訖。上曰,玉堂陳文義。用謙曰,張燾所云,侍從不言,臺諫不論,此言誠好矣。當其艱危之時,直言陳懇,亦可見讜直之論,臣於是不覺欽歎。殿下於此等處,益勵聖心,另飭群工焉。上曰,好矣。用龜曰,上番所陳,誠好矣。大聖人用人之道,當以尙名節勵廉恥爲先,夫然後朝著之間,宜有鯁直之言。惟殿下,留意於此等處。上曰,下番所陳亦好矣。閣臣·參贊官,亦陳文義。秉模曰,上下番旣陳文義,更無仰奏矣。檍曰,玉堂諸臣,已盡文義,臣無所達矣。命召對諸臣先退。上曰,祭報府持來。賤臣承命出持入。命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深四分。
洪仁浩啓曰,大司憲黃昇源呈辭,執義未差,掌令安鼎大·閔彝顯,持平李敬五·宋煥箕俱在外,監察茶時之意,敢啓。傳曰,知道。
傳于洪仁浩曰,獻官進去承旨入侍。
承旨前望單子入之。李師濂落點。
兵曹參知前望單子入之。柳誼落點。
傳于洪仁浩曰,同副承旨入侍。
兵曹參判前望單子入之。尹承烈落點。
傳于洪仁浩曰,獻官進去承旨中許遞人,令該曹口傳付軍職。
承旨前望單子入之。李秉模·曺允大·洪義榮落點。
以右承旨洪義榮牌不進罷職傳旨,傳于李秉模曰,許遞,前望單子入之。
承旨前望單子入之。趙衍德落點。
傳于洪仁浩曰,新除授承旨牌招察任。
以承旨房望,傳于洪仁浩曰,仍。
兵曹口傳政事,副司直李時秀·洪文泳。
傳于權曰,都承旨入侍。
有政。吏批,判書尹蓍東進,參判朴祐源牌不進,參議未差,左承旨權進。以李致中爲大司憲,李集斗爲吏曹參議,柳焵爲大司諫,鄭益祚爲執義,呂萬永爲司諫,尹載命·白仁煥爲掌令,張至冕·韓光植爲持平,柳雲羽爲獻納,李洪載·鄭來百爲正言,西淸君煋爲司饔提調,洪樂淵爲奉常正,閔彝顯爲軍資正,洪大應爲童蒙敎官,承文副正字單金㙆,學錄二單玄杞·金致正,學諭單柳楨。
兵批,判書金履素,參判金憙,參議李奎緯病,參知李師濂入直進,右承旨趙衍德進。副司直金文淳·李在學·具㢞·金魯淳·徐鼎修·李亨元·呂善亨,副司正趙台榮。
再政。以李敦源爲宜寧縣監。
洪仁浩啓曰,御史李書九緘辭傳旨,今方承授,而執義鄭益祚,持平韓光植在外,大司憲李致中,掌令尹載命·朴仁煥,持平張至冕牌不進,推考傳旨及罷職傳旨,纔已捧入矣。大司憲李致中,所當請牌,而一員例不得擧行云,何以爲之?敢稟。傳曰,牌招。
以大司諫柳焵,獻納柳雲羽,正言李洪載,掌令尹載命·白仁煥,持平張至冕牌不進罷職傳旨,傳于洪仁浩曰,只推,更爲牌招。
傳于洪文泳曰,右副承旨入侍。
傳于洪檍曰,坐直承旨入侍。
臺諫前望單子入之,大司憲尹承烈,大司諫尹行元,掌令李殷模,獻納李普天,持平李鼎德落點。
權啓曰,新除授掌令李殷模,方在罷散中,何以爲之?敢稟。傳曰,敍用。
兵曹參判前望單子入之。金憙落點。
承旨前望單子入之。權落點。
傳于洪仁浩曰,承旨房仍,以左副承旨爲刑房。
傳于洪仁浩曰,中官崔鳳佐,令該府處之。
兵曹口傳政事,平薪僉使單曺允大。
洪仁浩,以奎章閣言啓曰,奉謨堂滲漏處及行閣內外簷間間滲漏處,待晴修改事,前已草記,允下矣。修改日字,令日官推擇,則今月初四日卯時,來七月初二日卯時,初三日辰時,十一日卯時,俱吉云。以何日擧行乎?敢稟。傳曰,待快晴,更稟。
洪檍,以禮曹言啓曰,因戶曹草記,今番潦雨,墻垣頹圮諸處,令該曹今晦至來旬,推擇各日以入,待批下,以爲從便始役之地,可也事,命下矣。大報壇·宗廟·社稷·永禧殿·景慕宮·啓聖祠·東南關王廟·宣武祠墻垣頹圮處修改吉日,令日官推擇,則自六月二十六日至二十九日,國忌齋戒及正日,七月初一日,宗廟·永寧殿秋享大祭受香日,初五日·初六日·初七日·初八日,俱有拘忌,自初九日至初十日,國忌齋戒及正日,初二日卯時,初三日辰時,初四日辰時,俱吉云。以何日擧行乎?敢稟。傳曰,此三日中,臨時更爲稟旨,可也。
洪仁浩,以禮曹言啓曰,孝昌墓雨漏處修改,令該曹擇日草記事,命下矣。修改吉日,令日官推擇,則來七月初三日辰時爲吉云。以此日時擧行之意,知委,何如?傳曰,允。
李秉模,以戶曹言啓曰,時御所及慶熙宮,今番潦雨有頉處,修改吉日,令日官推擇,則來七月初二日卯時,初三日辰時,初四日辰時爲吉云。以何日擧行乎?敢稟。傳曰,此三日中,臨時更爲稟旨,可也。
洪仁浩,以兵曹言啓曰,禁軍來秋冬等祿試射時,沒技人,別單中懸註以入之意,敢啓。傳曰,知道。
洪仁浩,以都摠府言啓曰,副摠管洪和輔,以摠戎廳中軍,本廳褒貶坐起事,書仕出去之意,敢啓。傳曰,知道。
洪仁浩,以司僕寺官員,以一二提調意啓曰,內局江心水載運時弊端,自本寺商量善處事,命下矣。卜馬·牽夫,雖曰責立於貢人,貢人役價,本爲此等國役而設。本役價四百石米外,自壬辰,因卜馬四十匹具牽夫,逐日待令於內司之役,四百兩錢,加磨鍊上下矣。丙申以後,逐日待令之役則撤罷,而加上下錢則不罷,本寺之仍置不罷,蓋爲無時別例之役,則江心水載運之役,其數雖似夥然,以此役價錢加上下之數計之,則足可相當而有餘。在貢人,別無爲弊之端,依前置之,何如?傳曰,逐日待令之規,丙申以後,雖曰撤罷,而朔需物種之輸入各殿及宮房,其他夏節載藍,冬節運柴輸土輸沙,俱有應當於內司之役,則逐日之名雖無,使用之式自如。加之內局汲水之役,又無限節,卿等之無弊云云,似未信然。更加商議,仍察眞箇無弊與否,如有可以矯弊之端,更爲草記,可也。
洪仁浩,以禁衛營言啓曰,本營字內昭義門北邊體城頹圮處,改築所入石子,今月初七日爲始,蘆原近處浮出之意,敢啓。傳曰,知道。
洪仁浩,以刑曹言啓曰,因時囚別單,罪人金致成,決處事,命下矣。取考律文,則大明律詐僞條云,若詐爲六部衙門文書,盜用印信者,杖一百,流三千里,金致成依此律,決杖一百後,慶尙道盈德縣,流三千里定配所,卽爲押送之意,敢啓。傳曰,知道。
洪仁浩,以刑曹言啓曰,因平安監司李命植狀〈啓〉,本曹回啓判付內,法連等五名,嚴刑放送,李臥達,愚氓之愚氓也,渠豈有知覺?放送事分付事,判下矣。法連等五名,各別嚴刑放送事,分付道臣,而至於李臥達,以劇賊漢敬親屬,當初捉囚,必有干犯,則其在嚴隄防之道,決不可遽然白放。依前回啓,亦令道臣,嚴勘,何如?傳曰,當初逮囚,不過因其族黨,本事元無所係。此等處如是煩聒,眞所謂妄度上意。如渠蟣蝨之賤,亦云堤防乎?此草記勿施。
洪仁啓,以義禁府言啓曰,時囚罪人李進膺·金啓淳等草供判付內,議處事,命下矣。李進膺,還米每一石,代以租六石九斗,待秋徵捧,以爲繡衣之革罷,則雖不可以未成之事,遽爲勘律,新還停退之加捧富戶,舊逋蕩減之移償吏還,或不無委折,而亦係朝令之違越,還租四千二百餘石之以錢代捧,已爲犯科。且捧錢而不捧租,則安有色落之可言,而除出色落條,或給色庫,或補賑資雜費云者,固難免取剩之目。至於支應添補倉米百餘石出給事,雖云依巡還例,分給吏奴,繡啓明以爲發賣,而竝與錢還取剩,俱著數爻,則自明之言,無足取信,而未必盡爲脂膏之染,雖或如繡啓所論,若其翻弄國穀之罪,難逭於現發之後。至於吏逋之莫察,飢口之或漏,猶屬餘事,以此照律。金啓淳,盃酒妨政,嬖屬招權,則不職之失,已無可論。還穀九千餘石之處錄磨勘,自有當律,而名以私賑,實用國穀者,爲租四百石,富民勸分之穀,元無所捧,分排各人名下,將以待秋徵納,而倉儲租二百餘石,先又取用,初旣失典守之義,末又欲斂民還充。諸般所犯,俱係不法,以此照律,何如?傳曰,允。
洪仁浩,以義禁府言啓曰,時囚罪人朴師郯草供判付內,卽其地方,徒三年定配,繡啓論列中當勘諸條,仍卽考律草記,待批下發配事,命下矣。朴師郯,當初繡啓論列,以營俵還納,而賑穀則增數瞞報,倉逋莫察,而虛殼則廉價貿充,訊杖未準尺度,枷棍竝無刻誌爲言矣。取考律文,則大明律對制上書詐不以實條有曰,報上不似實者,杖八十徒二年,錢糧互相覺察條有曰,凡倉庫官吏·庫子·斗級,若侵欺盜用借貸,係官錢糧,已出倉庫,而失覺察者,杖一百,制書有違條有曰,凡奉制書,有所施行而違者,杖一百。朴師郯之當勘諸條,考律以入之意,敢啓。傳曰,此正諺所謂此罪彼罪,俱未免杖八十者也。均是徒配,別無加減之律,此草記置之,年數中只以功議,區別減等,可也。
洪仁浩,以義禁府言啓曰,時囚罪人金潤國草供判付內,議處,朴仁榮草供判付內,爲先論理議處事,命下矣。金潤國,厚蒙國恩,猥忝守宰,不思圖報之道,惟事肥己之術,飢口則徒爲虛張,還穀則擅自翻弄,厚斂山民,盡歸私橐,差任頉役,皆捧賂錢,頭會箕斂,無所不爲。而其中最無狀者,富民勸分租一百五石,巡還應分米一百四十石,牟十五石,直爲割出,輸送本家,縱恣滅法,無所顧憚。本道査啓,旣甚明白,則游辭納供,欲爲掩諱之狀,尤極痛駭。以此照律。朴仁榮,火稅加徵,雖云吏橐之搜出,官摠旣高,吏徵依舊,則山民受害,不問可知。二人受刑,雖云不由於火稅,其所致斃,在於旬日之間,則濫刑之目,亦所難免。還穀則二千五百餘石之未捧,初旣徑爲磨勘,春後仍又催科者,有違法例,宜招民怨。移貿穀剩錢三千五百四十兩,比繡啓,已減千數,而許多防役公用,雖盡如其言,自服犯用者,亦爲八百六十餘兩,魚果本價七百餘石之出給,雖諉以本郡前例,亦難免那移還穀之罪。以此照律,何如?傳曰,允。
洪仁浩,以義禁府言啓曰,時囚罪人李進膺·金啓淳等議處草記,允下矣。李進膺,本府議啓內,還米每一石,代以租六石九斗,待秋徵捧,以爲繡衣之革罷,則雖不可以未成之事,遽爲勘律,新還停退之加捧富民,舊逋蕩減之移償吏還,或不無委折,而亦係朝令之違越,還租四千二百餘石之以錢代捧,已爲犯科。且捧錢而不捧租,則安有色落之可言,而除出色落條,或給色庫,或補賑資雜費云者,固難免取剩之目。至於支應添補倉米百餘石出給事,雖云依巡還例,分給吏奴,繡啓明以爲發賣,而竝與錢還取剩,俱著數爻,則自明之言,無足取信,而未必盡爲脂膏之染,雖或如繡啓所論,若其翻弄國穀之罪,難逭於現發之後。至於吏逋之莫察,飢口之或漏,猶屬餘事。以此照律,罪取考律文,則大明律制書有違條有曰,凡奉制書,有所施行而違者,杖一百,那移出納條有曰,凡各衙門收支錢糧等物,若監臨主守,不正收正支,那移出納,還充官用者,準監守自盜論罪,止杖一百,流三千里,錢糧互相覺察條有曰,凡倉庫官吏·庫子·斗級,若侵欺盜用借貸,係官錢糧,已出倉庫,而失覺察者,杖一百,名例有曰,二罪以上俱發,以重者論,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。李進膺,從重論,杖一百收贖,告身盡行追奪,全羅道益山郡,流三千里定配。金啓淳,本府議啓內,杯酒妨政,嬖屬招權,則不職之失,已無可論。還穀九千餘石之虛錄磨勘,自有當律,而名以私賑,實用國穀者,爲租四百石。富民勸分之穀,元無所捧,分排各人名下,將以待秋徵納,而倉儲租二百餘石,先又取用,初旣失典守之義,末又欲斂民還充,諸般所犯,俱係不法。以此照律,罪取考律文,則大明律不應爲條有曰,凡不應得爲而爲之,事理重者杖八十,大典通編倉庫條有曰,虛錄守令徒三年定配,又五年禁錮,大明律那移出納條有曰,凡各衙門收支錢糧等物,若監臨主守,不正收正支,那移出納,還充官用者,準監守自盜論罪,止杖一百,流三千里,名例有曰,二罪以上俱發,以重者論,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。金啓淳,從重論,杖一百收贖,告身盡行追奪,全羅道任實縣,流三千里定配,而竝以議啓內辭意,具罪目,依例發遣府羅將,押送于各其配所,何如?傳曰,允。如有功議,各減一等。
洪仁浩,以義禁府言啓曰,時囚罪人金潤國·朴仁榮等議處草記,允下矣。金潤國,本府議啓內,厚蒙國恩,猥忝守宰,不思圖報之道,惟事肥己之術,飢口則徒爲虛張,還穀則擅自翻弄,厚斂山民,盡歸私橐,差任頉役,皆捧賂錢,頭會箕斂,無所不爲。而其中最無狀者,富民勸分租一百五石,巡還應分米一百四十石,牟十五石,直爲割出,輸送本家,縱恣蔑法,無所顧憚。本道査啓,旣甚明白,則游辭納供,欲爲掩諱之狀,尤極痛駭。以此照律,罪取考律文,則大典通編備荒條有曰,守令之稱以補賑,箕斂權利,虛張數爻者,以報上不以實律論,杖八十徒二年,大明律因公擅科斂條有曰,凡有司官吏,科斂所屬財物入己者,計贓以不枉法論,官吏受財條有曰,不枉法贓五十貫,杖六十徒一年,監守自盜倉庫錢糧條有曰,凡監臨主守,自盜倉庫錢糧等物,倂賊論罪,二十五貫,杖一百,流三千里,名例有曰,二罪以上俱發,以重者論,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。金潤國,從重論,杖一百收贖,告身盡行追奪,平安道咸從府,流三千里定配。朴仁榮,本府議啓內,火稅加徵,雖云吏橐之搜出,官摠旣高,吏徵依舊,則山民受害,不問可知。二人受刑,雖云不由於火稅,其所致斃,在於旬日之間,則濫刑之目,亦所難免。還穀則二千五百餘石之未捧,初旣徑爲磨勘,春後仍又催科者,有違法例,宜招民怨。移貿穀剩錢三千五百四十兩,比繡啓,已減千數,而許多防役公用,雖盡如其言,自服犯用者,亦爲八百六十餘兩,魚果本價七百餘石之出給,雖諉本郡前例,亦難免那移還穀之罪。以此照律,罪取考律文,則大明律多收稅糧斛面條有曰,凡各倉收受稅糧,若多收者杖六十,大典通編濫刑條有曰,官吏濫刑,杖一百徒三年,大明律制書有違條有曰,凡奉制書,有所施行而違者,杖一百,因公擅科斂條有曰,凡有司官吏,科斂所屬財物入己者,計贓以不枉法論,官吏受財條有曰,不枉法贓八十貫,杖九十徒二年半,那移出納條有曰,凡各衙門收支錢糧等物,若監臨主守,不正收正支,那移出納,還充官用者,準監守自盜論罪,止杖一百,流三千里,名例有曰,二罪以上俱發,以重者論,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。朴仁榮,從重論,杖一百收贖,告身盡行追奪,全羅道錦山郡,流三千里定配,而竝以議啓內辭意,具罪目,依例發遣府書吏羅將,押送于各其配所,何如?傳曰,允。如有功議,各減一等。其中金潤國所犯二十五貫,不但不分明,渠供亦無指的,以詐不以實律,卽其地方徒配,可也。
洪仁造,以義禁府言啓曰,時囚罪人崔光璧草供判付內,議處仍爲照律事,命下矣。崔光璧,勅需元錢一千七百四十兩,雖以盡數充納爲言,時府使李萱爰辭,以爲無一錢傳授,而繡衣査閱時,留庫錢亦只有三百十六兩,則未遞前盡充之說,自歸虛罔。至於生殖錢一千兩,以春間田稅未捧之代,分授民間,城餉米三百十七石,亦以詳定米未捧代,移置別庫,以爲放下之地,則雖云流來謬例,自難免那移錢穀之罪。以此照律,罪取考律文,則大明律那移出納條有曰,凡各衙門收支錢糧等物,若監臨主守,不正收正支,那移出納,還充官用者,準監守自盜論罪,止杖一百,流三千里,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。崔光璧,杖一百收贖,告身盡行追奪,全羅道金溝縣,流三千里定配,而以議啓內辭意,具罪目,依例發遣府書吏,押送配所,何如?傳曰,允。如有功議,各減一等。
洪仁浩,以義禁府言啓曰,時囚罪人金得老·李厚老等草供判付內,議處仍爲照律事,命下矣。金得老,身爲將官,不識師律,軍兵去就,不待標信,徑先出去,事極可駭。以此照律,罪取考律文,則大明律軍政條有曰,凡各處守禦官,不守紀律者杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖云矣。金得老,杖八十收贖,奪告身三等放送。李厚老,還上法意,何等嚴重,而本縣穀那移虛錄,至於四百七十九石零,兼任溫陽郡未捧反作,亦爲九十二石零者,俱係不法,自有當律,色庫輩許多逋欠之矇不覺察,亦極可駭。以此照律,罪取考律文,則大典通編倉庫條有曰,虛錄反作守令,徒三年定配,又五年禁錮,大明律那移出納條有曰,凡各衙門收支錢糧等物,若監臨主守,不正收正支,那移出納,還充官用者,準監守自盜論罪,止杖一百,流三千里,錢糧互相覺察條有曰,凡倉庫官吏·庫子·斗級,若侵欺盜用借貸,係官錢糧,已出倉庫,而失覺察者,杖一百,名例有曰,二罪以上俱發,以重者論,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。李厚老,從重論,杖一百收贖,告身盡行追奪,全羅道臨陂縣,流三千里定配,而以議啓內辭意,具罪目,依例發遣府羅將,押送配所,何如?傳曰,允。如有功議,各減一等。
洪仁浩,以義禁府言啓曰,時囚罪人朴師郯考律草記批旨內,均是徒配,別無加減之律,此草記置之,年數中只以功議,區別減等事,命下矣。朴師郯,依判付,卽其地慶尙道安義縣,徒三年定配,而其十二代祖訔,佐理功臣,潘城府院君六寸親云,功議各減一等,杖八十收贖,告身盡行追奪,徒二年定配,以判付內辭意,具罪目,依例發遣府羅將,押送配所之意,敢啓。傳曰,知道。
洪仁浩,以義禁府言啓曰,崔光璧,杖一百收贖,告身盡行追奪,全羅道金溝縣,流三千里定配事,照律草記批旨內,如有功議,各減一等事,命下矣。崔光璧五代祖山輝,寧社功臣云,功減一等,杖一百收贖,告身盡行追奪,徒三年定配之意,敢啓。傳曰,知道。
洪仁浩,以義禁府言啓曰,金得老,杖八十收贖,奪告身三等,李厚老,杖一百收贖,告身盡行追奪,全羅道臨陂縣,流三千里定配事,照律草記批旨內,如有功議,各減一等事,命下矣。李厚老四代祖補,寧國原從功臣,綾原大君四寸親云,功議各減一等,杖九十收贖,告身盡行追奪,從二年半定配,而金得老,無功議云矣,敢啓。傳曰,知道。
禁府啓目,新昌前縣監李厚老原情云云,問目內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。議處,仍爲照律爲良如敎。又啓目,三嘉前縣監金啓淳原情云云。傳旨問目內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。議處爲良如敎。又啓目,機張前縣監金潤國原情云云,問目內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。議處爲良如敎。又啓目,社稷署直長吳泰齊原情云云。傳旨問目內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。付過放送爲良如敎。又啓目,安義前縣監朴師郯原情云云。傳旨問目內辭緣,泛稱遲晩,所當請刑是自乎矣,旣有捧草供以啓之命,上裁,何如?判付啓。囚供之侵斥繡啓,有關紀綱,纔因鄭宇淳爰辭,已有加等勘律之擧是去乙,飭墨未乾,渠焉敢復踵此等口業?觀此供招,起頭下語,無異問目,向繡衣對詈之習,萬萬駭痛兺不喩,憒劣不事事,已自辭陛時,固已慮之,人之云云,渠當甘受,尤焉敢如是噴薄,自歸不有飭令,不顧朝體之科乎?宇淳之徒配,猶以年迫七十,資至亞卿,爲寬恕之端,而此囚段,如渠末蔭,干此罪科,徒配猶屬末勘,卽其地方,徒三年定配爲有矣,繡啓論列中,當勘諸條,仍卽考律草記,待判下發配爲良如敎。又啓目,陜川前縣監朴仁榮原情云云。傳旨問目內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。爲先論理議處爲良如敎。又啓目,豐川前府使崔光璧原情云云,問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有捧草供以啓之命,上裁,何如?判付啓。議處仍爲照律爲良如敎。又啓目,禁衛營哨官金得老原情云云。傳旨內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。議處,仍爲照律爲良如敎。又啓目,梁山前郡守李進膺原情云云。傳旨問目內辭緣,泛稱遲晩,所當請刑是白乎矣,旣有捧草供以啓之命,上裁,何如?判付啓。議處爲良如敎。
刑曹啓目粘,安岳景致光伊時犯打之狀,亦自難掩,不可以傷處相左,檢狀之違式,有所參恕。如前訊推,期於得情,覆·三檢官段,竝只從重推考,何如?判付啓,近於殺獄鳴錚之案,多從惟輕者,非爲愍其情也,蓋慮幽鬱之莫伸故耳。中和鄭致景査案,以實因詞證之不備,纔令酌決矣。今觀此獄案,疑晦多端,又非鄭哥獄案之比是如乎,初檢實因,以服毒懸錄,而覆·三檢,則改以被打。若以初檢爲是,則元犯招自裁云云外,初無諸招之涉於服毒者,且彩奎,以年老無告之人,決無飮藥自斃之理是遣。又若從覆·三檢被打之說,則初檢所無之傷痕,始現於兩檢者,已是可疑兺不喩,脅下緊要之痕,反漏於三檢,肩胛輕歇之處,執爲致命之傷,覆·三檢實因,亦未可謂歸一。且不試銀釵,輕執實因,則服毒一款,終沒着落。無論服毒與被打,實因之混淆如此,所謂詞證,又不過黃哥·景哥兩隻也。黃哥則曰,彩奎被打於致光,景哥則曰,伊夜,初不見彩奎,黃·景兩邊之說,本不足有無。獨邦衡大·張鴻燁兩人,似爲公證,而衡大則初不見致光之打彩奎,鴻燁則只干傳賂一事而已,閗鬨光景,亦未目覩,外此則無詞證,又何從而憑信乎?大抵致光之前後招辭,直是死囚推諉之言,別無假飾杜撰之端,而屍親諸招,則隨檢隨變,欺詐橫生,傷處則以左謂右,死日則回晝作夜,此已無一分人理是遣。黃彩中招曰,誤認地師毆打之說,聞於景太英云,而頭面時,則與太雄對質,此又何故是隱喩,順受病人,辦給葬需,此爲致光犯手之眞贓,而私和之囑,旣出於屍親,因此圖免,容或無怪。且以事理推之,癃老垂死之人,半夜從嫂之葬,豈必臨壙乎?屍親初檢招,亦曰咳嗽兼發,可知其病喘奄奄。藉令彩奎之死,由於致光之打,祖墳偸葬,禁斷毆打,未可謂之情外。況毆打之迹,終未十分分明者乎?以此實因,以此詞證,摸索斷定,因成鐵案,由前而有斑駁之嘆,由後而有抑勒之嫌。今雖更令究覈,要不出今査諸招,致光身乙,參酌定配爲旀,屍親鄭彩中,擔亡兄之屍,索讎人之賂,情狀痛惡,嚴刑一次,懲礪放送爲旀,檢官事段,初檢之不覈傷處,覆·三檢之不試釵色,大是顚錯之事兺除良,外此元案之疎漏,不一其端。察之不明也,故擇之不詳,擇之不詳也,故覈之不嚴,覈之不嚴也,故言之如說夢,所謂檢狀論理,專忽難愼之義。其在懲他勵後之道,事當如律重勘,而近來檢官之傳示檢案·跋辭,如印一板,誠一當禁之大端乙仍于,前此兩檢同異,輒皆屈法勿問,以示各盡己見之路是如乎,此獄雖不可勿論,亦宜有裁量。初檢官安岳前郡守金魯永,覆檢官文化前縣令李英澤,三檢官載寧郡守金基厚等,一竝罷黜爲旀。道狀條列,難免忽略,檢辭違錯,亦無可否,該道臣推考,査官等,從重推考爲良如敎。
吏曹口傳政事,以洪善養爲載寧郡守。
三司合啓。掌令白仁煥,持平李鼎德,校理魚用謙,正言李洪載,修撰金履鏞·韓用龜,副修撰洪樂貞啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥戮之典。請逆賊尙喆,依律處斷。以下十字刀割答曰,不允。以下七字刀割
兩司合啓。掌令白仁煥,持平李鼎德,正言李洪載啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,快施王章。請正刑罪人福榮,亟令王府,快施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於〈得情〉,快正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,快正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答曰,不允。
府啓,掌令白仁煥,持平李鼎德啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,快正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島置罪人韓采,亟令王府,更加嚴鞫,期於得情。請醫官朴春源,刊名內醫之案。請別軍職田文顯,亟命汰去。新除授執義鄭益祚,時在京畿仁川地,持平韓光植,時在原春道原州地。請竝斯速乘馹上來事,下諭。答曰,不允。第九件事,斯速停啓,更勿煩請。下諭事,依啓。
院啓。正言李洪載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴提防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請島配罪人韓采,更加嚴鞫,期於得情,快施當律。新除授司諫呂萬永,時在京畿廣州地,正言鄭來百,時在南陽地。請竝斯速乘馹上來事,下諭。答曰,不允。下諭事,依啓。
前左承旨金文淳疏曰,伏以,光陰迅邁,文孝世子祥事,倐焉已過,禮制雖限於歲月至冤愈纏於臣民。伏想我殿下止慈之懷,如新之慟,觸境增疾,易損天和,區區憂慮,曷有其極?矧今君讎未復,國賊未討,如臣冥頑,蟄在苫塊,旣不能洩哀於陪祭之班,又不得沬血於籲庭之時,而殘喘猶存,彝性未泯,抱玆悲憤,弸結衷腸,獨自號霣,靡所控訴。迺於月前,京兆銓官除旨聯翩,繼以有銀臺新命,召牌儼臨,臣纔闋憂服,荐叨恩榮,感激惝怳,嗚咽抑塞,自不覺涕泣之被面。念臣獲戾神天,奄失所恃,一縷未絶,三霜已遵,俯仰穹壤,此何人斯?今玆簪履記存之眷,乃在軒陛積違之餘,豈不欲竭蹶趨承,少伸覲光之願,而哀苦之踪,世念都灰,除命之下,悲霣冞深,其何忍結綬彯纓,揚揚冒進,有若平常無故者然哉?抑臣本以庸陋之姿,偏蒙造化之私,前後歷揚,罔非逾分,而立朝二十年來,未嘗有涓埃之效,惟以筋力奔走,爲一半分報答之計矣。不幸草土餘喘,疾病漸痼,形殼僅存,眞元潛鑠,加以濕痰爲孼,痿痺成祟,有時發作,跬步難動,此蓋臣弱齡宿症,積成根委,纔經巨創,轉益沈篤而然也。臣旣乏分才之能,莫效萬一之酬,而今又病狀如此,陳力就列,實無其望,將不免上孤隆恩,下負宿心,撫躬自悼,生不如死,至若私義之難冒,有不敢煩陳,略暴悲苦之懇,仰瀆崇嚴之天。伏乞天地父母,俯賜矜察,特命鐫遞臣職名,以安私分,仍治臣逋慢之罪。以肅朝綱,不勝幸甚。臣無任屛營祈懇之至。答曰,省疏具悉。卿其勿辭行公。
丁未六月初六日卯時,上御誠正閣。同副承旨·差祭承旨入侍時,左承旨李時秀,右承旨洪文泳,左副承旨洪檍,右副承旨呂善亨,同副承旨洪仁浩,假注書趙台榮,記事官李相璜·金祖淳,以次進伏訖。上曰,院吏·掖隷中公事與授,果爲査得耶?檍曰,兩人互相推諉,故終未査得矣。上曰,禁府議處草記,催促持來。賤臣承命出,回奏曰,草供或有未下者,故不得議處云矣。上曰,日熱如此,滯囚可閔,隨公事先下者,今日內議處事,分付。賤臣承命出傳。命書榻敎曰,提調入侍。賤臣承命出,與李在簡偕入進伏。上曰,眞瓜捧上時,爲弊多端云,是可悶矣。在簡曰,本院木盤,見甚欠精,以銅改造爲好矣。上曰,從便爲之,可也。上曰,永祐園所經道路,多數毁傷云,盡爲修改,則功役似當不少矣。在簡曰,聖敎誠然。橋梁當自戶曹修築,而欲以石材改築矣。上曰,若以石物修築,則猝難求得矣。在簡曰,所在石材,足可當之矣。上曰,漕船何不來泊耶?在簡曰,値此潦水,未能上來云矣。上曰,臺諫有闕,今幾窠乎?仁浩曰,只執義一窠矣。命書榻敎曰,憲府臺諫牌招,御史發緘承授。命書榻敎曰,右副承旨許遞,前望單子入之,待下批牌招察任。命書傳敎曰,院中只有承旨一人,事甚苟艱。奉審亦不可無承宣,左承旨·右承旨許遞,與未差之代,前望單子入之,待下批牌招,先擧行後謝恩。命書榻敎曰,兵曹堂上前望單子入之,待下批牌招。命書傳敎曰,兵曹番次,受香前當推移,參判以兼帶金吾赴坐云,許遞,前望單子入之,待下批牌招,先入直後謝思。命書傳敎曰,御史緘問有命,憲府無行公臺諫云,呈告及在外人員許遞。諫院在外諸臺,一體許遞,政官牌招開政,以在京無故人差出,待下批牌招察任。命書傳敎曰,左副承旨,馳詣受香所,奉審摘奸以來。命退,諸臣以次退出。
丁未六月初六日午時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,洪大應,是洪檍之子乎?仁浩曰,然矣。上曰,備郞趙鎭宅入來耶?仁浩曰,姑無到院矣。命書傳敎曰,觀此松留狀本,初四日之雨,如是大注,渰死爲四名,漂戶爲卄戶,而頹壓亦至於五十餘數之多。本府以櫛比之地,遭墊溺之患,游食之徒,措手無策,言念及此,寧不矜惻?保釐重鎭,推摩宜別,渰死人。元恤典外,妻孥如有身役,當年條,特爲除減,漂與壓戶,亦依年前已例,另施恤典,以大米題給,卽令廟堂,區別行會。仍令守臣,招集民人,另加慰諭,斫給材木,趁卽繕構,期於無改舊觀,畢奠接後,形止狀聞。雖曰風雨,百里不同,京中則再昨之雨,未及一鋤,本府所得,過多此甚,畿·海接壤之邑,果無均被之害乎?昨聞畿狀,今見海啓,俱無形止之槪錄,殊莫曉也。亦令廟堂,問于兩道監司,草記。上曰,此傳敎,出給吏判,卽爲跋尾下送事,分付。賤臣承命出傳。命退,承史以次退出。
丁未六月初六日未時,上御重熙堂。都承旨與禁衛大將入侍時,行都承旨李秉模,假注書李羲觀,記事官李相璜·金祖淳,禁衛大將徐有大,以次進伏訖。上曰,永祐園道路頹鑿處,果何如?有大曰,臣祗承聖敎,永祐園道路各處奉審則安樂峴西邊淸涼里大路,爲今番雨水衝破,間多全無形址,路邊築筒,又隨而潰決,長爲百餘把,而高廣深闊,役處浩大,當入萬餘名丁夫,可以完築。園所洞口橋廳板石動退,安樂峴東邊大路,或成川或缺落,長爲二百餘把,而此則高廣淺狹,役處不甚大段,當入千餘名役軍,可以修築,惶恐敢達矣。上曰,坊民使用非可論,卿退與戶惠堂相議,指一草記,可也。出擧條有大曰,在前治道時,安樂峴東邊,則園所軍五十名中,三四十名赴役,而自楊州官,給點心料,亦出空石·枺木等物,以爲修治。而今則當入千餘名,恐難用前例。至於安樂東邊,則在前使田夫,擔當修治。而今則雖入萬名,猶善爲然後,可以完了。臣奉審時,民人輩齊訴,以爲以渠輩私力,萬無可爲之望云矣。上曰,畿邑陵幸道路,例使田夫治之,今番雖難專責田夫,然田夫亦不可全然不當矣。有大曰,田夫亦豈可全然不當耶?上曰,道路若是衝破,則看審時,由何路往來耶?有大曰,安樂峴此邊則無路,故以小路作行矣。上曰,此是東小門·貞陵流下之水,馬場內則能不泛濫耶?有大曰,馬場內亦不免浸及,而樹木則不至傷損矣。上曰,舟楫至於此乎?有大曰,此則未及聞矣。上曰,築筒處,戶判則欲石築矣。有大曰,此則似難,但水筒,則石築好矣。上曰,要之安樂此邊,戶曹次知,彼邊楊州次知,以爲修築之地,須與惠堂相議也。有大曰,謹當依下敎相議矣。上曰,雨意猶不止,民間以爲如何?有大曰,農民輩,以爲大雨後,例得乾風而夬霽,今則乾風尙不吹,此爲可慮云矣。上曰,慶尙道所聞,如何?秉模曰,以狀啓觀之,禮安等處,災傷甚矣,而纔聞善山人上來者所傳,蓋亦與京中一般云矣。上曰,禁衛營褒貶,今日當行之乎?有大曰,將於今日行之矣。命有大先退。有大退出。上曰,再昨之雨,京中則不多,而開城府,至於開落成災云,極可異也。年年此時,以旱爲憂,而今年則以雨成災,誠極悶悶。秉模曰,開城拒京不遠,而再昨之雨,至於成災,誠可異也。命退,承史以次退出。
丁未六月初六日初更三點,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,臺諫緣何違牌耶?仁浩曰,大司憲李致中,大司諫柳焵,果有實病云矣。命書傳敎曰,臺廳之鎖閉,近已久矣。似此溽暑,逐日詣臺,無怪其圖避,而守令署經,推緘承授等,霎時公故,亦皆多般規免,無病故無情勢者,有召輒違,無意進身,寧有如許道理?甚至今日擧措,而慢忽極矣。掌令尹載命,大同察訪除授,獻納柳雲羽,黃山察訪除授,持平張至冕,平丘察訪除授,皆令當日辭朝。似此微事,屢煩促敎,承宣事,亦極駭然,左副承旨曺允大,平薪僉使除授,亦令當日辭朝,時任察訪·僉使,遞付京職。伴直承旨洪仁浩,從重推考。實病實故,俱宜區別,大司憲李致中,大司諫柳焵許遞,與外補之代,前望單子入之,待下批牌招,夜深前推緘承授。上曰,大司憲,以尹承烈出牌,兵曹參判,以金憙出牌,卽爲肅謝事,分付。命退,承史以次退出。
上在昌德宮。停常參·經筵。
傳于權曰,禮房承旨,馳詣明陵,奉審摘奸,局內諸陵,一體奉審以來。
李秉模啓曰,同副承旨李師濂,今日不爲仕進,卽爲牌招,何如?傳曰,允。
趙衍德啓曰,來十一日,朝參日次矣,敢稟。傳曰,停。
權啓曰,來十一日,輪對日次矣,敢稟。傳曰,爲之。
趙衍德啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
趙衍德啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
趙衍德啓曰,事變假注書申溆,身病猝重,勢難察任,今姑改差,何如?傳曰,允。
事變假注書望,申溆改差,代以申星模爲事變假注書。
傳于李秉模曰,推考房承旨入侍。
以中官金鳳佐拿處傳旨,傳于李秉模曰,置之。
以慶尙假都事狀啓雨澤農形事,傳于洪仁浩曰,前月雨水,始爲周洽,終未免過多,觀於諸道狀辭,嶠南諸邑,似若偏害。今日風氣,頗有放晴之望,因此快收,陰晴適宜,嗣後禾農,除非沙覆處,庶幾食實,而最可慮者,麥事也。藉令秋牟已滌場,春牟已成熟,在場多漂失,已熟皆消瀜,勢之所必然,準數勘糴,何異龜刮?及今闊狹,民且息慮。嶺南諸邑麥還,分數退捧,仍令廟堂,區別行會,兩湖雖不若嶺南,在朝家一視之政,寧或一爲一靳?一體分數退捧事,亦令廟堂,知悉擧行。
承旨前望單子入之。洪義榮落點。
以承旨房望,傳于洪仁浩曰,仍。
傳于李秉模曰,右承旨入侍。
傳于李秉模曰,政官牌招開政。
有政。吏批,判書尹蓍東進,參判朴祐源牌不進,參議李集斗式暇,行都承旨李秉模進。以李洪載爲副校理,金文淳爲大司成,尹應烈爲漢城判官,折衝金光興,今加嘉善加資事,承傳,以洪義榮爲楊州牧使。
兵批,判書金履素進,參判金憙病,參議李奎緯病,參知柳誼入直進,右承旨趙衍德進。兵批啓曰,忠州營將,今當差出,而擬望之人乏少,未準朔禁軍將,竝擬,何如?傳曰,允。以鶴林君焴·鄭昌聖爲都摠管,張爾良爲忠翊將,崔永崇·崔德樞爲景福將,申暹爲忠州營將,沈師尹爲僉知,副護軍單安鼎大,副司直單黃昇源·李致中·柳焵·李師濂·金光岳·宋煥箕·李敬五,副司果單李龜雲。
洪仁浩啓曰,依下敎,別監·院吏,更加嚴覈,則別監告以原單出給之狀,不啻的實,院吏告以此單書給之說,極爲孟浪,互相推諉,專事欺隱,渠輩以幺麽吏隷,終不直陳,誠萬萬痛駭。別監之不錄書吏姓名,旣違渠輩近規,書吏之不見原單云云,亦無可據之證,俱不足爲摘發之端。嚴敎之下,終不指一論啓,此莫非臣昏庸之致,萬萬惶恐,而別監·書吏,本院平問之下,實無究覈之道,竝令攸司,嚴査科治,何如?傳曰,渠輩蟣蝨之賤,如是推諉,已萬萬痛駭。此胡大事,屢煩飭敎?承宣事亦極未安,當該承旨遞差,掖隷·院吏,依此啓辭,施行。
傳于趙衍德曰,坐直承旨入侍。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪仁浩,以備邊司言啓曰,松都接壤邑,初四日雨水形止,依下敎,關問畿·海兩道矣。卽見京畿監司徐有防報備局辭緣,則以爲長湍則初四日丑時始雨,至寅時大霔,邑底川邊田畓,多有破筒覆沙之處,而遠面形止,姑未報來,豐德則初四日丑時至申時,連爲滂沱,洞野川邊潰決覆沙,無處不然云,而長湍之報,出於當日,而更無漂失頹壓之報,豐德之報,出於初五,而又無被災等語,姑免松京所被之患,可推而知,而今方星火關問於附近,使之從實報來云矣,敢啓。傳曰,知道。
洪仁浩,以義禁府言啓曰,李進膺,杖一百收贖,告身盡行追奪,全羅道益山郡,流三千里定配,金啓淳,杖一百收贖,告身盡行追奪,任實縣,流三千里定配事,照律草記批旨內,如有功議,各減一等事,命下矣。李進膺,五代祖時白,靖社功臣,金啓淳,曾祖始炡,揚武原從功臣云,竝功減一等,各杖一百收贖,告身盡行追奪,徒三年定配之意,敢啓。傳曰,知道。
洪仁浩,以義禁府言啓曰,金潤國,杖一百收贖,告身盡行追奪,平安道咸從府,流三千里定配,朴仁榮,杖一百收贖,告身盡行追奪,全羅道錦山郡,流三千里定配事,照律草記批旨內,如有功議,各減一等,金潤國,以詐不以實律,卽其地方徒配事,命下矣。朴仁榮四代祖長遠,寧國原從功臣,達城尉異姓五寸親云,功議各減一等,杖九十收贖,告身盡行追奪,徒二年半定配,金潤國,依批旨,以詐不以實律,杖一百收贖,告身盡行追奪,卽其地慶尙道機長縣,徒三年定配之意,敢啓。傳曰,知道。
司憲府緘辭啓目,慶尙道暗行御史李書九原情云云。依傳敎,發緘取招是白乎則,所供如此,上裁,何如?判付啓。觀此緘辭,儘有苖脈,所謂駕船徵歌一款,傳說段落,自歸於李元謙,繡衣之論列,似非異事。該府使李元謙,卽令該府,催促拿來,以爲核實之地。渠若隱諱,當施欺謾之罪,又或無實,難免造言之律,反坐二字,可謂準備。待其拿來,以此發問目取招爲有矣,當此農時,曠官可閔,本職改差,今日政擇差下送事,分付爲旀。緘辭中本事外,又以到門宴會事,上元宴遊事,尾陳,元啓未論列之事,此亦不可不究竟,今日開坐,問于柳鎭恒處,捧草供以聞事,分付該府爲旀。所謂上元宴遊時,道內守令之來住營下者,不勝駭憤,侵夜發行,出宿轅門十里外爲言,此亦元謙之擧條是隱喩,該守令姓名,令政院,御史處問啓。所謂到門宴會事,無指證之守宰,此則得聞於何邑守宰乎?道路無根之傳,似不能如是無難煩陳,亦令政院,一體問啓。使査事無至延拕,囚人得免䵝䵢事,令御史知悉爲良如敎。
再政。吏批,以李東植爲昌原府使。
洪仁浩啓曰,李書九緘辭判付內,所謂上元宴遊時,道內守令之來住營下者,不勝駭憤,侵夜發行,出宿轅門十里外爲言,此亦元謙之擧條是隱喩,該守令姓名問啓。所謂到門宴會事,無指證之守宰,此則得聞於何邑守宰乎?道路無根之傳,似不敢如是無難煩陳,亦令政院,一體問啓事,命下矣。問于御史李書九,則以爲臣之當初得聞於道路之言者,凡此三件,上一疑,旣聞於李元謙,而其言如一,則可知其的實。下二款中,上元宴遊時,出宿轅門之該守令,卽是鎭海縣監閔修益云,而非臣親聞於修益。傳說如此,到門宴會時事,擧條駭悖,傳說喧播,而別無守宰之可以指證者,蓋此二款之竝不論啓,政以流傳之說,不敢據爾登聞故也。日昨囚供,竝與旣發之上一款,而直欲隱諱,則情狀誠可痛惋,故緘問之下,又不得不隨所聞牽連而書之,以證上一款之決非虛言。而至於此二款,則無論其時光景委折之何如,苟非恣意遊衍,看作尋常,則許多傳說,豈有若是紛紜之理也哉?今若一體按査,則可得其眞贓矣。然而始不能逐條嚴査,終未免隨聞煩陳,屢勤辭敎,至有此問啓之命,莫非臣昏謬顚錯之罪,不勝惶悚俟譴之至云矣,敢啓。傳曰,知道。風傳猶不足爲罪,的聞於守令,則攙及啓語,不甚爲怪。繡衣體重,有難顯示扶抑,況該倅姑未就囚,無更問之端,御史使之退去,可也。
禁府啓目,柳鎭恒更招云云。究厥罪狀,萬萬駭痛,所當請刑是白乎矣,旣有草供以聞之命,上裁,何如?判付啓。設置水閫,名且統制,則以駕海爲遊觀,騎船爲宴集,定執罪案曰以犯禁,是誠不成說。今所査究者,特徵歌一款也,爰辭中,旣稱竝與吹打而勿爲云爾,則本事雖謂之落空,可也。然造言者,李元謙也,立證者,亦元謙也,元謙對供之前,自在未決折之科,此段且置之。到門宴會事段,渠云病臥內舍兺除良,所謂直赴人,渠之從孫相亮,卽其矣亡兄之孫也,身被重縗,參赴宴席,固知常理之外。況旀坐外軒呼新來者,虞候李東憲也,折納梅花枝,聞是對舞之稱,而敎使之爲,亦東憲也。誠如渠供,罪在東憲,不在此囚。該虞候李東憲,亦今該府,拿問査處,其代仍令該曹口傳差出,待下批下送,交代後拿來事,分付爲旀。上元宴游事段,鎭海倅閔修益之出宿十里外,因渠私慍,而出宿之處,又非尋常民家云,此則瑣屑不必言也。最是卿等發辭中,上元夜妓唱出師表事,另須辨別,可以究竟。渠之所使如鎭將所使間,一番行査,斷不可已。該鎭將,卽身故之柳春馪云,問于營屬,然後始得出場。令該道,行査狀聞後拿處,査到間,此囚保放爲良如敎。
兵曹口傳政事,李普漢爲統虞候。
洪仁浩,以義禁府言啓曰,時囚罪人柳鎭恒草供判付內,査到間保放事,命下矣。柳鎭恒,卽爲保放之意,敢啓。傳曰,知道。
洪仁浩,以義禁府言啓曰,慶尙右道暗行御史李書九緘辭判付內,昌遠府使李元謙,卽令該府,催促拿來事,命下矣。李元謙,時在任所云,卽爲發遣府書吏,催促拿來,何如?傳曰,允。
洪仁浩,以義禁府言啓曰,時囚罪人柳鎭恒草供判付內,統虞候李東憲,令該府,拿問査處事,命下矣。李東憲,時在任所云,依例發遣府書吏,交代後拿來,何如?傳曰,允。
吏曹啓目,粘忠淸道私賑人姜遇周等賞加一款,竝姑置之,何如?判付啓。李龍雲·李光祜等段,係是連次兺除良,願納之數少,必因激勸之不如湖南。皆云士族,旣授郞階,依湖南例,捧傳旨事,令政院知悉爲良如敎。
禁府啓目,柳鎭恒原情云云。傳旨問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,且有捧草供以啓之命,上裁,何如?判付啓。繡啓中諸條論列,俱屬微眚,未可謂之不法,而最是選妓徵歌一事,遣辭下語,頗不尋常。此囚之有累無累,惟係此事之脫與不脫。繡啓異於臺啓,必不以道路風傳,置人重典是遣,況其點船之行,旣在繡衣奉命之前,繡衣之不得目擊,可以推知。然則必有的聞之處,的傳之人,在朝家綜名實辨人鬼之政,不可漫漶決折。本道暗行御史李書九,卽令憲府,發緘取招,其委折,使之從實條對,此囚段,待緘辭判下,議處爲良如敎。
丁未六月初七日卯時,上御重熙堂。推考房承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,尹載命,聞甚貧寒云,然乎?仁浩曰,果然矣。至於柳雲羽,亦爲貧寒,而得此外補,不勝惶感云矣。命書榻敎曰,違牌承旨許遞,前望單子入之,待下批牌招。又命書緘辭判付訖。命退,承史以次退出。
丁未六月初七日辰時,上御重熙堂。右承旨入侍時,右承旨趙衍德,假注書趙台榮,記事官李崑秀·金祖淳,檢校直閣徐龍輔,以次進伏訖。上曰,李書九問啓。催促捧入事,分付。賤臣承命出傳。上敎龍輔曰,何當下去耶?龍輔曰,明日欲發程矣。上曰,西路雨水,何如云耶?龍輔曰,金川以西,不甚大段云矣。上曰,金川所在,各宮房·各衙門折授處,詳錄以入事,分付。命退,諸臣以次退出。
丁未六月初七日酉時,上御重熙堂。右承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上曰,營建堂上入侍。賤臣承命出,與徐有隣偕入進伏。上曰,金川田畓摠數,如已謄出,卽爲持來事,分付。賤臣承命出傳。上曰,備郞手本持來。賤臣承命出持入。上覽訖。命退,諸臣以次退出。
丁未六月初七日戌時,上御重熙堂。坐直承旨入侍時,同副承旨洪仁浩,假注書趙台榮,記注官承膺祚,記事官李相璜,以次進伏訖。上曰,金虎門仍留,奉命史官回還後閉門事,分付。賤臣承命出傳。仁浩曰,殿座燭不卽待令,事極駭然,當該司謁推考,何如?上曰,依爲之。出擧條命書李書九問啓判付訖。又命書榻敎曰,統虞候李東憲拿處之代,令該曹口傳差出,待下批,卽爲下送,交代後拿來。又命書傳敎曰,各部民家之因雨漂頹壓處,竝施恤典,旋命待快晴摘奸,慮有遺漏也。今日取見備邊郞手本,南部·西部,漏戶査得,至於此多,東部·北部,草率莫甚,勤固可尙,慢亦宜警。近來備郞,有實職者甚鮮,備郞朴光進·李元祥,實職待窠調用,尹芮基·趙雲衢,自本司草記勘罪。以全羅監司狀啓井邑縣民家漂流,人物渰死事,命書傳敎曰,渰死人,另施恤典,此外漂戶·壓戶·頹戶,元血典外,各別顧助,期於斯速奠居事,令廟堂行會。觀於湖西狀本,壓戶恤典,皆不擧論,已有該曹之請推,兩南伯處,亦以此意,申明分付,無或遺漏。以京畿監司狀啓廣州等邑人物渰死事,命書傳敎曰,依湖南例,令廟堂行會。命書傳敎曰,今見耽羅狀本,麥事失稔,至請羅里舗穀物。大抵本島儲穀,自有元數,以穀計口,無異排比。若念湖南民邑之貽弊,持難於所請,則唉彼島中生靈,於何仰哺?言念及此,豈勝矜悶?俄遣史官,已議領相,卽令廟堂,所請穀物許施一款,草記稟處。輸致之方,務得其宜,使南民無或一毫受困。惟是海運之利涉,尤所憧憧,穀物姑捨是,人命最關心,擇船與督運之際,不可不盡心,期於萬全,以此意,一體措辭,申飭該道伯。命書傳敎曰,未下直守令,皆令明日辭朝。命退,承史以次退出。
上在昌德宮。停常參·經筵。
傳于權曰,右承旨入侍。
傳于李秉模曰,下直守令留待。
李秉模啓曰,未下直守令辭朝事,命下矣。宜寧縣監李敦源,憲府則已爲署經,諫院則時無行公之員,不得署經云。除在外外·未肅拜人員,竝卽牌招,何如?傳曰,允。
傳于李秉模曰,領議政入侍事,遣史官傳諭。
李秉模啓曰,領議政金致仁,依下敎來待矣。傳曰,入侍。
傳于趙衍德曰,文禧廟材木,聞已到泊云,近日潦水,已泊可幸。監色及沙格等,優給糧資,仍以木疋施賞,令該廳,形止草記。
以慶尙假都事狀啓安東等邑人物渰死事,傳于趙衍德曰,安東渰死人命,至於此多,此蓋全船致,敗之致聞甚驚慘。元恤典外,身米布特爲蕩減,令地方官,顧恤妻孥,仍於渰沒處設祭,以慰幽冤。其外各邑渰死人,恤典外,身布皆蕩減事,卽爲回諭。
權,以文禧廟營建廳言啓曰,本廟基址所在,進士沈象奎家舍價錢三千兩,前牧使邊聖和家舍價錢一千九百兩,合四千九百兩,以惠廳儲留錢,題給之意,敢啓。傳曰,知道。
權,以備邊司言啓曰,濟州牧使李命俊請穀狀啓,有草記稟處之命矣。取見其狀本,則以爲本島麥農,已判大無,民情遑遑。每當麥歉之時,還上之請退,穀物之請得,多有已例。十分酌量,隨其被災淺深,夏捧新還,尤甚里折半停退,之次里三分一停退,平役米五斗內,尤甚里減二斗,之次里減一斗,待秋捧上。而及至七八月,將未免塡壑之患,故今方竭力鳩聚,出陸貿穀,次次救活計料,而其所接濟之策,無出還分。三邑人口,壯弱竝六萬二千二百十三口,壯一口一日米五合,弱一口一日米三合式,自七月初,至八月晦,間十日排六巡磨鍊,則折米爲八千一百石零。本州三邑各倉見在穀中,計除停退·種子·應下公料,則所餘只爲五千七十三石零。其所不足,爲三千二十七石零。羅里舗,卽爲本島設置者,該倉所儲,雖或不足,亦多有沿海邑推移區劃之例,一依狀請數爻,自其邑地土船,別定監色,趁卽入送,以爲及期補賑事。請令廟堂稟處矣。本島農務,多尙牟麥,而歉荒此極,還賑難繼,乃有五月請穀之擧,船粟往哺,在所不已。但折米三千餘石,以皮穀則多至六千餘石,而大靜一邑,旣云稍實,則似不免過於分數。且湖南沿邑,纔經大賑,庫儲罄竭,辦出之難,不言可想。所當就其中,酌量裁減,使島陸衆民,均被惠澤,而今此十行絲綸,眷眷於島中生靈,至以持難所請,於何仰哺爲敎,其在仰體之道,宜施拔例之政。本道沿邑中,牟四千石,米五百石,太五百石,準折米三千之數,特爲許劃,仍令本道,以精實準斛者,逐邑分排。擇取完固船,量宜裝載,鱗次入送,而督運之節,道臣·守令,殫竭奉行,則不煩繡衣,自可利涉,依近例,以沿邑守令,別定領運差使員,着意董飭,期於無弊輸送。時當南風,去船不如來船,覘候裝發之方,另加審愼,海氛不調,則必令深藏於港口,浪勢克順,則莫敢逗留於洋中,毋疾毋徐,惟風是視,使穀物人名,俱出萬全,以副丙枕憂勤之念事,申飭分付於該道道臣。涼藿換貿,法意甚嚴,而挽近以來,專不致念,羅舖儲留,有名無實,一有島荒,輒煩沿穀,事之寒心,莫此爲甚。今番則趁期措備,如數出送,俾無如前之弊,船隻到泊形止,隨卽登聞,無或遲滯。所劃穀物,不以準劃而濫費,必思均表而節用,留作儲置,以備不虞事,嚴飭濟州牧。夏捧新還停退,平役米分數量減,待秋捧上等事,竝依狀請施行之意,一體分付,何如?傳曰,允。道內守令中,另擇定差員,觀勢轉運,昨日傳敎亦言之。自此至畢輸,無非朝家爲南民憧憧之時,令道伯,克體此意,毋或泛忽事,措辭行會,可也。
權,以備邊司言啓曰,松都接壤邑長湍·豐德初四日雨水形止,纔因京畿監司徐有防所報,以爲草記,而卽接其更報辭緣,則以爲長·豐兩邑被災有無,使之星火査報矣。兩邑之報,今始來到,而伊日之雨,無前大霔,田畓各穀之覆沙被沈,無處無之,而人物漂溺及民家頹壓等災,幸而得免云矣,敢啓。傳曰,知道。
權,以備邊司言啓曰,傳曰,各部民家之因雨漂頹壓處,竝施恤典,旋命待快晴摘奸,慮有遺漏也。今日取見備邊郞手本,南部·西部,漏戶査得,至於此多,東部·北部,草率莫甚,勤固可尙,慢亦宜警。近來備郞,有實職者甚鮮,備郞朴光進·李元祥,實職待窠調用,尹芮基·趙雲衢,自本司草記勘罪事,命下矣。備郞摘奸之命,寔出於慮或遺漏,務盡詳審之盛德至意,則其所擧行,焉敢一毫疎忽,而觀於彼此,自判勤慢,其在勸懲之道,不可不重繩。郞廳尹芮基·趙雲衢不勤之罪,令該府,拿問勘處,何如?傳曰,允。
獻納李普天啓曰,臣姿鹵識蔑,情窮勢畸,其不敢冒玷於淸朝耳目之寄,自知甚審,而忽伏承薇垣新命於歸伏田廬之際,感激滌蕩之恩,情急叩謝之義,蒼皇入城,卽又署經有命,召牌踵臨。臣於是,驚惶隕越,他不暇顧,章皇出肅,而第臣前任固城時解由,尙未成出,公格所拘,義難盤礴,其何敢一刻蹲仍於臺次乎?請命遞斥臣職。答曰,勿拘勿辭,亦勿退待。
丁未六月初八日卯時,上御重熙堂。右承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上曰,領相入來乎?衍德曰,方令入來云矣。上曰,刑判自鄕上來與否,知來。賤臣承命出,回奏曰,數日後入來云矣。上曰,金川折受處,分付戶曹,斯速謄來。賤臣承命出持入。命退,承史以次退出。
丁未六月初八日辰時,上御誠正閣。都承旨與領議政入侍時,行都承旨李秉模,假注書李羲觀,記事官李相璜·金祖淳,領議政金致仁,以次進伏訖。致仁曰,日氣陰濕,聖體,若何?上曰,一樣矣。致仁曰,大雨後烈陽,農家所望,而陰雲不開,極可悶也。上曰,近日陰濕,非惟病農,於人亦不好矣。致仁曰,誠如聖敎矣。上曰,濟州請得羅里浦穀物事,將何以處之?致仁曰,在前亦有六月請得之例矣。上曰,何時事也?致仁曰,似是庚子間事也。旣有前例,今亦不可不許也。上曰,慶尙道牟還事,亦將何以處之?致仁曰,本道水災無前,以啓本觀之,亦可知也。自上特念一方懷保之方,有此牟還停捧之命,臣等實欽仰德意之不暇,而以臣愚見言之,目下接濟雖急,來頭蓄積,亦不可不念。就其中尤甚處,折半停退,稍勝處,三分一停退,似合事宜。故俄與諸宰相議,則諸宰亦以爲來頭,不可不慮,槪以三分一停退,擇其最甚處,折半停退爲宜云,故今將以此草記稟處矣。上曰,京畿則水災姑不至切急,而江原道將奈何?致仁曰,江原道中,嶺東甚於嶺西云矣。上曰,海西何如云耶?致仁曰,諸宰以海西爲可慮,而觀於啓本,則雖過似不至大段,但日氣如此,來頭有不可知耳。上曰,今年亦將爲穴農矣。致仁曰,外議亦如此矣。上曰,中年難望矣。致仁曰,穴農亦有許多般,如今年,國家所失尤多矣。上曰,初四之雨,京中不過鋤雨,而開城等地,伊日大雨成災,極可異也。致仁曰,京中則霏灑而已,而未及數百里處,多少如此,誠爲可異。且以今日言之,雲陰如此,京中雖不雨,他處則可慮矣。上曰,每年此時,以旱爲憂,今年則又以雨爲悶,然猶勝於悶旱之時矣。致仁曰,誠如聖敎矣。上曰,褒貶已盡行乎?致仁曰,軍器署未及行之矣。上曰,訓將將不欲行公云耶?致仁曰,聞以實病,不得行公云矣。上曰,守禦使家老人,何以經過耶?致仁曰,姑得一樣云矣。上曰,守禦廳褒貶,幾時行之云耶?致仁曰,姑未聞知矣。上曰,趙鎭宅手本,見之乎?致仁曰,未及見之矣。上曰,維州納不納之議,便成牛·李黨論,今者二南面割屬當否之論,殆無異於此也。致仁曰,曰可曰否,各出所見,豈有偏論之憂,而但臣之愚見,割屬之利,恐不如鑄錢之爲得也。上曰,予意亦如此矣。致仁曰,臣於先朝,待罪松留時,欲爲鑄錢,有所經紀,而徑遞未果,蓋此處異於他處,鑄錢則民必樂從矣。上曰,金川十五面,十一面入於折受,若又失二南面,爲弊必大。但在今松民邊,不可不扶護,故有此議耳。致仁曰,若以二南面,屬之松都,三百軍丁,將何處得來?向時左相所奏,言簡而意盡,恐無以易之。且聞二南面,雖盡爲起耕,所收將不過二千兩云,臣意則似不如鑄錢之利十分一矣。上曰,來待諸臣入侍。出榻敎賤臣承命出,與兼工曹判書具允鈺,吏曹判書尹蓍東,戶曹判書李在簡,禮曹判書徐有隣,兵曹判書金履素,漢城判尹李崇祜偕入進伏。上曰,安樂峴東西治道事,在前則峴東,用守護軍,給點心一時赴役,峴西,以部字內之故,燻造契田夫,同爲修治。而今則筒決,非但治道之役,故向使徐有大,看審以來,聞其所奏,峴東穿鑿處,把數極長,不可但使守護軍治之,峴西又有築筒之役,尤極浩大云,今將何以擧行乎?卿等旣登筵席,各陳所見,可也。有隣曰,日前旣有峴東西區別下敎。峴東,則取倣動駕時給米修治之例,火巢內使用陵卒之規,分付楊州牧,題給點心料於守護軍等,使之從便擧行。峴西,則隱口橋梁,戶曹依前擧行。築筒,專責於各其田主,治道,出付於燻造契人,而若其力不逮處,自戶曹略加助給,以示今番雨水別般優異之典,恐合事宜矣。在簡曰,聞其形址,則水筒隱溝爲兩處,而廣五把,高二丈,長半間許,此則係是橋梁,臣曹自當擧行,道路缺落處,京兆以燻造契人,當爲修治。而至於築筒衝破處,長八十餘把,廣五把,高二丈許,役處浩大,以田夫私力,決無成就之望。且路在筒上,築筒與治道,初非兩件事,恐不宜專責於田夫矣。履素曰,毋論峴東·峴西,旣有可倣之例,自當依此擧行,而至於築筒一事,田夫如難獨當,則量宜助給,俾得完就,似合事宜矣。崇祜曰,築筒當責田夫,治道當責燻造契人,而此異修治,便是新築。議者旣謂當用萬名,則有難專責於田夫·契人。勿用坊民之下敎,雖不勝欽仰,而事勢道理,恐不得不如是,不然則助給物力於田夫·契人,使之完築,亦一道矣。上曰,峴東事,依爲之,峴西事,卿等一番看審後,後日次對,稟處,可也。出擧條上謂致仁曰,卿意則築筒事,如何處之爲當耶?致仁曰,臣意筒役,似非田夫所能獨當,而要之毋論任田夫與役他民,從便速爲之,似合事宜矣。上曰,此路無他繞出處乎?在簡曰,若繞出,則田畓,必多受傷矣。致仁曰,田畓多受傷,則亦可悶矣。在簡曰,雖欲繞出他路,亦難遙度,要待看審形址後,可議耳。上曰,此處田畓,幾爲數百石落種地乎?作者亦當爲幾何?有隣曰,田畓則壯矣,作者之數,未及聞之矣。崇祜曰,田畓旣多,則近處田夫與田主等處,略給助費,使之專當筒役,亦好矣。有隣曰,田畓之爲幾石落,田夫之爲幾許數,亦待看審後,可以的知矣。上謂履素曰,薦取才,幾時爲之?履素曰,姑未及爲之矣。上曰,都政幾時可行?履素曰,昨聞吏判言,二十五日內可爲,而未及定云矣。上曰,吏·兵判過今番都目,則爲經二都目乎?致仁曰,皆爲二都目矣。上曰,亦有經三都目之例乎?致仁曰,此則臣不能詳知矣。蓍東曰,新錦伯到界,在於初七,褒貶則例於旬間封啓,而今番則舊伯在營時,當爲封啓。在前如此之時,亦有初三日封啓之例,故臣與舊伯,相爲往復,已以初三封啓爲定,敢此仰達矣。上曰,旣有前例,初三封啓,可也。但新錦伯人事,極迃闊矣。向於下直時,語以悶雨之意,則不言民事,只以下去時道路艱難爲對。且問根耕節晩,則謂生長京中,不知根耕云,豈有爲監司而不知根耕者乎?致仁曰,古之名碩,有爲戶判而不知瓦一訥爲幾丈者,人固不可以此等事知之矣。上曰,宮官時見之,文人且介潔,他事不可知,必不貪矣。致仁曰,誠如聖敎矣。上曰,沈家·邊家,未及越價乎?有隣曰,姑未及越價矣。上曰,趁卽送價後,自營建廳草記,可也。別看役,不可不差下,誰可爲之?有隣曰,軍器判官沈鏔,聞有幹材,可合董役云,別看役差下,使之擧行,何如?上曰,依爲之。出擧條上謂致仁曰,別看役沈鏔,與卿幾寸?致仁曰,臣之外家遠戚矣。上曰,予則認爲沈鏞之庶弟,爲卿至親,故曾於末·副,擬輒落點矣。沈鏞筯力,今則何如?致仁曰,今則不如前矣。上曰,亦有子乎?致仁曰,有子名養之矣。上曰,沈鏔親於誰家?亦爲人幕裨乎?致仁曰,未嘗爲幕裨,以戚屬之故,往來臣家與守禦使家矣。允鈺曰,別看役一人,似爲不足矣。上曰,今姑差出一人,牌將亦不必多出矣。有隣曰,二家越價後,渠輩則欲卽地空出,而自上有六月勿出之敎,故姑將不得出去云矣。上曰,待七月出去,可也。有隣曰,廟役時月臺,不可不爲矣。上曰,月臺不關矣。允鈺曰,一層月臺,豈至多費乎?上曰,月臺則置之無妨,石材誠難矣。其處石材,可堪用乎?有隣曰,似不堪用矣。上曰,二家買後,雖一木一石,皆必擇用,可也。向時磨鍊似過矣。圖形亦更爲成出也。有隣曰,流下材木所泊處,拒別庫最近,輸入於別庫,似便好矣。上曰,依爲之。自江上劈鍊,則輸入時,尤輕便矣。且凡椽·梁柱,幾箇幾尺,可用不可用,皆錄出,可也。有隣曰,謹當依下敎擧行矣。上曰,二家空出後,又不可不使人入守矣。允鈺曰,此則當使員役輩往留矣。蓍東曰,頃日湖南賑狀別單稟處時,咸平私賑人折衝牟景昌,閑良丁在禧,全州折衝宋載厚,宜入賞典,而矇未照檢,未免漏落。今因該道移文,始爲覺得,臣不勝惶悚,而三人等賞加,區別石數元草記及啓下單子,改付標以入,賞加及帖加,更爲成送,以爲追後分給之地,何如?上曰,依爲之。出擧條上謂蓍東曰,都目幾時可行?蓍東曰,二十日以後,俱無故矣。上曰,邑窠幾何?蓍東曰,仕滿窠則極少矣。致仁曰,戶判李在簡,方帶內局提擧,所兼知義禁,似當許遞矣。上曰,依爲之。出擧條上曰,推考房承旨,持柳鎭恒供辭二丈,入侍。出榻敎賤臣承命出,與同副承旨洪仁浩偕入進伏。上曰,戶惠堂·營建堂上·判尹先退。允鈺·蓍東·在簡·有隣·履素·崇祜,以次退出。上曰,都承旨先退。左承旨與趙鎭宅入侍事,分付。出榻敎秉模退出。命讀柳鎭恒供辭。仁浩讀訖。上曰,出師表事,似不可發明矣。致仁曰,大抵妓女上船,已是不能遠嫌,且閭閻間,有服者,或有不聽歌曲,而如出師表等屬,則謂非歌曲而聽之,雖與聽歌有間,終亦非遠嫌之道矣。上曰,李元謙·李東憲,若皆謂有此事,則將無以發明矣。前有李邦一·李文德事,今又有柳鎭恒,外面看之,殆若偏論,然御史亦不緊矣。致仁曰,御史所聞必過矣。以常情言之,似無此理,年少者猶或有,此柳鎭恒則已七十矣。必是不能遠嫌而致有此浮謗也。左承旨權,備邊郞趙鎭宅進伏。上曰,領相·推考房承旨先退。致仁·仁浩退出。上曰,備郞手本,大小南面則謂難移屬松都,至於松西面,在松都,有無不關,而乃欲以此移屬,殆若彌縫然,可謂時體矣。沈滯多年,何其好時體如此耶?前言戲耳。大體二南面形便,果何如?鎭宅曰,二南面,大抵以地勢言之,則松近而金遠,以利害言之,則在金川,爲遺利之土,在松都,爲務本之地。而自前人民稅役,此重彼輕,不屬松都,金民猶且趨歸松都,若屬之松都,金川之民,將盡歸焉。如是則軍丁之難充,土稅之自縮,在金川,實爲大弊,且二南面陳荒之故,非但賦重無民之致,土地亦有石确不可耕墾處矣。上曰,松都若得此,固必有大益,金川則十五面中,十一面皆入折受云,若又失此,可想其窘乏。松都之得此,與金川之失此,利害多少,段段參照以陳,可也。鎭宅曰,二南面迫近松都,松固願得。且周廻近二百里,居民絶少,蓋金川稅役頗重。陳廢之地,一隅起耕,則全幅徵稅,故民不願耕云。若屬之松都,亦可無此患,而但在金川,則爲弊必大矣。上曰,陳荒者爲幾許?鎭宅曰,陳荒處,雖不及折半,竝磽确處計之,似過於三分一矣。上曰,所出幾何?鎭宅曰,以田結計之,幾爲四百結矣。上曰,一年收稅,計以作錢則幾何?鎭宅曰,收稅無常,而以常年計之,幾爲千兩云耳。上曰,然則雖使夥然,亦不過二千,雖屬之松都,亦何大益乎?鎭宅曰,以見今收稅言之,誠無大益,而但屬之松都,則人民必多聚居,人民多聚,則收其一匹之布,土地亦隨而漸闢,以此論之,所益亦不些矣。上曰,居民中土豪幾何?雖爲松民,亦不厭乎?鎭宅曰,土豪之不欲屬於松都,而中間作梗者,似無之矣。上曰,土地屬之松都,軍丁仍屬金川,何如?鎭宅曰,如此則目今居民,雖爲金川軍,而來頭新聚之民,將必屬於松都,金川軍逃故之代,恐無以充定矣。上曰,倣平安道里代定之例,此地軍丁逃故之代,皆於此地居民中代定,何如?鎭宅曰,松都係是上營,軍丁散在各處,可也,金川則恐不可如是矣。且以大體利害言之,松都得此固大益,而金川失此,亦必爲弊局矣。上曰,以此地屬松都,而金川則十一面折受,還爲出給,亦足以補其所失乎?鎭宅曰,折受非全一面盡爲折受也,只山腰以上而已。至於還給折受,以補此地割屬之數,則其相當與否,臣未及料量矣。上曰,金川亦非等閒之地,柴草則京士夫,亦聊賴之矣。鎭宅曰,金川與松都,輔車相依,同守靑石之險,其爲要衝也,同矣。上曰,若割給此地,則松都二十萬放債之數,可以充補乎?鎭宅曰,如可以此充補,則可以割給,而金川則自上別般區處,亦好矣。但恐割給此地,亦不足以當放債之數也。上曰,此誠難處矣。後市爲松民所賴,而實爲國家弊端,領相之革罷,可謂事業。備郞經過松都時,松民以此爲如何乎?鎭宅曰,他民則不知其失利與否,而富商大賈,似不無失利之嘆矣。上曰,後市罷後,松商所儲物貨,將如何處之云耶?鎭宅曰,初年則必多狼狽者矣。上曰,後市罷後,勢將扶護松民,若割給二南面,充補萬兩之數,則好矣。鎭宅曰,上地所出,大體不過千餘金云矣。上曰,此則金川人言也。有不足取信者。鎭宅曰,雖於割屬之後,有所加剩,萬兩之數,恐難充代矣。上曰,吏判如不出去,還爲入侍。賤臣承命出,與蓍東偕入進伏。上曰,卿詳知二南面事乎?備郞雖看審以來,必不如久居而熟諳者矣。蓍東曰,臣待罪松留時,本府事勢,無他着手處,出於萬不獲已。送人看驗二南面,且得見前留守請割二面疏及海伯防啓與備局防啓。蓋其時海伯所持難者三事,一是本道素來財貴也,一是金川,以路傍孔道,不可公然失此二面也,一是若易以他地,則又生一弊也。臣意則人民屬之金川,土地屬之松都,似無所妨矣。上曰,備郞手本,謂二面土地近百里云,然乎?蓍東曰,此則似是竝計其斗入處言之,其實不過四五十里矣。蓋此地割屬利害,自朝家言之,則得荒蕪之地,爲墾闢之土,自松都言之,則使逐末之民,有歸農之漸,而賴以資生。且見今所墾無多,初年雖不得利,割屬以後,則民必願耕,次次起墾,松營則用屯田例,收稅不出數年,可至萬兩,雖不滿萬,七八千兩則可優爲矣。上曰,聞卿言殊覺豁然,但備郞則以爲不過一二千兩,前者海營防啓,亦以爲,所餘多石硧之地云。然則何以滿七八千數耶?蓍東曰,此則必不然。極目荒原,起墾則皆良田也,所收豈止於一二千兩耶?上曰,卿言如此,設若使卿爲海伯,則當不固執於割屬之議耶?蓍東曰,此則有不敢質言者。蓋金川利害,臣不能詳知,如使金川雖失此,不至於不可支,則豈可固執耶?且臣聞二南面民情,皆願屬松都云矣。上曰,二面民情雖如此,金川一境民情,又何如云耶?鎭宅曰,臣到金川,金川民滿庭呼訴,以爲渠輩則不欲割給,若割給此地,而此地之軍丁稅入,分排於一境,一境擧將不支云矣。上曰,吏判則言,若屬松都,必歲收屢倍之利。然則目今稅入軍丁,皆仍屬本郡,其外則使松都次知,好矣。如是則金川官民,似無持難之端矣。鎭宅曰,聞金民言,則以爲稅入,雖依舊屬之本郡,民則金民,而耕作於松都地,恐有掣礙,且軍丁逃故之代,必難充定云矣。上曰,此則不然。此地逃故之代,使松都代定,如里代定之例,則好矣。蓍東曰,土地旣屬松都,則軍丁逃故,雖使松都代充,松民亦必樂從矣。且臣意則金川雖失此,似非大利害所係,松都則若不及今變通,不出三年,將至莫可收拾矣。上曰,松都自來重地,士馬精强,緩急可恃。且富商大賈,統一國言之,無如松都之多。富商大賈,雖若無用,而實國之府庫。後市罷後,失利必多,何以則可以捄濟也?蓍東曰,松都非但保障重地。臣家丘墓在長湍,與松接壤,臣且曾經留守,熟知民俗,其向國之誠,異於他處,極可嘉尙。曾於戊申,松民三四百,自備馬來到慕華峴,卽此一事,可見其風俗之美矣。自朝家軫念扶護之方,宜亦有異於他處,而目下長策,無如二南面割屬之爲便。向者左相所奏,大體則非不好矣。然此地在金川,則爲荒廢無用之區,在松都,則爲起墾膏沃之田,於此可決利害之淺深矣。上曰,左相之言,大體好矣,而割給松都,亦何害之有?但金川利害,不可的知,此爲難處矣。金川守則以爲如何云耶?鎭宅曰,郡民欲傾一邑上來,呈訴備局,而金川倅力止之云矣。上曰,金川倅則必難之矣。松都旣是保釐重地,而後市罷後,松民之凋殘可慮。二面割屬利害,亦難的知,則目下捄弊,似無如鑄錢之爲善,俄者領相,亦以此爲言矣。鑄錢則果可使松人復古,而松人之願不願,亦如何?蓍東曰,鑄錢則松民願者必多,而所可慮者,器具有不逮耳。上曰,如有器具,則鑄錢之策,似爲最優,但向時新留守之言,未及詳聞,是可菀也。備郞手本,則太涉時體,予實非之。不給二南面,而只割松西面,何益之有?蓍東曰,臣則丘墓所在之地,嫌不敢言矣。鎭宅曰,松西面在松營,則得之無益,而松民則大願所在也。蓍東曰,松西面,在前嘗割屬松都,而故判書閔鎭厚爲留守時,還屬長湍矣。上曰,何故還屬也?蓍東曰,必由於在松都則無益,而長湍則必欲還得,故還給之矣。上曰,若使松都,得二南面,則必不還給乎?蓍東曰,此則必不還給矣。上曰,吏判·備郞先退,蓍東·鎭宅退出。上曰,下直守令入侍。賤臣承命出,與楊州牧使洪義榮,昌原府使李東植偕入進伏。命宣諭。讀宣諭·別諭訖。上曰,入侍守令曲拜之際,有失措,而司謁在傍,不爲指導,當該司謁,自政院脫帽立庭,申時後退送,可也。仍命退,諸臣以次退出。
上在昌德宮。停常參·經筵。
李秉模啓曰,新除授大司成金文淳,除拜後過三日,不爲出肅,依定式推考警責,仍卽牌招,何如?傳曰,允。
趙衍德,以禁衛營將官來言啓曰,今日本營軍兵,日次私習云矣,敢啓。傳曰,知道。
趙衍德,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于李漢豐曰,奉朝賀趙暾入侍。
李秉模啓曰,臣以奉常提調,今日褒貶,進去之意,敢啓。傳曰,知道。
趙衍德啓曰,兵曹判書金履素,以安樂峴道路看審事,今方出去矣。所佩命召,來請還納,何以爲之?敢稟。傳曰,仍佩往來。
李秉模,以吏曹假郞廳言啓曰,承旨及臺諫有闕,政事,取稟。傳曰,前望單子入之,待下批牌招。
正言前望單子入之。趙鎭宅落點。
承旨前望單子入之。金文淳·李漢豐落點。
以承旨房望,傳于李秉模曰,仍。
以全羅監司狀啓,長城府使柳曾養,身死事,傳于趙衍德曰,前後國役,效勞旣多,道中身故,聞極矜惻。其代令該曹口傳差出,待下批,不多日內辭朝。
吏曹口傳政事,以林俊浩爲長城府使。
事變假注書望,申星模在外,代以申若樞爲事變假注書。
事變假注書望,申若樞在外,代以金和鍾爲事變假注書。
傳于李秉模曰,右承旨入侍。
傳于李秉模曰,明日當由月覲門,展拜景慕宮,該房知悉。
傳于李秉模曰,日熱如此,明日展拜時設布帳,置之,訓將只率入直·前排待令事,分付。
傳于金文淳曰,明日出宮門路,以協陽門爲之。
以原春監司狀啓,寧越府使曺遠振,高城郡守李趾光受由上京,令該曹催促下送事,傳于金文淳曰,今日下送後,草記事,分付。
以原春監司狀啓,伊川府使李儒敬罷黜事,傳于金文淳曰,令該曹口傳差出,待下批明日辭朝,依狀請催促赴任。醴泉郡守之代,亦令口傳差出,雨後課農·牟糴·催科,俱係急務,待下批,亦於明日辭朝,申飭赴任。
吏曹口傳政事,以李命勳爲伊川府使,洪秉文爲醴泉郡守。
事變假注書望,金和鍾在外,代以李益烈爲事變假注書。
傳于趙衍德曰,召對爲之。
傳于李秉模曰,戶·惠堂道路看審後,明日來待。
傳于金文淳曰,判尹明日來待。
金文淳啓曰,領議政金致仁,兵曹判書金履素,有時急稟定事,來詣闕下請對矣。傳曰,入侍。
備邊司薦望,以李敬懋爲訓鍊大將。
洪仁浩,以吏曹言啓曰,寧越府使曺遠振,高城郡守李趾光,催促下送事,命下矣。兩邑守令處,發牌催促,則寧越府使曺遠振,五月二十二日,自京發向驪州,今月初四日,登程還官,高城郡守李趾光,當日申飭,已爲離發之意,敢啓。傳曰,知道。
金文淳,以戶曹言啓曰,京畿監司徐有防啓本,枚擧楊州牧使尹行元報辭,以爲判中樞府事趙璥,今三月·四月·五月三朔月廩米太,更爲輸送,則以爲恩命屢下,而不得冒受,惶隕悚蹙,不知所達云,不爲領受,何以爲之?敢稟。傳曰,更爲輸送。
金文淳,以賑恤廳言啓曰,文禧廟材木,聞已到泊云,近日潦水,已泊可幸。監色及沙格等,優給糧資,仍以木疋施賞,令該廳形止草記事,命下矣。監官·色吏各一人,糧資米各三斗,施賞木各二疋式,沙格二十八名,糧資米各二斗,施賞木各一疋式,合米四石二斗,木三十二疋分給之意,敢啓。傳曰,知道。
洪仁浩,以刑曹言啓曰,因承政院啓辭,別監及院吏,嚴査科治事,命下矣。所當卽爲擧行,而適値齋日,姑爲嚴囚,待明朝擧行之意,敢啓。傳曰,知道。
判義禁金鍾正,同義禁魚錫定·金魯淳疏曰,伏以,臣等,頃因平安道臣啓本,以江東縣見囚大逆不道結案後徑斃罪人勛應坐諸人依法孥籍事,有所回啓,而及承判付,以女人及沒覺男丁,竝卽放送爲敎,故又以結案徑斃一體論者,法典甚嚴,孥籍一事,不容少貸之意,冒陳草記,而亦未蒙允。臣等於此,竊不勝區區憂慨之至。謹考本府謄錄,則逆勛,始與仁邦·天湜等,同住山谷間土窟,做出妖言,煽惑人心,聚結徒黨,推京來爲元帥,謀犯京帥,圖脫德賊,凶情逆節,寔是萬古所無。邦·京諸賊,皆已快施藁街之戮,竝行孥籍之典,而逆勛則特以囚在遠道之故,結案馳啓之間,遽致徑斃,王章未伸,輿憤愈激。凶逆之節,無異諸賊,一體之論,昭載王法,則收孥之律,豈有可疑,而屢年未勘,已爲失刑,況今區別放送之命,尤出意外,全屬蕩然者乎?竊念有國之政,莫重者金石之典也,莫嚴者懲討之法也。惟其莫重,故不容一毫撓改,惟其莫嚴,故不容一毫假貸,而今殿下,欲以一時處分,遽施闊狹,是豈執此之政,信如四時之意哉?顧今凶逆層生,人心日陷,而旣不得誅鋤亂本,以絶禍幾,至於已承疑之賊,亦不施其當施之律,則甚非所以嚴邦憲而懲亂逆者也。臣等於成命之下,不敢擧行者,非出臆見,實有所受。不但以此賊此律,不可不施,抑恐此路一開,後弊無窮,金石之典,從此不重,孥籍之法,有時或廢,此豈非聖明之所當深思遠慮者哉?草記承批之後,宜卽更陳,而連値齋日,今始聯章仰瀆。伏乞聖上,俯賜照察,特寢前命,快施孥籍之律,以重法典,以嚴懲討焉。臣等無任激切祈望之至。答曰,省疏具悉。腐鼠久囚,何足云云乎?
獻納李普天疏曰,伏以,居諸迅邁,我文孝世子祥期,倐焉已過,离輝永閟,縗制已闋,臣民痛冤,帀域惟均。況以我殿下止慈之情,摧隕痛怛,何以堪抑?區區下情,竊不禁血涕之沾襟。仍伏念臣之罪,可勝誅哉?天地雖大,而此身靡容,日月雖明,而此心靡暴,十載田廬,泣血追愆。間因邦慶無前,霈澤旁流,如臣罔赦之罪,亦蒙滌蕩之典,拔諸墨池之中,置之雪嶺之上,父母之慈育,未足以喩其恩,河海之深廣,未足以喩其德。曾未幾何,收敍甄錄之命,節次荐降,內而宿趼之照擬,外而芻牧之分憂,拂拭陶甄,無復罣礙,是豈臣此生此世之所自期,而雖世之曲爲臣者,亦豈以是而期臣哉?臣每奉恩旨,淸淚被面,繼以惝怳震越,誠不知何以得此於聖明之世也。噫,知臣罪臣,聖明在上,臣何敢追提往事,仰瀆天聽,而第臣久抱崩迫,籲訴無因,其在庶僚外官,雖不敢越位引義,而今此所叨之職,陳章有路,則亦何容一向泯默,不思所以冒萬死一陳之道乎?顧臣庸愚之姿,不足有無於當世,而自在釋褐之初,最爲逆謙之媢嫉,十朔郞署,見枳臺通,及忝瀛錄,果被其黨之醜詆,身名玷辱,無復餘地。由玆以後,凡係榮塗,視以深穽,出六四五年之間,一未嘗束帶供仕於三司之列,此則通朝之所共知也。及至乙未之冬,有事丹陽地,受由下去,迺於歸路,伏聞有代理邦慶,繼承聽政朝參之令,而憲職除旨,適在此際。臣父書促其及期還朝,臣亦自以謂自來情勢,雖有鐵限,今當無前之慶,不暇他顧,晨夜兼程,僅趁朝參禮行之日。而直造闕下,書呈肅單,則喉院以廳坐已罷爲言,以無時肅命爲拘,屢次往復,未免見斥。又値廷賀方擧,此時請牌,有難强聒,徊徨闕外,祗待禮畢,竟不免狼狽失圖,抑鬱而退,此則赴闕諸臣,多有目見而共知者,臣焉敢誣也?伊時實狀,略暴於供辭之中,今雖日月已久,想或聖聰之記有矣。嗚呼,聽政朝參,卽宗社無疆之休,臣民莫大之慶,除非麟·謙諸賊之凶肚逆腸,凡係含生之倫者,莫不奔走懽忭於嵩呼之列。則臣雖不忠無狀,亦有一端秉彝之天,其所蹈舞之誠,豈或後人,而不幸臣身之乍離京輦,事會猝迫,未免晷刻之差遲,不得隨諸臣而獲瞻重華之始,竟陷於虧分敗義之科。實爲臣沒身痛恨,前後竄放之恩譴,未足以贖其罪戾。中間人言之罔極,未敢疑之以情外,惟以絶意僥倖,畢命丘壑,以爲息補之計。今此再造生成之恩,不啻若朽骨之生肥,枯木之敷華。以臣感祝之情,雖蹈赴湯火,粉糜身骨,猶不足爲萬一之酬,則使臣唱喏抱柝,婆娑末班,以效奔走之誠,義不敢辭,而至若彯結翺翔於榮塗顯秩之間,實非臣義分之所敢安也。迺於千萬不意,諫省除命,忽降於省墓還歸之路,蒼黃入城,進伏私次,追思往歲之情勢,默數向來之愆殃,豈敢爲唐突承膺之計,冒沒一肅,爲伸叩謝,復隨冠冕?涯分已足,從今以後,死無餘限,而因仍盤礴,斷無其望。百爾思惟,只有祈免之爲守分,玆敢不避猥越,冒犯瀆擾之罪。伏乞天地父母,俯垂諒察,將臣所帶職名,亟賜鐫削,俾全微諒,以安私分,不勝幸甚。臣於涕泣祈懇之章,豈容更贅他說,而第臣有腐心痛骨,積年弸結者。緣臣之自陷大戾,屛癈多年,只有漆室之沬血,未效一言之請討,則有臣如此,生不如死,臣何忍徒守自引之義,不陳沫飮之請耶?嗚呼,亂逆之變,何代無之,而內申以後之逆,實史牒所罕有。世祿之裔,戚聯之地,盡化爲蛇豕梟獍,幾於宗國底覆,聖躬阽危。何幸天網高懸,聖斷斯赫,妖腰亂領,咸伏邦刑,少洩神人之憤。然而一逆纔除,一逆復出,麟·謙·簡·恒之劇逆,而妻爲其奧援,量海·翼·之猾賊,而龜柱爲其巨魁,百計射日,沮戲聽政,三罪滔天,釀成窩窟。國家之得有今日,寔賴邦籙之靈長,言之至此,心膽俱掉。國榮·德相之腸肚相連,陰圖,以下二字刀削實是載籍以來,所無之凶逆,而以下五字刀削先及孥戮之請,十載于玆,神人之憤,愈久愈切。至於澤·白誣上之語,情節陰慘,傳襲有自,實爲一刻難容之賊,而不加窮覈,草草了勘,竟使幾箇盤結之凶徒,未盡鋤根,蓋朝家之前後治逆,每患於寬假姑息故也。於是乎窮天地亘萬古所未有之夏賊出,而倫彝斁矣,人理滅矣。語其凶言,則雲·海之所不道也,論其逆節,則鏡·夢之所不爲也。适·雲之例,尙未顯施,三司之請,徒歸文具,由是而瑮·福稱兵之謀,明賊內應之計,爛熳綢繆,又復闖發。嗚呼,此何事也,此何故也?十年以來,亂逆層生,變怪疊出,旣不能到底窮覈,掃蕩窩根,而兩觀之誅,只行於巨魁,此已大乖於天討五庸之義。而至於昨年夏秋之變,痛纏宗祊,冤深黎庶,擧國悲憤,如不欲生,尙無一番鉤覈之擧。噫嘻,痛矣。天下寧有是哉?自有兩次禍變之後,上自朝廷搢紳,下而閭巷匹庶,擧疑以下二字刀削之有由,而以其端緖之未露,莫不含冤而茹痛。幸賴我慈聖日月之明,一紙諺敎,誕宣中外,而愚夫愚婦,亦皆莊誦激慨,如覺醉夢。及其逆復之就戮,妖宇之就捕也,咸曰儲君之讎冤,今可以快復,凶徒之根柢,斯可以盡蕩矣。在朝者相賀於朝,在野者胥悅於野,而末稍處分,但止於誅一逆復,而其餘許多糾結之凶徒,竝置勿問之科。至於妖宇則以下四字刀削之招,卽其斷案,而不一訊問,徑加酌處,其父尙喆,則不惟共濟其子之惡,與逆復結姻通貨,圖爲不軌之狀,昭不可掩,而以一時院相之勞,終始曲貸,不加一刑,以下一行半刀削則是可曰國有三尺乎?況又匡賊出後,無窮之慮,難言之禍,不知藏伏於何處,而一向容貸,以下四字刀削逆醫妖媼之姦締詭辭,經斷乳道,雖遮一路人而問之,必皆曰其情可覈也,其首可懸也,而自初訊問之請,迄未蒙允。時偉之自處戚里,圖得戎權,陰蓄異志,內懷不滿,呵禁稱慶之說於公堂稠坐之中,論其悖慢獰凶之跡,何事不可爲,何變不可圖,而海島薄勘,無異於微眚細故。嗚呼,仰惟我殿下止慈之情,靡不用極,照奸之聰,無微不燭,而乃於慈聖諺敎之下,群凶情節之次第盡露者,一竝掩覆之不暇,惟恐機括之或發,天乎,人乎,此何事也?豈以諸臣之不誠於懲討而然歟,聖心之猶有所持疑而然歟?臣誠痛哭流涕,而莫得其所以然也。嗚呼,儲嗣貳君也。不利貳君,顯有謀害之跡者,卽宗社之賊,而臣民之讎也。爲今日臣子者,只當猝首天陛,得請乃已,而觸犯天威,惟是之懼,伈伈泯泯,曾不知誅逆之當先,復讎之爲急,則今日臣子,其可免春秋趙盾之罪,而書之史冊,亦將以今日國家,爲何如世也?天彝人紀,卽是君臣之大防,此逆不誅,則天彝絶矣,此讎不復,則人紀蔑矣。天彝絶人紀蔑,而國之爲國,臣未之聞也。如臣滓穢之蹤,雖忝居言責,豈敢開口論事,而至於爲君父討亂逆之義,則不後於諸臣,爲東宮一死之願,可質於神天,玆敢披瀝肝血,仰瀆宸嚴。伏乞聖慈,俯垂照燭,將臣必討之義,群凶之罪,可諫者誅之,可覈者覈之,亟從三司之請,永絶二字刀削乏一字刀削焉。省疏具悉。勿煩,爾其勿辭察職。
丁未六月初九日卯時,上御誠正閣。左承旨入侍時,左承旨權,假注書趙台榮,記事官李相璜·金祖淳,以次進伏訖。上曰,提調入來與否,知入。賤臣承命出回奏曰,湯劑監進後,卽爲出去安樂峴云矣。上曰,召對諸臣,如已來會,與詣臺臺臣,同爲入侍事,分付。賤臣承命出,與參贊官洪仁浩,直閣鄭大容,侍講官李洪載曰,檢討官洪樂貞,掌令白仁煥,司諫呂萬永偕入進伏。上命進講。洪載曰等以次進讀宋名臣錄第三卷范仲淹編。上曰,玉堂·參贊官·閣臣各陳文義。洪載曰,此章苦學之旨,敢有仰達者矣。仲淹苦學五年,未嘗解衣就寢。仲淹常人,猶此如此,況爲人辟而不之加勉乎?今我殿下,聖學高明,已無待於加勉,而一日萬幾,恐或睿學之未暇。伏望睿念,每留意於篤實二字焉。樂貞曰,上番所陳固好,更無仰達,而第下章所論諫官之說,竊有取則於今日者。凡其治之隆替,政之得失,俱係諫官之其人,今於惟簡之際,深留睿念焉。上曰,言甚好矣。仁浩等曰,玉堂已陳文義,臣等更無,仰達矣。上曰,臺諫進前。仁煥·萬永·洪載曰·樂貞曰,請黜置罪人鄭致達妻,亟令王府,夬正典刑,以洩神人之憤。上曰,不允。仁煥等曰,請物故罪人德相,亟施孥籍之典。上曰,不允。仁煥等曰,請逆賊尙喆,依律處斷。上曰,不允。以下一行半刀削上以下七字刀削仁煥·萬永曰,請養遂·獻遂,竝令王府,設鞫嚴問,還寢會遂絶島散配之命,仍令王府,設鞫得情。上曰,不允。仁煥等曰,請還寢李觀源定配之命,更令王府,設鞫得情。上曰,不允。仁煥等曰,請遲晩後物故罪人啓能,亟施孥籍之典。上曰,不允。仁煥等曰,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。仁煥等曰,請亟寢煥億島配之命,仍令王府,加刑得情,快施王章。上曰,不允。仁煥等曰,請正刑罪人福榮,亟令王府,夬施孥戮之典。上曰,不允。仁煥等曰,請亟令王府,夏賊親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。上曰,不允。仁煥等曰,請物故罪人國榮,亟施孥籍之典。上曰,不允。仁煥等曰,請梟示罪人明謙,亟施孥戮之典。上曰,不允。仁煥等曰,逆復庶子好石,不待年滿,亟施處絞之律。上曰,不允。仁煥等曰,請遲晩罪人宇鎭,更令王府,卽速拿來,仍前設鞫,期於得情,夬正典刑。上曰,不允。仁煥等曰,請減死定配罪人廷楫,亟令王府,設鞫嚴問,期於得情。仁煥等曰,請正刑罪人以謙,亟施孥戮之典。措辭竝見上上曰,不允。仁浩曰,合啓傳啓之後,所當繼陳府啓,而掌令白仁煥,更陳合啓,大損臺體,從重推考,何如?上曰,依爲之。出擧條仁煥曰,臣本以遐蹤,全昧臺體,昏謬顚錯,百無肖似,本不合於淸朝耳目之任。柏府除命,適下於大論方張之日,沐浴義重,章皇出肅,而初登筵席,觸處生疣,傳啓之際,做錯大段,致有承宣請推之擧,臣何敢一刻晏然於臺次乎?請命遞斥臣職。上曰,生疎之致,所失則非細,勿辭,退待物論。仁煥請退待。仁浩曰,掌令白仁煥,再啓煩瀆,退待物論矣。上曰,知道。萬永曰,請大靜縣爲奴罪人金壽賢,更令王府,設鞫嚴問,依律處斷。上曰,不允。萬永曰,請爲奴罪人河翼龍,亟命王府,設鞫得情,夬正王法。上曰,不允。萬永曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。萬永曰,請恒·善支屬,亟命散配,時謙兄弟,竝投絶島,以嚴隄防。上曰,不允。萬永曰,請巨濟府絶島安置罪人朴宗集,亟令王府,拿鞫得情,施以當律。上曰,不允。萬永曰,請逆賊尙魯,亟施孥戮之典。上曰,不允。萬永曰,請還發配所罪人宋迪中,亟令王府,拿來嚴鞫,期於得情。上曰,不允。萬永曰,請申愷,嚴鞫得情,施以當律。上曰,不允。萬永曰,請罪人寧鎭,亟令王府,設鞫嚴問,期於得情,夬施王章。上曰,不允。萬永曰,請島置罪人趙時偉,亟令王府,設鞫嚴問,期於得情。上曰,不允。萬永曰,請島配罪人韓采,更加嚴鞫,期於得情,夬施當律。措辭見上上曰,不允。萬永曰,新除授大司諫尹行元,時在京畿楊州牧任所,司憲府掌令李殷模,時在驪州地。請竝斯速乘馹上來事,下諭。上曰,依啓。命召對諸臣先退。上命書榻敎曰,正言前望單子入之。上曰,趙奉朝賀入侍時,趙鎭宅扶將以入事,分付。賤臣承命出,與奉朝賀趙暾偕入進伏。上曰,日熱如此,旅托諸節,能無難便乎?墩曰,蹤跡齟齬,反不如在鄕矣。上曰,筋力,何如?暾曰,無杖則不能運步,耳聾眼昏,尤無可言矣。上曰,寢睡,亦何如?暾曰,眠食比前全減,達宵不寐矣。上曰,予亦無寐,故如見無寐之人,心常好之矣。暾曰,殿下一日萬幾,視事無暇,安得不然乎?上曰,卿以何物,爲消日之資乎?暾曰,只看冊子矣。上曰,卿尙飮幾盃酒耶?暾曰,如有好酒,猶且一飮二三盃矣。上曰,卿若作氣行步,筋力諸節,似有差勝之道矣。暾曰,臣居鄕二十年,偏蒙殿下罔極之恩,尙今安過,已不勝感泣,而今又登筵獲覩耿光,區區微願,死無餘憾矣。上曰,今予見卿,極爲喜幸,如有可達之事,仰奏,可也。暾曰,臣本魯莽,別無仰達者矣。上曰,何當下去郞?暾曰,常有一經入侍之願,而今旣登筵,明欲下去矣。上曰,日氣甚熱,趁今往來,極爲悶慮。此後則從便上來,住在京第,好矣。暾曰,臣以本道先生往來之時,畿營輒給人馬,故八十里來往,別無所難矣。上曰,判府事今在何處也?暾曰,方在楊州藩里矣。上曰,一向膠守,不欲出仕耶?暾曰,臣未敢的知其意向,而臣或勸其出仕,終不聽之矣。上曰,世事終莫可曉也。豈意卿讓相於判府事耶?暾曰,臣則自累年以來,中心空虛,已無世念矣。上曰,卿與守禦使,爲親好耶?暾曰,臣則素無相親之事矣。重臣爲楊州牧時,一次會話於野次,始爲相知,日昨果往見矣。上曰,守禦使親病,何如云耶?暾曰,如常云矣。上曰,守禦使之使之上來,爲其領相之孤單,而領相年歲雖高,筋力尙旺,似益加延壽矣。暾曰,老人筋力,有難預期矣。上曰,秋涼後如復上來,當召見矣。命退,諸臣以次退出。
丁未六月初九日申時,上御誠正閣。右承旨與守禦使入侍時,行右承旨李漢豐,假注書趙台榮,記注官金珍恪·承膺祚,守禦使金鍾秀,以次進伏訖。上曰,卿之上京後,今始初見矣。卿之老親,亦無病乎?鍾秀曰,姑無大段所患矣。上曰,京第勝於鄕居耶?鍾秀曰,在老母則猶愈於居鄕矣。上曰,領相,邇來亦無乎?鍾秀曰,然矣。上曰,所惜於領相者,惟是年歲之已多,而精力則還勝於卿矣。上曰,吏判都政後,必欲遞免云,誠可悶矣。更無可合人,此將奈何?鍾秀曰,實無其人矣。上曰,朝見趙奉朝賀,年老最可惜矣。鍾秀曰,今果多老矣。上曰,卿未熟知耶?鍾秀曰,自少曾未頻從矣。命退,諸臣以次退出。
丁未六月初九日戌時,上御誠正閣。大臣·兵判請對入侍時,行左承旨金文淳,假注書趙台榮,記事官李相璜·金祖淳,領議政金致仁,兵曹判書金履素,以次進伏訖。致仁曰,左右相,今始聞知,來詣閤外矣。上曰,左右相入侍。出榻敎賤臣承命出,與左議政李在協,右議政兪彦鎬偕入進伏。致仁等進前奏曰,炎溫無前,此時聖體,若何?上曰,一樣矣。上曰,卿等請對是何事?啓辭之稟定云者,與稟達無異乎?致仁曰,然矣。俄者兵判,有時急事來見臣,故事係急變,不容暫緩,故雖是夜漏旣下之後,敢此來對矣。上曰,急事卽何事?無乃逆變耶?致仁曰,然矣。上曰,不道之說乎?致仁曰,謀叛被告,而兵判詳知其事,下詢,好矣。上曰,兵判進前,陳之。履素進前奏曰,臣今日往安樂峴川缺處,看審形止,申後入來,仍開典牲署貶坐後還家,則日勢已暮矣。忽有豐壤居李復運爲名人,來臣家請相見,而復運,卽金化縣令李萬運之六寸,而曾經臺諫翼運四寸弟也。上曰,李翼運,無乃曾經注書之人乎?致仁曰,然矣。上曰,其人年前,曾有所做之事,卿等知之乎?致仁曰,不能記知矣。履素曰,李翼運之兄斗運,則於臣爲姨母夫,而復運則其外家,與臣家有嫌,故諸李中獨復運兄弟,臣不與交接矣。今日忽地請面,心甚訝異,使下人通臣意于復運曰,吾家之本不相通,則雖未知有甚緊事,然恐不必來見云云,則答以大監之與吾不相交接,吾非不知,而事係緊急,且非吾一身所關之事,故冒炎上來,必欲相見,不然則旣知不相交接之意,而公然上來耶?更爲要見,故臣不勝驚怪,卽爲招入問曰,有何急事,而自鄕來求見乎?復運曰,果有萬萬緊急事,非但私故而已,乘間相問,則當告之耳,臣仍爲屛人問之,則復運袖出一書封,且曰吾有二子,居在堤川墓下,一名儒逸,一名儒迪,而與數里許漢浦居金哥東喆·東翼爲名人相親熟,至於有無相資之間矣。一日金哥之七寸姪兒名松大者,對儒迪以東喆兄弟之意,忽發凶言,儒迪大生疑怯,數日之後,往漢浦東翼探之,則東翼果發不道之說。則儒迪驚歸其家,欲直來吾家,與吾商議,而値潦水,不得發行,渠之兄弟,相議作書,專送一奴,使吾善爲區處,雖是子息之事,旣如是萬萬驚心,則決不可掩置,故直爲袖來。此書卽儒迪之手跡,而其中所報,卽東翼兄弟孫姪凶言異圖云云。故臣拆見,則共爲三度,一度卽儒迪抵其父書,而簡紙直書者,問安而已,別無所言,又有白紙諺書,卽所報凶言者書,又一度乃被告人漢浦金哥,抵其査頓李章運書。故臣問曰,此書胡爲入於此中乎?復運曰,金哥査頓,卽前府使李章運,在於豐壤吾家隣近處,而章運,吾之同姓人也。自前儒迪家,有豐壤便,則金哥往往有付書於章運,以爲順便傳致之事矣。今番儒迪奴便,金哥書札,亦爲同入以來,使之轉傳,此必金哥聞有往來,便托於儒迪之致也。吾雖居鄕,頗知行般道理,不曾密見他人書札,而儒迪所報旣如彼,故大加疑惑,不爲傳致於章運,直自拆見,則果有中間一二句,藏頭說話,而語意極殊常,竝爲收來矣。臣謂復運曰,雖此來告,虛實有未可的知,則不可不姑爲保留,以待結末矣。復運曰,吾之此行,亦旣自料之熟矣,保留何難之有乎?臣卽以復運,出付龍虎營拘留,仍爲往見大臣後入來矣。上曰,其書持來乎?履素曰,在此矣。自袖中出授文淳,文淳進之。上覽訖敎曰,松大誰也?履素曰,金哥之七寸姪兒名矣。上曰,雲長誰也?履素曰,東翼之字矣。上曰,所謂鄭哥,卽希亮之孫云耶?致仁曰,然矣。上曰,諺書字音無辨,所謂東萊者,卽慶尙道東萊耶?或洞內之謂耶?致仁曰,東萊云矣。上曰,美仲·季崇,誰也?履素曰,美仲李哥之族,季崇堤川居劉哥云矣。上曰,此書何日來到云耶?履素曰,初六日所出云矣。上曰,金哥所寄李章運處書札,在何處乎?履素又授文淳,文淳進之。上覽訖敎曰,世事紛紛云者,未知謂何事也。致仁曰,大抵書意,叵測難知矣。上曰,李與金,或有私怨而然耶?致仁曰,設或有之,誣人豈能丁寧如此?且是有無相資之間云,則決非出於私怨也,明矣。上曰,其所謂六月十日十一日之說云者,卽明日再明日也,此則決是虛謊矣。賊情雖不測,不足信矣。上曰,果或排布如此,則豈無所聞流入於耳目者耶?然而事機已露,將何以處之耶?致仁曰,毋論私怨與實狀,李·金兩哥,不可不急速發捕矣。上曰,此來李復運先問,如何?致仁曰,此非復運所告,復運則因其子之所報,始爲來告,復運則似不得詳知委折。其子及松大與東喆兄弟,爲先逮問,則可以辨破,獄體正當如比矣。上曰,終涉虛謊矣。致仁曰,彼亦士族,此亦士族,則必有苖脈矣。履素曰,金哥書中,旣有李燁云云,則燁方在吉州,李煜方爲本曹別付料兵房,亦不可一任置之矣。上曰,待李·金兩哥逮問後,觀勢處之,亦不晩矣。上曰,鄭哥及曾說,方在何處云耶?履素曰,只言島中,而不言某地方矣。上曰,判義禁入侍。出榻敎賤臣承命出,與判義禁金鍾正偕入進伏。上曰,判禁知之乎?鍾正曰,未及知之矣。上曰,承旨給此文書,使判禁見之,好矣。鍾正受之開見。上曰,訓將病勢,何如云耶?決是期於必遞而然矣。致仁曰,其意果欲遞免,而病亦實難强云矣。上曰,其情勢似欲辭免,及今遞給,亦無妨矣。致仁曰,訓將李柱國病勢未差,明日月覲門外排立,無以進去,屢次送言於臣,合有變通之道矣。上曰,許遞,可也。出擧條文淳曰,訓鍊大將李柱國許遞事,命下矣。將兵之任,不可一刻無摠察之人,何以爲之乎?敢稟。上曰,訓鍊大將出代間,都提調摠察,可也。出擧條文淳曰,訓鍊大將出代間,都提調摠察事,命下矣。在前如此之時,有都提調命招之例,從事官發牌聽傳敎之規,今番則何以爲之乎?敢稟。上曰,從事官發牌聽傳敎,可也。出擧條致仁·鍾正等曰,事旣時急,發捕不容暫緩,卽爲擧行,何如?上曰,近來逮捕之際,每致騷動,實爲可悶,今番各別擇送爲宜。入直都事爲誰?鍾正曰,卞緯鎭也。上曰,此留門,當直都事入之。致仁曰,東喆兄弟及松大,儒迪兄弟,竝當逮來,都事一員,不可獨爲出去。宣傳官中假都事差下,下送,好矣。上曰,宣傳官·武兼入直人,錄入。賤臣承命出錄入。上曰,南熙·洪栒,俱是未經事之年少人,近來宣傳官,無一可用者,可悶可悶矣。武兼中,兵判,有知面者乎?履素曰,鄭澤昌·權就一,則知面矣。上曰,爲人,何如?履素曰,不過一時相見之人,故未能詳知其如何矣。上曰,金芳,何處人耶?履素曰,全州人云矣。上曰,李儒迪諺札,以眞書翻謄一通以進。文淳翻曰云云,書訖進之。上曰,禁都及宣傳官入侍。卞緯鎭·洪栒·南熙進伏。上曰,卞緯鎭,是何人族屬耶?緯鎭曰,南陽府使卞至健之族矣。上曰,汝識堤川路程乎?對曰,雖不得詳知,次次前問進去,則可以抵達矣。上曰,發捕人姓名·居住,書給,着實指敎以送,可矣。鍾正承命分付訖。上敎緯鎭曰,緹騎之行,或倍道或三倍道,汝則倍道下去,好矣。大抵倍道之法,若是十日程,則往來共爲十日,而堤川爲四日程,汝須四日內往來。羅將一名,亦爲率去,各別申飭,毋使沿路上貽弊,可也。上敎洪栒·南熙曰,汝二人,假都事差下,汝須各依表紙所書擧行。東翼及曾說,若已往忠州,則須捉問東翼家奴屬,知其去處,不然則松大處,暫爲究問後,前去發捕,可矣。仍命書給發捕人姓名·居住,鍾正書給訖。上曰,今已夜深,待城門開出去,各別操心,可也。上曰,此輩皆是未經事之人,判禁及兵判,筵退後招致三人,仔細言送也。上曰,卿等明日來會備邊司,招問李福運,事之本末,更爲詳査,可也。致仁曰,臣等筵退後,直詣備邊司留宿,待明朝,當招問李福運矣。命退,諸臣以次退出。
上在昌德宮。停常參·經筵。
洪仁浩啓曰,合辭方張之時時,兩司無詣臺之員,事甚未安。除在外,引避退待呈告人員,竝卽牌招,何如?傳曰,允。
趙衍德啓曰,備邊司假郞廳來言曰,令日賓廳日次,而景慕宮展拜相値,不得來會之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本營軍兵,日次私習云矣,敢啓。傳曰,知道。
傳于權曰,右副承旨入侍。
以慶尙假都事狀啓民家漂壓事,傳于趙衍德曰,渰死人恤典,斯速擧行,漂壓戶,亦依被燒例擧行,此後依此施行事,分付。未報來諸邑恤典,隨報卽施事申飭行會事,分付戶曹。
以原春監司狀啓人物渰死事,傳于趙衍德曰,依嶺南例,措辭行會,形止狀聞事,分付戶曹。
傳于權曰,京畿監司入侍。
傳于權曰,左承旨·同副承旨入侍。
傳于趙衍德曰,新除授訓鍊大將牌招,傳授命召。
趙衍德啓曰,御營大將李敬懋,移拜訓鍊大將矣。將兵之任,不可無一刻摠察之人,何以爲之?敢稟。傳曰,都提調摠察。
兵批,訓鍊大將單李敬懋。
趙衍德啓曰,御營大將,以都提調摠察事,命下矣。在前如此之時,有都提調命招之規,或有從事官發牌聽傳敎之例,今番則何以爲之?敢稟。傳曰,從事官發牌聽傳敎。
備邊司薦望,以金持默爲御營大將。
備邊司薦望,以徐有寧爲摠戒使。
趙衍德啓曰,摠戒使徐有寧牌不進推考傳旨,今方捧入,而密符及敎諭書傳授,一時爲急,更卽牌招,何如?傳曰,允。
以刑曹啓目,掖隷院吏加刑得情事,傳于洪仁浩曰,禹範決杖放送,金道興等,自首間仍囚,近來院吏所爲,罔有記極,甚至昨夜事,罪合一律,此蓋承宣不能擇充之致?院規復古間,除非前仕及他司事知吏,無敢以私入充差,如是之後,冒犯承宣,施以判書有違律,此啓目勿施,待自首草記。
吏曹口傳政事,注書二單尹行任·金孝建。
知義禁前望單子入之。鄭昌順落點。
洪仁浩,以備邊司言啓曰,頃日賑廳人家頹壓草記批旨內,自廟堂,嚴飭各部部官,親審形止,隨報京兆書入,待快晴,各部頹戶之枚報漏落與否,分遣備郞,逐戶摘奸,使之手本後枚擧草記事,命下矣。依下敎,今月初二日,分遣本司郞廳,使之逐戶摘奸,則中部摘奸郞廳梁垸初三日來呈手本內,以爲該部所報外漏落頹壓,爲七戶云,北部摘奸郞廳趙雲衢初四日來呈手本內,以爲該部所報外漏落頹壓,爲十一戶云,東部摘奸郞廳尹芮基同日來呈手本內,以爲該部所報外漏落頹壓,爲二十一戶云,南部摘奸郞廳朴光進同日來呈手本內,以爲該部所報外漏落頹壓,爲六十七戶云,西部摘奸郞廳李元祥初五日來呈手本內,以爲該部所報外漏落頹壓,爲九十戶云矣。取考賑廳別單及五部報京兆文牒,則或有已蒙恤典而疊入者,或有自京兆區別其稍實及半頹而勿論者,互相參考査出,其實落漏,則中部落漏七戶內,一戶已蒙恤典,六戶以稍實勿論,別無落漏之戶,北部落漏十一戶內,三戶以稍實勿論,實落漏爲八戶,東部落漏二十一戶內,一戶已蒙恤典,十二戶以稍實及半頹勿論,實落漏爲八戶,南部落漏六十七戶內,四十四戶以稍實及半頹勿論,實落漏爲二十三戶,西部落漏九十戶內,十一戶已蒙恤典,二十八戶以稍實及半頹勿論,實落漏爲五十一戶,試問其落漏委折,則各部皆以爲,今月初二日,自京兆以雨勢旣已開霽,莫重恩典,不可續續仰請,姑俟略干日字,更爲摘奸以報爲宜云,故未及擧行云。向來開霽之後,數昨下雨之前,未及摘奸,以致些少落漏,或不是異事,而至於西部,其所落漏,視他部若是數多,當該部官,令該府拿問處之,中部外四部,實落漏各戶,令該廳,恤典依他例擧行事,分付,何如?傳曰,分付賑廳,卽爲擧行,部官爲先從重推考,可也。
洪仁浩,以刑〈曹〉言啓曰,因別監·院吏等捧供啓目,禹範決杖放送,金道興等,待自首草記事,命下矣。別監禹範,決杖八十度後放送,院吏金道興·金守正等處,以傳敎辭意,嚴加分付,則道興所告,與昨日所供無異。守正則以爲去月二十五日,以上直曹司書吏,中日單子·時刻單子·受祿單子合三度,同時捧受於別監禹範處,其中受祿單子,紛沓申果爲見失,而迷劣所致,恐被重罪,屢次推覈之時,不爲直告,今於嚴敎之下,不敢一向隱諱,從實自首云矣。莫重啓下公事之閪失,已極驚駭,而渠以幺麽下吏,屢勤嚴敎之後,始爲首實者,究厥情狀,尤萬萬痛惡,道興則以該房書吏,不卽搜索,掩置多日之狀,亦極痛駭。竝考律嚴勘,何如?傳曰,允。
趙衍德,以御營廳言啓曰,今六月初十日景慕宮展拜時,依兵曹啓下節目,集春營入直軍三十名除出,領軍把摠李燁,哨官姜碩璜領赴于訓鍊都監都領陣,東營入直軍三十名除出,入直把摠李宗魯,哨官全時允率領,宮大門外把守,而竝待標信出用,解嚴後還入直間,集春營哨官權薰,東營哨官崔鳳興代直之意,敢啓。傳曰,知道。
趙衍德,以御營廳言啓曰,本營字內肅靖門東邊鵂巖近處,體城及惠化門南邊第四城廊近處,體城頹毁處,今方改築,而所入石子,依例浮取於蘆原地之意,敢啓。傳曰,知道。
大司憲尹承烈啓曰,掌令白仁煥,以臣本以遐蹤,全昧臺體,昏謬顚錯,百無肖似,本不合於淸朝耳目之任,而柏府除命,適下於大論方張之日,沐浴義重,章皇出肅,而初登筵席,觸處生疣,傳啓之際,做錯大段,致有承宣請推之擧,臣何敢一刻晏然於臺次乎?引嫌而退,傳給誤擧,做錯不少,揆以臺體,難怒生疎。請掌令白仁煥遞差。
大司憲尹承烈,掌令李太亨,持平沈鍊,獻納李普天,校理魚用謙,副校理李洪載,正言趙鎭宅,修撰韓用龜,副修撰洪樂貞合啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依例處致,以下一行刀削答三司曰,不允。
大司憲尹承烈,掌令李太亨,持平沈鍊,獻納李普天,正言趙鎭宅合啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆兩種養禍之患。請亟寢煥億島配之命,仍令王〈府〉,加刑得情,夬施王章。請正刑罪人福榮,亟令王府,快施孥籍之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依迨·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答兩司曰,不允。
正言趙鎭宅啓曰,請大靜縣爲奴罪人金壽賢,更令王府,設鞫嚴問,依律處致。請爲奴罪人河翼龍,亟令王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發〈配〉所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令〈王〉府,設鞫嚴問,期於得情。答曰,不允。
敎摠戎使徐有寧書,中宸聽鼓,政須與爾共之才,北城摠師,庸侈旋予授之眷。肆托一面之重,更勤十行之頒,眷玆漢北一營,卽我畿右重鎭,創設均兩局之體。管機轄於籌司,形勢控三輔之咽,仗緩急於保障,天造地設之險,奚但壯鎖鑰之謨?朝發夕至之兵,蓋爲護輦轂之備。伊來弊瘼之紛集,轉至凋殘,苟非諳練之才猷,難以經理。惟卿,王室聯戚,小心持身,恬素一如布韋,蔚有眞宰相譽。贍敏兼以尺度,不墜古大家規,自先朝而擢置近密,期卿休戚之與同。逮寡躬而歷試外藩,嘉乃夷險之不替,頃嚴譴寔出於匪恕,惜委寄暫䣃於詰戎,玆授卿以摠戎使,卿其祗服寵章,益勉重務,春秋明組練之規,何難熟手之更試,陰雨講綢繆之策,毋曰宿趼之易治,政期禁中之論兵,豈但山西之出將?於戲,權畀笠轂,九重寬北顧之憂,色動旌旗,三軍嘉前度之師。故玆敎示,想宜知悉。副修撰洪樂貞製進
丁未六月初十日卯時,上詣景慕宮。展拜入侍時,行左承旨金文淳,行右承旨李漢豐,左副承旨權,右副承旨趙衍德,同副承旨洪仁浩,假注書李羲觀·趙台榮,記事官李相璜·金祖淳,直閣鄭大容,檢校待敎李崑秀,以次隨駕,上具翼善冠·衮龍袍,乘輿出協陽門。衍德曰,摠戎使金持默,移拜御營大將矣。將兵之任,不可一刻無摠察之人,何以爲之乎?上曰,守御使兼察,可也。衍德曰,兼摠戎使金鍾秀,卽爲牌招,聽傳敎,何如?上曰,依爲之。出擧條衍德曰,新除授御營大將金持默,卽爲牌招,傳授命召,何如?上曰,依爲之。出擧條駕由建陽門出月覲門,由逌覲門詣齋殿門外,降輿入齋殿。少頃,上出東狹門就板位,行再拜禮,詣殿內奉審訖,還御齋室。少頃,上出齋室門乘輿。命書傳敎曰,前檢閱尹行任,前注書金孝建敍用,竝口傳還付注書,牌招察任,如或違牌,當重繩,以此嚴飭。此傳敎誤書頒布云,當該承旨,從重推考,初傳敎爻周。由月覲門入協陽門,還御熙政堂。上曰,戶惠堂·漢城判尹入侍。出榻敎賤臣承命出,與戶曹判書李在簡,宣惠廳堂上徐有隣,漢城判尹鄭昌順偕入進伏。上曰,安樂峴道路,卿等昨旣看審,各陳所見,可也。有隣曰,臣等依下敎,齊進看審,則峴東·峴西道路缺落處,則數雖不些,依前定奪,從長擧行,似不至於張大,而築筒一事,役處果爲浩大,不可不另加措置矣。蓋此大川中坼處,始自鍾巖,幾至往十里,其間田畓,雖有多少緊歇之別,而若不堅築此筒,其所受害均焉。毋論役丁與雇價,一從其多少緊歇,次次遞減,先令各其田主,出力自當,如是而猶且不足,則自朝家,量宜助給,趁期完就,而田案考出,使地方官楊州牧擧行,役事董飭,則付之京兆,允合事,宜矣。在簡曰,臣意則別無異見,築筒與防川,役處浩大,以田夫私力,無以完役,自朝家雇用役丁,以助其不足,至於隱溝石築之役,抹木把子等物力,自戶曹擧行,係是治道之役,令京兆董飭,似宜矣。昌順曰,礴石下缺落處,則雖過百把,所見勝於所聞,爲役似易,但熏造契人數甚少,有難專責補築,勢將量宜助給,至於築筒防川處,果極浩大,然新路旣難處議,舊路亦難等棄,且筒下田夫,其數極多,姑未知當爲幾千名,而一依他堤堰例,使之合衆力而改築,自朝家亦爲助劃軍丁,董飭其役以成之,則似無不如舊之慮矣。上曰,依爲之。出擧條上曰,今則姑無動駕之事,留待處暑後始役,好矣。有隣等曰,聖敎誠宜矣。上曰,役處旣是部字內,判尹主張董役,可也。上曰,來待諸臣入侍。出榻敎賤臣承命出,與營建堂上具允鈺,刑曹判書李崇祐,營建郞廳鄭東敎·李晩秀·金履成偕入進伏。上曰,材木盡爲輸入耶?允鈺曰,姑未輸入者,爲九十餘株,而今日內,似當盡輸矣。上敎東敎曰,近日霖熱太甚,車夫或車牛,能無致傷之患耶?東敎曰,無一致傷者矣。上曰,一車所載,爲幾株耶?晩秀曰,大則爲一株矣。上曰,木理何如云耶?晩秀曰,木工皆云,極好矣。上曰,作板時引鉅工手,當入幾人耶?東敎曰,合用九牌,而限十日,則可以準役矣。上曰,神門及內三門,當用舊材,參量事宜,善爲磨鍊,後日登對時更稟,可也。上曰,知義禁未差之代,前望單子入之,待下批牌招。出榻敎文淳曰,新除授摠戎使徐有寧,卽爲牌招,密符及敎諭書傳授,何如?上曰,依爲之。出擧條仍命退,諸臣以次退出。
丁未六月初十日辰時,上御重熙堂。右副承旨入侍時,右副承旨趙衍德,記事官尹行任,記注官承膺祚,記事官李崑秀,以次進伏訖。上命書榻敎曰,坐直承旨遞差。命退,承史以次退出。
丁未六月初十日酉時,上御誠正閣。承旨與判尹入侍時,右承旨趙衍德,記事官金孝建·金珍恪,記注官承膺祚,漢城判尹鄭昌順,以次進伏訖。上曰,民家頹仆處,部官不能摘奸,故使宣傳官,抽栍摘奸,多有執頉處,此後申飭,可也。昌順曰,臣亦屢屢申飭,而連日雨下,頹傷甚多,自有漏落之弊矣。命退,諸臣以次退出。
上御昌德宮。停常參·經筵。
洪仁浩啓曰,來十六日,儒生殿講日次矣,敢稟。傳曰,爲之。
洪仁浩啓曰,合辭方張之時,憲府無詣臺之員,事甚未安。除在外·傳旨未下外,大司憲尹承烈,卽爲牌招,何如?傳曰,允。
洪仁浩啓曰,大司憲尹承烈牌不進,執義鄭益祚,掌令李殷模,持平韓光植在外,掌令一員未差,持平李鼎德傳旨未下,監察茶時之意,敢啓。傳曰,知道。
傳于趙衍德曰,都承旨與輪對官入侍。
傳于洪仁浩曰,右副承旨入侍。
傳于洪仁浩曰,政官牌招開政。
以吏曹參議李集斗牌不進罷職傳旨,傳曰,只推。
傳于洪仁浩〈曰〉,未下直守令,明日辭朝在外及未肅拜兩司許遞,今日政差出。
吏批,判書尹蓍東進,參判朴祐源牌不進,參議李集斗牌不進,同副承旨洪仁浩進。以申大升爲左承旨,以徐鼎修爲右承旨,以姜世綸爲掌令,以金鍾正爲刑曹判書,以李時秀爲兵曹參議,以鄭東閔爲司䆃僉正,以閔鍾顯爲大司成,奎章閣直提學單都承旨李秉模,待敎單尹行任。
再政。以李在學爲大司諫,以鄭萬始爲執義,以李太亨爲掌令,以沈銖爲持平,以徐邁修爲正言,以洪檢爲刑曹參判,以金鍾秀爲兼判義禁,兵曹參議單柳誼,兵曹參知單李時秀。
兵批,判書金履素病,參判金憙病,參議柳誼進,參知李夔病,同副承旨洪仁浩進,同知單李漢豐,副護軍白仁煥,副司直鄭昌順·金文淳·洪檍。
傳于洪仁浩曰,都承旨許遞,前望單子入之。
都承旨前望單子入之。沈豐之落點。
兵曹口傳政事,行副司直李秉模。
吏曹口傳政事,檢閱單尹行任。
以慶尙假都事狀啓梁山郡民家漂失頹壓事,傳于洪仁浩曰,該郡漂壓之數,至於此多,聞甚矜惻。無以爲喩。當此農時,顚連之狀,如在目中。元恤典外,身米布蕩減,各給穀包,使之斯速奠接,死亡二名恤典等事,從厚擧行,漂壓民戶畢奠接後形止,使之報來後狀聞事,分付。
洪仁浩啓曰,事變假注書李益烈,身病猝重,勢難察任,今姑改差,何如?傳曰,允。
事變假注書李益烈改差,代尹光顔落點。
沈豐之,以吏曹言啓曰,今日本曹褒貶坐起時,堂上當爲備員,而參判朴祐源未肅拜,令政院牌招,以爲同參開坐之地,何如?傳曰,允。
趙衍德,以兵曹言啓曰,本曹褒貶,以今月十一日設行矣。堂上當爲備員,參議李奎緯呈辭受由,卽爲牌招,以爲同參之地,何如?傳曰,允。
洪仁浩,以賑恤廳言啓曰,因備邊司各部人家頹壓恤典落漏摘奸草記,傳曰,允。分付賑廳,卽爲擧行,部官爲先從重推考,可也事,命下矣。各部人家頹壓落漏實數,北部字內爲八戶,東部字內爲八戶,南部字內爲二十三戶,西部字內爲五十一戶,合九十戶,每戶恤典,依例各錢二兩式上下,其中殘獨戶十一戶,依日前江村別恤典例,各加空石十立式,別爲分給之意,敢啓。傳曰,知道。
持平沈銖啓曰,請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島置罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答曰,不允。
丁未六月十一日卯時,上御重熙堂。輪對官入侍時,行都承旨沈豐之,記事官金孝建,記事官李崑秀,記注官李宗烈,宗親府典簿李集星,中學訓導朱重翁,漢城庶尹朴一源,長興主簿李鋐,典牲主簿成元柱,奉常判官朴奎淳,敦寧參奉金基建,禮曹正郞姜德恒,兵曹正郞申曮,以次進伏訖。上命諸臣各進前,奏職姓名及職掌與所懷。諸臣以次進奏所懷,則皆以無乎仰奏,奎淳進伏。奏職姓名訖。仰奏曰,臣以職掌內事,有所仰達矣。上曰,仰奏,可也。奎淳曰,別祭享時貢人進排物種,戶曹或以舊遺在計減,不爲授價,貢人輩旣有遺在,則戶曹之以此除減,雖無足怪,而第伏念莫重享事所用,謂有遺在,不卽授價,致使貢人而稱冤,有傷於事面。請下詢本寺提調與戶堂,以爲釐弊之地,似好矣。上曰,出擧條稟處,可也。出擧條命退,諸臣以次退出。
丁未六月十一日辰時,上御重熙堂。右副承旨入侍時,右副承旨趙衍德,記事官尹行任,記事官李宗烈·李崑秀,以次進伏訖。上曰,營建堂上禮曹判書徐有隣,郞廳李晩秀入侍。宗烈承命出偕入進伏。上曰,材石幾皆鳩聚乎?有隣曰,流下木盡爲到泊,石材則始役後,可以知其容入矣。上曰,圖形甚好,依此爲之,可也。晩秀承命先退。上曰,各司褒貶,皆已磨勘云乎?有隣曰,成均館褒貶,大提學以不欲行公,未得爲之云矣。上曰,何日褒貶爲之,問于成均館以奏。宗烈承命出,回奏曰,大提學不爲出令云矣。上曰,本館褒貶,久未爲之,明日內磨勘事,分付。宗烈承命出傳。命退,諸臣以次退出。
丁未六月十一日申時,上御重熙堂。右副承旨入侍時,右副承旨趙衍德,記事官金孝建·李相璜·金祖淳,以次進伏訖。上命書傳敎曰,貶坐當前,前直提學李秉模,前待敎尹行任仍任。又命書榻敎曰,注書尹行任,口傳還付翰林,牌招察任。命退,諸臣以次退出。
上在昌德宮。停常參·經筵。
洪仁浩啓曰,來十六日,儒生殿講爲之事,命下矣。處所以何處爲之乎?敢稟。傳曰,熙政堂爲之。
洪仁浩啓曰,合辭方張之時,兩司無詣臺之員,事甚未安。除在外·傳旨未下外,呈告人員,竝卽牌招,何如?傳曰,允。
傳于沈豐之曰,懸病承旨許遞,前望單子入之,待下批牌招察任。
沈豐之啓曰,左承旨申大升,今日不爲仕進,卽爲牌招,何如?傳曰,允。
沈豐之啓曰,禁衛營將官來言,今日本營軍兵,日次私習云矣,敢啓。傳曰,知道。
沈豐之啓曰,御營廳將官來言,今日本廳軍兵,日次私習云矣,敢啓。傳曰,知道。
以持平李鼎德牌不進罷職傳旨,傳于趙衍德曰,只推。
洪仁浩啓曰,持平李鼎德,旣有只推之命,一體牌招,何如?傳曰,允。
傳于趙衍德曰,右副承旨與來待諸臣入侍。
傳于趙衍德曰,右承旨入侍。
承旨前望單子入之,以李在學爲承旨。
假注書望,注書尹行任遷轉,代以李鼎秉爲假注書。
假注書望,李鼎秉在外,代以金良倜爲假注書。
傳于沈豐之曰,同義禁中老病時帶詞訟人,竝許遞,前望單子入之,代下批牌招察任。
禁府堂上前望單子入之,以李文源爲知義禁,李秉模爲同義禁。
傳于沈豐之曰,政官牌招開政。
有政。吏批,判書尹蓍東進,參判朴祐源牌不進,參議李集斗牌不進,承旨洪仁浩進。以鄭東浚爲大司諫,李時秀爲吏曹參議,金熙采爲修撰,趙鎭宅爲中學敎授,李溎爲驪州牧使。
兵批,判書金履素,參判金憙病不進,參議未差,參知柳誼入直進,承旨洪仁浩進。以鄭益祚·李殷模爲副護軍,李文源·權·尹行元·李奎緯·韓光植爲副司直,鄭來百爲副可果。
洪仁浩啓曰,合辭方張之時,兩司無詣臺之員,新除授臺諫,一體牌招,何如?傳曰,允。
備邊司薦望,以尹行元爲水原府使。
以原春監司啓本原州民家頹壓事,傳于趙衍德曰,雖曰旣無已行之例,前此豈無已行之例乎?依湖西狀聞,該曹回啓結語,該道伯推考,此後此等事,探問他道前例,無或如前之爲,恤典卽令該曹分付該道,使之依他例擧行,雨澤今過幾日,始乃登聞,本官之怠忽如此,此外民事之曠滯,可以反隅,該判官,令該曹指名現告後,自本曹草記論勘事,分付。
傳于趙衍德曰,坐直承旨入侍。
李在學,以備邊司言啓曰,諸道雨澤狀聞,皆已來到,而獨嶺南,無一字皁白,當該前監司,從重推考,其委折令廟堂,査問草記事,命下矣。卽見慶尙假都事慶山縣令趙鎭明所報,則以爲大丘等十五邑雨澤農形,五月初二日封啓,營下得雨及金海等三十六邑農形,初八日封啓,營下雨下形止,初十日封啓,大丘等二十一邑農形,十三日封啓,新寧等二十三邑農形,十七日封啓,彦陽等二十七邑農形,二十日封啓,大丘等四十邑農形,二十三日封啓,英陽等三十一邑雨下形止,二十五日封啓,大丘等四十一邑雨霽形止,三十日封啓,五月一朔內所封農啓,合爲十一度,而二十二日前八度所封之啓,一不入呈,至伏承問備之命,誠不勝惶悚之至。此或由於中路阻漲之故,今方捉致道內各站撥將,査問嚴治計料云矣。果如報辭,則莫重時急狀聞之撥路遲滯,誠極怪駭。中間雨水,雖或有道路阻滯之時,八度封啓之盡爲不呈,萬萬痛惋,該道撥將,則旣以査問嚴治爲報,而忠淸·京畿各站撥將等,亦不可不嚴査痛治,以懲日後,兩道道臣處,以此申飭分付,何如?傳曰,各度狀本,日前同時齊到,似因阻水之致,今番分揀。
李在學,以吏批言啓曰,新除授水原府使尹行元,前任楊州牧使解由未出,何以爲之?敢稟。傳曰,勿拘,明日辭朝。
趙衍德,以戶曹言啓曰,因內需司草記,餘慶坊舊宅,今番潦雨,御書奉安溫突壁上滲漏破傷處,依癸卯年例爲之事,判下矣。取考癸卯謄錄,則御書奉安有頉處,堂郞進詣奉審後,依受敎,物力則自戶曹輸送,修改則自內司擧行。故臣在簡,與正郞臣鄭東敎進去奉審,則御書奉安所壁上滲漏,塗褙朽破,溫堗二間,俱爲濕傷,御書懸板,今方移奉於廳事,修改之役,不容少緩。物力自臣曹,磨鍊輪送,修改自內司,擇日擧行,而畢修改後,臣與郞廳,亦依癸卯年例,更爲奉審之意,敢啓。傳曰,知道。
沈豐之,以弘文館言啓曰,修撰金履鏞,連呈辭呈,不爲行公,卽爲牌招察任,何如?傳曰,允。
洪仁浩,以刑曹言啓曰,因本曹草記,承政院書吏金守正等,考律嚴勘事,允下矣。取考律文,則大明律遺失制書者,杖九十徒二年半,奏事詐不以實者,杖一百徒三年,名例云,二罪俱發,以重者論。凡奉制書,有所施行,而違者,杖一百。依此律,金守正,決杖一百後,徒三年定配於忠淸道沃川郡,卽爲押送,金道興,決杖一百,放送之意,敢啓。傳曰,知道。本事終不分明,定配收贖,可也。
傳于沈豐之曰,聞其病勢,無以行公,左副承旨許遞,前望單子入之,待下批牌招察任。
同副承旨牌招事,榻前下敎。
大司憲尹承烈,掌令李太亨,持平沈銖,獻納李普天,校理魚用謙,副校理李洪載,正言趙鎭宅,修撰韓用龜,副修撰洪樂貞啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷,以下一行刀削答曰,不允。以下八字刀削大司憲尹承烈,掌令李太亨,持平沈銖,獻納李普天,正言趙鎭宅啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓龍,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以好戮之典。答曰,不允。持平沈銖啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去,新除授掌令姜世綸,時在慶尙道尙州地。請斯速乘馹上來事,下諭。答曰,不允。第九件事,斯速停啓,更勿煩請,下諭事依啓。正言趙鎭宅啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。答曰,不允。
丁未六月十二日巳時,上御重熙堂。判義禁入侍時,右副承旨趙衍德,記事官金孝建·李相璜·金祖淳,判義禁金鍾秀,以次進伏訖。上曰,左承旨入侍。賤臣承命出,與左承旨李在學進伏。上曰,戊申三月日記考出,可也。上曰,開城留守入侍。賤臣承命出,與開城留守李性源進伏。上曰,初四日之雨,何如?性源曰,有急水而水口壅閼,泛濫人家,故水災殘酷矣。上曰,今番獄事,專委於卿,卿須十分詳審,無或有一分差誤之慮,好矣。鍾秀曰,獄情至狡至妖,難以覈得眞情,用是爲悶矣。命退,諸臣以次退出。
丁未六月十二日未時,上御重熙堂。右承旨入侍時,右承旨徐鼎修,記事官金孝建·李崑秀·金祖淳,待敎尹行任,以次進伏訖。上曰,左承旨入侍。賤臣承命出,與左承旨李在學偕入進伏。上曰,今日坐直誰也?在學曰,臣與右副承旨也。上曰,雨意終不開晴,可悶。在學曰,伏聞農家之言,不至於大段害穀矣。命退,諸臣以次退出。
丁未六月十二日戌時,上御重熙堂。左副承旨入侍時,左副承旨徐鼎修,假注書金良倜,記事官李相璜·金祖淳,待敎尹行任,以次進伏訖。上曰,兼春秋李宗烈,留門,斯速入來,分付。賤臣承命出傳。上命書傳敎曰,聞其病勢,無以行公,左副承旨許遞,前望單子入之,待下批牌招察任。上曰,同副承旨洪仁浩,牌招入直事,分付。賤臣承命出傳。上命賤臣,標信出給宣傳官。賤臣承命傳給。命退,承史以次退出。
上在昌德宮。停常參·經筵。
初昏至夜五更,灑雨下雨,測雨器水深一寸二分。
趙衍德,以都摠府言啓曰,今日入直內三廳武兼禁軍及軍兵等,中日習射。請出標信。傳曰,知道。
趙衍德啓曰,合辭方張之時,諫院無詣臺之員,事甚未安。除在外·傳旨疏批未下外,呈告人員,竝卽牌招,何如?傳曰,允。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,右副承旨入侍。
傳于沈豐之曰,驪州牧使當日辭朝。
傳于沈豐之曰,下直守令留待。
傳于沈豐之曰,右承旨與下直守令入侍。
傳于沈豐之曰,同副承旨入侍。
承旨前望單子入之,以金憙·呂善亨爲承旨。
以左承旨金憙牌不進推考傳旨,傳于沈豐之曰,許遞,前望單子入之。
承旨前望單子入之,以鄭東浚爲承旨。
趙衍德啓曰,新除授左承旨鄭東浚,以前任水原府使,方在解由未出中,何以爲之?敢稟。傳曰,勿拘。
同義禁前望單子入之,以李在學爲同義禁。
傳于趙衍德曰,坐直承旨入侍。
吏曹口傳政事,以鄭東閔爲提川縣監。
洪仁浩,以宗簿寺官員,以提調意言啓曰,觀此全羅監司沈頤之狀啓,則璿源閣,去月大雨,前後外面,間間滲漏,仰土剝落,道里木及風遮板,亦多沾濕,間或朽傷,後面外壁一處漏濕,樑上塗灰,過半脫落,前面蓋瓦,間多破傷。璿源閣之外面略干處,令本官修理,雖有戊戌年已例,旣有外壁透濕之痕,則不無內壁滲漏之慮,至重至敬之地,只請外面之修理,終涉未安云矣。璿源閣,只有外面若干滲漏,則自本官修理,固當依戊戌例擧行,而今於內壁,亦不無滲漏之慮,則及時奉審,有不可已,自本寺依例發遣郞廳,以爲奉審後,趁卽修改之地,何如?傳曰,外壁透濕,不過道里上滲漏,則與閣內有頉,大有異焉。旣無移奉之慮,則足可設梯改瓦乎?更令道臣,問于地方官狀聞,春秋館照此擧行,可也。
洪仁浩,以備邊司言啓曰,松都接壤邑初四日雨潦形止,依下敎,關問畿·海兩道矣。卽見黃海監司金思穆所報,則以爲白川,初三日亥時下雨,至初四日辰時,間或霔下,旋卽霏微,至初六日快霽,平山,初三日亥時始雨,至初四日卯時,間或大霔,辰時以後,仍爲開霽,而川渠漲溢,間間浦落,金川初三日戌時下雨,至初四日寅時,間或大霔,川渠漲溢,至初七日酉時快霽,浦落覆沙,往往有之,而俱無人物渰死,家舍漂壓之患云矣,敢啓。傳曰,知道。
鄭東浚,以弘文館言啓曰,新除授修撰金熙采,卽爲牌招察任,何如?傳曰,允。
鄭東浚,以戶曹言啓曰,因原春監司原州民家頹壓事啓本判下內,雖曰旣無已行之例,前此豈無已行之例乎?依湖西狀聞,該曹回啓結語,該道伯推考,此後此等事,探問他道前例,無或如前之爲,恤典卽令該曹分付該道,使之依他例擧行,雨澤今過幾日,始乃登聞,本官之怠忽如此,此外民事之曠滯,可以反隅,該判官,令該曹指名現告後,自本曹草記論勘事,命下矣。恤典依他例擧行之意,已爲發關該道,而取考狀本,則該判官所報,以爲渰死漂壓之類,依關辭,定將校摘奸,則民家十戶,多日沈水,俱爲頹壓云。當此潦雨之時,民戶頹壓之類,自朝家,前後軫恤,中外申飭,果何如,而待飭關,始爲摘奸云者,常時不用心,固已可駭,本邑雨澤,在於初二日以前,則今始修報,極涉稽滯,泛稱多日水沈,不爲指的論列,亦甚疎忽。原州判官李時淵,令該府拿問勘罪,該道監司金載瓚,亦有不能檢飭之失,不可以因他事,已經問備,置而不論,從重推考,何如?傳曰,允。
趙衍德,以兵曹言啓曰,宣薦內禁衛取才時,三技以上入格人及一技以上入格單子,合二度書入之意,敢啓。傳曰,知道。
洪仁浩,以義禁府言啓曰,咸鏡監司鄭民始狀啓據刑曹粘目內,自作堡前權管柳光濂,移本府處之事,允下矣。柳光濂,今方待命,卽爲拿囚之意,敢啓。傳曰,時囚竝保放後,草記。
洪仁浩,以義禁府言啓曰,時囚竝保放後,草記事,命下矣。時囚罪人柳光濂·李熻·尹芮基·趙雲衢等,竝保放之意,敢啓。傳曰,知道。
趙衍德,以都摠府言啓曰,今日入直內三廳武兼禁軍及軍兵等,中日習射。請出標信。傳曰,知道。
沈豐之啓曰,大司成閔鍾顯,刑曹參判洪檢,除拜後過三日,不爲出肅,依定式推考警責,竝卽牌招,何如?傳曰,允。
大司憲尹承烈,掌令李太亨,持平沈銖,獻納李普天,校理魚用謙,副校理李洪載,正言趙鎭宅,修撰韓用龜,副修撰洪樂貞啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷,以下一行刀削答曰,不允。以下七字刀削大司憲尹承烈,掌令李太亨,持平沈銖,獻納李普天,正言趙鎭宅啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答曰,不允。掌令李太亨啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答曰,不允。田文顯事,迄可休矣。近仍久闕傳啓,未及措辭,下敎矣。如有一毫不謹,豈可置之密邇之列?更勿煩陳。獻納李普天啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,更令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。答曰,不允。
丁未六月十三日卯時,上御重熙堂。右承旨·同副承旨與下直守令入侍時,右承旨申大升,同副承旨洪仁浩,記事官金孝建·李相璜·金祖淳,驪州牧使李溎,水原府使尹行元,以次進伏訖。上命各進前奏職姓名。溎進奏職姓名。上曰,卿往閑局矣。下去善爲之。溎曰,惶感不知,仰達矣。上曰,雨後農形,何如云耶?溎曰,雨水後沿江田畓,多有被災云矣。命宣諭別諭。行元進奏職姓名。上曰,本府稱以外都監,各別撫摩,濱海之地,當被水災,奠接之道,亦不可不念矣。命退,諸臣以次退出。
丁未六月十三日辰時,上御重熙堂。右副承旨入侍時,右副承旨趙衍德,記事官金孝建·李宗烈·李崑秀,京畿監司徐有防,待敎尹行任,以次進伏訖。上命書傳敎曰,右承旨聞有實恙,許遞,前望單子入之,待下批牌招察任。又命書榻敎曰,在外禁堂許遞,前望單子入之。命退,諸臣以次退出。
丁未六月十三日戌時,上御重熙堂。坐直承旨入侍時,左副承旨趙衍德,記事官金孝建·李相璜·金祖淳,待敎尹行任,以次進伏訖。上命書傳敎曰,右承旨聞其親病,勢難强令察任,與兼帶金吾之任,許遞。又命書榻敎曰,堤川縣監改差,令該曹口傳差出。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深九分。
傳于沈豐之曰,都承旨,馳詣宗廟·景慕宮,奉審摘奸以來。
傳于沈豐之曰,右副承旨入侍。
傳于沈豐之曰,左承旨入侍。
傳于沈豐之曰,京畿監司入侍。
傳于沈豐之曰,堤川縣監當日辭朝。
備忘記,水原府使尹行元下直,長弓一張,長箭一部,片箭一部,筒兒一箇賜給。
以原州判官李時淵拿處傳旨,傳于鄭東浚曰,分揀,爲先從重推考。
傳于鄭東浚曰,吏曹參議前望單子入之。
吏曹參議前望單子入之,以李集斗爲吏曹參議。
鄭東浚啓曰,新除授吏曹參議李集斗,方在罷散中,何以爲之?敢稟。傳曰,敍用。
傳于鄭東浚曰,政官牌招開政。
有政。吏批,判書尹蓍東推鞫進,參判朴祐源未肅拜,參議李集斗進,承旨沈豐之進。以具㢞爲兵曹參判,徐鼎修爲兵曹參知,李敏采爲刑曹參議,柳甲基爲左通禮,金㷞爲吉州牧使。
兵批,判書金履素進,參判具㢞未肅拜,參議徐鼎修未肅拜,參知柳誼入直進,承旨李亨元進。以金憙爲副司直,姜世綸爲副護軍,申大升·李在學·徐鼎修·呂善亨爲副司直,梁埉爲宣傳官。
傳于鄭東浚曰,左副承旨老病,勢難供劇,許遞,與未差之代,前望單子入之,待下批牌招察任。
承旨前望單子入之,以李亨元·李時秀爲承旨。
傳于趙衍德曰,推鞫待明朝爲之。
傳于趙衍德曰,推鞫爲之。
趙衍德啓曰,卽者中樞府錄事來言,判府事趙璥,以爲伏聞凶逆又出,推鞫有命,驚惶憂虞,急於奔問,不敢遠處鄕郊,今方來詣城門之外云,係是大臣去就,敢啓。傳曰,入來參鞫事,遣史官,傳諭。
同義禁前望單子入之,以尹蓍東爲同義禁。
趙衍德,以義禁府都事,以鞫廳大臣意言啓曰,問事郞廳李百亨差祭代,前獻納洪聖淵差下,李羽晉·洪聖淵,時無職名,令該曹口傳付軍職,冠帶常仕,何如?傳曰,允。
兵曹口傳政事,以李羽晉·洪聖淵爲副司果。
趙衍德,以義禁府都事,以鞫廳大臣意言啓曰,問事郞廳沈晉賢·趙鎭宅,時無職名,令該曹口傳付軍職,冠帶常仕,何如?傳曰,允。
兵曹口傳政書,以沈晉賢·趙鎭宅爲副司果。
以推鞫問事郞廳望單子,傳于趙衍德曰,正言趙鎭宅,副司果洪義浩問郞加差,問郞中時帶臺職人,竝許遞。
臺諫前望單子入之,以林蓍喆爲大司諫,鄭益祚爲執義,宋銓爲司諫,成鼎鎭爲掌令,沈晉賢爲持平。
沈豐之啓曰,新除授司諫宋銓,方在罷散中,何以爲之?敢稟。傳曰,敍用。
趙衍德,以義禁府言啓曰,今此推鞫時,假都事十員,令該曹依例差出,何如?傳曰,允。
正言徐邁修疏曰,伏以,日月如流,文孝世子祥事奄過,臣民痛廓,曷有其極?伏惟我殿下,以止慈之情,當悲疚之餘,不瑕有損,尤不任憂慮之至。嗚呼,瞻彼南城,墓草已宿,痛矣群凶,假息至今,君讎終不可復,而國賊終不可討乎?三司之故紙謄傳,而輒承例批,萬姓之悲冤弸中,而無時可洩,上下恬憘,玩愒時月,其將日遠而日忘而已耶?噫嘻,此何理也,此何事也?自夫壬寅以後,惟我四百年宗祧之托,賴以益鞏,億兆民謳歌之望,恃以無懼,不幸昨年五月之變出,而天理乖錯,輿情錯愕,奔走悲號,如不欲生,搢紳相弔於朝,黎庶相弔於野,而惟其毓慶之有望,旋切彌月之是祝,千萬意外,九月之變又出矣。當此時也,冤憤交積,疑怪多端,屋下私語,飮泣而止,知友相對,不言而同,徒緣宮禁之事秘,益恨盤問之無階,何幸王大妃殿下?諺敎誕宣,十行諄複,百僚聚視,始乃洞知症情,凡百之自初怪底。噫嘻,痛矣。天日在上,鬼神傍臨,凶肚逆腸,一問可得,而殿下,旣爲之掩匿而庇覆之,諸臣又從以沁沁稟日,略無不得情,則不知止底意。若是而國其爲國乎,人其爲人乎?殿下輒以無指的三字,作爲牢拒之欛柄,而臣則竊以爲無指的之中,自有節節指的處,何也?噫,乳道不當斷而徑斷,則是必有使之者,熱劑不當進而遽進,則是必有敎之者,訊妖媼則使之者之端緖,斯可得矣。鞫逆醫則敎之者之情節,自可綻矣。惟彼醫媼,一蟣蝨賤類也。作此至凶極憯之計者,必非渠一二人所獨辦之事,則殿下何惜於此輩,曲加全保之澤,而置之不問之科也?伏願殿下,赫然明斷,逆醫妖媼,出付王獄,俾盡鉤覈之方,少洩神人之憤焉。嗚呼,法者先王之法,而天下之平也。三尺較然,古今一致,一有低仰於其間,則豈曰法云乎哉?以下五行半刀削至若時偉之敢恃寵靈,恣行胸臆,已非一朝一夕之故,而及當儲嗣之大慶,公肆不滿之凶言,其心所在,路人亦知。況其擬帥之說,旣發於宇賊之口,則其凶肚相連,將心莫掩矣。政宜嚴覈得情,夬正王法,而薄竄海島,尙靳一鞫,殿下之刑政,何如是太寬也?亦願亟允臺請,少洩今日之冤憤焉。大抵人主制治之方,有二道焉,寬與嚴而已。當寬而寬,當嚴而嚴,是謂刑政之得中,而至於治逆用法之際,寧嚴而不宜寬,故曰脅從罔治,而巨魁則必用殲之。又曰罪疑惟輕,而刑故則必無赦焉。又曰威克厥愛允濟,愛克厥威允罔功,古聖王寬猛得中之治,槪可見矣。朝家不幸自丙丁,亂逆層生,至于今十有餘年,而未之或止焉。嘻噫,此曷故哉?伏惟我殿下,聰明足臨而仁恕太過,魏法高懸,雖似照魔之莫逃,漢網太恢,每致呑舟之多漏,殿下試思之,前後之以下三字刀削神人之所必誅,王法之所不貸者,果皆一一伏其法乎?惟其如是也,故一逆纔治,一逆又出,千怪百慝,換面迭發,式至今續續不絶矣。以此而論殿下制治之方,其可謂寬嚴之得其當乎?亂臣賊子,其可以知懼而不復作乎?古人所謂生道殺人之法,決不當如是寬緩,惟殿下,念哉念哉。仍竊伏念臣,直一倥倥之老措大耳。蔭路十載,只爲餔餟之計,衰晩一第,初非夢想之及,而偶然觀光之行,遽叨釋褐之榮,則於分過矣,於願足矣。數朔郞署,粗效服勞之誠,分外華貫,實無冒玷之念,忽於千萬匪意,伏奉薇垣除旨,臣於是,一倍踧踖,不知置身之所也。在淸朝官人之道,孰非難愼,而至於言責之任?上可以補衮闕,下可以糾官邪,職旣淸華,任且重大,則雖使剛方正直之人當之,猶且逡巡,況如臣衰朽蠢劣者,初何嘗一毫髣髴於斯,而通籍未幾,遽叨淸選,在臣身,雖甚榮耀,得不有欠於朝家愼簡之政乎?向於初除之日,冒犯違傲之罪,誠以匪分之職,不敢爲承膺之計,則到今復玷,敢謂宿硏而揚揚冒出也哉?玆於天牌之下,不得不露章首實。伏乞聖明,俯垂鑑諒,特許鐫改臣新授職名,使私分獲安而公器無濫焉。臣無任屛營祈懇之至,謹昧死以聞。答曰,省疏具悉。勿煩,爾其勿辭察職。
大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,校理魚用謙,副校理李洪載,正言徐邁修,修撰韓用龜,金熙采,副修撰洪樂貞啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥戮之典。請逆賊尙喆,依律處斷,以下一行刀削答曰,不允。以下七字刀削大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,正言徐邁修啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答曰,不允。持平沈銖啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答曰,不允。田文顯事,迄可休矣。近因久闕傳啓,未及措辭,下敎矣。如有一毫不謹,豈可置之密邇之列?更勿煩陳。正言徐邁修啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。答曰,不允。
丁未六月十四日寅時,上御重熙堂。右承旨入侍時,右承旨趙衍德,記事官金孝建·李相璜·金祖淳,閣臣李崑秀·尹行任,以次進伏訖。上曰,來待閣臣·禮·兵判入侍。賤臣承命出,與二提學李性源,原任直提學徐有防,原任直閣徐鼎修,左承旨鄭東浚,禮曹判書徐有隣,兵曹判書金履素偕入進伏。上曰,推案去來,催促金吾,傳命無敢遲滯之意,申飭院隷。賤臣承命出傳。上曰,兵判出去,査問本營在囚諸人,以草供入啓,可也。命書榻敎曰,春川府使內移之代,令該曹口傳差出。又命書榻敎曰,同義禁前望單子入之,待下批牌招,先進去後謝恩。又命書榻敎曰,在外臺諫許遞,與未差之代,前望單子入之,待下批,與未肅拜臺諫牌招。命退,諸臣以次退出。
上在昌德宮。停常參·經筵。
未時申時,灑雨下雨,測雨器水深一分。
李亨元啓曰,備邊司郞廳來言,今日賓廳日次,而上前開折相値,不得來會云矣,敢啓。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,吏·兵房承旨持褒貶啓本入侍。
傳于沈豐之曰,右承旨·左副承旨入侍。
以京畿監司道內兼營將褒貶啓本,傳于李亨元曰,豈爲無題之等第?依他道例磨勘事,分付。
以禮賓參奉朴天維褒貶等第,傳于沈豐之曰,有勞無罪,置之下考,殊莫曉也,諸寺提調推考,磨勘堂上亦爲推考,等第勿施。
傳于李時秀曰,推鞫姑罷。
傳于李時秀曰,推案勿爲入之,承旨一員及史官留在本府,承旨一員入來事,分付。
傳于李時秀曰,日熱如此,進排各司,除緊司外,勿爲待令事,分付。
以京畿監司狀啓,物膳生雉代捧事,傳于李亨元曰,依狀請施行事,回諭。
李亨元,以都摠〈府〉言啓曰,今十六日儒生殿講時,寶劍侍衛,不可不備員,而都摠管鄭昌聖·李聖圭未肅拜,副摠管吳大益·李度默,俱有身病,元厚鎭受由在外,寶劍及侍衛,將不得備員,合有變通之道,令政院,急速稟旨變通。仍令該曹口傳差出,以爲備員侍衛之地,何如?傳曰,允。
李亨元啓曰,因都摠府草記,儒生殿講時,寶劍侍衛,不可不備員,而都摠管鄭昌聖·李聖圭未肅拜,副摠管李度默·吳大益,俱有身病,元厚鎭受由在外,令政院,急速稟旨變通,仍令該曹口傳差出事,允下矣。合有變通之道,何以爲之?敢稟。傳曰,許遞。
兵曹口傳政事,以李文源爲都摠管,尹塾爲副摠管,洪秉瓚爲副摠管,嚴思晩爲副摠管,李漢泰爲副摠管。
傳于鄭東浚曰,日次儒生殿講,以再明日爲之。
以李澄萬囚單子,傳于李亨元曰,卽爲保放。
李亨元,以義禁府言啓曰,時囚罪人李澄萬保放事,命下矣。李澄萬,卽爲保放之意,敢啓。傳曰,知道。
李亨元,以中樞府言啓曰,本府今春夏等褒貶磨勘時錄事啓本中,有刀擦一處之意,敢啓。傳曰,知道。
沈豐之,以敦寧府言啓曰,府郞廳等矣今春夏等褒貶等第,當爲磨勘,而首堂上身病,限內不得爲之之意,敢啓。傳曰,知道。
沈豐之,以耆老所言啓曰,本所堂上,多有身病,今春夏等褒貶啓本,限內不得封進之意,敢啓。傳曰,知道。
李亨元,以宣惠廳郞廳,以都提調意言啓曰,本廳郞廳等,今丁未春夏等褒貶等第,磨勘以入之意,敢啓。傳曰,知道。
沈豐之,以弘文館官員,以領館事意言啓曰,今春夏等本館褒貶,當爲等第磨勘,而以副提學不備,限內不得爲之之意,敢啓。傳曰,知道。
沈豐之,以吏曹言啓曰,曹所屬宗簿寺官員等矣今丁未年春夏等褒貶,當爲等第,而因本寺提調有故,不得磨勘之意,敢啓。傳曰,知道。
沈豐之,以戶曹言啓曰,本曹郞廳及所屬各司官員,今丁未春夏等褒貶,依前例,磨鍊以入,而司宰監,因提調有故,不得磨勘,去丙午春夏等褒貶時,軍資監·內贍寺·長興庫,各因其司提調有故,不得磨勘,秋冬等本曹及所屬各司褒貶,因公故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
沈豐之,以戶曹言啓曰,今春夏等所屬各司褒貶啓本中,東部都事吳彦謨,與判書臣李在簡爲內外從兄弟相避,故參判臣趙瑍,參議臣姜趾煥,同爲磨勘以入之意,敢啓。傳曰,知道。
沈豐之,以禮曹言啓曰,宗廟署·社稷署·各陵·殿·園墓,本曹郞廳,四學童蒙敎官,典醫監·惠民署·通禮院·掌樂院·奉常寺·典牲署·禮賓寺·圖畫署官員等,今丁未年春夏等褒貶,依例等第以入,而景慕宮·弘文館·藝文館·春秋館·觀象監·司譯院·內醫院·成均館·承文院·東西氷庫·東西活人署·東南關王廟官員等,各其司領事·都提調·提調及堂上有故,不得一體磨勘之意,敢啓。傳曰,知道。
沈豐之,以禮曹言啓曰,今番本曹春夏等褒貶時,承文院副正字金晦彬在外不參,事體未安,以本院褒貶之不爲,雖不得等第,不可置之,令吏曹,中考施行,何如?傳曰,允。
沈豐之,以禮曹言啓曰,今此本曹春夏等褒貶時,社稷署官員啓本中一處,陵官啓本中一處,刀之意,敢啓。傳曰,知道。
沈豐之,以兵曹言啓曰,本曹今丁未年春夏等褒貶等第,磨勘以入,而曹所屬軍器寺·訓鍊院褒貶,因提調及堂上有故,不得一體磨勘,司僕寺·典設寺官員·部將等矣去丙午年秋冬等褒貶,其時官員,已多遞易,依例蕩滌之意,敢啓。傳曰,知道。
沈豐之,以兵曹言啓曰,本曹今丁未年春夏等褒貶啓本中,刀五處之意,敢啓。傳曰,知道。
沈豐之,以刑曹言啓曰,今春夏等本曹,褒貶等第磨勘時,檢律啓本中刀,爲四處之意,敢啓。傳曰,知道。
沈豐之,以工曹言啓曰,本曹郞廳今丁未年春夏等褒貶,及屬司繕工監·尙衣院·掌苑署·造紙署·典涓司今丁未年春夏等褒貶,合六度磨勘以入,而屬司瓦署今丁未年春夏等褒貶,因該署提調之有故,限內不得磨勘,而去丙午年秋冬等本曹褒貶,及屬司繕工監·尙衣院·掌苑署·造紙署·瓦署·典涓司去丙午年秋冬等褒貶,其時本曹堂上有故,限內不得磨勘,其時官員,亦多有遷轉者,依例蕩滌,掌苑署啓本中,一處刀,惶恐,敢啓。傳曰,知道。
李亨元,以濬川司,以都提調意言啓曰,本司都廳及郞廳今丁未年春夏等褒貶等第,磨勘以入,去丙午年秋冬等褒貶等第,亦當追磨勘,而其時都廳·郞廳,已多遞易,依例蕩滌之意,敢啓。傳曰,知道。
沈豐之,以漢城府言啓曰,本府郞廳及五部官員等去丙午年秋冬等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例,去秋冬等本府郞廳褒貶蕩滌,而戶曹所磨勘五部官員褒貶,亦爲一體蕩滌之意,分付戶曹,何如?傳曰,允。
李亨元,以訓鍊都監從事官,以都提調意言啓曰,今此把摠啓本中,刀一處之意,敢啓。傳曰,知道。
李亨元,以訓鍊都監從事官,以都提調意言啓曰,今丁未年春夏等褒貶,磨勘以入之意,敢啓。傳曰,知道。
李亨元,以禁衛營從事官,以都提調意言啓曰,本營從事官及諸將官今丁未春夏等褒貶,磨勘以入之意,敢啓。傳曰,知道。
李亨元,以御營廳言啓曰,今春夏等褒貶,依例磨勘以入之意,敢啓。傳曰,知道。
大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,校理魚用謙,副校理李洪載,正言徐邁修,修撰韓用龜·金熙采,副修撰洪樂貞啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷,以下一行刀削答曰,不允。以下六字刀削大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,正言徐邁修啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答曰,不允。掌令成鼎鎭啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答曰,不允。田文顯事,迄可休矣。近因久闕傳啓,未及措辭,下敎矣。如有一毫不謹,豈可置之密邇之列?更勿煩陳。司諫宋銓啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時暐,亟令王府,設鞫嚴問,期於得情。請島配罪人韓采,更令王府,更加嚴鞫,期於得情,夬施當律。答曰,不允。
丁未六月十五日卯時,上御重熙堂。吏·兵房承旨持褒貶啓本入侍時,行都承旨沈豐之,左承旨李亨元,右承旨鄭東浚,記事官金孝建·李相璜·金祖淳,京畿監司徐有防,檢校待敎李崑秀,待敎尹行任,以次進伏訖。上曰,二提學·禮判,使之來待。賤臣承命出傳。上曰,推案催促金吾,開坐與否,知入。賤臣承命出傳。沈豐之曰,卽伏見京畿監司徐有防,原春監司金載瓚,黃海監司金思穆,全羅監司沈頤之,咸鏡監司鄭民始,今春夏等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條沈豐之曰,卽伏見奎章閣,褒貶啓本,則抄啓文臣宋祥濂,以闕參宜警爲目,而置之上考,不察之失,宜有警飭,當該磨勘閣臣推考,何如?上曰,依爲之。出擧條李亨元曰,卽伏見忠淸水使沈,黃海水使宋載岳,全羅監司沈頤之,兵使李漢五,右水使申遇文,南兵使申㬚,今春夏等褒貶啓本,則邊將無一人居下,殊無嚴明殿最之意,竝推考警責,何如?上曰,依爲之。出擧條命退,諸臣以次退出。
丁未六月十五日酉時,上御重熙堂。坐直承旨與禮判入侍時,右副承旨趙衍德,記事官金孝建·李相璜·金祖淳,禮曹判書徐有隣,以次進伏訖。上曰,禮判何事請對乎?有隣曰,永祐園丁字閣,有雨漏處,園官報來,故敢達矣。上曰,入侍承旨馳往,奉審以來。上曰,興仁門·金虎門留門,待承旨還來後還閉事,分付。命退,諸臣以次退出。
丁未六月十五日戌時,上御重熙堂。來待諸臣入侍時,右副承旨趙衍德,記事官金孝建·李相璜·金祖淳,有司堂上徐有隣,京畿監司徐有防,兵曹判書金履素,二提學李性源,以次進伏訖。上曰,今日又不得眞的端緖,可悶矣。性源等曰,連日究覈,轉入疑晦,雖虛荒之說,必有做出之人,而亦不得,實爲痛惋矣。上曰,龍虎營捉囚者,嚴加詰問,好矣。履素曰,昨今連爲査問,而一如鞫囚所供矣。命退,諸臣以次退出。
上在昌德宮。停常參·經筵。
夜五更,灑雨下雨,測雨器水深七分。
沈豐之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈豐之啓曰,禁衛營將官來言,今日本營軍兵,日次私習云矣,敢啓。傳曰,知道。
沈豐之啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,禮房承旨入侍。
傳于沈豐之曰,右副承旨入侍。
傳于沈豐之曰,都承旨入侍。
傳于沈豐之曰,左副承旨入侍。
昨日儒生殿講,以再明日爲之傳敎還入,以處暑後,更稟改書出。
吏曹口傳政事,以金載順爲兵曹參判。
兵曹參知前望單子入之,以李夔爲兵曹參知。
傳于沈豐之曰,推鞫姑罷,待下敎擧行。
沈豐之,以吏曹言啓曰,健元陵令李泰懋,守令講,連三次不進,依定式汰去,何如?傳曰,連次不進,極爲駭然。凡事隨衆爲好,焉敢如是突兀?此後嚴飭,可也。
沈豐之,以吏曹言啓曰,今日本曹開圻坐起時,考見諸道褒貶啓本,則會寧府使金相玉,以裨傔不飭,妓鬛招謗爲目,順川郡守李晦植,以勉在典守,無大疵謬爲目,金化縣監李萬運,以文士爲吏,宜其或疎爲目,平安都事李宗烈,以疎錯難恕爲目,參禮察訪金致光,以益勉馬政爲目,則竝宜置下考而置諸中考,慶興府使安橚,以姑恕浮謗,益勉修飭爲目,濟州判官鄭鍊,以剛克不足,柔善有餘爲目,則竝宜置中考而置諸上考,殊無嚴明殿最之意。四道道臣,當該牧使,推考警責,四邑守令·都事·察訪,竝罷黜,濟州判官鄭鍊,中考施行,何如?傳曰,允。
沈豐之,以吏曹言啓曰,明川府使鄭聖鵠,獒樹察訪安邁權,以三年窠守令·察訪,兩次居中,一中,雖因赦令而蕩滌,其不治可知,竝依例罷黜,何如?傳曰,允。
鄭東浚,以禮曹言啓曰,卽接永祐園參奉所報,則今月十五日酉時量,風雨一時交作,本園丁字閣樑上塗灰及仰土,間間剝落云矣。莫重之地,頉處如此,殊甚驚悚,本曹堂郞,依例進去奉審後稟處,何如?傳曰,本曹堂上一員,除辭朝進去,奉審後稟處,可也。
鄭東浚,以禮曹言啓曰,永祐園丁字閣有頉處,奉審草記,本曹堂上一員,除辭朝進去,奉審後稟處事,命下矣。臣有隣,依下敎,馳詣永祐園丁字閣有頉處,與本園官眼同奉審,則樑上塗灰及仰土之剝落,果如園官所報矣。昨日風雨,頉處旣如此,不可無慰安之擧。慰安祭,擇日設行,修改之節,待快晴,亦爲擇日擧行,何如?傳曰,允。滲濕處,旣不浩大,待秋夕,兼告由修改,可也。
鄭東浚,以禮曹言啓曰,永祐園丁字閣有頉,慰安祭,擇日設行事,草記,蒙允矣。吉日,令日官推擇,則六月二十日爲吉云,在前各陵寢有頉時,慰安祭,或有間數日·間四五日設行之例,以今二十日設行乎?敢稟。傳曰,知道。
李亨元,以刑曹言啓曰,明日武臣堂上祿試射,儒生殿講相値,故無故日退行事,草記,入啓矣。儒生殿講,以處暑後,更稟事命下,祿試射,明日依例設行,而試官望,備擬以入之意,敢啓。傳曰,知道。
沈豐之,以義禁府言啓曰,罪人李儒逸·李儒迪,以傳敎辭意及宣傳官所傳聖敎辭意,一一宣諭後,竝依下敎,府內一處保放,自本府供饋,及來頭推問或面質時,具衣冠等事,竝依下敎擧行計料,搜探文書,亦爲出給之意,敢啓。傳曰,知道。
都摠管李文源疏曰,伏以,居諸迅邁,文孝世子常事奄過,离暉永閟,衰制已闋,臣民冤號,曷有其極?況伏想殿下,以止慈之情,疚傷過節,不瑕有損,臣於此,竊不勝煎泣悶慮之至。嗚呼,臣之前後罪犯,關係至重,固不可一日容息於覆載之間,而至於先陵董役之未卽承命,雖出於私心之惶蹙不敢,而跡涉違拒,尤合萬戮。幸賴天地好生之仁,過加庇覆,得全性命,畢竟勘斷,只止外補,而地旣便近,邑亦優閑,殿下所以罪之者,適足以榮之也。念臣區區情勢,雖州縣差除,亦何敢冒膺,而恩出譴罰,義難辭避,抗顔赴任,居然周歲于玆矣。痛恨弸中,不可以稍久而蹔忘,釁孽萃身,不可以薄勘而少贖,每當中夜,涕泣無從,自分永棄,以沒此生而已,不自意金吾寵除,摠府恩旨,荐降於此際,臣惝怳震越,五內崩潰,益不知所以自措也。嗚呼。臣之無狀,偏蒙恩造,濫躋卿班,材具素乏,涓埃莫報,只以奔走殫竭,爲一分自效之圖,而遽遭罔極之會,竟陷難赦之科,生將爲不忠之臣,死將爲不忠之鬼,臣之賦命,吁,亦窮且慼矣。今玆恩命,雖感拂拭之聖眷,顧臣罪戾,已著聲討之公議,臣固當屛退縮伏,恭俟嚴誅,顧何可憑恃寵靈,自同無故,復廁周行也哉?況我慈聖,該敎哀痛惻怛,炳若日星,而讎賊尙未鋤治,端緖尙不鉤覈,臣之痛冤,入骨塡髓,百倍於他人,則此事未究竟之前,尤安敢彯纓束帶,以爲供仕之計哉?且臣抑有所沒身痛傷者,卽臣之所叨濫資也。臣於伊時,悉暴血懇,冀垂矜諒,而忱誠淺薄,終未格感,及至昨年七月齋殿入侍也,臣又涕泣而陳之曰,殿下苟靳允許之恩,則臣亦當有自處之道。所謂自處,卽自廢之謂也。臣旣以自廢,質言於君父,今反揚揚仍冒,若固有之,則不惟臣之自欺其心,亦將歸於欺天,尤臣死罪上,又添一死罪也。雖緣跡滯下邑,路阻申籲,含冤忍痛,以至于今,而其何可諉以時月之已久,不思所以自處乎?官職去就,初非可論,而卽伏聞亂逆又出,推鞫有命,驚惶之極,不敢偃便處外,蒼黃登途,來伏私次,瀝血哀號於天地父母之前。伏乞聖慈,曲賜矜憐,特收臣秩資,俾伸至願,仍治臣罪釁,以靖私義,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭行公。
大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,校理魚用謙,副校理李洪載,正言徐邁修,修撰韓用龜·金熙采,副修撰洪樂貞啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一升刀割答曰,不允。一行刀割大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,正言徐邁修啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答曰,不允。執義鄭益祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答曰,不允。田文顯事,迄可休矣。近因久闕傳啓,未及措辭下敎矣。如有一毫不謹,豈可置之密邇之列?更勿煩陳。正言徐邁修啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。答曰,不允。
丁未六月十六日寅時,上御重熙堂。奉審承旨入侍時,右副承旨趙衍德,注書金孝建,記事官李相璜·金祖淳,閣臣李崑秀,以次進伏訖。上曰,雨漏處,何如?衍德曰,丁字閣正門西狹門上有雨漏處,而不至大段矣。上曰,可以急速修改乎?衍德曰,事係莫重,臣不敢質言仰達,而以臣所見,旣不大段,亦不時急矣。上曰,然則待晴修改,好矣。命退,諸臣以次退出。
丁未六月十六日卯時,上御重熙堂。禮房承旨入侍時,左副承旨鄭東浚,記事官金孝建·李相璜·金祖淳,閣臣李崑秀·尹行任,以次進伏訖。上命書傳敎曰,未肅拜兵曹堂上許遞,令該曹口傳差出。又命書榻敎曰,兵曹參知前望單子入之。命退,諸臣以次退出。
丁未六月十六日辰時,上御重熙堂。都承旨入侍時,行都承旨沈豐之,記事官金孝建·李相璜·金祖淳,以次進伏訖。上命書傳敎曰,日熱如此,明日儒生殿講,處暑後更稟,可也。上曰,吏兵曹,開拆坐起爲之云乎?豐之曰,吏曹則今日爲之,兵判方在闕中,不得爲之云矣。上曰,金吾開坐云耶?豐之曰,罪人姑不來,故諸大臣亦未來會云矣。命退,承史以次退出。
丁未六月十六日巳時,上御重熙堂。右承旨入侍時,右承旨鄭東浚,記事官金孝建·李相璜·金祖淳,以次進伏訖。上曰,都承旨入侍。賤臣承命出,與行都承旨沈豐之偕入進伏。上曰,今日勿爲申退,在賓廳擧行。招致濟州人民,問其疾苦及年事,給其回糧之意,曉喩,可也。命退,諸臣以次退出。
上在昌德宮。停常參·經筵。
未時,灑雨下雨,測雨器水深三分。自初昏至夜五更,灑雨下雨,測雨器水深一寸八分。
鄭東浚啓曰,來二十一日,輪對日次矣,敢稟。傳曰,後日次爲之。
鄭東浚啓曰,來二十一日朝參日次矣,敢稟。傳曰,停。
傳于沈豐之曰,都承旨入侍。
傳于沈豐之曰,右承旨入侍。
備忘記,畿邑年農,慮於雨後有損,遍令審察,狀聞近始齊到,而捧糴之若是夥然,雖甚多幸,沿邑之未捧,猶或有之,外此必有難辦處,牟還,令廟堂參量停退。關東農形審察,雖未遍聞,觀於原州,足以反隅,又不及於畿邑,可以推知,一體分數停退事,令廟堂行會。
以慶尙監司狀啓,新寧縣監宋時淵在法應避,令該曹拿處事,傳于洪仁浩曰口傳差出,當日辭朝。
吏曹口傳政事,以兪彦錥爲新寧縣監。
趙衍德啓曰,俄者金虎門下鑰時,鑰匙誤下,不得已以當門開金,還開更鎻。闕門鎖鑰,何等至重,而臣等之矇然出給開金,誠不勝萬萬惶恐。當該注書·守門將·司鑰之初不審愼,至於旣鎖還開,亦極駭然,當該司鑰,令攸司科治,注書·守門將,所當重勘,而本院請推之外,無他可施之罰,何以爲之?敢稟。傳曰,允。注書·守門將,令該府拿問處之,入番司謁,則事事欺隱,尙不來告,所爲極爲痛惡,不可與該司鑰之無妄犯科比論,再明日,令兵判嚴棍十五度汰去,以懲此輩無嚴之習,可也。
趙衍德,以禮〈曹〉言啓曰,卽接宗廟署所報,則今日雨餘申時量,宗廟北階上西北隅典墻一間許,年久剝落屢次補築處,全然頹圮云。正殿至近之地,有此頹圮之患,極爲驚悚,慰安祭,不卜日今二十日設行,圍排等節,申飭該監,着意擧行,而待快晴,與前頉處,一體修改之意,分付,何如?傳曰,允。
李亨元,以兵曹言啓曰,卽接社稷入直部將尹師任牒報,則社稷東南隅墻垣二間許,因雨頹圮云。令繕工監,爲先以把子堅實圍排,待晴卽爲修築,而亦令巡邏營門,申飭校卒,嚴加巡察之意,分付,何如?傳曰,允。
李亨元,以兵曹言啓曰,俄者金虎門下鑰時,鑰柱誤入,以當門開金,還開更鎖云,闕門下鎖,何等重大,而身爲守門將,旣不能審愼,雖曰誤鎖,不待標信,徑先開鎖,尤萬萬無嚴,而又不卽爲來告,此莫非臣平日不能檢飭之致,惶恐待罪,而當該守門將,令該府拿問嚴勘,何如?傳曰,允。
趙衍德,以兵曹言啓曰,折見各軍門褒貶啓本,則禁衛營諸將官褒貶啓本中,哨官金得老,不書題目與等第,事甚疎忽,該營磨勘大將推考,原啓本更爲修啓之意,分付該營,何如?傳曰,允。尋常文書,猶不敢乃爾,況莫重貶目乎?事未前聞,有關後弊,當該大將徐有大,不可推考而止,越俸三等,可也。
趙衍德,以兵曹言啓曰,折見諸道褒貶啓本,則全羅監司沈頤之啓本中,明月萬戶洪潤祥,以鎭固多弊,警亦蔑效爲目,則宜置下考而置諸中考,全羅右水使申遇文啓本中,黔毛浦萬戶李光軫,以浮謗宜恕爲目,則宜置中考而置諸上考,殊無嚴明殿最之意。當該道臣·帥臣,推考警責,洪潤祥,下考施行,李光軫,中考施行,何如?傳曰,允。
江華府留守趙鼎鎭疏曰,伏以,居諸迅邁,文孝世子祥期奄過,讎月又改,伏惟聖心止慈,觴境疚傷,何以堪抑?臣以銅龍舊僚,忍釋朞制,還守孤館,尤不勝悲冤抑塞之至。仍伏念,臣於分司重任,夫豈有一分堪承之望,而事會急遽,顚倒來赴,初春一疏,爲急懲討,未敢辭巽,仍因盤礴,徑冬徂春,居然夏已季矣。繭絲保障,兩無攸爲,隆恩厚渥,一靡有報,瘡疣徒積,惶愧冞增。二行刀割臣於是任,才有不稱之實,義有苟蹲之恥,居官九朔,涓埃莫效,求解一念,食息靡弛,豈不欲早暴肝膈,仰冀鞶褫,而瀆擾是懼,趑趄未果。今則疾痛之甚,父母必呼,煩猥之誅,無所自逃。念臣風痰宿疾,每當暑節,如期輒發,島海瘴濕,添爲類瘧之症,乍寒乍熱,苦歇無常,重以癖積內亘,昏眩外發,纔過潦炎,凘鑠日甚,若至換節,調治失宜,則誠恐職務全廢。仰孤委畀,病形益痼,有關軀命,狗馬賤疾,雖不敢一一煩浼,而信地留滯,不容離次,客館孤寄,末由問醫,悶隘之極,未暇緩聲,玆敢冒入文字,仰干崇嚴。伏乞聖慈,諒臣必辭之義,憐臣難强之疾,亟命遞臣職名,俾得及時療治,以卒天地生成之澤。臣無任激切屛營祈懇之至,謹昧死以聞。答曰,省疏具悉。病旣難强,所請依施。
右尹尹師國疏曰,伏以,臣見差永祐園慰安祭獻官,而已自月初,重患毒腫,根核未拔,針灸罔效,晝夜苦痛,運動不得,詞訟劇地,久未赴坐,連呈辭單,見阻喉院。以此病狀,萬無自力進參之望,且濃血方流,不潔已多,玆不得不短章呼籲。伏乞聖慈,頫垂矜諒,亟命變通享官,仍許遞解本職,以便調治,千萬幸甚。臣無任屛營祈懇之至,謹昧死以聞。答曰,省疏具悉。許令該曹付標,卿其勿辭行公。
大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,校理魚用謙,副校理李洪載,正言徐邁修,修撰韓用龜·金熙采,副修撰洪樂貞啓曰,請黜置罪人鄭致達妻,亟令王府,夬快典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割答曰,不允。一行刀割大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,正言徐邁修啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,夬施孥戮之典。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭。親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟令孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,施以孥戮之典。答曰,不允。掌令李太亨啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請醫官朴春源,刊名內醫之案。請別軍職田文顯,亟命汰去。答曰,不允。田文顯事,迄可休矣。近因久闕傳啓,未及措辭下敎矣。如有一毫不謹,豈可置之密邇之列?更勿煩陳。司諫宋銓啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,夬施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。答曰,不允。
丁未六月十七日卯時,上御重熙堂。右承旨入侍時,右承旨鄭東浚,記事官金孝建·尹行任·金祖淳,檢校直閣徐鼎修,以次進伏訖。上曰,二提學·禮判入侍。賤臣承命出,與二提學李性源,禮曹判書徐有隣偕入進伏。上曰,金吾文案,往賓筵,與承旨眼同抄出,好矣。上曰,罪人次知都事姓名,問入。賤臣承命出問後,以入直都事外,別無罪人次知都事加直之事,還奏。上曰,重囚多在,而更無次知之人,豈可成說乎?命書榻敎曰,當該上經歷,爲先拿處。命退,諸臣以次退出。
上在昌德宮。停常參·經筵。
李亨元,以禁衛營將官來言啓曰,今日本營軍兵,日次私習云矣,敢啓。傳曰,待晴爲之。
李亨元,以御營廳將官來言啓曰,今日本廳軍兵,日次私習云矣,敢啓。傳曰,待晴爲之。
傳于沈豐之曰,都承旨入侍。
假注書望,金良倜拿處,代以趙台榮爲假注書。
洪仁浩啓曰,假注書趙台榮,時無職名,令該曹依例付軍職,冠帶常仕,何如?傳曰,允。
傳于趙衍德曰,右承旨入侍。
傳于沈豐之曰,吏禮換房。
傳于沈豐之曰,坐直承旨入侍。
李亨元,以兵曹言啓曰,卽接東所衛將金鍾義牒報,則回泰門東邊,前日外面頹圮墻垣二間許,今曉全數頹圮,而舊圍排亦爲顚仆云,爲先令紫門監,以扭把子及長木,更爲堅實圍排,把守軍兵,銅龍門入直禁衛軍,旣有晝巡夜察之命矣更加嚴飭巡察之意,分付,何如?傳曰,允。
李亨元,以備邊司言啓曰,卽見禮曹粘目,則枚擧東萊府使李敬一狀啓,以爲關白承襲告慶大差倭,匪久出來,京接慰官及差備譯官,預爲差出事,請令廟堂稟處矣。京接慰官及差備譯官差送,自是前例,依此擧行之意,分付該曹·該院,何如?傳曰,允。
李亨元,以備邊司言啓曰,備忘記,畿邑牟農,慮於雨後有損,遍令審察,狀聞近始齊到,而捧糴之若是夥然,雖甚多幸,沿邊之未捧,猶或有之,外此必有難辦處,牟還,令廟堂參量停退。關東農形審察,雖未遍聞,觀於原州,足以反隅,又不及於畿邑,可以推知,一體分數停退事,令廟堂行會事,命下矣。兩道牟農,本不至告歉,雖以今番雨水言之,京畿則比兩湖不啻差少,關東則比嶺南亦自有間,而又在於幾皆登場成熟之後,則停退一款,恐難輕議,而聖念特軫於一視,恩敎更推於三隅,其在對揚之義,所當一依三南例知委,而第念此月過半,封倉不遠,硬定分數,似不無掣礙之端。令兩道道臣,就其未捧之餘數,量其災形之淺深,分數停退後,區別狀聞之意,分付,何如?傳曰,允。
丁未六月十八日辰時,上御重熙堂。吏房承旨入侍時,行都承旨沈豐之,記事官金孝建·李相璜·金祖淳,以次進伏訖。上命書傳敎曰,聞其病勢,辭職雖已從施,更思,事近曲循,求遞安知非規避?前留守趙鼎鎭,從重推考,原疏還給,批答勿施。命退,諸臣以次退出。
丁未六月十八日酉時,上御重熙堂。坐直承旨入侍時,右副承旨趙衍德,假注書趙台榮,記事官李崑秀·金祖淳,以次進伏訖。上曰,吉州牧使肅單,卽爲捧入事,分付。賤臣承命出傳。上曰,今番出使捕校爲何邊捕校乎?知入。賤臣承命出,回奏曰,左邊捕校云矣。上曰,初以不勤之人發遣,事甚怪駭。此後無得如是之意,嚴飭該捕將。上曰,時囚列錄以來。賤臣承命出。持入。命書傳敎曰,時囚罪人李熻·尹芮基·趙雲衢·李澄萬·安廷瓛,竝放。上曰,明日推鞫待,開門爲之事,分付。命退,承史以次退出。
上在昌德宮。停常參·經筵。
夜五更,月暈。
李亨元啓曰,各軍門將官有闕代,過三日不爲差出,則該房察推事,曾有定式矣。訓鍊都監將官有闕代,今已過限,尙不差出,事甚未安,當該大將,推考警責,何如?傳曰,允。
李亨元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于沈豐之曰,都承旨馳詣宗廟,奉審摘奸以來。
李亨元,以禁衛營將官來言啓曰,今日本營軍兵,日次私習云矣,敢啓。傳曰,知道。
李亨元,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于趙衍德曰,右副承旨入侍。
備忘記,吉州牧使金㷞下直,長弓一張,長箭一部,片箭一部,筒兒一箇賜給。
以文臣朔試射試官望筒,傳于李亨元曰,日熱如此,置之。
以禁府金良倜·李彙囚單子,傳于李亨元曰,付過放送。
兵曹口傳政事,宣傳官南熙,武兼李雲祜相換。
以全羅監司狀啓,羅州等邑人物渰死事,傳于李亨元曰,渰死人,另施恤典事,回諭。
以全羅監司狀啓,濟州牧補賑穀運送事,傳于李亨元曰,島民亦吾民,急於救急,爲此船粟往哺之擧,而本道民勢,瘡痍之餘,又當轉輸,言念及此,予豈食甘而寢甘?若聞利運還泊之報,庶可弛心,爲道臣·守宰者,若知分憂之義,寧或歇後?更以此意,申飭道伯,使之申諭差員,俾各悉心於分輸之時,竭誠於領運之際,無使水陸民人,一毫爲俱困之患。裝發形止,利運形止,竝與無事還泊形止,陸續狀聞事,分付,萬一弊歸沿民,侵及船卒,則當有摘發勘罪之道,竝須知悉事,一體分付,亦欲從近發送解事備郞,潛行考其守宰勤慢,亦令知悉。
傳于李時秀曰,推鞫姑罷。
傳于李亨元曰,船粟在卽,此時守令,不可曠官,靈巖郡守之代,令該曹口傳,各別擇差。
吏曹口傳政事,以李潤彬爲靈巖郡守,吳在文爲豐基郡守。
吏曹口傳政事,以李潤春爲春川府使。
傳于趙衍德曰,李儒迪·李儒逸等,李復運保授處,一體保授。
李亨元,以禁衛營從事官都提調意啓曰,本營今春夏等褒貶啓本中,哨官金得老頉題目,依兵曹草記批旨,原啓本中,追書以入之意,敢啓。傳曰,知道。
鄭東俊,以義禁府言啓曰,今此推鞫時,本府都事,當爲備員,出使都事林秉遠,令該曹口傳相換,何如?傳曰,允。
吏曹口傳政事,禁府都事林秉遠,內贍奉事沈厚之相換。
刑曹啓目,粘義州譯學趙學東,咨文傳次入去鳳城,過十日不還者,事未前有,誠極痛駭,回還後,卽爲捉來,照法嚴繩,何如,判府啓,阻水,勢雖似然,邊禁不可不嚴,令該道臣,査實狀聞後,稟處爲良如敎。
三司合啓,大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,校理魚用謙,副校理李洪載,正言徐邁修,修撰韓用龜·金熙采,副修撰洪樂貞啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。二行刀割答曰,不允。
兩司合啓,大司憲尹承烈,大司諫林蓍喆,執義鄭益祚,司諫宋銓,掌令成鼎鎭·李太亨,持平沈銖,獻納李普天,正言徐邁修啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典,請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,亟施孥戮之典。答曰,不允。
府啓,持平沈銖啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春島配安置之命,亟令王府,設鞫嚴問,期於得情。請申愷設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情。請醫官朴春源,刊名內醫之案。請別軍職田文顯,亟命汰去。答曰,不允。田文顯事,此胡大事,屢敎之下,如是煩瀆?若此則一發之後,將無可停之時。措辭批下,視若弁髦,爾等事,誠甚未妥矣。
院啓,正言徐邁修啓曰,大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,夬正王法。請金甲島爲奴罪人克觀,古金島爲奴罪人克泰,泗川縣定配罪人萬赫,更令王府,設鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請島配罪人韓采,更加嚴鞫,期於得情,快施當律。答曰,不允。
判府事李福源箚曰,伏以,臣卽伏見兵曹草記批旨下者,以禁衛營將官,不書等第,有該營大將越俸三等之命,臣於此,不勝萬萬悚懍之至。凡奏御文字,禮當敬謹,雖點劃之微,一或錯誤,罪係不輕,況考傃事體之至爲嚴重者乎?在拿將官,不得書等第,則姓名之下,當書拿處二字,而緣臣昏眊,致此落漏,以至該曹察推,啓本改修,仰煩酬應,冞增惶隕。殿最磨勘,臣實主之,僨誤之罪,合被重勘,玆敢不避僭猥,冒死自列。伏乞亟降威罰,以重國體,以安私心焉。取進止。答曰,省箚具悉卿懇。非等第之漏書,卽懸注處空間,在卿何有?安心赴坐。仍傳曰,此批答,遣史官,傳諭于李判府事。
丁未六月十九日寅時,上御重熙堂。右承旨入侍時,右承旨鄭東浚,記事官金孝建·李相璜·金祖淳,以次進伏訖。上曰,豐基,自來難治之邑,且當此時,邑倅不可不另擇,靈巖且有窠,兩邑守令,毋拘格例,分付銓官,擇差擬望事,傳諭於領相。賤臣承命往諭。命書榻敎曰,豐基郡守瓜滿代,令該曹口傳差出。命退,諸臣以次出。
丁未六月十九日辰時,上御重熙堂。右承旨入侍時,右承旨鄭東浚,記事官金孝建·尹行任·金祖淳,檢敎直閣徐鼎修,以次進伏訖。上曰,畿伯入侍。賤臣承命出,與京畿監司徐有防階入進伏。上曰,畿營發捕罪人,已捉來否?有防曰,未及入來,今日則似捉來矣。命退,諸臣以次退出。
上在昌德宮。停常參·經筵。
傳于沈豐之曰,吏禮房承旨入侍。
趙衍德,以備邊司郞廳來言啓曰,今日賓廳日次,而無時急稟定事,不得來會云矣,敢啓。傳曰,知道。
傳于鄭東浚曰,靈巖郡守,豐基郡守,當日辭朝。
鄭東浚啓曰,都目政事,今月二十二日爲之之意,敢啓。傳曰,知道。
傳于趙衍德曰,左副承旨入侍。
以忠淸監司狀啓,道內民家頹壓,人物渰死,恤典題給事,傳于趙衍德曰,恤典雖已擧行,蠲布等事,亦依他道例,卽爲擧行事,令廟堂行會。
傳于李時秀曰,右副承旨入侍。
洪仁浩,以兵曹言啓曰,今六月十七日,武臣堂上祿試射日次,而親臨儒生殿講相値,以無故日退行之意,敢啓。傳曰,知道。
李亨元,以兵曹言啓曰,兼司僕將吳璟,前任晉州營將,羽林衛將崔範重,前任慶州營將,俱在任所而本廳番次苟艱云,竝今姑改差,何如?傳曰,允。
李亨元,以兵曹言啓曰,依下敎,司謁林益炫,嚴棍十五度之意,敢啓。傳曰,知道。
李亨元,以兵曹言啓曰,忠壯衛將李弘遂,素抱痰癖之症,當暑闖發,時月之內,無望供職,呈狀乞遞。實病旣如是,則宿衛輪番之任,不可久曠,今姑改差,何如?傳曰,允。
李亨元,以兵曹言啓曰,曹司五衛將李復永,素患痰癖之症,近又添劇,旬月之內,無望供職,呈狀乞遞。實病旣如是,則宿衛輪番之任,不可久曠,今姑改差,何如?傳曰,允。
洪仁浩,以義禁府言啓曰,罪人李章運,特爲放送事,命下矣。李章運,特爲放送之意,敢啓。傳曰,知道。
洪仁浩,以義禁府言啓曰,李儒迪·李儒逸等,李復運保授處,一體保授事,命下矣。保放罪人李儒迪·李儒逸,移送龍虎營,與李復運一體保授之意,敢啓。傳曰,知道。
執義鄭益祚,掌令成鼎鎭·李太亨,持平沈銖啓曰,臣等俱以無似,猥叨見職,適値訊囚有命,他不暇顧,章皇出肅,鎭日詣臺,以田文顯事,屢承飭敎,而第伏念臺啓停連,體段甚重,且其原啓措辭,關係不輕,則遽然擅停,有乖臺體,故果爲循例連啓矣。及伏承昨日批旨,辭敎極其截嚴,有非臣子所敢承聞者,臣等滿心惶懍,無地自容,以此情踪,何敢晏然於臺次乎?昨緣夜深,今始來避,所失尤大,請命遞斥臣等之職。答曰,勿辭。
洪仁浩啓曰,執義鄭益祚,掌令李太亨·成鼎鎭,持平沈銖,一日再啓煩瀆,退待勿論之意,敢啓。傳曰,知道。
丁未六月二十日卯時,上御重熙堂。吏禮房承旨入侍時,行都承旨沈豐之,右承旨鄭東浚,記事官金孝建·李相璜·金祖淳,以次進伏訖。上曰,發捕罪人入來否?豐之曰,未及入來云矣。上曰,何其遲滯?豐之曰,似聞道路穿鑿,不得任意跋涉云矣。上曰,今日亦與閣臣,會於賓廳,抄出推案文書,可也。命退,諸臣以次退出。
丁未六月二十日巳時,上御重熙堂。右副承旨入侍時,右副承旨趙衍德,假注書趙台榮,記事官李崑秀·金祖淳,檢校直閣徐鼎修,待敎尹行任,以次進伏訖。上曰,各道邑誌持來。賤臣承命出持入。上曰,備郞趙鎭宅入侍事,分付。賤臣承命出,回奏曰,趙鎭宅,向經臺職,故備郞自在減下中云矣。上曰,自備局還付備郞,使之入來事,分付。仍命退,諸臣以次退出。
丁未六月二十日未時,上御誠正閣。左副承旨入侍時,左副承旨李時秀,假注書趙台榮,記事官李相璜·金祖淳,以次進伏訖。上曰,備郞趙鎭宅入侍。賤臣承命出,與備邊郞趙鎭宅偕入進伏。上曰,邑誌,曾於先朝,使玉堂修正,而多有可觀處矣。近來則漸不如前,誠甚駭然。爾其出去,一次遍閱後,更爲釐正,而各道制度,多有不齊,先出凡例後,以爲詳定,而準成後,一件置于備局,可也。仍命退,諸臣以次退〈出〉。
上在昌德宮。停常參·經筵。
自辰時至午時,灑雨下雨,測雨器水深四分。
自午時至酉時,灑雨下雨,測雨器水深九分。
自初昏至夜五更,灑雨下雨,測雨器水深二寸五分。
藥房都提調洪樂性,提調李在簡,副提調沈豐之啓曰,庚炎轉甚,伏未審日間,聖體,若何?今日臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如,中宮殿氣候,何如?臣等不任區區伏慮,敢來問安,竝仰稟。答曰,知道。慈殿慈宮氣候一樣,卿等不必入侍矣。
洪檍啓曰,今夜之雨水漲溢,而敦化門·弘文館,水門不能預請開鑰,至於兩處水閣傾頹,鐵柱破壞云,兵曹不能檢飭之失,在所難免,入直堂上,從重推考,報巡郞廳及該所衛將·部將,當門守門將,所當重勘,而本院請推之外,無他可施之罰,何以爲之?敢稟。傳曰,允。衛將·部將等,推考。至於郞官,渠若有一分小心,焉敢乃爾?癡濫之習,自兼史之時已知之,嚴棍汰去,在所不已,而姑從三令之義,不善擧行委折,令入直堂上拿入該郞,奉供草記,可也。
洪檍啓曰,來二十五日,朝參日次矣,敢稟。傳曰,停。
趙衍德啓曰,合辭方張之時,兩司無詣臺之員,事甚未安,引避退待外,呈告人員,竝卽牌招,何如?傳曰,允。
李亨元,以禁衛營將官來言啓曰,今日本營軍兵,日次私習云矣,敢啓。傳曰,知道。
沈豐之啓曰,右承旨鄭東浚,今日不爲仕進,卽爲牌招,何如?傳曰,許遞,前望單子入之。
承旨前望單子入之。洪檍落點。
傳于趙衍德曰,右副承旨入侍。
趙衍德啓曰,大司憲尹承烈牌不進,執義鄭益祚,掌令成鼎鎭·李太亨,持平沈銖引避退待,持平一員未差,監察茶時之意,敢啓。傳曰,知道。
傳于趙衍德曰,都承旨入侍。
李亨元,以兵曹言啓曰,今六月二十一日,武臣賓廳講書日次,而當此設鞫之時,不得循例擧行,今姑停止之意,敢啓。傳曰,知道。
李亨元,以兵曹言啓曰,卽接東所衛將鄭智世所報,則集賢門北邊宮墻二間許頹圮云,待開門,令紫門監,以杻把子及長木,堅實圍排,把守軍則集賢門入直軍,更加嚴飭,一體晝察夜巡之意,敢啓。傳曰,允。
李亨元,以兵曹言啓曰,卽接南所衛將安大進牒報,則敦化門東邊水門樓閣二間許,因水勢所衝頹壓云,令紫門監,爲先以杻把子堅實圍排,依例樹柵,待晴卽爲修改,而把守軍兵,東營入直御營軍十名除出,限修改間,嚴加守直之意,分付,何如?傳曰,允。
李亨元,以兵曹言啓曰,卽接南所衛將安大進牒報,則弘文館西邊水門樓閣一間許,因水勢所衝頹壓云,令紫門監。待開門,以杻把子堅實圍排,待晴卽爲修改,而把守軍,金虎門入直訓局砲手七名除出,嚴加守直之意,分付,何如?傳曰,允。
刑曹啓目,司鑰白景采,照律科罪,何如?判付啓,分揀放送爲良如敎。
丁未六月二十一日卯時,上御重熙堂。承旨入侍時,右承旨趙衍德,記事官金孝建·尹行任·金祖淳,以次進伏訖。上命書榻敎曰,新除授承旨,牌招察任。上曰,承旨牌去來,催促,可也。命退,承史以次退出。
丁未六月二十一日未時,上御重熙堂。都承旨入侍時,行都承旨沈豐之,假注書趙台榮,記事官李宗烈,記注官承膺祚,以次進伏訖。上曰,吏批政事冊,無誤錄處耶?豐之曰,別無誤書者矣。上曰,明日勿爲仕進,修正以來,可也。命讀公事。豐之讀奏。仍命書判付訖。命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深一寸。
李時秀啓曰,執義鄭益祚,掌令成鼎鎭·李太亨,持平沈銖引避退待,已至多日,尙未處置,事甚未安,大司憲尹承烈,卽爲牌招,以爲處置之地,何如?傳曰,允。
李時秀啓曰,大司憲尹承烈牌不進,執義鄭益祚,掌令成鼎鎭·李太亨,持平沈銖引避退待,持平一員未差,監察茶時之意,敢啓。傳曰,知道。
傳于李亨元曰,吏兵房承旨入侍。
以漢城府民家頹壓別單,傳于洪仁浩曰,恤典考例擧行事,分付該廳,形止,仍令草記。
事變假注書望,尹光顔陞六,代以張錫胤爲事變假注書。
趙衍德,以禮曹言啓曰,卽接宗廟署所報,則去夜大雨之餘,永寧殿第十一室神欌上,自北第一井斑子滲漏,至於神欌內塗沾濕之境,西門下內墻一間,祭器庫東北邊階砌,與墻垣二間及東門外越邊階石三間頹圮云,殿內滲漏處,臣曹與本署提調,依例奉審後稟處,內墻頹圮,慰安祭,不卜日今二十四日設行,圍排等節,申飭該監,着意擧行,待快晴,與宗廟墻垣頹圮處,一體擇日修改,何如?傳曰,允。承旨旣已奉審,卿等之又爲奉審,未免屑越,勿爲之,可也。
傳于沈豐之曰,左承旨馳詣宗廟·永禧殿·景慕宮,奉審以來。
趙衍德,以吏曹言啓曰,都目大政,堂上不可不備員,而參判朴祐源,參議李集斗,俱以病不來,令政院卽爲牌招,同參政事,何如?傳曰,允。
以吏曹參判朴祐源牌不進推考傳旨,傳于洪仁浩曰,許遞,前望單子入之。
吏曹參判前望單子入之。李秉模落點。
李亨元啓曰,新除授吏曹參判李秉模,卽爲牌招,以爲同參政事,何如?傳曰,允。
以吏曹參議李集斗牌不進罷職傳旨,傳于洪檍曰,只推,更爲牌招。
傳于趙衍德曰,侍從堂上堂下,違牌坐罷,人員,竝敍用。
都政。吏批,判書尹蓍東進,參判李秉模牌不進,參議李集斗進,右副承旨洪檍進,假郞廳直講金致泳,成均博士林孝源·任希鐸,奉常副奉事朴暉竝進。以洪景憲爲司僕主簿,鄭東喆爲典設別提,李潢爲司圃別提,韓文洪爲司䆃僉正,吳在斗·李鎭國爲監察,馬思人爲咸鏡都事,馬之徽爲參禮察訪,鄭良翰爲平安都事,李尙岳爲戶曹佐郞,接慰官單鄭致淳。再度,以兪漢輔爲尙衣別提,金復光爲敦寧主簿,朴宗祿爲司甕直長,朴宗祿爲典牲直長,李羲雲爲禧陵直長,李宗烈爲禮曹正郞,李永瑗爲英陽縣監,徐有容爲永同縣監,魚在沼爲金化縣監,任焴爲敬陵令,鄭萬始爲應敎,朴興福爲司藝,鄭述祚爲同敦寧,李得駿爲宣川府使。三度,以李明誠爲司甕直長,李明誠爲禮賓直長,金應斗爲典牲奉事,柳烇爲司甕奉事,黃仁煦爲獻陵令,徐英輔爲南陽府使,李潤慶爲會寧府使,朴一源爲江華經歷,林孝源爲獒樹察訪,張集紹爲咸陽府使,趙璥爲冬至兼謝恩使,閔鍾顯爲副使,洪聖淵爲書狀,安鳳來爲禮曹佐郞。
以明川府使望筒,傳于洪檍曰,方差督運差使員,此時易倅,非所可論,雖無此窠,竣事自有賞典,遽擬難免不審,當該銓官推考,此望筒分施。
以順川郡守望筒,傳于洪檍曰,參上時仕之積滯,莫若近日,應遷之狹窄,亦莫如今政,則忽以已升資·已一經之人照擬,大是不察,當該銓官,從重推考,此望筒勿施。
傳于趙衍德曰,吏批進去承旨,從重推考。
四度,以徐有升爲司甕直長,南衡秀爲西部奉事,丁載遠爲漢城庶尹,吳彦謨爲麟蹄縣監,韓聖養爲朔州府使,吳允國爲旌義縣監,黃泰彦爲甲山府使,魚錫齡爲結城縣監,鄭潤弼爲穩城府使,孟至大爲江陵縣監,洪致範爲慶興府使,尹壽民爲興德縣監,林永老爲肅川府使,李敬進爲明川府使,李堯憲爲順川郡守,高昇甲爲直講,趙希鎭爲尙瑞直長,李鳴運爲中部奉事,李東野爲濟用主簿,申大羽爲司䆃主簿,申宅和爲直講,李尙榮爲刑曹佐郞,朴文絅爲蔚珍縣令,趙觀鎭爲永禧殿令,王漢禎爲南陽府使,崔重敎爲德源府使。六度,以李趾源爲尙瑞副直長,任時習爲東部都事,李東野爲監察,李協聖爲思陵令,申偗爲高敞縣監,李果爲刑曹佐郞,李潢爲漢城主簿。七度,以鄭在寬爲濟用副奉事,金鍒爲內贍主簿,李東鉉爲軍器主簿,金致說爲司圃別提,李顯忠爲典獄主簿,兪漢純爲濟用主簿。八度,以洪大淵爲氷庫別提,任希澤爲引儀,朴趾源爲監役,李㙉爲監察,宗簿主簿單南必錫,典籍三單池德斌·金良倜·任希鐸,以上四館去官,李翊模爲童蒙敎官。九度,以沈養之爲假監役,申文顯爲思陵參奉,李世胤爲莊陵參奉,洪養默爲肇慶廟參奉,南省老爲翼陵參奉,曺允植爲典獄參奉,金獻行爲典獄參奉,鄭達新爲利城縣監。十度,以徐有成爲大司諫,洪聖淵爲司諫,鄭致淳爲獻納,曺霖爲持平,朴瑞源·朴師默爲正言,金載華爲司僕僉正。十一度,以吳泰彦爲禮曹佐郞,金正淳爲掌苑別提。
以五衛將兼司僕將望筒,傳于李亨元曰,俱有氣力,徑遞可惜,以他營將擬入。
兵批,判書金履素進,參判金載順入直進,參議柳誼,參知李夔,左承旨李亨元,正郞申曮·洪克浩·權漢緯·金載翼,佐郞柳文養·李益洙·金珍恪入直進,金熙朝進。以洪秉纘爲同知,元厚鎭爲副摠管,李重馥爲分副摠管,李漢一爲曹司五衛將,黃顯基爲五衛將,金命赫爲兼司僕將,趙文彦爲羽林將。二度,以李遠炳爲忠壯將,李益懋爲晉州營將,朴順陽爲慶州營將,金河翼爲慶尙左水虞候,金兌潤爲德積僉使,徐尙郁爲蝟島僉使,趙東準爲臨淄僉使。三度,以田春光爲南桃浦萬戶,朴興彩爲金甲島萬戶,車信復爲山羊會萬戶,宋錫祚爲水口萬戶,康思周爲豐山萬戶。四度,以韓熙鎭爲阿吾地萬戶,石鍊郁爲古突山別將,兪萬禧爲慈母山城別將,吳性珪爲保山召募別將,郭鳳憲爲金城別將,金光裕爲大峴別將。五度,以任聖尹爲訓鍊判官,鄭信達爲惠山僉使,李懋爲訓鍊正,趙拓壤爲慶尙右兵虞候,李喆純爲原春監營中軍,朴晉陽爲安東營將。六度,以李弼培爲大興中軍,林春興爲花梁僉使,金鳳瑞爲牛峴僉使,元龍瑞爲薺浦萬戶,尹範衡爲公州營將,申光復爲兼司僕將,李顯昱·丁好南爲訓鍊主簿,同知單張爾良,副司果金志學·方宗規·鄭治臣·陳啓祜·鄭東觀爲北評事,林輔天爲五衛將,訓鍊判官宋載瑗,主簿孫俊民·趙宗藺·金學獜,以上減下,訓鍊主簿單成德勳,本院去官,同知單崔永崇,僉知單崔德樞,副司直具㢞·鄭東浚·徐鼎修·沈觀之,副司果李大永·李甲龍,李明會爲武兼,李泰一爲景福將,安光禧爲景福將,金信采爲景福將,孫俊民爲訓鍊判官加設,郭命夏爲主簿加設,金兌潤·文道潤爲訓鍊主簿。八度,以李宅觀爲訓鍊主簿,李馨秀爲宣傳官,沈鳳淳爲都摠經歷,副司直朴祐源,副司果李默運·韓聖模。九度,以任聖說爲訓鍊副正,朴性淳爲五衛將,申百祿爲武兼,洪哲爲部將,李思熤爲守門將,韓聖敬·李弘弼·閔宅永爲守門將,陳義行爲部將,金昊吉爲羅暖萬戶,盧尙樞爲鎭東萬戶,李宗胤爲群山僉使,雙靑權管單吳東柱,於汀灘單金昌垕,小坡兒單尹光瑞。
李時秀啓曰,合辭方張之時,兩司無詣臺之員,今日政,新除授臺諫,竝卽牌招,何如?傳曰,允。
傳于洪檍曰,今日政,新除守令·邊將,初仕·復職,明日肅拜後來待事,分付。
李亨元啓曰,明日永寧殿慰安祭傳香,禮房承旨,當爲齋宿,都承旨沈豐之,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李亨元曰,北伯狀本,以設邑爲請,已令草記回啓,長津僉使,姑勿出代,以待結末事,分付。
以刑曹啓目,寧城前僉使梁得河,車嶺前僉使趙鳳獜,夞怪前萬戶朴亨源等,移義禁府處之事,傳于趙衍德曰,鞫事撤罷後,拿囚。
以奉審進去禮堂肅拜單子,傳于李時秀曰,老病之人,似難往來,許遞,前望單子入之,新除授堂上,旣在直中,牌招察任。
禮曹參判前望單子入之。金載順落點。
李亨元,以奎章閣啓曰,臣進詣奉謨堂奉審,則閤內東邊斑子前日滲漏處及東邊付椽兩處,西邊付椽一處,東南春舌·西北春舌·西南春舌,皆有滲濕處,待快晴,擇日修改之意,敢啓。傳曰,知道。
洪仁浩,以禮曹言啓曰,卽接昭寧園守奉官所報,則昨日大雨,園上曲墻右邊末端羊馬石·望柱石·將軍石,後有沙汰之患,東西廣爲二十一尺五寸,南北長爲四十二尺,而距曲墻爲四尺四寸許,距羊石·望柱石亦爲四尺四寸許,距馬石爲三尺二寸許云矣。園上曲墻至近之地沙汰處,若是浩多,極爲驚悚。慰安祭,不卜日今二十五日設行,有頉處,本曹堂上·郞廳,進去奉審後稟處,何如?傳曰,允。明日,堂上一員,以獻官兼進奉審,行祭後復命,可也。
李時秀,以禮曹言啓曰,卽接靖陵官員所報,則今番潦雨,本陵丁字閣樑上短椽從前滲漏修改處,又爲滲漏,漸至朽傷,不無難支之慮云,莫重丁閣頉處,有非一時滲漏之比,極爲驚悚。本曹堂上·郞廳,依例進去奉審後稟處,何如?傳曰,允。
李時秀,以禮曹言啓曰,卽接獻陵官員所報,則今二十二日卯時,大雨注下,大王陵上後面乾戌方曲墻及內地臺石,竝二十六尺,向內頹圮云,陵上曲墻,有此頹圮之患,極爲驚悚。依前例,慰安祭,不卜日今二十四日設行,本曹堂上·郞廳,卽爲進去奉審後稟處,何如?傳曰,允。
李亨元,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
李亨元,以兵曹言啓曰,政院啓辭批旨內,允衛將·部將等推考,至於郞官,渠若有一分小心,焉敢乃爾?癡濫之習,自兼史之時已知之,嚴棍汰去,在所不已,而姑從三令之義,不善擧行委折,令入直堂上拿入該郞,捧供草記,可也事,命下矣。依傳敎,當該佐郞金珍恪,拿入嚴問,則所供內,矣身奉職無狀,莫重夜巡,不善擧行,旣不能詳察水勢,又不能登時請鑰,以致水閣頹壓之境,矣身愚迷之罪,萬死無惜,傳敎內辭意,惶恐遲晩云矣,敢啓。傳曰,後勿如是之意,分付,放送。
李亨元,以兵曹言啓曰,卽接西所衛將金鍾義牒報,則永肅門外大松三株,小松一株,因雨拔根顚仆云,令該所,待晴依例斫去之意,敢啓。傳曰,知道。
李亨元,以兵曹言啓曰,卽接宗廟入直部將金星白牒報,則宗廟東邊墻垣二門許,因雨頹圮云,令繕工監,爲先以杻把子堅實圍排,待晴卽爲修築,而今此頹圮處,與前日頹圮處連接,旣有坐更之把守,仍以前把守坐更,一體守直,亦令巡邏營門,嚴加巡察之意,分付,何如?傳曰,允。
李亨元,以兵曹言啓曰,卽接東所衛將鄭智世牒報,則都摠府後宮墻三間許頹圮云,爲先令紫門監,〈以〉杻把子及長木堅實圍排,把守軍則集賢門入直軍,更加嚴飭,以前頹圮處,一體巡察之意,分付,何如?傳曰,允。
李亨元,以兵曹言啓〈曰〉,卽接廣智營入直哨官金吉行手本,則集春門北邊宮墻舊築,前日頹圮連接一間半許,又爲頹圮云,令紫門監,爲先以杻把子堅實圍排,依例樹柵,而把守軍兵,則旣是前日頹圮連接處,前把守處,使之一體嚴加守直之意,分付,何如?傳曰,允。
李亨元,以兵曹言啓曰,卽接東所衛將鄭智世牒報,則回泰門西邊宮墻,前頹圮處連接處二間及其下一間許頹圮云,爲先令紫門監,〈以〉杻把子及長木堅實圍排,把守軍則前日頹圮處,巡察軍嚴飭巡察之意,分付,何如?傳曰,允。
李亨元,以兵曹言啓曰,卽接北所衛將朴長瀗牒報,則明光門西邊宮墻兩處,各一間許頹圮云,爲先令紫門監,〈以〉杻把子及長木堅實圍排,把守軍,以前日頹圮處把守軍,更加嚴飭,晝察夜巡之意,分付,何如?傳曰,允。
李亨元,以兵曹言啓曰,卽接宗廟入直部將金星白牒報,則宗廟東邊墻垣三間許,因雨頹圮云,令繕工監,爲先以杻把子,堅實圍排,待晴卽爲修築,而地處,與前頹圮處各異,令漢城府,座更依例定送,巡邏營門,則申飭校卒,使之嚴加巡察之意,分付,何如?傳曰,允。
李亨元,以兵曹言啓曰,卽接西所衛將金鍾義牒報,則明禮門東邊墻垣二間半,頹圮稍間處二間許,又爲頹圮云,爲先令紫門監,以杻把子及長木堅實圍排,把守軍,以前日頹圮處把守軍,限修築間,晝察夜巡之意,敢啓。傳曰,允。
李亨元,以兵曹言啓曰,卽接社稷入直部將梁興龍牒報,則社稷東邊墻垣一間半許,又三間許,東北隅二間許,西墻四間許,又一間許,又三間許,南邊墻垣五間許,又二間許,因雨頹圮云,令繕工監,爲先以把子堅實圍排,待晴卽爲修築,而亦令巡邏營門,申飭校卒,使之嚴加巡察之意,分付,何如?傳曰,允。
李亨元,以兵曹言啓曰,卽接宗廟入直部將金星白牒報,則宗廟西邊墻垣,前日已頹圮處連接十間許及同近相望處又二間許,因雨頹圮云,令繕工監,爲先以杻把子堅實圍排,待晴卽爲修築,而今此兩處頹圮,旣與前把守座更處連接相望,使之一體守直,亦令巡邏營門,申飭校卒,嚴加巡察之意,分付,何如?傳曰,允。
洪仁浩,以兵曹言啓曰,卽接東道參軍具載厚牒報,則御營廳所授肅靖門東邊近處,體城二間半許頹圮云,令繕工監,把子圍排,分授軍門,卽速修築,而把守軍兵,亦令該軍門量宜定送,限改築間,各別守直之意,分付,何如?傳曰,允。
李亨元,以兵曹言啓曰,卽接西所衛將金鍾義牒報,則明禮門東邊墻垣五間半,永肅門南邊墻垣一間許,今曉因雨頹圮云,爲先令紫門監,以杻把子及長木堅實圍排,把守軍,前日頹圮處把守軍,限修築間,晝察夜巡之意,分付,何如?傳曰,允。
李亨元,以兵曹言啓曰,卽接東所衛將鄭智世所報,則會慶門東邊內宮墻一間半頹落云,待開門,令紫門監,以杻把子及長木堅實圍排,而把守軍兵,依回泰門頹落處例,銅龍門入直禁衛軍,晝察夜巡之意,更加嚴飭,何如?傳曰,允。
李亨元,以兵曹言啓曰,卽接東營入直把摠李燁牒報,則丹鳳門東邊宮墻舊築四間許,因雨頹圮云,令紫門監,爲先以杻把子堅實圍排,依例樹柵,待晴卽爲修築,而把守軍兵,東營入直御營軍十五名。除出,限改築間,嚴加守直之意,分付,何如?傳曰,已下敎矣。
李亨元,以兵曹言啓曰,卽接廣智營入直哨官金吉行手本,則拱北門邊宮墻舊築七間許,因雨頹圮云,令紫門監,爲先以杻把子堅實圍排,依例樹柵,待晴卽爲修築,而把守軍兵,廣智營入直訓局砲手二十名除出,限改築間,嚴加守直之意,分付,何如?傳曰,許多軍兵之露處可悶,前把守推移分排爲之,勿爲加定事,卽爲分付該營,可也。
李亨元,以兵曹言啓曰,卽接集春營入直哨官崔鳳興手本,則月覲門東邊宮墻舊築一間許,因雨頹圮云,令紫門監,爲先以杻把子堅實圍排,依例樹柵,待晴卽爲修築,而把守軍兵,集春營入直御營軍八名除出,限修築間,嚴加守直之意,分付,何如?傳曰,允。前把守仍把。
李亨元,以分兵曹言啓曰,慶熙宮西所衛將姜游所告內,興元門北邊宮墻一間許,又其北五間許,武德門西邊三間許,又其西一間許,又其西三間許,崇義門南邊三間許,開陽門東邊三間許,又其東一間許,因雨連續頹圮云,令繕工監,以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
李亨元,以兵曹言啓曰,依下敎,罪人李觀炫,咸鏡道明川府充軍,定驛子,押付配所之意,敢啓。傳曰,知道。
李亨元,以訓鍊都監言啓曰,集賢門北邊宮墻二間許頹圮處,把守軍則集賢門入直軍,更加嚴飭,一體晝察夜巡事,自兵曹草記矣。集賢門入直軍十名除出,先爲把守,把守將一人,待開門定送,限守築間,嚴加守直之意,敢啓。傳曰,直所相近,不必別把,依前下敎,元入直中輪回,申飭警巡,以除露處之弊事,分付,可也。
李亨元,以訓鍊都監言啓曰,集春門北邊宮墻,本局字內一間許頹圮處,廣智營入直軍八名,將校一人率領把守矣。今曉急雨,所樹把子長木,竝爲顚仆,連接舊築一間半許,亦爲頹圮,更卽遮樹,軍則仍前名數把守事,自兵曹草記矣。依此擧行之意,敢啓。傳曰,知道。大小公會武將之不得稱病,古例則然,是不但抑武之意,將臣地處自別,諸凡事爲,務示恪恭之意,然後方可以全家而保軀也。在古醇厚之時,猶且乃爾,況今淆俗,迫阨日甚,如卿所叨之任,雖隨事夔夔,觸處慄慄,情外之謗,理所當愼。近日卿之擧措,可謂有辱朝廷,前帥則曲諒,槪軫禮使之方,而至於卿,有何事端,焉敢作此傲慢之擧,甘就放恣無嚴之科乎?早欲下敎,而猶屬屑越,姑且含忍矣。近復一味托病,宮城看審,亦敢偃臥私次,替令營校來告,此豈卿好消息乎?第須知悉。此批答,令政院謄送大臣處,可也。
李亨元,以訓鍊都監言啓曰,都摠府後宮墻三間許頹圮處,把守軍,以前頹圮處把守軍,一體巡察事,自兵曹草記矣。前把守集賢門軍五名,該哨官檢飭,仍前晝夜警巡之意,敢啓。傳曰,知道。
李亨元,以訓鍊都監言啓曰,弘文館西邊水門樓閣一間許頹壓處,令紫門監圍排,把守軍,以金虎門入直訓局砲手七名,嚴加守直事,自兵曹草記矣。金虎門入直軍七名除出,別定將校一人,輪回率領,晝夜守直之意,敢啓。傳曰,此處豈可守直乎?
李亨元,以訓鍊都監言啓曰,弘文館水門樓閣頹壓處,金虎門入直軍七名除出,別定將校一人,率領守直事草記,此處豈可守直乎,批下矣。依傳敎,把守將卒撤罷,還直本處之意,敢啓。傳曰,知道。
李亨元,以訓鍊都監言啓曰,拱北門西邊宮墻,本局字內舊築七間許頹圮處,仍前把守事,傳敎矣。臣親審形止,則拱北門新舊頹圮,合爲三處,而相距雖不甚相遠,二十五名軍,將校二人,兩幕守直,事涉疎虞,故加設一幕,分軍三處,將校二人,上下檢飭,晝夜輪巡。集春門北邊宮墻頹圮處,則原頹處一間許,連接加頹,故另飭樹柵,仍前把守,將校一人,軍八名,嚴飭晝夜巡察。內宮墻新頹四處,雖不得親審,一依草記批旨,申飭擧行之意,敢啓。傳曰,知道。
李亨元,以訓鍊都監言啓曰,明光門西邊內宮墻兩處,各一間頹圮處,把守軍,以前頹圮處把守軍,更加嚴飭巡察事,自兵曹草記矣。前把守弘化門軍三名,將校一人,另加申飭,使之一體晝夜警巡之意,敢啓。傳曰,知道。
李亨元,以訓鍊都監言啓曰,明禮門東邊墻垣二間半許頹圮稍間處,二間半許,又爲頹圮,把守軍,以前日頹圮處把守軍,晝察夜巡事,自兵曹草記矣。前頹圮處把守金虎門軍六名,局出身一人,輪回領率,仍前一體晝夜警巡之意,敢啓。傳曰,知道。
李亨元,以訓鍊都監言啓曰,集賢門西邊內宮墻二間許頹圮處,把守事草記,直所相近,不必別把,依前下敎,元入直中輪回,申飭警巡,以除露處之弊事,批下矣。依傳敎,集賢門元入直軍中,五名除出,別定將校一人率領,輪回晝夜巡察之意,敢啓。傳曰,知道。
洪仁浩,以御營廳言啓曰,月覲門東邊宮墻,本廳字內舊築一間許頹圮處,集春營入直軍八名除出把守事,兵曹草記批旨,允,前把守仍把事,傳敎矣。集春營入直軍八名,還爲入直,仍令兩處前把守軍二十五名嚴飭,以爲一體把守之意,敢啓。傳曰,知道。卿鼾睡不知頹垣,及今草記措語,又甚矇矓,極爲駭然。近因卿之無履歷不識事,三營中一窠,不免權減。此後復循舊日熟見之謬習,有一毫犯科之事,則軍法無私,況戚畹乎?懲一之擧,卿當首被,第先知之,可也。
李亨元,以御營廳言啓曰,丹鳳門東邊內農圃近處。宮墻,本廳字內舊築四間許頹圮處,東營入直軍十五名除出把守事,自兵曹草記矣。東營入直軍十五名除出,將官率領,輪直把守,令紫門監堅實樹柵,而東營入直軍,元數不足,出番鄕軍十五名除出,添入警巡之意,敢啓。傳曰,前把守,如可推移仍把,勿爲新把,如不得不加把,減定名數草記事,分付,可也。
李亨元,以御營廳言啓曰,丹鳳門東邊宮墻,本廳字內舊築四間許頹圮處,把守草記批旨,前把守,如可推移仍把,勿爲新把,如不得不加把,減定名數草記事,分付,可也事,傳敎矣。臣躬往看審,則與前頹圮把守處,相距稍間,勢難推移仍把。今此把守軍十五名內,五名還入直,以十名軍嚴飭把守,而把守軍旣已減定,則東營入直添入軍五名,亦爲減數之意,敢啓。傳曰,知道。躬往何晩也?卿則越捧一等。
李亨元,以訓鍊都監言啓曰,拱北門西邊宮墻七間許,因雨頹圮,把守軍,以廣智營入直軍除出把守事,自兵曹草記矣。廣智營軍五十名內十五名,宮墻頹圮處,曾已分把,今又除出二十名,則宮墻外巡邏,無以分排,出番軍二十名,將校率領,限修築間,嚴加守直之意,敢啓。傳曰,已下敎,出番軍勿把,更爲草記,可也。
李亨元,以御營廳言啓曰,敦化門東邊本廳字內水門樓閣二間許,因雨勢所衝頹壓云,東營入直軍十名除出把守事,自兵曹草記矣。東營入直軍十名除出,將官率領,限修改間,輪直把守,令紫門監堅實樹柵,而東營入直軍,元數不足,出番鄕軍十名,添入警巡之意,敢啓。傳曰,知道。
洪仁浩,以御營廳言啓曰,本廳字內肅靖門東邊近處,體城二間半許頹圮處,令繕工監,爲先把子圍排,分授軍門,急速修築,而把守軍兵,亦令該軍門量宜定送,限修築間,各別守直事,自兵曹草記矣。修築則待晴擧行,而出番鄕軍二十名,將官率領,限修築間,輪直嚴加把守之意,敢啓。傳曰,知道。
丁未六月二十二日寅時,上御誠正閣。吏兵房承旨入侍時,左承旨李亨元,右副承旨洪檍,假注書趙台榮,記事官金祖淳,記注官承膺祚,記事官李宗烈,以次進伏訖。上曰,吏兵判入侍。賤臣承命出,與吏曹判書尹蓍東,兵曹判書金履素偕入進伏。上曰,今夜之雨,挽近所無,所經道路,何如?蓍東曰,川邊石築,多有頹圮處矣。上曰,城內受災如此,外邑農形,必多致損,言念民事,誠可悶矣。蓍東曰,然矣。上曰,卿等今旣登筵,如有稟達之事,仍爲陳奏,可也。蓍東曰,今都目大政,各岐仕滿應遷者,相避及未準朔監察禁府都事,戶曹·刑曹·工曹·漢城府郞官,平市署官員,五部都事,各司久任時推人員,竝擬,何如?上曰,依爲之。出擧條蓍東曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。出擧條蓍東曰,守令多窠,今當差出,而未準朔禁軍將及領將·邊將·虞候·守令·察訪,竝擬,何如?上曰,依爲之。出擧條蓍東曰,蔭仕六品官之經一考後陞品者,每於過都政後照擬,而見今在職者,絶無昨冬出六之人,故五品官,無以推移備擬。今番則未經一考之人,雖於都政,勿拘陞擬,何如?上曰,依爲之。出擧條蓍東曰,會寧府使,今當差出,而堂品中,可擬之人乏少,堂上他道閫帥·守令,竝擬,何如?上曰,依爲之。出擧條蓍東曰,臺諫及玉堂闕員,今當差出,而擬望之人乏少,外任竝擬,何如?上曰,依爲之。出擧條蓍東曰,旌義縣監李甲龍,限麥秋仍任,差代時遞付京職事,有下敎矣。今政窠窄,依例送西,待窠調用,何如?上曰,依爲之。出擧條履素曰,各道營將·中軍·虞候,今當差出,而擬望之人乏少,未準朔守令,竝擬,何如?上曰,依爲之。出擧條履素曰,訓鍊院正陞資之代,今當差出,而擬望之人乏少,未準朔守令,竝擬,何如?上曰,依爲之。出擧條履素曰,今番私賑人上來者,依昨年例,次次收擬,何如?上曰,依爲之。出擧條履素曰,景福將,或有老病,或有在外,竝改差,何如?上曰,依爲之。出擧條上曰,尙瑞院官員,閤外待令事,分付。宗烈承命出傳。命吏兵判先退。命書傳敎曰,兩銓守令·邊將,初仕擇擬,忠臣子孫及戊申軍功人,松都·西北人,亦爲收用,遐方求仕人,可合試用,一體排擬。又命書傳敎曰,旣無履歷,且經賙救,此時守令,難付生手,南陽府使徐英輔改差,更爲擬入。命退,承史以次退出。
丁未六月二十二日卯時,上御重熙堂。左副承旨入侍時,左副承旨趙衍德,假注書趙台榮,記事官李宗烈,記注官承膺祚,以次進伏訖。上曰,講義如已來到,卽爲持來。賤臣承命出持入。上曰,兵判入侍事,分付。賤臣承命出,與金履素偕入進伏。上曰,今有餘窠乎?履素曰,只餘宣傳官·摠經二窠矣。上曰,此則後日政差出,可也。上曰,都政後,政官,例欲遞免,是可悶矣。履素曰,今此仰陳,極涉惶悚,而揆以私情,一時爲悶矣。上曰,鞫廳方始,少待收殺,以爲請免,可也。仍命退,諸臣以次退出。
上在昌德宮。停常參·經筵。
自辰時,灑雨下雨,測雨器水深二分。
夜自三更至五更,灑雨下雨,測雨器水深五分。
傳于沈豐之曰,禮房承旨,馳詣永寧殿,奉審摘奸以來。
傳于李亨元曰,吏兵房承旨,與守令·邊將初仕復職人,入侍。
傳于沈豐之曰,都承旨入侍。
傳于沈豐之曰,右承旨入侍。
以京畿監司狀啓,通津等七邑人物渰死事,傳于趙衍德曰,去晦今初形止,今始報來,已極稽忽,部內猶且夥然,況一道幅員之大乎?前此申飭之下,外邑擧行之怠慢,尤極痛駭。身爲守土之臣,民命死傷,睯不致察,則何責乎?生人之撫摩,令道臣別關嚴飭,俾各躬審村閭,死傷卽施恤典,漂頹別加顧助,仍以形止報來後狀聞,似此申飭,何待朝令?當該監司徐有防,從重推考。沿邊諸邑,方欲別遣摘奸,以考勤慢,亦令知悉。近道如此,三南可知,四道道臣處,竝自政院措辭下喩,俾體先甲之諭,無或如前怠忽。
傳于沈豐之曰,左副承旨入侍。
臺諫前望單子入之。持平金聲準·柳頤玄,大司諫李昌漢,獻納洪樂恒落點。
洪檍啓曰,守令署經事,命下矣。諫院則纔已署經,憲府則大司憲尹承烈牌招啓辭未下,持平金聲準·柳頤玄牌不進罷職傳旨捧入,執義一員,掌令二員未差,無以備員署經云,何以爲之?敢稟。傳曰,違牌臺諫只推,與大司憲牌招,卽爲署經。
傳于李時秀曰,坐直承旨入侍。
洪檍,以吏曹言啓曰,受由上京守令,今日內下送後,草記事,命下矣。淳昌郡守洪守榮,纔已下往,瑞興府使沈公猷,謂以母病危篤,勢難離捨,屢度催促,終不發程云矣,敢啓。傳曰,情理旣如此,改差。
沈豐之,以吏曹言啓曰,卽接忠淸前監司金光默移文,則保寧縣監牒呈,據光陵參奉鄭赫臣呈狀內,獲奉吏曹關文,伏覩聖敎,惶恐感泣,而老病日添,十分危劇,萬無登途致達之望,以此枚報營門,以爲轉移該曹,趁速啓遞云。病情旣難登程,除拜已過三朔,陵官之許久虛縻,誠爲未安,今姑改差,何如?傳曰,允。
李亨元,以分兵曹言啓曰,慶熙宮西所衛將姜游所告內,元武門外小松木一株,連根倒仆,開陽門東邊宮墻一間半許,武德門東邊二間許,因雨頹圮云。令繕工監,爲先以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
洪仁浩,以賑恤廳言啓曰,因漢城府民家頹壓,人物致斃,別單判付內,恤典考例擧行事,分付該廳,形止仍令草記事,命下矣。北部甑山里契幼學朴世永,家舍頹壓,世永,身及其妻沈氏,外孫尹末金,同姓五寸姪十二歲兒,合四口致死,南部漢江契良人元福成,家舍頹壓,仍又致死。以上家舍頹壓兩戶恤典,各錢二兩式,致死五人恤典,各錢二兩布一疋式,依例題給之意,敢啓。傳曰,知道。
洪仁浩,以賑恤廳言啓曰,因漢城府民家頹壓,人物致斃,別單判付內,恤典考例擧行事,分付該廳,形止仍令草記事,命下矣。中部衣廛一契居巡廳軍士李春根,家舍頹壓,其妻良女崔召史致死,西部古巡廳契居良人金二貴,家舍頹壓,仍又漂死,僅爲拯得,靑城君契居良人金允福,家舍頹壓,其子四歲兒致死,東部景慕宮二契居良人金繼得,家舍頹壓,其妻母同生弟良女黃召史致死。以上頹壓四戶內,金繼得家舍頹壓,則前日已蒙恤典,置之,其餘三戶頹壓,恤典各錢二兩式上下,致死四人,恤典各錢二兩布一疋式,考例分給之意,敢啓。傳曰,知道。
刑曹啓目,粘連李命寬,嚴刑一次後,以不得更溷天聽之意,嚴飭放送,何如?判付啓,名雖爭辯山地,事係倫常乙仍于,所以遍問於入侍備堂,各陳意見者,此也。諸說與道啓·曹啓,大體無甚異同,今不必强別主客於疑怪之案,依道啓施行爲有矣,兩隻俱在本地方。今番査事爲第三次,渠以邑倅,且兼査官,則早旣不能明決而息鬧,今於特敎之下,漫漶爲辭,周遮本事,敢以似是似非之說,無難枚報,致此轉聞者,寧有如許紀綱?若此則幺麽山訟,將自朝廷決給乎?該府使金養和,罷黜參査是在,肅川府使李潤慶爲先從重推考,自本曹發緘取招以聞爲良如敎。
院啓,司諫洪聖淵啓曰,請大靜縣爲奴罪人金壽賢,更令王府,設鞫嚴問依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情,夬施當律。請新除授正言朴師默,時在原春道原州地,司憲府持平曺霖,時在京畿富平地,請竝斯速乘馹上來事,下諭。答曰,不允。下諭事,依啓。
兵曹判書金履素疏曰,伏以,臣拖到于今,挨過兩大政,是豈臣始料之所及哉?以臣魯莽之質,鈍滯之見,初不當擬議於本兵之任,而遭際聖明,感激恩數,臣於是徒知死生夷險之不避,未知量己度力之是能,唐突冒應,因仍盤礴,國事之僨誤多矣,廉隅之都喪極矣。向來辭章,寔抽腎腸,尙庶幾從欲之天,俯賜鑑諒,畢竟還給之敎,極其嚴截臣心之惶霣抑塞,歷日靡定。惟是昨日大政,卽臣卸解擔負之時,故呈告退伏,只以獲蒙準許,攢手以祝,一宿纔經,召牌旋臨,仍有行公之命,臣之狼狽失圖姑捨是,駭衆聽而拂群情,其將愈往而愈惑,此豈淸朝之細故也哉?且此時丐免,臣雖愚迷,豈不知萬萬未安,而妨賢之譏,尸祿之誚,實無抗顔復出之望,玆敢瀝血仰暴崇嚴。伏乞聖明,卽許鞶帶之遞,俾重任無曠,仍治臣瀆擾之罪,以肅朝綱焉。臣無任屛營祈懇之至。答曰,省疏具悉。行且曲諒,何論遲速?卿其勿辭行公。
趙衍德啓曰,兵曹判書金履素,疏批已下,更卽牌招,何如?傳曰,允。
右參贊尹塾疏曰,伏以,日月迅駛,文孝世子邸下祥月已改,臣民悲冤之痛,愈久而彌新,伏況我殿下,止慈之情,如燬之慼,撫時觸物,倘復如何?仍伏念,臣從前喪哀,流離屢觸畏日,伏暑成祟,每當炎節,便成癃疾,今年澇熱,又添一祟,冷痰挾暑,積凝胸腹,上吐下泄,脹氣浮高,方其苦痛奄奄,若頃刻待盡者,于今二十有日。頃於摠府恩除之下,不敢引病遲回,力疾叩謝,更成越添,歸家昏窒,別症交攻,方此叫楚之中,差臣永寧殿秋享大祭亞獻官,名帖俄到,誓戒隔日,肄儀又迫,臣自量病情,萬無舁病隨行之望,且無時月迺可之勢,玆敢不避死罪,疾聲仰籲於天地父母之前。伏乞聖慈,俯燭臣病重實狀,亟命變通,仍治臣瀆擾之罪,以肅朝綱,以安私分,千萬伏祝。臣無任屛營祈懇之至。答曰,省疏具悉。許令該曹付標,卿其勿辭行公。
丁未六月二十三日卯時,上御誠正閣。都承旨·右承旨·吏兵房承旨,與守令·邊將初仕復職人入侍時,行都承旨沈豐之,左承旨李亨元,右承旨李時秀,右副承旨洪檍,假注書趙台榮,記事官李相璜·金祖淳,朔州府使韓聖養,甲山府使黃泰彦,穩城府使鄭潤弼,南陽府使王漢禎,肅川府使林永老,明川府使李敬進,德源府使崔重敎,永同縣監徐有容,結城縣監魚錫齡,金化縣監魚在沼,江陵縣監孟至大,高敞縣監申偗,興德縣監蔡顯一,利城縣監鄭達新,旌義縣監吳允國,順川郡守李堯憲,英陽縣監李永瑗,麟蹄縣監吳彦謨,禮曹佐郞李果,司僕僉正金載華,掌苑別提金正淳,司圃別提金致說,引義任希鐸,思陵參奉申文顯,肇慶廟參奉洪養默,翼陵參奉南省老,典獄參奉曺允植·金猷行,群山僉使李宗胤,德積僉使金兌潤,蝟島萬戶徐尙郁,臨淄僉使趙東準,花梁僉使林春興,牛峴僉使金鳳瑞,鎭東萬戶盧尙樞,羅暖萬戶金昊吉,南桃浦萬戶田春光,金甲島萬戶朴興彩,水口萬戶宋錫祚,山羊會萬戶車信復,豐山萬戶康思周,阿吾地萬戶韓熙鎭,薺浦萬戶元龍瑞,古突山別將石鍊郁,保山別將吳性珪,金城別將郭鳳憲,慈母別將兪萬禧,大峴別將金光裕,雙靑權管吳泰柱,小坡兒權管尹光瑞,武兼申百祿,部將洪哲·陳義行,守門將李思熤·韓性敬·閔宅永·李弘弼,以次進前訖。上曰,守令陞殿,邊將立階下,以次進對,可也。聖養等進伏。上詢職姓名,聖養等,以次仰奏訖先退。上曰,邊將職姓名,承旨問奏,可也。宗胤等,以次仰奏訖先退。命書傳敎曰,有句管事,兵曹判書金履素牌招,使之行公。命退,承史以次退出。
丁未六月二十三日卯時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,昨日都政,吏兵批出六,未付職者書入事,分付。上曰,兩司闕記,亦爲書入,可也。賤臣承命出傳。上曰,今日似有涼意,仍此開霽則幸矣。衍德曰,自今始有晴意矣。命退,承史以次退出。
丁未六月二十三日未時,上御重熙堂。右承旨入侍時,右承旨李時秀,假注書趙台榮,記事官李相璜·金祖淳,以次進伏訖。上命書傳敎曰,雨後農務方殷,此時守令,不可一刻曠官,新除授守令,皆令不多日內辭朝。兩司不得備員,無以署經云,引避及在外臺諫許遞,與未差之代,前望單子入之,待下批牌招署經。又命書傳敎曰,以他道守令移拜者,使之除辭朝,以其赴任之便近,而近來則除朝辭者遲滯,反有甚於自京下去,事極無謂。此後無敢如前事,嚴飭,愆期赴任者,依辭朝守令之限後赴任例,狀聞論罪事,令該曹,分付諸道。命讀公事,仍書判付訖。命退,承史以次退出。
丁未六月二十三日申時,上御重熙堂。坐直承旨入侍時,左副承旨趙衍德,假注書趙台榮,記事官李相璜·金祖淳,以次進伏訖。上曰,兵判入侍。賤臣承命出,與金履素偕入進伏。上曰,忠壯將有在外人乎?履素曰,在外人果多矣。上曰,在外人,竝改差,可也。上曰,摠府,只一人每入直,是何故也?履素曰,摠管之任,人皆厭避,故番次每患苟艱矣。命書榻敎曰,受由及未肅拜摠管,許遞。仍敎曰,此後摠管呈辭,勿爲捧入,可也。命退,承史以次退出。
上在昌德宮。停常參·經筵。
自昧爽至巳時,灑雨下雨,測雨器水深四分。
李謙煥啓曰,同敦寧鄭述祚,除拜後過三日,不爲出肅,依定式,推考警責,仍卽牌招察任,何如?傳曰,允。
趙衍德啓曰,合辭體重,兩司備員,則三更前,例不得無端闕啓。今日憲府臺諫,承牌之後,諫院行公臺諫,所當循例詣臺,而屢度催促,終不入來,以至闕啓之境,揆以事體,誠極未安,司諫洪聖淵,獻納洪樂恒,竝推考,何如?傳曰,允。
趙衍德啓曰,合辭方張之時,諫院無詣臺之員,事甚未安,未肅拜呈告人員,竝卽牌招,何如?傳曰,允。
趙衍德,以禁衛營將官來言啓曰,今日本營軍兵,日次私習云矣,敢啓。傳曰,知道。
傳于趙衍德曰,右承旨入侍。
承旨前望單子入之。洪明浩·李謙煥·李敏采落點。
以漢城府民家頹壓別單,傳于李敏采曰,恤典考例分等擧行後,草記。
李謙煥,以弘文館言啓曰,新除授應敎鄭萬始,卽爲牌招察任,何如?傳曰,允。
以應敎鄭萬始牌不進罷職傳旨,傳于李謙煥曰,只推。
洪明浩,以兵曹言啓曰,新除授阿吾地萬戶韓熙鎭,老母今年七十八歲,法不當遠離赴任,呈狀乞遞。邊將之親年七十五歲以上者,許遞其任,載在法典,依例改差,何如?傳曰,允。
李敏采,以兵曹言啓曰,禁衛營敎鍊官禁軍遞兒窠,今方有闕矣。依節目,禁軍別將與該營中軍,眼同試取,以其居首者,塡差之意,分付,何如?傳曰,允。
洪明浩,以兵曹言啓曰,卽接西所衛將朴來迪牒報,則永肅門外北邊長松一株,今因雨水,拔根顚仆云,令該所依例斫去之意,分付,何如?傳曰,允。
李謙煥,以分兵曹言啓曰,慶熙宮西所衛將李漢一所告內,崇義門北邊宮墻一間許,因雨頹圮云,令繕工監,爲先以把子堅實圍排,待晴卽爲修築,而御營廳入直校卒,各別申飭,嚴加巡察之意,敢啓。傳曰,知道。
李敏采,以賑恤廳言啓曰,因漢城府人家頹壓漂失,別單判付內,恤典考例,分等擧行後,草記事,命下矣。北部字內人家頹壓四戶,南部字內人家頹壓六戶,中部字內人家頹壓一戶,東部字內人家頹壓十八戶,西部字內人家頹壓十五戶,漂失四戶,合頹壓四十四戶,漂失七戶,恤典,各錢二兩式上下,其中殘獨戶七戶,依日前江村別恤典例,各加空石十立式,別爲分給之意,敢啓。傳曰,知道。
司諫洪聖淵啓曰,臣於昨日詣臺時,以憲府不備,只傳院啓,承批出去矣。晩後,新除兩司,旣已承牌入闕,則雖致日暮,例當合辭傳啓,而今始聞之,則喉院以合辭闕啓,至有混請問備之擧。懲討方張之時,無端闕啓,大損臺體,臣何敢以委折之未卽聞知,有所自恕,而晏然仍冒於臺次乎?請命遞斥臣職。答曰,勿辭,亦勿退待。
獻納洪樂恒啓曰,臣於見職,夫豈有一分堪承之望,而只緣獄事方張,署經有命,他不暇顧,章皇出肅,而卽伏聞以合啓事,喉院忽有請推之擧,臣心之惶蹙愧悚,靡所容措。臣於昨日肅謝後,坐待憲臺之入來,以爲合辭之地,畢竟憲臺違牌,未免退歸矣。薄暮後,院吏忽以憲臺之已肅,謂有合辭,來傳承宣之言,而時則禁扃已閉,三更將迫,臣來詣闕門之外,以禁門請鑰,旣極惶悚,一日之內,無牌再詣,亦甚顚倒,往復該房,則乃以屢度催促,終不入來之意,張皇論啓。臣雖譾劣,豈不知合啓之一日闕啓?萬萬未安,而臺閣去就,亦有體例,旣退之後請鑰詣臺,求之院中古事,實無其例。臣之據例往復,事體則然,而該房之以此請推,誠未知其何所據也。此莫非臣平日言行,不能見孚於同朝之致,尙誰尤哉?今於召牌之下,雖不得不冒昧承命,以此情踪,萬無一刻冒居於臺次之望,請命遞斥臣職。答曰,告君之辭,不宜飾非,況三更前,無得姑停?自是設臺閣以後流來不易之規,則爾以昨日出肅詣臺之人,不待僚員之再牌,徑先出去,已甚駭怪,合啓體重,則日暮詣臺之謂無前例,尤極訝惑。今日朝綱,雖曰無餘地,所謂啓辭,人皆規避,而爾則抑獨何心?乃敢當爲而不爲,以萬不成說,千不近似之事,張皇來避。如爾者無難若此,他尙何說?若此則莫重合啓古規,自爾手壞了乎。爾則本職爲先遞差,下義禁府拿推。
三司合啓,大司憲尹承烈,司諫洪聖淵,持平金聖準·柳頤玄,校理柳孟養·魚用謙,副校理李洪載,修撰韓用龜·金熙采,副修撰洪樂貞啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割答曰,不允。一行刀割
兩司合啓,大司憲尹承烈,司諫洪聖淵,持平金聖準·柳頤玄啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟寢煥億島配之命,仍令王府,加刑得情,夬施王章。請正刑罪人福榮,亟令王府,快施孥戮之典。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,亟施孥戮之典。請逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請正刑罪人以謙,亟施孥戮之典。答曰,不允。
府啓,持平金聖準啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春島配安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情。請醫官朴春源,刊名內醫之案。請別軍職田文顯,亟命汰去。答曰,不允。田文顯事,如是持難,極爲未妥矣。
院啓,司諫洪聖淵啓曰,大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府,拿來嚴鞫,期於得情。請申愷,嚴鞫得情,施以當律。請罪人寧鎭,亟令王府,設鞫嚴問,期於得情,快施王章。請島置罪人趙時偉,亟令王府,設鞫嚴問,期於得情。請島配罪人韓采,更加嚴鞫,期於得情,快施當律。答曰,不允。
同敦寧鄭述祚疏曰,伏以,臣伏奉歲初疏批,惶悚摧咽,實不知措躬之所。夫父子主恩,君臣主義,臣之悲冤,雖自謂十倍他人,而惟殿下,則上有宗社之重,下係生靈之望,其所痛冤而焦遑,又豈可與臣等比哉?如有爲東宮湔讎之道,必不待臣等之言,無狀如臣,旣未殉身而下從,又復訴哀而貽慼,死罪死罪。第此事不得請,則不可止者,玆敢不避煩猥,更伸前說,惟聖明少垂察焉。臣伏聞聖敎,每以疑無指的爲難覈之端,而臣則以爲,疑有指的,惟此峻劑之妄用,乳道之經斷,其心術之涉疑,情迹之殊常,不待明者而可知,而每慮楚獄之多濫,必欲梁事之勿問,此臣等所以腐心痛骨,寧欲無生者也。蓋自丙申以來,亂賊無歲無之,而聖心至仁,王法或屈,徒聞解網之禽,反漏呑舟之魚,以至逋逃尙萃於淵藪,芒刃易缺於髖髀,終使罔極之變,上及延頸之地。臣恐此輩,自知其罪,徑先斃死,如石貞·必烈輩,則究問之路絶矣,後雖悔之,亦無及矣。以殿下日月之明,何不念及於此,而尙爲此泄泄也?伏願廓揮乾斷,誕降明旨,亟命嚴覈,快洩神人之憤焉。仍伏念,臣本樗櫟之賤,而景迫桑楡之暮也。前後恩榮,莫非不敢當之殊眷,而除職之命,至及賤息,凡今宰執,非無昔日之宮僚,而雨露之恩,偏萃一身。每念恭默閣入侍之日,躬襯尺衣,有若家人之相視,書講初筵,復見聖祖之故事。臣於公退之後,父子兄弟,指天爲誓,庶效塵刹之報於他生之緣,而一瞬之頃,萬事都休。自是以來,臣身存心死,居常忽忽,如狂如癡,而臣又命途奇窮,臣之子蒙恩除職者,不幸作故。臣以垂死之年,上念宗國之孤危,下憫身世之悲涼,益無生世之念。有時盥閱宸章,雲漢昭回,披看緋衣,天香猶襲,而寢床舊書,今爲殉葬之具,輯要一冊,空作蠹魚之蝕。一念到此,肝腸欲裂,聲淚俱逬,豈復有束帶供仕之意,而惟此分司之職,密邇魂宮,日夕瞻依,不敢以疾爲辭,奔走持被,已數月餘矣。向來食物衣資之命,又出常格之外,村里聳觀,闔門感祝,而今此敦府新銜,又復踵臨,種種恩私,祗切兢惶。第玆敦銜,係是前日所已叨,而以臣敦寧限盡,疏籲而遞免者也,其不可冒膺,與前無異。伏乞亟命變通,以存格例,不勝萬幸。且伏念,臣之至今遲徊,誠以魂宮之祥事未過,臣民之服制在身,時參陪祭之班,少伸悲苦之情,未敢以丐閑一事仰陳者,且有待耳。今則祥事已過矣,服制已闋矣,在朝廷無所事於留臣,臣亦無所事於在朝,惟願速死,歸侍孝昌墓而已。古之人臣,審於出處之義者,或陳力就列,不能則止,或陳善納誨,不用則去,或年衰病痼而乞身者有之,或官高位滿而避盈者有之,而今臣求退之請,實有異乎人者,其在自靖之道,惟有謝絶人事,屛伏窮廬,以效前修,是亦報效之一道也。臣聞七十致死,禮訓昭然,臣之狗馬之齒,今已七十有七矣。其視禮限,則已過七年之多,而祗緣臣人微官卑,尙此泯默耳。第念國朝設置,旣有十五員之多,又有正三品以上之限,臣雖疲劣,以此仰聞,或不至大罪,又況先朝,以亞卿而得此請者,非止一二人。儻蒙天地父母,曲諒衷悃,特許休致之懇,則在聖朝,盡禮使之道,在微臣,遂畢義之願,臣當身處南畝,甘作齕草之牛,心懸北闕,擬效含珠之蛇,此又臣至榮而大幸也。昔眞德秀之言曰,人固有讀書而不識字者,如翟方進不識進退字。蓋譏其苟且淟涊,不能斂退於當退之時也。臣少日讀書,粗辨魚魯,今若當退而不退,則是眞翟方進之不識進退字者也。伏乞聖慈,曲諒微懇,俾微臣少知進退字,則臣雖死之日,猶生之年也。臣不勝受恩感激,臨疏涕泣,不知所云,無任屛營祈懇之至。答曰,省疏具悉。卿何貽慼予心?揆以天理人情,寧或當問不問乎?懸車之懇,非不欲從施,博償資益之勞,而卿之筋力尙旺,更俟秋冬來請。本職敦寧,在公格自在當遞,所請依施,卿其勿辭行公。
丁未六月二十四日巳時,上御重熙堂。承旨入侍時,右承旨李時秀,記事官金孝建·李相璜·金祖淳,以次進伏訖。上命書傳敎曰,月初祈晴之後,竊冀仍此快霽,伊後晴日旣鮮,三昨之雨,通宵大霔,迄此乍晴旋注,痒稼固萬萬切悶,而民舍之漂頹,人命之墊沒,尤用矜惻。言念及此,不遑寧處,祈晴之擧,何拘前例有無?且聞六月祈晴,月再祈晴,俱多已例,四門禜祭,不卜日今再明間當受香,獻官,以承旨差遣,諸執事另擇,祭物精備事,分付。午後雖有晴意,快霽亦未可必,祭物陪進及諸執事,淸齋,更觀夕後日氣,待下敎爲之。諸執事,皆以入直官員塡差,以待快晴事,分付。又命書傳敎曰,右承旨·右副承旨·同副承旨許遞,前望單子入之,待下批牌招察任。命退,諸臣以次退出。
上在昌德宮。停常參·經筵。
李亨元,以都摠〈府〉言啓曰,今日入直內三廳武兼禁軍及軍兵等,中日習射,請出標信。傳曰,知道。
李亨元,以備邊司郞廳來言啓曰,今日賓廳日次,而領議政金致仁,身病未差,左議政李在協,右議政兪彦鎬,無時急稟定事,不得來會云矣,敢啓。傳曰,知道。
李亨元,以御營廳將官來言啓曰,今日本廳軍兵,日次私習云矣,敢啓。傳曰,知道。
傳于洪明浩曰,下直守令留待。
傳于李謙煥曰,下直守令入侍。
傳于沈豐之曰,左承旨·右副承旨入侍。
傳于洪明浩曰,京畿監司,明日來待。
備忘記,穩城都護府使鄭潤弼,牛峴僉使金鳳瑞,山羊會萬戶車信復,豐山萬戶康思周,水口萬戶宋錫祚,鎭東萬戶盧尙樞下直,各長弓一張,長箭一部,片箭一部,筒兒一箇賜給。
以承旨房望,傳于洪明浩曰,仍。
以吏曹判書尹蓍東再度呈辭,傳于洪明浩曰,再經都政,不可更責,許遞。
傳于洪明浩曰,吏曹判書前望單子入之。
傳于沈豐之曰,都承旨,與吏兵批政官入侍。
傳于李謙煥曰,未肅拜兵曹堂上許遞,今日政差出。
有政。吏批,判書未差,參判李秉模,參議李集斗,右副承旨李謙煥進。以李英胄爲尙瑞副直長,林栽洙爲中和府使,金永聃爲繕工副奉事,朴祐源爲兵曹參判,曺允大爲刑曹參議。
兵批,判書金履素進,參判未差,參議柳誼病,參知李夔入直進,左承旨李亨元進。以李·雲峯君杺爲都摠管,柳義養爲副摠管,沈有鎭·安翼濟爲同知,李商采爲都摠經歷,洪龍僖爲都事,朴應浩爲訓鍊僉正,吳載衍爲主簿,李彦敬爲宣傳官,尹衡東爲宣傳官,具達遠·韓聖模·金志學爲武兼,閔有洙爲神光僉使,朴輔文爲阿吾地萬戶,同知單林輔天,僉知二單朴性淳·李遠炳,副護軍鄭益祚·成鼎鎭·李太亨,副司直徐晦修·鄭述祚·李時秀·洪檍·洪仁浩·朴天衡·林蓍喆·沈銖·曺霖,副司果朴師默·尹光顔·權訪·李祉源·辛翊寧·崔東起,副司正趙台榮。
以瑞興府使望筒,傳于李謙煥曰,承傳人中擬入。
再政。以鄭萬始爲執義,李顯靖·鄭景祚爲掌令,李庚運爲獻納,張至冕·沈能翼爲正言,申大龜爲景慕宮令,李昌會爲瑞興府使。
玉堂前望單子入之。校理洪聖淵,副校理林道浩,修撰嚴思憲,副修撰成種仁·兪漢謨落點。
傳于沈豐之曰,順天府使·茂長縣監之代,各別擇差,待下批,當日辭朝。此外新除守令,亦令不多日內下送,今日政,新除授兩司與行公諸臺,待開門牌招,守令,使之署經。
傳于沈豐之曰,守令署經有命,今日政,新除兩司中,在外人員許遞。詞訟劇地,亦難等待其上來,刑曹在外堂上,亦爲許遞。
李謙煥,以兵批言啓曰,前大興山城中軍李弼培,旣己未赴任遞改,則所授加資,不可仍置,依例還收之意,敢啓。傳曰,知道。
傳于洪明浩曰,新通後與時仕通隔擬望,已有定式,今番出六窠甚窄,僉正朴應浩,與內乘吳文常相換,朴應浩本職改差,差代事,分付。
三政。以鄭益祚爲順天府使,金熙朝爲茂長縣監,金喜慶爲平丘察訪,洪成源爲靑丹察訪,任聖說爲德川郡守,洪文泳爲刑曹參議,兪鉉章爲分兵曹佐郞,權裕爲掌樂正,金文淳爲同敦寧,李思祚爲司諫,辛翊寧爲禮賓主夫,崔泰起爲引儀,閔升龍爲奉常主簿,兪靖柱爲永陵參奉,朴右源爲光陵參奉。
兵批,以閔百履·鄭勗世爲兼司僕將,吳文常爲訓鍊副正,申若文爲僉正,元宅鎭爲都摠經歷,吳載衍爲都事,白慶周爲訓鍊判官加設,李默運爲主簿,方宗規爲武兼,趙宅鎭爲大興中軍,金重得爲宣沙浦僉使,石鍊郁爲平薪僉使,同知單張爾良,僉知三單朴長潤·金鍾義·金命俊。
傳于沈豐之曰,今因德川倅移擬思之,故忠臣奉祀孫,今無在職者,前縣監林泰遠,待窠復職調用事,分付銓曹。
四政。以李重爲兵曹佐郞,徐宗和爲順懷墓守衛官,延東源爲昭顯墓守衛官,南必錫爲監察,元宅鎭爲居昌府使,尹光顔爲宗簿主簿,宋欽書爲軍資奉事,西學訓導單安重默。
兵批,以洪繼哲爲訓鍊僉正,尹守範爲都摠都事,金致淇爲訓鍊主簿,尹興商爲所巳萬戶,吳命堅爲古突山別將,兼內乘單朴應浩,前大興中軍李弼培今降禦侮,大興中軍趙宅鎭今加折衝,金魯岳爲都摠經歷,李東榮爲都事,李默運爲中樞都事,鄭宅慶爲訓鍊主簿,白慶周爲訓鍊僉正加設,同知單安光禧,副司果朴應浩,李彦煐爲都摠都事,安百漢·李宗爀爲訓鍊主簿,鄭治臣爲部將,陳啓祜爲守門將,權玭爲訓鍊判官加設,同知單全信采,李觀成爲宣傳官,尹養儉爲武兼,李亨復爲訓鍊主簿,宋綸源爲部將,鄭宅休爲宣傳官,同知單金樂一,司直尹蓍東·朴祐源·魚用謙,司果韓用龜·洪樂貞·尹光普。
以正言望筒,傳于李亨元曰,侍從·守令朔數,最久中內擬。
傳于沈豐之曰,吏批出六窠,未區處者一人云,宗簿主簿尹光顔,自當爲郞署,改差,使之今日政區處。
五政。以崔烜爲掌令,尹九宗爲正言,洪秉瓚爲兵曹參判,黃基厚爲永禧殿參奉,徐郁修爲正言,權訪爲宗簿主簿,睦萬中爲泰川縣監。
傳于洪明浩曰,私賑人上來,今不必遲待畢到,限三四人五六人,隨卽草記事,分付。
傳于沈豐之曰,下直守令留待。
傳于洪明浩曰,左副承旨,與下直守令入侍。
以田光羽囚單子,傳于洪明浩曰,保放。
沈豐之,以弘文館言啓曰,新除授副校理林道浩,時在全羅道茂長縣任所,副修撰兪漢謨,時在順天府任所,經筵入番事緊,請竝斯速乘馹上來事,下諭。答曰,依啓。
洪明浩,以戶曹言啓曰,卽接廣興倉所報,則三月·四月·五月·六月·七月五朔頒祿次,倉官進去于東大門外判府事趙璥所住處,請受祿牌,則不爲出給云,何以爲之?敢啓。傳曰,更爲輸送。
李敏采,以戶曹言啓曰,今十九日,點檢漕船,分劃各倉矣。廣興倉所報內,法聖倉國字漕船一隻,二十二日前進軍監之際,爲風雨所駈,退逐黑石灘,撞觸他船,船體致傷,仍爲沈水云。故事甚驚駭,發遣本曹正郞臣鄭昌老與軍資監直長臣尹聚東·廣興倉奉事臣趙鎭寧,使之眼同摘奸,卽令鉤拯,則兩日拯出米爲七百六十六石十一斗五升四合,太爲二百九石,故取考都案,則元稅米五百五十八石六升五合,太二百四十五石,壽進宮免稅米一百四十八石七斗四升,內需司免稅米十七石十二斗一升四合,明禮宮免稅米六石七斗。監色·沙格等處,査實取招,則元稅與宮納,一如都案所載,而此外有戶曹作紙役價米十二石,倉作紙役價米四石,騎船糧米十八石,雜費米十一石云,以其所拯之米太,比諸所載之元數,則都合米七百七十五石十二斗一升九合內,未拯爲九石六升五合,太二百四十五石內,未拯爲三十六石矣。漕船之京江臭載,事未前有,拯米區處,他無其路,依年前站船拯米例,軍·廣兩倉貢人處,逐等計減次,卽爲分給,各宮免稅米,亦當於等米出給時,分數移送,而當此潦雨水漲之時,點檢諸船,擧皆安泊,莫敢前進,則獨此國字船之冒風輕發,致此覆沒者,究其情跡,固已痛駭,而未拯穀之至於四十五石者,尤極殊常。近來船漢輩奸僞百出,國穀幻弄,無所不至,不可以未拯之數少,有所容貸。該船監色·沙格,竝移送秋曹,嚴刑究問,未拯穀物,刻期督捧。領運差使員田光羽,雖經點檢,尙未上納,方在未竣事之前,則不能檢飭之罪,在所難免,令該府拿問處之,何如?傳曰,允。京江臭載,事未前有,誠如卿言。船格則請付刑曹究問,一依外邑本地方例。獨於該官論罪一事,不勘不用心之律,此雖小事,刑政未免倒置,卿則推考,當該官員,依地方官例,問于該曹,捧傳旨,可也。
李敏采,以賑恤廳言啓曰,因漢城府民家頹壓別單,傳曰,恤典考例分等擧行後,草記事,命下矣。南部眞梳里契別破陣金仁得,東部中浪浦契良人金卜山,陵軍玄必尙,良人金淸金等四戶,家舍頹壓,恤典各錢二兩式,依例上下之意,敢啓。傳曰,知道。
洪明浩,以義禁府言啓曰,前大興中軍李弼培,拿來嚴覈,明正其罪事,傳旨,啓下矣。李弼培,以德源府使,時在任所云,依例發遣府書吏拿來,何如?傳曰,允。
府啓,持平柳頤玄啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請申愷,設鞫嚴問,期於得情。請罪人寧鎭,亟令王府,設鞫嚴問,期於得情。請島置罪人趙時偉,亟令王府,設鞫嚴問,期於得情。請島配罪人韓采,亟令王府,更加嚴鞫,期於得情。請醫官朴春源,刊名內醫之案。請別軍職田文顯,亟命汰去。答曰,不允。田文顯事,如是持難,極爲未妥矣。
丁未六月二十五日卯時,上御熙政堂。左承旨·右副承旨與下直守令入侍時,左承旨李亨元,右副承旨李謙煥,假注書趙台榮,記事官李相璜·金祖淳,朔州府使韓聖養,甲山府使黃泰彦,穩城府使鄭潤弼,肅川府使林永老,德源府使崔重敎,明川府使李敬進,順川郡守李堯憲,永同縣監徐有容,結城縣監魚錫齡,金化縣監魚在沼,江陵縣監孟至大,高敞縣監申偗,興德縣監蔡顯一,利城縣監鄭達新,旌義縣監吳允國,英陽縣監李永瑗,麟蹄縣監吳彦謨,以次進前訖。上曰,守令以次進前。聖養等進伏。上曰,爾等下去善爲也。永瑗進伏。上曰,爾父在於何處乎?永瑗曰,今方上京矣。上曰,下去善爲也。允國進伏。上曰,何年入仕乎?允國曰,辛丑六月政,以取才居首爲之矣。上曰,本島設賑方張,爾其從速下去,善爲調賑,可也。仍命讀宣諭·別諭訖。命退。命書吏曹判書再度呈辭判付訖。仍命書傳敎曰,政官牌招開政。又命書傳敎曰,玉堂在外及兼帶問郞人許遞,前望單子入之,待下批牌招。命退,承史以次退出。
丁未六月二十五日巳時,上御重熙堂。都承旨與吏兵批政官入侍時,行都承旨沈豐之,假注書趙台榮,記事官李相璜·金祖淳,兵曹判書金履素,吏曹參判李秉模,參議李集斗,以次進伏訖。上曰,吏兵批政望,依都政例,以次入啓,可也。履素等曰,當依下敎爲之矣。上曰,卿等有何所奏乎?履素曰,別無仰奏矣。命書榻敎曰,在外禁軍將及五衛將,私賑人外,改差。又命書傳敎曰,平薪僉使曺允大,靑丹察訪沈能翼,今日政內遷。伊時聞已到,未免混勘,平丘察訪張至冕,亦令今日政內遷。又命書傳敎曰,禁旅,卽殿前親軍,積仕,何如,勞苦,何如,而近日收用,每在營校之後,且因窠窄,收用未過所報之半,渠輩實無抑鬱之心乎?朝家每加軫念,前此必皆作窠區處,況今政窠窄,甚於昨冬乎?承宣·邊將窠,近人作窠,以禁軍久勤中陳仕人,今日政收用事,分付。又命書傳敎曰,今日政備擬,如有遷轉或序陞窠,勿稟擧行事,分付。又命書傳敎曰,分守門將之陞付,加設主簿,意在記勞,兼欲不妨於時仕岐也。然轗軻於此窠,屢年不遷,如白慶周之爲則是,不惟無益而已,當今窠窄之時,豈無方便之擧?至僉正權作加設階一窠,與慶周次次陞遷,而經都或外任中,竝爲遷轉區處後,加設窠勿施事,分付。履素曰,各道私賑人,今方次第上來,其中南原閑良羅應祿,以爲納租補賑,寔遵其父之意,豈有非分之望乎?以其父方在罪謫,該道監營,以渠名啓聞,而渠則曾已鄕解,年纔卄餘,三品賞典,實所不敢云。求禮進士王學曾,以爲災年補賑,不過以其産業之稍優,自前屢行,未敢有非分之望,且世修擧業,已爲小科,今若因此濫被賞典,則實非所願云。此等以儒爲業者,恐不必施以加資之典,竝依其願,今姑置之,何如?上曰,羅應祿,依下敎,五衛將調用。王學曾,不但爲儒業,聞亦居齋於太學云,辭賞其意可取,五衛將承傳置之,相當職除授,可也。出擧條履素曰,新除授大興中軍李弼培,以有地處有履歷之人,又於守令中,朔數最多,故陞擬堂上窠受點矣。今始聞人所傳,則昨年五月,禮關頒布之後,弼培禁止士民之會哭官門外者,至有幾會還散之境,問其委折,則以關文中,無士民會哭知委之事爲言,終不擧行,伊後第四日成服,始許會哭云,言出朝士,事異風傳,究厥所爲,誠萬萬驚駭。以臣聾瞽,全不聞知,矇然檢擬,至於陞資,誠不勝惶恐竢譴,而旣聞之後,不可容貸。李弼培所帶中軍之任,卽爲改差,仍令該府拿來嚴覈,明正其罪,何如?上曰,出自朝士之口,至有筵稟之擧,査問脫空,則從後收用亦未晩,依爲之。出擧條上曰,尙瑞副直長,不得爲出六耶?履素曰,有特敎則出六矣。上曰,然則以特敎陞六,可也。上曰,昨日以後,雨意快霽矣。豐之曰,然矣。命書傳敎曰,昨午以後,雨勢快息,今日又有晴色,更觀一兩日,若快霽則禜祭,勿爲設行事,分付。命退,諸臣以次退出。
丁未六月二十五日申時,上御誠正閣。左副承旨與下直守令入侍時,左副承旨洪明浩,假注書趙台榮,記事官李相璜·金祖淳,順天府使鄭益祚,茂長縣監金熙朝,以次進伏訖。上曰,守令進前。益祚進伏。上下詢職姓名訖,上曰,爾兄衰病,近果何如?益祚曰,筋力凡節,月異而歲不同矣。上曰,日昨疏批,非謂永勿休退,以姑俟之意示之矣。益祚曰,臣兄伏承批旨,不勝感泣矣。上曰,順天自是水營鎭下邑,事務必煩劇,下去善爲也。熙朝進伏。上曰,今以爾擇送,下去後,每事必與監司相議善爲也。命退,諸臣以次退出。
上在昌德宮。停常參·經筵。
沈豐之啓曰,左承旨李亨元,今日不爲仕進,卽爲牌招,何如?傳曰,許遞,前望單子入之。
傳于趙衍德曰,都承旨入侍。
沈豐之啓曰,京畿監司徐有防,依下敎,來待矣。傳曰,入侍。
以江華留守狀啓,內軍器所藏上下庫舍等修葺事,傳于趙衍德曰,待晴待別軍職下去,卽爲修補。奉命之多日留滯,貽弊可閔,一兩日內,可以畢役乎?辛丑別置條,未及輸置者及停役各年別置條,同時運致,此意,回諭。修補日字,如不時急,農歇時爲之似好,酌量推擇。內武庫外,內帑各庫,果無執頉處乎?一體論理狀聞事,回諭。
沈豐之,以春秋館郞廳,以領監事意啓曰,卽接江華府留守趙鼎鎭啓下狀本,則藏史閣東北邊斑子,今番長霖,沾濕滲漏者,凡爲三處云。莫重史庫,有此許多頉處,事甚驚慮,閣內事體,尤異於閣外,所當卽遣郞廳,擇日修改,而農時廚傳,爲弊可閔,姑令守臣從外修理,閣內則秋成後,依例遣史官,一一詳審遍葺,恐合事宜。璿源閣雨漏處,令該寺稟旨擧行,何如?傳曰,雖曰斑子滲漏,如可設梯,自簷外可以修改,則依茂朱例擧行,否則依草記施行,而問于守臣,更使論理狀聞後,稟處,可也。
沈豐之,以宗簿寺官員,以提調意啓曰,觀此江華留守趙鼎鎭狀啓,則璿源閣內北邊第一間,童椽間雨漏一庫,東邊窓壁內雨漏一庫,樑上雨漏一庫,油芚上顯有滲漏之㾗,北邊正間童椽一箇腐傷,中房下壁一處頹落,北邊第一間大椽間仰壁一庫及北邊第三間大椽間仰壁二庫剝落,今此雨漏有頉,旣在閣內,則待霖雨快霽,不可不及時修改云矣。璿閣內外,如是漏傷,至於油芚上滲漏,尤爲驚慮,稍待快霽,卽爲發遣本寺郞廳,以爲奉審後,趁卽修改之地,何如?傳曰,依茂朱例,自外可以修改,則卽爲修改,否則依春秋館草記,待秋成,發遣郞官擧行,可也。
洪仁浩,以摠戎廳言啓曰,本廳壯抄左部右司右哨官金永勉,身病猝重,勢難察任,改差,何如?傳曰,允。
洪仁浩,以義禁府言啓曰,時囚罪人田光羽保放事,命下矣。田光羽,保放之意,敢啓。傳曰,知道。
判府事趙璥疏曰,伏以,臣積抱悲冤之痛,轉入臲之域,蹙蹙踽踽,居然爲昭代之罪人矣。噫,言出衷憤,而誠未能感動天聽,名在仕籍,而跡不敢出入京輦,上無以報明王之殊知,下無以全匹夫之微諒,跋前㚄後,進退俱礙,跼高蹐厚,兢惶冞切,奔逬於郊鄕之間,棲屑於草莽之中,倏已半年于玆,而時移事往,君讎無討復之期,日遠月忘,人心有玩愒之習,慈敎哀痛,八域咸悲,而義理晦塞,三尺莫伸,其可謂國有臣乎?窮天至冤,無路可洩,百世公議,無辭可解,每一思惟,不覺慟發於心而涕交於頤也。乃者凶逆又出,推鞫方殷,憂虞之至,雖不敢偃處田廬,而奔問之行,亦末由遽入城闉。及夫史官傳諭參鞫有命,猶復徊徨躑躅,未免唐突趨承,沬血之忱,無以自效,惶隕縮伏,惟譴何是俟,而意外奉使之命,又下此際,臣於是倘怳驚惑,莫知所以自措也。此誠我殿下至仁至慈,雖如臣不忠之甚者,猶不忍終棄於荒野,畀以往役之責,置之任使之列也。苟非然者,濟濟巖廊,何患無人,而乃以屛退跧蟄之蹤,苟然充位於專對之重哉?顧臣區區之義,實有所不可承膺者。人雖曰,使役體重,不宜他顧,而臣則以爲,身旣引廢,勢難冒赴,抑又念故相臣李畬之因事引嫌也。有使燕之命,而固辭不赴,其疏有曰,人臣奉命之義雖重,士夫廉恥之防亦大,旣退之後,徒以遠役爲諉,靦然復進,則世間寧復有羞恥事乎?又曰,平時拭玉之行,未足爲效國之節,而但令四維之重歸於弁髦。夫故相之所撕捱者,特情勢之小者耳,其言猶夫如此,況臣自處之義,又不啻什伯者乎?至若賤疾之難强,猶屬贅語,而惟是眩發氣窒,則兩脈隱而不見,冷汗逬出如瀉,喘促神昏,若將垂絶,幸而回甦者,曾已屢矣。人多目擊,焉敢誣也?情地旣如彼惶蹙,疾病又如是癃痼,其不堪冒應之狀,日月之明,想必洞燭之矣。伏乞聖慈,俯垂矜憐,亟許鐫改臣出疆之任,以重使事,以靖私義,千萬幸甚。臣無任屛營祈懇之至。答曰,省疏具悉卿懇。聞卿尙住近城之地,方遣史官,欲問行止際見辭本,不以官職自居,竝與往役而控引,誠過且過矣。然卿之衰病,常所悶念,豈必勒令作異域之行?所辭使名,特許準施,卿須安心。仍傳曰,此批答,遣史官,傳諭于趙判府事。
丁未六月二十六日卯時,上御重熙堂。右承旨與京畿監司入侍時,右承旨趙衍德,記事官金孝建·李相璜·金祖淳,京畿監司徐有防,以次進伏訖。有防曰,松溪石橋頹落處,待水退,令地方官修改事,自政院奉承傳,分付臣營,而自臣營知委楊州,使之擧行,則該牧使洪義榮所報內,松橋修改之役,不但浩大,本州以孔路劇邑,公私俱竭,物力辨出,實無其路,而往在癸卯,重修此橋時,自戶曹出給米錢於本州,使之擧行云,故枚擧邑牒,移文戶曹,則以爲,癸卯之例,未知如何,而本曹初無捧承傳之事,物力劃給,非自下所可爲之意,回移矣。今此松溪橋頹落處,待潦收卽當修改,而物力難辦,誠如邑報。癸卯劃給,旣有前例,今亦依癸卯已例,修改物力,自戶曹參量題給,以爲及時完築之地,恐合事宜,故敢此仰達矣。上曰,依爲之。出擧條有防曰,本道年例儒生公都會,十月內,左右道設場考試,而都事以下參副試,往來廚傳,已爲難支之端,而及到試邑,三日開場,衆官之支供,一場之諸具,該邑全當擧行。其外如圍排等許多所入,皆出於民間,責應之際,爲弊滋甚,故每經都會,民邑蕩殘,一猶悶然,況兩邑之同時竝行乎?今以三南·原春諸道言之,每年四長官,先期初擇後,咸聚營門,以爲試取者,此非特州縣陞貢之義,亦出於爲民邑除弊之擧也。蓋其三日試取,無異監試,故毋論京外,凡稱科場縻費,輒以監試爲先,則顧此畿甸,視諸道極其殘薄而獨當一年兩次之監試,反行諸道所無之大役,民邑可矜之狀,已無可言,而且左右道程途,或有脩夐處,雖實才老儒之有名者,難於遠地裹糧,屢日赴擧,率多因此坐停之歎,而營門視列邑,最爲均適儒生往來,皆謂便近。以此以彼,在所當念,而今不必另事變通,一依四道例,每年公都會講製,自四長官旁照諸道規式,參量儒生多寡,酌定數爻,先爲初擇後,自臣營,與都事及文官守令,亦依他道例試取,則事旣穩便,弊歸自祛。係是科制,令該曹稟處,何如?上曰,依爲之。出擧條命退,諸臣以次退出。
丁未六月二十六日巳時,上御重熙堂。都承旨與營建郞廳入侍時,行都承旨沈豐之,假注書趙台榮,記注官承膺祚,記事官金祖淳,營建郞廳李晩秀,以次進伏訖。上曰,營建郞廳進前。晩秀進伏。上曰,材木幾何運致耶?晩秀曰,幾盡運來矣。上曰,沈象奎家,何當撤移耶?晩秀曰,七月當搬移矣。上曰,姑非時急,徐徐移入,可也。上曰,營建當在來春,物役所入,預爲措置,可也。命晩秀先退。上曰,昨日政便是都政,參判爲政,何如云耶?豐之曰,俱是公道云矣。上問祖淳曰,俄者傳諭時,領相病狀,何如?祖淳曰,比昨稍愈云矣。命書榻敎曰,惠慶宮進服加減歸脾湯前方中,人蔘減二戔,便香附減五分,白茯神半夏酸棗仁加五分,去苽蔞仁·枳實,加黃連五分,十貼製入。命退,承史以次退出。
上在昌德宮。停常參·經筵。
趙衍德啓曰,來初一日,輪對日次,而宗廟秋享大祭齋戒相値,頉稟之意,敢啓。傳曰,知道。
李謙煥,以御營廳將官來言啓曰,今日本廳,日次私習云矣,敢啓。傳曰,知道。
承旨前望單子入之。沈有鎭落點。
沈豐之啓曰,新除授左承旨沈有鎭,卽爲牌招察任,何如?傳曰,允。
傳于趙衍德曰,都承旨入侍。
傳于沈豐之曰,右承旨入侍。
以執義鄭萬始牌不進罷職傳旨,傳于李謙煥曰,只推。
以黃海監司啓本,爲婢罪人到配日字遲滯報來,該僉使浪世龍罷黜事,傳于李敏采曰,拿致營門,査問取招狀聞事,回諭。
洪明浩,以兵曹言啓曰,本曹參判洪秉纘未肅拜,參議柳誼,謂有身病,不爲行公,參知李夔,以穆陵忌辰祭獻官,纔已受香出去,臣履素,今方入直,而替直無人,參判洪秉纘,參議柳誼,竝卽牌招,以爲推移入直之地,何如?傳曰,卿卽本營,方有試取事,卽爲出去。參判之如是逡巡,極爲未安,牌招入直。有實病及在外堂上許遞,前望單子入之,待下批,亦爲牌招事,令政院知悉。可也。
兵曹堂上前望單子入之。參議洪檍,參知李師濂落點。
吏曹判書前望單子入之。金履素落點。
沈豐之啓曰,吏曹假郞廳來言,兵曹判書有闕,政事,取稟。傳曰,當日爲之。
有政。吏批,判書金履素未肅拜,參判李秉模進,參議李集斗病,右承旨趙衍德進。啓曰,判書金履素未肅拜,參議李集斗病不來,小臣獨政未安,何以爲之?敢稟。傳曰,仍爲之。以李爲兵曹判書,兪彦鎬爲冬至兼謝恩使,訓鍊都監提調單李,禁衛營提調單李,御營廳提調單李。
兵批,判書李病,參判洪秉纘病,參議洪檍病,參知李師濂入直進,同副承旨李敏采進。副護軍李顯靖,副司直李亨元·柳誼·李夔,副司果沈能翼。
傳于趙衍德曰,新除授兵曹判書牌招,傳授命召。
趙衍德啓曰,兵曹判書李牌不進,推考傳旨,今方捧入,而傳授命召,一時爲急,更卽牌招,何如?傳曰,允。
以朴泰俊囚單子,傳于李謙煥曰,保放。
沈豐之,以景慕宮郞廳,以都提調意啓曰,本宮御覽植木帖子,每四季朔,修整以入矣。今季朔,則別無生枯之可以修整者,故御覽帖子,姑不請出之意,敢啓。傳曰,知道。
李敏采,以兵曹言啓曰,全羅道私賑人中,全州前僉使張益福,井邑前巡將朴重采,南原閑良羅應祿,咸平出身尹昌莘,上來之意,敢啓。傳曰,與已除職人,明日待令。
李謙煥,以戶曹言啓曰,因京畿監司徐有防所啓,楊州松溪橋修改物力,依癸卯年例,自戶曹參量題給事,擧條,啓下矣。取考癸卯前例,則伊時陵寢有事,幸行在卽,而松溪橋役處張大,無以及期完役,不可委之本邑,故因濬川司草記,本司與戶工曹,當之物力,令廟堂區劃事,命下,自本曹有劃送錢穀之擧。目今如于修補之役,比諸其時,逈然不同,且外邑橋梁,自有所管,度支經費,所係不輕,不可以一時因特敎擧行之事,引以爲例於今日。況今潦雨之餘,宗社以下,諸處修繕之役,極其浩多,所入物力,方患不贍,至於他處之劃送,無以奉行,自本道更爲從便拮据,使之完築之意,分付,何如?傳曰,雖因道伯筵奏依施,更令本曹稟處者,以其事體之似然,卿曹之草記論列果然。此是陵行輦路,則當用各邑民力修治,亦當以儲置米會咸。然則自京廳,量給物力,在本曹·畿邑,俱有所益,以此,分付該廳。今年雨水,雖曰挽近所罕,修築纔爲五年,便卽頹圮,此後又復如是,則監董之地方官,難免其責,一體嚴飭,可也。
丁未六月二十七日辰時,上御重熙堂。都承旨與兵曹判書入侍時,行都承旨沈豐之,假注書趙台榮,記注官承膺祚,記事官金祖淳,兵曹判書金履素,以次進伏訖。上曰,兵判,承牌入來耶?豐之曰,牌去來,姑未知矣。上曰,兵判多有擧行事,牌去來連爲催促。賤臣承命出傳。上曰,沈有鎭,能供夙夜之役乎?豐之曰,脚病近益添劇,殿陛陞降,萬無其勢矣。命退,諸臣以次退出。
丁未六月二十七日辰時,上御誠正閣。右承旨與守禦使入侍時,右承旨趙衍德,假注書趙台榮,記注官承膺祚,記事官金祖淳,守禦使金鍾秀,以次進伏訖。上曰,卿之母病,何如?鍾秀曰,近得差勝矣。上曰,領相所患,亦何如?鍾秀曰,猝得暑感,連日委痛,而今則少愈矣。上曰,禁府罪囚,受刑後,姑無深慮耶?鍾秀曰,聲沃則痛勢稍愈,商圭,果有徑斃之慮矣。上曰,稍待少愈,以爲開坐,好矣。鍾秀曰,臣連日按獄,詳聞其所供,則盡是妖惡之說,而與洋海諸賊一串貫來者也。大抵近來俗習,專尙左道,故今此不逞之徒,做出妖誕之說,誑惑人心,誠甚痛惡。此若置而不禁,其流之弊,不知至於何境,自朝家嚴飭禁斷,宜矣。上曰,卿言,是矣。從後更稟,以爲嚴防,可也。上曰,趙鎭宅入侍事,分付。賤臣承命出偕入進伏。上曰,邑誌,幾何釐正乎?鎭宅曰,列邑凡例,各自不同,故姑未定次矣。上曰,三百六十州邑誌,皆已來到乎?鎭宅曰,二邑邑誌,姑未來矣。上曰,何當盡爲修正耶?鎭宅曰,增刪處若是夥然,姑未知何日畢役矣。上曰,曾聞鄭厚祚,最嫺此等事云,與之共役,好矣。鎭宅曰,依下敎爲之矣。命退,諸臣以次退出。
上在昌德宮。停常參·經筵。
巳時午時,日暈。
傳于沈豐之曰,右副承旨馳詣懿陵,奉審摘奸以來。
傳于沈豐之曰,右承旨入侍。
吏曹口傳政事,掌樂主簿金龍柱,濟用主簿兪漢純相換。
以宣傳官書啓,傳于李敏采曰,陽城訓局屯稅事,民冤不但若此,焉有一定之稅?此與比摠亦有異焉。凶賊所爲,宜卽移革,自今年差監收稅,無或白徵事,分付該營。衿川民人李大基事,聞甚奇喜。挺身救活三人之命,不可但以義氣言,如無惻隱之良心,寧或拚命於死地?令畿伯,卽爲招致慰諭,另施賞典,仍令本官,以鄕將官收用,如云常賤,別般收用,俾外邑民人知活人之爲功事下諭于該道伯。書啓中此條及陽城屯稅條,後錄下送,使之知悉擧行,亦卽宣布兩邑事,一體下諭。
以忠淸監司狀啓,長興稅船沈沒事,傳于沈豐之曰,若此則本牧·倅坐席,將無暖暇,揆以國體,寧有是理?況此非渰敗,卽沈沒,而亦非護送帳內之不謹,地方官論罪一款勿論,觀於各人供招,何異於使然?長興府之發船也,不察風勢之利否,仍令任其逗留,甚至卄一風雨,挽近所無,是日行船,安得不敗?爲該地方守令者,若能嚴束吏鄕,另擇船隻,則奸廢何從而生?長興之事,洪州替當,殊非綜核之政,該府使,令道臣拿致營門,決杖懲礪,以警他守令。騎船各人等,他邑替囚,不但主客俱困,渠罪渠當摘發,竝卽移送本地方,令該府使査得情實,使之報營後,狀聞事,令該廳,分付。
李敏采,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
丁未六月二十八日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上命書傳敎曰,近因輪對官望聞之,掌樂主簿金龍柱,無端呈旬,極爲駭然。甲辰未頒布之傳敎,姑無論,向來飭敎,何等丁寧,則雖渠父,從且出膺,況渠乎?因此無承候之人,以此以彼,焉敢若此?令該曹嚴飭,因令閑司相換,朔望起居,依例進來事,分付。又命書傳敎曰,破格差除,此亦恩典,雖非恒有之擧,似䵝似䵢,因仍輱坷,亦非無物不遂之意。向來擧措,妄錯莫甚,而歲月稍久,且渠地處,必須拯拔,可作無弊人。前兵使李得濟,別軍職差下,已經亞將,不得差除,自有定式,姑依申大謙例,亞將望,改政下敎前,勿爲擬入。命退,諸臣以次退出。
上在昌德宮。停常參·經筵。
傳于趙衍德曰,右副承旨馳詣宗廟·景慕宮,奉審摘奸以來。
傳于李敏采曰,發遣吏郞,淸齋與否,摘奸以來。
李敏采啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于沈豐之曰,都承旨,與戶曹判書入侍。
傳于趙衍德曰,右副承旨入侍。
以後苑雨漏處別單,傳于趙衍德曰,觀此別單,役處浩汗,以今經費,有難一時竝擧,亦不可仍置。此亦公用,以內需司所在保民庫物力,方欲自內修補,瓦甎磗石,依此數上下事,分付戶曹。
以江華留守狀啓,庫舍等修葺事,傳于李敏采曰,觀此狀辭,不可不及時修葺,別軍職李儒敬,今初三日當齎去辛丑別置未運條及丁未條別置物種下送,預令知悉。辛丑條,冊木一萬斤,輸置弊煩,來頭倭貢中,各年計除,卸置準本數事,使之依此傳敎,文移該曹。今番下送時,內武庫物種,則別軍職,當句管出納,內帑物種,非別軍職所關,而中使則從當下送,今番姑爲推移捧置事,已有下敎於別軍職處,卿其一體知悉事,回諭。
以黃海監司狀啓,瑞興府人家漂流事,傳于趙衍德曰,瑞興府民家漂失,至於卄餘戶之多,聞甚驚惻。本倅自惠郞下去,已所著效京中者,烏可不慥慥於本邑?恤典,雖有朝令,更令各別顧助,期卽奠居事,令道伯,申飭之意,回諭。元狀啓,無恤典二字,難免不審,道伯推考。
以義州府尹到任狀啓,傳于洪明浩曰,近來本府狀本,紙品太朴厚,如是而何以摺半,納之纏帶乎?此後紙品,依本道監兵營狀本例爲之事,分付該道道臣處。
傳于沈豐之曰,工房承旨,持公事入侍。
以宮墻蓋瓦別單,傳于李敏采曰,修築物役,依後苑例,當以內庫取用,只欲別定牌將董役,本曹則所入瓦子,依計士籌摘,再明日,輸致回泰門內事,分付。
傳于李敏采曰,未下直守令,皆令明日辭朝。
傳于洪明浩曰,宜有紀勞之典,羅就星放送事,分付。
沈豐之,以禮曹言啓曰,各處內墻頹圮處修改,來七月初二日·初三日·初四日推擇,草記批旨內,此三日中,臨時更爲稟旨,可也事,命下矣。大報壇·宗廟外墻及宮墻頹圮處,自戶曹方有修改之擧,宗廟·永寧殿·社稷·永禧殿,各處所內墻及雨漏修改處,所當一體擧行,而內墻及雨漏處,比之外墻,事體尤爲自別。目今雨勢雖已開霽,瓦石未及盡乾,修改之節,在墻垣有終欠完固之意,在蓋瓦有他處生頉之慮,待快晴,擇日擧行,恐合事宜,何以爲之?敢稟。傳曰,依此爲之。
李敏采,以兵曹言啓曰,卽者入直內禁將曺潤根,從門隙言告內,仁政門下鑰後,有一別監,由光範門出來,直向崇範門,則門已閉鎖矣,還向光範門,則光範門纔又下鑰,不得出去,故執捉以問,則姓名池大源者,以爲爲覓藥物,欲往內局,至於此境云。身爲掖隷,擅離直所,莫重殿內,門鑰已下之後,肆然往來,究厥所爲,萬萬無嚴,不可尋常處之,出付攸司,從重嚴治,而殿門俱鎖,出送無路,何以爲之?敢啓。傳曰,乞藥次往內局之路,因門閉不得出去云,故方令査實,而旣非奉命,又非直處,則生面人之接置,已萬萬駭然,彷徨已數更,今始來告,今始草記,該將事及本曹事,亦極駭然,草記之循例捧入,又駭然。該房承旨,該曹堂上,該番將等,烏可無罪乎?該掖隷,到今葛藤之後,草記可乎?令兵判知悉。常時若能檢飭,嚴宿衛明紀律,豈有是也?兵判事,亦萬萬未安矣。
李敏采,以訓鍊都監言啓曰,內宮墻頹圮十七處把守將,別武士三人,集賢門軍五名,金虎門軍十四名,弘化門軍三名內,把守將三人,自今日撤罷事,命下矣。依下敎,別武士三人,卽爲出番,當初所分排軍人,各令當該哨官及局別將,申飭巡察之意,敢啓。傳曰,誠感笑矣。
丁未六月二十九日卯時,上御重熙堂。都承旨與戶曹判書入侍時,都承旨沈豐之,記事官金孝建·李相璜·金祖淳,戶曹判書李在簡,以次進伏訖。在簡曰,雨後涼生,聖體,若何?上曰,一樣矣。上曰,廟墻頹仆處,何間修改乎?在簡曰,有待下敎擧行傳敎,故更待禮曹草記擧行,伏計矣。上曰,左副承旨·右副承旨入侍。賤臣承命出,與左副承旨洪明浩,右副承旨李謙煥,階入進伏。上曰,右副承旨馳詣受香所,奉審摘奸以來。在簡曰,今番潦雨後,諸處修改,以七月初二日·三日·四日擇日以入,而批旨內,此三日中,臨時更爲稟旨,可也事,命下矣。宗廟·大報壇墻垣及宮城修改,以初二日,先爲擧行,何如?上曰,依爲之。出擧條命退,諸臣以次退出。
上在昌德宮。停當參·經筵。
自昧爽至午時,灑雨下雨,測雨器水深九分。
李敏采啓曰,卽伏見全羅左水使李潤國今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于沈豐之曰,傳香承旨,馳詣宗廟·永寧殿,奉審摘奸以來。
李敏采啓曰,來初五日,朝參日次矣,敢稟。傳曰,停。
李敏采啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
李敏采啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
沈豐之啓曰,堂后日記,關係至重,受敎定式,何等嚴明,而院吏私自取來,草重筵說及日記,暗地謄書,將欲出送外間,雖因登時現發,未遂奸計,事之驚駭,莫此爲甚。該吏移送秋曹,以爲照法嚴繩之地,而臣等之常時不能檢飭,萬萬惶恐,注書之任其出納,不善典守,致有此無前之擧者,誠極駭然。當該注書,所當重勘以爲懲後之道,而本院請推之外,無他可施之罰,何以爲之乎?敢稟。傳曰,旣非承史之考見,而院吏之私自謄出,事極駭痛,卿等推考,當該注書,拿處,可也。
以看勢司謁手本,武藝別監李彦宗除下事,判付內,此輩之凡係作弊外間之事,這這摘發,一一勘罪,無微或宥,無細或略,比隣置統首,統內犯科,竝與不告之統首坐罪,受敎節目,不啻昭載乙仍于,前後犯科,或棍治,或除名,或杖配,或充軍,或回示者,指不勝屈,操切之嚴截,蓋如是矣。至於此事叚,日前因其矣廳首等進告,聞本事委折,已令嚴加笞治,而勿令除名者,意有在焉。操切自操切,紀綱自紀綱,刑吏之於掖隷,等級截然,旣無致打之事,只云辱說相加,則右袒刑吏,除名掖隷,反有損於紀綱乙仍于,請汰之廳首,使之付過,過齋後欲爲處分矣。觀此手本,雖謂之變怪,可也。今日紀綱,雖曰掃地,以幺麽逢辱之事,曹吏敢生荷杖之計,乃以草記等說,恐嚇之者,可謂前無後無之擧,此手本姑勿粘連,啓下該曹,下吏等,該房承旨,多發院隷,一竝捉來,首唱下吏及首吏等査出,具由論啓後,照律定配,以嚴堂陛,其參涉下吏等,竝令兵判,過齋後,嚴棍懲礪次,爲先査實以聞事,該房知悉。
洪明浩啓曰,此輩之凡係作弊外間之事,這這摘發,一一勘罪,無微或宥,無細或略,比隣置統首,統內犯科,竝與不告之統首坐罪,受敎節目,不啻昭載乙仍于,前後犯科,或棍治或除名或杖配或充軍或回示者,指不勝屈,操切之嚴截,蓋如是矣。至於此事叚,日前因其矣廳首等進告,聞本事委折,已令嚴加笞治,而勿令除名者,意有在焉。操切自操切,紀綱自紀綱,刑吏之於掖隷,等級截然,旣無致打之事,只云辱說相加,則右袒刑吏,除名掖隷,反有損於紀綱乙仍于,請汰之廳首,使之付過,過齋後欲爲處分矣。觀此手本,雖謂之變怪,可也。今日紀綱,雖曰掃地,以幺麽逢辱之事,曹吏敢生荷杖之計,乃以草記等說,恐嚇之者,可謂前無後無之擧,此手本姑勿粘連,啓下該曹,下吏等,該房承旨,多發院隷,一竝捉來,首唱下吏及首吏等査出,具由論啓後照律定配,以嚴堂陛,其參涉下吏等,竝令兵判,過齋後嚴棍懲礪次,爲先査實以聞事,該房知悉事,命下矣。刑曹書吏等,一竝捉來,嚴加査實,則朱景輝所告內,以爲渠以李文夏推錢事,該掌書吏元隻處,初定日未過之前,文夏六寸武藝別監李聖才爲名人,來到曹內,曳出渠身,以扇衝口,至於出血,責之以不卽捧錢,其所辱說,無所不至,故渠果以此意,相議于諸書吏處,則鄭世昌·趙重鉉·李弘得三人以爲,事旣如此,退訟爲好云,故言于該色佐郞李果曰,定日未過之前,別監之辱責非常,若過定日而未能準捧,則必致大段作鬧,告于堂上,退送之外,無他道云爾,則該郞亦以爲然,果以退訟之意,言送于本曹判書,則判書以爲元隻旣已決杖,定日督捧,則於渠足矣,而不待定日,經來作弊,極爲無狀,別監不可不草記請罪云云,而再昨書吏崔錫祺,以判書意,與郞廳李果,來呈草記于政院,則以齋日見退,而別監姓名往來探問者,亦是錫祺矣。當初告訴,雖由於渠之首唱,而草記一款,初不萌於心而發諸口,渠亦以與掖隷相鬨之罪見汰云。首吏書吏金慶祿以爲,渠以首吏,不能檢飭諸書吏,有此朱景輝之干犯,罪合萬死云。鄭世昌·趙重鉉·李弘得等以爲,渠輩會坐時,景輝果以本訟之難處,來問退訟之當否,故渠等答以退送無妨云云。而此外無他酬酢之說云。崔錫祺以爲,果因判書分付,以李聖才名字之不分明,定送使令于東部,使之探來,而使令則勿往別監家之意,申飭以送矣。該部書員,果以李彦宗書來,故卽告于判書,則判書以爲,明日更呈草記爲可云,而至於當初來呈草記者,非渠而卽朱景輝也,以草記之說,中間恐嚇之事,則旣無躬往別監家之事,安有如許之擧云矣。今此刑曹書吏等之所爲,實是無前之變怪,所謂李聖才,乃是李彦宗,而當初朱景輝之與李彦宗相鬨,不過言語間詬辱,初無致打之事,而敢藉刑吏之勢,告訐堂郞之間,不但爲恐嚇之說,終至有草記之擧,有若掖隷橫肆法司,作弊無窮者然,渠輩若有一分嚴畏之心,則焉敢乃爾?況臣等奉承傳敎,行査院庭,而其所爲言,唯意粧撰,全事漫漶,草記主謀,中間恐嚇,必有相議指嗾之人,而終不指告,究厥情狀,尤極狡惡,此而若不窮覈痛繩,則已頹之紀綱,無以復振,平問之下,難以得情,首唱朱景輝及首吏金慶祿·鄭世昌·趙重鉉·李弘得·崔錫祺等,竝出付攸司,嚴覈情節,照法重繩,斷不可已矣,惶恐,敢啓。傳曰,以渠輩私相酬酢之事,無難訐訴,轉至草記登徹者,不可但以關係紀綱言。朱景輝等,當依啓辭,出付攸司,究覈科罪。以刑吏付刑曹治之,豈必公決?況判堂雖因見瞞,義難冒當,李彦宗名係軍伍,出付兵判,景輝等亦爲出付,更爲頭面後,景輝等限十五度嚴棍取招草記,如不直招,當加棍得情,以此分付,可也。
刑曹判書前望單子入之,宋載經落點。
傳于沈豐之曰,右承旨與京畿監司入侍。
以江華留守狀啓,藏史閣雨漏處,設梯覆瓦事,傳于沈豐之曰,依此爲之事,回諭。
沈豐之,以春秋館領監事意啓曰,卽接全羅監司沈頤之史庫雨漏諸處更爲奉審後啓下狀本,則椽木·道里·蓋瓦·壁板,滲漏朽傷,顯有自內透外之慮,則閣內無頉,已不可知,樑上塗灰剝落,瓦子脫退,不可不移安修改,則只就道里·椽木間,略略治葺,事涉疎虞云矣。莫重史庫,有此許多頉處,事甚驚慮,奉審修改,不容少緩,且實錄尙未奉安,曝曬亦過年限,農時廚傳,爲弊雖悶,事係至重,亦不可一向遲待,姑觀旬望間日氣,依例遣史官一一詳審遍葺,恐合便好,以此分付,擇日擧行,何如?傳曰,臨時更稟,可也。
沈豐之,以宗簿寺提調意啓曰,本寺草記批旨內,外壁透濕,不過道里上滲漏,則與閣內有頉,大有異焉。旣無移奉之慮,則足可設梯改瓦乎?更令道臣問于地方官狀聞,春秋館照此擧行可也事,批下,故依批旨內辭意,卽爲行關於本道道臣矣。卽接全羅監司沈頤之狀啓,則今以邑報觀之,滲漏之痕,顯有自內透外之慮,則閣內無頉,已不可知,樑上之塗灰剝落,瓦子脫退,不可不移安修改,則只就道里·椽木間,略略治葺,事涉疎虞云矣。莫重寶閣,旣有自內滲漏之痕,而樑上之灰剝瓦脫又如此,修改之際,必將至於移安之境,則事體至重,恐不可徒委於外邑,遲待秋成,亦不無再經霖雨,轉益傷漏之慮,卽於開月望間,發遣本寺郞廳,以爲及時修改之地,何如?傳曰,臨時更稟,可也。
洪明浩,以戶曹言啓曰,宗廟·大報壇墻垣頹圮處,今月初二日改築之意,纔已稟定矣。卽今雨勢如此,明日始役,已無可論,當初擇日中,初三初四亦是吉日,姑觀今明,更爲稟旨擧行,何如?傳曰,允。
洪明浩,以兵曹言啓曰,本曹草記批旨內,乞藥次往內局之路,因門閉不得出去云,故方令査實,而旣非奉命,又非直處,則生面之人接置,已萬萬駭然,彷徨已數更,今始來告,今始草記,該將事及本曹事,亦極駭然,草記之循例捧入,又駭然,該房承旨·該曹堂上·該番將等,烏可無罪乎?該掖隷到今葛藤之後,草記,可乎?令兵判知悉。常時若能檢飭,嚴宿衛明紀律,豈有是也?兵判事,亦萬萬未安矣。凡係宿衛之地,莫非臣曹所管,則殿門下鑰之時,掖隷無端往來,而該番將不爲卽報本曹,乃反留置直所,更皷下後,始爲來告者,萬萬駭然。臣常時不能檢飭之失,不勝惶恐,而當該禁軍將曺潤根,不可尋常處之,爲先汰去,令該府拿問嚴處,何如?傳曰,該番將爲先汰去,該堂生疎所致,推考,卿則何不若前?令尹亦爲推考,該房承旨從重推考,常時不能檢飭,在所難免,該別將自當重勘,今番參酌後勿如是之意,嚴飭,可也。
李敏采,以訓鍊都監·禁衛營·御營廳言啓曰,集春門北邊宮墻頹圮二處四間,連接將頹處三間,月覲門東邊頹圮一處二間,上下連接將頹處四間,又二處四間,連接將頹處二間,內司僕南邊頹圮一處三間,連接將頹處二間,又一處一間許,連接將頹處四間,丹鳳門東邊頹圮二處九間許,又一處四間許,金虎門西邊頹圮一處一間,拱北門南邊頹圮二處五間,上下連接將頹處六間,今七月初二日爲始,三營合力改築之意,敢啓。傳曰,知道。
丁未七月初一日午時,上御重熙堂。右承旨與京畿監司入侍時,右承旨趙衍德,假注書趙台榮,記注官承膺祚,記事官金祖淳,京畿監司徐有防,以次進伏訖。上曰,雨勢如此,似或傷稼矣。有防曰,不至大段矣。上曰,刑吏査問事,何以爲之耶?卽爲知入。賤臣承命出回奏曰,其中崔錫祺最爲干犯,而姑未捉得,故尙未盡査云矣。上曰,査草先爲持入。賤臣承命出持入。命書傳敎曰,今聞政院査啓之語,未必不爲見瞞,而紀綱所在,無異變怪,雖曰不知,亦難免溺職,刑曹判書金鍾正遞差。上曰,干犯人拘囚龍虎營,過齋日後決棍放送,外此各人等,竝卽放送事分付。命書榻敎曰,刑曹判書前望單子入之。命退,諸臣以次退出。
上在昌德宮。停常參·經筵。
自卯時至巳時,灑雨下雨,測雨器水深二分。
自未時至酉時,灑雨下雨,測雨器水深四分。
夜自一更至五更,灑雨下雨,測雨器水深三寸。
李時秀啓曰,卽者注書金孝建,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李敏采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采,以都摠府言啓曰,入直內三廳武兼禁軍及軍兵等,中日習射事,標信啓請命下矣。雨勢如此,不得爲之之意,敢啓。傳曰,知道。
李時秀啓曰,合辭方張之時,憲府無詣臺之員,事甚未安。推鞫進去外,未肅拜呈告人員,竝卽牌招,何如?傳曰,允。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,未肅拜承旨及右副承旨許遞,前望單子入之,待下批牌招察任。
承旨前望單子入之,李時秀·洪仁浩落點。
傳于沈豐之曰,未肅拜大司諫許遞,前望單子入之,待下批牌招察任。
大司諫前望單子入之,洪檍落點。
傳于洪明浩曰,新除授大司諫,先進去後謝恩。
傳于李敏采曰,右承旨入侍。
以注書金孝建拿處傳旨,傳于沈豐之曰,分揀。
以注書金孝建牌不進罷職傳旨,傳于李敏采曰,只推,更爲牌招。
趙衍德,以弘文館言啓曰,校理柳孟養,連呈辭單,不爲行公,卽爲牌招察任,何如?傳曰,允。
洪明浩,以鞫廳大臣意啓曰,今此推鞫時,禁府堂上,當爲備員,而知義禁尹蓍東,親病危重,不得進參,今姑許遞,其代,令該曹口傳差出,待下批牌招,以爲進參之地,何如?傳曰,允。前望單子入之,待下批先進去後謝恩。
同義禁前望單子入之,李在學落點。
備忘記,俄遣史官,以勿參之意,傳諭矣。聞其回奏,卿欲力疾往參云,何不念少愈之戒耶?纔命他大臣按鞫,卿須安心愼攝事,更遣史官傳諭于領議政。
以黃世中囚單子,傳于李敏采曰,保放。
傳于李敏采曰,推鞫姑罷。
洪仁浩,以戶曹言啓曰,時御所內各司,依定式發遣本曹佐郞臣徐弘輔,與兵曹參知臣李師濂,佐郞臣金珍恪,東所衛將臣李得春,西所衛將臣朴來迪,南所衛將臣黃得麟,北所衛將臣朴性淳,眼同看審後,有頉處別單書入,而修改則待快晴,擇日擧行,何如?傳曰,允。
洪仁浩,以戶曹言啓曰,卽接廣興倉所報,則依傳敎,三月四月五月六月七月五朔祿俸輸納次,倉官進去于東大門外判府事趙璥所住處則以爲屛退之蹤,不敢冒受常祿云,祿俸不爲領受,何以爲之?敢啓。傳曰,更爲輸送。
李敏采,以兵曹言啓曰,去夏三朔能麽兒考講時,軍器寺主簿金益喆,三次不通,李東鉉,都摠府都事李彦煐·吳載衍,武臣兼宣傳官成夏鎭·金志學,守門將陳景文等,二次不通,武臣兼宣傳官李厚培,都摠府都事洪龍僖·申偗,訓鍊院主簿金致淇,部將南愼五,守門將李明宇·金光屹等,一次不通,依定式竝從重推考,何如?傳曰,允。
李敏采,以兵曹言啓曰,全羅道私賑人中,南平前僉事黃千一,扶安折衝盧達宗,玉果鄕品朴春錫,淳昌閑良金錫宙上來之意,敢啓。傳曰,明日待令。
李敏采,以兵曹言啓曰,政院啓辭,刑曹書吏朱景輝等,竝付攸司,嚴覈情節,照法重繩事,批旨內,以渠輩私相酬酢之事,無難訐訴,轉至草記登徹者,不可但以關係紀綱言,朱景輝等,當依啓辭,出付攸司,究覈科罪。以刑吏付刑曹治之,豈必公決?況判堂雖因見瞞,義難冒當,李彦宗名係軍伍,出付兵判,景輝等亦爲出付,更爲頭面後,景輝等限十五度嚴棍取招草記,如不直招,當加棍得情,以此分付可也事,命下矣。依傳敎,刑曹書吏朱景輝·崔錫祺·鄭世昌·金慶祿·趙重鉉·李弘得等,一倂拿致,與別監李彦宗頭面後,箇箇嚴棍査問,則朱景輝所供內以爲,初無被打於別監,不過以扇衝口,私相辱說,而不勝一時之憤,瞞告郞廳,轉稟堂上,前以大段毆打被傷之由,構誣訐訴,果以此等掖隷,若不草記嚴處,則法司書吏,無路隨行,有關後弊之意,渠自往告於判書前,有此草記之擧,而昨日政院査問之時,漫漶納供,雖出於死中求生之計,今於棍問之下,何敢一毫欺隱乎?玆事顚末,渠果居間作俑而已,諸吏則以爲事旣至此,從便退訟之外,無他道理云。鄭世昌則以爲法司書吏,被打於別監,至於重傷之境,則法綱所在,不可仍置,告于堂上前,期於草記事,再次酬酢,而諸吏中世昌,以年久老吏,常時解事,其言果然,故敢爲粧撰,誣告於官前,指嗾之人,實是鄭世昌,此外無他可達之辭云。崔錫祺所供內以爲,判書方以別監事草記,別監姓名,不可不詳探,然後可以正書,故分付於本曹使令,以爲別監之罪,勢將草記論勘,卽爲進去於別監所居洞里任掌處,別監姓名,使之探問以來,而乃以草記之說,有此恐動之擧者,果出於渠口的實,罪死無惜云。鄭世昌所供內以爲,日前同僚書吏朱景輝以爲,身爲法司之吏,今以微細相訟之事,被打於別監,至於重傷之境,何以處之云云。答以爲,事旣至此,退訟爲好,不然則必以有關後弊之由,善稟官前,期於草記事,果爲酬酢,罪合萬死云。首吏金慶祿,書吏趙重鉉·李弘得等所供內以爲,昨於院庭行査之時,事係僚吏,敢爲漫漶之計,而今當棍問,何敢粧撰乎?僚吏朱景輝,日前果與別監,有所相鬨之事,來問渠等曰,吾以微事,被打於別監,重傷至此,何以處之云云。故答以告官退訟之外,無他道理云,則又以爲此等事,不可不告官草記云云。仍爲構誣訐訴於堂郞前,有此草記之擧,此事渠等實所預聞,而僚吏崔錫祺則果爲定送使令於別監所居洞內任掌處,敢以草記之說,恐動的實,此外無他可達之辭,惶恐遲晩云矣。渠輩之當初相鬨,不過出於語言間事,元無毆打被傷之擧,則草記上徹,何等重大,而乃敢瞞告堂郞,竟至草記之境,此莫非朱景輝之任其作俑,論以法綱,萬萬痛駭。至於崔錫祺之從中恐嚇,究厥情狀,尤極巧惡,各嚴棍十五度,鄭世昌·金慶祿,旣已自服,各嚴棍八度,趙重鉉·李弘得,亦皆輸款,各嚴棍六度事當一倂出付攸司,照法嚴繩,而旣有取招草記之命,爲先捧供以入之意,敢啓。傳曰,卿於年前在本兵也,以羅卒之毆打院隷事,承命棍治八十名羅卒,此豈爲院隷地也?院隷雖微賤,傳命所關,事體至重故也。武藝廳不可以掖隷言,一自團束定制之後,掖庭舊規,一竝除去。專管宿衛之役,晝夜矻矻,朝家之顧恤自別。然有犯科,未嘗放忽,別般操切,外庭之所知,而至於今番事,可謂變怪,幺麽曹吏,變幻實狀,訐告該堂,無難有上徹之擧者,堂陛已無可言。且以昨日査啓觀之,該廳中初無似此彷彿之名字,而做成別人姓名,以至有草記,又何等驚駭之擧乎?渠輩如有一分嚴畏之心,則焉敢以元無之名,無難書呈乎?其委折更卽取招以聞。大抵當初換名草記之該堂,尙何言哉?近來俗習,年復年來,便成痼瘼,職稱近君,便生若浼之心,事涉宿衛,輒懷不滿之意,丙丁以後,轉至文有夏賊之凶,武有復賊之徒,薰染旣久,漸漬愈甚,今番事至微細,似無關於上所云云。而以隨事反隅之意,如是屢覈,豈爲賤隷而然乎?亦出於定人心之一端,卿其知悉,可也。
李敏采,以兵曹言啓曰,本曹草記,刑曹書吏朱景輝等取招事批旨內,卿於年前在本兵也,以羅卒之毆打院隷事,承命棍治八十名羅卒,此豈爲院隷地也?院隷雖微賤,傳命所關,事體至重故也。武藝廳不可以掖隷言,一自團束定制之後,掖庭舊規,一竝除去。專管宿衛之役,晝夜矻矻,朝家之顧恤自別。然有犯科,未嘗放忽,別般操切,外庭之所知,而至於今番事,可謂變怪,幺麽曹吏,變幻實狀,訐告該堂,無難有上徹之擧者,堂陛已無可言。且以昨日査啓觀之,該廳中初無似此彷彿之名字,而做成別人姓名,以至有草記,又何等驚駭之擧乎?渠輩如有一分嚴畏之心,則焉敢以元無之名,無難書呈乎?其委折,更卽取招以聞事,命下矣。依傳敎,罪人朱景輝,更爲拿入,該廳中初無似此彷彿之名字,而做成別人姓名,往告該堂委折,多般究問,則景輝所供內以爲,別監姓名,問於渠之六寸原告李文夏處,則答以爲李聖才云,故憑信其言,誤告堂上前,至於草記之擧,而當初只聽李文夏之言,以聖才輕先告官之罪,萬死無惜云矣,敢啓。傳曰,朱景輝·崔錫祺,待辜限更棍究覈後,充軍次拘留本營,鄭世昌·金慶祿·趙重鉉·李弘得等,皆以同參輸款,不無首從之別,竝加棍決放,其中一名,供中以年老爲言,果如所供,參酌加棍,可也。
李敏采,以承文院都提調意啓曰,院寫字官金振熙·閔重錫·李挺·張麟慶·李昌培·吳世鼎·季弘國·李東恩有頉,代隷習李觀英·李久榮·金麗洙·李東範·鄭惟寬·趙相益·劉善基·鄭景周,依例陞補付軍職,冠帶常仕,童蒙李觀信·石性孫·洪興祿·李快吉·高景斌,筆才頗有成就之望,屬于本院隷習,使之鍊業,而近來寫字官之各該司無前使役,實爲苦弊,不可不痛禁,然後方可支撐,以供國役,寫字官設置本意,蓋爲事大文字及刊本冊子御覽經筵冊子題目各都監書役,其他不緊書役之防禁,前後受敎,不啻嚴明,而近年以來,各司之侵責,無所不至。該司單子·笏記等,凡係書吏所書者,託以奏御文字,皆招寫字官書之者,已是法外,而甚至於各司謄錄及能書之役,亦多勒令寫字官書納,其餘私事侵役,不可殫記。此而置之,則其流之弊,將至於廢業渙散,國役狼狽而後已,從今以後,凡干雜役,依前後受敎,一切嚴禁,俾得以專意隷習,而各該司如或不遵朝禁,如前侵責,則犯禁各司草記重勘,書役之寫字官,亦爲除汰,似合事宜,以此永久遵行,何如?傳曰,允。如是申禁甚當,依此嚴飭,俾有實效,可也。
李敏采,以兵曹言啓曰,丹鳳門東邊宮墻頹圮處及連接將頹處,今日爲始,三營門合力改築事,草記,允下矣。將頹墻垣,竝皆撤毁,則役處非但浩大,地形稍高,與大內相望其在重事體之道,只以外面略干名把守,終涉疎虞,銅龍門入直禁衛軍十名除出,令該營別定將官,限畢築間,嚴加守直之意,分付,何如?傳曰,允。
李敏采,以兵曹言啓曰,依下敎,今日丹鳳門內宮墻始役時,役軍之不由闕門,撤排踰入事及擅自登高,不爲入稟委折,捉入御營廳敎鍊官金光一,訓鍊都監敎鍊官羅應斗,禁衛營敎鍊官李彦懋等,一一拚問,則以爲渠等所掌之處,卽丹鳳門內地形低下之處,而役軍之擅自越墻,罪合萬殞。至若造山後所掌撤排將校,則乃是御營廳敎鍊官李震輝,訓鍊都監別武士鄭光周,禁衛營別武士崔尙崙,而方在禁衛軍入直處所云,故自臣曹往復後,上項李震輝·鄭光周·崔尙崙等,捉來嚴問則以爲渠等俱以至迷劣所致,罔念形址之高下,始役之稟,未得竝擧,只爲毁撤後,便近入役之軍,敢使擅踰,矣等之罪,萬死無惜云矣,敢啓。傳曰,御營廳,北風尙吹,故事關宿衛,如是汎忽,此旣是該營字內,則御將烏得無罪?初欲先棍後罷,今姑參酌,而其委折,問于該將臣以啓,早朝起開窓見之,若校若卒,往來於前麓,名以將臣,其敢曰未及知之乎?況軍校之不由闕門,由頹垣處入來設把,尤豈非驚駭事乎?其委折,一體問啓。墻內麓下,卽銅龍門所管,而初不禁斷,大抵禁將之怠忽,尤極未安,此亦記過嚴問,在所不已,而以御將之姑參酌,亦姑勿問,該大將徐有大,爲先從重推考,可也。
李敏采啓曰,御營廳北風尙吹,故事關宿衛,如是汎忽,此旣是該營字內,則御將烏得無罪?初欲先棍後罷,今姑參酌,而其委折問于該將臣以啓,早朝起開窓見之,若校若卒,往來於前麓,名以將臣,其敢曰未及知之乎?況軍校之不由闕門,由頹垣處入來設把,尤豈非驚駭事乎?其委折一體問啓事,命下矣。問于御營大將金持默處則以爲臣猥以無似之賤,濫叨不敢當之職,觸處迷暗,隨事昏憒,尋常事爲,每不猶人,日夕兢惶,惟譴何是俟,今於莫重宮墻之不能預先董飭,致有問啓之命,驚惶隕越,罔知攸措。至於丹鳳門東邊宮墻頹圮處,係是差備內至近之地,其所審愼,宜倍他處,當初申飭校卒,不啻申嚴,而校卒之至愚至迷者,不識事體之至重,致此犯律之擧,臣之昏謬,於斯尤著,一則臣罪,二則臣罪,合被萬殞云矣,敢啓。傳曰,名以大將,諉罪校卒,寧有如許道理乎?雖曰無識老蔭,業則箕裘,地是戚畹,今於特敎問啓之下,敢效文宰對奏之體,本事委折,專事漫漶,爲先記過,親問太疲,卽爲招致啓板前,使卽條對,可也
李敏采啓曰,名以大將,諉罪校卒,寧有如許道理乎?雖曰無識老蔭,業則箕裘,地是戚畹,今於特敎問啓之下,敢效文宰對奏之體,本事委折,專事漫漶,爲先記過,親問太疲,卽爲招致啓板前,使卽條對可也事,命下矣。招致御營大將金持默於啓板前,使之條對,則以爲臣以矇騃之品,猥叨大將之任,平日紀律不立,今日罪戾至此,校卒之不能檢飭,莫非臣罪,乃敢以賤臣之罪,諉之於至愚之校卒,此尤臣之死罪,且於特敎問啓之下,蒼黃罔措,全昧奏對之體,本事委折,不覺自歸於漫漶之科,臣罪至此,尤合萬殞云矣,敢啓。傳曰,今番付之三令之科,爲先從重推考,此後夙夜殫竭,無忝家聲事,嚴飭,仍令退去,可也。
李敏采,以訓鍊都監言啓曰,宮墻頹圮處三軍門竝自今日,合力始役,而以御營廳字內役軍之徑自頹圮處始役,一如宮城新頹時樹柵之例,不由門路出入之故,致有該將臣問啓之命矣。本局字內集春門北邊頹圮處役軍,亦不由門,直赴役所,宮城事體,後面尤重,樹柵以後,與元墻無異,而漫不省察,初不指揮,因襲謬例,僨誤至此,論其罪犯,臣實爲首,惶恐待罪之意,敢啓。傳曰,不由門路,固可駭也,不稟俯瞰,尤極率爾。才有御將問啓之命,而本營所管新築處,退排把柵時,亦不由門路者,難免襲謬之失,而與新犯有異,且間於不稟俯瞰,卿則推考,奚特此事?不可襲謬,本營百務,一毛一髮,無不受病,自今前例二字,勿復提說,又問于校吏,使萬古所無窮凶極惡之逆復餘醜,剋念一洗之方,餘醜之未盡洗滌者,宿衛事是已,大抵創置,無於古之例,式藝則作隊,壯勇則設廳,予豈樂爲?意實有深量,向者逆復之釀凶謀叛,而得無肘腋之變者,賴有是耳。大抵逆復之凶計,專在於外若趨走於此等事,而其實則陰造凶言,潛煸邪說,中心之切忌而最嫉之者宿衛也,善德之權管該廳,亦出於折奸謀杜別計,而渠於屋下對人吏,輒蹙眉揮手,或作憂嘆之色,或發詬罵之談,一轉一轉,無人不傳,畢竟綻露於鞫庭之渠招,乾道可謂昭昭,且況近來隄防日壞,俗尙之無嚴畏極矣。凡雌黃於宿衛者,便亦逆賊也,此敎豈得已而發也?昔器遠之欲叛也,造次對班,問武監把門之數,掉頭曰云云。此事詳載國乘,時創武監,用勳臣議故也,卿等獨不若其時勳臣之誠乎?若此而逡巡於本任者,是知其身,不知有國,卿若欲行公,先自此事,曉告軍衆,使舊染汚俗咸得維新,則此政殷民毖頑之一大機會,卿須知悉擧行,可也。
李敏采,以禁衛營言啓曰,丹鳳門東邊宮墻頹圮處及連接將頹處,竝皆撤毁改築,則役處非但浩大,地形稍高,與大內相望,其在重事體之道,只以外面略干名把守,終涉疎虞,銅龍門入直軍十名除出,令該營別定將官嚴加守直事,自兵曹草記矣。銅龍門入直軍十名除出,哨官李彦豐率領,限畢築間,輪回嚴加守直之意,敢啓。傳曰,知道。
李敏采,以義禁府言啓曰,時囚罪人黃世中保放事,命下矣。黃世中保放之意,敢啓。傳曰,知道。
洪明浩,以義禁府言啓曰,時囚罪人朴泰俊保放事,命下矣。朴泰俊保放之意,敢啓。傳曰,知道。
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,校理柳孟養·洪聖淵,副校理李洪載,正言張至冕,修撰金熙采·嚴思憲,副修撰成種仁等啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·獜之凶謀而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謀英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賦罔赦之罪,則非所以明先王之德而體先王之心也,管叔致辟,何累於文王之聖德,而恩不掩義,所以爲周公達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。且以目下揆賊事觀之,凶招中所謂救貧議婚等說,又是妖賊之一大罪案,其紏結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,不覺懍然,其不可一刻容貸也,決矣,請黜置罪人鄭致達妻,亟令王府快正典刑,以洩神人之憤。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也,而四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,十三字刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已,蓋尙喆本以庸瑣之品,濫據勻軸之任,眷遇,何如,恩造,何如,而奈其賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此宇鎭之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,痛矣。是豈今日臣子之所敢萌於心筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴崇,賊堅之許積,一行刀割附賊復,陰助聲勢,不軓之跡已綻,懷二之謀難掩,今此賊復之輸款,卽是尙喆之結案,揆以邦憲,豈可一刻容貸於覆載之間乎?請逆賊尙喆,依律處斷。八行刀割答三司曰,不允。六字刀割
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,正言張至冕等啓曰,澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,又況會遂之罪惡,與澤遂,一而二二而一也,而忍杖不服,遽有酌處之命,有乖獄體,請養遂·獻遂,竝令王府設鞫嚴問,還寢會遂絶島定配之命,仍令王府設鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請還寢李觀源定配之命,更令王府設鞫得情。噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,紏結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,六字刀割某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,請遲晩後物故罪人啓能,亟施孥籍之典。啓能·趾海等諸賊,窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府一依古典。趾賊等凶種之年未滿者,待其稍長,卽施邦刑,俾絶凶逆易種養禍之患。煥億之罪,可勝誅哉?性旣妖邪,行且陰譎,勢之所使,甘心附賊,利之所在,不憚賣叔,手勢倏忽,設施陰巧,或有論議之相通,則甘爲紹介於國榮,或有謀計之排布,則一聽國榮之指揮,當國榮沮遏大計之日,四字凶言之疏,受之於國榮者,煥億是已,傳之於德相者,煥億是已,論其負犯,實有浮於德相,而況其疏草初本下語,尤極凶慘,有倍於四字者乎?及其罪惡彰露之日,敢生漫漶彌縫之計,註釋四字,誑惑群心,勸其疏擧之說,旣發於湖獄諸囚之招,海西群不逞之輩,又從而響應,轉相扇動,爲其漸染,以至前日澤·白,今日仁·京之窮凶劇逆,而腸肚相連,脈絡相貫。若論其根柢窩窟,一則煥億,二則煥億,昨日嚴訊之下,抵賴不服者,究厥情狀,萬萬巧惡,不可不嚴加刑訊,一一取服,而半日平問之餘,反下酌處之命,揆以獄體,寧有是理?請亟寢煥億島配之命,仍令王府加刑得情,夬施王章。正刑罪人福榮,巨猾樂純之種子,元惡國榮之至親,平日讎天怨國之心,包藏已久,內而締結瑮·衡,外而交通逆洋,捐萬金而經營,先占巢穴,分三道而嘯聚,至定期日,排布設施,莫非此賊之所主張,而凶謀逆節,不待拷㭄,旣已爛漫承款,則論以王章,宜用瑮·洋已施之律,而及其正法,只斷以知情應坐諸人散配而止,三尺倒置,一國齊憤,請正刑罪人福榮,亟令王府快施孥戮之典。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日,留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請亟令王府夏賊之親屬奴傔及連伊夫妻,竝嚴加鞫問,亟寢夏賊子女待年用法之命。大逆不道罪人斗恭親屬應坐之類,一依适·雲例擧行,英材·斗恒,更令王府設鞫嚴問,期於得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行九字刀割至於製給凶疏,沮遏大計,則有浮於逆莾,煽動人心,潛圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之職也。十五字刀割乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠賊湛之至親也,逆復之愛姪也。一門之內,日夜綢繆,兩賊之間,出役紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以王法,萬萬失當,請梟示罪人明謙,亟施孥戮之典。噫嘻,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼,顧何論於待年與否乎?請逆復庶子好石,不待年滿,亟施處絞之律。噫嘻,痛矣。從古亂逆何限,而豈有如宇鎭者哉?渠以凶喆之子,藉其氣勢,罔念喣濡之恩,益肆跳踉,擬帥市恩之謀,極其陰祕,荷杖投鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬簿物細故,潛藉逆復之姻婭,二十字刀割之計,明白納招。甚至於干涉善復,自知當死之供,吐實於平問之下,其陰慘情節,更無可言,有賊如此,不施邦刑,則天網絶矣,王法壞矣,宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈,請遲晩罪人宇鎭,更令王府卽速拿來,仍前設鞫,期於得情,夬正典刑。噫嘻,痛矣。今日亂逆,苟究其本,則顧不在於五月之禍變乎?二十二字刀割是以壬寅之前則有榮·德焉,壬寅之後則有夏·瑮焉,而畢竟則今年夏秋之喪變出矣。噫嘻,尙忍言哉?擧國臣民之悲冤疑憤,愈往愈劇,而及承我慈聖諺敎,始知兩次喪變,果有所以矣。慈敎若曰,症勢凡百,自初怪底,此豈非喪禍之源委,逆變之頭腦乎?在今日所當窮覈者,惟在於此一款,而若其窮覈之道,則亦惟在於逆醫廷楫,乳道不可斷而斷之,熱劑不宜進而進之,則其間情節,已極疑怪,而滿庭臣僚,屢朔嚴討,終不得請,尙使戴頭於竄配之中,此殆天意之有在也。噫,窮凶之謀,至憯之計,必有主張指揮於不覩不聞之中者,則此豈非一廷楫,所可獨爲者哉?然而端緖之鉤得,情節之覈出,不得不先自廷楫始,請減死定配罪人廷楫,亟令王府設鞫嚴問,期於得情。噫嘻,痛矣。以謙以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,請正刑罪人以謙,施以孥戮之典。答兩司曰,不允。
執義鄭萬始啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,亟令王府設鞫得情,夬正王法。李魯春之罪,可勝誅哉?當夏賊居銓之日,挺身出氣,扶護汲引者,卽一尹得孚,則一自劇賊逆變之後,苟有一分臣死之義者,纔說尹得孚三字,固當髮豎膽掉,深惡痛絶之不暇,而噫,彼魯春,抑何心腸,投疏附麗,極意營護,營護之不足,至於奬詡?又從以掇拾劇逆之話頭,要作化身之左契,顯售網打之凶圖,究厥旨意,萬萬叵測。卽其現發之跡,已難免黨與之誅,則渠之鬼蜮之狀,反覆之態,猶是薄物細故,世道乖亂,義理晦塞,難言之憂,迫在朝夕,如此陰謀祕計,有非一魯春所自獨辦者也,實由於近來隄防漸弛,人心陷溺,乘機逞凶,寔繁其徒,慫慂指使,必有其人。苟欲鋤治其根本,打破其窩窟,則惟有嚴覈魯春,得其眞贓,遏絶亂萌之圖,而初旣囚之南間,旋又移之馬房,末乃保放,偃息自在,閱歷歲月,終未窮覈,刑法之乖當,輿情之憤菀,已無可言,而今又酌處,遽命安置,渠之負犯,何等至重,關係何等不輕,而群請終不允從,王章漸就惟輕,醜類凶徒,無所懲畏,將不知幾箇魯春,闖出於何地,思之及此,寧不大可懼哉?請還寢李魯春絶島安置之命,亟令王府設鞫嚴問,期於得情。噫嘻,申愷之罪,可勝誅哉?渠以卑微之類,素有妖譎之性,托爲賊宇之爪牙,七字刀割藉其權勢,圖占仕宦,其凶謀陰計,爛漫綢繆之狀,昭不可掩,十八字刀割其所鉤覈於愷者,不容少緩,請申愷設鞫嚴問,期於得情。今番逆獄,凶復逆喆,爲之機括,則到今鉤覈之道,惟在於干連兩賊之類,而惟彼寧鎭,卽是尙喆之子,善復之壻,則情節之交通,陰謀之綢繆,不在別人,皆出寧鎭之往來,則捨此寧鎭,更何鉤覈,而移送捕廳之後,未卽訊問,旋爲酌處,獄體疎忽已無可言,刑政壞損,莫此爲甚,請罪人寧鎭,亟令王府設鞫嚴問,期於得情。趙時偉本以凶譎之人,濟以陰祕之性,賣權市勢,一門之盤據旣固,樂禍貪忮,半世之側目亦久,年前邦慶,八域含生,莫不蹈舞,而噫,彼時偉,抑何心腸,敢懷凶圖,言辭之間,顯示不悅,稠廣之中,揚臂咆哱,卽此一款,於渠凶逆之斷案,而及至宇鎭擬帥之謀出,而眞贓綻露無餘矣。渠旣躐取淸顯,無欲不遂,而敢懷無厭之欲,締結妖宇之父子,圖占戎權,其心所在,路人亦知,究厥情節,決不可島置而止,請島置罪人趙時偉,亟令王府設鞫〈嚴〉問期於得情。近來凶逆之變幾乎無月無之,固已萬萬痛心,而以至於今番匡運而極矣。所構疏草,旨意凶慝,苟有秉彝之天,孰不驚心痛骨,而噫,彼韓采,以其至親,目見凶疏,宜卽發告,而不此之爲,私自付火,究其情節,極其痛惡,匡運之同情受嗾,宜無不知之理,而親問之下,忍杖不服,終始抵賴者,尤極凶獰,今此酌配之命,雖出好生之德,而其在獄體,疎虞莫甚,請島配罪人韓采,亟令王府更加嚴鞫,期於得情。醫官之任,雖曰卑微,其衛聖躬監珍劑,則與嘗藥諸臣,無所異同,決不可以染跡於逆家之人,參涉其間也,明矣。惟彼朴春源,則賊復之私狎也,春源貧不料生,則賊復衣食之室家之,春源抱才不調,則賊復吹噓焉薦剡焉,在春源實爲罔極之恩,以此實狀,乃是一世之所喧傳,一院之所指目,豈可使一刻廁跡於監煎之地,以貽中外之慮哉?請醫官朴春源,刊名內醫之案。前府使田文顯事,臣以官箴之義,頃有論列,而及其就拿,敢以邑例卽然之招,要爲掉脫之計,渠雖武弁,亦具彝性,厚受國恩,至侍近密,則所當從實直陳,以待處分,而不此之爲,乃以不成之說,欺瞞納供,此等事例,一道之內,宜無異同,則肅川所無之例,何獨見在於寧邊乎?其推諉漫漶之跡,昭不可掩,然此在於渠,猶屬細故,渠以逆復之卵育,屢被奬拔,外而雄閫,內而華顯,藉其勢力,歷踐殆遍,則其不可密邇淸禁,與春源無異,而旣未聞出於鞫招,則在朝家滌瑕之政,亦不必永枳其身,而至於軍職,則處地自別,陪衛甚重,如此之人,不可混置於近侍之列,請別軍職田文顯,亟命汰去。答府曰,不允。田文顯事,如是持難,極爲未妥矣。
正言張至冕啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府設鞫嚴問,依律處斷。爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容於覆載之間,請爲奴罪人河翼龍,亟命王府設鞫得情,快正王法。罪人克觀·克泰,以妖任之同氣,凶謀逆節,爛漫同參,嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而時謙等以逆厚之同産,偃處近郊,尙未施當律,輿情憂憤,去而益甚,請恒·善支屬,亟命散配,時謙兄弟,竝投絶島,以嚴隄防。噫嘻,痛矣。朴宗集之罪,可勝誅哉?渠以乙未罷榜中人,緣於憑覈之無路,尙稽邦憲之亟加,而至於擅刪日記,漫漶義理,其跡至妖,其計叵測,科事之外,不可不一問,請巨濟府絶島安置罪人朴宗集,亟令王府拿鞫得情,施以當律。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,祗賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。宋迪中與樂彬換錢之罪,究其心跡,已極駭惋,而龍範等叵測之事,渠旣捉得,則所當嚴加鉤覈,期於得實,而受賂聽囑,輕先放釋,名出鞫招,至於逮問,則在渠之道,固當直陳事實,以俟處分,而乃敢白地誣罔,推諉巡營,欲爲掉脫之計者,論以法律,萬戮猶輕,而其間情跡,尤極叵測,決不可遽爾酌處,還發配所,請還發配所罪人宋迪中,亟令王府拿來嚴鞫,期於得情。噫,彼申愷,地本卑微,性又邪譎,卵育於妖相之門,十五字刀割籍其勢力,圖得甄復,則宇鎭凶謀逆節,爛漫同參之狀,昭不可掩。一行三字刀割請申愷嚴鞫得情,施以當律。今番逆變,醞釀旣久,排布甚密,徒黨枝葉,宜不止於在囚諸賊,而只緣鞫事未了,徑先撤罷,當逮者不逮,當問者不問,疎虞之嘆,已無可言,而至於寧鎭,則卽是賊喆之賤産,逆復之愛壻兩賊之綢繆交通,寧鎭爲之階梯,昏夜去來,屛人密語之狀,旣出於囚供,陰謀祕計,無不參涉,則凶徒之覈出,隱情之鉤得,專係於此賊之盤問,而移送捕廳之後,未卽訊覈,旋爲酌處,獄體之疎忽,刑政之乖損,更無餘地,請罪人寧鎭,亟令王府設鞫嚴問,期於得情,夬施王章。趙時偉性本陰譎,行又凶悖,賊翰之餘論,無不主張,東馨之悖疏,明有指揮,賣權兠攬,惟意所欲,樂禍忘忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓畢露無餘,惟此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,八坐稠廣,攘臂咆喝,有耳皆聞,無人不道,及至定號之日,肆發凶言於象人之中曰,今此定號,何如是太早?究厥心腸,已萬萬極凶絶悖,而甚於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必覈,而今此島配之典,可謂失之太輕,請島置罪人趙時偉,亟令王府設鞫嚴問,期於得情,凶逆之變,前後何限,而豈有如匡運之至妖至憯者耶?凶言狼藉,逆節昭著,苟有一分人心,孰不驚心痛骨,而惟彼韓采,以其至親,見其凶疏,私自投火,顯欲掩匿,不卽發告之狀,已極痛惡,隱情祕跡,宜無不知,而究問之下,終始抵賴,究其情節,尤爲凶獰,今此酌配之命,雖出於好生之聖意,而揆以鞫體,萬萬疎虞,請島配罪人韓采,亟令王府更加嚴鞫,期於得情,夬施當律。新除授正言徐郁修,時在平安道泰川縣任所,請斯速乘馹上來事,下諭。答院曰,不允。下諭事,依啓。
副校理李洪載,副修撰成種仁等疏曰,伏以,臣等昨伏見政院啓辭,有不勝驚駭者,夫堂后日記,何等重大,筵席說話,至爲嚴祕,縱在承史之列,有不得無端披閱,私自謄出,則況乎幺麽院吏,安敢肆然移寫,潛送外間乎?此不但事係變怪,其所指使之跡,傳示之處,有口皆傳,昭不可掩。噫,渠之負犯何如,而敢生伺探之計,致有此縱恣無嚴之擧,事之痛惋,孰甚於此?且此非一院吏所可擅爲者,院中亦必有指揮之人,今若嚴問該吏,覈其委折,則其間情狀,可以打破,雖以該注書言之,不能檢察,不善典守之罪,亦不可尋常處之。伏願聖明,亟降明旨,一一嚴勘,以杜日後無窮之弊焉。臣等無任屛營祈懇之至。省疏具悉。注書拿處足矣,院吏本院科罪亦足矣,何必盤問?
持平金聖準疏曰,伏以,臣昏愚拙訥,百不猶人,而謬被恩造,猥忝從班,時値懲討之方張,且承署經之有命,他不暇顧,章皇出肅,而所效者旅進而已,出言論事,乃其職分,而殆無異於瞽者之責明,不可儼然盤磚於紏繩之地者,決矣。且臣早而零丁,只有偏母,年今七十七矣,病與年深,奄奄僅支,而臣乃懷官戀祿,忍情耐別,彷徨旅邸,歲幾周矣。昨接鄕信,則素患風痰,近添暑感,轉側須人,省覺漸迷,臣自聞此報,心神震越,卽欲奮飛而不可得矣。目今鞫事未撤,時虞方疎,固非臣子言私之日,而情理所迫,按住不得,忙進短章,徑尋鄕路,臣罪至此,尤合萬戮。伏乞天地父母,俯垂鑑諒,亟削臣職名,仍治臣擅行之罪。以肅朝綱,俾安私分,千萬幸甚。臣無任屛營祈懇之至。省疏具悉。爾其勿辭,救護母病。
校理洪聖淵疏曰,伏以,臣學旣空疎,才又凡陋,淸朝論思之任,本不稱似,而前後屢叨,祈免不獲,間因副急,黽勉承膺,每自循省,愧汗浹背,不意恩除,又下於臣前日詣臺之時,逃遁不得,冒沒祗肅,而仍因蹲據,實非賤分之所敢安。伏願特命鐫改,俾全微諒焉。且臣向伏承燕价檢行之命,而區區私義,竊有不可冒赴者,敢此昩死仰籲,惟聖明垂察焉。嗚呼,昔在丙子之難,臣之五代祖故監司臣命一,陪之廟社,入江都,不幸天險失守,敵兵來偪,臣祖義不受辱,共妻子投諸江,臣之祖母李及二子未冠,同時殉命,臣祖則冒於流漸,幸而獲全,事定之後,母子三人,俱以烈孝,棹楔門閭,至于今照人耳目,行路莫不咨嗟惻傷,則況爲先祖後孫者,腐心之痛,百世難忘,尙何忍足涉彼地,躬拜彼庭乎?凡諸當時殉節與斥和人之子孫,無不引義於奉使之役,竝蒙體諒之恩,則臣之情私,亦無異同。伏乞聖慈,察臣難强之情,念臣至切之懇,亟命選部遞臣書狀之任,以幸公私,不勝伏願。臣無任屛營祈懇之至。省疏具悉。所請依施。
兵曹參判洪秉纘疏曰,伏以居諸易邁,惟我文孝世子,常事奄過,臣民慟廓,彌久如新,況臣曾叨宮僚,倍切延頸之忱,而讎賊莫討,冤憤未洩,隨衆號籲,天心靡回,茹痛伈伈,忍送時月,俯仰穹壤,此何人哉?仍念臣以無似賤品,偏荷洪造,徒竊寵祿,無一報答,前後辜負,非止一二,而及其再叨方面,輒陷大戾,不職之失,枉獄之罪,畢竟至向來平山事而極矣。臣於待罪海藩也,三年尸素,百爲憒劣,至於凶穢之獄,乃出按察之地,而蓋其獄情至奸,檢案失實,臣旣妄主先入,徒守偏見,終始矇然,不能覺察,以致眞贓未鉤,幽冤莫雪,已是臣罔赦之罪,而至若原告之加刑,尤是臣執迷之一端,只緣自初謬見,妄以爲爲其女訴冤,雖出至情,使其子證母,關係亦重,不思細察其冤枉,反慮或傷於倫理,終至於當覈而不覈,不當治而治之,則其迷亂顚錯,懷國法而失獄體者,論其負犯,爲如何哉?由是而轉致葛藤,拖延歲月,以至貽留聖念,屢煩審覈,臣自有是事,日夕待勘,慄慄危蹙,寢食不甘者,于今三易歲矣。然而聖度包涵,不遽加誅,姑置疑科,以俟究竟,而中間除命之屢辱,寵秩之特陞,反若無故者然,臣每奉恩旨,感淚被面,顧以訟愆之蹤,未敢唐突進身,跼高蹐厚,愈益靡措。乃者繡衣銜命,丹筆洗冤,明獄案於旣悔,正罪名於斯得,瞻聆所及,快若發蒙,而臣心喜躍,不趐如醉夢之忽醒,桎梏之初解,唯願速被斧鉞,以謝西民,則雖死之日,猶生之年,走伏鄕廬,側俟嚴命,及夫聖旨判下,罰止譴削,不出數日,旋又收敍,噫嘻,此曷故焉?竊伏惟念,聖慈如天,一務寬仁,恩重罰輕,罪多倖逭,而至如臣以若所坐,如是末勘,已萬萬失當,況可以復汚仕籍,甄用無礙也哉?曩者嶺臬恩點,尙覺悸驚,而幸蒙鐫改,感祝冞切,伊後銀臺除遞,別是特恩,而曾未幾何,摠府樞銜,除旨聯翩,臣聞命感激,情急叩謝,章皇登途,次第祗肅,而顧念宿釁,未敢仍冒,卽效自劾之章,略伸悚蹙之私,見格喉院,竟未登聞,抱玆抑鬱,蹙伏俟譴,不自意騎省新命,又在此際,天牌儼臨,飭敎繼下,臣手奉口誦,以感以惶,誠莫知負罪賤跡,偏辱聖眷,至此之極,惝怳隕越,他不暇顧,雖不得不祗謝恩命,而第臣自訟之忱,與前無異,且本曹前參議柳誼,到院辭疏,雖未上徹,其所引嫌,實由於臣,則難安之情,視前尤別,必遞之義,通朝所知,而尋單見阻,冀免無由,敢將未徹之疏,仰籲慈覆之天。伏乞聖明,俯垂諒察,將臣所帶職名,卽賜刊削,仍治臣逋慢之罪。以肅朝綱,以勵廉防,不勝幸甚。臣無任屛營祈懇之至。答曰,省疏具悉。本職許遞。
注書金孝建疏曰,伏以,臣卽伏見備忘記下者,有檢閱尹行任罷職之命矣。其疏旣已還給,則疏中云云。臣不敢多卞,而事會之未及往復,意見之煞有異同,姑舍勿論,事端實由於臣身,罪罰至及於右僚,在臣廉隅,其何敢獨自晏然乎?恩譴雖止於問備,私心益切於慙悚,玆敢忙陳短章,仰瀆崇嚴。伏乞聖慈,亟削臣職名,以存微諒,不勝幸甚。臣無任屛營祈懇之至。
以注書金孝建上疏,傳于李敏采曰,還給,牌招。
丁未七月初二日寅時,上御重熙堂。承旨入侍時,右承旨趙衍德,記事官金孝廷·李相璜·金祖淳,以次進伏訖。上曰,都承旨入侍。賤臣承命出,與行都承旨沈豐之,階入進伏。上曰,金吾開坐云耶?豐之曰,大臣姑未來會云矣。上曰,雖未及盡會,委官如來,卽爲開坐之意,分付也。命退,諸臣以次退出。
丁未七月初二日卯時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,兵曹佐郞柳文養,以次進伏訖。上曰,兵郞進前。文養進伏。上曰,御營廳字內宮墻修改時,役軍不由闕門,自頹圮處入來,該廳事,誠極駭然,爾其出去,其委折査問草記。命文養先退。上曰,堂疏,承旨見之乎?仁浩曰,臣姑未見之矣。日記謄出,何等重大,而揆以事情,院吏之私謄,誠可痛矣。上曰,筵退後,卽往禁府,以爲參鞫,而領相連日勞苦,易致生病,只出問目,卽爲還第事,傳諭,可也。命退,承史以次退出。
丁未七月初二日辰時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,原任直閣鄭東浚·徐鼎修,以次進伏訖。上曰,畿伯入侍事,分付。賤臣承命出,與徐有防偕入進伏。上曰,乙巳年正月望後日記及鞫廳日記持來。賤臣承命出持入,上進覽訖。命退,諸臣以次退出。
上在昌德宮。停常參·經筵。
自昧爽至卯時,灑雨下雨,測雨器水深五分。
傳于趙衍德曰,右承旨入侍。
傳于沈豐之曰,奉審承旨入侍。
洪仁浩,以吏曹言啓曰,今此宗廟慰安祭獻官,以前參判洪秉纘塡差,而時無職名,令該曹口傳付軍職,何如?傳曰,允。
兵曹口傳政事,副司直洪秉纘。
洪仁浩,以戶曹言啓曰,宗廟·大報壇墻垣頹圮處,今初三初四日間改築事,草記,允下矣。纔經大雨,土顯石潤,築墻之役,雖似非時,而旬前更無可合日字,成命之下,遲滯亦涉可悶,趁今先爲開基,更觀雨勢,次次完築,恐合事宜,依當初定奪,自明日始役,何如?傳曰,允。
洪仁浩,以戶曹言啓曰,卽接廣興倉所報,則自三月七月至,五朔祿俸,依傳敎更爲輸送于東大門外判府事趙璥所住處,則以爲身旣屛退,義難冒受,不勝惶恐云。祿俸不爲領受,何以爲之?敢啓。傳曰,更爲輸送。
趙衍德,以禮曹言啓曰,卽接宗廟署所報,則連日潦雨之餘,宗廟第八室第九室後越邊北階石三間許,上自第一層,下至第六層,今日朝者,全然頹圮云。正殿至近之地,有此頹圮之患,不可無慰安之擧,慰安祭不卜日今初五日設行,圍排等節,分付該監,着意擧行,待快晴與前有頉處,一體擇日修改,何如?傳曰,允。階砌頹圮,亦有圍排之例乎?此則難免不審矣。
趙衍德,以禮曹言啓曰,卽接永禧殿官員所報,則本殿移安廳後面第二間浮椽十一箇,今日卯時折落云,移安廳與他自別,本曹堂郞進去奉審後,稟處,何如?傳曰,旣命承宣奉審,而修改待晴,卽爲擧行,無異內墻垣,當爲慰安之擧,明日受香,今番則頉處稍大,慰安祭雖設行,而此後則一依前例,爲之,可也。
趙衍德,以禮曹言啓曰,因本曹堂上,奉審昭寧園園上右邊曲墻外沙汰處,擇日修改事,啓下矣。吉日令日官推擇,則今七月十七日卯時爲吉云,先告事由祭,同日曉頭設行,容入雜物,令各該司磨鍊進排,亦令繕工監別定監役官,前期進去,所用之物,預備以待,本曹堂上郞廳,前一日進去,監董畢役,而役軍則令京畿監司,量宜定送,相地官一人兼奏時官帶去之意,分付,何如?傳曰,允。進去堂上,仍兼獻官,郞官爲大祝,監役官以兼監役擧行,以地方官別定差使員,眼同監董,相地官以金喜慶差送,修補時各別精緻,近處或有罅綻處,亦卽從便修改,而丁字閣諸處,可以修補處,亦令從便修補事,進去堂上知悉,可也。
趙衍德,以禮曹言啓曰,秋節已屆,霖雨不霽,稼穡受損,誠極悶慮,祈晴之擧,不容少緩,四門禜祭,不卜日今初五日爲始設行,三日而止事,知委,何如?傳曰,允。祭官擇差,祭物精備。
趙衍德啓曰,禜祭祭文,當爲製進,大提學金鍾秀,卽爲牌招,何如?傳曰,內閣知製敎撰進。
傳于趙衍德曰,坐直承旨入侍。
趙衍德啓曰,臣與右副承旨洪仁浩伴直矣。今方推鞫進去,同副承旨李敏采,卽爲牌招入直,何如?傳曰,他承旨牌招。
知義禁前望單子入之,李文源落點。
傳于洪明浩曰,推鞫姑罷,待明朝爲之。
李時秀,以兵曹言啓曰,本曹草記,朱景輝更招事,批旨內,朱景輝·崔錫祺,待辜限更棍究覈後充軍次,拘留本營,鄭世昌·金慶祿·趙重鉉·李弘得等,聞以同參輸款,不無首從之別,竝加棍決放,其中一名供中,以年老爲言,果如所供,參酌加棍可也事,命下矣。依傳敎,朱景輝·崔錫祺,拘留本營,鄭世昌加棍三度,金慶祿·趙重鉉·李弘得等,各加棍七度後,竝放送之意,敢啓。傳曰,知道。
李時秀,以兵曹言啓曰,卽接宗廟入直部將牟應麟牒報,則宗廟西邊墻垣七間許,因雨頹圮云。令繕工監爲先以杻把子,堅實圍排,待晴卽爲修築,而地處與前頹圮處各異,令漢城府座更依例定送,巡邏營門則申飭校卒,使之加巡察之意,分付,何如?傳曰,允。
李時秀,以兵曹言啓曰,卽接東道參軍具載厚牒報,則御營廳所授惠化門北邊第三城廊近處,體城四間頹圮云。令繕工監爲先把子圍排,分授軍門急速修築,而把守軍兵,亦令該軍門量宜定送,限改築間,各別守直之意,分付,何如?傳曰,允。
趙衍德,以承文院都提調意啓曰,本院今日移接於新定處所之意,敢啓。傳曰,知道。
李敏采,以禁衛營言啓曰,本營千摠元綮鎭,身病猝重,勢難察任,改差,何如?傳曰,允。
李時秀,以御營廳言啓曰,本廳字內惠化門北邊近處,體城四間頹圮處,令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間,各別守直事,自兵曹草記矣。修築則待晴擧行,而出番鄕軍二十名,將官率領,限修築間輪直,嚴加把守之意,敢啓。傳曰,知道。
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,校理洪聖淵,副校理李洪載,正言張至冕,修撰金熙采·嚴思憲,副修撰成種仁等啓曰,請黜置罪人鄭致達妻,亟令王府快正典刑,以洩神人之憤,請物故罪人德相,亟施孥籍之典,請逆賊尙喆,依律處斷。一行力割答三司曰,不允。七字刀割
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,正言張至冕等啓曰,請養遂·獻遂,竝令王府設鞫嚴問,還寢會遂絶島定配之命,仍令王府設鞫得情。請還寢李觀源定配之命,更令王府設鞫得情。請遲晩後物故罪人啓能亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,請亟寢煥億島配之命,仍令王府加刑得情,夬施王章。請正刑罪人福榮,亟令王府快施孥戮之典,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女,待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府設鞫嚴問,期於得情,夬正典刑,請物故罪人國榮,亟施孥籍之典。請梟示罪人明謙,亟施孥戮之典,請逆復庶子好石,不待年滿,亟施處絞之律,請遲晩罪人宇鎭,更令王府卽速拿來,仍前設鞫,期於得情,夬正典刑,請減死定配罪人廷楫,亟令王府設鞫嚴問,期於得情請正刑罪人以謙,施以孥戮之典。措辭現上答兩司曰,不允。
掌令崔烜啓曰,請大靜縣爲奴罪人金壽賢,依律處新,請興陽〈縣〉爲奴罪人河翼龍,亟令王府設鞫得情,夬正王法。請還寢李魯春絶島安置之命,亟令王府設鞫嚴問,期於得情。請申愷設鞫嚴問,期於得情。請罪人寧鎭,亟令王府設鞫嚴問,期於得情。請島配罪人趙時偉,亟令王府設鞫嚴問,期於得情。請島配罪人韓采,亟令王府更加嚴鞫,期於得情。請醫官朴春源,刊名內醫之案,請別軍職田文顯,亟命汰去。措辭現上答府曰,不允。田文顯事,如是持難,極爲未妥矣。
獻納李庚運啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍,亟命王府設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正典刑,請恒·善支屬,亟命散配,時謙兄弟,竝投絶島,以嚴隄防,請巨濟府絶島安置罪人朴宗集,亟令王府拿鞫得情,施以當律,請逆賊尙魯,亟施孥戮之典,請還發配所罪人宋迪中,亟令王府拿來嚴鞫,期於得情。請申愷嚴鞫得情,施以當律,請罪人寧鎭,亟令王府設鞫嚴問,期於得情,夬施王章,請島置罪人趙時偉,亟令王府設鞫嚴問,期於得情。請島配罪人韓采,更加嚴鞫,期於得情,快施當律。措辭現上答院曰,不允。
同義禁李在學疏曰,伏以變怪層生,逆獄又出,凶狡無比,憂慮轉深,臣參坐目擊,凜然心寒,益不勝驚痛憤惋之至。臣旣忝叨獄官,當此鞫事方張之際,豈容言私,而目下情理,竊有萬分焦迫,不得不冒死呼籲焉。臣母年迫七耋,居常凜綴,自遭數年喪慼以來,寧日益尠,長委床席,朝不慮夕,實非臣離側供仕之時,而每當夙夜之任,輒以瀆撓爲懼,苟在可强不可强之間,則囁嚅不敢言者屢矣。乃自前月,臣母又患毒痁,症形危惡,乍却旋痛,轉成氣瘧首尾已三旬餘矣,病日深而氣敗,每經一番寒熱,漸致一層落下,飮啖全却,神形益脫,似睡非睡,不辨朝晝,篤老筋力無望支吾,雜試藥餌,亦未見效,臣若不在家,則調護之節,又多失宜,昨者召牌,適在推鞫命下之後,不得不蒼黃進參,粗效沬血之義,而方寸已亂,一日而腸九回矣。抵暮歸家,扶將度夜,憂遑罔措,心焉如灼,迨今鞫坐之姑罷,得蒙恩遞,則可以左右扶護,獲伸情私,玆敢忙構短章,疾聲仰籲於仁覆之下。伏乞聖慈,俯垂矜憐,特遞臣所帶金吾之任,不勝千萬懇祝。臣無任屛營祈懇之至。答曰,省疏具悉。卿其勿辭救護。
副摠管柳義養疏曰,伏以,臣於年前,伏承五禮儀添補裒輯之命,不敢以固陋辭,略加考準,今方撰次,而其中禮節,有不可不仰稟而釐改者,多矣。夫五禮儀,始於世宗朝庚戌,至成宗朝甲午,歷五朝四十五年而始克成,至英宗朝甲子,又成續五禮儀,此五禮儀之始末也。然而三百餘年遵行之餘,損益者甚多,而因革故實,亦無可以憑考之書矣。昔在肅宗朝辛酉,以五禮儀疎略甚多,特命大臣,設置一局,參酌增補,且有考出實錄中列朝所因革,作一禮書之敎,而尙未成矣。今我殿下,頃於辛丑,特命賤臣,使之彙類撰輯,自辛酉至辛丑,爲一百有一年矣。禮樂必待百年而成,正是一大機會也,臣於是書,只以禮曹儀住彙類添補,不敢一字增刪,而至於沿革故實,則蒐合公私書籍之明的可信者,謹依大明集禮之凡例,別成一冊,而蓋其五禮儀本多疎漏,大禮節不能盡合古意,且五禮儀之不疎漏者,亦或有今不遵行,當此蒐輯之日,更加釐正,載之冊子,庶幾穩當。夫大節之差謬處,以其重大而不敢言,小節之差誤處,以其微細而不敢煩,苟如是也,則大小禮節,俱無可言之人,而終無可正之日也。臣不避猥越,謹以可疑者,列錄十數條,擬將仰稟釐正,而臣於近日,登筵旣闊,又此諸條,有非暫時前席所可論斷者,故玆敢治疏仰陳,所稟諸條,列錄如左。伏乞俯詢大臣儒臣及知禮諸臣,博考爛議務歸至當,幸甚幸甚。五字刀割一,佾舜,祭禮之所重也。登歌在階上,軒架在庭下,佾舞在其間,歌樂俱在正中之處,則佾舞之不宜偏東偏西,而必在正中處,與歌樂合成一行,可知也。近日不設於正中之處,而偏在西庭,遂與歌樂,不成一行,殊失禮意。或云正殿太祖室在西,則佾舞從最高位而設,故舞在西庭,似或然也,此設甚不然。夫歌與樂,旣在正中之處,則歌與樂不從最高位而設,獨此佾舞,從最高位而設乎?蓋國初宗廟正殿,只是五室,左右各有空室一間,故第三室閤門,正當泰階正中之處,第一室·第二室在西,第四室·第五室在東,故東庭之廣,只爲三間,而祭享時,殿下板位盥洗位及諸執事拜位·盥洗位及諸執事序立之位及功臣位,皆在東庭,地勢頗窄難容,故佾舞之移設於西庭,似以是也。今則正殿十四室間數,倍於七室之時,東西庭之廣亦然,則六佾之設三佾在正路之西,三佾在正路之東,而佾舞排行,各以正路之廣爲準,則似合禮意。一,毛血盤,大明禮及國朝五禮儀圖式,必設於卓子北端神位前正中之處,禮意深矣。今太廟察儀,則毛血盤,設於卓子之上,極西近南豕氏爼之上,與圖式不合,殊失禮意,蓋頃年卓子甚窄難容,故守僕輩欲爲苟且周變之道,不思卓子之變通,有此毛血之移設,蓋毛血之進奠與退出,乃在豕氏未入奠之前,故暫借豕氏當奠之空爼而奠毛血也。大享設饌之奠東奠西,皆有深義,且毛血圖式之必設於神位前正中之處者,禮意有在,則何可輕易移易耶?一,香爐香盒,大明禮及國朝五禮儀圖式,香爐奠於卓上正中之處,香盒則圖式無所奠也,儀註只有奠爐之文,無奠盒之文,而今享禮時,香爐香盒,竝奠於卓上,而盒東爐西矣。此旣非禮圖及儀註之所載,而且於焚香之後,盒是空器,以此空器,以在卓上饌品之間,終涉如何,或以爲盒是盛香之器,故所重存焉,則旣空之後,亦奠於卓上,宜也,此說未深究也,龍瓚是鬱鬯所盛之器,未嘗奠於卓上,則今此盒子之奠于卓上,獨可爲禮乎?必依圖式及儀註,勿爲還奠于卓上,恐宜。一,宗廟享祀之時,先王神主,大祝出納,先后神主,宮闈令出納。自高麗至本朝,以宗廟祿官爲宮闈令,至世宗朝,因禮曹啓,始以宦侍爲宮〈闈〉令,國初之不用宦侍,可知也。先朝辛巳下敎曰,太廟享祀時出主之節,雖載禮文,而大祝或有生疎之弊,至於王妃位,使宮闈令出納,亦涉褻慢,故心常不安矣。昨見祭報,宮闈今三字礙眼,故令日特命次對,以只開蓋不出主,詢問卿等,其各奏。大臣諸臣咸曰,上意如此,其在愼重之道,誠好矣。上復命問議在外諸臣矣。其後尙爾因循,今宜仰體先朝下敎,更加商議處之。一,宗廟床卓,高於神榻,事涉未安,此則前後享官,莫不以爲然,決不宜一向因循。一,景慕宮正祭時誓戒一節,年前因宗臣疏論,令廟堂收議,命留置禮曹矣。夫誓戒,乃是享禮之最先大節也。謹按儀禮,則卿大夫家正祭亦有戒,而有曰惟士無戒,蓋士庶以下,則簡而略之也。今景慕宮正祭,恐不宜用從略之禮,宜令廟堂及知禮諸臣,博考古禮而處之也。一,毛血盤,宗廟·永寧殿風雲雷雨祭儀,皆有入奠之文,又有捧出之文,至社稷則只有瘞坎之文,而無入奠之文,圖式亦不載,恐是儀註之闕文,而祭禮旣重,不敢臆斷。一,北道八陵及明陵,曾以先王朝特敎,作爲山圖,藏之禮曹及本陵,而至於諸陵,則未及成圖矣,宜令禮曹竝作諸陵園·山圖,藏之禮曹及本陵園,又以一件,藏之史庫,亦宜。一,有國之大事,莫過於祀典,而必有等級隆殺之節,然後禮可以明矣。以卽今各陵忌辰祭品論之,則不過七種,至於他園及各墓祭品七種之外,又加五種,爲十二種矣。且於一種之中,永祐園則比諸陵,或減三器,或減一器,當初磨鍊之意,可見矣。至於諸園及墓,比諸陵,或減或加,其減者則禮固然矣,其加者則大失禮意。又以名節祭論之,名色之爲十一種,大體同然,而永祐園則比諸陵有減無加,他園則或加或減,其減者固禮也,而其加者亦違禮意。以園墓論之,則昭寧園·順康園·綏吉園,同是園也,而器數之多寡不同,各墓祭品,亦有過於諸陵與諸園者,此亦違禮之大者,不可無一番釐正之道。一,愍懷墓·昭顯墓祝文,皆稱謹遣臣,又稱謹以,而懿昭墓祝文,只稱遣臣,不曰謹以而曰玆用,恐是先朝所用之祝,尙未釐改而然也。一,五禮儀文宣王釋奠樂章,國朝中年,因廷臣疏論,始依大明禮樂章釐正,而大明禮奠弊無樂章,國朝禮,奠幣時,引用大明禮初獻之樂章,初獻時,引用大明禮亞獻之樂章,亞獻時,引用大明禮終獻之樂章,終獻時,以亞獻旣用之樂章仍用焉。謹按大明禮三獻時樂章,則有曰登獻惟三,於嘻成禮,觀此詞意,乃是獻之旣三,禮之旣成之後,有此奏也。今以此章,用之於亞獻時,獻未成而遽告以獻三禮成,殊非告神必誠之意也。蓋皇明樂章,自迎神至送神凡六章,皆用宋朝樂章,惟宋之奠幣樂章,皇明闕而不用,或其用之,而明史無傳歟?我朝遵用皇朝樂章,而爲補奠幣之缺章,有此初獻樂引用之擧,終獻亦有疊用之擧,今欲釐正,則奠幣用宋朝樂章,而諸樂章一依皇明之制,然後次第條理,可無紊亂矣。且皇明樂章,皆是宋朝樂章,則奠弊一章,今雖追補,亦無二代合用之嫌。一,太學從祀,或有姓名誤書之位板,胊山候薛邦,書以鄭國,高唐侯邦選,書以邽巽,蓋邦字,漢時諱而改之,至今不復也。薛之爲鄭,選之爲巽,以字樣近似而誤書也。李之藻所撰先賢辯,引家語所載薛邦邦選名,而證之甚詳,載見禮樂志,此亦詳考後,以本姓名書之,宜矣。一,外邑鄕校東西廡從祀位次,宜從太學之例,而卽今外邑鄕校兩廡位次,多與太學不同,太學東廡之位,或在於校之西廡,太學西廡之位,或在於校之東廡。第次先後,又有不同,太學之在上位者,校則在下位,太學之在下位者,校則在上位者,涉未安,宜令禮曹發關行會,收取各邑校廡從祀位次圖式,覈其異同,一遵太學東西序次釐正,恐不可已也。一,五禮儀望祈嶽海瀆祭儀曰,升詣東獄神位前,又曰,詣東嶽尊所,又曰,初獻東嶽,而序例不言東嶽之名,恐是闕文,而未知某山爲東嶽,故今不敢臆斷載錄,望祈諸山川祭儀曰,東方山川首位,而只言雉岳,不言川名,亦難臆斷載錄,竝望博詢釐正。一,嶽海瀆山川五禮儀望祈祭儀小註曰,嶽海瀆祝文五方各一,山川祝文五方各一,而序例,嶽則於東,闕而不書,海則於中於北,竝闕而不書,瀆則於東,闕而不書,川則於中,又闕而不書。夫北與中不言海,或其有據,而於於東下言嶽與瀆,中不言川,恐是闕文,而不敢臆斷。一,五禮儀之字誤與闕文,文理不成處,以臣愚見,考證註改,而至若序例中禜祭小註,二日每日一禜之二字,恐是三字之誤。以近來遵行之禮言之,禜祭必三日,則是三日每日一禜之也。視學儀升自西偏階之西字,恐是東字之誤,尊羃云八尊之八字,卽六字之誤,周禮圖亦云六尊,祭器鳥彝,書以烏,畫亦以烏。夫禮器元無取烏之象,而鳥則南方之物,卽鳳也,然則五禮儀之誤書誤畫,明矣。凡此諸條誤處,雖不過不字,而祭日之疎數,階路之左右,器數之多寡,物象之美惡,亦有闕於禮節,非尋常字誤之可以臆斷釐改者,故仰此仰稟。一,毛血盤五禮儀社稷則曰,大祝各瘞毛血於坎,先農則曰,諸執事俱進撤毛血以出,續五禮儀嶽海瀆則曰,大祝各捧毛血以出,今行儀註,雩祀則曰,大祝各捧毛血以授祝史,祝史出詣饌所云云。毛血捧出,均是一體,而措誤各自不同,擧行諸官,又各不同,今宜以一例釐正。一,五禮儀旣是列聖朝特命撰輯,屢加釐正,以成一王之制,行之三百餘年,則國中禮書之至大且重者也。此書之板,曾有二本,而卽今印本之公私所藏,絶無而僅有,板本亦未知在於何處,若不及今修補,則重大之禮書,更無板本矣。今宜搜問板本所在處,補缺增修,重刋廣布,恐合事宜。答曰,省疏具悉。後錄禮疑諸條,俱有意見,依疏請問議後稟處。
丁未七月初三日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上命書傳敎曰,日勢已晩,委官承旨及禁堂問郞中一二員,先卽開坐,俾無侵夜事,分付禁府。又命書傳敎曰,都承旨,馳詣宗廟·永禧殿,奉審以來。又命書傳敎曰,吏曹郞廳發牌,諸執事,淸齋與否,摘奸以來。命退,諸臣以次退出。
丁未七月初三日巳時,上御重熙堂。奉審承旨入侍時,行都承旨沈豐之,假注書趙台榮,記事官李相璜·金祖淳,以次進伏訖。上曰,各殿有頉處,奉審,則果何如?豐之曰,宗廟第九室北邊階石三間許,上自一層,下至六層,全然頹圮,永寧殿移安廳後面第二間浮椽十一箇,盡爲缺落矣。上曰,椽木必緣腐傷,以致缺落,殿官何不預報耶?此後殿監數數巡見,如有傷痕,卽爲來告事,分付。命退,承史以次退出。
丁未七月初三日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,奉常寺官員發牌,使之來待事,分付。賤臣承命出傳。命書傳敎曰,受由禁堂許遞,前望單子入之,待下批牌招察任。又命書傳敎曰,文案以前任兵判,有下詢者,吏曹判書金履素,牌招來待。又命書傳敎曰,李茂煥兄弟,今已拿來,令該府卽爲拿來囚。命退,承史以次退出。
上在昌德宮。停常參·經筵。
自辰時至午時,灑雨下雨,測雨器水深一分。
夜五更,灑雨下雨,測雨器水深五分。
傳于沈豐之曰,都承旨,馳詣宗廟·永禧殿,奉審摘奸以來。
傳于趙衍德曰,右承旨入侍。
以忠淸監司狀啓,道內壓死渰死漂失頹壓民戶恤典題給事,傳于李敏采曰,死傷民人,依他道例,特蠲身布,漂壓民戶恤典題給一款,嚴飭邑宰,俾無虛實相蒙之弊,小民失所與否,纔遣繡衣,考其勤慢,還朝後,優劣自當知之,然而不勤方伯,亦焉敢獨逭其責?體此敷示之意,無或一毫放忽事,申飭該道,一體嚴飭兩南伯。
趙衍德啓曰,吏曹假郞廳來言,政事當日爲之事,命下,而判書金履素,參議李集斗,俱以病不來,參判李秉模推鞫進,不得開政云,判書·參議,竝卽牌招,何如?傳曰,允。
沈豐之啓曰,吏曹判書金履素,參議李集斗,再牌不進,推考傳旨及罷職傳旨,今方捧入矣。開政命下之後,如是違牌,不卽擧行事,甚未安,判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
沈豐之啓曰,吏曹判書金履素,參議李集斗,三牌不進,推考傳旨及罷職傳旨今方捧入矣。開政命下之後,連事違召,終不擧行,事體所在,誠極未安。判書所當更請牌招,而係是一日四牌,何以爲之?敢稟。傳曰,待明朝牌招。
以吏曹參議李集斗牌不進罷職傳旨,傳于洪明浩曰,只推,更爲牌招。
以李東憲囚單子,傳于李敏采曰,諸堂如未退去,與李元謙捧口招草供後結語,仍爲論理議處以聞,如已退去,明日捧供。
傳于李時秀曰,推鞫姑罷。
李敏采,以戶曹言啓曰,宗廟·大報壇墻垣頹圮處,今日辰時始役之意,敢啓。傳曰,知道。
李敏采,以兵曹言啓曰,卽伏見京畿監司徐有防狀啓,則以爲本道日次進上,從敦義門封進,而若値禜祭設行之時,則城門開閉稟啓擧行,曾有其例,明日爲始,進上封進時,敦義門開閉一節,令兵曹稟旨分付矣。敦義門開閉,依前例,令政院臨時,請出標信擧行,何如?傳曰,允。
李敏采,以備邊司言啓曰,卽見咸鏡監司鄭民始狀啓,則其一,長津之地百餘里之間,無非可耕可居之地,顧今事勢,不可不設邑者有四,幅圓餘四百里,人民近三千戶,凡百擧行,無非守令之事,而事務屬於監營,殿最屬於兵營,以邊將而行守令之事,旣無吏鄕,又無刑律,苟簡掣礙之端,有難盡擧,一也。時居民人,過半是四處流入之類,散亂無統,若不設置守宰,制置刑律,有以鎭服,則惡習漸長,將成弊地,二也。殺獄檢驗,關係甚重,而不得擧行,請檢於咸興判官,往返之際,自當爲五六日,若在暑月,已不成說,而咸興有故,更請他邑,則已過旬望,行檢何以憑信乎?此又難處者,三也。本鎭處於西北之衝,而山豀之間,徑路甚多,無賴之輩,以其無官府無禁防,莫不取路於此,目下鎭守之方,宜有備禦,四也。土地之可合,事勢之難便有如此,則設邑之議,恐不必持疑事也。從古有識之論,未嘗不以汰冗官竝州縣爲急務,則旣無拓地恢疆之擧,而反有陞鎭作邑之議,驟而觀之,孰不曰不識時務,而第念古人設施,亦非一端,或以地勢之要衝而昔發今修,或以商旅之都會而因聚成邑,或徙民而實其城池,或從民而移其府治,要其歸則相其宜順其情而已。今此道臣四條之論,反復乎山川險夷之形,參互以邑鎭輕重之勢,憂强梁之難禦,則思所以彈壓之,慮備禦之或疎,則思所以管束之,以至刑律之不可不用,檢驗之不可不念,而巨細畢陳,論理甚悉,竝與難之者之議,而逐條卞破,保其無疑,則地宜民情,蓋可想得,日後收效,安知不如茂山之爲哉?議者或曰民情之必願設邑,專出於欲避鎭民之名,大抵關北之俗,貴邑而賤鎭,邑民之視鎭民,不啻奴隷,故要藉一時州府之名,以雪積年困屈之恥,然旣設官府矣,又置長吏矣,有身役焉,有戶役焉。率彼鳥啄獸伏之類,而入此牛穿馬絡之彀,則頓忘向時鎭名之羞,只思今日府民之苦行,且于于而作,望望而去,畢竟空境而後已,朝家擧措,宜愼終始,設邑之請,決不可遽許,此言誠似矣。第又有不然者,有民則有役,今古之通誼,邑鎭之所同也。長吏之苟得其人,道臣之苟審其便,輕其徭賦,務盡永久之道,簡其科條,務適習俗之宜,則將見强者戢而弱者安,遠者來而近者懷,顧何患乎?旣聚而旋散也,如其反是,則鎭將之誅求,獨不可遍及於所管地方,而必也邑宰而後,行其苛政也哉?又或以設邑時財力,謂難猝辦,而曾聞鎭治衙舍,本自完好,不煩改建,可作官府,其他鄕校,或小小公廨,左右山谷,無非千章之材,惟意取用,不日可成,向後所講究者,不過官廩糶糴等事耳。由前之論,可斷其便否,由後之說,未見其窒礙,設邑一款,趁今許施,凡百經紀,使之條列狀聞後,守令差遣,待其時稟處,實合事宜。其一,三水府,處萬山之中,所謂邑治,不過如掌之地,而本府十七社中六社,卽邑民所居,其餘東西十一鎭堡,稱以十一社,而邑民絶無,以略干土卒,旣應鎭役,又應府役,殘敗無餘,迎送侵漁之弊,已是難支,而邑治僻在一隅,道里隔絶,號令不及,民間之疾苦莫察,列鎭奸弊,緣此尤劇。以關防言之,若使敵兵,自鴨綠江,直向厚峙,則甲山一城,不足有無,自長津江,直向咸興,則過自作魚面而後始知之,已無及矣。魚面之地,處于一邑之中,開野比邑治爲數三倍,今若移設邑治於魚面,則號令可行於一境,聲勢可接於兩鄰,邑治旣移,則魚面自作,自在當罷,以其土卒,付之該邑,神方間於江口·廟坡兩堡之間,無甚關緊,革罷神方,而分屬兩堡,小農則尤甚疲殘,羅暖·新坡之間,雖無此小堡,似無利害,革罷而付諸新坡,若於一境之內,減得四邊將,則鎭樣差勝,民弊可除,罷鎭之地,各置邑倉與把守,完聚報警,則比之設鎭,似無所損事也。該府難支之狀,不但道臣之言如此,抑亦此來之說皆然,而鎭將之減數,魚面之移邑,固可謂少變通則少有益,然本土生理,專以貂蔘得失,判其民食豐歉,今其十室九空,無可如何之勢,政坐於貂蔘之漸不如古,而不但在於府治之僻處一隅,鎭堡之遍列一境而已,則縱使移府于魚面,恐難保其必勝於前,而徒增其移來移去之弊,雖以關防言之,道啓所謂敵兵,若自長津,直向咸興,則過自作魚面而後,始知之云云。果不爲無據,而今於長津,旣置一大官府,則疎虞之慮,比前稍勝,且念當初該府之設置於此地者,未必不知魚面之爲一邑之中,而捨彼取此,萬一移設之後,未收其十倍之益,或致有一分之害,則雖有智者,將無以繼其後矣。此則更俟十分商確,明知其萬全無失,然後竝與鎭堡存革,而從長變通,實合事宜。其一,北關穀簿,夏穀居多,秋穀則堇充於納還應稅,民之所食,四時兩麥,而交濟各穀十二萬八千餘石,換爲正穀,盡作久置,一邑之數,多爲三萬石,少不下近萬石,逐年添耗,民情難堪,今依南關例,元數中折半換正穀,作久置,折半依前散在,則此是二留一分之穀,恒留當爲四萬餘石,設有移粟之時,決不當盡運此數,則必無不足之慮,待其運出,卽以散在條,依其數換色添補事也。北關交濟穀之換作正穀,分置海倉,定爲二留一分之法者,蓋因年前賑使之回奏,以備日後兩道之互濟,別成節目,嚴立科條,則行之未久,遽議變通,不但銷刻之爲嫌,恐非備豫之長策,而第以狀辭,反復考之,則民情事勢,決是行不得之政,大抵本道秋穀之絶少,夏穀之居多,不待穀簿之按閱,可知土宜之應然,則今以四時食麥之民,責其逐年實穀之納,殆無異於龜毛之刮,而又況遍分乎各社,則疲於遠涉,取便乎海戶,則困於偏苦者乎?以南關十一邑之民,受食七萬餘石久置之穀,而民猶病之,又況以九邑之少,當此十二萬餘石之久置乎?道臣所謂元數中折半換正穀作久置,折半依前散在,則二留一分之數,當爲恒留四萬餘石,設有移粟之時,決不當盡運此數,則必無不足之慮云者,誠爲得之,然或値荐歉,連歲轉輸,則四萬石恒留,太無餘地。自明年爲始,就其都數中,八萬石依元節目,以正穀久置,四萬八千餘石,依前散置,以爲從便糶糴之地,待其南運之時,卽以散在條,依其數換色充補,實合事宜。其一,三·甲各鎭土卒,生利甚艱,身役苦重,太半是屢空百結之類,無妻者居多,所與婚者,不過公賤,而生子女則竝從母役,故土卒漸縮,不得支保,土卒輩惟願娶公賤生子女者,定爲男從父役,女從母役之法,而從前鎭卒最殘處,例爲請得內奴,今雖許施其願,較其利害,在公家別無所失事也。各鎭土卒之若是殘敗,論以防守,已極疎虞,想其形勢,亦足干和,而生子生女,竝從母役,則土卒之歲耗年縮,勢所必至,男從父役之請,實出於不獲已之擧,苟利鎭卒何論所失?此亦依狀請施行,實合事宜。其一,北關各鎭中,黃拓坡殘敗尤甚,土卒不滿二十,而分排於把守烽臺撥所之役,則交替無人,終年守番,不得耕作,次次逃散,將至廢棄,北關內奴,限二十口許給事也。該鎭土卒之數,至於不滿二十,而把守烽臺撥所之役,又於其中而分排,無鎭則已,一日有鎭,則決不可不爲之顧念,內奴劃給,亦有已例,北關內奴二十口,特爲許給,以爲一分支過之道,而外此懷保矯捄之方,專係於營閫之隨處斗護,邑鎭之悉心撫恤,竝以此意,嚴飭分付,何如?傳曰,允。今旣設邑,則趁此設施之初,宜講萬全之策,如有所見,更卽論理成節目,後錄狀聞事,分付。觀此草記措辭,便一對策,蔓語太多,難以分類領會,如是而外邑能不眩於擧行乎?此意廟堂知悉,申飭該堂,後勿如是,可也。
李敏采,以義禁府言啓曰,今此推鞫時,本府都事,當爲備員,出使都事嚴思允·李運春,令該曹口傳相換,何如?傳曰,允。
吏曹口傳政事,禁府都事嚴思允,敦寧主簿金復光相換,禁府都事李運春,武兼兪國柱相換。
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,校理洪聖淵,副校理李洪載,正言張至冕,修撰金熙采·嚴思憲,副修撰成種仁等啓曰,請黜置罪人鄭致達妻,亟令王府快正典刑,以洩神人之憤,請物故罪人德相,亟施孥籍之典,請逆賊尙喆,依律處斷。一行刀割答三司曰,不允。
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,正言張至冕等啓曰,請養遂·獻遂,竝令王府設鞫嚴問,還寢會遂絶島定配之命,仍令王府設鞫得情。請還寢李觀源定配之命,更令王府設鞫得情。請遲晩後物故罪人啓能,亟施孥籍之典,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,請亟寢煥億島配之命,仍令王府加刑得情,夬施王章,請正刑罪人福榮,亟令王府快施孥戮之典,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲依擧行,英材·斗恒,更令王府設鞫嚴問,期於得情,夬正典刑,請物故罪人國榮,亟施孥籍之典。請梟示罪人明謙亟施孥戮之典,請逆復庶子好石,不待年滿,亟施處絞之律,請遲晩罪人宇鎭,更令王府卽速拿來,仍前設鞫,期於得情,夬正典刑,請減死定配罪人廷楫,亟令王府設鞫嚴問,期於得情。請正刑罪人以謙,施以孥戮之典。措辭現上答兩司曰,不允。
掌令鄭景祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府設鞫得情,夬正王法。請還寢李魯春絶島安置之命,亟令王府設鞫嚴問,期於得情。請申愷設鞫嚴問,期於得情。請罪人寧鎭,亟令王府設鞫嚴問,期於得情。請島置罪人趙時偉,亟令王府設鞫嚴問,期於得情。請島配罪人韓采,亟令王府更加嚴鞫,期於得情。請醫官朴春源,刊名內醫之案,請別軍職田文顯,亟命汰去。措辭現上答府曰,不允。田文顯事,如是持難,極爲未安矣。
司諫李思祚啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍,亟命王府設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防,請巨濟府絶島安置罪人朴宗集,亟令王府拿鞫得情,施以當律,請逆賊尙魯,亟施孥戮之典,請還發配所罪人宋迪中,亟令王府拿來嚴鞫,期於得情。請申愷嚴鞫得情,施以當律,請罪人寧鎭,亟令王府設鞫嚴問,期於得情,快施王章,請島置罪人趙時偉,亟令王府設鞫嚴問,期於得情。請島配罪人韓采,更加嚴鞫,期於得情,快施當律。措辭現上答院曰,不允。
吏曹判書金履素疏曰,伏以,臣於月前,乞解本兵,猥上一疏,伏奉批旨,恩諭鄭重,缷解重務,期在不日,以是攢祝,恭俟體諒,今於千萬夢想之外,復有天官移授之命,此何事也?臣聞命驚惶,五內失守,假使臣才具望實,眞有所無適不可,若其朝西銓而暮東銓,左右兠攬,國朝盛際,名臣碩輔之獲此者,蓋無幾矣,而以臣至庸極陋,百不肖似,本兵重任,非敢曰可堪,而仰感隆恩,俯怵義分,不得不淟涊盤礴,挨過兩大政,僨誤旣多,惶愧尙切,今此冢宰之職,其緊且重,視本兵不啻百倍焉。雖當世之藻鑑力量,出入等夷者,猝然當之,猶懼其戞戞乎難哉?況臣疎闇之見,掣礙之跡,旣無見聞之開廣,又無注措之方便,則惟有堅執咫尺之守,仰恃天地之仁而已。是以昨年除命之下,冒死陳懇,乃蒙我聖上日月之明,顧復之恩,趁卽釋負,獲全微諒,臣心感結,與天無極,自玆以往,天官一步,自以謂永得丐免,恃而無恐,同朝之視臣者,亦皆云然,今玆誤恩,奚爲而至哉?嗚呼,以殿下之至仁至慈,極濟臣覆燾臣,殆若慈母之保赤子,而今乃處之以睢盱之場,策之以顚沛之步,此殆臣命卒之秋也。臣若迫於嚴命,變其株守,晏然承當,則是前後兩截人耳,堂堂淸朝,亦安容此兩截人,置之銓衡之地,鑑別一世之才彦也哉?文案下詢,關係重大,他不暇顧,隨牌祗肅,而百爾思量,冒據無路,玆敢披瀝肝血,仰暴衷情。伏乞聖慈,察臣不稱之實,諒臣至切之懇,將臣新授職名,亟行鐫免,俾蒙終始之澤,仍治臣瀆擾之罪。以肅朝綱焉。臣無任屛營祈懇之至。答曰,省疏具悉。所辭過矣,卿其勿辭行公。
李敏采啓曰,吏曹判書金履素,疏批已下,更卽牌招,何如?傳曰,允。
大司諫洪檍疏曰,伏以,臣欲說恩造,則河海莫量,欲言寵遇,則涕淚先從,身自陷於坑穽,而雨露之仁,曲加極濟,跡無倚於墻壁,而天地之化,積費陶鎔,察之衆棄,特垂幈幪之庇,起于屢跌,過侈簪履之收,旣涵貸之,又剪拂之,邇來半年之間,除旨聯翩,華誥盈握,恩數曠絶於千古,觀瞻咸聳於一世,重尋花甎之步,昵侍文陛之間,威顔咫尺,天語溫諄,開釋慰諭,委曲鄭重,不啻如父母之邇,家人之視,隆恩厚渥,淪肥浹髓,臣以首頓地,呑聲飮泣,生而得此,死亦何憾?嗚呼,今日廷臣,孰不蒙再造之恩,而其所以終始曲保,生死骨肉,如臣所被者,殆無其倫,臣雖頑如木石,豈不欲糜身粉骨,以圖塵剎之報,而只恐桑楡景迫,事君日短,此生此世,實無其望,興念至此,寧不悼歎?不意薇垣新命,又下於待罪騎省之日,殆若朝除而夕遷,已爲臣匪分之榮,過福之憂,而矧此所叨,地望自別,顧其職則淸選也,論其任則言責也。在昔少壯之時,已愧人器之不稱,今於衰朽之餘,豈有毫分之可襯,而迺以已試蔑效之任,加之不肖垂死之身,有何風猷,可以繩愆而紏繆,有何言議,可以彰善而癉惡,左右量挈,萬無承當之望,而參鞫有命,他不暇顧,雖不得不章皇出肅,而若復因仍蹲冒,殆同無故,則其爲壞廉防而駭瞻聆,當復如何?慈敢悉暴衷懇,瀝血哀鳴。伏乞聖慈,亟命刊改,以卒終始生成之澤焉。臣雖不敢以言責自居,亂臣賊子,人得而誅之,則臣何忍終噤而不言乎?嗚呼,尙忍言哉?粵自乙丙以來,亂逆層生,凶變百出,巨室世族,太半化爲梟獍,天經民彝,幾盡歸於土苴,其爲禍也,不時燎原與滔天而已。此其本,只在於義理之不明,懲討之不嚴,卽事便爲前轍,旣往卽一殷鑑,而泯泯不已,泄泄如故,辟而止辟,皇王之大道,而今之刑政,失之太寬,禹鼎高揭,太阿在手,殿下何若,而不奮乎天討五用之刑哉?臣於往歲,亦嘗粗效沐浴之義,而今於十數年之後,復檢故紙,則窩窟自在,根柢未鋤,種下遺種,節上生節,千凶萬怪,愈出而愈憯國榮之圖十字刀割俱逭肆市之顯戮,竟致首領之獲全,至於窮天地亘萬古所未有之夏賊出,而人紀絶矣,天理滅矣。雖用參夷殄滅之典,亦未足以洩神人之憤,而适·雲之律,旣許旋閟,終未夬施,則尙可謂國有三尺乎?王章由是而不擧,亂逆因此而肆行,瑮·福釀稱兵之謀,明賊畜內應之計,綢繆排布,非一朝一夕之故,七行半刀割嗚呼,自有是變以來,大小皇皇,如不欲生,庭籲陛爭,腔血盡焦,賊醫妖媼之同情釀凶,其端已露,今若竝加一覈,則情節可得,而天聽逾邈,兪音終靳,大僚雪涕而決退,八方裹足而陳義,所可慨者,獨無一人碎首於天陛之下矣。歷觀史牒,曷嘗有如此之變,而一例寬縱,全事抛置,不思所以撲火而去薪,斬草而除根者哉?惟我聖上,智周萬事,明燭庶類,義理之晦明,彝倫之在亡,擧在乎衡尺之中,而必析於毫釐之末,凡與當行與不當行,可已與不可已,沛然河決,宜無留難,而獨於此,濡忍未果,當斷不斷,以致王法屈於上,人彝斁於下而不逞之徒,方且旁伺睥睨,陰滋其萌孽,肆營其窩藏,禍胎漸長,凶圖暗熾,言念及此,寧不澟然寒心,繼之以痛哭流涕也哉?伏願聖明,穆然遠覽,赫然奮發,夬從群請,亟擧王章,使義理大明,懲討克嚴,實宗社臣民之幸也。臣無任屛營祈懇之至。省疏具悉。勿煩,爾其勿辭察職。
丁未七月初四日卯時,上御重熙堂。右承旨與稟事閣臣入侍時,右承旨趙衍德,記事官金孝建·李相璜·金祖淳,京畿監司徐有防,原任直閣徐鼎修·鄭東浚,待敎尹行任,以次進伏訖。上曰,禮兵判入侍。賤臣承命出,與禮曹判書徐有隣,兵曹判書金履素偕入進伏。上曰,獄情轉至妖誕,究竟無期矣。有隣等曰,必有主張浮動之人,而終未覈得,誠泄泄。上曰,龍虎營捉囚者,卿須施威捧招,可也。履素承命先出。命書傳敎曰,政事當日爲之。又命書傳敎曰,衿川民人李大基事,才有拔例收葬之命,而當其士人李在榮之渰溺也,兩奴之拚死生爭投洶濤中,竝至胥溺,而互相抱持,至死不釋,幸因大基之義氣,拯出於無奈之際,而其捨命爲主之誠,無間於死生,在朝家敦勵之義,不可以常賤泯然,私奴述伊同等,特爲給復事,下諭于京畿監可。命退,諸臣以次退出。
上在昌德宮。停常參·經筵。
未時,灑雨下雨,測雨器水深三分。
夜自一更至五更,灑雨下雨,測雨器水深四分。
傳于沈豐之曰,都承旨入侍。
以京畿監司狀啓,陵幸時畿甸植炬,令該廳劃卽稟處事,傳于李敏采曰,須有特敎,至晝停所植炬,出還宮俱値擧火時,則自陵所至該地方境上,皆當植炬,今此磨鍊之,只及出宮晝停者,未知爲然,今旣如是定式,則他陵寢亦各有劃一之制,令該廳爛商該道,指一回啓。
沈豐之啓曰,吏曹判書金履素,參判李秉模,參議李集斗牌不進,推考傳旨及罷職傳旨今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,乘乏之故,自西移東非,始許終靳,況旣無情勢之可言,則在吏判道理,但當行公而已。昨今屢違,無意承命,事體所在,誠極未安,吏曹判書金履素,從重推考,與亞三堂,更卽牌招開政。
以吏曹參議李集斗牌不進罷職傳旨,傳于沈豐之曰,只推。
沈豐之啓曰,吏曹判書金履素,參判李秉模,參議李集斗,再牌不進,推考傳旨及罷職傳旨今方捧入,而特敎申飭之下,如是違召,無意膺命,事體所在,誠極未安,判書·參判,所當更請牌招,而係是一日三牌,何以爲之乎?敢稟。傳曰,更爲牌招。
以吏曹參議李集斗再牌不進罷職傳旨,傳于沈豐之曰,只推,更爲牌招。
沈豐之啓曰,吏曹參判李秉模,參議李集斗,一體牌招開政,何如?傳曰,允。
沈豐之啓曰,吏曹判書金履素,參判李秉模,參議李集斗,三牌不進,推考傳旨及罷職傳旨,今方捧入,而特敎申飭之下,連事違召,終不膺命,事體所在,極爲未安,判書·參判,所當更請牌招,而係是一日四牌,何以爲之乎?敢稟。傳曰,如是違牌,極爲未安,從重推考,違牌傳旨勿施,仍以前牌催促,違牌勿爲呼望。
以吏曹參議李集斗三牌不進罷職傳旨,傳于沈豐之曰,只推,更爲牌招。
李敏采啓曰,夜禁則如非朝紙去來,則毋或饒貸之意,前後申飭,出於嚴夜禁之意,蓋法典,直提學以下,皆無得犯夜故也。今聞爾言,院隷不接於肅章門,於何住着乎?渠以遐方文臣,猥叨兵郞,凡於門禁夜巡,無不懈惰,獨於此事如是者,可見其癡濫之一端,其委折,卽令該房査問金珍恪處,以啓可也事,命下矣。査問于金珍恪處,則以爲臣之無知妄作之罪,焉敢逃於問啓之下哉?臣但知御門之至重,而不暇顧院隷之自別,乃以門閾之箕踞,濫施八度之棍,臣於夜巡禁喧等事,實多溺職之罪,而獨於微細之事,自速妄錯之科,惶懍震越,罔知攸措云矣,敢啓。傳曰,議處。
以禁府時囚錄啓,傳于洪仁浩曰,雖令保放,出場之遲滯可悶保放及未拿來罪人中,李邦億不待行査,自有捕招,本事之虛謊可知,放送,田光羽·柳光濂,今日捧供,考律勘處後,草記,朴泰俊·黃世中·梁得河·趙鳳麟·朴亨源·李格·權裕等,竝罷黜放送後,草記事,分付,洪樂恒今日捧供,仍令議處事,一體分付。
洪仁浩啓曰,卽者義禁府都事來言,時囚罪人李東憲·李元謙,捧口招仍爲論理議處事命下,而判義禁金鍾秀,謂有情勢,次堂例不得擧行云,判義禁金鍾秀,卽爲牌招,以爲擧行之地,何如?傳曰,允。
洪仁浩啓曰,判義禁金鍾秀牌不進,推考傳旨今方捧入,而口招坐起命下之後,如是違牌,不卽擧行,事甚未安。更卽牌招,以爲擧行之地,何如?傳曰,令次堂擧行。
傳于洪仁浩曰,判義禁入侍。
傳于趙衍德曰,坐直承旨入侍。
傳于趙衍德曰,兵曹參議前望單子入之,待下批牌招察任。
兵曹參議前望單子入之,柳誼落點。
傳于李敏采曰,明日推鞫,待罪人拿來爲之事,傳于委官。
李時秀,以都摠府言啓曰,今日入直內三廳武兼禁軍及軍兵等,當爲中日習射,而禜祭相値,不得爲之之意,敢啓。傳曰,知道。
李敏采,以義禁府言啓曰,保放及未拿來罪人中,李邦億放送,田光羽·柳光濂,今日捧供,考律勘處後,草記,朴泰俊·黃世中·梁得河·趙鳳麟·朴亨源·李格·權裕等,竝罷黜放送事,命下矣。保放罪人李邦億放送,朴泰俊·黃世中·李格·權裕,未拿來罪人梁得河·趙鳳麟·朴亨源等,竝罷黜放送,保放罪人田光羽·柳光濂等,還囚捧供後,考律勘處之意,敢啓。傳曰,知道。
刑曹啓目,粘龍岡縣殺獄罪人金履默獄事云云。一案似或平反之道,上裁,初檢官龍岡前縣令權裕,覆檢官三和前府使李格,竝令該府拿問處之,何如?判付啓。此獄之當初成獄及金履默之斷以元犯者,專由於宋同卓等立證之招,而到今同卓等三人,一變前招,皆以怯於惡刑,初檢時誣招納供,則所謂履默之元犯,自在脫空中是如乎,以傷處言,則屍體之經日變動,乃是常事,兩檢狀中,紫黯微堅,未見其眞的傷痕是遣,以獄情言,則履默之於仁采,交誼則同槧之厚也,爭端則絶纓之微也,住所戲謔,出門分手,乘憤猛踢,似無是理兺不喩,三世傳家之疾,一經書齋之說,俱出於死者及屍親之言,則此爲仁采實病之明證,尋醫給藥,俱不足爲眞贓,而設令仁采,眞有被踢之事,則其弟獜采之來見也,固當不待問而卽愬,不待再詰而始吐是遣,以檢體言,則殺獄訊囚,自有常規,別設治盜之具,以爲恐嚇之資者,前所未聞,大關後弊是遣,初檢文案,覆檢時例不相通,而初檢官之密囑,覆檢官之曲循,俱極駭然,罪人金履默叚爲先放送,初覆檢官叚,依回啓施行爲良如敎。
洪仁浩,以義禁府言啓曰,平安監司李命植査啓,據刑曹覆啓內,初檢官龍岡前縣令權裕,覆檢官三和前府使李格,拿問處之事,判下矣。權裕·李格,今方待命,卽爲拿囚之意,敢啓。傳曰,卽爲保放。
洪仁浩,以義禁府言啓曰,時囚罪人李格·權裕等保放事,命下矣。李格·權裕等卽爲保放之意,敢啓。傳曰,知道。
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,校理洪聖淵,副校理李洪載,正言張至冕,修撰金熙采·嚴思憲,副修撰成種仁等啓曰,請黜置罪人鄭致達妻,亟令王府夬正典刑,以洩神人之憤,請物故罪人德相,亟施孥籍之典,請逆賊尙喆依律處斷。一行刀割答三司〈曰〉,不允。六字刀割
大司憲尹承烈,大司諫洪檍,執義鄭萬始,司諫李思祚,掌令鄭景祚·崔烜,持平柳頤玄,獻納李庚運,正言張至冕等啓曰,請養遂·獻遂,竝令王府設鞫嚴問,還寢會遂絶島散配之命,仍令王府設鞫得情。請還寢李觀源定配之命,更令王府設鞫得情。請遲晩後物故罪人啓能,亟施孥籍之典,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,請亟寢煥億島配之命,仍令王府加刑得情,夬施王章,請正刑罪人福榮,亟令王府快施孥戮之典,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女,待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府設鞫嚴問,期於得情,夬正典刑,請物故罪人國榮,亟施孥籍之典。請梟示罪人明謙,亟施孥戮之典,請逆復庶子好石,不待年滿,亟施處絞之律,請遲晩罪人宇鎭,更令王府卽速拿來,仍前設鞫,期於得情,夬正典刑,請減死定配罪人廷楫,亟令王府設鞫嚴問,期於得情。請正刑罪人以謙,施以孥戮之典。措辭現上答兩司曰,不允。
持平柳頤玄啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府設鞫得情,夬正王法。請還寢李魯春絶島安置之命,亟令王府設鞫嚴問,期於得情。請申愷設鞫嚴問,期於得情。請罪人寧鎭,亟令王府設鞫嚴問,期於得情。請島置罪人趙時偉,亟令王府設鞫嚴問,期於得情。請島配罪人韓采,亟令王府更加嚴鞫,期於得情。請醫官朴春源,刊名內醫之案,請別軍職田文顯,亟命汰去。措辭現上答府曰,不允。田文顯事,如是持難,極爲未安矣。
正言張至冕啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍,亟命王府設鞫得情,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防,請巨濟府絶島安置罪人朴宗集,亟令王府拿鞫得情,施以當律,請逆賊尙魯亟施孥戮之典,請還發配所罪人宋迪中,亟令王府拿來嚴鞫,期於得情。請申愷嚴鞫得情,施以當律。請罪人寧鎭,亟令王府設鞫嚴問,期於得情,夬施王章,請島置罪人趙時偉,亟令王府設鞫嚴問,期於得情。請島配罪人韓采,更加嚴鞫,期於得情,夬施當律。措辭現上答曰,不允。
刑曹判書宋載經疏曰,伏以日月迅邁,文孝世子祥事奄過,秋序載屆,仰惟止慈之聖懷,尤何以堪抑?嗚呼,討復大義未伸,餘孽凶逆又出,言念聖躬之孤危,國勢之岌嶪,五內如焚,中夜無寐,繞壁抆涕,只切尙寐之願而已。臣之扶舁衰骸,來伏輦下,已三易月矣。臣之自來情踪,危臲兢蹙,始擬暫伸情禮,還尋鄕廬,得以念咎自影,杜門待盡矣。忽於前月,重嬰風疾,口眼喎斜,肢體麻痺,加以暑熱重鑠,濕氣浸淫,雜試鍼藥,眞元澌鑠,㱡㱡床褥,作一未冷之屍耳。向叨籌司之任,卽古之樞密,而與聞廟謨,責任甚重,愼揀自別,此非人人所可僥冒也,明矣。乃以如臣衰朽譾劣,苟然充數於其間,臣未知其何爲而有此謬恩耶?其爲褻名器駭聽聞極矣,亦非細故也,泯默縮伏,恭俟改正,不意秋曹除旨,又下於此際,惝怳隕越,尤不知所以自措也。噫,六部之長,孰非緊重,而至若司寇之職,所係愈不輕,雖使彊壯聰明,足堪剸理者當之,亦莫不逡巡辭避,則以臣老耄癃尫,近添風痺之新症,形貌歪側,而對人有靦,精神昏憒,而忘前失後,酬酢之際,首尾不續,戶庭之間,跬步亦艱,以此病情,其在閑司漫職,猶恐其僨誤,況劇務叢畓之地,豈有一分自力堪承之望耶?反復揣量,無路趨膺,虛縻曠瘝,爲日已多,便作微臣養病之坊,顧以私分之惶懍,已無可言,而亦豈朝家綜核之政也哉?玆敢不避煩猥,悉陳危懇。伏乞聖慈,俯垂諒察,將臣所帶秋曹籌司本兼兩任,亟命遞改,以重公器,以安賤分,千萬幸甚。臣無任屛營祈懇之至。答曰,省疏具悉。卿其勿辭,俟間行公。
丁未七月初五日卯時,上御重熙堂。都承旨與判義禁入侍時,行都承旨沈豐之,假注書趙台榮,記注官李宗烈,記事官李相璜,判義禁金鍾秀,以次進伏訖。上曰,卿緣何違牌耶?鍾秀曰,臣之情勢,實難堪承,故果爲違召,而不勝惶恐矣。上曰,到今鞫招,已露根脈,所謂根脈,果抵於鄭鎭赫·鄭鎭星耶?鍾秀曰,然矣。上曰,鄭哥聞是道內望士云,然乎?鍾秀曰,如渠醜類,何足以望士責之乎?上曰,予方思究竟之道,而事多難處,何以則爲好耶?鍾秀曰,尙未究竟,誠甚可悶,發捕都事,今若上來,當出決末矣。上曰,卿往見領相,以從速究竟之意,相議,可也。命鍾秀先退。命書榻敎曰,濬川堂上,明日來待。又命書榻敎曰,左承旨與營建郞廳入侍。賤臣承命出,與左承旨李時秀,郞廳鄭東敎·李晩秀偕入進伏。上曰,別庫所在木,何當輸入耶?東敎曰,木物已盡辟連,故方欲輸入矣。上曰,輸來時車用幾兩耶?東敎曰,當用數百兩矣。上曰,窓戶等所造木,亦以別庫木用之耶?晩秀曰,木理甚好,故欲以此用之矣。命退,諸臣以次退出。
丁未七月初五日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,吏判之如是逡巡,必因誤看俄下飭敎而然,本職是何等重任,則寧有乍授旋解之理乎?去就大關國體,吏曹判書金履素,從重推考,因以前牌,各別催促。衍德曰,院隷雖賤,傳命爲重,該司無得推治,自是舊規,而兵曹佐郞金珍恪,謂以院隷,坐於肅章門閾,欲爲懲治,送言本院,故只以略治之意,果有循例之答矣。敢藉莫重之御門,濫施重棍,若以微細之事,無難重治,則傳命之隷,將無支保之勢,揆以事體,萬萬駭然,本院請推之外,無他可施之罰,何以爲之?敢稟。上曰,夜禁則如非朝紙去來,則毋或饒貸之意,前後申飭,出於嚴夜禁之意,蓋法典,直提學以下,皆無得犯夜故也。今聞爾言,院隷不接於肅章門,於何住着乎?渠以遐方文臣,猥叨兵郞,凡於門禁夜巡,無不懈惰,獨於此事如是者,可見其痴濫之一端,其委折,卽令該房査問金珍恪處以啓,可也。出擧條命退,諸臣以次退出。
上在昌德宮。停常參·經筵。
沈豐之啓曰,卽者注書金孝建,謂有情勢,陳疏經出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。牌招入直。
洪仁浩啓曰,合辭方張之時,諫院無詣臺之員,事甚未安。除在外·陳疏入啓外,呈告人員,竝卽牌招,何如?傳曰,允。
傳于沈豐之曰,都承旨入侍。
傳于沈豐之曰,領議政入侍事,遣史官傳諭。
傳于沈豐之曰,都承旨入侍。
傳于趙衍德曰,右承旨入侍。
李敏采啓曰,卽者義禁府都事來言,保放罪人柳鎭恒·趙雲履査啓回啓及李元謙·洪樂恒·田光羽·柳光濂等議處照律事,命下,而判義禁金鍾秀,謂有情勢,次堂例不得擧行云,判義禁金鍾秀,卽爲牌招,以爲擧行之地,何如?傳曰,令次堂擧行。
以注書金孝建牌不進罷職傳旨,傳于沈豐之曰,勿施。
有政。吏批,判書金履素進,參判李秉模推鞫進,參議李集斗進,行都承旨沈豐之進。以李百亨爲校理,黃昇源爲兵曹參判,宋碩欽爲漢城主簿,李顯秀爲昭寧園守奉官,漢學校授單韓用龜,軍器直長單曺泰柱,奉事單鄭弘澤,以鄭萬始爲書狀官。
兵批,判書李進,參判黃昇源未肅拜,參議柳誼病,參知李師濂入直進,同副承旨李敏采進。以李聖圭爲都摠管,任希曾爲副摠管,黃昇源·元厚鎭爲同知,徐有龍爲內禁衛將,朴春錫·羅應祿·盧達宗·金錫宙·朴重采·尹昌莘爲五衛將,李尙謙爲京畿監營中軍,同知單李得濟,訓鍊參軍單李枝昌,副司直沈有鎭·李昌漢·曺允大。
以義禁府都事狀啓,原州判官李時淵受由上京事,傳于李敏采曰,此時該倅,豈可受由在京?給由之道伯,尤萬萬駭然。營下一守令,不能申飭,何以檢督道內守令乎?其委折,令廟堂爲先査問草記,該守令之上來委折,亦令該曹査實草記。
傳于洪仁浩曰,坐承旨入侍。
李敏采啓曰,今日敦義門開門時,更皷未下之前,誤以宣傳標信,祗受擧行,當初不察之失,臣不勝惶恐,而宣傳官之矇然祗受,該門護軍·部將之初不致察,徑先開門,俱極可駭。當該宣傳官及護軍·部將,所當重勘,而本院請推之外,無他可施之罰,何以爲之?敢稟。傳曰,後弊所關,萬萬驚駭,且關師律,不可尋常處之,當該宣傳官·護軍·部將等,竝令兵判待明朝嚴棍捧供,草記論罪,仍令兵曹嚴飭各門,後勿如是,身爲本兵,難免常時不飭之責,當該判書,從重推考,行首宣傳官,亦難免不飭之罪,爲先汰去。
李敏采,以兵曹言啓曰,金虎門北邊宮墻頹圮處一〈間〉許,今已畢築,把守軍兵,本處還入直之意,分付,何如?傳曰,允。
李敏采,以訓鍊都監·禁衛營·御營廳言啓曰,金虎門北邊宮墻一間許頹圮處,今已畢築,把守軍兵,本處還入直事,自兵曹草記矣。把守金虎門軍八名,還入直所之意,敢啓。傳曰,知道。
義禁府啓目,前統虞候李東憲原情云云。判付問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,上載,何如?判付啓,折納梅枝一款,卽其矣處當査之事,而觀此供辭,渠必常時使喚,故進退時,有此扶腋之擧,一時使之扶腋罪重乎,常時長令使喚罪重乎?渠在佐幕,同在一營,則同浴之嫌,渠實難逭,何暇雌黃主帥,以至轉囑繡衣之擧乎?渠固妄物,似此僨事,料之熟矣,爲先罷職放送爲良如敎。
義禁府啓目,前府使李元謙原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,上載,何如?判付啓,所聞有云云。果非立證乎?況虞候李東憲,卽渠從叔,則所聞於東憲座上之說,傳於御史,御史安得不信聽乎?昨見道伯査啓,徵歌一款,自歸烏有,雖係目擊耳彯之事,挺身作證,不緊甚矣。況本事相左如此,固知渠遇事不端的,焉敢到底浮雜,不堪自來技癢乃爾?至於供中義理二字,尤極駭悖。雖無識武夫,亦豈可發此不成說之說?以此以彼,癡濫莫甚,從重勘律放送,以爲造言反舌之戒爲良如敎。
義禁府啓目,領運差使員田光羽原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,待判下擧行,何如?判付啓,議處仍爲照律,先放送後,草記爲良如敎。
義禁府啓目,自作堡前權管柳光濂原情云云。問目內辭緣,泛稱遲晩,所當請刑是白乎矣,旣有今日捧供考律勘處後,草記之命,待判下擧行,何如?判付啓,議處仍爲照律,先放送後,草記爲良如敎。
義禁府啓目,前獻納洪樂恒原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有今日捧供,仍令議處之命矣。洪樂恒旣已詣臺,旋卽退歸,終至莫重合辭,無端闕啓,而張皇引避,誠極可駭。以此照律,何如?判付啓依允。
洪仁浩,以義禁府言啓曰,保放罪人田光羽·柳光濂等草供判付內,議處仍爲照律,先放送後,草記事,命下矣。田光羽漕船逢點,法意不輕,則假使風潮俱順,有難回泊等待,終致闕點,至登道啓,則不可以虞候之遲滯,有所參怒,至於一隻漕船之京江致敗,雖在到泊分倉之後,旣是計穀納倉之前,則亦難免不能檢飭之罪。以此照律,罪取考律文,則大明律制書有違條有曰,凡奉制書,有所施行,而違者,杖一百。不應爲條有曰,凡不應得爲而爲之,事理重者杖八十。名例有曰,二罪俱發,以重者論。大典通編推斷條有曰,犯私罪杖一百決杖,告身盡行追奪。雜令條有曰,王府決杖者,代以金贖云矣。田光羽,從重論,杖一百收贖,告身盡行追奪放送,柳光濂還穀糶糴,法意至嚴,則雜物代捧,至於一百十二石,數外加分,又爲一百十八石,雖云從民之願,自歸違法之科,究厥罪狀,誠極痛駭。以此照律,罪取考律文,則大明律制書有違條有曰,凡奉制書,有所施行而違者,杖一百。大典通編倉庫條有曰,還上加分,不及半者奪告身。大明律不應爲條有曰,凡不應得爲而爲之,事理重者杖八十。名例有曰,二罪俱發,以重者論。大典通編推斷條有曰,犯私罪杖一百決杖,告身盡行追奪。雜令條有曰,王府決杖者,代以金贖云矣。柳光濂,從重論,杖一百收贖,告身盡行追奪,放送之意,敢啓。傳曰,知道。如有功議,各減一等。
禁府照目,前獻納洪樂恒矣,旣已詣臺,旋卽退歸,終至莫重合辭,無端闕啓,而張皇引避,誠極可駭。以此照律,罪杖八十收贖,奪告身三等,私罪奉敎依允爲旀,議減一等爲良如敎。
禁府照目,昌原府使李元謙矣判付內,所聞有云云。果非立證乎?況虞候李東憲,卽渠從叔,則所聞於東憲座上之傳說,御史安得不信聽乎?昨見道伯査啓,徵歌一款,自歸烏有,雖係目擊耳剽之事,挺身作證,不緊甚矣。況本事相左如此,固知渠遇事不端的,焉敢到底浮雜,不堪自來技癢乃爾?至於供中義理二字,尤極駭悖。渠雖無識武夫,亦豈發此不成說之說?以此以彼,癡濫莫甚,從重勘律放送,以爲造言反舌者之戒,罪杖八十,告身三等,私罪奉敎依允爲旀,功議各減一等爲良如敎。
丁未七月初六日卯時,上御誠正閣。都承旨入侍時,行都承旨沈豐之,假注書趙台榮,記事官李相璜·金祖淳,以次進伏訖。上命書傳敎曰,旣無情勢,尙無去來,寧有如許國體?所深引者,未知何事,而聞筵敎,揆以分義,焉敢更事逡巡?吏曹判書金履素,從重推考,仍以前牌,各別催促,斯速開政,參議一體牌招,違牌竝勿呼望,雖因急於勉出長堂,三品官之一日四牌,有傷事體,參議李集斗,爲先從重推考。又命書傳敎曰,領議政入侍。賤臣承命出,與金致仁偕入進伏。奏曰,近日霖雨支離,聖體若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣侯,若何?上曰,一樣矣。上曰,昨聞卿之所愼越添云,果何如?致仁曰。賤疾無關聖衷,而每降軫問之敎,伏不勝感泣,而大體春初所痛之症,近又猝發,起動難便,故久未入侍矣。上曰,卿以鞫座未參,有所云云。而使他大臣替行,亦何妨也?致仁曰,閭巷間傳說,不翅十分眞的,而今者朔數已滿云,臣民歡忭之忱,有不可勝言矣。今日欲承聖敎,玆敢登筵矣。上曰,五月以前,予亦未詳,近始聞知矣。至於應行節目間事,雖或差晩,亦何妨也?致仁曰氣候諸節,若何?上曰,連爲平順矣。致仁曰,天祐東方,有此莫大之慶,歡欣忭祝,更無可達,而今爲八朔,則其在愼重也事體也,産室廳擧行凡節,有不容一時差緩矣。上曰,更診脈候,從後爲之,亦未晩也。且目下事,稍待淸謐,以爲擧行,好矣。致仁曰,事面亦似然矣。上曰,鄭哥則徐判府事李時秀,曾爲東伯時,亦已聞名云矣。致仁曰,李章運之特放,在鞫體極涉如何,而鞫座已罷,故臣亦未能爲草記矣。上曰,末稍必是放送之人,故果有處分矣。致仁曰,臣年老多病,國事身名,恐有僨誤之慮,或賜體諒,是所望也。上曰,此何等時,而初非言私之日,卿病如或未差,暫請由暇則可矣。致仁曰,臣謹當呈辭,而臣若不爲次對,則次相不欲行次對,是可悶也。上曰,卿言誠然矣。致仁曰,臣之病狀,難以時日可起,旣蒙聖恩,許以長暇,此後賓對進參,未期早晏,敢以賓對擬陳者仰達矣。列聖朝以來,胎室加封,雖或待年豐退行,未嘗過於七八年之久矣。昨年夏,以寧越胎室加封事,因大臣筵奏,禮堂知委本道,所入石物,預爲措備,而先有待明秋擧行之命,故至今遲待矣。聖念雖軫民邑之弊,每降姑待之敎,而旣是應行典禮,則有不容一向遷就,今則秋序已屆,分付禮曹雲館,預先卜日,知委該道,運置石物,磨置以待,秋成卽時擧行,何如?上曰,欲觀今年秋事爲之,待秋成更爲稟處,可也。出擧條上曰,吏判撕捱,何事乎?致仁曰,臣未詳知,而似聞以日昨傳敎中二字下敎,爲惶恐難進之端云,而臣則以聖意始欲曲諒於西銓,及其東銓,無可爲之人,乘其乏而自西移東之敎知之,未知吏判不如是看得乎?昨今違牌懸牌,似涉無義,亦甚未安,吏曹判書金履素,從重推考,申飭行公,何如?上曰,依爲之。出擧條致仁曰,向來以一名疏通事,承上敎成節目,其中已出身者,特許三曹調用,至今遵行矣。今番大政,刑郞之望,忽以一名外人,無端竝擬,觀聽莫不訝惑,事係官制,不察大矣。典獄參奉,卽參下正職,而首擧者非生進非前銜,時在幕裨中人也,未知曾有是否,而終非愼惜銓法之道,由前由後,不可以已遞而無警,前吏判尹蓍東,從重惟考,何如?上曰,依爲之。出擧條致仁曰,銓曹計仕之法,素稱最嚴,尙能遵守,而獨於雜歧輪回之際,此法漸歸蕩然,蓋由於各廳遷轉窠之不入於銓曹計仕故也。以寫官·譯官言之,寫官仕滿四十五朔,報銓曹出六,則譯官之當其次者,又自寫官出六後始計仕,四十五朔輪回之法,本如是也,而今則不然,寫官出六未久,而譯官稱仕滿,譯官出六後,寫官亦如之,銓曹不復審察,隨報檢擬,前後十五六年之間,雜歧中此弊,指不勝計,而寫官譯官,尤爲特甚,莫重仕法,爲此輩一任壞亂,誠可寒心。已往諸人,雖難一一追論,卽今在職者,令該曹覈汰,此後則仕滿陞遷後,當次各廳遷轉窠差出時,隨卽報吏曹,使之計仕,何如?上曰,依爲之。出擧條致仁曰,往年臣待罪銓曹,以雜歧減省事,陳達出擧條,而政府樞府錄事,亦在其中,蓋兩府錄事計仕陞六,卽法典所載,而爲其減省,俾作輪回窠矣。其時樞府,無一大臣,廟議以爲,彼此勞逸顯殊,政府錄事三陞後,始許樞府錄事一陞爲宜,故臣果以此陳稟蒙允,而伊後原任大臣漸多,赴公頻數,兩府勞逸,雖云有間,彼亦不可謂無勞矣。三陞一陞,實有太偏不均之歎,自今更爲定式,政府錄事二次陞遷後,樞府錄事一次陞遷,每如是輪回,恐合事宜,諸大臣之意亦如此,故敢達矣。上曰,依爲之。出擧條致仁曰,朝家錄孤,係是重典,苟或踰濫,爲弊反甚,自古必以嫡長除職,法意有可見也。間或有支孫調用之命,而此則只當用之於其時其人而已,不可援以爲例,至於向來,毋論支嫡之自下陳請,至爲未安,致使倖門漸開,恩典屑越,非細故也。自今申明舊法,非有特敎,毋敢以支孫檢擬事,嚴飭銓曹,且臣近見該曹望單,凡於承傳懸註,不書嫡長,而書以後孫,此亦非古例,一體申飭,俾以嫡長孫懸錄,何如?上曰,依爲之。出擧條致仁曰,我國雖偏小,素稱産財,而以國儲言,則良可寒心。惟各軍門財力,自來頗饒者,所以備緩急之需,而昇平日久,經用多端,視前不啻枵然,三局則雖有都提擧,元無毫髮管攝,便一冗官,守·摠兩營,則竝此而無之,藉令有非法濫用之事,朝廷何以知之?軍門錢貸,許貸放債,朝禁本嚴,先朝至以非我臣子爲敎,而歲月旣久,又或如前者有之,臣常慨歎不已,卽今諸將臣,皆謹愼奉公,其於典守,似無他慮,而然自上隨事提飭,則必益有警勵之效,敢望深留聖意焉。上曰,卿言好矣。時欲差遣御史,抽栍翻閱,未必不爲警勵之一端,欲以此留意矣。出擧條致仁曰,臣於近日政院日記私謄事,雖未詳裏面委折,以堂疏論列見之,有曰指使之跡,傳示之處,有口皆傳,又曰院中,亦必有指揮者存,以此見之,則其非該吏私自移謄可知,而畢竟罪正於該吏,指使者晏然,則寧有如許國體?事雖似微,所關則大,伊日諸承旨,使之自首,而又不自首,則令該曹盤問該吏,從實覈出,恐不可已矣。上曰,依爲之。出擧條上曰,濬川堂上,後日來待。出榻敎賤臣承命出傳。命書傳敎曰,承旨及兵曹堂上前望單子入之。上曰,大臣入侍。出榻敎命退,諸臣以次退出。
丁未七月初六日巳時,上御重熙堂。右承旨入侍時,右承旨趙衍德,假注書趙台榮,記事官李崑秀·金祖淳,原任直閣鄭東浚·徐鼎修,以次進伏訖。上曰,宣傳官韓命祥處下去諭旨持來。賤臣承命出持入,上進覽訖。上曰,此諭旨,自政院成送,而三日內必抵宣傳官處事,分付。命退,諸臣以次退出。
丁未七月初六日午時,上御誠正閣。都承旨與時原任大臣入侍時,行都承旨沈豐之,假注書趙台榮,記事官李相璜·金祖淳,領府事鄭存謙,判府事徐命善,領敦寧洪樂性,判府事李福源·金熤,左議政李在協,右議政兪彦鎬,以次進伏訖。存謙等曰,近日霖雨支離,聖體若何?上曰,一樣矣。存謙等曰,王大妃殿氣候,若何?上曰,一樣矣。存謙等曰,惠慶宮氣候,若何?上曰,一樣矣。存謙等曰,閭巷間傳說非但眞的,俄聞領相所傳,臣民歡忭,已無可達,而況今朔數已滿,擧行諸節,不容少緩,今日臣等不勝欣祝之忱,相率請對,必得請而後,出去矣。上曰,一未診候,姑未的知,何可遽從卿等之請乎?且考之前例,亦無十分比準者矣。僉曰,前例則豈曰無之,而見今朔數已滿,湯劑進御,一時爲急矣。上曰,明聖王后,曾無內局藥一貼進御之事,且予誕降時至當朔始設産室廳,何必拘於禮貌,欲爲張大之事耶?樂性曰,臣方在藥院,故其所擧行,尤爲緊急矣。上曰,卿等何爲相率入來乎?僉曰,臣等不勝慶幸,欲得準請而入來矣。上曰,目下事姑未收殺,此時何可議定乎?關東想必騷擾,卿果申飭於東伯乎?熤曰,累爲言飭於臣子矣。上曰,此獄與洋海獄事稍異矣。命善曰,獄情雖似然,而根因則必有不可不嚴査鋤治矣。上曰,旣曰擧兵云爾,則不可不設鞫,而設鞫則又近虛誕,在國體誠如何矣。僉曰,亦不可仍令抛置矣。上曰,連月雨水太過,誠可悶,而外邑被災,不如京內云耶?僉曰,然矣。命善曰,宮墻頹圮處,今欲修築,而非但雨意未霽,修改似太早,何以爲之乎?上曰,頹處浩多,難自今日始役,當至晩時矣。上曰,領相不爲次對,則左右相不欲替行云,領相至有筵稟,而今已受暇,卿等但當主管,宜矣。命善曰,近日銓官之懸牌,或至三四日,事體誠駭然矣。上曰,然矣。上曰,趙判府事,事誠過矣,自今以後,反恐其出仕矣。僉曰,臣等之請,愼重也事體也,不可少緩,亟賜允從焉。上曰,愼重與事面,果不在設廳與否,而旬後望間,當有下敎矣。命善曰,旣承旬望間下敎之敎,臣等益不勝歡祝,謹當退俟下敎矣。命退,諸臣以次退出。
丁未七月初六日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,原任直提學徐有防,原任直閣徐鼎修·鄭東浚,以次進伏訖。上命讀公事,衍德讀奏。仍命書判付訖。上曰,今日大臣擧條,卽爲出朝報,可也。命退,諸臣以次退出。
上在昌德宮。停常參·經筵。
趙衍德啓曰,來十一日,朝參日次矣,敢啓。傳曰,停。
趙衍德啓曰,來十一日,輪對日次矣,敢稟。傳曰,爲之。
趙衍德啓曰,來十一日,專經文臣殿講日次矣,敢稟。傳曰,念後爲之,臨時更稟。
以大司諫洪檍,司諫李思祚,正言張至冕牌不進罷職傳旨,傳于洪仁浩曰,只推。
洪仁浩啓曰,合辭方張之時,兩司無詣臺之員,事甚未安。大司諫洪檍,司諫李思祚,正言張至冕,旣有只推之命,卽爲牌招,憲府呈告人員,一體牌招,何如?傳曰,允。
洪仁浩啓曰,大司憲尹承烈,執義鄭萬始,掌令鄭景祚·崔恒,持平柳頤玄呈辭,持平金聖準在外,監察茶時之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
以領議政金致仁鍼灸呈辭,傳于洪仁浩曰,安心調理。
傳于趙衍德曰,右副承旨入侍。
以吏曹參議李集斗四牌不進罷職傳旨,傳于趙衍德曰,只推。
以別軍職李儒敬狀啓幨長弓換出事,傳于趙衍德曰,以辛丑條中無論充與破,只充本數換來,而以此觀之,他種軍器之腐傷可知,此後充典守之道,與守臣,面加爛議,論理狀聞,修改役處,今幾畢役乎?多日進留,貽弊可悶,凡係廚傳等事,一切省略,復命當在何間?亦爲指一狀聞事,回諭。
趙衍德啓曰,卽者義禁府都事來言,保放罪人柳鎭恒·趙雲履等,今日內照律事,命下,而判義禁金鍾秀,謂有情勢,知義禁李文源·鄭昌順,謂有身病,同義禁李秉模一人,不得開坐云,判義禁金鍾秀,知義禁李文源·鄭昌順,竝卽牌招,以爲備員開坐之地,何如?傳曰,允。
洪仁浩啓曰,判義禁金鍾秀,知義禁李文源·鄭昌順牌不進,推考傳旨今方捧入,而保放罪人柳鎭恒·趙雲履照律事,命下之後,如是違牌,不卽擧行,事甚未安。竝更卽牌招,以爲開坐之地,何如?傳曰,允。
洪仁浩啓曰,判義禁金鍾秀,知義禁李文源·鄭昌順,再牌不進推考傳旨今方捧入矣。照律開坐,旣有成命,連事違召,尙不擧行,事體所在,誠極未安,所當更請牌招,而係是一日三牌,何以爲之?敢稟。傳曰,判事一知事之謂有情勢,處義太過,二知事不欲番番替行,以遏勉出之路者,此則似然,所當更令牌招,而如是之際,當暑滯囚可悶,違牌兩堂推考,時囚柳鎭恒,如干錢穀事,未足爲不然,而選妓徵歌一款,觀於査狀,可知傳說之差爽,隨行異於選往,讀表亦異於唱歌,國制之外,身被重讓,謂之稍欠於人事,則可也。得罪於名敎則過矣。近墨之戒,納履之嫌,未必專諉之已故之鎭將,由前由後,宜令知警,罷職放送事,分付該府,可也。
沈豐之啓曰,因領議政金致仁所啓,政院日記私謄承旨自首事,擧條,啓下矣。自本院捧現告,則前承旨李謙煥自首矣,敢啓。傳曰,凡朝臣之撰狀修譜也,求謄於記注,自是常有之事,至於不謹藏守之弊,因年前事端及伊後閪失事,雖有申飭,而承史之因事考見,卽亦常事,名以承宣,寧忍諉罪下吏?事雖微細,貽羞不少,直欲處分,而特因未及自首故耳,旣捧現告,當該承旨罷職。
趙衍德,以吏曹言啓曰,該守令之上來委折,亦令該曹査實草記事,命下矣。問于原州判官李時淵,則以爲得痁疾多般治療,終未離却,症情漸益危篤,故爲上京醫藥,去月十三日受由上來矣。又添泄痢浮脹之症,諸般症形,萬分危重,時日之內,萬無差病還任之望云矣,敢啓。傳曰,如此則改差,其代口傳擇差,故重臣家從官者,只有此人,仍至無故作散,是豈乏舊錄孤之意乎?待其病間,卽爲甄復事,本曹知悉。仍捧承傳。
吏批,口傳政事,閔百準爲原州判官。
趙衍德,以大司成言啓曰,今七月初七日,儒生上旬輪次,當爲設行,而大提學金鍾秀,方在不爲行公中,限內不得爲之意,敢啓。傳曰,待下敎曰,令政院,大提學牌招。
李敏采,以賑恤廳言啓曰,中部水門洞居衛將所軍士金重得,今七月初六日,漢城府直房近處,得二朔遺棄女兒,欲爲收養,而貧不食,願爲受料,告于本部,自該府同日牒呈,依節目給料,使之乳養之意,敢啓。傳曰,知道。
李時秀,以兵曹言啓曰,羽林衛將趙文彦,身病猝重,時月之內,無望供職,呈狀乞遞,實病如是,則宿衛領軍之任,不可久曠,改差,何如?傳曰,允。
李時秀,以兵曹言啓曰,政院啓辭,敦義門開門時,誤以宣傳標信,祗受擧行宣傳官該門護軍·部將重勘事,傳曰,後弊所關,萬萬驚駭,且關師律,不可尋常處之,當該宣傳官護軍·部將等,竝令兵判待明朝嚴棍捧供,草記論罪,仍令兵曹嚴飭各門,後勿如是,身爲本兵,難免常時不飭之責,當該判書從重推考,行首宣傳官,亦免難不飭之罪,爲先汰去事,命下矣。依傳敎,宣傳官李義祐,敦義門入直護軍李仁哲,部將裵光運等,一竝拿致,各嚴棍十五度後,査問其委折,則宣傳官李義祐所供內以爲,入仕纔過一望,生疎所致,標信擧行之規,未詳其例,但聞外正門用宣傳標信,至於間門用開門云,而昨日敦義門開門,旣已正門,則當用宣傳標信,故知之無疑,循例祗奉開閉,自陷於昏謬妄錯之科,惶恐遲晩云。敦義門入直護軍李仁哲,部將裵光運等所供內以爲,渠等從前入直時,標信祗受,旣是不常有之事,故未諳其規,今番禜祭閉門時,祗受閉門標信,閉門後進上入來時祗受開門標信,而開門如是擧行矣。昨日烽火時,宣傳官奉宣傳標信而來言曰,宣傳官出送後還閉云,故但知宣傳官出入時,例用宣傳標信,循例祗受,自歸犯科之境,莫非無識愚迷之致,惶恐遲晩云矣。都城正門開閉之法,若値更皷已下之後,則用以符驗與宣傳標信,自是前規,至於昨日敦義門開門,旣在烽火之時,則當用開門標信,而宣傳官之不分更皷前後,只知正門開閉時,應用宣傳標信云者,計出粧撰,萬萬痛惡,護軍·部將等,亦敢諉之以未詳其規,循例開閉,致有此無前之擧,事之驚駭,莫此爲甚。論以師律,不可不各別重勘,以爲徵後之道,宣傳官李雲祐,爲先汰去,令該府拿問定罪,護軍李仁哲,部將裵光運,亦爲汰去,竝付攸司,照律勘處,何如?傳曰,城門開門之規,間門外,無論宣傳官,人定前仍留,人定後留門,所齎傳者,皆因宣傳標信,至於昨日事,旣因禜祭閉門,則雖在人定前,當以開門標信齎去,而只憑常時仍留時例矇然以宣傳標信受去者,已極駭然。設或拖至人定後,當與符驗伸傳,然後可以開門,而迫鍾出去,不言符驗二者,尤極駭然。然其出給者承宣也,祗受者門將也,宣傳官入仕未幾,容有可恕?已施重棍分揀,護軍·部將等,設祭之日,旣以閉門標信祗受,閉門之後,忽以宣傳標信開門者,萬萬無據。若此則雖在人定後,亦當不準符驗,只以標信開門,大關後弊,嚴加勘罪,本事專由於該房承旨之所以開門標信出給而然,當該承旨罷職,院吏到夜無狀,一體決棍徵勵,此後開閉門時符標祗受之式,成出一通,揭板門將直所廳壁,俾勿犯科,可也。
洪仁浩,以兵曹言啓曰,依本曹草記批旨,政院書吏李仁大,決棍十度之意,敢啓。傳曰,知道。
洪仁浩,以御營廳言啓曰,去夜初更量,前守門將金冕禹,犯夜被捉,依例移送該府之意,敢啓。傳曰,知道。
以金冕禹囚單子,傳于洪仁浩曰,保放。
洪仁浩,以義禁府言啓曰,時囚罪人金冕禹保放事,命下矣。金冕禹保放之意,敢啓。傳曰,知道。
趙衍德,以義禁府言啓曰,時囚罪人田光羽·柳光濂,旣已捧供,竝依前保放,洪樂恒·李元謙·李東憲等,依筵中下敎,一體保放之意,敢啓。傳曰,知道。
趙衍德,以義禁府言啓曰,田光羽·柳光濂等,各杖一百收贖,告身盡行追奪事,照律草記批旨內,如有功議,各減一等事,命下矣。田光羽六代祖潤,扈聖功臣云,功減一等,杖九十收贖,奪告身四等,而柳光濂無功議云矣,敢啓。傳曰,知道。
丁未七月初七日卯時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,原任直閣鄭東浚·徐鼎修,以次進伏訖。上曰,兵曹草記催促持來。賤臣承命出持入,上進覽訖。命書批答。仍命書榻敎曰,惠慶宮進服加減歸脾湯元方中,去黃連加半夏一錢枳實五分,十貼更爲製入。命退,諸臣以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營將官來言,今日本廳軍兵,日次私習云矣,敢啓。傳曰,知道。
傳于沈豐之曰,下直守令,留待未下直守令當日辭朝。
傳于沈豐之曰,左承旨與下直守令入侍。
以大司諫洪檍,司諫李思祚,正言張至冕,執義鄭萬始,掌令鄭景祚·崔烜,持平柳頤玄牌不進罷職傳旨,傳于洪明浩曰,只推。
洪明浩啓曰,合辭連日闕啓,事甚未安。大司諫洪檍,司諫李思祚,正言張至冕,執義鄭萬始,掌令鄭景祚·崔烜,持平柳頤玄,旣有只推之命,與大司憲尹承烈,竝卽牌招,何如?傳曰,允。
洪明浩啓曰,大司憲尹承烈呈辭,執義鄭萬始,掌令鄭景祚·崔烜,持平柳頤玄傳旨未下,持平金聖準在外,監察茶時之意,敢啓。傳曰,知道。
傳于趙衍德曰,右承旨入侍。
李敏采啓曰,兩司諸臺,以合辭牌招矣。大司憲尹承烈,執義鄭萬始,掌令鄭景祚·崔烜,持平柳頤玄,大司諫洪檍,司諫李思祚,正言張至冕牌不進,推考傳旨及罷職傳旨今方捧入,而今日推鞫,兩司不可不備員,大司憲尹承烈,更卽牌招,諫院無進參之員,何以爲之?敢稟。傳曰,設鞫之時,無端違牌,極爲未安,豈可因此不得開坐?竝罷職,前望單子入之,待下批牌招,先參坐後謝恩。
臺諫前望單子入之,司諫洪聖淵,持平洪樂貞落點。
李敏采啓曰,今日推鞫,兩司當爲備員,而新除授持平洪樂貞,未署經不得參坐云,何以爲之?敢稟。傳曰,許遞,仍付軍職,前望單子入之,先參坐後謝恩。
持平前望單子入之,鄭大容落點。
兵曹口傳政事,副司果洪樂貞。
以吏曹參議李集斗牌不進罷職傳旨,傳于沈豐之曰,只推。
沈豐之,以吏曹言啓曰,因領議政金致仁所啓,銓曹計仕之法,素稱最嚴,尙能遵守,而獨於雜歧輪回之際,此法漸歸蕩然,蓋由於各廳遷轉之不入於銓曹計仕故也。以寫官·譯官言之,寫官仕滿四十五朔,報銓曹出六,則譯官之當其次者,又自寫官出六後,始計仕四十五朔,輪回之法,本如是也,而今則不然,寫官出六未久,而譯官稱仕滿,譯官出六後,寫官亦如之,銓曹不復審察,隨報檢擬,前後十五年之間,雜歧中此弊指不勝計,而寫官·譯官,尤爲特甚。莫重仕法,爲此輩一任壞亂,誠可寒心。已往諸人,雖難一一追論,卽今在職者,令該曹覈汰事,允下矣。考其朔數,則譯官繕工主簿崔挺祥,自寫字官李宗賓出六後計之,未滿二十朔,天文學敎授水原監牧官金光天,自天文學敎授崔宅華出六後計之,未滿八朔,畫員召村察訪金應煥,自禁漏官鄭德和出六後計之,未滿二十朔,則俱未滿四十五朔之限,而經先陞六,繕工主簿崔挺祥,水原監牧官金光天,召村察訪金應煥,竝汰去之意,敢啓。傳曰,知道。
有政。吏批,判書金履素進,參判李秉模推鞫進,參議李集斗牌不進,行都承旨沈豐之進。以李度默爲大司憲,林蓍喆爲大司諫,宋銓爲執義,姜世綸爲掌令,安鼎大爲掌令,權中憲爲正言,徐配修爲校理,柳爲監察,沈選之爲活人別提,李祉源爲繕工主簿,申大坤爲蔚珍縣令,李師漢爲召村察訪,李爲軍器提調,李濟萬爲掌樂正,兼直閣單鄭大容,兼春秋單金鳳顯,金哲麟爲永庫別提。
兵批,無政事。
李敏采,以戶曹言啓曰,大報壇墻垣改築處,今已畢役之意,敢啓。傳曰,知道。
趙衍德,以訓鍊都監·禁衛營·御營廳言啓曰,依下敎,內農圃近處宮墻頹圮連接將頹處十七間及丹鳳門東邊宮墻頹圮連接將頹處七間,今七月初七日爲始,三營合力改築之意,敢啓。傳曰,知道。
沈豐之,以兵曹言啓曰,內農圃近處宮墻頹圮連接將頹處十七間及丹鳳門東邊宮墻頹圮連接將頹處七間,自訓鍊都監·禁衛營·御營廳,合力改築事,草記,允下矣。役處間數,稍爲廣闊,把守軍兵,令該營量宜加定,與前把守軍合力,限畢築間,嚴加守直之意,分付,何如?傳曰,允。
李敏采,以御營廳言啓曰,本廳字內,內農圃近處宮墻頹圮連接將頹處十七間及丹鳳門東邊宮墻頹圮連接將頹處七間,竝爲撤毁,則役處稍廣,把守軍兵,令該營量宜加定,與前把守軍,合力守直事,自兵曹草記矣。出番鄕軍二十名除出,十名把守於內農圃近處宮墻改築處,十名把守於丹鳳門東邊宮墻改築處,竝與前把守軍,限修築間,嚴加輪回守直之意,敢啓。傳曰,知道。
洪仁浩,以兵曹言啓曰,內司僕南邊宮墻頹圮兩處,今已畢築,把守軍兵,本處還入直之意,分付,何如?傳曰,允。
洪明浩,以訓鍊都監·禁衛營·御營廳言啓曰,御營廳字內宮墻,內司僕南邊兩處十間許頹圮處,今已畢築,把守軍兵,還入直所,而丹鳳門東邊宮墻五間許頹圮處,雖已畢築,連接將頹處,今方改築,故把守軍兵,限畢築仍把之意,敢啓。傳曰,知道。
洪明浩,以兵曹言啓曰,拱北門西邊宮墻頹圮諸處,今已畢築,把守軍兵,本處還入直之意,分付,何如?傳曰,未畢築處,如有出番軍兵之立把者,以入番軍代把後,卽爲解送,形止,令該營具由草記事,分付。
洪明浩,以訓鍊都監言啓曰,拱北門西邊宮墻頹圮諸處,今已畢築,把守軍兵,本處還入直事,自兵曹草記矣。把守廣智營軍十五名,還入直所,出番軍十名將二人,竝解送之意,敢啓。傳曰,依兵曹草記批旨,擧行,可也。
李敏采,以訓鍊都監言啓曰,拱北門西邊宮墻已築處把守,廣智營軍十五名,還入直所,出番軍十名將二人解送草記。傳曰,未畢築處,如有出番軍兵之立把者,以入番軍代把後,卽爲解送,形止令該營具由草記事,批下矣。集春門北邊宮墻八間頹圮處,把守出番軍八名解送,廣智營入直軍八名除出,代把之意,敢啓。傳曰,知道。
李敏采,以御營廳言啓曰,拱北門西邊宮墻畢築,兵曹草記批旨,傳曰,未畢築處,如有出番軍兵之立把者,以入番軍代把後,卽爲解送,形止令該營具由草記事,分付事,命下矣。本廳字內宮墻,丹鳳門東邊及內農圃東邊未畢築處把守,以出番軍兵二十名立把矣。依傳敎,東營入宜軍二十名,除出代把後,出番軍兵,卽爲解送之意,敢啓。傳曰,知道。
洪明浩,以兵曹言啓曰,依下敎,龍虎營在囚中李復運·儒逸·儒迪·永緖·正緖,奴尙男竝放送之意,敢啓。傳曰,知道。
洪明浩,以訓鍊都監言啓曰,依下敎,本局在囚罪人奴貴金放送,奴戊戌·車福·元甲·順同等四名,別定將校,下送忠州牧囚禁,以待處分事,京畿觀察使處,行關移送之意,敢啓。傳曰,知道。
洪明浩,以禁衛營言啓曰,依下敎,本營在囚中劉城,出付畿營,別定將校,下送忠州牧囚禁,以待處分,金八福定驛子,還送忠牧事,發關定將校,押付於京畿監司處之意,敢啓。傳曰,知道。
洪明浩,以禁衛營言啓曰,依下敎,本營在囚罪人李儒昇放送之意,敢啓。傳曰,知道。
李時秀,以義禁府言啓曰,因御營廳啓辭,去夜初更量犯夜人前守門將金冕禹,移送本府事,知道,啓下矣。金冕禹今方待命,卽爲拿囚之意,敢啓。傳曰,知道。
洪明浩,以左右捕盜廳言啓曰,依下敎,左捕廳在囚罪人者斤同·丁乭等,出付京畿監營之意,敢啓。傳曰,知道。
丁未七月初八日辰時,上御誠正閣。左承旨與下直守令入侍時,左承旨李時秀,假注書趙台榮,記事官李相璜·金祖淳,載寧郡守洪善養,原州判官閔百準,蔚珍縣令朴文絅,以次進伏訖。上曰,守令進前。善養進伏。上下詢職姓名訖。敎曰,下去善爲也。百準進伏。上曰,爾在賑郞,事多勤幹,下去後每事,必如賑郞時,可也。文絅進伏。上曰,爾居何邑乎?文絅曰,居在江西矣。上曰,稱爾何許人耶?文絅曰,鄕族矣。上曰,今番賑穀,爲幾許耶?文絅曰,都合爲一千三百餘石矣。上曰,各穀數爻,詳細陳達,可也。文絅曰,臣已忘却,未能仰奏矣。時秀曰,蔚珍縣令朴文絅,進伏之際,擧措固已駭怪,及其前任高敞時賑穀數爻,俯詢之下,敢以忘却仰對者,尤極駭痛,所當重勘,而本院請推之外,無他可施之罰,何以爲之?敢稟。上曰,渠之所爲,萬萬無狀,爲先令該府拿處究覈,捧口招草供以啓,其代,今日政擇差下送,可也。出擧條上曰,招致當直都事,不待傳旨,卽爲拿囚事,分付。賤臣承命出傳。命書傳敎曰,事勢適然,不過申飭,該房難付生手,前承旨洪仁浩敍用,仍任前職,牌招察任。命退,諸臣以次退出。
丁未七月初八日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,原任直閣徐鼎修·鄭東俊,以次進伏訖。上曰,都承旨·左承旨入侍。賤臣承命出,與行都承旨沈豐之,左承旨李時秀偕入進伏。命書傳敎曰,政官牌招開政。又命書榻敎曰,訓局在囚中,奴戊戌等四名,禁營在囚中劉城,捕廳在囚中者斤同·丁乭,出付畿營,別定將校,下送忠州牧囚禁,以待處分,禁營在囚中金八福,定驛子還送忠牧事,分付該營,仍爲下諭于畿伯。又命書榻敎曰,龍虎營在囚中李復運·儒逸·儒迪·永緖·正緖·奴尙男,訓局在囚中奴貴金,禁營在囚中李儒昇,竝卽放送後,草記。命退,諸臣以次退出。
上在昌德宮。停常參·經筵。
夜自一更至五更,灑雨下雨,測雨器水深三分。
沈豐之啓曰,左承旨李時秀,今日不爲仕進,卽爲牌招,何如?傳曰,允。
傳于趙衍德曰,右承旨入侍。
沈豐之啓曰,左議政李在協,右議政兪彦鎬,依下敎來待矣。傳曰,入侍。
傳于趙衍德曰,判義禁·察理使入侍。
兵曹口傳政事,副司直李時秀。
傳于李敏采曰,次對久未爲之,明日來會。
李敏采啓曰,明日次對,憲府無進參之員,除在外內閣進外,未肅拜人員,竝待開門牌招,兩司長官當爲進參,大司諫林蓍喆,一體牌招,何如?傳曰,允。
傳于李敏采曰,坐直承旨入侍。
承旨前望單子入之,曺允大落點。
李敏采,以景慕宮都提調意啓曰,太常生梨,今方薦新於本宮,而宮苑生梨,姑未成熟,將待熟薦獻之意,敢啓。傳曰,知道。
李敏采,以戶曹言啓曰,宗廟外墻垣改築處,今已畢役之意,敢啓。傳曰,知道。
李敏采,以禮曹言啓曰,禜祭纔擧,積雨快霽,報謝之節,不容少緩,報謝祭,不卜日今十二日設行之意,知委,何如?傳曰,允。獻官以下諸執事賞典,依例捧傳旨。
李敏采,以禮曹言啓曰,倭獻進上物種中丹木,準萬斤卸置江華府事,命下矣。去丙午條倭獻進上,纔已來泊京江矣。各項物種,依例內入後,丹木五千三百八十斤,仍令船運輸置於江華府事,分付於領來監色等處之意,敢啓。傳曰,下去別軍職,姑未復命,卽爲運致事,分付,可也。
李敏采,以兵曹言啓曰,宗廟東西墻垣頹圮諸處,今已畢築,座更一倂解送之意,分付漢城府,何如?傳曰,允。
李敏采,以兵曹言啓曰,拱北門南邊宮墻頹圮處,今已畢築,把守軍兵,本處還入直之意,分付,何如?傳曰,知道。
李敏采,以訓鍊都監·禁衛營·御營廳言啓曰,拱北門南邊宮墻十一間,今已畢築把守軍本處還入直事,自兵曹草記矣。把守西營軍十五名,還入直之意,敢啓。傳曰,知道。
洪仁浩,以義禁府言啓曰,今此推鞫時,本府都事當爲備員,出使都事兪國柱,令該曹口傳相換,何如?傳曰,允。
吏曹口傳政事,禁府都事兪國柱,武兼李東爀相換。
洪仁浩,以義禁府言啓曰,鞫廳罪人東喆·東翼·聲沃·鎭赫·鎭星,依下敎別定都事成鼎柱,訓鍊都監敎鍊官李元熙,守禦廳敎鍊官朴震赫,押送原州獄,待察理使下去,按覈之意,祕關于原春道觀察使處矣,敢啓。傳曰,知道。
吏曹口傳政事,禁府都事成鼎柱,氷庫別檢朴彝源相換。
洪仁浩,以義禁府言啓曰,罪人鄭昌東,依下敎出付畿營之意,敢啓。傳曰,知道。
丁未七月初九日辰時,上御重熙堂。右承旨入侍時,右承旨趙衍德,假注書趙台榮,記事官李崑秀·金祖淳,原任直提學徐有防,原任直閣鄭東浚·徐鼎修,待敎尹行任,以次進伏訖。衍德曰,都承旨以爲禁府推案,今方抄出,而書役浩大,勢難獨寫,使院吏正書,未知何如云矣。上曰,使事變注書書之,推案,與洪仁浩相議抄出事,分付。賤臣承命出傳,命書傳敎曰,大臣·兵判請對筵奏之後,推鞫按問,出於重事體之意,而其在曉迷警衆之道,莫如下送設地方處斷。且有未盡究覈事,左承旨李時秀,察理使差下,使之辭朝。上曰,左右相入侍事,遣史官傳諭。命書傳敎曰,耽羅麥事告歉,纔令船粟往哺,此時此島凡係息肩之方,宜有拔例軫念之擧,貢馬聞下陸已久云。雖難停免,今因例貢,招問領納人,亦有慰諭者,貢果係是薦獻物種,依例封進,而各殿進上則竝減半,其餘月令進上及方物各司納,竝限明年麥秋蕩減,內寺奴貢當年條,亦爲蕩減,浦作之弊,曾所稔聞,如是蠲貢之後,不可無實惠之下究,魚鰒之已捉已採者,如難還給,使之從便充貢於明年,明年條停減,如癸卯湖南停貢例事,令廟堂措辭行會。又命書傳敎曰,旣承慈敎,殿宮貢獻,依各殿宮例爲之事,一體行會。又命書傳敎曰,濟州進上領來人,承旨招問疾苦,仍問本州年事,別回糧,依年前特敎例題給後,令該廳草記。命退,諸臣以次退出。
丁未七月初九日巳時,上御重熙堂。左右相判義禁察理使入侍時,都承旨沈豐之,記事官金孝建·李相璜·金祖淳,左議政李在協,右議政兪彦鎬,判義禁金鍾秀,察理使李時秀,以次進伏訖。在協等曰,日間,聖體若何?上曰,一樣矣。上命察理使進前。敎曰,此是大事,十分審愼爲之,須使人心,不至騷擾,獄情務從詳明,期於覈得窩窟,亦必有造言者,多般探得,然後獄體可成,領相以爲拘覈之前,經先下送,不成獄體云,此言誠是矣。然而罪人捉來之際,沿路自爾騷亂,所見亦多難處,故定送察理使,此也。時秀曰,忠州·堤川在囚罪人,皆移原州拘覈乎?上曰,從便爲之。歸路歷過忠堤,曉諭民人,可也。時秀曰,捕廳及軍門在囚者,其罪名事端,未得詳知,何以爲之乎?上曰,前後捧招文書,皆取見,可也。上曰,去路見領相,問下去後方略,好矣。命書傳敎曰,奉命承旨許遞,前望單子入之,待下批牌招察任,察理使李時秀,令該曹口傳付軍職。又命書榻敎曰,罪人東喆·東翼·聲沃·鎭赫·鎭星,別定都事一人,仍定營校,押送原州,使之嚴囚,以待察理使下去按覈事,今鞫廳祕關該道道臣。又命書榻敎曰,推鞫撤罷。在協曰,冬至副使閔鍾顯,與正使有姻婭之嫌,書狀則有相避之法,正副使雖不在法典,而聞以此逡巡云,不可不稟定,故仰達矣。上曰,然則許遞,可也。出擧條命書榻敎曰,罪人鄭昌東,爲先出付畿營,牢囚營獄,待他罪人盡爲押送後發送事,下諭于京畿監司。命退,諸臣以次退出。
丁未七月初九日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,聞卿尙住城外云,明日入侍事,遣史官傳諭于趙判府事。上曰,濟州民人等,當於協陽門,率史官來坐,以爲勞問,而今聞都承旨,坐於政院房內,循例曉諭云,事甚可怪,此後無得如是之意,分付,可也。上曰,承旨以曺允大出牌事,分付。命退,承史以次退出。
上在昌德宮。停常參·經筵。
自昧爽至巳時,灑雨下雨,測雨器水深一寸二分。
洪仁浩啓曰,卽伏見北兵使南憲喆,今春夏等褒貶啓本,則審藥卞重信題目之下,不書等第,事極駭然,從重推考,何如?傳曰,允。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪明浩曰,大臣·備局堂上引見。
洪仁浩啓曰,判府事趙璥,依下敎來待矣。傳曰,入侍。
傳于沈豐之曰,在外承旨許遞,左承旨昨聞有實恙,亦爲許遞,前望單子入之,待下批牌招察任。
承旨前望單子入之,徐鼎修·李鼎運落點。
洪仁浩啓曰,卽者中樞府錄事來言,判府事趙璥,還歸城外所住處云,係是大臣去就,敢啓。傳曰,知道。
傳于洪明浩曰,七夕製,旣有待下敎爲之之命,大提學待開門牌招。
傳于徐鼎修曰,宣傳官秋等內試射,旣命明日設行,試講久未爲之,仍令明日爲之事,分付。
洪仁浩啓曰,明日宣傳官試講相値,輪對頉稟之意,敢啓。傳曰,後日次爲之。
李鼎運,以禮曹言啓曰,卽接司圃署所報,則各殿宮供上眞苽,依下敎自明日爲始,不爲封進云矣。依所報,自明日停封事,分付之意,敢啓。傳曰,知道。
洪仁浩,以魂宮享官意啓曰,司圃署眞苽,雖已停止,魂宮限今朔進排事,命下矣。以此分付該司,何如?傳曰,允。
徐鼎修,以賑恤廳言啓曰,傳曰,濟州進上領來人,承旨招問疾苦,仍問本州年事,別回糧,依年前特敎例題給後,令該廳草記事,命下矣。濟州進上領來人,本州公文中所載二十八名,回糧米各三斗式,依年前特敎例,分給之意,敢啓。傳曰,知道。
李敏采,以兵曹言啓曰,月覲門東邊宮墻頹圮第一處六間許,今已畢築,把守軍兵,本處還入直之意,分付,何如?傳曰,允。
李敏采,以訓鍊都監·禁衛營·御營廳言啓曰,御營廳字內宮墻,月覲門東邊第一處頹圮六間許,今已畢築,把守軍兵,還入集春營直所之意,敢啓。傳曰,知道。
洪仁浩,以兵曹言啓曰,月覲門東邊宮墻第二處頹圮六間許,今已畢築,把守軍兵,本處還入直之意,分付該營,何如?傳曰,允。
洪仁浩,以訓鍊都監·禁衛營·御營廳言啓曰,御營廳字內宮墻,月覲門東邊第二處頹圮六間許,今已畢築,把守軍兵,還入集春營直所之意,敢啓。傳曰,知道。
李敏采,以兵曹言啓曰,集春門北邊宮墻頹圮處,今已畢築,把守軍兵,本處還入直之意,分付,何如?傳曰,允。
李敏采,以訓鍊都監·禁衛營·御營廳言啓曰,集春門北邊宮墻頹圮處八間,今已畢築,把守軍兵,本處還入直事,自兵曹草記矣。把守廣智營軍八名,還入直所,將一人解送之意,敢啓。傳曰,知道。
洪仁浩,以訓鍊都監·禁衛營·御營廳言啓曰,御營廳字內宮墻,內農圃東邊兩處頹圮八間許,已爲畢築,把守軍兵,當爲撤罷,而將頹處,今方改築,限畢築仍把之意,敢啓。傳曰,知道。
丁未七月初十日卯時,上御熙政堂。大臣·備局堂上,引見入侍時,右副承旨洪仁浩,假注書趙台榮,記事官李相璜·金祖淳,事變假注書張錫胤,左議政李在協,右議政兪彦鎬,行司直金華鎭,左參贊金魯鎭,行司直鄭昌聖,禮曹判書徐有隣,行副司直徐有寧,吏曹判書金履素,知敦寧徐有慶,兵曹判書李,行副司直鄭昌順·李敬懋·徐有大·洪秀輔·蔡弘履,吏曹參判李秉模,行都承旨沈豐之,執義宋銓,司諫洪聖淵,校理李百亨,副修撰成種仁,以次進伏訖。在協等曰,伏未審日間,聖體若何?上曰,一樣矣。在協等曰,王大妃殿氣候,何如,上曰,一樣矣。在協等曰,惠慶宮氣候,何如,上曰,一樣矣。在協等曰,向日登筵,已爲仰達,而彌月之慶,顒祝方切,産室廳設行之擧,不容少緩,且古例,例於三朔前,啓下捲草官,而至於醫官醫女之別入直,則及今擧行,有不可已矣。上曰,姑俟設廳,亦爲未晩,且連得安過,別無進劑之事矣。彦鎬曰,前例多有三朔前設廳之擧,凡今審愼保護之道,必不可少緩矣。上曰,稍待少間爲之,可矣。上曰,戶判何不入來乎?在協曰,方在藥院,監煎後入來云矣。上曰,領相近不入來,故次對久未爲之矣。在協曰,然矣。上曰,廟謨陳之,可也。在協曰,此守禦使金鍾秀,摠戎使徐有寧,江華留守趙鼎鎭,永宗防禦使姜柱河,黃海兵使鄭觀采,京畿監司徐有防,忠淸兵使權䎐,忠淸水使沈,平安兵使白東俊,統制使趙心泰狀啓也,以爲,今秋習操,何以爲之?而營將巡點等事,竝令廟堂稟旨分付爲請矣。諸道操鍊之許久停廢,揆以戎政,雖極疎虞,畿甸·三南,纔經大賑,瘡痍甫起,海西則雖不設賑,今年水災,無異三南,此時擾民,誠甚可悶,今此統營·湖西·海西·京畿水陸操城操及營城將巡點官,鎭門聚點竝停止,而至於關西,則昨年穡事,旣已登熟,且西北詰戎之政,與他道有異,使之依例設行,而各樣都試,雖在停操之年,亦係應行之事,此則竝令設行之意,一體分付,何如?上曰,依爲之。關西雨水,終涉過多,來頭年事,有未可知,一體停止,可也。出擧條在協曰,刑曹判書宋載經,不但耆社之臣,聞有類風之症,詞訟劇地,久曠可悶,今姑許遞,何如?上曰,依爲之。出擧條在協曰,次對近雖不爲,首相曾以草記,盡爲稟處,故今無稟定之事,備堂中如有奏事之人,使之進奏,好矣。上曰,唯。上曰,趙判府事入侍。錫胤承命出,與判府事趙璥偕入進伏。上曰,判府事進前。璥曰,臣於逖違之餘,獲登前席,實不勝慰幸之忱,而未敢以大臣自處,故不得問候,臣罪大矣。上曰,卿何不爲應行之禮乎?過矣過矣。聞卿來住城外近地,非不欲亟見,而間値多事,且難獨召,今始召見矣。璥曰,日前時原任大臣筵退後,伏聞有宗國莫大之慶,而臣在近城之地,未參登筵之列,有臣如此,生不如死矣。上曰,卿處在城外,不以大臣自居,故諸大臣或不通知而然耶?璥曰,今日登筵之諸大臣,想必以産室廳設行之請,齊聲仰籲,而凡係應行節目,不容少緩。伏乞亟賜發落焉。上曰,設廳則差待爲之,亦爲未晩矣。璥曰,今番凶逆之出,雖未詳獄情之如何,而變故層生,驚惋倍切,以臣情踪,不敢爲參鞫之計,尤增惶恐矣。上曰,今番事,無足謂凶逆矣。璥曰,鞫獄事體,本自嚴重盤問情節,未及究竟,而遽命下送該道,如得凶惡眞贓,更當捉致王府耶?在國體實涉如何矣。上曰,大臣·兵判旣已請對,故果爲設鞫,而累次推鞫,幾盡究問,諸囚情節,已皆承款,故使之下送矣。璥曰,今番察理使之差送,實緣自京收殺,事多掣礙之故也。臣等所請,若卽蒙允,則雖後世之人,必諒察理之行,有所以也。上曰,卿今去就何居?璥曰,臣之去就,每煩聖聰,不勝惶恐,向以往役,至煩文字,則特許遞免,尤不勝感惶矣。上曰,不受常祿,又何故也?誠極過矣。璥曰,臣不敢處以職名,復何敢食祿乎?且不但祿捧一事,凡於去就,每煩上聰,臣之情踪,無往非罪矣。上曰,卿當連在近處耶?璥曰,臣聞推鞫有命,偃處遠郊,終涉未安,故來住城外,稍待出場後,還歸爲計矣。昨承入侍之命,且當大慶之時,遽然還家,有所不敢,尙住城外,臣之去就罔措,處義甚窘矣。上曰,在鄕在京,從便去留,可也。璥曰,臣之一身便否,何敢議也?第臣竊有所仰達者,姓名若不在朝籍,則雖在城內,少無難處,惟願一念,特許鐫免,以便行止,則不勝萬幸矣。上曰,今旣無職名,更何有許身與否乎?璥曰,古人亦謂奉身而退。上旣許身,則臣自奉身而退,更望許歸矣。上曰,卿便同奉朝賀,更無論退不退矣。璥曰,臣旣承此敎,庶得退歸矣。上曰,今玆下敎,非直謂退歸,卿何爲此言耶?在卿處義,不可不從近行公矣。璥曰,聖敎雖如此,臣則已無行公之望矣。上曰,此後如有召命,卽爲入來否?璥曰,若承召命,敢不卽入乎?上曰,日後當有召命,卽爲入來,可也。仍命先退。上曰,備堂如有所奏之事,以次陳達,可也。有隣曰,卽聞安樂峴道路,前者頹圮處,近因雨水,尤爲頹圮云。臣等更爲看審後,修改之節量宜爲之,而至於築筒所入,似不下萬餘金,而戶判以爲,筒上路,因地形修治爲好云矣。上曰,戶判之意,何如?在簡曰,水勢甚猛,道路漸頹,如或復値大水,樂峴餘麓,易致觸傷,臣以爲築筒,則利於民田,治道則便於御路云矣。有隣曰,以沙築筒,則其勢不久,論其所入,則物力不些,在前以被害田夫及燻契人,合力出財,以爲修築,而戶曹則助其不給矣。今見楊牧所報田夫成冊,則只云三百餘人,以此人數,萬無改築之勢,且田夫以爲,如或獨使田夫修築,則量其物力,反不如買取他田云,勢甚難便矣。上曰,此道誰爲主治也?有隣曰,漢城府主管矣。上曰,別無多言,可築則築,可廢則廢,判尹量宜爲之,而治役若浩大,則後日登對時,更爲稟定,可也。在簡曰,方今莫大之慶,臣民竊不勝懽忭,而設廳之擧,有不少緩,亟降下敎,宜矣。上曰,雖有古例,待下敎爲之,可也。在簡曰,敬差官差送與否,稟定,然後年分事目,當爲磨鍊,而近年以來,連爲令道臣擧行矣。今番亦依此爲之乎?敢稟。上曰,依爲之。出擧條在簡曰,慶熙宮幸行經宿時,各項軍兵墻外入接處,自該軍門重建,則自臣曹蒐繕事,昨年以擧條,啓下矣。該軍門尙不擧行,每當經宿擧動之時,各該軍兵,責用假家於該監貢人處,故非但貢價之難支,殊無當初定奪之意,此後軍兵入接處,依定式自該監,趁今重建,假家取用之弊,一切禁止,似好矣。上曰,然則申飭該營,俾卽重建,無貽貢人之弊,可也。上曰,自昨東風連吹,雨意方濃,報謝祭草記何太速呈也?有隣曰,例於三日後擧行,故果呈草記,而見今雨意甚緊,謝祭更看日勢爲之,似好矣。上曰,可矣。秉模進伏曰,頃因本寺判官朴奎淳所懷,祭享時貢人進排物種,勿以遺在計減事,有出擧條稟處之命,而都提調未及登筵,故敢此仰達矣。取考前例,則往在丙寅年,本寺以別貿物種,勿爲換作之意,筵稟蒙允,而度支定例以後,間或有換作之時,雖以今年言之,別貿物種,皆以元貢遺在,移施換作,而不爲給價,故屢次往復,尙未究竟,蓋本寺則以稟定爲據,戶曹則以定例爲重,彼此所執,俱有其說,然元貢與別貿,隨行者或異,則今以他人貿物之價,使之全數受去於遺在之中者,名實差異,與受俱礙,此所以有丙寅稟定,而到今定例,亦不可不遵,就其中酌量分數,從約移施,以爲漸次計減之地,而其餘受價,依例上下,則在該曹旣無所失,在貢人庶可支保,下詢戶判而處之,何如?上曰,戶判之意,何如?戶曹判書李在簡曰,本曹與該寺,以此事相持,厥惟久矣。元貢只有小麥,而以小麥一斗,上末幾計,方曲幾許載錄,別貿只有上末方曲,而以小麥取用懸註,交粘米亦以粘米取用,載於魚鱗,以此推之,其勢不得不換作矣。但交粘米一種,進排貢人或有不同者,各請受價,不願換作,若自本曹,量宜闊狹,無所不可矣。上曰,貢人之弊,不可不念,依該寺提調所奏,施行,可也。出擧條上曰,更無奏事之人乎?僉曰,然矣。上曰,三司進前。銓·百亨等曰,今日卽齋日,當以所懷仰奏矣。臣等謂黜置罪入鄭致達妻亟令王府快正典刑,以洩神人之憤,宜矣。上曰,不允。臣等謂物故罪人德相,亟施孥籍之典,宜矣。上曰,不允。臣等謂逆賊尙喆,依律處斷,宜矣。上曰,不允。一行刀割上曰,五字刀割銓·聖淵曰,臣等謂養遂·獻遂,竝令王府設鞫嚴問,還寢會遂絶島定配之命,仍令王府設鞫得情,宜矣。上曰,不允。臣等謂還寢李觀源定配之命,更令王府設鞫得情,宜矣。上曰,不允。臣等謂遲晩後物故罪人啓能亟施孥籍之典,宜矣。上曰,不允。臣等謂令王府一依古典,趾賤等凶種之年未滿者,待其稍長,卽施邦刑,俾絶凶逆易種養禍之患,宜矣。上曰,不允。臣等謂亟寢煥億島配之命,仍令王府加刑得情,夬施王章,宜矣。上曰,不允。臣等謂正刑罪人福榮,亟令王府快施孥戮之典,宜矣。上曰,不允。臣等謂亟令王府夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府設鞫嚴門,期於得情,快正典刑,宜矣。上曰,不允。臣等謂物故罪人國榮,亟施孥籍之典,宜矣。上曰,不允。臣等謂梟示罪人明謙,亟施孥戮之典,宜矣。上曰,不允。臣等謂逆復庶子好石,不待年滿,亟施處絞之律,宜矣。上曰,不允。臣等謂遲晩罪人宇鎭,更令王府卽速拿來,仍前設鞫,期於得情,夬正典刑,宜矣。上曰,不允。臣等謂減死定配罪人廷揖,亟令王府設鞫嚴問,期於得情,宜矣。上曰,不允。臣等謂正刑罪人以謙,施以孥戮之典,宜矣。上曰,不允。仁浩曰,所懷所啓,體叚自別,而入侍臺臣進奏所懷之際,誤擧所啓末端,不可無警,推考,何如?上曰,勿推,可也。銓等曰,臣等姿旣魯莽,事多疎謬,今値齋日合辭之啓,例以所懷仰達,而中間一啓,誤以請字讀奏,致有承宣之請推,奏御之辭,一字爽誤,古人謂之不敬,則臣等做錯之失,於是大矣,其何敢晏然仍冒於臺次乎?請命遞斥臣等之職。上曰,勿辭,亦勿退待。上曰,今日次對,太無事爲,亦甚無味矣。在協曰,首相旣以草記稟處,故然矣。命退,諸臣以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,大提學金鍾秀牌不進推考傳旨,今方捧入,而七夕製命下之後,如是違牌,事甚未安。更卽牌招,何如?傳曰,允。
沈豐之啓曰,大提學金鍾秀再牌不進推考傳旨,今方捧入,而七夕製命下之後,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
以弘文提學吳載純牌不進推考傳旨,傳于沈豐之曰,雖有文衡,旣在帳殿試所,則文任替行,固無代斲之嫌,更爲牌招,斯速膺命。
沈豐之啓曰,弘文提學吳載純,旣已承牌,奎章閣提學金鍾秀,藝文提學徐有隣,一體牌招,以爲同參考試之地,何如?傳曰,試所進去外,依例牌招。
沈豐之啓曰,藝文提學徐有隣牌不進推考傳旨,今方捧入,而同參考試命下之後,如是違牌,事甚未安。更卽牌招,何如?傳曰,允。
傳于沈豐之曰,科次入侍。
傳于徐鼎修曰,坐直承旨入侍。
以副修撰宋祥濂牌不進罷職傳旨,傳于李敏采曰,只推,更爲牌招。
洪明浩,以弘文館言啓曰,新除授校理徐配修,卽爲牌招,何如?傳曰,允。
傳于李敏采曰,當該中官推考。
以副司直徐有寧上疏,傳于徐鼎修曰,無端引義,有傷事體,此疏還給。
兵曹口傳政事,以李潤禧爲宣傳官。
副司直徐有寧疏曰,伏以日月流邁,文禧廟祥事奄過,离光莫追,儀章卽吉,八域含生,冤號靡逮之慟,愈久愈新,如不欲生。伏惟我殿下止慈之情,撫時增慼,不瑕有損?尤不任區區耿結之忱。仍伏念臣,猥以螻蟻之微,濫蒙河海之恩,闔門所被,罔非異渥,每一思惟,感極而懼,父子兄弟,相對勉飭者,只在於夷險一節,彈竭心力,以少效涓埃之報,而只緣臣臨事鈍滯,觸處生疣。頃當臨試之日,自速不誠之罪,近地薄譴,非罪伊恩,不日賜環,到底曲庇,歸趁享班,職秩自如,臣於震懍罔措之餘,益戴非常之洪造,杜門悚蹙,惟有感泣隕結之忱而已。此際摠戎新命,忽下於千萬夢想之外,噫嘻,此何事也?臣本迂儒,性且疎拙,雖尋常官職,猶懼不稱,至於戎垣事務,全不諳練,年前冒叨,僨誤旣多,醜拙畢露,及其再除也,又以一門兩將,戒切盛滿,陳章蒙遞,竊庶幾聖鑑之俯燭,而乃者南城重務,纔幸得解,北垣恩除,又此荐降,莫重將兵之任,有若非臣莫可者然。在臣身雖極榮耀,在朝家綜核之政,豈容再誤?蓋守禦·摠戎,均是將任,而摠戎則從前除拜,多在武將,比守禦差有異焉。一門兩將之戒,與前一般,至若賤疾之難强,猶屬餘事,受符體重,慢命是懼,雖不免黽勉冒膺,而因仍蹲據,斷無是理,適値鞫事連仍,不敢言私,今始冒入文字,略暴衷懇。伏乞聖明,俯賜鑑諒,亟遞臣摠戎之任,回授可堪之人,仍令有司治臣前後辜負之罪。以肅朝綱,以安私分,千萬幸甚,臣無任屛營祈懇之至。答曰,無端引義,有傷事體,此疏還給。
大司諫李昌漢疏曰,伏以光陰迅駛,文孝世子朞祀奄過,服已除矣,月復改矣,臣民痛冤,去益罔極。伏惟聖心,觸境疚傷,何以堪抑?仍伏念臣百無肖似,濫竊科第,與世寡合,屢速人言,榮途晉秩,實非夢寐之所敢到,聖度如天,無物遐棄,頃年北邑,無一可紀之勞,而過加恩奬,至蒙移擢,榮動邊塞,感銘肺肝,及夫還朝以來,地部·銀臺,除旨聯翩,雨露之私,殆若獨偏於臣身者然,以臣疾病衰朽之質,此生此世,涓埃莫效,日夕惶愧,徒思結草之報而已。不意日前,特授臣以諫長之任,臣奉旨雙惶,罔知攸措。臣於三司之職,自來情勢,不但通朝之所共知,抑亦聖鑑之所俯燭,以臣感激圖報之忱,固當不擇夷險,竭蹶向前,而臺端一步,便成鐵限,非獨止於人器之不稱而已。庚牌儼臨,敢犯違傲,嚴譴恭俟,未蒙例勘,臣於是,尤不勝悶蹙惶隕之至,玆敢略暴文字,仰瀆崇聽。伏乞聖慈,諒臣情之不可冒據,察臣言之非出例讓,所帶職名,特許鐫改,仍命選部勿復檢擬,以重名器,以安私分,千萬幸甚。臣雖不可以臺職自居,而惟彼亂逆,人得而誅之,敢此附陳,惟聖明垂察焉。昨年夏秋之變,尙忍言哉?痛纏宗社,冤深黎庶,搢神閭巷,擧擬二字刀割之有自,而以其情節之未露,莫不含哀而茹痛,何幸王大妃殿下,諺敎誕宣,十行明旨,丁寧懇惻,姦情從此而可究,輿憤由是而可洩,而殿下每以無指的三字,牢拒群下之請,徑斷乳之妖媼,進熱劑之逆醫,一經鞫問,可覈其指使,而兩司之啓,經年爭執,一例之批,鎭日靳允,臣未知我殿下,所顧惜而曲加全保之澤,置之不問之科也。國賊無可討之日,君讎無可復之期,神人之憤,冞久而冞極。伏願殿下,廓揮乾斷,逆醫妖媼,竝令王府拿鞫嚴覈,指敎之賊,期於鉤得焉。噫嘻,痛矣。夏賊之窮凶極惡,至今思之,夢魂亦驚,而徒黨未鋤,繼而有·福之逆,至於昨冬之變而極矣。將相和應,四字刀割排機張勢,禍迫呼吸,幸賴皇天之默佑,罪人斯得,而畢竟勘斷,不過誅一復竄一宇而止耳。尙喆·尙保食息,明謙不施孥戮,此已失刑之大者,半行刀割其可曰國有法乎?果然匡運之凶書,接踵而出,黨與亦不之問,根柢終無以拔,實不知何樣禍機,暗伏於何地,至於近日鞫囚,獄體嚴祕,雖不知其端緖之如何,而亦未必不由於賊窩之未破,思之及此,寧不澟然而寒心哉?顧今朝著之上,無一人沬血碎首,仰格天聽者,則共戴一天,莫非臣等之罪也,而亦不能無憾於天地之大也。伏惟我殿下聰明足臨,而仁恕太過,雖鬼魁莫逃於懸鏡,而鯨鯢多漏於恢網,殿下試思之,前後元凶大憝之在所必誅者,果皆一一伏法乎?殿下每當治獄之際,必以鎭安二字,務從寬典,而龍蛇未見其咸化,蔓草終致於難回,自卽祚至于今日,一逆纔治,一逆種生,千怪百慝,換面迭發,鎭安之效,果安在哉?臣愚死罪,竊以爲殿下仁恕之政,或有歉於生道殺人之法也。王章不嚴,而亂賊無所懲畏,國讎未復,而倫彝漸至斁絶,惟殿下穆然深思,勿以人廢言。將臣所陳,諸凶之罪,可誅者誅之,可覈者覈之,永絶四字刀割焉。治疏將上之際,天牌復臨,惶懍震越,益無所措,隨詣闕下,無路承膺,瞻望象魏,徒增戀結之忱,臣無任屛營祈懇之至。省疏具悉。勿煩。
丁未七月十一日卯時,上御春塘臺。宣傳官秋等內試講試射入侍時,行都承旨沈豐之,左承旨徐鼎修,右副承旨洪仁浩,同副承旨李敏采,記事官金孝建,假注書趙台榮,記事官李相璜·金祖淳,以次侍立。試官兵曹判書李,守禦使金鍾秀,摠戎使徐有寧,待敎尹行任,入就位,行四拜禮訖,以次進伏。上命開講,宣傳官等,以次進講兵學指南。命收栍,講訖,仍命試射,宣傳官等,以次射放。上曰,大提學弘文提學藝文提學出牌事,分付,賤臣承命出傳。上曰,守禦使進前。鍾秀進伏。上曰,文任旣非劇務,而在鄕時猶爲行公,況今上京之後,何可圖免乎?鍾秀曰,向者登筵,旣伏承下敎。守禦使雖已黽勉行公,而至於他司,以萬無供職之意,已悉仰奏,到今文衡之任,尤非可論矣。上曰,弘文提學雖已出牌,大提學今方在此,豈有承牌之理乎?卿到今不可不膺命矣。鍾秀曰,臣俄已縷陳,而果無出膺之望矣。上曰,泮中儒生來會者,爲幾許與否知來。賤臣承命出回奏曰,先已來會者,爲百餘人,從後入來者,連爲絡續云矣。命書傳敎曰,都承旨持此御題,與弘文提學,偕往泮宮,試取以來。又命書傳敎曰,如是屢違,萬萬過當,旣在京第,且已行公,以前日將老鄕居之處義,拖用於今日,決知其不然,況此非劇務,則亦無乖於曲諒之筵敎。以此以彼,理難闊狹,大提學金鍾秀推考,方以兼帶將任,在武試所,輕重雖別,武試親試,此有可據之例,弘文提學牌招進去。又命書傳敎曰,行首宣傳官未差之代,令該曹口傳差出。宣傳官試射訖,上乘輿出靑陽門,入賓陽門還內,諸臣以次退出。
丁未七月十一日未時,上御誠正閣。七夕製科次入侍時,行都承旨沈豐之,假注書趙台榮,記注官李宗烈·承膺祚,藝文提學徐有隣,弘文提學吳載純,對讀官李百亨·金熙采·尹行任,以次進伏訖。上曰,試券隨其所捧,連爲持來事,分付。賤臣承命出傳,命書榻敎曰,他承旨入侍。賤臣承命出,與同副承旨李敏采偕入進伏。上命考券,載純等進考試券,考訖。命書等第,三下朴宗洪等,以次出榜。命書傳敎曰,七夕製居首生員朴宗洪,直赴會試,之次生員洪鳳錫給二分,之次進士沈厚鎭·沈玉賢·南巖老·南宮愿,各給一分,草三下生員李明孚,紙三卷筆三枝墨二笏,次上進士姜履元等四人,各紙二卷筆三枝墨二笏賜給。又命書榻敎曰,入格儒生,明日來待。命退,諸臣以次退出。
丁未七月十一日酉時,上御重熙堂。坐直承旨入侍時,左承旨徐鼎修,假注書趙台榮,記事官承膺祚·尹行任,以次進伏訖。上曰,七夕製出榜何如云耶?鼎修曰,實才皆參榜云矣。上曰,親試課試課講榜持來。賤臣承命出持入,上曰,玉堂中在外及未肅拜人知來。賤臣承命出回奏曰,副校理林道浩,副修撰兪漢謨,方在任所,尙未上來云矣。命書榻敎曰在外玉堂許遞。又命書傳敎曰,顧問之地,政須似此人才,春初被選之後,親試居首爲五次,通計課講課製,裒然爲十魁,極可嘉尙,其在惜才之意,宜有奬拔之擧,副司果宋祥濂,副修撰除授,牌招入直。命退,承史以次退出。
上在昌德宮。停常參·經筵。
自巳時至申時,灑雨下雨,測雨器水深三分。
李鼎運啓曰,卽伏見統制使趙心泰今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
洪仁浩啓曰,大司憲李度默,執義宋銓牌招未下,掌令安鼎大疏批未下,掌令姜世綸,持平金聖準在外,持平鄭大容內閣進,監察茶時之意,敢啓。傳曰,知道。
傳于沈豐之曰,都承旨·左副承旨,率入格儒生入侍。
李敏采啓曰,今日乃是處暑,視事當爲取稟。而老炎猶甚,新涼未生,姑觀日候,更稟之意,敢啓。傳曰,知道。
李敏采啓曰,日次儒生殿講,處暑後更稟事,命下矣,以何日爲之乎?敢稟。傳曰,待下敎爲之。
以京畿監司狀啓,頹壓民家恤典題給事,傳于李敏采曰,今此題給,安知其有名無實,從近發遣宣傳官或備郞,抽牲摘奸,考其虛實,先自卿營,各別考察,俾無現發之弊事,回諭。
以京畿監司狀啓,越獄罪人李希景,過限未捕,前郡守趙光逵罪狀,令攸司稟處事,傳于李敏采曰,今又愆限者,極爲駭然,此時如法置對,徒滋奸濫之習,更定百日之限,若於限內不卽捉納,討捕守令論罪姑捨是,自卿難免其責,以此知悉事,回諭。
傳于徐鼎修曰,左承旨入侍。
以副修撰宋祥濂牌不進罷職傳旨,傳于洪明浩曰,只推,更爲牌招。
傳于李敏采曰,召對爲之。
傳于李敏采曰,備邊郞柳文養入侍。
以漢城右尹尹師國初度呈辭,傳于李敏采曰,詞訟劇地,委屬可悶,許遞,今日政差出。
有政。吏批,判書金履素式暇,參判李秉模進,參議李集斗牌不進,右承旨李鼎運進。吏批啓曰,判書金履素式暇,參議李集斗牌不進,小臣獨政未安,何以爲之?敢稟。傳曰,仍爲之。以閔台爀爲大司諫,申大尹爲副校理,尹蓍東爲刑曹判書,洪秀輔爲右尹,趙煥爲冬至副使,成均博士單金德老·朴暉·安經心,學諭單安重默,義禁府都事朴彝源,氷庫別檢洪大淵相換。
兵批,判書李,參判黃昇源進,參議柳誼病,參知李師濂進,同副承旨李敏采進。以崔致侃爲順天監牧官,副司直單宋載經·尹師國·趙衍德·曺允大·林道浩,副司果單兪漢謨·金基厚,同知單朴重采,僉知單朴春錫·羅應祿·金錫寅。
李敏采,以戶曹言啓曰,卽伏見咸鏡監司鄭民始狀啓,則今番潦雨,家舍頹壓,大戶三中戶三小戶二,人命壓死二名,而壓死人恤典外,頹壓民家,初不擧論矣。漂沒恤典,大戶米九斗,中戶米八斗,小戶米七斗,殘戶米六斗,旣有式例,今年各道,皆有已行之例,而頹壓旣與漂沒無異,不爲竝施恤典,有違格例,當該道臣推考,依例擧行後,會減之意,分付,何如?傳曰,允。
李鼎運,以兵曹言啓曰,今七月十一日,武臣賓廳武經講書日次,而中日相値,不得爲之之意,敢啓。傳曰,知道。
李鼎運,以兵曹言啓曰,因壯勇廳牒報,啓下罪人首唱人徐日成,隨從人林百春等,依本廳粘目判下辭意,竝京畿南陽府充軍,定驛子押付配所事,分付該道道臣之意,敢啓。傳曰,知道。
李敏采,以備邊司言啓曰,頃因傳敎,原州判官李時淵給由委折,査問道伯矣。卽見原春監司金載瓚所報,則以爲原州判官李時淵,自四月念間,偶得瘧痢,累朔沈痼,日就危篤,在此峽邑,醫治之道,萬無其路,速還京第,俾尋生路之意,屢屢呈狀。此時守令之給由曠官,非不知爲悶,病實難强,勢不獲已,去六月十三日許由以送,俾卽調治,從速還任矣。今伏承査問之飭敎,萬萬惶悚云矣,敢啓。傳曰,知道。實病雖如此,給由未免徑先,該監司推考。向來上京守令,催促下送時,該曹草記一人外,以無乎爲說者,事極駭然,自本司査問論勘,可也。
洪仁浩,以司僕寺一二提調意啓曰,旌義前縣監李甲龍遞任,進上馬二匹,今纔上來,禾毛色別單書入,依例內廐立養,而進獻事體,何等嚴重,兩馬俱爲孱劣,事極駭然。當該封進旌義前縣監李甲龍,從重推考,以警日後,何如?傳曰,允。
副司直李致中疏曰,伏以,臣適得毒痁,四朔沈淹,近始向差,而眞元積敗,食飮全廢,肉脫股戰,轉側須人,房闥之間,亦難起動,此際差文禧廟望祭亞獻官,今日臣子之粗伸情禮者,惟有駿奔一事,如可强策,何敢言病目下諸般症形?萬無束帶趨走之望,玆不得不疾聲呼籲。伏乞聖慈,俯賜鑑諒,亟令該曹趁時變通,俾免公私狼狽,仍治臣瀆擾之罪。以肅朝綱,千萬幸甚,臣無任屛營祈懇之至。答曰,省疏具悉。許令該曹付標。
丁未七月十二日卯時,上御熙政堂。都承旨·左副承旨與入格儒生入侍時,行都承旨沈豐之,左副承旨洪明浩,假注書趙台榮,記事官李相璜·金祖淳,入格儒生生員朴宗洪,進士沈鳳錫·沈玉賢·南巖老·沈厚鎭·南宮愿,生員李明孚,進士姜履元,生員李顯得·李載寬,進士朴呂壽,以次進伏訖。上曰,儒生等以榜次進前。宗洪進伏。上曰,爾是誰族乎?宗洪曰,故判書朴師洙八寸孫矣。上曰,爾誦製表,可也。宗洪讀奏數句,命先退,鳳錫等以次進伏。上各詢姓名訖。命退,諸臣以次退出。
丁未七月十二日巳時,上御重熙堂。承旨入侍時,左承旨徐鼎修,記事官金孝建·尹行任·金祖淳,以次進伏訖。上命讀畿營狀啓,仍書下諭訖。上曰,狀啓判付,招致畿營營吏,卽爲分付。賤臣承命出傳。上曰,昨日試券持入。賤臣承命奉入。命退,諸臣以次退出。
丁未七月十二日申時,上御誠正閣。右承旨入侍時,右承旨李鼎運,假注書趙台榮,記注官承膺祚,記事官李相璜,以次進伏訖。上曰,召對諸臣,如已詣閤,入侍事,分付。賤臣承命出,與檢校直提學李秉模,參贊官李敏采,侍讀官徐配修,檢討官宋祥濂偕入進伏。上命進講,配修等進讀宋名臣錄廖剛編訖。上曰,玉堂各陳文義。配修曰,治國平天下之道,惟在於務實學行實政。伏願殿下,去其末學,益懋實政,俾有日新之效,是臣區區之望矣。上曰,所陳好矣。祥濂曰,屯田之計,非但專用於軍餉,使各邑守宰,必飭田夫,以爲力檣,則雖値歉歲,民無阻飢之患,官有勸農之效,凡於守令差遣之時,必以務本之人擇送,宜矣。上曰,所陳亦好矣。上曰,上下番俱是新除之人,故爲見爾等,卽命召對,而至於下番,愛其文華,不惜中批,必須益懋文學,以備顧問,可也。命召對先退。上曰,向日李謙煥事,承旨聞之乎?鼎運曰,臣果得聞,而非但渠之羞恥,卽朝廷之羞恥矣。上曰,間有如許事,故每見受侮矣。鼎運曰,臣等尙不勝痛惜矣。命書傳敎曰,日前因武弁宣薦人降薦事,已有筵敎,而文臣之曾擬臺望者亦然,壬辰年文臺武宣,因特敎通淸之後,作一假窠,更不擧論,未免轗軻,爲其回旋,至有丁酉節目。大抵此人等,不可無一番指一定式,初不許通者,當遵節目,如壬辰已通人,竝與初未通人,歸之一臼,殊無區別之擧者,渠輩之稱屈姑捨是,在朝廷官人之方,未知爲然,壬辰通諸人之收用限品,與未通人區別當否,令廟堂論理草記稟處。又命書傳敎曰,政官牌招開政。命退,承史以次退出。
丁未七月十二日酉時,上御誠正閣。右承旨入侍時,右承旨李鼎運,假注書趙台榮,記事官李相璜·金祖淳,以次進伏訖。上曰,備郞柳文養入侍事,分付。賤臣承命出,與柳文養偕入進伏。上曰,今帶文兼人知來。賤臣承命出回奏曰,趙鎭宅·洪義浩兼帶云矣。命書傳敎曰,文兼趙鎭宅改差,令該曹口傳差出。又命書傳敎曰,觀此完伯狀本,去卄五之雨,獨長興一邑,最被水災,霎時驟雨,大川泛濫,人命之渰沒,民家之漂壓,若是其夥然,矜惻云云。猶屬歇後,被災民人之方農失巢,尤極悶念。渰死人漂壓戶,原恤典外,當年身米布,特竝蕩減,原狀枚擧外,半頹半漂之類,亦各抄出,甚者身米布停退,之次分數停退,田畓之無形樣,或被沙處,亦爲區別蠲稅,以寓軫念之意,本邑距營,不過數日程,則前此狀辭,只言被水之最多者,已涉泛忽。今因邑報論列,亦殆後時,大非旬宣之意,當該監司,從重推考,身爲邑倅,如有爲民之誠,目見胥溺之狀,寧或如是泄泄乎?不欲重貽迎送之弊,姑且含垢,此雖與全一邑被災有異,營邑之慢忽若此,朝家又豈可恝然,不思拯溺之方乎?況今道內禾農,頗有茁然之意,惟本邑數面之獨受顚連之害,其在一視之政,宜有拔例撫摩,特遣備邊郞柳文養,看悉形止,慰諭民人後,擧行緣由,先卽條錄以聞,其他民瘼,還朝後書啓。又命書傳敎曰,備郞柳文養,方有奉命之行,且有書啓之命,而備郞則手本外,無得直啓,欲以文兼下送,則非弘錄翰圈,無得爲之,昭載該廳奉安受敎中,未通淸人,間多爲之,兩司則無爲之之例矣。此人旣經館錄,不妨廳式文兼稱號,直爲狀啓事,分付,仍令見窠擬入。上敎文養曰,爾其下往本邑,慰諭其漂頹民人,另飭其本邑守宰,使之奠居,無失其所,外此民瘼,亦爲探問以來,可也。命退,諸臣以次退出。
上在昌德宮。停常參·經筵。
李鼎運啓曰,來十八日,專經武臣殿講日次矣,敢稟。傳曰,待下敎爲之。
徐鼎修啓曰,禁衛營將官來言,今日本營軍兵,日次私習云矣,敢啓。傳曰,知道。
徐鼎修啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐鼎修曰,左承旨入侍。
以吏曹參議李集斗牌不進罷職傳旨,傳于徐鼎修曰,只推。
以江華留守狀啓,倭獻丹木捧留一款,令該曹稟旨事,傳于徐鼎修曰,卸下權置一庫,以待來頭奉命行下去時入庫事,回諭,別置條,箭竹二百浮,以未及分付,不爲知委云,備邊司納二百浮,依萊府丹木例,直納本府,一體受置事,令該曹分付。
兵曹口傳政事,以柳文養爲文兼。
傳于徐鼎修曰,當該承旨遞差。
徐鼎修,以內醫院都提調意啓曰,提調李在簡,副提調沈豐之,今日監煎,不爲仕進,竝卽牌招,何如?傳曰,允。
傳于沈豐之曰,都承旨入侍。
洪明浩,以弘文館言啓曰,新除授副校理申大尹,卽爲牌招察任,何如?傳曰,允。
以黃海監司狀啓,薦新新蓮實,限內不得封進,惶恐待罪事,傳于徐鼎修曰,勿待罪事,回諭。
洪仁浩,以兵曹言啓曰,坼見統制使趙心泰今春夏等褒貶啓本,則晴川別將王漢平,流謗姑恕爲目,則宜置中考,而置諸上考,永登萬戶朴宗鎬,謗在分糶爲目,則宜置下考,而置諸中考,殊無嚴明殿最之意,該帥臣推考警責,王漢平中考施行,朴宗鎬下考施行,何如?傳曰,允。
李鼎運,以兵曹言啓曰,丹鳳門東邊宮墻,今已畢築,把守軍兵本處還入直之意,分付,何如?傳曰,允。
李鼎運,以兵曹言啓曰,卽接西所衛將盧達宗牒報,則明禮門東邊墻垣一間半頹圮云。爲先令紫門監,以杻把子及長木堅實圍排,把守軍以前日頹圮處把守軍,限修築間,晝察夜巡之意,分付,何如?傳曰,允。
李鼎運,以備邊司言啓曰,原州判官給由委折,査問草記批旨,有向來上京守令,催促下送時,該曹草記一人外,以無乎爲說者,事極駭然,自本司査問論勘之命矣。依下敎,査問該曹則以爲月前上京守令,催促下送事,傳敎後,招致各道界首邸吏,上京守令捧現告,則瑞興外,皆以無乎爲對,故據實草記云。又招原州邸吏,査問其瞞告委折,則以爲守令上京,例爲修成冊,呈于吏曹,而該判官上來後,分付邸吏,使不得成冊,故自吏曹招問之時,不敢直告云。凡諸守令之受由上京,本道報于該曹,邸吏修納成冊,自是定式,而今此原州前判官李時淵,身旣上京,欲諱行止,禁止邸吏,使不得成冊,極爲可駭。令該府拿問定罪,原春監司金載瓚,旣許守令之上京,不爲修報於該曹,難免違越定式之失,從重推考。至於該曹,則事狀雖由於見欺,成命之下,不善覈實,擧行之際,有此落漏,亦不可無警責,當該堂上,推考,何如?傳曰,允。此胡大事,如是欺隱者?違越朝令,固萬萬可駭,況身爲守令,無難欺君,則何顔莅民行號令乎?朝廷處分,宜從現發者始,詐不以實,可謂準備,雖未知病勢之得尋生路,決不可置而不論,道伯之私自給由,終不枚報,罪浮於邑倅,出自近列,往按一方,則其所律已奉公,宜別他人,而幺麽一守令受由行止,如是用意周遮,長此心,何事不欺君?欺君之人,猶難抗顔朝端,何足擬議於方面?事似微細,跡實駭痛,其委折,自本司嚴關査問,使卽首實報來後,與該守令,更爲草記,分等論罪,可也。
李鼎運,以訓鍊都監·禁衛營·御營廳言啓曰,御營廳字內宮墻,丹鳳門東邊將頹處七間許,今已畢築,把守軍兵,還入東營直所之意,敢啓。傳曰,知道。
洪仁浩,以訓鍊都監言啓曰,明禮門東邊墻垣,一間半頹圮處把守軍,以前日頹圮處把守軍,晝察夜巡事,自兵曹草記矣。前頹圮十二處把守,金虎門軍六名,局出身一人率領巡察,而局別將親自檢飭矣。仍前輪回,晝察夜巡之意,敢啓。傳曰,知道。
李鼎運,以御營廳言啓曰,本廳千摠李吉培,身病甚重,勢難察任,改差,何如?傳曰,允。
李鼎運,以御營廳言啓曰,去夜初更量,幼學金尙遇,巡邏被捉,依例移送該曹之意,敢啓。傳曰,知道。
洪仁浩,以義禁府言啓曰,京畿監司徐有防狀啓據,刑曹粘目內,前中軍李尙謙,移本府處之事,允下矣。李尙謙今方待命,卽爲拿囚之意,敢啓。傳曰,知道。
洪仁浩,以義禁府言啓曰,鞫廳罪人商圭·金趾翰·李茂煥·淡煥·趙燧·松大六名押去,府都事兪國柱,押付于忠州牧嚴囚後,受本牧牒呈入來之意,敢啓。傳曰,知道。
洪仁浩,以刑曹言啓曰,因御營廳啓辭,去夜初更量,巡邏被捉幼學金尙遇,移送秋曹事,命下矣。金尙遇依更數決笞三十度,放送之意,敢啓。傳曰,知道。
禮曹單子,章陵丁字閣滲漏處修改事,分付,何如?判付啓,依所啓施行爲旀,修改日,獻官仍留,畢役後入來復命,當日內如難畢役,獻官勿爲留待,待畢役承旨進去奉審爲良如敎。
禮曹啓目,元陵,陵上莎草修改時,應行諸事,依例磨鍊,何如?判付啓依允。承旨一員進去,事畢後,先爲復命爲良如敎。
禮曹單子,宗廟·永寧殿滲漏處修改時,臣曹與戶工曹堂上本署提調,眼同看檢,何如?判付啓依所啓施行爲旀。宗廟內墻及階砌修改時,戶判及本署二提擧,眼同監董事,分付爲良如敎。
禮曹單子,靖陵丁字閣滲漏處修改事,分付,何如?判付啓依所啓施行爲旀。獻官大祝以進去堂郞塡差事,分付該曹爲良如敎。
禮曹單子,社稷神室滲漏處修改事,分付,何如?判付啓依所啓施行爲旀。此後神室修改,如有移還安之擧,則本曹堂上一員,與本署提調,眼同監董事,定式爲良如敎。
禮曹單子,厚陵·獻陵·明陵曲墻頹圮處修改事,分付,何如?判付啓依所啓施行爲旀。獻官以進去禮堂塡差,事畢後入來復命,明陵曲墻修補處,雖是外面,不可只令郞官監董,工判爲獻官進去,仍爲監董,事畢後復命爲良如敎。
丁未七月十三日午時,上御重熙堂。承旨入侍時,左承旨徐鼎修,記事官金孝建·尹行任·金祖淳,以次進伏訖。上命書藥院草記批答。上曰,文兼望筒勿施,改書以入事,分付。賤臣承命出傳。上曰,長興水災,比他邑偏酷,言念失所民情,心甚矜惻矣。鼎修曰,長興一邑之獨被水患,亦甚怪訝矣。命退,諸臣以次退出。
丁未七月十三日酉時,上御重熙堂。都承旨入侍時,行都承旨沈豐之,假注書趙台榮,記事官李相璜·金祖淳,以次進伏訖。上命豐之,讀奏各陵修改草記,仍書批旨訖。上曰,各處修改,俱在十七日,禮堂皆當進去,能無苟艱之患耶?明日問于該曹以稟,明陵修改,則勿以禮郞進去事,分付。命退,承史以次退出。
上在昌德宮。停常參·經筵。
洪明浩啓曰,刑曹判書尹蓍東,除拜後過三日不爲出肅,依定式推考警責,仍卽牌招察任,何如?傳曰,允。
李鼎運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪明浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,左承旨徐鼎修,今日不爲仕進,卽爲牌招,何如?傳曰,許遞。與未差之代,前望單子入之,待下批,竝卽牌招察任。
承旨前望單子入之,李在學·李奎緯落點。
以同副承旨李奎緯牌不進罷職傳旨,傳于李鼎軍曰,只推。
沈豐之啓曰,同副承旨李奎緯,旣有只推之命,更爲牌招,何如?傳曰,允。
以本司坐起進不進單子,傳于李鼎運曰,卿等旣已來會,明日次對,進定於今日。
傳于李鼎運曰,右承旨入侍。
傳于沈豐之曰,大臣·備局堂上引見。
傳于李奎緯曰,都承旨,馳詣宗廟·景慕宮,奉審摘奸以來。
李鼎運啓曰,大司憲李度默,執義宋銓牌招未下,掌令安鼎大疏批未下,掌令姜世綸,持平金聖準在外,持平鄭大容內閣進,監察茶時之意,敢啓。傳曰,知道。
以判義禁金鍾秀再度呈辭,傳于沈豐之曰,待察理使還朝,自可曲諒,豈妨將護?此呈辭還給。
注書金孝建病,代以李羲觀爲假注書。
沈豐之啓曰,吏曹判書金履素,參判李秉模,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。
以吏曹參議李集斗牌不進罷職傳旨,傳于沈豐之曰,只推。
沈豐之啓曰,吏曹參議李集斗,旣有只推之命,一體牌招,何如?傳曰,允。
沈豐之啓曰,吏曹判書金履素,參判李秉模,參議李集斗,再牌不進推考傳旨及罷職傳旨,今方捧入,而開政命下之後,連違召命,不卽擧行,事甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更卽牌招。
以吏曹參議李集斗再牌不進罷職傳旨,傳于洪明浩曰,只推。
有政。吏批,判書金履素,參判李秉模牌不進,參議李集斗進,行都承旨沈豐之進。啓曰,判書金履素,參判李秉模牌招不進,小臣獨政未安,何以爲之?敢稟。傳曰,只出緊任。以李敬倫爲知義禁,接慰官單朴基正,學生尹戇贈持平,孝行卓異贈職事,承傳,朴廣源爲應敎,同義禁單李敬綸,趙弘鎭爲副應敎。
兵批,判書李進,參判黃昇源,參議柳誼病,參知李師濂入直,行左承旨李在學進。以洪秉纘爲副摠管,李漢明爲羽林將,李忠佐爲武兼,李鼎勳爲京監中軍,朴枝萬爲龜山僉使,韓聖翊爲永登萬戶,僉知單盧達宗·尹昌莘,副司直徐鼎修·李敏采。
傳于李在學曰,左承旨入侍。
傳于洪明浩曰,俄於玉堂望筒,副修撰以宋祥濂除授時,前望中有未及點下者,使之今日政差出,中官誤傳,當該中官,從重推考,未差諸窠,後日政差出事,分付銓曹。
洪仁浩,以戶曹言啓曰,慶熙宮各殿堂雨漏及內外墻垣頹圮處修改吉日,令日官推擇,則今七月十七日卯時爲吉云。以此日時擧行,而今番役事張大,不可專委於營繕,令本曹郞廳眼同監董,何如?傳曰,允。墻垣則各別堅築,戶郞一員,勢難遍察,分東西戶郞及工郞中解事務者,一人差定監董,卿亦時時進去申飭,郞官姓名草記,可也。
李在學,以兵曹言啓曰,文臣兼宣傳官望,前佐郞徐懿修,副望備擬,啓下矣。追聞懿修,以懿大改名云,臣不察之失,惶恐待罪,而原單子中,付標以入之意,敢啓。傳曰,知道。卿則難免不審,推考。
李在學,以兵曹言啓曰,內農圃近處宮墻,今已畢築,把守軍兵,各還本處入直之意,分付,何如?傳曰,允。數十間墻垣,不多日完築,大將記過分揀,監董將校,自本營別爲施賞後,草記,可也。
洪仁浩,以訓鍊都監·禁衛營·御營廳言啓曰,御營廳字內宮墻,內農圃東邊將頹處十七間許,今已畢築,把守軍兵,還入東營直所之意,敢啓。傳曰,知道。
洪明浩,以禁衛營言啓曰,內農圃近處宮墻頹圮處,今已畢築,把守軍兵,各還本處入直事,自兵曹草記矣。內把守銅龍門軍十名本處還入直,將則解送之意,敢啓。傳曰,知道。密邇大內,所關何如,則初以迷劣不解事將校,定送牌將者,卿之擧行,萬萬駭然,伊後申飭,堇能成樣,而幺麽將校之避役,亦極痛駭。欲待畢役後處分矣。卿則推考,行伍及首校外,不爲待令該校等査出,卿其嚴治後,草記,可也。
李在學,以禁衛營言啓曰,依本營內把守軍還入直草記批旨,不爲待令該校等査出,則敎鍊官李藎輔·鄭潤基,俱不待令,故爲先汰去,過齋後嚴棍之意,敢啓。傳曰,幺麽賤校所爲,亦關紀律,不可尋常決棍而止,爲先嚴囚本營,過齋後,除尋常重棍,移送刑曹,照律草記,可也。
洪明浩,以義禁府言啓曰,卽接忠州牧使李在亨牒呈,則本州囚鞫廳罪人商圭,今月十二日午時物故,依例檢驗後,檢狀上來之意,敢啓。傳曰,知道。
刑曹判書尹蓍東疏曰,伏以,臣人是下劣,跡又畸單,忝叨重任,再經大政,遭逢僥濫,恩數夐越,若其銓注差擬之際,瘡疣之百出,醜拙之難掩,臣所自知者明,世亦傳笑也多,伏況日月中天,萬物咸覩,情僞怙眚,莫逃於臨照之下,則臣心之業業兢兢如集于木者,七朔如一日矣。獨蒙我聖上,庇覆容護,鐫責誨諭,旣靳重譴,終垂曲諒,再告許解,又出特恩,惶隕感結,如新受賜,天地大造,何以爲報?不意玆者,伏奉秋曹新命,臣又惝怳震悚,不知所以自措。噫,是職也,乃士師司寇之遺,虞周官制,尙矣不敢議爲,而惟殿下臨御以後,哀敬欽恤,罔敢知玆,愼簡是命,比兩銓有過,而無不及焉者,臣亦屢承德音,眞知其然,欽仰攢頌,庶幾見風動四方之休,今以至難愼之任,遽爾見畀於無狀賤品,在臣榮感固萬萬矣。自顧才力,其何一半分之堪承?抑臣有情私之切急者,老母宿病,每在暑節,近祟霖濕,重患泄痢,藥餌失路,屢經危篤,眞元落下,氣息如縷,首尾二十餘日,乍歇旋劇,諸證迭發,臣方左右扶將,心肝如焚,向來金吾之任,獲蒙恩解,且感且悚,歷日靡措,而目下病形,比其時有加無減,萬無離捨供劇之望,人器不稱之外,詞訟重務,未可以緣臣瘝曠,玆不得不露章請急。伏乞聖慈,更垂體下之仁,亟許鐫免,俾公私兩便焉。且臣於大政日,秋曹郞之末擬做錯,典獄官之首檢失當,昏謬不審,宜被重勘,大僚請推,可謂末減,臣於此不勝悚懍愧悔之至。至若鄭忠彦擬望事,官方甚嚴,注措當愼,而臨急按簿,全失照檢,頃入文字,請改付標於原望單中,而見阻喉院,疏未上徹,今復略暴事實,仰申前說。伏願亟賜處分,以存政例,仍治臣昏錯瀆撓之罪。以安賤分,不勝幸甚,臣無任屛營祈懇之至。答曰,省疏具悉。卿其勿辭,救護母病。
掌令安鼎大疏曰,伏以天星載周,時序遄邁,文孝世子常事奄過,禮制有限,縗服已闋,悠悠蒼天,此何人斯?帀域含生之至冤深痛,愈久而愈甚。伏況我殿下,以止慈之情,抱無窮之慼,感物觸境,隨時疚懷,何以堪抑,何以理遣?臣不勝悲泣冤痛之至。仍伏念臣,以老無能之賤品,幸際極有爲之盛會,濫被洪造,屢叨見職,而曾未出一言論一事,仰答隆眷之萬一,居常悚惶,若隕淵谷,待罪湖郵,觸事憒憒,終被繡啓之論列,昏謬尸職之罪,彰彰然益著矣。臣滿心恧蹙,無面可顯,杜門訟愆,惟大何是俟。乃者柏府除旨,又下於日夕俟勘之中,庚牌踵臨,臣聞命驚惶,靡所容措。顧臣義分,寧或逡巡?第臣罪戾山積,承膺無路,自犯違越,跡涉逋慢,由前由後,臣罪尤大,玆敢露章自列,略暴微懇。伏乞天地父母,亟加威罰,鐫臣職名,治臣罪犯,以肅朝綱,以安賤分焉。臣於乞免之章,不宜贅及他說,而義重沐浴,略此附陳,惟聖明垂察焉。噫,自丙丁以來,倫彝之斁,殆若掃地,亂逆之出,幾無虛月,而根柢未拔,窩窟尙存,伈泄度日者,莫非臣等之罪也。至於昨年夏秋之喪,實萬古所無之變,而尙今推覈不加,根因莫尋,將使臣民之讎,未洩食肉之憤,宗社之賊,竟致漏網之憂,古今天下,寧有是耶?噫嘻,痛矣。賊復叔姪,縱施鯨鯢之誅,而火其文書,永絶盤問,逆宇父子,旣露梟獍之凶,而貸其首領,一任釀禍,時偉之顯示不悅,而尙稽究竟,廷楫之妄投毒劑,而只施薄竄,十六字刀割伏閤之擧,凡幾日矣,合辭之請,凡幾啓矣。今惟殿下,九字刀割不惟終靳允可,時或更加摧折,言路無由恢張,公議亦多沮喪,臣愚死罪,亦不能無憾於天地之大也。伏願殿下,穆然深思,廓揮乾斷,竝允三司之請,可以覈者覈之,可以誅者誅之,俾王章夬伸,輿憤少洩焉。臣無任屛營祈懇之至。省疏具悉。勿煩。
丁未七月十四日辰時,上御誠正閣。大臣·備局堂上引見入侍時,左副承旨洪明浩,記事官金孝建,假注書趙台榮,記事官李相璜·金祖淳,左議政李在協,右議政兪彦鎬,司直鄭昌聖,禮曹判書徐有隣,司直李敬懋·徐有大,漢城左尹洪秀輔,司直蔡弘履,吏曹參判李秉模,都承旨沈豐之,校理魚用謙,以次進伏訖。在協等進前曰,近日涼意新生,朝晝異候,聖體若何?上曰,一樣矣。在協等曰,王大妃殿氣候,若何?上曰,一樣矣。在協等曰,惠慶宮氣候,若何?上曰,一樣矣。在協等曰,有待下敎之命,故尙未設廳,朝野顒祝之餘,無任泄鬱,近間諸節,若何?上曰,一樣平順矣。彦鎬曰,擧國臣民,日夜顒望,藥院都提擧,逐日仕進,而尙無下敎,不勝抑鬱矣。上曰,日熱如此,難以診察,故姑未下敎矣。上曰,備堂懸頉,何爲如是之多乎?在協曰,今日備局坐起時,堂上鄭昌聖,謂有私故,先爲罷去,次對命下之後,追後入參,事極未安,從重推考,其餘懸病人員,亦甚夥然,衆所共知實病外,一竝推考,何如?上曰,依爲之。出擧條在協曰,卽見忠淸前監司金光默狀啓,則枚擧海美兼任瑞山郡守鄭湋牒呈以爲,海美前縣監私賑分給各穀,合爲五百三十八石零內,一百四十六石零,自備區處,其餘三百九十一石零,還穀中推移分賑,名以私賑,貸用還穀,事極可駭,而該縣前縣監鄭肅良今己身死,充報無路穀物,則旣歸分賑之資,本道賑餘穀還錄中計減,實合事宜,請令廟堂稟旨分付矣。私賑穀物之不報營門,擅貸公穀,事甚妄率,大關後弊,當該守令,難免重勘,而今已作故,雖無可論,至於穀物,則旣入於賑民之資,與他私用有異,該邑還穀見縮之數,依道臣所請,以今年賑餘穀,劃給充補,何如?上曰,依爲之。出擧條在協曰,原春監司金載瓚狀啓,以爲道內三鎭合操,何以爲之?災傷覆審,校生考講,秋巡時兼行事,令廟堂稟旨分付,而勸別武都試,依例設行爲辭,南兵使申瞮狀啓,以爲南各營及長津獨鎭軍兵習操,依例擧行,三·甲左右營邑鎭堡,各其官鎭門聚點事,請令廟堂稟旨分付。全羅兵使李漢五狀啓謄報以爲,今秋習操及巡點,依例擧行事,請令廟堂稟旨分付矣。湖南纔經大賑,關東亦被水災,至於關北,則昨年穡事,未免失稔,今秋習操及巡點,一體停止,關東之災傷覆審,校生考講及各樣都試,使之依例擧行,何如?上曰,依爲之。出擧條有隣曰,月前京畿監司徐有防,以本道公都會試取變通,令該曹稟處事,陳達蒙允矣。取考其擧條,則以爲儒生年例公都會,十月內左右道設場試取,而都事以下參副試往來廚傳,已是難支之端,及到試邑,三日開場,支供圍排等,許多所入,皆出於民邑,策應之際,爲弊滋甚,無異監試,畿甸各邑,視諸道最殘,而獨當一年兩監試,一猶悶然,況兩邑乎?且左右道程道脩夐,雖實才老儒,難於遠地裹糧,率多坐停,營門則最爲均適,儒生往來,皆爲便近,而今以三南·原春諸道言之,每年四長官先期初擇後,咸聚營門試取者,此非特州縣陞貢之義,亦出於爲民邑除弊之擧也。本道公都會,不必另加變通,一依四道例,每年講製,自四長官參酌定數,先爲初擇後,自臣營與都事及文官守令試取,則事旣穩便,弊歸自祛云矣。畿甸公都會之合有變通,厥惟久矣。圍排廚傳等,許多民邑之弊,姑捨是,莫重科制,宜無參差,而畿甸以近京首藩,獨行諸道所無之例者,尤涉斑駁,民邑之所願也,儒生之所便也。如是變通,恐合事宜,而事係科製,不敢擅斷,問議于諸大臣,則皆以爲便當云。依道臣所請施行,初擇數爻,覆試規矩,參酌他道已例,著爲令式,永久遵行事,一體分付,何如?上曰,旣有他道通行之規,又除該邑支應之弊,如是釐正固無妨,而士子赴場,反添二日之勞,此似難便,都事之下往主試,昉自何時,覆試之咸聚巡營,更量便否,竝與規矩,爛加商度,使之狀聞,可也。出擧條上曰,領相以此事爲,何如?有隣曰,領相曾經畿都,稔知爲弊,故以爲變通便好云矣。上曰,卿等之意,何如?在協曰,於民邑似爲除弊矣。彦鎬曰,都事不爲下往,則可除民弊矣。上曰,儒生亦爲便好耶?有隣曰,京營則道里均平,且設覆試,則於實才有益,故士子亦皆願從云矣。上曰,主試,民邑或可除弊,而赴擧儒生,則三日試取者,加減二日,一處赴擧者,更赴二處,難保其省弊而爲便矣。在協曰,於儒生輩,果不無二日反添之勞,使道臣更量,事勢爲之,似好矣。上曰,訓將何不入來?在協曰,訓將有犯染,御將來待闕外,兵判則有做錯之失,方待罪,故未敢入侍矣。上曰,摠使何不入來乎?有隣曰,私義有難安,似不敢入來矣。上曰,雖云文宰,職在將任,則處義決不當若是,此後申飭,可也。上曰,庶類限品事,何不草記乎?在協曰,此甚難處,故領相以爲有非獨見所可斷定,一經筵稟後,草記云矣。上曰,卿等之意,何如?在協等曰,臣等姑未停當矣。上曰,備堂之意,何如?昌聖曰,此無好道,一依故相鄭弘淳爲吏判時稟定之規,以爲定式,似好矣。上曰,壬辰有新通之人,而伊後更不擧論,雖以已通之人,同歸於未通之人,殊甚無謂,何以則爲好道理耶?昌聖曰,通淸則渠輩亦不爲榮顯,而第其限品定制,亦不遵行,故不無抑鬱之歎,今若修明定限,無論文蔭武,復許調用,則似愜所望矣。在協曰,適因言端,敢此仰達矣。金重萬之孫,年前因特敎,已越宣薦,而渠弟則終不越薦,宣傳官之薦兄塞弟,不無慨然之意矣。上曰,事甚駭然,前後飭敎何如,而又復如是者,專由黨習而然,以武臣而有黨心者,當用重律,以爲懲礪之地,而雖以今番李元謙事見之,極爲駭痛,義理二字,何有於渠輩,而敢以偏黨之心,告訐他人乎?無事出場,亦云幸逭,此後如有復襲黨私者,決不容貸矣。在協曰,適因言端,於宣薦事,有可達者,故彦城君金重萬之孫三人,俱登武科,旣是勳臣之孫,其父又經閫任,則宣薦初無拘礙之端,而其祖副薦,已在勳錄之前,其地處亦可推知,近來副薦之子若孫之爲宣薦者,指不勝屈,則況勳臣之孫乎?年前以此事,至有特敎改薦之命,而今於其兄已越薦之後,枳礙其兩第,又復如前登科之後,將無歸屬處,此等事,何待朝家每每申飭乎?事極可駭,故敢此仰達矣。上曰,渠兄雖未越薦,渠父旣歷顯職且經閫任,渠祖是何等勳貰,則宣廳越薦,豈待朝令乎?況屢煩飭敎之後,獨於今番牢塞此人?宣傳官等所爲,萬萬無狀,行首副行首宣傳官,爲先汰去,令該府拿問重勘,發論主塞人,令兵判査出,從重勘罪。以懲此輩跳踉之習,可也。出擧條命書傳敎曰,政官牌招開政。又命書判義禁金鍾秀呈辭判付及兵曹草記批旨訖。命退,諸臣以次退出。
丁未七月十四日巳時,上御重熙堂。左承旨入侍時,行左承旨李在學,假注書趙台榮,記注官承膺祚,記事官李相璜,以次進伏訖。上曰,承旨親病,近得差減耶?在學曰,瘧漸雖得移却,餘祟尙未快差,而俄聞賓對有命,來詣閤外,則諸宰已爲入侍,故未免徑歸,下情不勝惶悚矣。上曰,承旨身病,亦何如?在學曰,臣亦病情不輕,實無許久行公之望矣。命退,承史以次退出。
上在昌德宮。停常參·經筵。
未時申時,日暈。
夜三更四更,月暈。
洪明浩啓曰,大司憲李度點,執義宋銓牌招啓辭未下,掌令安鼎大未肅拜,掌令姜世綸,持平金聖準在外,持平鄭大容內閣進,監察茶時之意,敢啓。傳曰,知道。
李在學啓曰,臣以入直禁軍戎器點考,進去下直之意,敢啓。傳曰,知道。
李在學啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于沈豐之曰,都承旨入侍。
李奎緯,以禮曹言啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,再明日廟內墻垣階砌修改始役時當躬視,當日行秋展謁,以此知悉。
李奎緯,以禮曹言啓曰,景慕宮展拜,每以孟春·孟秋定式取稟矣。今秋展拜吉日,以何間推擇乎?敢稟。傳曰,再明日爲之。
傳于李奎緯曰,同副承旨入侍。
傳于沈豐之曰,右副承旨許遞,前望單子入之。
承旨前望單子入之,趙衍德落點。
傳于沈豐之曰,新除授承旨牌招。
趙衍德啓曰,行副司直李文源,特敎差祭,催促上來,而托有身病,尙不上來,事體所在,誠極未安,從重推考,何如?傳曰,不但往役,所重果何如,則臥在鄕廬,投書院中,擧措萬萬駭怪,國綱所在,不可仍置,爲先下義禁府推考。
李奎緯,以都摠府言啓曰,今此宗廟·景慕宮擧動時,寶劍侍衛,不可不備員,而都摠管雲峯君杺·李聖圭未肅拜,都摠管鶴林君焴,副摠管蔡弘履·洪和輔,俱有身病,寶劍及侍衛守宮,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,允。
沈豐之啓曰,今此宗廟·景慕宮擧動時,寶劍侍衛,不可不備員,而都摠管雲峯君杺·李聖圭未肅拜,都摠管鶴林君焴,副摠管蔡弘履·洪和輔俱有身病,寶劍及侍衛守宮,不得備員,合有變通之道,令政院稟旨變通,仍令該曹口傳差出事,允下矣。合有變通之道,何以爲之?敢稟。傳曰,許遞。
傳于李奎緯曰,宣傳官未差之代,令該曹口傳差出。
兵曹口傳政事,以鄭好仁·尹坊·李柱國爲都摠管,金魯淳·元厚鎭爲副摠管,趙文彦爲宣傳官。
傳于趙衍德曰,吏房承旨入侍。
李奎緯,以奎章閣言啓曰,奉謨堂,每年孟春·孟秋,涓吉展拜事,載在閣志矣。今秋展拜吉日,以何間推擇乎?敢稟。傳曰,待下敎更稟,可也。
李鼎運,以戶曹言啓曰,慶熙宮墻垣改築時看役,戶工曹郞廳姓名草記事,命下矣。本曹正郞臣鄭東敎,工曹正郞臣李晩秀,差定監董之意,敢啓。傳曰,知道。
洪明浩,以兵曹言啓曰,今七月十七日,大駕詣宗廟展謁,詣景慕宮展拜時,以何營軍兵隨駕,何營軍兵留陳,而禁軍及馬步軍,幾番幾哨磨鍊乎?敢稟。傳曰,訓局步軍五哨,馬軍一哨隨駕,禁軍則與入番二番隨駕,禁營留陳,可也。
沈豐之,以訓鍊都監言啓曰,依傳敎,內農圃宮墻二十四間,監董將校旗牌官羅應斗,別武士李繼薰·鄭彭老,策應監官旗牌官朴宸彧等處,各木綿一疋,布子一疋,施賞之意,敢啓。傳曰,知道。
沈豐之,以禁衛營言啓曰,依傳敎,內農圃近處宮墻二十四間改築時監董敎鍊官李彦懋,別騎衛李東協,策應監官朴泰根等處,各木綿一疋,布子一疋施賞之意,敢啓。傳曰,知道。
李在學,以禁衛營言啓曰,依本營敎鍊官査出草記批旨,敎鍊官李藎輔·鄭潤基,爲先嚴囚本營,過齋後,除尋常重棍,移送刑曹,照律之意,敢啓。傳曰,知道。
李在學,以御營廳言啓曰,依傳敎,內農圃近處宮墻二十四間改築時監董將校敎鍊官朴景文,旗牌官洪愼猷·金性一,策應監官敎鍊官玉器儁等處,各木綿一疋,布子一疋,施賞之意,敢啓。傳曰,知道。
李奎緯,以義禁府言啓曰,行副司直李文源,下義禁府推考事,傳旨啓下矣。李文源下去京畿加平地云,卽爲發遣府都事,拿來,何如?傳曰,允。
領府事鄭存謙箚曰,伏以,臣得延殘喘,復覲耿光,獲遂寤寐之願,少伸戀結之忱,豈臣自期?莫非恩造,退塡丘壑,毫無餘憾,第逖違之餘,冒玷承候之列,而自罹癃疾,行步不良,躄蹩匍匐,出入之際,屢至失儀,惶悚之忱,尙切于中。卽伏見該曹草記下者,社稷神室修改,已隔日矣。臣方待罪本署都提擧之任,固當竭蹶進參,而顧今病狀,雖欲趨造於肅穆之地,其勢末由,玆不得不據實自列,仰請處分。伏乞聖明,亟遞臣本署兼帶之任,仍治臣瀆擾之罪。以肅朝綱,以安私分焉。取進止。答曰,省箚具悉卿懇。本署有二提擧,卿須安心調攝。仍傳曰,此批答,遣史官傳諭于領府事。
丁未七月十五日辰時,上御誠正閣。都承旨·同副承旨入侍時,行都承旨沈豐之,同副承旨李奎緯,假注書李羲觀,記事官李相璜·金祖淳,以次進伏訖。上命書禮曹草記批答,豐之書訖。上敎奎緯曰,已往不必說,前頭宦路之通亨,惟在承旨,予則於力所及處,雖謂之靡不用極,可也。承旨亦知此意乎?奎緯曰,殿下實父母於臣矣,臣雖愚昧,豈不仰認也?上曰,昨日何不入直乎?奎緯曰,以臣情踪,循例入直,實涉惶悚,故不敢矣。上曰,都承旨與同副有戚誼乎?豐之曰,小臣爲五寸姪矣。上曰,同副性稟異於人,此後則須善爲指導,勿使如前,可也。此後如又有事,都承旨當知之矣。豐之曰,臣有何知識,可以指導他人乎?第於同副上京之後,臣嘗往見,則以爲晩而自悔云矣。上曰,予於同副,卽二十餘年顔面也,同副爲文學時事,能至今記憶乎?奎緯曰。賤臣藏之中心,豈敢一日忘也?上曰,向時谷山事,楊根事,皆何故也?蓋亦莫非自取,而但谷山事,貪旣如此,向聞禮判言,則乃貧不能自存云,此則何故也?奎緯曰,此莫非賤臣不能善爲之罪,臣之得有今日,絲毫皆聖恩,私心惶隕,不知所達矣。上曰,向時疏中事,實出斷斷爲國之心,谷山·楊根事,猶可自悔,此事則少無可引之嫌,故日前批答,亦拈出言之矣。奎緯曰,臣於筵席,猥陳此說,極爲惶悚,而聖敎及此,臣請略陳之。臣於己亥六月待罪銀臺時,所被恩敎,有非如臣者所敢承當者,臣於伊時,竊自語於心曰,將何以報聖恩也?旣無他文學技藝,可以藉手,則自玆以往,勿論有職無職,在內在外,苟有事關於聖躬者,惟當以一直無隱,爲萬一自效之道矣。臣旣以此自矢於心,而其時臣母尙在世,故臣又以此歸告於臣母,母子中夜相對,不覺飮泣。及在谷山時,適因宿衛所撤罷之擧,竊以爲此事,實有關於聖躬,不可以在外而不言,遂言於臣母,而有此疏擧矣。上曰,此事勿復提起,可也。予若有如何之心,寧復拯拔至此乎?奎緯曰,其時尙喆以爲,宿衛所宜速罷之,臣則不知其爲何說矣。上曰,其時事,在京者亦無知裏面者,至於承旨,則予豈假借而爲此言乎?更勿提起,可也。其時疏中事,或於中間,因此而有人言乎?奎緯曰,非有人言,卽臣自引之義也。惟有天日照燭,一世亦何以知之?上曰,都是承旨性稟,異於人而然矣。今若全然脫胎則固不可,若不全然脫胎又不可,來頭事,須善爲之也。承旨爲文學時,予於初日,輸以心腹予之知承旨者然矣,大體先見之明難矣。年前疏中人,旣無一人完全者矣。承旨望,欲洛點者久矣,而不欲混入於近來擧沈滯之中,故故爲遲遲,以爲進銳退速之戒耳,向時軍號,虎拜二字,予嘗以承旨相貌,謂如虎樣,故軍號亦如此云矣。今見之老矣,相貌亦異於前矣。奎緯曰,虎拜二字,臣則出於天子萬年之意也。上曰,今年幾何?奎緯曰,五十七矣。上曰,谷山事,果何事,而其時監司誰也?奎緯曰,監司卽趙尙鎭,而本事乃賣鄕事也。谷山賣鄕金鍾秀外,蓋無不爲者,且本邑有新舊鄕,舊鄕執鄕權作亂,雖如殺獄重事,任意藏匿,則自官無以摘發,其弊如此,故臣欲以新鄕,分舊鄕之權,依民願薦陞新鄕,而終爲臣之罪矣。臣之此說,亦極惶悚,而言端旣發,敢此仰達矣。谷山卽向時僞做綸音之地也,人心極凶惡,故臣在任時,如此之類,欲爲剛制,略加治戢,而其中劇賊一人,逃於關北,終不能捉得,其民俗之凶惡類如此矣。此後本邑舊鄕之弊,若不痛革,多少弊端,恐無已時矣。上曰,再明日出宮門路,以敦化門爲之,還宮以弘化門爲之事,分付。出榻敎仍命退,承史以次退出。
丁未七月十五日巳時,上御誠正閣。都承旨與稟事閣臣入侍時,行都承旨沈豐之,假注書李羲觀,記事官李相璜·金祖淳,奎章閣一提學金鍾秀,以次進伏訖。上敎鍾秀曰,卿之筋力,好矣。奉謨堂奉審,何以往來也?鍾秀曰,近來則狗馬筋力,亦不如前矣。上曰,因奉審事入來乎?鍾秀曰,雖非奉審,有稟達事入來矣。上曰,何事?鍾秀曰,嶺伯有私書於領相以爲,星州牧使捉得郭姓人所謄妖書,蓋郭哥謄此於金姓人處,金哥謄此於許姓人處,郭·金兩漢,見方捉囚,許哥則謄出時,已爲年久,其生死不可知云,而亦方廣加詗捕,其妖書則乃蠅頭細書之冊子,而槪是地理方書,其中妖言凶言無數,事極驚心,故敢此仰達,以俟處分矣。上曰,其書起頭云何?鍾秀曰,其起頭則以文文山之友李泌爲辭矣。上曰,此必鄭鑑錄也。鍾秀曰,果是鄭鑑錄,而但非鑑,字卽勘亂之勘字矣。上曰,此冊年前逆獄時,予已見之,如某氏幾年,某氏幾年之說在其中矣。鍾秀曰,此等說,果在此冊中矣。上曰,此等妖書,絶種於世,然後世道庶可寧靖矣。不惟近來逆獄,屢出此說,汝立之逆,亦由於此,戊申之變,又出此說,其爲惑世誣民之害,有如是者,向者卿請禁左道,誠得之矣。在前則此等書,不過爲地師所持,直是妖誕讖緯之類,而乃今則爲逆賊之所由出,豈不可悶?鍾秀曰,蓋其所論,全是地理,而間亦有不成說處,其爲眞箇術士之所作,有不可知矣。上曰,戊申時已有此說,希亮之逆,亦出於此說矣。鍾秀曰,此書之已出於戊申時,臣則未聞,第未知戊申時,已有鄭勘錄三字乎?上曰,此三字之已出與否,不可知矣。鍾秀曰,臣則於年前,始聞有此妖書矣。上曰,冊樣新舊如何?鍾秀曰,紙色黑暗,似是陳久者矣。上曰,然則似非近間所謄也。鍾秀曰,此亦不可信,田畓訟事,僞作文券者,例以故紙黑暗者書之,以眩眞僞矣。上曰,此事不必煩諸狀聞,領相須與道伯相議,以爲善處之道,須申飭各邑,此等左道,善爲禁斷,而但今番宣傳官金吾郞往來,必多擾擾之端,亦須申飭守令,勿致騷擾,可也。此等左道,必須摘發一二人懸首,然後庶可以懲其餘矣。鍾秀曰,二漢雖已捉囚,許哥則生存與否不可知,領相以爲,旣有次次傳謄之跡,則自營獄當加盤問乎云矣。上曰,原初謄來處,如已死則似無盤問處,須從長善處之,可也。鍾秀曰,傳謄來歷果分明,則二漢亦當處以不死耶?上曰,此則從後更當商處矣。大抵此書,必非自古有之者,中間怨國之徒,湊合地家方書,與妖誕傳說而作之,似亦非今時生存人所爲也。鍾秀曰,其爲數年內所做出,則雖不可知,分明非自古所有者矣。上曰,非必謂某某人所爲,而要之戊乙以來,怨國不逞之類,略知地家方書者,作此妖言,以爲騷動人心之計也,似亦非丙申以後所出者矣。鍾秀曰,要之做出此書者,必有曲折而然矣。上曰,向在先朝,嚴禁此等事,幾乎止熄,自今以後,若更嚴禁,庶可有效矣。且凡讖緯之書,有不可解處,其文字往往亦有玄妙處,而此則多不成說者,其言全無形狀矣。鍾秀曰,其全無形狀,誠如聖敎,此臣所以謂必非眞箇術士所爲也。上曰,此冊首末皆問答乎?鍾秀曰,卽李泌與鄭勘問答者也。上曰,其爲膺作也必矣。鍾秀曰,二漢今姑牢囚,以待今番獄事結末乎?上曰,姑爲牢囚,可也。且聽言觀貌,亦可知其爲何如矣。鍾秀曰,觀其貌樣,似亦有可知者矣。上曰,俄見李奎緯,聞卿在谷山時,獨不賣鄕,然乎?鍾秀曰,臣則素以賣鄕爲怪異之事,且稔知爲兩西痼弊,故不敢爲矣。上曰,李奎緯相貌好矣。今見之,非復舊樣,官爵得失,可知其難矣。仍命退,諸臣以次退出。
上在昌德宮。停常參·經筵。
巳時午時,灑雨下雨,測雨器水深二分。
自初昏至五更,灑雨下雨,測雨器水深二寸。
傳于趙衍德曰,右承旨·左副承旨·同副承旨,分詣受香所,奉審摘奸以來。
沈豐之啓曰,大司憲李度默,執義宋銓牌招未下,掌令安鼎大未肅拜,掌令姜世綸,持平金聖準在外,持平鄭大容內閣進,監察茶時之意,敢啓。傳曰,知道。
洪明浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,左承旨李在學,今日不爲仕進,卽爲牌招,何如?傳曰,許遞,前望單子入之。
承旨前望單子入之。李亨元落點。
沈豐之啓曰,新除授左承旨李亨元,卽爲牌招察任,何如?傳曰,允。
以承旨房望,傳于趙衍德曰,仍。
傳于李亨元曰,都承旨入侍。
趙衍德啓曰,卽者宗廟署官員來言,明日永寧殿雨漏處修改時,都提調·提調備員進參事,曾有定式,而都提調金致仁,方在身病受由中,不得進參云,何以爲之?敢稟。傳曰,二提調進參。
李奎緯啓曰,摠戎使徐有寧,禁衛大將徐有大,以東南關王廟獻官,今方受香,出去矣。徐有寧所授密符,徐有大所佩命召,來請還納,何以爲之?敢稟。傳曰,仍佩往來。
李奎緯啓曰,摠戎使徐有寧,禁衛大將徐有大,仍佩往來事,命下矣。將兵之任,不可一刻無摠察之人,今番則何以爲之?敢稟。傳曰,摠戎使,前訓將李柱國權察,禁將·守禦使兼察,竝卽牌招,聽傳敎。
沈豐之,以禮曹言啓曰,明日宗廟·永寧殿·社稷·永禧殿修改時,本曹堂上三員,當爲分進,而臣有隣宗廟·永寧殿修改進去,參判臣金載順,永禧殿修改進去,參議臣鄭存中,昭寧園有頉處修改事,奉命出去矣。社稷修改時,無進參之員,令政院稟旨變通,何如?傳曰,參議許遞,政官牌招開政差出,待下批仍卽牌招。
趙衍德啓曰,吏曹判書金履素,參判李秉模,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。
以吏曹參議李集斗牌不進罷職傳旨,傳于趙衍德曰,只推,更爲牌招。
沈豐之啓曰,吏曹判書金履素,參判李秉模,再牌不進推考傳旨,今方捧入,而開政命下之後,連違召命,終不承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書金履素牌不進,參判李秉模進,參議李集斗牌不進,行都承旨沈豐之進。吏批啓曰,判書金履素,參議李集斗,竝牌招不進,小臣獨政未安,何以爲之?敢稟。傳曰,仍爲之。以李勉兢爲禮曹參議,崔昌國爲典籍,宋守淵爲通川郡守,學正單玄杞·金膺著,奉常副奉事單李錫垕。
兵批,判書李,參判黃昇源,參議柳誼病,參知李師濂入直進,左承旨李亨元進。副司直洪仁浩。
傳于趙衍德曰,戶曹判書入侍。
傳于趙衍德曰,禮房承旨,馳詣永寧殿,奉審以來。
傳于趙衍德曰,奉審承旨入侍。
傳于趙衍德曰,坐直承旨入侍。
趙衍德啓曰,明日大駕詣太廟,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
以李文源囚單子,傳于趙衍德曰,卽爲放送,今月內使之進去,監董禮議,祭畢後上來事,分付。
李奎緯,以兵曹言啓曰,明日動駕時,禁軍別將,當爲領軍隨駕,而別將李漢昌,身病危重,勢難赴陳云,實病旣如此,則不可無變通之道,今姑改差,何如?傳曰,允。
兵曹口傳政事,以李漢泰爲禁軍別將。
李奎緯,以兵曹言啓曰,今七月十七日,武臣堂上朔試射日次,而動駕相値,不得爲之之意,敢啓。傳曰,知道。
傳于趙衍德曰,禮房承旨與戶曹判書入侍。
丁未七月十六日辰時,上御重熙堂。都承旨入侍時,行都承旨沈豐之,假注書李羲觀,記事官李相璜·金祖淳,以次進伏訖。上曰,政官牌招事,分付。賤臣承命出傳,還入進伏。豐之曰,明日動駕時,還宮道路,禮曹節目,誤以館峴書入,原節目付標以入,而莫重輦路之誤爲磨鍊,誠有不審之失,當該禮曹堂上,推考,何如?上曰,旣治之道路,由板廛屛門館峴,以此分付,該堂推考,可也。出擧條豐之曰,俄者一提學,有稟達事,來待政院,而適無入侍之便,故還爲出去,屬臣替達矣。上曰,何事?豐之曰,其一則韓命祥所押去柳善得,指告堤川逃亡人曾悅者,見方捉囚於金海獄,而第其容疤,與曾悅相左,年歲亦參差云矣。其一則嶺伯於金吾郞歸時,通報於判義禁,以爲鬱陵島往來船格二漢捉得査問,則謂京居金郞廳稱號者,募得三十名格軍,每名各給三十兩,以千石容入大船,往入鬱陵島,斫伐島竹,滿載以歸云矣。上曰,此則似非尋常看過處也。嶺伯貽書於判義禁云耶?豐之曰,不爲貽書,只使金吾郞傳通云矣。命退,承史以次退出。
丁未七月十六日申時,上御誠正閣。禮房承旨與戶曹判書入侍時,行都承旨沈豐之,假注書趙台榮,記事官李相璜·金祖淳,戶曹判書李在簡,以次進伏訖。上曰,明日雨勢,若至大段,則修改始役,何以爲之耶?在簡曰,旣行告由祭,似不可停止矣。上曰,同副承旨奉各處修改祝文入侍事,分付。賤臣承命出,與李奎緯偕入進伏。上曰,同副馳詣社壇,渗漏處不至大段,可以陞梯修改,則今日內修改事,分付。仍詣聖廟,頉處浩大,果如所聞,則決不可冒雨修改,勢將待晴始役,移安祭受香,以告由祭先行事,分付。奎緯承命先退。在簡曰,聞宗廟令所傳,則永寧殿屋瓦,一番渗漏之後,再經暴雨,而別無更漏之患云矣。上曰,都承旨進詣宗廟·永寧殿,奉審頉處後,頉處不至大段,則修改時,不必移安,四室移安祝文,只用於一室,而祝文亦以先告事由之意改書,仍爲代押以來,可也。在簡曰,東·南兩廟墻垣,例自營繕修築矣。己亥年自軍門改築,今番有頹圮處,當爲修築,而依前自營繕擧行乎?敢稟。上曰,三軍門輪回爲之事,定式,可也。出擧條上曰,戶曹郞廳鄭東敎入侍事,分付。賤臣承命出,與東敎偕入進伏。上曰,今日爾爲入直耶?東敎曰,徐弘輔入直矣。上曰,招致徐弘輔,馳詣東·南廟,姑觀雨勢,以爲修改事,分付。命退,諸臣以次退出。
丁未七月十六日酉時,上御重熙堂。都承旨入侍時,行都承旨沈豐之,假注書趙台榮,記事官李相璜·金祖淳,以次進伏訖。上曰,永寧殿有頉處,何如?豐之曰,臣爲奉審,則二十一日有頉處,雖値今番雨水,別無添損。殿內奉審,則仰壁靑綾花塗紙,微有沾痕,而所見不至時急,故修改等節,從後爲之之意,依下敎,四室告由祭物,姑令奉置,奉去香封,臣果還爲奉來矣。上曰,頉處之更無添濕,極爲喜幸,今以一時微頉,以爲移安,則輕重有殊,姑勿修改,好矣。豐之曰,仰壁旣不修改,則告由祭祝文中,殿宇之宇字,似當改書,而前或有刀劑以書之例,何以爲之耶?上曰,刀事,極未安,下番進去盥手後,宇字以旁字改書封去,香封日後恐或混用,還爲奉去,罷祭後卽爲燒火,封進祭物,以封餘樣一體用之事,詳細分付以來,可也。命書傳敎曰,出宮門路以協陽門爲之。命退,承史以次退出。
丁未七月十六日酉時,上御重熙堂。坐直承旨入侍時,右承旨趙衍德,假注書趙台榮,記事官李崑秀·金祖淳,以次進伏訖。上曰,雨意明當開霽乎?衍德曰,然矣。衍德曰,明日擧動時輦路,當遵兵曹節目啓下,由於義洞磨鍊乎?上曰,依擧條批旨,由板廛屛門爲之事,分付。命退,承史以次退出。
上在昌德宮。停常參·經筵。
大駕詣宗廟,入齋室後,奎章閣·政院·玉堂·藥房口傳問安。答曰,知道。
永寧殿展謁罷後,入齋室後,奎章閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
詣景慕宮,入齋室後,奎章閣·政院·玉堂·藥房口傳問安。答曰,知道。
展拜罷後,奎章閣·政院·玉堂·藥房口傳問安。答曰,知道。
還宮後,奎章閣·政院·玉堂·藥房口傳問安。答曰,知道。
傳于李鼎運曰,左副承旨,馳詣永禧殿,奉審以來。
李亨元啓曰,司僕內乘來言,捲簾,取稟云矣,敢啓。傳曰,捲三面。
沈豐之啓曰,來二十一日,朝參日次矣,敢啓。傳曰,停。
沈豐之啓曰,來二十一日,輪對日次矣,敢啓。傳曰,爲之。
傳于沈豐之曰,都承旨入侍。
傳于李亨元曰,召對爲之。
李奎緯,以兵曹言啓曰,卽接西所衛將李漢一牒報,則集成門北邊宮墻一間半許,因雨頹落云。爲先令紫門監,以杻把子及長木,堅實圍排,把守則與前頹落處,相距不過半間許,前日旣伏承,晝則宣傳官與該所衛將巡審,夜則自有更巡衛將·部將,申飭巡察之批旨矣。更加各別嚴飭,限修築間,一體晝察夜巡之意,分付,何如?傳曰,允。
李奎緯,以賑恤廳言啓曰,傳曰月覲門外,不過若干間數,而謂無家前,擅用往十里·鍾巖民人,雖曰謬例,極爲駭然。況穿用宮城近處土沙,亦極駭然。當該京兆堂上推考,科外赴役民人等,令該廳給糧米,卽爲下送事,命下矣。月覲門外科外赴役往十里民人十八名,鍾巖民人五名,合二十三名,每名糧米各三升式,依下敎分給之意,敢啓。傳曰,知道。
李亨元,以禁衛營言啓曰,南廟有頉諸處,今日當爲修改,而雨意猶未快霽,謹依正時只爲始役,待晴擧行之意,敢啓。傳曰,知道。
李奎緯,以摠戎廳言啓曰,依下敎,東廟有頉處,臣看檢修改,而正殿內外諸處,已盡畢役後,別單書入,至於守直所墻垣頹圮處,自訓局來築,而日已向晩,爲先開基始役,勢將使該軍門,待明日趁卽完役之地,而臣則佩符體重,不敢經宿於城外,先爲入來之意,敢啓。傳曰,知道。
李奎緯,以禁衛營言啓曰,本營前敎鍊官李藎輔·鄭潤基,今已過齋,除尋常嚴棍二十度後,移送刑曹之意,敢啓。傳曰,知道。
洪明浩,以刑曹言啓曰,因禁衛營草記,敎鍊官李藎輔·鄭潤基,移送秋曹,照律草記事,命下矣。所當依下敎擧行,而李藎輔曾經縣監,鄭潤基曾經萬戶,俱是朝官,竝移義禁府處之,何如?傳曰,允。
洪明浩,以刑曹言啓曰,今日動駕時,前參軍具彝錫,以山訟事,擊錚於衛外,所當捧拱以入,而係是朝官,移義禁府擧行,何如?傳曰,允。
領議政金致仁箚曰,伏以,廟宮展禮,期在卽朝,而冷雨通晝繼夜,了無開霽之望,此時動駕,觸冒陰濕,大有違於聖躬節宣之方,區區下情,不勝憂慮。百官軍兵之霑頓失儀於咫尺肅敬之地,亦非細事。伏乞聖明,特命差退數日,待晴擧行焉。賤疾日來有加,敢以箚替惶悚。取進止。答曰,省箚具悉卿懇。曉後卽收,晩益晴佳,卿須勿慮。仍傳曰,此批答,遣使官傳諭于領議政。
校理徐配修疏曰,伏以,流光電邁,惟我文孝世子祥事奄過,叫呼穹壤,廓無憑逮,冤日益深,痛久愈酷,凡在臣庶,莫不崩心,伏惟止慈之痛,尤何以堪抑?瞻天耿結,憂慮倍切。仍伏念,臣姿本庸陋,性極迃拙,加以素嬰疾病,早失工業,空疏之才,衆目難掩,魯莽之識,自知甚明,百無肖似,最居人下。僥倖一第,已非所料,而猶且次第陞遷,猥廁從班,恩造罔極,榮輝遍體,譬如皇天陶甄,無物不慈,産玉之區,瓦礫竝蓄,種芝之田,凡草同茂,臣誠銘鏤在心,報答無地,居常懍惕,若隕淵谷。不料千萬夢外,玉署新命,又何爲而至哉?臣且驚且感,莫知所措,歷日思惟,繼以訝惑。夫瀛官淸選,有國所愼,責以論思,掌以綸誥,登筵橫經,則啓沃萬化之源,抽筆代撰,則賁飾一代之猷,職親地密,榮溢眷殊,苟或學無超衆之譽,文非需世之才,而含恩畏義,濫冒承膺,則駑駘之駕乘屋,免乎顚蹶者鮮矣。夫人情所在,古今無異,孰不欲仰依日月之光,俯遂螢爝之願,而然於淸顯之地,責任自別,則雖前輩名臣之優於文學者,亦且難進,瞿瞿然却顧。況今如臣蔑裂,寧或近似,經旨糟粕,實無蠡測,詞垣例套,未窺豹文,矇如昧如,若聾審音,而今若苟然充數,强令解頤,其所不稱,不啻若玉椀之盛泥滓,臣心愧恧,固無足論,而其所以玷汚名器,羞辱朝廷,豈細故也哉?荐除之下,召牌踵臨,義分是懼,雖不得不冒沒出肅,而因仍蹲冒,實關廉防。伏乞聖慈,諒臣至懇,遞臣見職,俾公器重而私分安焉。臣固不敢以館職自居,而區區願忠之誠,亦不後人,玆敢不避僭妄,敷陳七條之說,惟聖明俯垂諒察焉。其一曰,嚴懲討以明義理。嗚呼,昨年夏秋之變,尙何忍言哉?窮宙極宇,而此痛難泯,溯古歷今,而其變莫大,今日廷僚,孰非我殿下臣子,而尙不能碎首剖心,以復儲君之讎,猶且束帶彈冠,視息依舊,人理臣分,斁無餘地,歲月愈久,悲憤轉激,一天之下,勢不容俱生。雖糜身陷胸,義在必復,而殿下何如是一例濡忍,迄不究覈,使臣等不能無憾於天地之大也?噫嘻,痛矣。逆醫之凶妖媼之罪,雖千剮萬戮,猶且難贖,藥料之寒熱雜進,乳道之補養忽斷,事理反常,是何變異?罪案已著,實難暫貸,而然猶上下相持,尙靳兪音,靜言思惟,臣實未喩也。二十三行半刀割噫,彼時偉,渠亦人耳。宗祊有慶,跛躃同抃,而敢於稠廣之中,肆發咆哮之言,拑制衆口,不敢稱慶,究其所以,亦獨何心?又於南阡之卜吉,暗助沮戲之謀,始慶終哀,莫非凶圖,此渠斷案,餘無足論,而若其師翰心腸,自來相貫逆宇臭味,素是無間嗾出馨疏,則情跡難掩,圖占帥府,則機關畢露,有一於此,尙難容貸。況此數者,咸萃於渠乎?臣固知我聖上咸囿之慶,每從惟輕之典,而龍蛇自有其性,梟獍不改其音,今若一向闊略,不加誅鋤,則義理何日可明,讎冤何日可復?由是而人心陷溺,世變層疊,凶醜之類,式月斯生,臣竊恐若此不已,則羌胡之患,又在輦轂之下矣。伏乞聖明,廓揮乾斷,竝允三司之請,俾刑法正而亂逆懼焉。其二曰,勤聖學以正本源。天下之事,頭緖雖衆,約而言之,莫不本乎人主一心。方寸之地,含具衆理,朝晝之間,酬應萬務,心苟得正,事不正者,未也。此格致誠正之學,所以爲人主之急務也。雖然,世俗之所迃闊,人主之所飫聞,莫此說若也。況以我殿下明聖,已深造高明之域,顧此膚淺之說,適爲露拙之資,臣雖終日言之,固知無足槪於崇聽,而苟求其旨,亦未必無補。夫心體廣大,無所不包,伊尹一田夫耳。猶且囂然樂道,任以天下,矧乎帝王之尊,有非匹庶之比,承天命付界之重,處當世君師之位,同胞之民,吾與之物,孰非分內之責?然則其所以明庶政之本,淸萬化之源者,尤不容小忽。噫,危微精一,舜禹之淵源在是,克己復禮,孔顔之久訣不泯,苟講治心之要,孰能外此而求乎?人皆有是性,發而爲七情,大本達道,一理相貫,人心體用,初無間隙,而惟其性命形氣之間,所感者殊同,是性發之情,而乃有人道心之異。其所界分,雖不能以髮,畢竟差謬,天壤易處,故古之君子,每於一念之動,必惕然審察,知其爲天理則擴而充之,知其爲人慾則克而祛之,苟有所知,卽莫不行焉。雖然,知不無精粗,行亦有虛實,今未有十分之明而謂之知,未有十分之實而謂之行,依俙彷彿,見或不透,苟且顧戀,心有自欺,則其知與行,終非實際,傷虎而知懼。此非虛妄,踏地而住脚,是固眞境,苟能如此做去,何莫非昭曠之界,無妄之域也?然則知行二字,是爲學之關棙,而惟此眞知與實踐,尤是作聖之要方也。知無不明,行無不實,思慮未萌,澹然而虛明,事務旣接泛應而曲當,人慾淨盡,天理流行,則位育之妙,其在斯矣。竊惟我殿下,以天縱姿,學而不厭,果然以爲天地立心,爲生民立道之志,常置諸胸中,而無所撓奪耶?果然沈潛講究,抽索玩繹,瞭然在目,而漸有所透澈耶?果然專十分爲己之志,勇十分祛私之念,驗之於獨知之地,而漸有所誠實耶?果然偏係之累全消,應物之量公明,察之於用心之際,而漸有所亭當耶?臣觀於今日之治,竊有所執流而溯源者,無或我殿下,非不欲立志,而未嘗有卓立,非不欲窮格,而未嘗有眞知,非不欲誠正,而未嘗有實踐,悠悠汎汎,作掇無常耶?英明之姿非不足,而差小勇往之意,好學之心非不勤,而却欠誠實之工,克治本源,不能無間斷,十載憂勤,治不諧志,民國之務,實效全空。臣愚死罪,竊以爲殿下於格致誠正之學,或未得其要領也。朱子論周家治化曰,文王正心誠意之效,薰蒸透澈。伏願殿下,深留聖意於眞實之工,毋使文王之化,專美於古焉。其三曰,振紀綱以厲風俗。夫齊整其不一,摠攝而管理者,綱紀是已,故人主以公正之心,照臨于上,辨別賢否,黜陟必嚴,論覈功罪,賞罰必明。推此以往,隨事提綱,則宰執遵而勿墜,臺閣糾其有失,無或闕遺,體統正矣。於是乎上好下甚,人各自勉,掉脫鄙瑣之域,淬勵義理之場,自然馴致,俗厚風淳,故曰黜陟刑賞,不必一一加身,而禮義廉恥,已變其俗,朱子所以告其君者也。殿下臨御以來,憂勤圖治,誠意藹然,八域含生,莫不拭目延頸,思見德化之盛者,今幾年所。然而上承先朝之治平,不立當世之規度,求治之敎,未免空言而無實,作事之念,每患有始鮮終,天聰所及,雖細不遺,而事關大體,反或遺忽,多求目前之近效,不務經遠之深慮,朝廷之上,百務墜乖,賢否不能無雜進,功罪亦未聞詳覈。牽補罅漏,振刷無期,職此之故,風俗漸頹,名節則初不砥礪,行檢則多歸闊略。規模之軟熟,習尙之汚下,日甚一日,具瞻之地,未聞協贊之謨,籌司之列,且無經濟之策。銓臣昧於鑑衡,諫官工於噤啞,以至閭巷賈豎之言,騰諸朝紳之口,淫䙝鄙悖之辭,遍於士夫之座。朝廷不尊,體面掃地,街巷之斥罵宰相,吏民之構誣官長,便同常事,前後相續,敦厚忠信之習,無處可見,浮囂輕薄之態,擧世則然。此其勢,如人有重病,日就危劇,對投之劑,難容暫緩,苟不能惕勵宸心,嚴勅群工,事求當然之則,法務隨時之宜,黜陟刑賞,無不公明,則四維之壞弊,百度之委靡,將何以復振乎?更張不調之瑟,賈生之言,最達時務。伏乞聖明,深留意焉。其四曰,節財用以紓民力。臣聞將愛人者,必先節用,蓋帛出寒女之機,穀産窮民之畦,而生財之數有限,軍國之需無窮,如或不節,害有所歸,雖欲愛民,其可得乎?噫,國無兼月之蓄,人多倒懸之急,財竭民窮,無如此時,恒産之制,雖不可倉卒議定,若其撙節愛養之方,固不可忽也。臣竊覸殿下至誠愛民,躬行儉德,外無弋獵之好,內絶聲色之誘,其於凡物之或侈,經費之或濫,初無是矣。然而比年以來,財用益耗,侈風漸盛,世無朴素之意,俗侈浮夸之域,豪貴之家,競尙奢美之食,市井之子,皆着濟楚之衣,耗財之道,至此極矣,何況營邑之貪饕?最多近日,胥吏之奸究,已成宿習,晝宵營爲,谿壑是充,向所稱財渴而民窮者,安得不然?無或我殿下,雖有儉約之德,未見躬行之效,城中之䯻,以致四方之尺耶?爲今之計,莫如殿下益自勉勵,重宸尙大布之德,宮中成弋綈之風,務祛冗瑣之費,特捐不急之物,以爲一世之率,而因勅中外,振勵刷滌,朝廷禁紛華之習,閭巷絶侈靡之俗,至於營邑之饕貪,胥吏之奸究,一切嚴繩以法,痛革舊習,然後庶幾財用之稍裕,而民力之稍紓。伏乞深留聖意焉。其五曰,擇賢能以專任使。賢邪進退,有國之興亡判焉,故古之聖王,必求賢如渴,疾惡如讎,進退之際,不敢少忽,殿下非不欲審愼於此,而延訪之誠心未著,明揚之實效難見,其所以搜括人才者,不出於詩文之程式,登崇俊良者,不過乎履歷之循序,不求其補吾德逆吾心者,而乃求其趨走爲恭之類,鄒聖所云好臣其所敎者,不幸近之矣。況今銓家用人之法,何其謬哉?皐·夔·稷·契,是上世之大賢,而猶且各任其職,無相逾越,今則不然。苟有勢力,無不歷揚,登階踐級,尙有擧足之勞,淸官美職,不難安坐而進,朝而掌禮,暮而掌樂,又俄而掌穀掌刑獄,淸撰綸誥,要任喉舌,一人之身,而百官之所爲備。噫,今之世,雖眞有皐,夔·稷·契,用人之道,固當揆其才器,一其官而不貳其職,以久任而責成。況實無其才,而使之爲皐爲夔爲稷爲契而不已。天工之人代者,是豈觀瞻之具,而不意聖明之世,乃至爲人而擇官,臣實惜焉。繼自今莫若恢張公道,晉用賢才,以專任責成,而臣竊念我朝取人之法,專在科場,徒尙文辭之藝,反忽才德之用,縱於草野之中,時有抱負之士,如無朱衣之點頭摠歸黃䤋而祜項何況天之生才?不以貴賤而差別,遐邇而有間,目今取用之道,寧或其偏,延訪之規,無出程子之言,敎授之法,已有胡瑗之例,正宜一遵於是,使內而近侍儒賢之臣,外而方伯守宰之官,悉心推訪,各擧其德行才能之人,逐歲敦遣,咸萃京師,又擇其德業充備,足爲師表者,授以太學之任,使之講明經旨,刮行義,以至治民治兵,計數詞章之類,亦皆奬勵磨礱,以成其才,而殿下於淸燕之暇,或招諸臥內,扣之以言語,或命以大臣,試之以文字,拔其尤者,量宜授任。夫然則育莪之化,取人之法,庶可以一擧雙全,乞以臣章,下諸廷臣,博詢衆議,斷而行之。臣又觀殿下,每下視群僚,有欠包容,雖以大臣之尊,如有不愜,則辭敎之間,不無過中。臣固知今日群下,無以稱塞淵衷,誨誘諄複之際,自不得不如此,而其在禮使之道,誠有所損,天下之至尊貴者,無踰帝王,而又不能謙牧自居,以禮士而容人,是豈可也?伏乞竝留聖意焉。其六曰,納諫諍以廣言路。唐虞之世,明良相遇,宜若無箴規之可獻,而然且當日廷臣,莫不各進忠言,至有無若丹朱之說矣。殿下御極以來,言者絶無,指陳時政,亦未多得,拾補衮闕,尤豈有人?利害趨避,眼目先明,阿諛彌縫,風俗甚均,彼虞朝進言之臣,固不可謂不忠,則今日殿下之廷,是何無人之至此耶?噫,此莫非群下不忠之罪,而臣愚死罪,亦以爲殿下之導之也。夫烏鳶之卵不破而鸞鳳至,言者之言,雖未必一一當理,祛短用長,不害爲聖德之進就,而殿下凡於廷臣之章,縱有優容嘉納之批,終無端的見行之實,言而不行,則其可謂殿下之樂聞讜言也耶?雖不爲訑訑之色,而終未免訑訑之實,千里拒人勢所必至,誰肯欲攖鱗犯顔以觸其忌諱也哉?左史曰,川澤納汚,山藪藏疾,殿下若包容廣大,澤納山藏,從諫若流,如不及行,則彼八域之內,獻曝而效芹者,將于于焉而來矣,何患乎言路之不廣也?伏乞深留聖意焉。其七曰,祛詞華以專實工。夫文章,一外物耳,古之君子,或薄不爲之,爲其浮華之無益心身,工業之有防實學也。臣每奉讀宸章,辭理具備,華實雙全,規模準則,莫非作者家尺度,臣固知大聖人所蘊蓄,非常人之比,有德有言,想必信乎成章,而若一向好着,不能擺脫,其累正學而妨聖工者,亦不少矣。其爲技也雖小,且疲精勞神,專心致志而後成焉,殿下方以危微精一之學,欲步武堯·舜,而乃反躬親於章句小儒之藝,則是豈可也?且殿下苟尙右文之治,彼文苑掌綸之地,如班楊蕫馬之倫,其將雲蓊霧集,執筆而起,以代撰王言,此莫非殿下之文章也。伏願殿下,竝留聖意,專意務實之工,無好尙華之文,勿以無益之藝,有防有用之學焉。噫,今日所可言者,誠不止此,而臣撮其大者,以七條之說陳之,何莫非治道之要旨,當世之急務?惟此殿下之一心,又是七條之綱領也。誠正之學,固不可少忽,而然猶一箇敬字,又是爲學之要方,通貫動靜,透徹上下,凡於心身收斂,事物之定頓,莫不全靠於此敬,則此尤我殿下,不可頃刻放倒者也。殿下以大有爲之姿,因循姑息,尙未振刷,作事謀國,多未免應文而備數,苟能誠敬篤至,根基已立,則亦安有如此之弊也?伏願殿下,發揚蹈厲,堅持勇往,爲學有爲學之敬,治民有治民之敬,涵養之力,發爲中節之和,不欺之工,馴致純一之誠,則擧此措之,治固何有?將見環東一域,歌詠太平,堯天舜日,照爛昭明,此豈非殿下之能事治道之極工也哉?臣不勝攢手顒祝之至,臣狂妄戇疎無一見識,言甚荒猥,不足以感發聖聰,而芹曝之誠,不能自己,輒敢瀆冒至此,惟聖明勿以人而廢其言也。臣新從下邑來,亦有邑弊民瘼之一二可陳,敢此以聞焉。本縣僻在海隅,戶不滿三千,就其中除却鄕品校吏,眞箇應役之戶,不過爲千有七百,而簽丁之多,至於三千有餘額,則以此戶口,充此軍額,殆若括龜,黃口白骨之徵,勢所必至,而一身疊役之來訢公門者,逐日煩聒,所見慘阻,若不趁今變通,流離散亡,日縮月減,難支之勢,其將不遠。臣觀於傍近諸邑,則今日軍政,雖無無弊之邑,至如本縣之至重,遍求道內,更無是矣。臣意則令道臣,詳査道內諸邑之戶口及軍額,如有軍額之差少處,除出本縣額數,量宜分屬,以紓一分之急,恐不可已也。且籥丁逃老故,已頉之後,有所謂査定債者,此則式年改案時紙價也。京司該營,徵督有例,身布之外,又有數緡,係是科外,則雖逃老之備納者,猶且矜惻,況其已死而身不存者乎?臣每見其孤兒寡妻,衣鶉而色菜,累然來訴,涕淚交橫,自不覺愕然失圖,不樂者良久。夫窮民之納布納錢,補我軍國之需者,已經多年。今至于死而葬埋未畢,鞭橽公行,使其孤寡又納科外之物,此豈聖世之所可行者哉?況査債之捧於逃者,可以備納紙價,餘剩之物,尙有胥吏之染指者,又何必取足於已死之民,以充吏輩之慾哉?一邑如此,他邑可知,一道如此,他道可知。請令廟堂,嚴勅京外之臣,一切禁斷,好矣。且西路沿海之邑,倉穀中斛數最多者,惟稷是已,本縣糶糴各穀,摠不滿七千包,而其中一穀之近二千包者爲稷也。況稷於本縣,實非土宜,則開倉之後,民貿他境,百里內外,負戴絡續,氷雪之路,爲弊誠大矣。且稷之爲穀,殼麤而實少,精鑿一斛,得米者纔數斗,而又況空殼與成實者,外面酷似,辨別頗難,捧納之際,虛實易混,糠粃之在前者,每歸了糴之資,列邑稷包,俱不免徒擁虛簿,以此無實之穀,將何用於緩急之際乎?莫若申命道臣,査實各邑稷包之多寡,因以本土所宜之穀,斟酌折定,換色以捧。夫然則民無貿遷之勞,倉有精實之儲,庶有兩得之效。伏乞下詢廟堂,亟命行之。臣以有懷無隱之意,敢此條擧,而瑣屑之言,尤不足仰煩天聽,悚惶之極,不知爲喩。省疏具悉。七條陳列,其皆切實,當體念。第五條博詢之請,第令廟堂稟處,尾陳簽丁事·査債事·稷糴事,俱係民隱,在所矯捄,亦令廟堂,論理回啓。
忠淸道懷德儒生幼學尹鳳烈·成泓·安弘迪·成致垕·李正源·鄭師濟·李英白·韓德維·金養和·閔致孝·李延穆·趙學淵·兪漢禹·黃仁燁·李延康·趙學祖·安業·金正廉·李憲明·趙正逵·朴致厚·李縉明·金在玉·閔致謹·趙儀逵·李元圭·朴爀,進士魚用升,幼學崔有泰·李緝明·閔致勳·李淹·李度文·閔百從·李春燮·郭仲基·李錫章·李道明·李應圭·李錫望·申沆·吳在德·李度夏·李錫豐·朴敏錫·李亨圭·吳彦默·李貞圭·李在膺·李魯儼·李魯任·郭履基·閔百休·成浣·尹聖烈·李剛燮·李魯宗·郭厚載·李魯定·閔師洙·郭守一·李魯遠·閔景勳·閔鼎勳·李魯進·閔會洙·李陽燮·李魯選·閔承勳·申光導·趙師鎭·成鎭達等疏曰,伏以,秉義殉節,固人臣盡分之常,而褒忠旌善,卽明王化俗之要也。粵自我朝休明列聖之所以扶樹人紀者,靡不用極,而尤眷眷於是,所以風淳俗美,邁絶前古,而親上死長,國有所賴者,原其樞紐,不外是矣,至我先大王,深知其然也。凡於死事諸臣,益闡敦尙之道,而我殿下繼而述之,克懋而大至,如故忠穆公臣李時稷,忠顯公臣宋時榮,特賜不祧之典。此二臣者,亦臣等邑中之先賢也。臣等生長鄒魯之鄕,久沐菁莪之化,獲覩不世之休,普切懽忭之私,猗歟,盛哉。夫以我聖朝崇節導化之意,如此其至,而韋布之徒,不能以百年未遑之事,仰徹天聽,以擧其當擧之典,則是豈不爲士林之所羞,聖世之闕典也耶?臣等所居之鄕,有靖節祠,卽故忠正公臣朴彭年所居之墟,而後人所創設者也。彭年與成三問等諸臣,同樹大節,人亡地廢,行路涕洟,曾於孝廟朝,先正臣宋浚吉,建請祠享于其地,孝廟可之,下其議相臣忠貞公李厚源等,依皇朝于少保故事,請亟命建祠而未果行。其後顯廟戊申,故府院君臣閔維重,以本道方伯,伐一石表其墟,先正臣宋時烈,記其實,而宋浚吉書之,肅廟癸酉年間,本鄕人士,議定于先正臣權尙夏,始以先正遺意,建立數間屋子,春秋設俎豆之享,而因以鄕賢之有高風峻節,爲百代所準則者,如故處士臣宋愉,贈領議政景獻公臣宋甲祚,贈領議政文貞公臣金慶餘竝享,而又以贈佐郞臣宋尙敏配焉。蓋此五臣者,或殺身成仁,或含貞遯世,或斥凶論而扶大義,或守正義而不苟去就,以至有爲師訟冤,所在致死者,則今此五臣所樹立,可謂凜然卓立,具有本末,正如殷之三仁,不同於事而同於仁者,臣等請略陳之。夫朴彭年授命之事,當時光廟,已有萬世忠臣之敎,其後列聖,屢加褒崇,而我聖祖又增秩賜諡,伏想淵衷,不待臣等之言,而有所俯鑑者矣。至若臣宋愉,制心高峻,處已幽貞,早謝功名,杜門求志,左右圖書,風月自娛,一時名勝,莫不爭慕其風。安平大君臣瑢,以雙淸名其堂而書扁額,又以詩歆艶焉,而朴彭年則作堂記稱其美,至曰伯夷聖之淸者,公其聞伯夷之風而興起者乎,夫瑢與彭年,豈私好於愉者哉?昔嚴光,不仕光武,而先儒以爲東漢節義,實由於一絲淸風。然則當時聞愉之風,而興起如朴彭年者,安得不爲三百年節義之首也?且以先正臣宋時烈,臨命告其父母墓文而觀之,其曰一隨溫駕,更入脩門,蓋爲貞陵之慟也。此則府君所嘗擧其端而未敢畢言者,亦我雙淸府君之所以自靖者也。然則先正復陵之請,固出於將順聖祖之孝思,而亦豈非愉自靖之義,有不得諱者耶?至於臣宋甲祚,卽愉之後孫也。性質方嚴,操履貞確,當仁穆聖后錮廢西宮之日,火色滔天,而甲祚,以新進士,獨排凶論,拜恩如例,姦黨欲構殺而未能,則只削儒籍,仁祖改紀,先正臣金長生薦于朝,卽授齋郞,仁穆大妃嘗下敎于甲祚之女故郡守臣尹爓妻曰,當時臣子,惟乃翁一人而已。甲子逆适之變,甲祚徒步扈駕于公州,丁卯虜亂,甲祚中路聞變,貽書其子先正臣時烈兄弟曰,王事急矣,不可徘徊於家鄕,吾今直向京城,以爲覲王計,國不亡則吾不死。路遇世子南下,從行至全州,聞朝廷媾和,慷慨悲憤,抵書其友故參議臣安邦俊,故監司臣李德洙曰,何山非首陽,何水非東海耶?吾將決意入山,以終餘年。又以書戒其子曰,朝聞夕死,聖人至訓,佩服斯言,勿以亂離怠於學。凡此數段,俱在甲祚日錄中,蓋其忠義凜烈之中,學問之正又如是矣。先正臣金尙憲,以狂流砥柱銘其竭,忠穆公臣李時稷,以鐵壁千尋題其輓,其後孝廟戊戌,先正臣宋浚吉,以甲祚節義卓然建白,上嗟嘆良久曰,如使宋甲祚見今日,則以爲,如何?宋時烈之賢,有自來矣。特命贈職以褒,至我英廟丙午,因筵臣陳奏,又特命贈諡,我列聖前後褒美,諸先正稱述表章,旣如是炳烺震耀,則百世之下,豈無聞其風而起歆者乎?至於臣金慶餘,則以資質之嚴重,學問之宏深,出入三司,羽儀王庭,言議峻正,百僚慴憚。當仁廟丙子,以修撰扈駕入南漢,與吳達濟·尹集等諸臣,共勉守經之論,又爲督戰御史,援桴矢石,雪涕風鳴,至丁丑下城之日,慶餘悲憤不自勝,往見時相曰,時事至此,何以有辭於天下後世?諸公若無誓天雪恥之心,則吾不可復立於朝廷也。遂歸鄕里,力田養親,除命屢下而終不起,至於編配而無悔。其後甲申,聞崇禎皇帝之訃,亟上一疏,請服舊君,辭氣激烈,聞者竦動。及乎孝宗大王,奮發大志,禮羅賢俊,慶餘與先正臣金尙憲·金集·宋時烈·宋浚吉,俱膺旌招,咸與造朝,時賊臣自點,外挾虜勢,內肆凶臆,國勢有大可憂者,慶餘與金集·宋浚吉,共發激濁揚淸之論,以爲內修外攘之策,凶黨大惡,行讒于虜,而六使壓境,則時事又大變矣。慶餘遂反初服,臨死之日,口呼遺疏,縷縷數百言,無非務聖學堅聖志,尊周室攘夷狄之義,而炳炳丹忱,可質鬼神,人至今傳誦。宋時烈撰其墓銘,以爲雪霜之繁,松栢其獨,劫火之烘,不燼者玉,又曰遺疏一篇,日星臨照。宋浚吉,以爲當時高風淸節,當以慶餘爲弁,兩先正一言,可以徵信於百世,而英廟丙子,與江都·南漢全節諸臣,一體賜祭。又因大臣言,加贈上相,而因命賜諡,則聖朝追褒之典,亦可謂至矣。至若臣宋尙敏,以孝友之異質,有學問之篤工,早事宋時烈·浚吉,德性日就,見識日明,文章制行,爲一世所服,當群凶用事之日,浚吉追削其官,時烈幽囚海島,誅戮之禍,又將及矣。尙敏痛冤,欲死必欲辨明,構成封事一冊,徒步進呈,賊臣鐫·積等,搆涅成獄,淫刑備至,桁楊之下,顔色靡變,視死如歸。嗚呼,民生於三,事之如一,則尙敏之爲師殉身,終明事一之義者,豈非前古之所罕聞,而可謂後人之所當則者耶?翌年庚申,我肅宗大王,愍其冤死,卽令贈職,又以孝行,旌表其閭,而故相臣閔鼎重·金錫胄,故判書臣李秀彦·李敏叙等,相與言尙敏疏語,義理明白,可作百世公案,因爲鋟榟而作序文鋪張,故判書文僖公臣宋奎濂,以隻手撑柱萬丈層標,許之。夫爲師爲君,易地皆然,而且其爲國家畢義願忠之意,昭然如日星,則尙敏之死,何但爲其師而致命而已哉?臣等竊伏念惟此五臣所成就,若是乎偉烈卓絶,可以軒天地而炳日月,永樹風聲,扶植民彝,千載之下,尙使人興起,則況生竝一鄕,前後相望,遺風餘烈,赫赫照人者乎?此所以當時一鄕,曰有所受,而立祠宇設俎豆,以寓羹墻之慕,以爲觀法之地者也,是宜亟奉恩額,列之祀典。先朝已卯,鄕儒輩亦嘗裹足封章,仰懇錫號,而伏閤多日,竟阻喉司,百年之祠,尙無顯額,蘋藻之薦,不免私供,輿情之抑鬱,久矣。蓋此祠享之議,先賢發之,孝廟可之,已定百世定論,而竝享諸臣,又皆可以扶補世敎,則引類推例,額號一事,可幸無疑。況成三問洪州之院,河緯地善山之院,以其所居之地,奉其俎豆之享,而創設之後,俱蒙宣額,則顧以彭年懷德之祠,與成三問·河緯地兩處之院,一般是卽其地奉其享之懿,則朝家處分,必無彼此之間。只緣臣等愚蒙,未有以上聞,而聖朝無自以知之耳,此則臣等之罪也。玆敢相率而來,仰陳九閽之下,伏願聖明,察五臣卓異之行,體列聖褒美之意,詢之廷臣,稽之彝章,特許恩額,用宣天寵,使遠邇風動,世道增光,不勝幸甚。答曰,省疏具悉疏辭。議大臣稟處。
丁未七月十七日寅時,上御誠正閣。都承旨入侍時,行都承旨沈豐之,記事官金孝建·李相璜·金祖淳,以次進伏訖。上曰,都提調入侍。賤臣承命出,與都提調洪樂性偕入進伏。上曰,卿連日仕進藥院,而一未召見矣。樂性曰,雨意乍霽,日氣頗涼,回鑾後聖體,若何?上曰,別無所損矣。樂性曰,俄者醫官診候出來,伏聞坤殿脈候一向萬安,慶幸無任,而有旬後下敎之命,臣等夙宵顒望矣。今則如例設廳,一時爲急,卽爲下敎,區區伏望。上曰,內殿卽明聖聖母本宅之親,而今又有莫大之慶,則事非偶然。且聖母彌月之時,不設産廳,只差出捲草官,予於今番,亦欲遵用此例矣。樂性曰,産室廳之設,旣是祖宗朝連行之例,況今春秋,有異鼎盛之時,診察保護之方,不宜暫緩,恐未必援用此例矣。豐之曰,聖敎雖如此,事體莫重。祖宗朝已行之例,不宜遷就,設廳然後,多有擧行節次,卽下成命,是區區之祝矣。上曰,內殿尙不顯言,而凡節則皆平順,故予亦不欲前期張大,雖或設廳,所謂節次,多有衍文,此等事,皆當置之矣。樂性曰,此似節目間事,當初設施,皆有意義,豈容置之,而邦國莫大之事,臣等顒祝之誠,政在前期設廳,置醫診候,而未承允許之音,不任抑鬱之忱矣。上曰,壬申年旣無三朔前期設廳之事,而日前都承旨,何所據而有筵奏耶?豐之曰,壬申年則七月二十八日有下敎,八月初九日設廳,雖非三朔前設廳,亦於三月前下敎完定矣。樂性曰,臣等今旣登筵,卽爲下敎,以爲擧行之地伏望矣。上曰,姑觀動靜,更當下敎,須勿頻請,待念後一番仕進。又待晦間,一番仕進,好矣。樂性曰,在家則下情自爾泄鬱,且當此時,不過仕進,豈殫爲勞乎?臣雖無狀,固知殿下,以惜福之意,不欲張大,臣等豈敢不仰體聖意,而國體則有不然者,不得不縷縷仰請矣。豐之曰,伏聞醫官診候後所言,則益不勝懽忭之忱。八方臣庶,皆以爲今月初一日,當設産室廳,而至今遷就,不但臣等之抑鬱,八方臣庶之心,當如何耶?樂性曰,臣等之抑鬱姑捨之,設廳然後,凡諸保護之節,可以如例擧行,一日遲延,豈不悶切乎?今日旣未承設廳之命,日後又當有求對承候之擧矣。上曰,卿等不須多言,予尙未進朝水刺,卿等退去,可也。命書榻敎曰,惠慶宮進服加減歸脾湯十貼製入。命退,諸臣以次退出。
丁未七月十七日卯時,上詣宗廟·景慕宮。擧動入侍時,行都承旨沈豐之,左承旨李亨元,右承旨趙衍德,左副承旨李鼎運,右副承旨洪明浩,同副承旨李奎緯,記事官金孝建,假注書趙台榮,記事官李相璜·金祖淳,二提學李性源,二直提學李秉模,直閣鄭大容,待敎尹行任,以次隨駕,上具翼善冠·衮龍袍,乘輿出宣化門。上顧洪樂性曰,卿因何請對乎?樂性曰,今此雨意未霽,日氣稍冷,故以爲請對矣。上曰,雨今開霽,不必致慮矣。駕出協陽門。上降輿乘輦,出敦化門,詣宗廟前降輦所。上降輦乘輿,由東挾門入齋殿,上改具冕服,詣太廟就板位,行四拜禮訖,仍詣殿內,以次奉審,復詣十一室,奉審仁顯王后壬寅加上諡號玉寶。仍出廟門下敎曰,侍衛諸臣,先詣西神門外事,分付。賤臣承命出傳。上巡審各處役所訖,敎曰,戶·禮·工堂上,分掌各處,以爲監董,亦使戶郞一員,分往看役,可也。上出西神門,詣永寧殿就板位,行四拜禮,仍詣殿內奉審訖,還御齋殿,上改具冠衮,乘輿出神大門,至乘輦所。上降輿乘輦。命書傳敎曰,侍衛軍兵雨具。仍詣景慕宮,駕由板廛屛門,踰館峴至文廟前路。上降輦步過,仍乘輦詣景慕宮至降輦所。上降輦乘輿,由東挾門入齋室,改具冕服,就板位行再拜禮,仍詣廟內奉審訖,還御齋室,改具冠衮,乘輿出神大門,至降輿所。上降輿乘輦,敎曰,紀綱雖曰解弛,咫尺轎前,引儀輩私相偶語,寧有如許事體。誠極駭然。都承旨問名査奏,豐之承命出回奏曰,引儀金在儉,果以私說話,有此酬酢矣。亨元曰,莫重法駕將發之際,侍衛諸臣,所當肅敬,莫敢喧聒,而幺麽引儀輩,私相呫囁,極其無嚴。及伏聞知申査奏之語,則前導引儀,敢以私事,有此酬酢,紀綱所在,萬萬痛駭,所當重勘,而本院請推之外,無他可施之罰,何以爲之?敢稟。上曰,寧有如許愚濫?査出後,聞之,尤爲痛駭,汰去姑爲參酌,拿處,可也。出擧條駕詣文廟前路,降輦步過,仍乘輦下敎曰,大司成入侍。亨元承命,與大司成閔鍾顯,偕入進前。上曰,祗迎儒生,爲幾何乎?鍾顯曰,昨日焚香時參班儒生,盡爲祗迎,故殆過六十餘人矣。上曰,近來儒生,只赴科場矣。今聞卿言,多參焚香,又爲祗迎,誠甚可尙。夕後當送試題,以此先爲宣諭,收名帖以來。鍾顯承命退出。駕詣館峴,上曰,此峴治道,東部民人當之乎?査問以奏。亨元承命出回奏曰,往十里·鍾巖民人等,治道云矣。命書傳敎曰,月覲門外,不過若干間數,而謂無家前,擅用往十里·鍾巖民人,雖曰謬例,極爲駭然。況穿用宮城近處土沙,亦極駭然,當該京兆堂上推考,科外赴役民人等,令該廳給糧米,卽爲下送。大駕入弘化門,宣傳官出標信解嚴,由協陽門還內,諸臣以次退出。
丁未七月十七日酉時,上御誠正閣。召對入侍時,檢校直閣金憙,參贊官李鼎運,侍讀官申大尹,檢討官嚴思憲,假注書趙台榮,記事官李相璜·金祖淳,以次進伏訖。上命進講,大尹等進讀宋名臣錄第十二卷訖。上曰,玉堂各陳文義。大尹曰,篇內有曰存紀綱立國體,此言誠好矣。紀綱存,然後國體可立,伏願聖上,懋存紀綱以立國體,不勝幸甚矣。上曰,所陳好矣。思憲曰,篇內又以務實效爲言,以殿下高明之學,益懋日新之工,自有務實之效。凡於朝廷之上,責之以實效,則不期效而自效。伏願此等處,益加留意焉。上曰,所陳亦好矣。命召對先退。命書榻敎曰,同副承旨入侍。賤臣承命出,與同副承旨李奎緯偕入進伏。上曰,諸處役事,今至何境耶?奎緯曰,永寧殿墻垣,今已完築,宗廟東門越邊階砌與西門北邊墻垣南邊墻垣,姑未訖役矣。上曰,明日諸處,皆當畢役乎?奎緯曰,然矣。命退,承史以次退出。
上在昌德宮。停常參·經筵。
沈豐之啓曰,副校理李洪載曰,修撰嚴思憲,謂有情勢,陳疏經出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于沈豐之曰,右承旨入侍。
沈豐之啓曰,同副承旨李奎緯,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之。李祖源落點。
傳于李祖源曰,京畿監司入侍。
以全羅監司啓本罪人李普行物故事,傳于李祖源曰,徒流案依例爻周。
李祖源啓曰,副校理李洪載曰,修撰嚴思憲牌不進罷職傳旨,今方捧入,而玉堂上下番俱空,事甚未安。應敎朴廣源,副應敎趙弘鎭,校理李百亨·徐配修,副校理申大尹,修撰金熙采,副修撰成種仁·宋祥濂,竝卽牌招,以爲推移入直之地,何如?傳曰,允。
李祖源啓曰,卽者議政府錄事來言,右議政兪彦鎬,伏見傳敎之下內閣者,臣之怠慢廢禮之罪,無所逃誅,驚惶震懍,罔知攸措,走伏金吾門外,恭俟鈇鉞之加云,係是大臣去就,敢啓。傳曰,今番參班,在卿藩任還朝之後也,見任新拜之後也。不參不若進參,而必因事故之致,豈或慢忽而然?勿待命事,遣史官傳諭。時任大臣,例有命召去來,而謂以忘置,不爲稟旨,雖因生疎之致,不可無飭,同副承旨李相源推考,命召一體傳授。
李祖源啓曰,卽者義禁府都事來言,右議政兪彦鎬,今方待命於金吾門外云,係是大臣去就,敢啓。傳曰,知道。
李祖源啓曰,卽者中樞府錄事來言,行判中樞府事李福源,廢職曠禮,罪在罔赦,嚴飭之下,震惶無地,走伏金吾門外,恭俟威譴云,係是大臣去就,敢啓。傳曰,卿以同堂三人之聯參一班爲滿盈,每有輪次進參之擧,予固嘉卿心,胥命萬萬過矣。安心勿待命事,遣史官傳諭,閣吏杖治事,原傳敎爻周,以安卿心。
李祖源啓曰,卽者義禁府都事來言,行判中樞府事李福源,今方待命於金吾門外云,係是大臣去就,敢啓。傳曰,知道。
李祖源啓曰,卽者議政府錄事來言,右議政兪彦鎬,以爲,廢闕常禮,合被重勘,雖承溫諄之諭,彌增震懍之私,有不敢晏然退歸,仍爲胥命,恭俟處分云,仍納命召,何以爲之?敢稟。傳曰,勿待命事,更遣史官傳諭,仍傳命召。
李祖源,以吏曹言啓曰,肇慶廟參奉洪養默呈狀內,矣身一疾危篤,刀圭罔效,床席須人,飮啖全却,而三十從仕,載在令典。矣身今年爲二十四歲,揆以法例,亦難蹲冒。且秋享大祭受香隔日,情病俱難,蠢動無路,斯速入啓變通云,洪養默之身病,旣如是沈重,年限又不滿三十,則勢難行公,今姑改差,何如?傳曰,雖有承傳,當待年限備擬,而曾有年前定式,且有向者相奏,渠之如是處義,似無怪矣。旣無勿拘之命,檢擬雖曰不審,是誰之孫?豈可旣除旋遞?此草記置之,使之受香。
李祖源,以賑恤廳言啓曰,南部倭館洞任掌李加八里,今月十六日路傍,得年可二歲許遺棄男兒,同里居良人金海奉,欲爲收養,貧不自食,願爲受料,告于南部,自該部今十八日牒呈,依節目給料,使之乳養之意,敢啓。傳曰,知道。
李祖源,以備邊司言啓曰,頃因本司草記批旨,原州前判官李時淵給由後,道伯之不爲修報該曹委折,嚴關査問矣。卽見原春監司金載瓚所報則以爲,原州前判官李時淵,受由上京時,吏曹粘移,依例成出,卽付該判官上去之行,使之卽呈該曹,而上京後委折,果未及聞知。伏承傳敎內辭旨,萬萬截嚴,不勝霣越,不知攸措爲辭矣。原州前判官李時淵,日前以受由上京時,本道報吏曹文跡,粘呈于本司,自首其掩匿之罪,而今此報辭,又若是丁寧,該判官之欲諱行止,竝與道臣關由該曹之文跡,匿而不呈,及夫査問命下之後,始欲首實於本司者,尤萬萬駭痛。此不重勘,大關後弊,原州前判官李時淵,卽令該府,拿問嚴處,何如?傳曰,允。然則道伯似無罪,分揀。李時淵待病間拿囚重勘,前下批旨及此草記,枚擧關飭諸道,可也。
李祖源,以備邊司言啓曰,毋論城內外,京山石材之浮取,自有法禁,而卽聞弼雲臺近處,以石材浮取,人多傳說,事甚驚訝。發遣本司郞廳,摘奸以來,則回告內以爲,北山諸處,雖無體大巖石,用釘浮出之擧,或斲起生罅之石,或掘取在土之石,或如柱石,或如階石,間間聚置,次次運致云。故査問其委折,則戶曹爲備宮墻改築時所用,貿取一負石,而依前例以拾取勿禁之意,捧甘於諸軍門矣。募軍輩藉此而有此濫觴之事云,所見雖與所聞差異,莫重京山石材之任意斲掘,事極驚愕,有不可置而不論。貿用衙門之循例文移,字內軍門之循例知委,不是異事,而監董諸人,次知吏隷,全不覺察,混置勿禁者,俱涉駭然。參軍之職,不但止於禁松而已,則事在本道字內,趁未覺得,任其冒犯者,宜有懲礪之道,計士書吏禁山書員,竝移法司科罪,該道參軍,令該府拿問處之,何如?傳曰,允。此等事,如是論奏,極爲得宜,不可以小事看,深用嘉歎。柱石·階石之浮出,亦云體大石,文移之衙門,知委之營門,豈可以循例曲恕?當該堂上推考。廟堂之所聞知者,爲該營大將噤默任他者,極爲駭然,以慣乘肩輿之習,亦何不一往周察乎?該將臣從重推考,浮出處,卽令塡實,可也。
李祖源,以禁衛營言啓曰,臣有大,今日馳詣南廟奉審後,雨漏諸處修改,御幕臺西墻一間頹圮處,亦爲修築後,別單書入,而正殿南墻十間許,自外面半邊頹落,餘存半邊,亦幾傾仄,實難補築,不可不竝爲撤毁。依傳敎定式,三軍門合力改築之意,敢啓。傳曰,知道。
李祖源,以義禁府言啓曰,因刑曹啓辭,禁衛營敎鍊官李藎輔·鄭潤基,俱是朝官,移本府處之事,允下矣。李藎輔·鄭潤基,今方待命,卽爲拿囚之意,敢啓。傳曰,知道。旣令重棍,何足責也?竝放送。
李祖源,以義禁府言啓曰,因刑曹啓辭,前參奉具彝錫,擊錚於衛外,所當捧供以入,而係是朝官,移本府擧行事,允下矣。具彝錫,今方待命,卽爲拿囚之意,敢啓。傳曰,知道。
李祖源,以義禁府言啓曰,慶尙監司金光默狀啓據,刑曹粘目內,南海前縣監閔心赫,移本府處之事,允下矣。閔心赫,以他事定配於咸鏡道會寧府,而又以供辭欺誣之罪,拿來書吏,已爲發送,待拿囚,添問目取招,何如?傳曰,允。
以奎章閣直提學李秉模等聯名上疏,傳于李祖源曰,昨日事,卽直閣帶隷,事件稍異,便服事,與承宣之逐日改着亦差間,大抵俟勘之時疏引,又甚唐突,此疏還給。
以左承旨李亨元聯名上疏,傳于李祖源曰,以號令百司之地,行此壞法之擧者,萬萬可駭。今此疏引,似出知罪之意,此等辭疏,豈可賜批?竝遞差,原疏還給。
傳于李祖源曰,批下,都承旨牌招入直。
傳于李祖源曰,承旨前望單子入之。
承旨前望單子入之。黃昇源·李惠祚·洪仁浩·李翼晉落點。
以承旨房望,傳于李祖源曰,仍。
禮曹啓目,粘連,江華留守狀啓,莫重進上丹木,有此欠縮之擧,誠甚未安。東萊府使李敬一,推考警責,領來監色等,令攸司科治,欠縮丹木,趁卽輸送江華府,以充元數之意,分付該府,何如?判付啓,依回啓,施行爲旀,監色推治,分揀爲良如敎。
吏曹參判李秉模,待敎尹行任疏曰,伏以,臣等之罪,可勝言哉?地是深嚴,徒侈一條氷銜,壞了閣規,曾無半分修擧,以至昨日閣導事而極矣。設施之聖意,何如,而乃敢漫不察飭,甘自冒犯?伏讀嚴敎,實欲鑽地而不可得也。今以處分之先及於僚官,幸其姑逭,晏然自在,則臣等雖不足道,豈不重貽羞於閣中哉?文字冒入,非不知尤極惶懷,而廉防爲重,不得不冒死仰瀆,徑出禁扃。伏乞聖明,亟降威罰,以重閣規,以警具僚焉,臣等無任悚惶俟勘之至。答曰,昨日事,卽直閣帶隷,事件稍異,便服事,與承宣之逐日改着亦差間,大抵俟勘之時,疏引又甚唐突,此疏還給。
行都承旨沈豐之疏曰,伏以,臣卽者諸承旨,以便服公退事,陳疏經出矣。蓋此便服公退,前後飭禁,不啻嚴明,而近復解弛,有此違越,臣之參叨長官,旣頻且久。今於下僚自引之擧,實有不能糾檢之失,誨責之下,惶愧冞切,有不敢晏然在職,玆陳短章,徑出禁扃。伏乞聖明,俯垂諒察,亟降威罰,以安賤分,不勝幸甚。答曰,省疏具悉。卿固守法,不遵罪在下僚,卿其勿辭行公。
左承旨李亨元,右承旨趙衍德,左副承旨李鼎運,右副承旨洪明浩等疏曰,伏以,臣等卽伏見傳敎下者,以申退時改着便服,責敎截嚴,臣等聚首惶蹙,罔知攸措。仍伏念,朝臣之赴公退公,必以公服來往,不但載在法典。況年前飭敎,尤復鄭重,則臣等之退出朝房,不以公服,旣壞法禁,又越朝令者,論其罪犯,合被重勘,以此情踪,其何敢一刻冒據於職次乎?玆敢相率陳章,徑出禁扃。伏乞聖明,亟降威罰,以肅朝綱,以安賤分,千萬幸甚。承旨聯名上疏,傳于李祖源曰,以號令百司之地,行此壞法之擧者,萬萬可駭。今此疏引,似出知罪之意,此等辭疏,豈可賜批?竝遞差,原疏還給。
丁未七月十八日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,畿伯入侍。賤臣承命出,與京畿監司徐有防偕入進伏。上曰,雨後穡事果何如云耶?有防曰,今番則旣不暴霔而卽晴,昨今日氣甚好,故方有豐登之望云矣。命書傳敎曰,武將無論,雖以文宰言之,時帶將任者,轎軺猶屬命器,肩輿赴公,嘗以爲非之,況蔭帥乎?陞資未幾,便生多上之心,敢以肩輿,用於私次出入,至入於該帥之自現,愚濫之罪,不可不懲。且況厥兄卽文帥,而往在年前,家置藍輿,至蒙付處之恩譴,若念伊時處分,肩輿二字,能不戰慄乎?此似小事,可知漸佳之一端,非不欲嚴加處分,而自有商量者,行副司直金持默爲先越捧五等,以此傳敎,頒示朝紙,令文帥知之。又命書傳敎曰,前此館導之此習猶申飭,況閣導乎?昨於輦路衛內,內閣引陪,與館導混同,着笠戞過,閣導則異於館導之止於闕外,而乃敢如是冒禁,自閣臣不畏法禁如此,具僚何言?昔政府前引之木纓一事,先朝每有提敎,昨日事,決不可仍而置之,當該閣臣,初欲嚴處,使之自首,因此知便服赴公,違越常式,壞棄受敎,不但可駭。至於此人,時帶臺職,又敢冒犯,如是無難之心,誠莫曉譬,直閣鄭大容爲先削職,下義禁府拿問定罪,造公退公,謹守閣規,不敢以便服往來,守使·北伯·畿伯外,未之聞焉。此胡大事,如是取便,是豈尋常看過處乎?此後閣臣之便服往來者,當以違制律論,以此分付。因此又聞之,承宣之申退者,亦於他朝房,改着便服云,閣臣如此,承宣雖不足言,朝綱之掃地至此,何論武將之肩輿出入,此在廟堂之察飭,姑不指一下敎,第令知悉。又命書傳敎曰,年前猶有記綱,無故不參者,雖有處分,今秋孟朔大奉審時,時任外,原任不參者多有之,如李判府之戒存盛滿,前待敎之實病,非不曲恕,外此不參,果何委折?其中有大臣,雖不處分,謹守閣規,毋敢違越,則寧有是乎?閣臣在邇列,修日省錄,宜知展拜行否,每朔朔望眞殿展拜,四孟朔奉審,予亦未敢無故曠禮,閣臣雖尊重,何上所不敢曠禮者,閣臣焉敢乃爾?此皆掌吏之不能去來之致,其時入直閣臣,從重推考,首吏嚴杖科罪。仍此思之,趙判府事似或引義,此則過矣。安心事,檢書官傳諭此非官職此後入參事,一體傳諭。命退,諸臣退出。
上在昌德宮。停常參·經筵。
沈豐之啓曰,三皇忌辰日望拜禮,前期一日以稟事,曾有先朝受敎矣。今二十一日神宗皇帝忌辰日,親行望拜禮,何以爲之?敢稟。傳曰,謹當躬行矣。
沈豐之啓曰,來二十一日,皇壇望拜禮相値,輪對頉稟之意,敢啓。傳曰,知道。
李翼晉啓曰,大司憲李度默,執義宋銓,掌令安鼎大牌招未下,掌令姜世綸,持平金聖準在外,持平一員未差,監察茶時之意,敢啓。傳曰,知道。
李祖源啓曰,禁衛營將官來言,今日本營軍兵,日次私習云矣,敢啓。傳曰,知道。
李祖源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,左副承旨入侍。
沈豐之啓曰,應敎朴廣源,副應敎趙弘鎭,校理李百亨·徐配修,副校理申大尹,修撰金熙采,副修撰成種仁·宋祥濂牌不進罷職傳旨今方捧入,而玉堂上下番俱空,事甚未安。未差之代,政官牌招開政差出,待下批仍卽牌招入直,何如?傳曰,允。
注書金孝建病,代以申溆爲假注書。
沈豐之啓曰,吏曹判書金履素,參判李秉模牌不進推考傳旨,今方捧入,而開政命下之後,如是違牌,不卽擧行,事甚未安。竝更卽牌招,何如?傳曰,允。
沈豐之啓曰,吏曹判書金履素,參判李秉模再牌不進推考傳旨,今方捧入,而開政命下之後,如是違召,尙不擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
沈豐之啓曰,吏曹判書金履素,參判李秉模三牌不進推考傳旨今方捧入,而開政命下之後,連違召命,終不承膺,揆以事體,誠極未安。所當更請牌招,而係是一日四牌,何以爲之?敢稟。傳曰,每政屢違,莫曉委折,判書金履素,從重推考,與參判更卽牌招,申飭開政。
沈豐之啓曰,吏曹判書金履素,參判李秉模四牌不進推考傳旨,今方捧入,而特敎申飭之下,連事違召,終不承膺,事體所在,極爲未安。所當更請牌招,而係是一日五牌,何以爲之?敢稟。傳曰,捧納承旨,推考,此啓辭勿施。
李翼晉啓曰,吏曹判書金履素,參判李秉模,特敎申飭之下,屢度催促,而門限已迫,懸牌闕外,無意承膺,事體道理,誠極未安,竝從重推考,連爲催促,何如?傳曰,參判則以兼帶閣務事,如是引義,猶可說也。判堂之一自新除後,連事逡巡,義無所據,參判李秉模許遞,判書金履素,從重推考,各別申飭,斯速開政。
以禮曹延祐宮後簷渗漏處修改單子,傳于沈豐之曰,內堂及外墻,比香大廳,事體有異,似非本曹所管,取考前例更稟。
傳于李翼晉曰,時囚皆令明日捧供。
李翼晉,以義禁府言啓曰,前直閣鄭大容拿問定罪事,傳旨,啓下矣。鄭大容今方待命,卽當拿囚,而時任閣臣,勿爲拿囚,待開坐捧供後,出送待命所事,載在大典通編。鄭大容姑爲留置待命所後,開坐時捧供之意,敢啓。傳曰,知道。
兵曹口傳政事,副司直李秉模。
判府事趙璥疏曰,伏以,內閣奉審之節,在閣志爲典禮之常,在閣臣爲職分之宜,職廢則瘝,禮闕則慢,慢與瘝,皆臣之罪。揆以法紀,宜被重譴,而乃蒙聖慈,俯賜恕察,曲加涵貸,諒其處義之難安也,則區而別之,若分揀然,慮其隨衆而引罪也,則慰而諭之,若指導然。特遣檢書之官,至有安心之敎,先正臣李滉所謂有過之中,求無過者,政道臣今日所被之恩眷也。又況誨之以此非官職,勉之以此後入參,諄諄提勅,德音春溫,恩旣出常,罪反爲榮,是固我聖上恩下之盛德,而臣是何人,乃得此?感激銘鏤,猶屬歇後語也。然臣之所自悼者則有之,自來窮命,轉益崎嶇,一出春明,蹤跡臲卼,回瞻京闕,雲天隔絶,凡係臣分之所當爲與夫事例之不可廢者,茫然或不知焉,昧然或不聞焉。有臣如此,生亦何爲?嚴命之下,雖不敢走伏金吾,仰請郵罰,如諸大臣之爲,而泯默蹙蟄,益增惶隕。玆不得不冒死自列。伏乞聖明,亟降威譴,以爲人臣不職者之戒焉。抑臣情地之隨處窒礙,誠有所萬萬悶迫者,雖以目下事言之,祿俸之屢勤輸送,行止之輒煩上聞,在賤分實爲惶悚猥越之大端,而止泊杳無其期,私心罔知攸措,進退辭受,無往非罪。此皆由於名係朝籍之故也。頃者筵席之所懇,言雖拙澁,未能畢陳,而若其至願所在,則日月之明,庶乎其照燭矣。古人之引義致仕也,自言惶蹙,不敢力請,而所請者乃在仕籍之刊名。此又臣之所顒望於仁天之垂憐者也,臣無任祈懇之至。答曰,省疏具悉卿懇。予則已區別而慰諭,卿何曰難安而引罪?自此閣班,可得見卿,還覺大幸,附陳事,勿須更發。藉今日上百疏,萬萬無肯施之理,祿俸之辭却誠過矣。安心領受,至於行止上聞一款,若以爲煩屑,此有好道理,移卜部內之地,隨便來往,則可除錄事來告之事,卿須諒之。仍傳曰,此批答,遣史官傳諭于趙判府事。
右議政兪彦鎬箚曰,伏以,臣廢職闕禮,自犯罔赦之罪,泥首金吾,恭竢鈇鉞之誅,不圖聖慈寬貸,溫諭鄭重,再辱近侍,還授命召,臣且感且惶,益不知所以自措也。恩敎洊承,屢瀆是懼,雖不得不退還私次,而未蒙處分之前,何莫非屛息竢譴之日也?噫,如臣無似,最荷殊眷,設置是閣之初,首被簡畀之恩,其於成法常禮,所以兢兢奉持,罔敢失墜者,宜倍於諸僚,而祗緣愚迷疎忽,自歸於曠禮蔑法之科,論其罪犯,又非他閣臣之比。而及奉聖諭,至以外藩之纔還,見任之新叨爲敎,所以指誨而勸飭之者,殆若慈父之詔騃子,臣奉讀未竟,却思向日所被別諭中無隱之敎,前後敷示,若是委曲,自不覺感淚之被面,而乃臣辜恩慢職之罪,於是乎益無所逃矣。聖念雖出於曲恕,私心冞切於自訟,其何敢以勿胥之有命,恩造之屢勤,而厭然若無故,不思所以自處乎?玆敢冒陳短箚,仰瀆崇嚴。伏乞聖明,亟降威罰,俾朝綱肅而賤分安焉。取進止。答曰,省箚具悉卿懇。箚辭過矣。何必如是引義?卿須安心勿辭,卽起視事。仍傳曰,此批答,遣史官傳諭于右議政。
行副司直金鍾秀疏〈曰〉,伏以,臣伏見傳敎下者,以閣臣便服,將臣肩輿事,辭旨嚴重,閣臣·將臣,至於被譴,臣於此,悚懍之極,置身無地。有一於此,罪尙不輕,況臣以一身而犯兩罪者乎?至若與北伯畿伯,竝擧下敎,益增惶汗。噫,此係臣自同平人,時事到今,便成兩截,臣亦自知。臣若恃有此敎,敢生自掩倖逭之計,則恥固甚焉,罪尤大矣。玆不得不短章首實。伏乞聖明,亟命有司,勘臣罪犯,使法網肅具僚警焉。臣無任兢惶俟譴之至。答曰,省疏具悉。閣臣便服事,予亦指言曩時,卿豈愧怍?將臣肩輿事,年位之外,異於同浴,卿其勿辭行公。
戶曹判書李在簡疏曰,伏以,臣庸愚譾劣,最居人下,猥蒙洪私,濫叨重任,今已半年有餘,旣蔑絲毫之補,徒切尸素之媿,早晩僨誤,固已自料。迺者備局草記,有計士書吏移法司科治之請,而臣之昏謬不職之罪益著矣。聖度天大,罰止問備,臣誠且惶且感,罔知攸措。近來凡有工役,土石絶貴,給價貿用,已成曹中事例,旣曰一負石,則其石大小,亦可推知。今番潦雨以後,役處浩多,果有按例貿石之擧,而緣臣愚闇,不能周思,何山之所拾取,何人之所來售,置而不問,全未覺察,致使都城之內,有此驚愕之事,一則臣罪,二則臣罪。廟堂之只論籌胥,雖出寬大之意,而臣何歸罪下屬,幸其獨逭而已乎?慶熙宮役處看審,旣承成命,而悚懍之極,末由進身,臣罪至此,尤合萬殞。伏乞聖明,俯賜諒察,亟命鐫遞臣職名,仍令重勘臣辜犯,以存廉防,以嚴國體,不勝幸甚。臣無任屛營祈懇之至。答曰,省疏具悉。孰云詳密?卿其勿辭行公。
同副承旨洪仁浩疏曰,伏以,臣得伏見昨日傳敎下者,以承宣之便服公退事,誨責截嚴,在院諸承旨,陳疏自引,至蒙恩勘,臣於近日,屢叨見職,而平服退歸,非止一再,違令犯科,自知其罪。今於提飭之下,其所惶懍俟勘,少無間於已遞之諸臣,意外除旨,遽下此際,而跡實同俗,罪難倖逭,區區私義,有不敢冒沒承膺,玆陳短章,仰暴首實之忱。伏乞聖明,亟降威訓,以肅朝綱,以安私分,不勝幸甚。
以同副承旨洪仁浩上疏,傳于沈豐之曰,頗曉院規,故頻叨本職,許多日字,必不每每換着,疏中非止一再云云。雖似實際語,槪亦容易中出來,以此以彼,豈非知申之罪人乎?原疏還給,本職遞差。
丁未七月十九日巳時,上御重熙堂。左副承旨入侍時,左副承旨李祖源,假注書趙台榮,記事官李相璜·金祖淳,以次進伏訖。上曰,承旨於灣府,連得好在而上來矣。祖淳曰,果蒙天恩,經年好過,今玆還朝矣。上曰,後市旣罷,灣府,何如?祖源曰,在民別無利害,而至於官府,多有難便之端矣。上曰,在前旣無後市之設,伊時何以爲之耶?祖源曰,在前則放債爲七十餘萬兩,而存本取利,故民不堪苦,盡爲離散,不過三百餘戶矣。故相臣趙顯命,曾任灣尹時,思去民瘼,仍爲蕩債,以設後市矣。後市之後,民無一瘼,所居者,今爲三千餘戶,後市設立之效,誠不少矣。上曰,後市革罷,新尹何如云耶?祖源曰,新尹姑未知利害,故別無所言矣。上曰,近來綿苧布木,無不入彼國,而領相頃有筵奏,果爲革罷,予則以爲,善罷矣。祖源曰,布木雖或入彼國,而綿苧初無入去之事云矣。上曰,然則近來綿苧,何爲極貴也?祖源曰,西關綿農,近値連凶,有此極貴矣。上曰,金商近不往來耶?祖源曰,臣果絶禁,雖未得見捉,潛間往來,有未可知矣。上曰,本府別無他弊耶?祖源曰,勅行外,別無他事,而或有松政,至於還穀,只定數三日畢捧矣。上曰,兼齋洞築堰處,何如?祖源曰,果爲千餘石落,而土甚沃厚,故本府民人,欲爲耕作,則龍川倅每必沮戲,尙此廢棄矣。本府初無勅庫,若設勅庫,則以此劃給爲好矣。上命退,承史以次退出。
上在昌德宮。停常參·經筵。
申時,灑雨下雨,測雨器水深一分。
李翼晉啓曰,大司憲李度默,掌令安鼎大未肅拜,執義宋銓呈辭,掌令姜世綸,持平金聖準在外,持平一員未差,監察茶時之意,敢啓。傳曰,知道。
李惠祚啓曰,備邊司郞廳來言,今日賓廳日次,而以皇壇望拜禮齋戒相値,不得來會云矣,敢啓。傳曰,知道。
李惠祚啓曰,禁衛營將官來言,今日本營軍兵,日次私習云矣,敢啓。傳曰,知道。
李惠祚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,右承旨入侍。
傳于沈豐之曰,承旨前望單子入之,待下批牌招察任。
承旨前望單子入之。曺允大落點。
傳于沈豐之曰,承旨房仍。
摠管前望單子入之。都摠管安昌君燝·西淸君煋·李聖圭,副摠管李鎭翼·嚴思晩·具㢞·柳鎭恒·李邦一落點。
傳于李翼晉曰,新除授摠管中,罷散人敍用。
以皇壇望拜禮時寶劍望筒,傳于李翼晉曰,置之。
傳于李翼晉曰,左副承旨入侍。
李祖源啓曰,卽者義禁府都事來言,時囚皆令捧供事,命下,而判義禁金鍾秀,知義禁鄭昌順,同義禁李秉模,俱以病不進。只有同義禁李敬綸一員,無以備員開坐云,判義禁金鍾秀,知義禁鄭昌順,同義禁李秉模,竝卽牌招,以爲開坐之地,何如?傳曰,知義禁鄭昌順,同義禁李秉模許遞,前望單子入之,待下批牌招開坐。
知義禁·同義禁前望單子入之。李柱國·洪秉纘落點。
以濟州牧使狀啓,漂流人康萬允等,無事生還事,傳于李翼晉曰,意謂漂溺矣。今聞生還,極爲多幸,方以本道運粟之果皆利涉,爲用心之端矣。申飭道伯,未運數爻,期於無餘畢泊後,形止狀聞事,下諭于全羅監司,盡爲領受,形止亦卽狀聞事,牧使處,一體回諭。
備邊司薦望,以李時秀爲吏曹參議。
曺允大啓曰,備邊司郞廳,以大臣意來言,銓曹俱曠,吏曹三堂未差之代,卽爲擬薦事,命下矣。參判·參議,依下敎薦望以入,而判書體重,自前亞堂,例皆躬來受薦,故不得同爲薦望云矣,敢啓。傳曰,知道。參判·承旨外任外擬入。
備邊司薦望,以金文淳爲吏曹參判。
以察理使狀啓,忠州牧使李在亨罷黜事,傳于沈豐之曰,雖與無端付送有間,尙不得捉還,以致査事之曠日,揆以獄體,烏得無罪?罷黜足矣。拿處分揀事,回諭,目今本牧,須以鍊達土俗之人差遣,可責懲前牖惑之效,此人之前此擢用,取其不汚也,後仍沈沒,反於所期也。戊戌自鳴之疏,槪知其心,此等人欲試此等處,考其治績,以曾所歷,無異外補。前副司直鄭履煥,本州牧使除授,使之星火上來肅命,仍卽當日辭朝。
李祖源啓曰,吏曹判書金履素,特敎申飭之下,懸牌闕外,已至徑宿,終不承膺,事體道理,尤極未安,從重推考,何如?傳曰,允。
李祖源啓曰,吏曹判書金履素,參判李秉模,特敎申飭之下,屢度催促,而門限已迫,懸牌闕外,無意承膺。事體道理,誠極未安,竝從重推考,連爲催促,何如?傳曰,允。
沈豐之啓曰,今日齋宿,承旨當爲備員,今日政,新除授承旨,待下批牌招,以爲淸齋之地,何如?傳曰,允。
李翼晉啓曰,明日望拜禮時,侍臣當爲進參,執義宋銓,司諫洪聖淵,卽爲牌招,今日政,新除授玉堂及兩司諸臺,竝待下批,仍卽牌招,以爲淸齋進參之地,何如?傳曰,允。
沈豐之啓曰,明日望拜禮時,九卿當爲進參,而戶曹判書李在簡病不進,卽爲牌招,以爲淸齋之地,何如?傳曰,允。
沈豐之啓曰,明日望拜禮時,闕字牌爐盒,當爲奉來,門路以何處爲之乎?敢稟。傳曰,永肅門爲之。
沈豐之,以禮曹言啓曰,卽接司圃署所報,則各殿宮供上西果,依下敎明日爲始,不爲封進云矣。依所報自明日停封事,分付之意,敢啓。傳曰,知道。
沈豐之,以魂宮忠義,以享官意啓曰,司圃署各殿宮西果供上,今月二十一日爲始,有停止之命,而魂宮則限今朔進用事,命下矣。以此分付該寺之意,敢啓。傳曰,知道。
沈豐之,以禮曹言啓曰,延祐宮修改節目批旨內,內堂及外墻,比香大廳,事體有異,似非本曹所管,取考前例更稟事,命下矣。本宮有頉報狀,係是初有之事,遽然入啓,極涉惶悚。招問守僕則以爲,今番渗漏,比前大段,枚報本曹之外,更無他道云,故果有所修啓,而內堂外墻等頉處,同載報狀,故一體修啓。今伏承考前例更稟之命,取考前例,則儲慶宮三門外層階石補莎時及毓祥宮正堂移安廳薍簾三門帳修改時,自本曹有仰請告由之事,而內堂墻垣,則無可考之例。臣曹疎率之失,不勝惶恐,而別無可據前例之意,敢啓。傳曰,知道。內堂外墻,報于內需司,或自內轉稟,可也。報本曹事體不然,本曹之啓聞,亦未免不察,修改別單,更爲釐正書入,可也。
曺允大,以兵曹言啓曰,今七月二十日,文臣朔試射試官望,備擬受點矣,皇壇望拜禮齋戒相値,不得爲之之意,敢啓。傳曰,知道。
李翼晉,以兵曹言啓曰,今此慶熙宮經宿時,內外各處入直及巡邏等節,依時御所例擧行,而扈衛軍官·忠壯衛·忠翊衛等,依前例勿爲入直事,分付,何如?傳曰,允。明日擧動時,興化門入直軍百名,以弘化門入直軍移用,仍爲挾輦軍,弘化門則以金虎門入直軍五十名代把,外營入直馬兵騎士,以此闕外營入直移用,各留十名代把,槍劍軍以二十名磨鍊。此槪出於除弊之意,訓將及禁軍別將所領標下軍兵,務從省略事,分付,可也。
曺允大,以都摠府言啓曰,今日入直內三廳武兼禁軍及軍兵等,當爲中日習射,而皇壇望拜禮齋戒相値,不得爲之之意,敢啓。傳曰,知道。
李翼晉,以都摠府言啓曰,新除授副摠管柳鎭恒,承牌來詣闕外,而時無職名,不得肅謝,令該曹卽爲口傳付軍職,以爲肅謝之地,何如?傳曰,允。
兵曹口傳政事,副護軍單柳鎭恒。
李翼晉,以義禁府言啓曰,鄭大容今已捧供,依例出送待命所之意,敢啓。傳曰,知道。
左承旨黃昇源疏曰,伏以,臣於騎省直中,伏奉銀臺除旨,臣誠驚惶感激,固當竭蹶趨膺,以伸祗謝之忱,而第臣有區區情地之惶蹙者,臣於春間待罪喉院也。朝房便服,冒犯飭禁,非止一再,則今於諸承旨聯章引罪之餘,何敢諉以時日之稍久,而不思所以自訟之義哉?玆敢短章自列,仰瀆宸嚴。伏惟聖慈,亟令重勘臣罪,以肅朝綱,以安私分,不勝幸甚。
以左承旨黃昇源上疏,傳于李翼晉曰,居銓輒致夜政,此等時,何責惰行之戒?而白晝公退,無難冒禁,及今除拜之後,以年久之事,首先陳章,殆若誇張者然,極爲駭然。自此除拜之承宣,皆將次次追引前犯乎?旣犯壞棄之失,又啓屑越之端,遞差,原疏還給,此後承宣,但當遵守成憲,設有同浴之嫌,義不敢張皇煩瀆,新除後,更無得以前事陳疏事,嚴飭。
禁府啓目,前直閣鄭大容原情云云。傳旨內辭緣,泛稱遲晩,所當請刑是白乎矣,閣臣勿爲請刑,載在大典通編,議處,何如?判付啓,削職亦足懲礪,分揀放送。
禁府啓目,京畿前中軍李尙謙原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,便服赴公赴衙,俱有朝禁,如渠幺麽武弁,焉敢以便服赴任乎?事旣登聞,不可例勘,若此則監·兵·水使以至守令·邊將,皆將便服上官,揆以國綱,寧有是也?嚴加勘律,以懲日後。
禁府啓目,前大興中軍李弼培原情云云。傳旨內辭緣,泛稱遲晩,所當請刑是白乎矣,曾經都摠都事,勿爲請刑,載在大典通編,議處,何如?判付啓,固知傳聞之爽誤,而觀渠爰辭,亦未可歸之分疏,揆以事理,似當如是傳者云云,必指關文未到時也。渠旣脫空,降資可矜,五衛將·忠壯將闕,待窠調用事,分付,此囚分揀放送。
禁府啓目,行首宣傳官許侙,宣傳官金樂淳等原情云云。傳旨問目內辭緣,泛稱遲晩,所當請刑是白乎矣,曾經宣傳官及時任宣傳官,勿爲請刑,載在大典通編,議處,何如?判付啓,罷職放送。
禁府啓目,假引儀金在儉原情云云。傳旨內辭緣,泛稱遲晩,刑推得情,何如?判付啓,以渠祖之故汰去,旣命分揀,付過放送。
禁府啓目,西道參軍朴相煥原情云云。傳旨內辭緣,泛稱遲晩,刑推得情,何如?判付啓,除刑推議處。
刑曹啓目,粘,肅川前府使李潤慶照律云云。向前李潤慶罪狀,右律以施行,何如?判付啓,依允。功減一等爲良如敎。
丁未七月二十日卯時,上御誠正閣。右承旨入侍時,右承旨李惠祚,假注書趙台榮,記事官李相璜·金祖淳,以次進伏訖。上曰,左副承旨·右副承旨入侍。出榻敎賤臣承命出,與李翼晉·李祖源偕入進伏。上曰,承旨以曺允大出牌事,分付。賤臣承命出傳。命書傳敎曰,辭官須有所據,或可一分體諒,此吏判向叨時,暫膺旋免,旣無義意,則今又何可每每曲循?近日處義,極爲顚倒,有召輒違,違必懸牌,至於昨日之經宵違傲,而大壞國綱,若此則人皆占避,將無居銓行政者乎?屢敎之下,迷不知動,到今決不可一味假借,吏曹判書金履素罷職。又命書傳敎曰,銓曹俱曠,吏曹三堂未差之代,卽爲擬薦,待下批牌招開政。又命書傳敎曰,明日行禮後,當臨慶熙宮經宿,以此分付。又命書傳敎曰,明日動駕,依前下敎,軍兵皆以入直爲之,副輦儀仗侍臣導駕雲寶劍置之,別雲劍外侍衛,皆以入直磨鍊,軒架及前後部鼓吹,今番則置之,百官亦依前日例,只六曹堂郞隨駕事,分付。又命書傳敎曰,明日望拜禮,侍臣不可不備員,兩司行公外,未肅拜在外諸臺竝許遞,今日政差出。又命書傳敎曰,軍兵皆令以入直磨鍊,而禁軍則今番勿用他番,以元番中六十名隨駕,仍直慶熙宮,挾輦軍以興化門軍百名磨鍊,元內入直軍今番則置之,以集賢門軍,全數移用,槍劍軍減半磨鍊事,分付。又命書傳敎曰,近來摠管之規避,誠一痼弊,若有寶劍望筒書入之時,則必以有頉懸註,甚則草記至請變通。若此則摠管將無入直之人,亦無行公之人乎?官職焉敢取捨好否,甘犯屑越之罪乎?已往雖不必追論,此後摠管之無端稱病,無端懸頉者,兵曹草記論罪,該府變通草記,除非衆所共知情病事故,該房勿爲捧入,寶劍望筒,以有頉二字,懸註之謬例,亟令釐定,番次之如前規避者,兵曹時或草記論奏,俾無惟意雜糅之弊。又命書傳敎曰,摠管事,旣有下敎,老病及職務相妨者,及今遞改,可責久任,摠管中,時帶禁堂亞將及老病人竝許遞,前望單子入之,待下批牌招推移入直。又命書傳敎曰,明日出宮門路,以協陽門爲之。命退,承史以次退出。
丁未七月二十日午時,上御重熙堂。左副承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上曰,承旨自恩津覲親而來乎?允大曰,然矣。上曰,僉使幾番乎?允大曰,爲五次矣。命讀禁府啓目,仍書判付訖。命書榻敎曰,新除授金吾堂上,先開坐後謝恩。又命書傳敎曰,備局草記,旣不竝及,特敎推考,出於責備,度支重任,豈可因此輕解?辭疏承批之後,又復逡巡,至煩喉院之請牌,事體道理,不當若是,戶曹判書李在簡,從重推考,申飭行公。命退,承史以次退出。
上在昌德宮。停常參·經筵。
自昧爽至午時,灑雨下雨,測雨器水深七分。
自午時至酉時,灑雨下雨,測雨器水深三分。
上詣皇壇,入幕次後,奎章閣·政院·玉堂·藥房口傳問安。答曰,知道。
望拜禮罷後,奎章閣·政院·玉堂·藥房口傳問安。答曰,知道。
還內後,奎章閣·政院·玉堂·藥房口傳問安。答曰,知道。
李惠祚啓曰,大司憲掌令二員,持平二員未差,執義宋銓傳旨未下,監察茶時之意,敢啓。傳曰,知道。
李惠祚啓曰,司僕寺內乘來言,捲簾,取稟云矣,敢啓。傳曰,捲三面。
李惠祚啓曰,來二十五日,朝參日次矣,敢稟。傳曰,停。
傳于李翼晉曰,今日雨意頗緊,有職人之參班,自是常事,而儒武之不持雨具者,冒雨來參,其心誠可尙。豈無視意之擧?待晴儒試功令,武試射技,以此預令知悉。
傳于李惠祚曰,都承旨入侍。
吏曹口傳政事,以鄭昌聖爲分內局提調。
傳于李翼晉曰,何時進去?今始入來,當該吏曹堂上罷職,考出事,該房卽爲考入。
吏曹參議,前望單子入之。曺允大落點。
李惠祚啓曰,卽者議政府錄事來言,領議政金致仁,以爲,伏承俄者史官口傳下敎,萬萬震懍,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,本事曲直都置之,政官之再往空還,古有是否?以左相之還送銓官於卿所,有欠事面,卿方爲引,而卿又反使承命之銓官,徒致奔走於道路,均是銓官,均是還送,而若言鄕所與闕中,則事面之壞損,未知孰輕孰重。況所薦四人,特命竝拔,今於舊望新薦之間,俱不擧行,實莫曉其故。憶昔己巳春,卿之先卿,與豐原在揆地,因故相李宗城吏判薦望事,如今番事葛藤,而及有擬入後就寢之敎,舊望則當夜內承命書入,李相則數日後中批除拜,此蓋尊君命所以尊國體也。予之委毗於卿者果何如,則以先卿事先朝之事,予豈可不責之於卿乎?俄於傳諭中云云,亦非得已,卿須諒此,安心勿待命。卽爲擬薦事,遣承旨傳諭,仍傳命召,吏曹在外參議許遞,前望單子入之,待下批牌招進去受薦以來。
李惠祚啓曰,卽者義禁府都事來言,領議政金致仁今方待命於金吾門外云,係是大臣去就,敢啓。傳曰,知道。
沈豐之書啓,臣敬奉聖批,馳往傳諭于中部堅平坊典醫監洞契議政府領議政金致仁所住處,則以爲,伏承俄者口傳下敎,萬萬震懍,來伏金吾,恭俟嚴譴。卽者一院之長,臨宣批敎,縷縷數百餘言,所以責勉而譬曉者,反覆諄勤,仍命勿待命,卽爲擬薦,臣雙擎奉讀,益不勝感惶抑鬱之至。臣連日焦隘,病情越劇,神識迷瞀,無以長語敷奏,敢就聖諭而仰復焉。自古大臣,有情病不得擬薦,則銓堂之不得不虛還,誠亦有之,大臣之旣僨薦而復當薦,臣實未聞。先臣於戊辰銓薦時,與僚相相持,因特除而事遂已,己巳春則雖依下敎,書入舊望,相持之人則不入焉。今臣所遭,適符於先臣當日之事,而乃聖明則不以先朝所施於先臣者,施之於臣,臣安得不無憾於天地之大乎?區區迷執,前後承宣·史官,皆已口達,臣何敢更事覶縷,重犯瀆擾之誅哉?有死而已。壞政府之舊規,毁一己之廉防,誠不忍自臣身始,言不知裁,尤合死罪。嶺海鈇鉞,伏地顒俟云矣,敢啓。傳曰,知道。
傳于李惠祚曰,都承旨入侍。
李翼晉啓曰,大臣置處政事,當日爲之事,命下矣。新除授吏曹判書吳載純,卽爲牌招開政,何如?傳曰,允。
以吏曹判書吳載純牌不進推考傳旨,傳于李翼晉曰,更爲牌招。
以吏曹判書吳載純再牌不進推考傳旨,傳于李翼晉曰,更爲牌招,牌去來催促。
以吏曹判書吳載純三牌不進推考傳旨,傳于李翼晉曰,近來銓官之違牌,誠一痼弊,從重推考,更爲牌招,違牌勿捧傳旨。
李翼晉,以兵曹言啓曰,卽者曜金門守門將金光屹來告內,曜金門下鑰後,司鑰及宣傳官打扣之時,橫木排目一箇脫落云。監門司鑰及宣傳官所告,亦無異同。自臣曹發遣入直郞廳,先爲摘奸,臣亦躬往看審,則大木橫於門腰,排目二箇,各掛門隻之環,而左門所掛之排目,槪緣舊木孔闊,打叩猝急,以致排目之脫落,禁鑰至重,不可經夜不改。其傷處,爲先令紫門監,新造排目,從門隙呈納,自臣曹堅實更豎,待明朝舊橫木改造事,分付。而當該守門將,閉門之前,事當詳審有頉與否,而不能爲此,宣傳官及司鑰,及其打叩,亦當先審其傷處,而俱爲矇然不察,致此門鑰之不嚴,其在懲後之道,不可置而不論。守門將及宣傳官,令該府拿問處之,當該司鑰,亦令攸司從重科治,何如?傳曰,允。橫木之修葺,責在本曹,所謂入直郞廳,前此若能分明按視執頉,趁卽修改,則豈有是也?入直堂上推考。郞廳金珍恪,以幺麽遐土文臣,猥叨騎省重任,且有飭敎,則事事慢忽若此,所當重棍汰去,而昨夜値坐齋,未及決處,爲先令該府拿問,各別重勘以懲他郞官。守門將之任,卽不過開後禁攔入,閉時守鑰匙,橫木之有孔無孔,排目之折與不折,非渠職掌,混同論罪,亦極不察,置之。因此聞之,橫木不但如此,鎖鑰亦甚不實。此後時遣摘奸叩打,若有自開之弊,入直郞廳,繩以軍律,城門鎖鑰亦然云,兵判知悉。各別申飭,若於摘奸時現頉,護軍部將與本兵之長,亦難免師律,以此知悉。鎖鑰自紫門監營繕造出,每不堅緻,此後自兵曹受出物力於戶曹,如三營門之宮墻修築例,別定將校打造,以此定式擧行,可也。
李翼晉,以訓鍊都監言啓曰,今七月二十一日,慶熙宮擧動時,依傳敎,弘化門軍一百名,挾輦將官率領侍衛,元入直將官,待標信金虎門軍五十名,分領仍直,南營馬兵五十名內十名,元入直將官率領,留營四十名除出,出番將官率領,西營步軍五十名,新營標下軍四十名,各該將官率領赴陣,解嚴後竝仍爲入直於各其直所,巡邏等節,依例擧行,而依定式崇義門,則永肅門入直局出身二十二人除出,出番局別將一員率領入直,集賢門軍三十名內五名,該哨官率領,宮墻頹圮處,仍前把守,二十五名,出番哨官一員率領隨駕,移直於元內入直所,還宮後還入本處,而竝待標信擧行,臣之所領標下軍兵,亦爲省減之意,敢啓。傳曰,知道。
丁未七月二十一日卯時,上詣皇壇。望拜禮入侍時,行都承旨沈豐之,右承旨李惠祚,左副承旨曺允大,右副承旨李祖源,同副承旨李翼晉,記事官金孝建,假注書趙台榮,記注官承膺祚,記事官李相璜·金祖淳,檢校提學吳載純,二提學李性源,檢校直閣金憙,二直提學李秉模,待敎尹行任,以次隨輿。上具翼善冠·衮龍袍,乘輿出宣化門。命書傳敎曰,侍衛軍兵雨具。又命書傳敎曰,戶·兵換房。駕由建陽門出集禮門。下敎曰,百官先詣北苑,入就位事,分付。賤臣承命出傳,上詣春塘臺至降輿所。上降輿入小次,改具翼善冠·黑圓領袍,以出就板位北向立,行四拜禮,通禮唱三上香,上焚香,仍行四拜禮訖,乘輿入小次,改具翼善冠·衮龍袍,乘輿出靑陽門。命書傳敎曰,頗有雨意,慶熙宮動駕,待晴爲之。駕由明政門入賓陽門,仍御涵仁亭。下敎曰,都承旨進前。豐之進伏。上曰,左右相來會領相家,聽此下敎事,先遣史官傳諭。都承旨卽往領相家,諭以昨有政命,尙未開政,寧有如許道理?且大臣以吏判薦望事,如是相持,其在待首相之道,極涉,如何?領相旣薦二人,則左相亦薦一人,似甚無妨。不然,使領相更爲薦一人,從便爲之,可也。而今致葛藤,有若偏黨者然。在前黨論之時,猶不可爲。況今日乎?今玆大僚之意,若出黨論,無以飭勵具僚,以此詳傳,向日筵中,領相稟定二人,而左相想必未聞,而如是云云,亦似無怪。更勿相持,卽爲薦入事,傳諭,吏參如未受薦,毋得入來事,分付。命退,諸臣以次退出。
丁未七月二十一日卯時,上御重熙堂。都承旨入侍時,行都承旨沈豐之,記事官金孝建·李相璜·金祖淳,以次進伏訖。上曰,吏判薦望受來乎?豐之曰,今朝又不得受來矣。上曰,大臣以何事不爲越薦云乎?豐之曰,領左相各薦二人,而議論不得歸一云矣。上曰,所薦之人誰某云耶?豐之曰,領相則以李文源·宋載經薦擧,左相則以洪良浩·鄭昌順薦擧云矣。上曰,四人俱好,而何不歸一乎?豐之曰,領相以爲,天官重任,不可爲耦而苟對,惟視人器之可否,資歷之久近,亦不必如是多擧云。左相則以爲,年過七十,入於耆社,則雖已經之人,或有拔望之例,其中耆老之臣,不必擧擬,自昨至今,終始岐牾云矣。上曰,此不可使聞於人者,若夫銓郞,或三銓之通擬也。有徑庭之論,雖歸之年少輩矯激之科,尙未得爲美事,豈意年老大臣,有此過擧乎?李文源之地閥資歷之允合,孰有異見?洪良浩之癸卯一疏,足爲樹立,則左相之必欲擧似,想以此也。鄭昌順之才華,宋載經之老鍊,俱合是任,相議竝擧爲好,如以一薦四人爲多,相議單擧,餘待後政無妨。以此以彼,務從順便之意,往傳於大臣家,無敢以不薦二字更稟之意,申飭問政,政官以今世道,決不當效嚬偏黨之習。且領相之年德何如,擔負何如,而如是介介於僚寀之間乎?不思便好之道,復有葛藤之擧,實無更對之顔,以此一體傳諭,可也。命退,承史以次出。
丁未七月二十一日辰時,上御重熙堂。承旨入侍時,行都承旨沈豐之,記事官金孝建·李相璜·金祖淳,以次進伏訖。豐之曰,臣承命往傳於領左相,則領相以爲,昨日吏判薦望,旣已書付政官,而見退於僚相,廟堂自有廟堂之規,政府自有政府之體。從古以來,謂之薦望,而無旣出旋改之例,雖欲奉承下敎,四百年所無之事,始自臣身而創出,人將謂何?朝家禮使之道,雖小官如翰注,或有情勢之難强者,則尙有區處之例,臣雖無似,顧其職則大官也。如此迫隘之地,豈無曲諒之恩耶?早賜斥退,亟降威罰,是臣之望云。左相則以爲,以臣之故,首相難安,至有引咎之擧,不敢晏然在職,方俟譴罰云,薦望又不得受來云矣。上曰,領左相所擧四人,雖不入啓,旣徹於筵臣所奏,便是入啓。雖入啓望筒,自上勿施,自有其例,此四人竝勿擧擬,卽爲越薦事,更令政官往傳後,受薦以來,可也。命退,承史以次出。
丁未七月二十一日申時,上御重熙堂。都承旨入侍時,行都承旨沈豐之,假注書趙台榮,記注官李宗烈·承膺祚,以次進伏訖。上曰,吏判之以舊望薦入,亦有前例,領相今何必持難乎?豐之曰,亦異於戊辰·己巳年,故不得薦入云矣。上曰,領相今已還家否?豐之曰,果已還家矣。上曰,有身恙云耶?豐之曰,果有實恙,雖欲出城,不得云矣。命書傳敎曰,予於此大臣,起自久閑,毗以元輔,所期勉,在於整頹墮之王綱,鎭睽乖之朝象,委己以任之,擧國而聽之,寵遇之隆,在古亦罕。是豈私好於此大臣?一則詢玆老成,一則取其通鍊望之旣深,責當求備,今日之事,大非平日所知,考之中書故例,先相之事,若爲今日準備,何必言戊辰,亦自有己巳?然而上下相持,爻象不佳,中外瞻聆之不曉裏面者,必曰此大臣用捨,未能脫灑於名目間云爾,似未必大臣本情,群疑抑將何說以解之?予曰此猶第二件,銓官之承命受薦,空往空返者,未之前聞,惜乎不念分義處義之隨處互有輕重也。至於本事之致此,予難獨非於此大臣,大抵耦用之過,弊甚偏用,名器由此屑越,反貽累於世道,予必欲稍變,而至於大公至正之域,多少純駁,都不欲致察。故於日前筵席,略及先事之慮,不以爲大不可者此也。然事旣葛藤,轉至煩聒,則以大臣體國之誠,何不求所以彌綸之方也?由前而頹隋之漸,由後而睽離之慮。大臣其可辭其責,責備之道,先自元輔,領議政金致仁免相。又命書傳敎曰,大臣處置政事,當日爲之。又命書傳敎曰,行副司直吳載純,吏曹判書除授。命退,承史以次退出。
上在昌德宮。停常參·經筵。
李祖源啓曰,憲府諸臺俱未差,監察茶時之意,敢啓。傳曰,知道。
李祖源啓曰,禁衛營將官來言,〈今日〉本營軍兵,日次私習云矣,敢啓。傳曰,知道。
李祖源啓曰,御營廳將宮來言,〈今日〉本廳軍兵,日次私習云矣,敢啓。傳曰,知道。
傳于朴天衡曰,近來紀綱蕩然,所謂懸牌,看作等閑,雖無衆所共知情勢,尋常政牌,亦皆如此,寧有如許分義?此吏判亦無別般必遞之義,則出牌經宵,尙無動靜。此後除非所遭外,政官懸牌,政院無敢煩稟,煩稟之承旨當重繩,以此知悉。
傳于李祖源曰,吏曹判書入侍。
傳于李祖源曰,擧行極爲茫昧,當該承旨遞差。
沈豐之啓曰,吏曹判書吳載純,依下敎來待矣。傳曰,開政後入侍。
李惠祚啓曰,合辭連日闕啓,事甚未安。今日政,新除授兩司諸臺,竝卽待下批牌招,疏批未下外,呈告人員,一體牌招,何如?傳曰,允。
有政。吏批,判書吳載純進,參判未差,參議曺允大進,行都承旨沈豐之進。以李在學·朴天衡·趙衍德爲承旨,朴祐源爲吏曹參判,以蔡弘履爲大司憲,李昌漢爲大司諫,趙錫穆爲執義,權枰·吳著爲掌令,沈洙·吳彦敎爲持平,徐邁修·趙星逵爲正言,魚用謙爲校理,宋翼孝爲副校理,洪樂貞爲修撰,申馥爲副修撰,李秉模爲兵曹參判。
李祖源,以吏批言啓曰,領議政金致仁,免相事,命下矣。當爲處置,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。
李祖源,以兵曹言啓曰,領議政金致仁,免相送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,領中樞鄭存謙降付加役,判中樞下批其,代金致仁領中樞下批之意,敢啓。傳曰,知道。
兵批,判書李病,參判李秉模未肅拜,參議柳誼病,參知李師濂入直進,同副承旨李祖源進,領府事單金致仁,判府事單鄭存謙,以洪範天爲明月萬戶,副護軍安鼎大·姜世綸,副司直單李度默·李在學·黃昇源·趙衍德·李鼎運·洪明浩·李奎緯·李亨元·洪仁浩·閔台爀·李時秀·鄭存中·李翼晉·金聖準,副司果單徐郁修·權中憲·安宗厚。
沈豐之啓曰,新除授左承旨李在學,右承旨趙衍德,左副承旨朴天衡,竝卽牌招察任,何如?傳曰,允。
傳于李祖源曰,右副承旨入侍。
傳于沈豐之曰,坐直承旨與吏曹判書入侍。
傳于李祖源曰,慶熙宮動駕,旣有待晴爲之之命,明日爲之。
李祖源啓曰,明日大駕,詣慶熙宮後,王大妃殿·惠慶宮問安,何承旨進去乎?敢稟。傳曰,同副承旨進去。
李祖源,以成均館官員,以大司成意啓曰,文廟·啓聖祠·四賢祠移還安,以今月二十六日爲之事,旣伏承下敎矣。以此日當爲擧行,而移安吉時,令該曹更爲推擇,事畢後,例有還安祭節次矣。香祝及祭官,亦令該曹照例磨鍊,何如?傳曰,允。
沈豐之,以禮曹言啓曰,因成均館草記,文廟·啓聖祠·四賢祠移還安,依下敎以今七月二十六日爲之,而移安吉時,令該曹推擇,還安祭香祝及祭官·祭物,照例擧行事,允下矣。文廟·啓聖祠·四賢祠移安吉時,令日官推擇,則同月同日卯時爲吉云,以此時擧行,還安及還安祭,事畢後,隨時設行之意,分付,何如?傳曰,允。
李祖源,以奉常寺官員,以都提調意啓曰,東籍親耕田所種皮稷·皮粘粟·皮黍三種,今七月晦間當爲成熟之意,敢啓。傳曰,攝刈。
左議政李在協箚曰,伏以,臣於前領議政金致仁免相之命,有不敢獨爲晏然者。數日以來,受薦之銓官,奔走道路,傳諭之承史,頻繁誨飭,上下相持,爻象不佳,若究其本,則皆臣之罪也。冢宰薦擬,有國大政,意見固難苟同,可否蓋欲相濟,而初不能別白答問,又不能爛漫同歸,橫生葛藤,轉輾至此。元輔之所執以爲,嫌不復薦望者,專在於望記之還送,薦事之僨敗,而此實由臣之故也。元輔則卒以此被罪,臣獨官職自如,求諸國體,寧有是理?伏讀所下傳敎,有以知聖意之所在,此固期勉之意,重於老成,責備之道,先於首席,而若臣庸騃,雖不足言,又豈容置之於三事之列,而處之四維之外哉?向於元輔引義不薦之時,尙不敢便同無故,屛息俟勘,今於處分旣下之後,尤豈敢爲厭然自掩,委蛇中書之計哉?惶懍慙愧,無面可顯,玆敢短箚首實。伏乞亟降威罰,俾有罪倖逭者,知所戒焉。取進止。答曰,省箚具悉卿懇。卿之事,亦不以爲恰好,天官冢宰,儀等公器,卿所持擬說難者,反不免較耦覓對之嫌,寧不爲卿慨惜?卿若曰某也有樹立,某也有才能,遺珠可惜,癃痼則難責劇任,兄弟之一望竝通,濫竽宜戒云耳。平說道理,務從宛轉,則首相聞當裁量取捨,薦事豈至於僨敗乎?首相昨日之擧,不幸近於遷怒,予不堪慙怍。噫,置卿等於三事之列者,望在承弼,頹綱欲整而益頹,乖象欲鎭而愈乖。推究葛藤之由,卿難辭其責,傾倒至此,但覺欠敬,卿須諒之,安心勿辭視事。仍傳曰,此批答,遣史官傳諭于左議政。
右議政兪彦鎬箚曰,伏以,臣伏見夜下傳敎,有領議政金致仁免相之命,臣於此,有不敢獨自晏然者。凡厥廟剡,首席雖主之,而下僚亦皆與聞,則其可否罪福之間,義無獨殊,理難倖逭。況臣於今番事,始旣瀾漫參聞於薦擬之時,終亦不能善處於相持之際,以致擧行之稽滯,飭敎之頻繁,畢竟首相以此被譴,而臣獨厭然在列,揆以廉義,寧有是理?噫,彼首相之公平練達,愛惜名器,不惟臣心之所嘆服,抑亦公議之所推詡。而偶因事會,轉成葛藤,苦心莫白,處分過中,臣誠不勝憂慨之忱,而急於自引,不敢爲營救之計,竊附古人同其退之義,短箚自列。伏乞聖明,俯賜鑑諒,亟降威譴,以安微分,以昭法紀焉。取進止。答曰,省箚具悉卿懇。卿今日同其退,又失一時任耶?退似過矣,望須亟斷來章,因此有略及於卿者,卿在宮僚年久,慣識予氣質之病。朱書所謂太陽症無計快祛,近因許多閱歷,此症全然減除,遇事省檢,徒覺其一反前症,昔之暴露者,今焉蘊蓄薾薾爲衰耗樣?此時喚醒之功,望在卿等,卿等勿謂世事之易與,切戒人心之難持,則豈特公私之大幸?予亦免觀獵之復起初心。卿其安心勿辭視事。仍傳曰,此批答,遣史官傳諭于右議政。
丁未七月二十二日酉時,上御誠正閣。坐直承旨與吏曹判書入侍時,行左承旨李在學,假注書趙台榮,記注官李宗烈·承膺祚,吏曹判書吳載純,以次進伏訖。上曰,卿之始叨此任,亦云晩矣。屢年閣職,稔知其操心,操心做去,實爲第一件事也。以操心做事,何患其他?銓曹注擬,雖或有錯誤,此則便是看過,今日召見,特爲卿勉戒,卿須勿慮,悉心做去,可也。載純曰,臣屢蒙天恩,無一報效,只切悚恧,千萬夢外,特畀此任,益不勝萬萬惶蹙。況天官是職,何等重任?而臣本聾瞽無以堪承,亦甚悶迫矣。上曰,聾瞽何傷?臨政排擬,必以蕩蕩平平做去,則是爲報效之一端矣。載純曰,今此聖敎曲盡幽隱,不勝感泣,而迫於嚴命,雖已出肅,前頭顚沛,臣已自料,不知所達矣。上曰,卿非但世族,素著淸望,故注意已久。今始特畀,亦知卿康濟一身,足當是任矣。大抵政注間事,只擧官案中人,平心做去,則別無所難矣。命退,諸臣以次退出。
上在昌德宮。停常參·經筵。
大駕詣慶熙宮後,奎章閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
晝茶禮兼行奠酌禮罷後,奎章閣·政院·玉堂·藥房口傳問安。答曰,知道。
朴天衡啓曰,大司憲蔡弘履未肅拜,執義趙錫穆,掌令吳著·權枰,持平沈銖·吳彦敎俱在外,監察茶時之意,敢啓。傳曰,知道。
李祖源啓曰,司僕內乘來言,捲簾取稟矣,敢啓。傳曰,捲三面。
傳于李祖源曰,出宮門路,以協陽門爲之。
李祖源啓曰,明日王大妃殿·惠慶宮問安,何承旨進去乎?敢稟。傳曰,同副承旨進去。
傳于朴天衡曰,今因判義禁所奏聞之,該房事萬萬駭然。其時該房承旨罷職,今日該房承旨遞差。
傳于朴天衡曰,承旨前望單子入之,待下批牌招察任。
承旨前望單子入之。南鶴聞落點。
李祖源,以兵曹言啓曰,卽接忠壯衛將廳牒報,則衛將李遠炳,除授在外,過限未上來云,依例改差,何如?傳曰,允。
李祖源,以兵曹言啓曰,今此慶熙宮經宿時,宮墻頹圮圍排諸處,當爲軍兵把守,而頹圮間數夥然。以外各營入直軍,勢難如例分定,入直軍中元巡邏外,其餘軍兵,則令各該營,隨其字內,量宜分排,嚴加守直之意,分付,何如?傳曰,允。
李祖源,以兵曹言啓曰,臣方入直,躬進巡審於慶熙宮宮墻各門,則興化正門及左右挾門,興元門·開陽門橫木,年久致傷,兩端磨短排目鐵,以其體短之故,揷於橫木者,不能完固,開閉之際,易致或脫或折之慮。令該曹嚴飭該監,堅實改造,至於各門鎖鑰,亦不堅緻,而興化西挾門鎖鑰,則鑰匙出入之穴,比他稍闊,宜爲趁卽修補,興化正門·東挾門·興元門·開陽門·武德門鎖鑰,則當此各門鎖鑰改造之時,似當一例爲之,以此擧行,何如?傳曰,依時御所例,擧行,可也。
李祖源,以司僕寺官員,以一二提調意啓曰,濟州出來後運三名日進上馬六十匹,乙巳年停退條三名日進上馬六十匹,歲貢馬二百匹,合三百二十匹內,十二匹船中故失,十三匹到中路故失,三匹到衿川病留,實納馬二百九十二匹,禾毛色別單書入之意,敢啓。傳曰,知道。
李祖源,以訓鍊都監言啓曰,今七月二十三日,慶熙宮擧動時,依傳敎弘化門軍一百名,挾輦將官率領侍衛,元入直將官,待標信金虎門軍五十名分領仍直,南營馬兵五十名內十名,元入直將官率領留營,四十名除出,出番將官率領,新營標下軍四十名,將官率領赴陣,解嚴後,竝仍爲入直於各其直所,巡邏等節,依例擧行,而依定式崇義門,則永肅門入直局出身二十二人除出,出番局別將一員率領入直,集賢門軍三十名內五名,該哨官率領,宮墻頹圮處,仍前把守,二十五名,出番將官一員率領,隨駕移直於元內入直所,還宮後,還入本處,而竝待標信擧行,臣之所領標下軍兵,亦爲省減之意,敢啓。傳曰,知道。
李祖源,以訓鍊都監言啓曰,慶熙宮宮墻頹圮諸處,間數夥然,把守軍兵,勢難如例分定,外各營入直軍中,元巡邏外,其餘軍兵,令各該營,量宜分排,嚴加守直事,自兵曹草記矣。本局字內,自崇義門北邊,武德門西邊至宮墻頹圮七處,西營入直軍,除元巡邏二十名及留營五名,餘軍二十五名將校七人分排率領,晝夜守直之意,敢啓。傳曰,知道。
李祖源,以訓鍊都監言啓曰,今此慶熙宮擧動時,南營入直馬兵五十名內四十名,移直於北一營,只十名留營矣。宮墻外巡邏,無以分排,依例以軍餉色守直軍十五名,推移行巡之意,敢啓。傳曰,知道。
李祖源,以禁衛營言啓曰,今此慶熙宮擧動時,宮墻頹圮諸處,以外各營入直軍中,元巡邏外,令各該營,隨其字內,量宜分排守直事,自兵曹草記矣。本營字內,自開陽門至崇義門,頹圮四處,以南營入直軍中十六名除出,將校四人率領,頹圮諸處,量宜分排,嚴飭守直之意,敢啓。傳曰,知道。
李祖源,以御營廳言啓曰,慶熙宮宮墻頹圮諸處,間數夥然,把守軍兵,勢難如例分定,外各營入直軍中元巡邏外,其餘軍兵,令各該營,量宜分排,嚴加守直事,自兵曹草記矣。本廳字內,自武德門至興元門,頹圮四處,北二營入直軍中,除元巡邏二十名及營直五名,餘軍三十名除出,哨官二員,將校二人率領把守,自開陽門至興化門,頹圮四處,東營入直軍中,除元巡邏二十名及營直五名,餘軍二十五名除出,哨官二員,將校二人率領,分排把守之意,敢啓。傳曰,知道。
丁未七月二十三日寅時,上詣慶熙宮。擧動入侍時,行都承旨沈豐之,行左承旨李在學,右承旨趙衍德,左副承旨朴天衡,右副承旨李惠祚,同副承旨李祖源,記事官金孝建,假注書趙台榮,記注官承膺祚,記事官金祖淳,一提學金鍾秀,二提學李性源,檢校提學吳載純,直提學李秉模,檢校直閣金憙,待敎尹行任,以次隨駕,上具翼善冠·衮龍袍,乘輿出協陽門,降輿乘輦。藥房都提調洪樂性進前奏曰,今此動駕時,本院提調,當爲備員隨駕,而提調李在簡,不爲仕進,何以爲之乎?上曰,藥房提調李在簡牌招。駕前下敎上出敦化門入興化門,詣金商門外,降輦乘輿,詣正兌門外,降輿入幕次,改具淺淡服,諸臣改服淺淡服·烏角帶,上詣文禧廟,行朝上食祭。儀注見上禮訖。命退,諸臣以次退出。
丁未七月二十三日午時,上御文禧廟。晝茶禮兼行奠酌禮入侍時,行都承旨沈豐之,行左承旨李在學,右承旨趙衍德,左副承旨朴天衡,同副承旨李祖源,記事官金孝建,假注書趙台榮,記注官承膺祚,記事官金祖淳,以次侍立訖。上曰,宗戚執事入侍。賤臣承命出,與朴明源·黃仁點·金持默·洪義榮·洪後榮·洪最榮·洪取榮·金在昌·黃基玉,偕入進前。上曰,諸執事入侍。賤臣承命出傳,贊禮徐有隣,典祀官金魯慶·洪樂淵,執禮宋翼孝,大祝尹行任,以次入侍。行晝茶禮奠酌禮。儀注見上禮訖。命退,諸臣以次退出。
丁未七月二十三日酉時,上御興政堂。都承旨與判義禁入侍時,行都承旨沈豐之,記事官金孝建,記注官承膺祚,記事官金祖淳,判義禁金鍾秀,以次進伏訖。上命書傳敎曰,今日因執事不參,聞之前郡守金魯永敍用事,實非首犯,前直閣鄭大容,亦爲給牒敍用。又命書傳敎曰,今聞太常祭物,已措備云,當於晝茶禮,兼行奠酌禮,百官行禮及侍衛置之,諸執事以閣臣·玉堂塡差事,分付。命書榻敎曰,還宮日字,待下敎爲之。鍾秀曰,今番諸罪人分等當否,臣承命往議于諸大臣,則左議政李在協,以爲,方在竢勘中,不敢仰對云。右議政兪彦鎬,以爲,罪人金東喆·金東翼·金聲沃,以曾悅之父叔與子,憑藉柳得謙·鄭武重之凶說,創出曾悅不死在島,指日擧事之說,因此白做許多凶言及妖詩,陰募幕裨,而部署已定,密倡騷說,而人心煽動。至有東翼爲東伯,金商圭爲廣尹,鄭鎭星求爲原判之說,而聲沃則年最淺而謀最凶,金松大則受其指使,奔走募人,鄭鎭赫卽武重親族,東喆女壻。今此獄事,堤金爲主人,橫鄭爲謀主,而以堤橫居中之地,爲金·鄭交關之階者,鎭赫是已鎭星之唱和綢繆,爲金哥肯綮,有甚於鎭赫。武重則締結得謙,指使鎭星,專爲諸賊排布凶計之機栝,鄭鉉重,以鎭星之父,凶計無不與聞,而委送鎭星於東喆,屬托家眷,鄭鎭璧則本以聲沃媒妁,聲沃妻諺札燒火之說,難掩其欲蓋彌彰之跡。得謙則島中云云之說,數年前已傳於武重,至爲高城海尺之說者,可見凶計之揣摩,實爲諸賊之倡首,趙正坤結婚聲沃,篤信凶言,爛熳通謀,權世復陰謀祕計,唯權·柳·鄭三人知之之說,諸供如一,而龍蛇年之說,尤萬萬叵測。右項諸賊,皆是妖言根柢,逆謀窩主,初無容更議,趙燧·趙爀·鄭昌東,諸金之切姻也,李茂煥·李淡煥·金趾翰·陳漢復,諸金之鄕隣也。大則擬議軍官,小亦與聞謀議,而其中昌東,旣與鄕曲愚昧之類,大有異焉。而初旣參聞,末又綢繆,其所痛惡,有倍他囚。若非謀逆同參,卽是知情不告,國有常刑,決難容議。至於淡煥之椎蠢,大坤之老聾,或似爲一半分差殊之端云。判府事徐命善,與右相議同,而趾翰則聲沃招所謂趾翰敎誘之說,終似難信,而李儒迪走書京中時,不無與聞之跡者,似或有差等之道云。判府事李福源,與右相議同,而其中最輕者大坤,其次淡煥,其餘不敢輕議云。判府事金熤,亦與右相議同,而雖其中最輕者,亦難免知情不告之律云矣,敢達。上曰,金東喆·東翼·聲沃·柳得謙·鄭武重·鄭鎭星等,依大臣議施行,而此等諸賊,自有肆市之典,然其在警衆牖迷之道,合施軍律,察理使各於地方,與道伯或地方官,大張軍威,聚會衆民,一竝梟示後,仍爲曉諭於民人等處。鄭鉉重許多情節,已極叵測,而屬托家眷,諸招明白,則此獨抵賴,尤係痛惋,令道伯嚴加刑訊,速捧結案。鄭鎭赫,求爲原判,預備挑臀之說,雖歸於鎭星,而渠之一直牢諱,欲爲掉脫者,萬萬狡惡,正法次加刑,速捧結案。趙正坤甘聽鎭璧將來之語,至以聲沃爲壻者,可見其爛熳和應,更令道伯嚴刑究覈,依律處斷。鄭昌東事,誠如大臣言,大則同參,小則知情,而移送原獄之後,更未詳覈,一體嚴刑究覈。金松大非特諸金中最爲庸騃,凡係奔走募人等凶計,惟聲沃所指揮,而渠則特不過脅從,此等之類,竝施知情之律,亦非罔治之意,加刑一次後,絶島爲奴。權世福見瞞於得謙,傳言於武重,所謂本事,旣曰不知,所謂傳言,又過十年,而名始緊出,嚴刑減死定配。趙燧挽止呵責,似是實情,未及發告,爲捉眞贓云者,亦或有可恕之道,鄭鎭璧·聲沃妻書燒火之說,可見其常情之不泯。且以各供觀之,別無參涉之跡,各嚴刑遠配。李茂煥前後諸招,較諸淡煥,雖曰差重,比諸正坤·鎭赫,則大有間焉。而軍官力辭,足爲可原之端,亦令刑配。趙大坤·李淡煥·金趾翰等,大臣諸議,亦付之差輕,而大坤老而聾不與謀,淡煥愚且蠢不足言,趾翰勸成告書,參聞李儒迪之議,三囚旣以此傅生,則趙㷜之庸無備數,陳漢復之力拒幕裨,觀於諸招,俱有證參,而與大坤無甚異同,則就此區別,反乖獄體。大坤等四名,察理使嚴刑一次後,曉諭放送,俾作平民。趾翰秉彝可見,特爲曉諭放送。在囚者刑査,一道伯足矣。察理使不必更爲濡滯以貽廚傳之弊,擧行後卽爲上來事,下諭,可也。出擧條命退,諸臣以次退出。
上在慶熙宮。停常參·經筵。
自昧爽至午時,灑雨下雨,測雨器水深三寸八分。
自午時至酉時,灑雨下雨,測雨器水深二寸五分。
經宿後,奎章閣·政院·玉堂·藥房口傳問安。答曰,知道。
朝廷·二品以上·六曹堂上單子問安。答曰,知道。
王大妃殿·惠慶宮,遣承旨問安。答曰,知道。
李祖源啓曰,臣王大妃殿·惠慶宮,問安下直進去之意,敢啓。傳曰,知道。
南鶴聞啓曰,大司憲蔡弘履未肅拜,執義趙錫穆,掌令吳著·權枰,持平沈洙·吳彦敎俱在外,監察茶時之意,敢啓。傳曰,知道。
兵曹參判前望單子入之。李在學落點。
以臺諫有闕政事取稟,傳于南鶴聞曰,當日爲之。
有政。吏批,判書吳載純進,參判朴祐源內閣守宮,參議曺允大病,行都承旨沈豐之進。以黃昇源·朴天行爲承旨,金翊休爲大司諫,李身晦爲司諫,徐有鍊爲正言,金履翼爲副校理,尹序東爲副修撰,成德朝爲分兵曹參議,鄭大容爲司僕主簿。
李祖源,以吏批言啓曰,左議政李在協勉副事,命下矣。當爲置處,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。
南鶴聞,以兵批言啓曰,左議政李在協,勉副送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞,下批之意,敢啓。傳曰,知道。
兵批,判書李進,參判李在學未肅拜,參議柳誼入直,參知李師濂病,右副承旨李祖源進,判府事單李在協,以吳載徽爲同知,李弼培爲忠壯將,黃千一·朴弼彦·金思德·李再華爲五衛將,任希莘爲全州營將,司直單李惠祚·朴基正·鄭大容·崔禹玹爲波知萬戶。
沈豐之啓曰,新除授左承旨黃昇源,卽爲牌招,何如?傳曰,允。
以承旨房望,傳于沈豐之曰,仍。
以全羅監司狀啓,濟州移轉船隻移泊事,傳于趙衍德曰,雖有船粟之命,憧憧一念,未嘗少弛。十六船隻,利泊於五日之內,誠非細幸,以差員代行領運,旣出於除弊之意,而及今利泊之後,賞典一款,豈或踰日?依年前例,該差員閔廷桓,特爲加資。勿以利泊弛心,嚴飭差員,更加候風愼發,畢還泊後,形止星火狀聞,以紓宵旰之念事,令廟堂卽爲行會。仍以別加申飭,善爲出送之意,該牧使處,一體申飭行會。
傳于李祖源曰,明日朝廷問安。勿爲之。
沈豐之啓曰,明日王大妃殿·惠慶宮問安,何承旨進去乎?敢稟。傳曰,同副承旨進去。
兵曹口傳政事,司直單李秉模·金魯永。
李祖源,以奎章閣守宮檢校直提學意啓曰,夜間閣內諸處,無事之意,敢啓。傳曰,知道。
李祖源,以禮曹言啓曰,卽接宗廟署所報,則今日午時量,功臣堂後面內墻二間頹圮云,正殿至近之地,有此墻垣頹圮之患,不可無慰安之擧。慰安祭,不卜日今二十六日設行,圍排等節,申飭該監,着意擧行,待晴卽爲擇日修改,何如?傳曰,允。
南鶴聞,以訓鍊都監言啓曰,依下敎,外各營入直將官及軍兵,宮墻頹圮處把守將卒等處,設粥分饋之意,敢啓。傳曰,知道。
南鶴聞,以訓鍊都監言啓曰,慶熙宮宮墻本局字內頹圮四處內十間許,一處則只留軍四名,解送將校,餘外三處,竝將卒解送事,宣傳官金益彬,口傳下敎於本局敎鍊官矣。十間頹圮處,始鋪地臺,間數且廣,四名之軍數旣孤弱,而領率無人,亦涉疎虞,別武士一人,仍領把守,其外三處軍,則解送把守將三人,輪回警巡,西營軍四十六名內五名,除留信地,四十一名,依下敎該哨官領率,移接御營廳北二營之意,敢啓。傳曰,知道。
李祖源,以訓鍊都監言啓曰,本局前從事官鄭大容,曾有陞資前勿爲差代之命矣。今已敍用,仍任之意,敢啓。傳曰,知道。
南鶴聞,以御營廳言啓曰,依下敎,北二營·東營入直將官軍兵等處,設粥分饋之意,敢啓。傳曰,知道。
南鶴聞,以御營廳言啓曰,因宣傳官金益彬口傳下敎,慶熙宮宮墻本廳字內,自武德門至興元門,把守四處將四員,北二營軍三十名及自興化門至開陽門把守四處將四員,東營軍二十五名撤罷,軍則各還其直所,而始築八處內七處,尙未畢役,盡數解送,事涉疎虞矣。將則別定四員,使之警巡之意,敢啓。傳曰,知道。
南鶴聞,以義禁府言啓曰,南兵使申㬚狀啓據,刑曹粘目內,波知前僉使金漢升,移本府處之事,允下矣。金漢升時在任所云,依例發遣府書吏,交代後拿來,何如?傳曰,待待命拿囚。
南鶴聞,以義禁府言啓曰,原州前判官李時淵,待病間,令該府拿囚重勘事,傳旨啓下,而病未差間,未及拿囚矣。李時淵昨日申時身故云,罪名勿論之意,敢啓。傳曰,知道。
左議政李在協箚曰,伏以,秋暑猶驕,動駕經宿,親行奠酌,愴疚如新,區區下情,曷勝憂慮?臣獨戴罪未勘,縮伏俟譴,不敢進身於陪扈之列,罪上添罪,益切惶霣。苟非參前倚衡,萬不獲已者存,則臣豈敢爲此哉?誠以元輔引義之時,尙不得隨參展禮之班,則元輔罹譴之後,去就一節,更無可論故也。日昨陳懇,略暴情實,意謂天威所臨,卽賜處分,及奉批旨,十行辭敎,春溫而霜厲,殆若慈父之詔迷子,旣致慨惜之意,仍宣指導之諭,奉讀以還,愧汗沾背,感淚被面,殆不知措躬之所也。此皆臣識慮未周,見聞寡陋,隨處憒憒,臨事生割,徒使倚毗之元輔,致此無限狼狽,撫躬慙歎,尙誰尤哉?田蚡所謂爭時急不知出此者,政謂臣今日光景也。在臣之道,惟有速被郵罰,使國體無闕,私義獲伸,然後庶可以少贖其愆尤耳。聖批中,推究葛藤之由,難辭其責之敎,蓋已照燭無餘,則至今容貸,雖荷寬大之恩,曠日淟涊,冞增慙悚之忱。臣若一日不被罪,則朝綱有一日之頹,二日不被罪,則朝綱有二日之頹。至若廉愧大防,猶屬臣一己之私,有不必覶縷爲說。伏乞聖明,俯賜鑑諒,亟命攸司,勘臣負犯,改卜賢德,以靖時象,則其於淸朝平刑罰之治,或不爲無補,惟殿下少垂察焉。取進止。答曰,省箚具悉卿懇。整朝綱鎭時象,今日急務,而首相旣以此責備,則事由於卿,卿之如是辭巽,認出同其退之義,孰免誰否?殊非誠信,始縻終許,亦欠敬禮,所辭相職,今姑勉副,卿須體予敷心之諭。仍傳曰,此批答,遣史官傳諭于左議政。
丁未七月二十四日午時,上御興政堂。軍士房承旨入侍時,行都承旨沈豐之,右承旨趙衍德,記事官金孝建·承膺祖·金祖淳,閣臣李秉模·徐有防·徐鼎修·鄭東俊·尹行任,以次進伏訖。上曰,左承旨入侍。賤臣承命出,與行左承旨黃昇源偕入進伏。命書傳敎曰,職務相妨,兵曹參判許遞,前望單子入之。又命書榻敎曰,新除授兵曹參判,牌招察任。命退,諸臣以次退出。
上在昌德宮。停常參·經筵。
大駕慶熙宮經宿後,奎章閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
還宮後,奎章閣·政院·玉堂·藥房口傳問安。答曰,知道。
南鶴聞啓曰,臣,王大妃殿·惠慶宮,問安,進去下直之意,敢啓。傳曰,知道。
南鶴聞啓曰,大司憲蔡弘履未肅拜,執義趙錫穆,掌令吳著·權枰,持平沈銖·吳彦敎俱在外,監察茶時之意,敢啓。傳曰,知道。
趙衍德啓曰,司僕寺內乘來言,捲簾,取稟。傳曰,捲三面。
傳于趙衍德曰,出宮門路,以廣達門爲之。
趙衍德啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于趙衍德曰,禮房承旨,馳詣受香所,奉審摘奸以來。
沈豐之啓曰,專經文武臣殿講,念後更稟事,命下矣。以何日爲之乎?敢稟。傳曰,文講合設於來朔製述,而武講則文製日代以試射,日字來月更稟。
趙衍德,以備邊司言啓曰,卽見原春監司金載瓚狀啓,則枚擧三陟營將趙光鉉牒呈,以爲慶尙道蔚山海尺秋㗡乭·崔潛乭等,率格軍十四名,潛入鬱陵島,近六十日留住,魚鰒香竹等物,恣意採斫,見捉於本府浦口騎船,各人等嚴問取招後,一竝嚴囚,以爲分首從定罪之地。而本島防禁,何等至嚴?公差私商之不得潛自去來,卽是金石之典,則津漢輩冒禁潛入之狀,藉曰未及知之,旣以蔚山之浦民,又持兵營之採鰒完文,年年犯禁,若是無難,而矇不檢飭之罪,營邑惟均。該兵使姜五成,令廟堂稟處,該府使沈公藝,令攸司稟處,三陟營將趙光鉉,三陟府使徐琢修,潛採之類,今旣現捉於該邑,則宜有參恕之道,姑不請勘。本道搜討之例,定以間年一次,而距本鎭絶遠,纔經搜討,便不管攝,沿民潛入之弊,自前已然。今若只守常例,不爲別加禁斷,則殆無異於內島無禁之地,年條旣非當限,搜討雖難輕議,嚴飭該鎭該邑,別定校卒,入送島中,一一摘奸事,竝令廟堂稟旨,分付,所捉物種,姑爲封置該鎭,以待廟堂指揮爲辭矣。本島之間年搜討,法意至嚴,而今此蔚山海夫之頻年往來,兩朔留連者,萬萬驚駭。所謂勿禁公文,藉曰各津路例飭之事,鬱陵一島之明有法禁,若果提飭,俾知莫敢踰越,則豈有此無難冒犯,惟意逗留之擧乎?慢不察飭之罪,有難容貸,當該慶尙左兵使姜五成,蔚山府使沈公藝爲先罷黜,令該府拿問嚴處。搜討之限,雖在明年,今以已現發者觀之,則他道船隻之爛熳去來,尋常漁採之無所忌憚,可以推知。及今搜檢,申嚴禁制,然後海防可嚴,奸弊可祛,依狀請別定勤幹校卒,入送本島,如或有潛採之類,一一捉致,嚴加勘斷,在囚蔚民等亦爲分輕重照法勘處,至若所捉物種,此與搜討時例納物種有異,自本道從長區處之意,一體分付,何如?傳曰,允。今番本道營邑,貽弊不少,狀啓持來該校之勞役亦不少,物種竝劃給道臣分劃,亦令優給校卒處事,分付。
傳于沈豐之曰,閫帥·守令有窠,政官牌招開政。
沈豐之啓曰,吏曹判書吳載純,參判朴祐源,參議曺允大牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書陳疏入啓,參判更卽牌招,何如?傳曰,參判事,可謂不成說,有除則出肅,臨政則違召,焉有行其職而不行其政之事乎?遞差,前望單子入之,待下批牌招。觀此判堂疏辭,疏末句語,以做錯爲引,以曾所見,實難覺曉。此必不過是效嚬於近來謬習者,方令政院査問,而以此重臣置此職,豈欲爲似此綜核之擧乎?冢宰初除,宜有一番辭疏,雖不得不賜批,此後政注,一一按簿排擬,無罪名則無或不擬事申飭,疏批已下,仍卽牌招開政。
吏曹參判前望單子入之。李秉模落點。
傳于趙衍德曰,同副承旨入侍。
以吏曹參議曺允大牌不進罷職傳旨,傳于李鼎運曰,只推。
黃昇源啓曰,吏曹參議曺允大,旣有只推之命,一體牌招,何如?傳曰,允。
傳于朴天衡曰,右副承旨,聞有實,許遞。
黃昇源啓曰,臣與右副承旨李祖源伴直矣。纔已許遞,伴直無人,同副承旨南鶴聞,卽爲牌招入直,何如?傳曰,允。
傳于南鶴聞曰,未肅拜大司憲許遞,今日政差出。
南鶴聞,以吏批言啓曰,康津縣監閔廷桓,加資事,命下矣。雖已資窮,未經準職,何以爲之?敢稟。傳曰,加資。
有政。吏批,判書吳載純,參判李秉模,參議李集斗,同副承旨南鶴聞進。以李鼎運爲承旨,尹師國爲大司憲,沈能翼爲校理,洪義浩·沈晉賢爲修撰,李廷恢爲蔚山府使,康津縣監閔廷桓,今加通政加資事,承傳。
南鶴聞,以兵曹言啓曰,兼司僕將鄭勖世,身帶別軍職,勢難兩處供職云,兼司僕將之任,今姑改差,何如?傳曰,允。
兵批,判書李進,參判李在學未肅拜,參議柳誼病,參知李師濂入直進,行左承旨黃昇源進,兵批啓曰,慶尙左兵使今當差出,而擬望之人乏少,他道未準朔中軍,竝擬,何如?傳曰,允。以李潤禧爲慶尙左兵使,李文源爲都摠管,柳增萬爲兼司僕將,金敬行爲水原監牧官。
以原春監司啓本,罪人金繼朴到配事,傳于南鶴聞曰,不獨曹吏之罪,卽爲放送事,分付。
傳于沈豐之曰,重臣旣已承命監役,繕工監監役勿爲進去,以陵官兼監役擧行。
傳于沈豐之曰,次對進定於明日。
趙衍德啓曰,明日次對,兩司當爲進參,除在外·疏批未下外,未肅拜人員,竝待開門牌招,以爲進參之地,何如?傳曰,允。
以原春監司狀啓,宗廟薦新生鰱魚,節序差早,限內不得封進,惶恐待罪事,傳于黃昇源曰,勿待罪事,回諭。
以咸鏡監司狀啓,薦新生鰱魚,節序差早,限內不得封進,惶恐待罪事,傳于黃昇源曰,勿待罪事,回諭。
朴天衡,以奎章閣守宮檢校直提學意啓曰,夜間閣內諸處,無事之意,敢啓。傳曰,知道。
李鼎運,以弘文館言啓曰,新除授副修撰尹序東,卽爲牌招察任,何如?傳曰,允。
以副修撰尹序東牌不進罷職傳旨,傳于沈豐之曰,只推。
沈豐之,以禮曹言啓曰,卽接文禧廟享官移牒,則廟內霽光門南墻四間許,今日初更頹圮云。正堂至近之地,有此墻垣頹圮之患,不可無慰安之擧,慰安祭不卜日今二十六日設行,圍排等節,申飭該監,着意擧行,待晴卽爲擇日修改,何如?傳曰,允。
黃昇源,以戶曹言啓曰,卽接廣興倉所報,則因傳敎,自三月至七月,合五朔祿俸輸納次,倉官進去于東大門外判府事趙璥所住處,則以爲,屢煩恩命,不敢冒受,惶恐之極,不知所達云。祿俸又不領受,而來八月朔祿牌,亦不出給,何以爲之?敢啓。傳曰,更爲輸送。
南鶴聞,以司僕寺官員,以一二提調意啓曰,濟州出來先運年例進上馬八匹,歲貢馬二百匹,凶咎駑駘二十匹,乙巳年停退條年例進上馬八匹,凶咎駑駘二十匹,合二百五十六匹內,十匹船中故失,十一匹到中路故失,實納馬二百三十五匹,禾毛色別單書入,而馬匹率多體少品劣,已是可駭。而其中年例馬所重,尤爲自別,則盡誠擇封,事理當然,亦未免玄黃骨立,所見駭異,揆以事體,誠極駭然。當該封進濟州牧使,爲先從重推考,至於瘐瘠病傷,中路淹滯,專由於沿路各邑不善喂養,趁不替軍之致。此弊亦不可不嚴飭,三道沿邑守令,竝推考警責,何如?傳曰,允。
趙衍德,以禁衛營言啓曰,依下敎,南營入直軍及把守軍等處,設粥分饋之意,敢啓。傳曰,知道。
趙衍德,以禁衛營言啓曰,依宣傳官金益彬口傳下敎,慶熙宮宮墻本營字內頹圮四處內,未及始築二處,把守軍各二名,將校二人率領,依前把守,而半築二處把守將卒,盡數撤罷,事涉疎虞,軍則還入直所,將則仍留警巡之意,敢啓。傳曰,知道。
趙衍德,以禁衛營言啓曰,依標信宣傳官李身敬口傳下敎,明日銅龍門當次入直軍一百七名內,二十名本處替代入直,其餘八十七名及御營廳新營當次入直軍二十名合番,與延和門入直軍替直,出宮時,該將官領赴訓鍊都監都領陣,還宮後,各還直所之意,敢啓。傳曰,知道。
趙衍德,以御營廳言啓曰,依標信宣傳官李身敬口傳下敎,本廳新營當次入直鄕軍二十名除出,明日定送禁衛營,與延和門入直軍替直,而還宮後,還入新營直所之意,敢啓。傳曰,知道。
南鶴聞,以義禁府言啓曰,慶尙前左兵使姜五成,蔚山前府使沈公藝等,拿問嚴處事,傳旨,啓下矣。姜五成時在任所,依例發遣府都事,交龜後拿來,沈公藝亦在任所,發遣府羅將,拿來,何如?傳曰,允。
吏曹判書吳載純疏曰,伏以,臣千萬夢想之外,忽伏奉恩旨,以臣爲吏曹判書者,噫嘻,此何事也?天官之長,卽古冢宰之職,權衡人物,進退百僚,治化之汚隆,世道之興替係焉。爲任莫重,其責至大,其非人人而冒居也,明矣。噫,臣久侍邇列,其本末伎倆,不待臣覶縷煩陳,而日月之明,已洞燭無餘,則今玆之命,何爲而遽及於臣身哉?臣誠驚惶震慄,直欲鑽地而不可得也。竊伏念,臣昏鈍庸愚,百不猶人。不足備數於聖朝任使之列,而偏蒙我殿下不世之恩,庇覆而敎導之,拂拭而拔擢之,前後踐歷,罔非踰溢涯分。河海之洪恩,未報萬一,孤負之罪戾,徒積丘山。臣夙夜焦憂,如臨淵谷,惟以力避權要之榮塗,粗守謹拙之家風,無犯滿盈之戒,冀免顚躓之災,庶幾以是爲不報之報,斷斷此心,鬼神鑑臨,臣焉敢誣也,而今此銓衡之職,忽縻於臣,此殆天所以增其孤僨之罪,而促其覆顚之殃也。若夫人器之千不近萬不似,不但臣自知之甚明,抑亦通朝之所共知。以言乎藻鑑,則至昏至迷,無以辨別賢愚,以言乎聞見,則至寡至陋,無以甄敍庶僚。氣力巽軟,而不足以激濁揚淸,知識謬迷,而不足以恢公屛私。且臣於本曹,曾不歷試,銓注之法,殆若聾瞽,每政眼出,雖一寓目,而至於節次排比,全未經心而曉諳,如是而其可擬議於是職哉?而況中批特授,實非常格,自殿下臨御以來,尤嚴官人之方,前後膺是恩者,蓋未多有焉。雖使望實具隆者,猶且逡巡,矧如臣之至庸極陋,實出人望之外者乎?臣若含恩畏義,抗顔冒進,則是內負素心,上孤聖簡,陷大戾而必無幸矣。其爲仰累則哲之明,當如何哉?此臣所以寧被方命之誅,不敢爲承膺之計者也。噫,臣之頂踵毛髮,實非臣有,則夷險燥濕,所不敢擇,而一日之內,屢違召命,飭敎荐下,迷不知動,致煩聖上深夜酬應,雖緣萬不獲已,臣罪至此,誅殛猶輕。情窮勢蹙,求死不得,懸牌闕外,席藁俟勘,入侍之命,遽下此際,繼有開政之敎,責以義分,辭意截嚴。臣於此,他不暇顧,顚倒詣閤,逃遁不得,遂至張皇出肅,冒昧行政,俯仰慙恧,人謂斯何?今若諉以已膺,晏然仍據,則臣雖淟涊,亦有一分省覺,豈忍爲此也?且臣於前席,躬承聖諭,丁寧懇惻,逈出尋常,若嚴父之詔迷子,有足以孚豚魚而感木石,臣感激震越,益不知死所也。若使臣,苟有毫分可以堪承,則豈敢不思所以少答委畀之聖意,而復爲辭巽之計也?左右揣摩,百爾思量,實萬萬不敢承不可堪,則惟願早被斥退,無至久玷名器,僨敗國事耳。以是血祝,方寸煎熬,晝而忘餐,宵而失寐,聖明在上,臣何敢一毫飾詐哉?況臣於頃日都憲承宣之望,俱有做錯之失,政注格例,何等重大,而纔行初政,昏謬莫掩?此又臣難冒之一端也。玆於召牌之下,承膺無路,隨詣闕下,敢陳肝膈之懇,仰瀆崇嚴之聽。伏乞天地父母,亟賜鐫改臣銓衡之任,以卒終始生成之澤,千萬幸甚。臣無任屛營祈懇之至。答曰,省疏具悉。取於卿者,卿之規模,不踰繩尺,庶可鎭服,卿其勿辭行公,無負特簡之意。
司直鄭好仁疏曰,伏以,臣偶患毒痢,兩朔危篤,近始向減,而登溷猶頻,眞元大脫,氣息奄奄,無路蠢動之狀,卽衆所共知者也。日前太廟·景慕宮展謁時,寶劍之任,得蒙恩點,而氣促股戰,自强不得,扶曳隨參於駕後莫重侍衛,至使同僚替行,惶蹙震悚,尙今靡已。此際見差文禧廟慰安祭初獻官,受香在卽,卽今日臣子之粗伸情禮,惟在於駿奔一事,如有可强之勢,焉敢言病?第目下症形,雖於房闥之內,僅能起動,束帶趨簉,已無其望,身且不潔,尤何可擬議於享官乎?玆敢不避猥越,據實仰籲。伏乞聖慈,俯賜鑑諒,亟令該曹趁卽變通,俾免公私狼狽,仍治臣瀆擾之罪,以肅朝綱,千萬幸甚,臣無任屛營祈懇之至。答曰,省疏具悉。許令該曹付標。
丁未七月二十五日卯時,上御興政堂。都承旨·軍士房承旨入侍時,行都承旨沈豐之,右承旨趙衍德,記事官金孝建·承膺祖·金祖淳,閣臣李秉模·徐有防·徐鼎修·鄭東浚·尹行任,以次進伏訖。上命書傳敎曰,還宮嚴時刻置之,軍兵整齊後,待下敎只入正時。又命書傳敎曰,今日當還宮,以此分付。命退,諸臣以次退出。
丁未七月二十五日辰時,上還宮入侍時,行都承旨沈豐之,行左承旨黃昇源,右承旨趙衍德,左副承旨朴天衡,右副承旨李祖源,同副承旨南鶴聞,記事官金孝建,假注書趙台榮,記注官承膺祚,記事官金祖淳,二提學李性源,直提學李秉模,檢校直閣金憙,待敎尹行任,以次隨駕,上具翼善冠·衮龍袍,乘輿出廣達門,降輿乘輦,出興化門詣敦化門外,宣傳官出標信解嚴,詣協陽門。上降輦乘輿,入宣化門還內,諸臣以次退出。
丁未七月二十五日巳時,上御誠正閣。同副承旨入侍時,同副承旨南鶴聞,假注書趙台榮,記事官李相璜·金祖淳,以次進伏訖。上曰,同副曾經承旨乎?鶴聞曰,一次行公矣。上曰,爲承旨今爲幾年乎?鶴聞曰,已爲九年矣。命書傳敎曰,春秋內禁衛試取,許付額外,出於收用遐方武士之意,而至於今番秋等,則聞別將來告之言,遠人上來之數甚少云,必因晩炎尙爾,且阻潦水之致。孟朔試取,雖是不易之規,而此等之時,特爲寬限,實合闊狹之道。今秋等試取,退定於來月念間,以此知悉,俾各未鍊者加鍊,未來者上來事,分付該廳。上曰,祭報府持來。賤臣承命出持入。上命承旨讀奏,鶴聞讀奏訖。命書傳敎曰,觀此宣武祠修改祭報府,正位·陪位獻官,以父子分差塡差之該堂,雖極駭然,冒赴之獻官,亦甚率爾。當該吏曹堂上從重推考,獻官亦爲推考。命退,承史以次退出。
上在昌德宮。停常參·經筵。
藥房都提調臣洪樂性,副提調沈豐之啓曰,駕臨魂宮,親行奠酌。伏惟聖懷,益復難抑,多日移次,早朝回鑾,伏未審夜間,聖體,若何?今日臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴天衡啓曰,執義趙錫穆,掌令吳著·權枰,持平沈錬·吳彦敎俱在外,監察茶時之意,敢啓。傳曰,知道。
洪仁浩啓曰,分兵曹參議成德朝,除拜後過三日不爲出肅,依定式推考警責,仍卽牌招察任,何如?傳曰,允。
南鶴聞啓曰,都摠管李文源,夜入闕中,不爲肅謝,卽爲出去,事甚未安。推考警責,何如?傳曰,允。
傳于朴天衡曰,大臣·備局堂上引見。
傳于沈豐之曰,都承旨與錦城尉·禮曹判書入侍。
傳于洪仁浩曰,今見論思錄,卽故承旨奇大升筵席奏啓之語也。觀於序跋,可知近始重刋,而其數陳昌言,扶護善類之功,撫卷三復,豈勝欽賞?生而遭遇聖明,展盡所蘊,歿而至命史官,裒錄啓語,盛矣盛矣。今因耽看是書,不覺夜已闌而燭屢跋,大勝於夜對十度。且於年前,手抄四七往復源流,命名曰四七續編,有時披閱,爲益不少。況是書之尤有關於治體者乎?其在曠感之意,豈無示意之擧?遣禮官致祭於本家,其奉祀孫問名,初仕調用事,分付該曹。
吏曹口傳政事,司僕主簿李榏。
傳于沈豐之曰,軍士房承旨入侍。
傳于洪仁浩曰,江界蔘弊,旣令別般爛議稟處,有司諸堂與曾經道伯,爛加相議,待歸一,仍又就議大臣,必究蘇弊祛瘼之方以聞。若或循例漫漶,則是朝庭欺江邑之民也,不欲爲此失信之擧,令廟堂以此知悉。
朴天衡啓曰,卽者議政府錄事來言曰,右議政兪彦鎬,筵敎之下,萬萬震懍,求死不得,走伏金吾門外,恭竢鈇鉞之誅云,仍納命召何以爲之?敢稟。傳曰,泛言時象之至此,旣無指的之人,亦無箚着於大臣,則待命果何擧也?卿於俄筵,又以必欲同其退,質言於予,予不獨聞之,在筵諸臣,無不聞之,則今此待命之不干於箚語,亦可知之。然則待命之意,終莫曉也。安心勿待命,卽爲退去事,遣史官傳諭,仍傳命召。
朴天衡啓曰,卽者義禁府都事來言,右議政兪彦鎬,今方待命於金吾門外云,係是大臣去就,敢啓。傳曰,知道。
朴天衡啓曰,卽者議政府錄事來言,右議政兪彦鎬,以爲,雖伏承勿待命之恩諭,而罪負自知罔赦,衷情轉益震懍,有不敢晏然退去,仍爲胥命,恭竢嚴誅云,仍納命召,何以爲之?敢稟。傳曰,勿待命事,更遣史官傳諭,仍傳命召。
朴天衡啓曰,卽者議政府錄事來言,右議政兪彦鎬,以爲,荐承勿待命之敎,而旣不敢晏然退歸,有若無罪之蹤,亦不敢一向泥首,徒抱屢瀆之誅,遲逬出城外,恭竢處分云,仍納命召,何以爲之?敢稟。傳曰,朝筵云云不指的,又不箚着,俄批言之,以予言謂可徵,則寧有此出郭之擧乎?卽爲入城事,遣史官傳諭。
記注官李宗烈啓曰,臣敬奉聖諭,馳往傳諭于東部仁昌坊契議政府右議政兪彦鎬所住處,則以爲,臣自犯罔赦之罪,祗俟鈇鉞之誅,乃蒙聖慈曲賜涵貸,刑憲不加,恩批荐降,以至史官遠辱於城外泥首之地,不知負罪賤臣,何以得此,驚惶感激,益無所措。噫,受恩如臣,在古亦罕,而只緣臣不忠無狀,不惟不能仰體,乃反自速罪戾,撫躬顧心,若無所容,跼天蹐地,求死不得。玆伏奉聖諭之諄至,臣雖愚迷,豈不知指導之聖意?而自惟罪犯至重,情地至隘,百爾思量,不敢爲唐突冒入之計,罪上添罪,彌增戰慓,只自席藁,以俟威罰之遄降而已云矣,敢啓。傳曰,卿之此擧,可謂無中生有,三遣史官,一味邁邁,如何可挽遐心?因三相之次第困我,晝不休夜不寢,矻矻於勉副敦迫等事,誠勞且憊矣。卿須安心勿辭,卽爲入城事,遣史官傳諭,仍傳命召。
傳于洪仁浩曰,坐直承旨入侍。
傳于朴天衡曰,大臣命召,關係何如,則日前啓辭漏書,尙有問備之擧?況於勿胥命批答,遺漏,取稟。以致史官之只傳批旨,承宣事,萬萬駭然。當該承旨李鼎運罷職。
傳于朴天衡曰,判義禁留待事聞之,當該承旨之擧行,極爲駭然。該房承旨趙衍德罷職。
傳于朴天衡曰,承旨前望單子入之。
承旨前望單子入之。沈命德·洪仁浩落點。
傳于南鶴聞曰,新除授承旨,牌招察任。
洪仁浩,以都摠府言啓曰,卽者通化門門考郞廳來言,司鑰率排設房軍士十五名,不得趁門限出去云,係是省記外入,則不可仍留,敢啓。傳曰,如許草記,前所未見,該所負持軍人,放鑰前未及出去,則請罪該掌官員,轉稟該房,出送,可也。今以不可仍留結語者,極爲駭然,草記之摠管,捧入之承宣,可謂將無同,竝遞差。係是建陽以西,則莊置兵曹近處,替令摠府草記者,不察甚矣。當該入直堂上推考,郞廳拿處。
傳于洪仁浩曰,摠管前望單子入之。
摠管前〈望〉單子入之。都摠管鶴林君焴,副摠管李世奭落點。
傳于洪仁浩曰,未肅拜分兵曹參議許遞,兵曹堂上前〈望〉單子入之,待下批牌招察任。
分兵曹參議前望單子入之。蔡緯夏落點。
洪仁浩,以內醫院都提調意啓曰,今日問安,提調不可不備員,提調李在簡,卽爲牌招,何如?傳〈曰〉,允。
洪仁浩,以弘文館言啓曰,副修撰尹序東,旣有只推之命,與新除授校理沈能翼·洪義浩·沈晉賢,竝卽牌招察任,何如?傳曰,允。
洪仁浩,以刑曹言啓曰,昨日動駕時,全羅道咸平居幼學李養直,擊錚於衛外,故取考其原情,則以爲,其祖斗三,待罪結城縣監,猝當戊申賊變,而被死一款,只由於書目中不去賊號,被極刑,寧有如許冤枉之事乎?乙丑年審理使韓翼謩之奉命,非因其祖被刑事審覈之行,而數百多士,齊聲訟冤於使車之前,徵此一款,枉死含冤之狀,的然無疑。李秉常·李台重二重臣之稱冤,亦出於居在本土之耳聞,而手札尙存。文正公李縡,致書於其門人前郡守趙靖世曰,人不可無子,今番審理時,李結城子鼎禧,其父至冤,已爲伸理,而但未及復官云云。其祖被刑,苟有一毫可疑,士林儒賢之說冤,豈如是明白乎?審理使別單及兩重臣手書,文正公李縡二度手札,竝令現納,前郡守趙靖世,特命召入下詢後,其祖斗三,特許復官云矣。取考曹上文書,則養直爲其祖斗三,前後擊錚或上言,至於四次之多,自臣曹連爲仰請勘配之典,而以天地覆燾之德,不刑不配,只爲勿施逐送,則事當感祝屛伏,不敢更瀆。且況今三月,因渠擊錚,有發遣郞官,問議領相草記之命,故依傳敎,收議大臣草記矣。批旨內,其在審愼之道,終難輕決,待大臣造朝,後日賓對時,更爲稟處,可也事,傳敎,則此是未決之案,在渠道理,固當感激惶懼,伏俟處分,不敢以遲速等待,更出瀆擾之計,而一籲再籲,屢煩天聽,揆以紀綱,萬萬痛駭。不可以事係爲先,置而不罪,原情勿施,養直遠地定配,以懲日後,何如?傳曰,允。此是未結末之事,姑爲放送,可也。
洪仁浩,以刑曹言啓曰,昨日動駕時,平安道安州居幼學咸碩柱,擊錚於衛外,故取考其原情則以爲,其傳來田畓四十餘結,在同邑,而百餘年前,盡爲江落,泥生於博川靑山筒,號稱中島也。成陸作畓,而安博民人,以此爭訟,二去辛未,同州人羅殷亨擊錚,行査中島,四十餘結判下決得,傳子傳孫,無弊耕食矣。明禮宮田畓,號稱奉先筒·漏盈筒兩處,而元無片土江落變易之事,而乃於壬寅年,宮差李震昌,以江落泥生樣,持公文下來,中島四十餘結,謂以宮土,沒數奪取。故民人等,呈于營邑,又擊錚上言,到今未推,而震昌濫執土地,一倂搜括之時,渠之世傳土地,都歸於無主之地。今屬壯勇衛廳,而本道査報,只論震昌濫執結數,民畓見奪,不爲枚擧。此旣屢百年世傳之地,量案文券,昭然俱在,而乃被見奪於震昌,終爲公廳之永屬,此實萬萬冤枉。渠等之所失四十餘結土地,取考前後文案,且與震昌,頭面辨別,俾雪屢百民戶多年失土,枉被剝割之冤云矣。玆事甲辰夏間,安州民人吳德采等,來呈本曹,其招以爲,明禮宮所屬,漏盈·奉先兩筒田畓,本州田案所付者,不過爲二十八結零,而宮差之稱以此邊江落,彼邊泥生,數外加結,勒執民畓云。宮差招則以爲,漏盈筒爲十八結,奉先筒爲六十四結,昭載於御覽成冊及戶曹摠案,而年年江落,泥生彼邊云云,互相爭訟。其時參判臣李亨逵,取考戶曹田案,則該宮所管漏盈筒十八結,奉先筒六十四結,明白載錄。故奉先筒江落泥生處,屬之該宮,而狀中諸人,照律嚴勘矣。同年秋,德采又呈上言,自備局覆啓行査,則伊時道伯鄭民始,別定査官,逐庫摘奸,果是奉先筒之對案泥生處,故依前屬之該宮後,結數詳載本州摠案事,論列狀聞,自臣曹依狀請決給該宮,吳德采依律重勘之意,覆啓蒙允。今因碩柱之擊錚原情,取考惠廳査案,則今夏因特敎,兩筒收稅,屬之壯勇衛廳,自本廳發關該道,詳細査問於屯民輩,而遍審打量,更加執卜,修來成冊,宮差李震昌濫稅剝民之狀,亦果報來矣。設如碩柱之言,本是民畓,則査問時,屯民輩,何無一言之稱冤乎?且成冊中泥生作畓,僅爲三十八結,姑未滿該宮所屬六十四結之元數,則此後起墾,猶多有所推者,而今此碩柱,瞰其移屬該廳,發關行査之擧,妄意宮房之見失,遂謂此釁之可乘,敢售僥倖萬一之計,爲此譸張捏合之說,乃以頭面震昌,出給餘結等語,全沒事實,換面迭出,以至於誣罔天聽之狀,誠極痛駭。原情勿拖,事係四件之外,依本律從重嚴勘,何如?傳曰,允。雖曰宮土,固有剝割之罪,宮監李震昌稱名人,移送本曹,照律定配次,方在內需司拘囚中,押來決配,上言人之乘此時上言者,民習萬萬痛駭,嚴刑一次,放送,可也。
洪仁浩,以刑曹言啓曰,昨日動駕時,忠淸道洪州元山島居沙工李云大,擊錚於衛外,故取考其原情則以爲,洪州稅穀夥然,有大船七八隻,然後可以容載上納,而船價及後卜米磨鍊,比他邑太輕,京鄕船隻,初不願載之致。自本州每年別定五島民人等,執捉洋中來去之京鄕船隻,仍使船人上納,則上納之時,輒出無面,賣船鬻家,重被杖棍,侵徵族隣,十生九死之故,洪州牧勒捉船隻之說,騰播八路。船人輩之過去本島者,每每迤過大洋,如避虎穴,本島之要路執捉者,又不得不出沒大洋,遮截爭詰,走逐毆傷,失手溺沒之患,無年無之,爲弊滋多。如此之際,本州稅轂之晩時裝發,勢所必至,風高臭載,比比有之,且本州捉船,始自正月,終至四五月,則五島之渙散餘戶,廢農失業,夙宵痛泣,而釐革無路,痼瘼轉極。自今爲始,船價及後卜,依隣近邑例,更爲磨鍊,京外船人,皆願裝載,則捉船一款,不期禁而自止,使五島千餘人之性命,幸蒙天恩,俾不至侵擾散亡之患云矣。若如渠供,眞有此弊,呈訴營邑,未爲不可,而乃敢以如許猥屑之事,肆然擊錚,至煩天聽,揆以民習,誠極無嚴。且其原情,多違格例,雖曰無識下賤,亦不可尋常處之。其罪狀,自臣曹照法嚴勘,本事係是民瘼,不敢直請勿施者,旣有定式下敎,令道臣親執詳覈,査問本牧船價後卜多寡不齊之由,島民船漢推捉互弊之端,一一溯究,從頭理會,深軫矯捄之方,務盡兩便之道,速卽擧行後,形止狀聞事,分付,何如?傳曰,允。
副修撰臣申馥疏曰,伏以,臣稟氣最下,本無尺寸之長,通籍未幾,旋蒙拂拭之眷,前後叨冒,已踰涯分,經幄論思,尤極濫竽。竊自願長依日月之光,小答天地之恩,而涓埃莫效,忱誠徒激。矧今逖違之餘獲忝禁直之列,欣尺天之昵陪,喜象闕之孔邇,犬馬微悃,一倍耿結。第臣私情,有萬萬切至者,不敢自阻於孝理之下,輒此冒死。鳴呼,惟聖明小垂察焉。臣命途險釁,幼失所怙,惟偏母是依,煢煢孑孑,形影相隨,而臣母夙抱貞疾,年齡向衰,居常沈頓,無異篤老。臣又忝跡朝端,旅食京洛,離膝之時多,反面之日少,定省久曠,莫慰門閭之倚望,鄕信每接,輒覺方寸之擾亂。臣終鮮兄弟,且傷孤貪,徒抱懷橘之願,未效負米之勞,菽水之養,每患告罄,藥餌之供,亦復難繼。此實通朝之所共知,儕友之所共憐也。臣夤緣倖會,偏荷寵靈,數年之內,歷揚華顯,於臣身榮耀已極,而獨使病母,未霑一日之養,則人子至情,寧不憫急?天所覆燾,無物不遂,日之長短,昔人有言。臣非不知此時瀆擾,極涉猥越,而情迫于中,言不知裁,如蒙聖慈,俯垂特恩,爰命選部畀臣一小縣,得以竭力於奉公之節,而仍將廩祿餘資,獲遂便養之計,則臣至願於斯畢矣。伏乞天地父母,哀其情而察其懇焉。臣無任瞻天祈懇之至,謹昧死以聞。答曰,省疏具悉。所請依施。
咸鏡道利城居前敦寧府主簿李榏等疏曰,伏以,竊伏惟我殿下,以大舜之聖,文王之孝,慕寓羹墻,志切繼述。凡於龍興之遺蹟,聖祖之舊居,必起敬起孝,纔因儒生上言,而有德源湧珠里立碑之命。又因儒臣所奏,而有慶興赤島·赤池豎石之敎,其爲豐沛之遺民者,莫不扶杖而往聽,願少須臾無死,以見盛擧,國家之追遠報本,至矣盡矣。更何敢有所覶縷?而第伏念咸興歸州洞,卽桓祖·太祖之舊居,定宗·太宗誕降之地也。曾於太祖登極之後,建殿于玆地矣。累經兵燹,殿宇荒廢,孝廟戊戌,觀察使臣鄭知和,重爲建殿,顯廟辛丑,觀察使臣權堣,環殿植松,肅廟庚寅,觀察使臣趙泰東,更加修改,揭額以慶興殿者,以其翼祖自慶興,胥宇於此,人謂慶興宅故也。只有一名內奴之守直,旣無三尺貞珉之表記,此道內士民之尋常歎恨,而今當太宗大王誕降回甲之丁未,尤有所興感起愴之不能自已者也。竊伏念永興黑石里,卽太祖大王誕降之地,而曾有建殿於其地,名之以濬源,而誕生故基,則別無表記矣。曾於乙亥太祖誕降回甲之年,先大王特以御筆,書以太祖大王誕生舊里八字,又親製陰記,立石其地,此實盛擧也。今於太宗誕降之年,一依黑石里事例,立碑於慶興殿址地,以表定宗·太宗兩聖誕生之基,則埒美於誕聖舊里,而有光於追遠聖孝矣。伏惟赤池之射龍,赤島之走馬,以其有一時聖跡之留在,而猶尙表記。況此慶興殿,旣是兩祖之舊居,又爲二聖之誕基,則其所重,非止如赤島·赤池,而其地之可表,其跡之可記,不下於永興之黑石,德源之湧珠矣。永興旣有豎碑,德源將有立石,則奚獨於慶興殿,無立碑記蹟耶?今當赤島·赤池·湧珠立碑之時,而又是太宗大王誕降之歲,則歸州洞之立碑記蹟,此正其時也。臣等俱以璿派後裔,誠意尤激,不思僭越之罪,仰瀆崇聽。伏惟聖明裁察焉。臣等無任激切屛營祈懇之至,謹昧死以聞。答曰,省疏具悉。觀此疏請,可謂有據,曾在先廟乙亥,以國初誕降回甲之年,御書碑面,親製陰記,立石於永興黑石里,今年丁未,卽太宗朝誕降回甲之歲也,立石於咸興歸州舊里,政合繼述之擧。特從爾等之言,當親書立石,爾等知悉。
正言徐有鍊啓曰,請大靜縣爲奴罪人金壽賢,更令王府,設鞫嚴問,依律處致。請爲奴罪人河翼龍,亟令王府設鞫得情,快正王法。請金甲島爲奴罪人克觀,古金島爲奴罪人克泰,泗川縣定配罪人萬赫,更令王府嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府拿來嚴鞫,期於得情。請申愷嚴鞫得情,施以當律。請罪人寧鎭,亟令王府,設鞫嚴問,期於得情,快正王章。請島置罪人趙時偉,亟令王府設鞫嚴問,期於得情。新除授司諫李身晦,時在全羅道全州地,正言趙星逵,時在忠淸道溫陽地,司憲府執義趙錫穆,時在慶尙道尙州地,掌令吳著,時在忠淸道淸州地,掌令權坪,時在京畿楊州地,持平沈銖,時在金浦地,持平吳彦敎,時在竹山地,請竝斯速乘馹上來事,下諭。答院曰,不允。下諭事,依啓。
丁未七月二十六日卯時,上御熙政堂。大臣·備局堂上,引見入侍時,右議政兪彦鎬,左參贊金魯鎭,兵曹判書李,行副司直鄭昌順,刑曹判書尹蓍東,漢城判尹李崇祜,行副司直徐有大,漢城右尹洪秀輔,吏曹參判李秉模,行都承旨沈豐之,行副司直金持默,校理魚用謙,右承旨趙衍德,記事官金孝建·李相璜·金祖淳,事變假注書張錫胤,以次進伏訖。彦鎬曰,雨後涼生,屢日離次勞動之餘,聖體,若何?上曰,一樣矣。彦鎬曰,王大妃殿氣候,若何?上曰,一樣矣。彦鎬曰,惠慶宮氣候,若何?上曰,一樣矣。彦鎬曰,伏聞日前藥院入侍時下敎,顒望之餘,不任抑鬱之忱,伏未知日來,諸節一向平順乎。上曰,連得平順矣。上曰,間因事端,領左相皆免副,卿獨在中書矣。彦鎬曰,緊急事,皆以草記擧行,別無稟定之事矣。彦鎬曰,此慶尙前左兵使姜五成,右兵使李延弼,北兵使南憲喆狀啓也。以爲今秋習操巡點,何以爲之?而親騎衛馬兵都試,依例擧行爲辭矣。嶺南則爲軫賑餘民事,旣停水操,關北則南關習操,亦已停止。一道之內,不可異同,今此嶺南·北關習操及巡點,竝令停止,停操之年,例爲官門聚點,而諸道旣皆停止,此亦一體停止,至於都試,則依例設行之意,分付,何如?上曰,依爲之。出擧條彦鎬曰,此全羅監司沈頤之狀啓也。今秋水陸操及營城將巡點,竝停止事,請令廟堂稟旨分付,而本道水陸操,旣已停止,此狀啓置之,何如?上曰,依爲之。出擧條彦鎬曰,今日次對,備堂中懸病者甚多,事體未安,衆所共知情病外,不進諸堂竝推考,至於摠戎使徐有寧,則將臣事體有異,而無端逡巡,尤極未安。從重推考,申飭行公,何如?上曰,依爲之。出擧條彦鎬曰,卽見咸鏡監司鄭民始狀啓,則枚擧會寧前府使金相玉牒呈,以爲本府淸差開市時,大國人牛馬料,每年容入之數,爲千餘石,而本府所在會付耳麥,只是三百三十一石,茂山府所在備局句管私賑耳麥七百石,移劃需用,而其代以會寧府所在常平廳太三百七十石零,折米還報事,請令廟堂稟旨,分付矣。該府耳麥,數旣不敷,有裕邑相換取用,亦多已例,依狀請施行之意,分付,何如?上曰,依爲之。出擧條曰,薄地邊將之必欲厭避,已成痼弊。前坡知僉使金漢升,四月初八日除授,六月初五日辭朝,七月十六日始到南兵營,在京圖遞,逗留旣久。初不趲程,故爲遲滯,事甚可駭。其罪狀,帥臣旣已狀請,令攸司稟處,該府自當照律重勘,而至於該帥臣,曲循顔私,不爲拿棍,督令赴任,乃反啓罷,適中其願,事關後弊,不可無警。南兵使申㬚罷職,何如?上曰,依爲之。規避不赴者,卽其地充軍,自有先朝受敎,且載大典通編,不必令攸司稟處,依法典施行,可也。出擧條曰,闕門及城門鎖鑰改造事,旣承下敎,自臣曹今方始役,而城門鎖鑰,臣一一取見,則其制完固,一鎖鑰之重,幾至六七十斤,似無毁傷之慮。聞甲辰年間,柳誼,以兵曹參議,往復於戶曹,竝爲新造,多費財力云,今雖更造,未必有勝。城門鎖鑰改造一款,置之,何如?上曰,依爲之。出擧條曰,金鍾元·鍾淳兄弟,落薦委折,招問諸宣傳官,則以爲越薦時,無鍾元兄弟呼薦之事,故未能聞知云,行首宣傳官,亦以爲今番薦時,初無呼薦之事,故果未越薦云矣。上曰,金鍾元兄弟登科,已有年數,渠輩豈有不知之理?必以初不呼薦,前期停當而然矣。首發是論者,更問,可也。上曰,藥房都提調入侍。孝建承命出,與藥房都提調洪樂性,副提調沈豐之偕入進伏。樂性等曰,勞動旣多,聖體,若何?上曰,一樣矣。樂性等曰,惠慶宮氣候,若何?上曰,一樣矣。樂性等曰,醫官等待令,使之入診,何如?上曰,置之。樂性曰,向日下敎奉承之後,不敢復事煩請,而事體至重,不可稽緩。前期三朔設廳,自是國朝舊例,而尙未擧行,極爲抑鬱矣。上曰,前期三朔,豈有前例乎?樂性曰,壬申年三月前,下設廳之命矣。豐之曰,今月將晦,而尙無下敎,雖不設廳,如下涓吉擧行之命,則便是設廳矣。彦鎬曰,擧國臣民夙宵顒望,亟從藥院之請,區區伏望矣。上曰,肅廟誕降時,元無設廳之擧,係是重大之事,姑觀動靜決之好矣。樂性曰,臣等豈不知聖意所在,而其在重其事之道,何可如是遲緩乎?設廳雖待下敎爲之,而診候之節,議藥之道,先令藥院擧行,似好矣。上曰,不必如是,姑爲置之也。樂性曰,今日又不得蒙許,下情不勝泄鬱之極,晦間謹當更請矣。上曰,來初一番入來,好矣。上曰,近日朝著事,卿聞知否?樂性曰,朝紙所出,則臣果見之,而兩大臣之事,俱似未能盡善矣。上曰,卿以何事爲未盡乎?樂性曰,以臣淺短之見,雖未詳知得失之何居,而僚相之間,果不得順便爲之矣。上曰,都付之胥失之科,而領相旣以此事免相,故左相亦同其退矣。樂性曰,右相方登筵,而右相之欲同其退似過矣。上曰,不欲同其退之左相,則與同其退,必欲同其退之右相,則不同其退,右相之心,似或不安矣。然卿於初筵,豈不曰卿之處身,以卿規模自持,不當動於時樣云爾乎?前領相固自練達,而左相則信心直行,卿處兩間,宜其調劑,而今番箚辭,大與初筵所奏有異,蓋壬辰年以一望三通事,先朝處分,極爲嚴截。其時則可謂死生關頭,而卿不動聲色,故知卿操守之牢固矣。以今觀之,則未免隨衆進退,似有動意,是豈所期於卿者乎?彦鎬曰,僚相被譴之事,臣亦與聞,故按例辭巽之際,竊附同其退之義而已。而今承下敎,委曲懇到,惶愧感泣,不知仰對矣。上曰,事端旣異於壬辰,而處義欲同於壬辰者,豈非不善較量處乎?卿志趣本自不下,際遇有非他比,則到今自持之道,固當一如昨年,吏判則及今夏卜相之初,而日昨尋箚,實是意所不到之事矣。昨夏殯宮入侍,予有所言於卿者,卿能記有而不忘否?以卿之故,亦有此言,卿或領會而覺悟耶?向來筵席,前領相果以二人仰奏,故予以爲如此,則或不無太偏之嫌乎云爾,則前領相以爲,無其人不得不如是云,予亦不爲挽止者,以其冢宰重任,不可拘於覓對而苟充故也。日前傳敎中,略及先事之慮,不以爲大不可云者,政爲前領相發明之地也。原其本情,則固知出於公擧,而以外面驟看,果不無偏係之嫌。卿於此,獨以爲公平練達云者,不但有礙眼之處,反不免助瀾之歎。予於領相,若或待之太薄,驅諸罪過,則在卿僚寀之義,固當營護之不暇,如壬辰之同其退也,予所以顧護而全保之者,果何如也?今番之免相,亦出於曲諒之意,暫時解務,予則爲善區處,而卿之箚辭,是誠意慮之外,亦非納約之道,予實慨惜也。大抵前領相,尙無衰老底意,以至於有此葛藤,雖或有違於舊規,如以前望書入,則事豈至此,而不害爲老練之歸矣?樂性曰,聖敎至當矣。臣則當先退乎?上曰,唯。崇祜曰,東郊道路,今將待晴修治,而役處浩大,有難專責於燻造契人,不可不助給役丁,而坊民則旣承勿用之下敎,勢將以軍價,從略區劃矣。上曰,當於何處區劃乎?崇祜曰,聞戶惠堂之言,則長木空石,當用戶曹所備置,而軍價則例自賑廳上下云矣。上曰,依爲之。出擧條崇祜曰,民家頹壓處,曾依失火例,五間以上抄啓矣。今夏因特恩,雖一間半間,擧被恤典,若保之聖德,孰不欽仰?而第因此而小民或啓倖心,屢十間瓦屋,可知饒居,而或以一二楹毁傷入焉。外廊假家,初不關有無,而或以些少處頹破入焉。簷廡壁戶之被傷者,亦多求入。故各部眩於取捨,凡過災可矜者,莫烈於火,而猶且以五間定式,則今此頹戶,亦不可全無限節。此後全家漂失與頹壓者,則一一書啓,其外則就其幾間內完少頹多,形勢絶矜者,詳査以啓之意,定式擧行,何如?上曰,依爲之。特敎勿拘,可也。出擧條上曰,今見判尹,有所下敎事,吏曹參判進前,可也。秉模進伏。上曰,日昨李在學,特除兵參,不踰時而首擬於大諫,今番則似因吏判之生疎,而近來大諫望,有若非此莫可者然,無乃言論風采,允合是職而如是乎?於他窠,絶不見其檢擬,而此窠則隨出隨擬者,實莫曉也。秉模曰,新除之下,遽擬他職,萬萬不善爲之事矣。上曰,在學無他罪過,只有夏賊時請對之事矣。無乃以其請對之罪,而欲爲明目張膽之計耶?時以禮房承旨,不幸當之,故其後不行禮房之事,雖欲勿告,至於目見凶書,何以按住乎?以此爲罪,則誠亦過矣。雖自右相言之,實有萬萬慨然者,自箕伯遞來之後,顯有志長之漸,若此不已,則夏賊之伸冤,可立而見也。何不自卿請對,伸卞夏賊乎?此不可專責於卿等,皆由予失其鎭安之方,致此漸滋之弊矣。雖以前領相練達公平之心,亦豈無不得自由之歎乎?近來章疏之間,卿等或見夏賊之聲討乎?義理如此,世道如此,而尙有能國其國而臣其臣者,予未之見也。卿等之待予,固不當若是太薄矣。彦鎬曰,伏承下敎,萬萬震懍,不敢晏然前席矣。仍退出,諸臣以次退出。
丁未七月二十六日未時,上御重熙堂。都承旨與錦城尉·禮曹判書入侍時,行都承旨沈豐之,假注書趙台榮,記事官李相璜·金祖淳,錦城尉朴明源,禮曹判書徐有隣,以次進伏訖。上曰,元陵有頉處,何如?明源等曰,前日罅隙處,幾盡完好,而以手按撫,內似空虛,故取他精潔土欲爲補空,而事甚未安。趑且未果矣。上曰,新土補空,恐涉未安,雖非新土,豈無自然補合之道耶?有隣曰,雖不用新土,庶可補完矣。上曰,尙未補完,似緣油草芚覆蓋之致矣。明源等曰,然矣。上曰,莎草已生靑色乎?明源等曰,然矣。上曰,丁字閣·碑閣,何如?有隣曰,丁字閣微有渗濕之痕,故詳察致傷之瓦,而莫由拈得,似是屢改之際,自然生隙而然也。碑閣別無致頉矣。上敎明源曰,卿無異大臣,今二十九日,與禮判更爲進去,善爲修補,卽爲復命也。仍命書傳敎曰,元陵莎草枯損處,曾已奉審,伊後續聞形止,且因潦水,爲益於抽靑云,如是而去舊莎改排新莎,事體反甚未安。修改一款安徐,更觀前頭,似合事宜,而係是莫重之役,今日特命錦城尉及禮判,進去更爲奉審者此也。聞其回奏之言,果如所料,修改姑置之。今則頉處完好,雖値雨水,似不必蓋覆,而撤覆時,不可只委陵官,今日奉審諸臣,更爲進去監撤後回奏。命明源先退。有隣曰,章陵丁字閣有頉處修改,有前頭擇日擧行之命矣。令日官推擇,則來八月十五日辰時爲吉云,此日卽秋夕,祧遷陵寢,無秋夕祭享,而今番則別爲磨鍊,以此日時擧行,何如?上曰,依爲之。出擧條有隣曰,風落火燒木之自賑廳請得取用,多有前例,今番湖西安眠島之風落松,嶺南四邑鎭之火燒木,已有所請得於廟堂者,而前領相以風松火木之易歸尾閭,生松傍木之混被斧斤,頗致先事之慮,備郞中解事人,另擇分送,監斫或標識之意,筵稟定奪爲好云,故惶恐敢達矣。上曰,依爲之。嶺南則不可付之生手,惠郞中該道所管郞廳,差送,可也。有隣曰,該廳郞廳,旣已發遣,則不可付之生手,而前郞廳李廷恢,昨日政移除蔚山府使,今姑仍任,使之着意擧行,以責成效,何如?上曰,依爲之。出擧條有隣曰,嶺南漕船節目,極其詳備,十年限滿後,捧米二十石,出給該沙工,巡統營地方官,毋得次知許賣,著爲定式,明白載錄者,可見其激勸沙工,竭力漕轉之意也。年前本廳倉庫營建時,適有一番買用之事,而今番守禦廳,以保障重鎭,爲備鋪板,又引惠廳例,筵稟請得矣。伊後守禦使,取考節目,旋覺其有違定式,欲請還寢,而事涉消刻,咨且未果云。重臣此議旣出守法,在本廳宜有申明舊典,防塞後弊之擧,守禦廳請得嶺南漕船取用一款置之。此後則毋論京外各軍門各衙門,依節目毋得次知賣買事,添載館目,永爲令甲,何如?上曰,依爲之。出擧條上命書李榏疏批。仍命書傳敎曰,今聞上疏人李榏,以璿派,因陵役出六相換後,無敦寧見落云,如京華人,則其間豈不復職乎?碑役旣有監董之命,不可無職名,前主簿李榏,令該曹相當職口傳擬入,如無窠,直閣置處窠,作窠擬入。命退,諸臣以次退出。
上在昌德宮。停常參·經筵。
南鶴聞啓曰,合辭方張之時,憲府無詣臺之員,除在外外,大司憲尹師國,卽爲牌招,何如?傳曰,允。
洪仁浩啓曰,大司憲尹師國牌不進,執義趙錫穆,掌令吳著·權枰,持平沈洙·吳彦敎俱在外,監察茶時之意,敢啓。傳曰,知道。
傳于南鶴聞曰,左承旨入侍。
沈豐之啓曰,新除授左副承旨沈命德,時在原春道江陵任所,斯速乘馹上來事,下諭,何如?傳曰,許遞。自是大家,尙未除拜,同知申大謙除授,牌招察任。
洪仁浩啓曰,來初一日,輪對日次矣,敢稟。傳曰,與前日次留待諸官,明日來待。
事變假注書張錫胤偕來,代以尹寅基爲事變假注書。
申大謙啓曰,事變假注書尹寅基,時無職名,令該曹依例付軍職,冠帶常仕,何如?傳曰,允。
以都摠府寶劍望筒,傳于申大謙曰,西淸君仍任。
傳于申大謙曰,工曹判書明日入侍。
以校理沈能翼,修撰沈晉賢,副修撰尹序東牌不進罷職傳旨,傳于申大謙曰,只推。
吏曹口傳政事,以兪漢緯爲蔚山府使。
兵曹口傳政事,以李漢五爲南兵使。
傳于洪仁浩曰,參班儒生應製試官差出之命,槪倣圓點生居齋生應製之例,當自內閣,以泮堂文任及閣臣入侍玉堂擬入,而今日以七試官,徑先擬入,卽無於例之擧。況春間應製試官,亦有可據之事,則如是擧行,萬萬疎忽,其委折,當該承旨處,爲先問啓,更思不可仍置,原望筒勿施,更爲擬入。
事變假注書張錫胤書啓,臣敬奉聖批,馳往傳諭于東部崇信坊契議政府右議政兪彦鎬所住處,則以爲,負罪賤臣,自出城外,近侍之宣諭,至再至三,仍又有偕入之命,震懍焦隘,轉益罔措。顧臣危蹙之情事,略已仰暴於前後附奏,更不敢以枝辭蔓語,屢瀆崇嚴,而恩諭之下,進身無路,只自伏地戰慄,處分是俟云矣。臣旣承偕入之命,姑爲仍留之意,敢啓。傳曰,安心入城事,更爲傳諭,仍傳命召。
事變假注書張錫胤書啓,臣敬奉聖諭,馳往傳諭于東部崇信坊契議政府右議政兪彦鎬所住處,則以爲,臣達宵繞壁,屛息俟譴之際,不圖城鑰初開,史官遠臨,十行辭旨,又復勤摯,拜稽祗受,有淚無從,至於困我之敎,益增惶隕,不知所出。噫,無狀賤臣,冒據匪分,觸事生疣,致煩聖慮,至於如此,此其罪尤萬死有餘矣。臣雖愚迷,豈至全昧分義,而自顧罪負深重,無以自贖,心神震悸,訖未有定。雖以前後恩諭之鄭重,而有不敢冒昧趨承,以重其恣肆無嚴之誅,惟願亟被威譴,以少安賤分而已。命召不敢暫留於陋次,又使錄事齎納,尤增死罪云矣,敢啓。傳曰,安心入城,待朝造朝事,遣史官傳諭,期於偕來,仍傳命召。
洪仁浩,以吏曹言啓曰,今此朔祭,景慕宮獻官前大司憲蔡弘履,文禧廟終獻官前參判朴祐源,孝昌廟獻官預差前承旨李祖源塡差,而俱無職名,竝令該曹口傳付軍職,何如?傳曰,允。
兵曹口傳政事,行副司直蔡弘履·朴祐源·李祖源。
沈豐之,以吏曹言啓曰,忠州牧使鄭履煥,使之星火上來肅命,仍卽當日辭朝事,命下矣。昨日上京後,自臣曹出牌,屢度催促,則以爲,素患虛眩之症,轉輾沈劇,脚氣拘攣,寸步難動。承命惶感,來伏旅邸,而冒雨行役之餘,一倍添重,實無起動往赴之勢云。特敎之下,終不出肅,事甚未安。令該府拿問處之,何如?傳曰,允。
申大謙,以禁衛營言啓曰,來八月當四番左部左司屬,忠淸道五哨軍兵逢點實數六百五十二名,已爲點閱整齊,來八月初一日,與內外各處入直將官軍兵等,依例替代後,舊軍放送之意,敢啓。傳曰,知道。
南鶴聞,以禁衛營言啓曰,來十月當四番左部中司屬五哨內,忠淸道六百四十四名,京畿八名,來九月二十五日,京中逢點,依例準二朔立番之意,兩道監兵使處,預爲知委,何如?傳曰,知道。
申大謙,以御營廳言啓曰,本廳來八月九月兩朔應立左部後司屬全羅左道二哨,右道三哨,合五哨軍兵六百七十名,已爲逢點整齊矣。八月初一日,與右司軍兵,替代立番後,舊軍放送之意,敢啓。傳曰,知道。
申大謙,以御營廳言啓曰,本廳來十月十一月兩朔應立中部前司屬,全羅右道五哨軍兵,九月二十五日,京中逢點,十月初一日,與左部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
申大謙,以御營廳言啓曰,依下敎,駕前別哨李雲漢,騎槍上下賞,木三匹考例施賞之意,敢啓。傳曰,知道。
申大謙,以右邊捕盜廳言啓曰,本廳從事官蔡顯五,身病猝重,勢難察任,改差,何如?傳曰,允。
正言徐有鍊所啓,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍,亟命王府設鞫嚴問,快正王法。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府設鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府拿鞫得情,施以當律。請逆賊尙魯,亟施孥戮之典。請還發配所罪人宋迪中,亟令王府拿來嚴鞫,期於得情。請申愷嚴鞫得情,施以當律。請罪人寧鎭,亟令王府設鞫嚴問,期於得情,快施王章。請島置罪人趙時偉,亟令王府設鞫嚴問,期於得情。措辭見上答院曰,不允。
丁未七月二十七日卯時,上御春塘臺。內試射入侍時,行左承旨黃昇源,記事官金孝建·李相璜·金祖淳,以次進伏訖。上曰,新除授承旨催促入侍。賤臣承命出,與行右承旨申大謙偕入進伏。命書傳敎曰,同副承旨馳詣太學,夕食堂到記,收取以來。又命書傳敎曰,明日出宮門路協陽門爲之。又命書傳敎曰,承旨房仍。又命書傳敎曰,閫帥守令未差之代,令該曹口傳差出。又命書傳敎曰,明日中日廳參班武士試取時,承旨一員進去,柳葉箭·片箭各一巡試取,試官·前訓將·禁將·入直兵曹堂郞進去,一中以上,修正試記。又命書傳敎曰,參班儒武,旣命待晴待令,明日儒生則殿庭待令,武士則中日廳待令,差出試官試取,以此分付。又命書傳敎曰,秋到記分製講,明日爲之,處所仁政殿爲之。講則當於便殿試取,以此分付。命退,諸臣以次退出。
上在昌德宮。停常參·經筵。
南鶴聞啓曰,大司憲尹師國未肅拜,執義趙錫穆,掌令吳著·權枰,持平沈銖·吳彦敎俱在外,監察茶時之意,敢啓。傳曰,知道。
黃昇源啓曰,禁衛營將官來言,今日本營軍兵,日次私習云矣,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,試所事體,至爲嚴重,雖是奉命之人,必通試所後入來,卽是例也,而卽者注書,因下敎率參班儒生十人,來到仁政門外,直爲開門入送,初不通知於試所,事極疎率,當該注書,不可無警,而本院請推之外,無他可施之罰,何以爲之?敢稟。傳曰,推考。
黃昇源啓曰,工曹判書具允鈺,依下敎來待矣。傳曰,入侍。
兵曹口傳政事,以許·金爔爲宣傳官。
南鶴聞啓曰,輪對官來待矣,敢啓。傳曰,入侍。
以原春監司狀啓,罪人松大等定配事,傳于南鶴聞曰,更査鎭璧不足責,海州定配,世復北靑定配,松大濟州牧島配事,回諭。
黃昇源啓曰,今此試官望中,時無職名人,令該曹口傳付軍職,何如?傳曰,允。
傳于南鶴聞曰,坐直承旨入侍。
南鶴聞,以兵曹言啓曰,慶熙宮宮墻頹圮處,因傳敎,御營廳將校二人,領率鄕軍十名,分接二處,間三日輪把,使之嚴加巡察矣。修築之役,已盡完畢,入直校卒,今日自該營撤罷出去之意,敢啓。傳曰,知道。
南鶴聞,以御營廳言啓曰,慶熙宮宮墻頹圮處,今已畢築,分更巡察將卒,撤罷之意,敢啓。傳曰,知道。
原春監司金載瓚疏曰,伏以,臣姿性粗率,踐歷短淺,居職則全欠詳密,臨事則輒患糊塗,內而庶僚之職,外而百里之官,尙懼其不能事事,藩屛重寄,尤豈臣所敢承當者哉?一自忝叨見職,自知不稱,夙夜兢惕,區區所自勉者,惟在於循度守轍,無自陷於故犯之科,而蒙騃疎迂,觸事憒憒,尋常簿書之末,亦不能按例擧行。迺於原州前判官李時淵受由事,不善周章,自速大戾,論其罪負,合被重誅,而聖度包荒,不賜譴何,始以誨飭之意,特降匪怒之敎,終推原恕之恩,曲垂分揀之命,臣震越之餘,感涕無從,不知此身之爲己有也。臣於此,又有所萬萬惶隕者,玆敢首實,以俟處分焉。凡守宰之受由曠官,實爲病民之巨弊,除非法典所許情理切急者,則一切防塞,不少弛張,卽道臣之職耳。朝家之前後申飭,非止一再,雖或參量事勢,不得已許由者,亦必粘聯邑狀,移報吏曹,蓋所以守令行止,自吏曹管攝之意也。臣雖愚迷,亦知法意之有在,而頃者通川郡守金東鎭,以其子病危劇,請由甚懇,子病給由,固是格例之外,而旣知實狀之甚急,且値邑務之少歇,不得不曲爲之許。仍令暫往卽來,而竊自意旣是格外,且當卽還,似不必循例粘移,故粘移之報,遂闕焉。到今追思,則是不特如原州事之不善周章而已。一事而二罪俱發,許之於格例之外罪也,旣許而不爲粘移又罪也。二罪也俱不免爲違越令甲,欺隱朝家之歸,臨事錯了,已千重辟,後時覺得,悔亦無及,揆以義分,參之廉隅,決不敢幸其倖逭,厭然自掩。玆敢猥入文字,擧實自劾,鈇鉞之誅,伏地恭俟。伏乞特降明威,亟賜重譴,以嚴藩憲,以安賤分。臣無任屛營祈懇之至。以原春監司金載瓚上疏,傳于南鶴聞曰,判官受由反接之掩置事事在已故人,且已脫空,則焉敢追引?此上疏還下送。
丁未七月二十八日卯時,上詣仁政殿。秋到記儒生製述入侍時,行都承旨沈豐之,行左承旨黃昇源,行右承旨申大謙,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,以次侍立。上具翼善冠·衮龍袍,乘輿出宣化門,詣仁政殿,降輿陞座,引儀唱試官以下行四拜禮。讀券官判府事金熤,吏曹判書吳載純,參判李秉模,對讀官吏曹參議曺允大,前承旨李祖源,前主簿鄭大容,前正言趙鎭宅,以次行拜禮訖。陞殿,熤進伏曰,數日秋氣乍涼,早朝臨殿,聖體,若何?上曰,一樣矣。熤曰,今此莫大之慶,臣民夙宵顒望,而每下待下敎之命,尙不下敎,臣等伏不勝抑菀矣。上曰,從當下敎矣。上曰,儒生分東西庭入之事,分付。仁浩承命出傳。上曰,懸題紙入之。載純·秉模,承命持入。命書表題,仍命懸題,引儀唱試官以下行四拜禮,熤等行拜禮訖。引儀跪告禮畢,上乘輿還詣協陽門。敎曰,參班儒生中,如有到記人,注書率往仁政門外,入門後還來,可也。孝建承命出,上還御熙政堂,引儀唱參班儒生製述試官以下行四拜禮。讀券官行副司直金鍾秀,藝文提學徐有隣,大司成閔鍾顯,對讀官校理魚用謙,修撰洪義浩,待敎尹行任行拜禮,以次陞殿。上命書賦題,仍命懸題。上曰,試官姑爲退出,可也。鍾秀等承命退出,引儀唱殿講試官以下行四拜禮,講試官考官領敦寧洪樂性,行副司直鄭昌順·金憙,參考官行副司直金履禧·李惠祚,副校理金履翼,副護軍李太亨,行拜禮訖。以次陞殿。樂性曰,夜間秋氣過涼,早朝勞動,聖體,若何?上曰,一樣矣。仍命開講。賤臣呼權就道等,以次進講。上曰,工曹判書入侍。賤臣承命出,與工曹判書具允鈺偕入進伏。上曰,昨日修改,何以速完也?允鈺曰,匠手咸集,雨意甚緊,故臣各別董飭,以爲訖役矣。命退,允鈺承命退出。上曰,右承旨出去。參班武臣試射賞格,頒給後入來。大謙承命退出,少選,還爲進伏。上曰,頒賞時,何以爲之耶?大謙曰,受賞人,使院吏呼名分給矣。上曰,使院吏呼名,事極駭然。承旨則生疎之致,無怪其然,而院吏之擧行,極甚痛駭,使宣傳官,以次呼名,分給賞典。此是四百年故規,而今日事誠駭然,都承旨出去,以此嚴飭。上曰,當該宣傳官汰去。出榻敎上曰,宣傳官有闕之代,令該曹口傳差出。出榻敎命書傳敎曰,勿待命事,遣史官傳諭,仍傳命召。儒生講訖。上曰,下番翰林,呼朴鼎元新來。祖淳承命呼新來訖,命試官以下竝先退。上曰,輪對官入侍。賤臣承命出,與校書校理成大中,戶曹佐郞尹光心,內資奉事柳師模,尙瑞副直長李英胄,都摠經歷李汝節,典設別提羅東善,刑曹正郞鄭述仁,典獄參奉金獻行,司圃別提金致說,成均司成姜垣,以次進伏。上各詢職姓名職掌訖。命退。上曰,到記試官,參班儒生,製述試官入來,考券事,分付。賤臣承命出,與熤等鍾秀等,以次進伏。命考試,考訖,表三下金履喬,賦三中金敬淳等,以次出榜訖。命退,諸臣以次退出。
丁未七月二十八日初更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,近來頒賞,初不載錄於該房便覽,是何故也?仁浩曰,姑未入錄而然矣。上曰,文武賞格,分載各卷,以爲詳備,可也。命書傳敎曰,秋到記殿講居首幼學朴鼎元,製述居首幼學金履喬,竝直赴殿試,講之次幼學金章玉,製述之次生員沈厚鎭,竝直赴會試,講純通幼學金魯範·許,通尹德年·韓耆裕·李昌游·金永弼等給一分,製述次上進士姜履元,講略安敬默等,各紙二卷·筆三枝·墨三笏,講粗朴準圭等,各紙二卷·筆二枝·墨二笏賜給。又命書傳敎曰,參班儒生製述三中幼學金敬淳,大學一件,三下幼學金濬根·金蓍根·金達淳·南正容·金炳文·金文根·金履實·閔光毅,各紙二卷·筆二枝·墨二笏,次上幼學金孝根·尹宗基·李希郁·黃載鼎·李重溫·南正紀·金履簡·李厚生·李時行·李厚五·趙·金愚淳·黃世鍾·南炷·金善根,各紙一卷·筆二枝·墨二笏賜給,武士射居首前郡守田德雨,柳葉箭二中·片箭二中三分,加資,其餘分等施賞。又命書傳敎曰,因參班儒生製述居首聞之,進士金履毅,是文正之孫云,相當職收用事,分付銓曹。又以文兼宣傳官柳文養狀啓,命書傳敎曰,觀此狀辭,邑底數面之川邊居民,可謂閱一劫運,隔岡而能免胥溺之患,獨彼數面民人之被災,至今思之,不覺惻傷。身米布雖有蕩減之命,以官隷或班戶之故,俱無身布,入於蠲減秩者,僅爲卄分之一,事甚斑駁,不可無均霑之擧,無身布民戶,當年還上,特爲蕩減。若此則身米布停退之類,反或不及於停還,令廟堂分付道臣,使卽査問,該邑還上中,酌量分數停免,期於相當事,卽爲行會。命退,承史以次退出。
上在昌德宮。停常參·經筵。
自卯時至午時,灑雨下雨,測雨器水深四分。
自午時至酉時,灑雨下雨,測雨器水深九分。
自初昏至夜五更,灑雨下雨,測雨器水深五分。
申大謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申大謙,以都摠府言啓曰,入直內三廳武兼禁軍及軍兵等,中日習射事,標信啓請,命下矣。雨勢如此,不得爲之之意,敢啓。傳曰,知道。
南鶴聞啓曰,合辭方張之時,兩司無詣臺之員,事甚未安。除在外·疏批未下外,未肅拜呈告人員,竝卽牌招,何如?傳曰,允。
南鶴聞啓曰,大司憲尹師國牌不進,執義趙錫穆,掌令吳著·權枰,持平沈銖·吳彦敎俱在外,監察茶時之意,敢啓。傳曰,知道。
傳于黃昇源曰,左承旨入侍。
沈豐之啓曰,卽者議政府錄事來言,右議政兪彦鎬,以爲,雖伏承勿待命之敎,而神魄遁喪,衷情煎迫,不敢退去,仍爲胥命云,仍納命召,何以爲之?敢稟。傳曰,卿何如是?勿待命事,遣史官傳諭,仍傳命召。
前事變假注書張錫胤書啓,右議政兪彦鎬,以爲,連伏承勿待命之敎,惶愪感泣,有不敢一向煩瀆,今方退歸私次,謹當收召神精,冒入文字,仰請嚴誅云矣。大臣旣已還第,臣則退去之意,敢啓。傳曰,知道。
傳于沈豐之曰,都承旨與修改後來待諸臣入侍。
以鄭履煥囚單子,傳于南鶴聞曰,察理使明再明間,當到本牧,軍律擧行,不可無地方官,放送,除辭朝罔夜趁期下送,俾無後時之弊。
朴天衡,以禮曹言啓曰,來八月初二日,行文宣王釋奠祭,初三日行社稷秋享大祭,初四日行景慕宮秋享大祭,犧牲,本曹堂上與典牲提調,明日當爲眼同看品,而提調有闕未差,本曹堂上有難獨爲擧行,本署提調,令政院稟旨變通,以爲及時看品之地,何如?傳曰,允。
朴天衡啓曰,因禮曹草記,來八月初二日文宣王釋奠祭,初三日社稷秋享大祭,初四日景慕宮秋享大祭,犧牲,本曹堂上與典牲提調,明日當爲看品,而提調有闕未差,令政院稟旨變通事,允下矣。典牲提調未差之代,令該曹口傳差出,以爲及時擧行之地,何如?傳曰,允。
兵曹口傳政事,副司直金履素。
朴天衡啓曰,行副司直李文源,修改復命時,所帶摠管,初不肅拜,飭敎之下,遽然徑出,而入侍命下之後,始呈肅單,書以資憲加資。故以其違式而退却,則謂有情勢,無意變動,原單雖因下敎,纔已捧入,而肅單之備書加資,已違格例,資級之任自降書,尤涉未安,揆以事面,不可無警,推考,何如?傳曰,雖有認以資憲,行公之飭敎,肅單之書資級,大違格例,從重推考,可也。
黃昇源,以弘文館言啓曰,本館下番修撰臣洪義浩,以禁衛營從事官,今日本營上下坐起時,晝仕出去之意,敢啓。傳曰,知道。
黃昇源,以戶曹言啓曰,慶熙宮各殿堂及內各司雨漏,內外墻垣改築處,昨已畢役,霽光門墻垣頹圮處,今日始役,而雨勢如此,不得已今姑停役,宗廟內墻之役,一體停止之意,敢啓。傳曰,知道。
黃昇源,以兵曹言啓曰,前波知僉使金漢升狀罷,該帥臣請勘事。上曰,依爲之。規避不赴者,卽其地充軍,自有先朝受敎,且載大典通編,不必令攸司稟處,依法典施行可也事,命下矣。金漢升咸鏡道三水府波知鎭充軍,而漢升旣到南兵營云,令本道押付本鎭事,分付該道道臣之意,敢啓。傳曰,知道。
黃昇源,以都摠府言啓曰,都摠管李聖圭,以社稷大祭亞獻官隷儀事,議政府晝仕出去之意,敢啓。傳曰,知道。
南鶴聞,以義禁府言啓曰,保放罪人金冕禹,依例還囚後,決杖之意,敢啓。傳曰,知道。
南鶴聞,以義禁府言啓曰,今月初七日初更量,犯夜人前守門將金冕禹,因御營廳草記拿囚矣。金冕禹依例隨更數決杖十度,放送之意,敢啓。傳曰,知道。
京畿監司啓本,抱川罪人李光晉獄事,査啓判付啓,李光昇之三條鳴冤,自以謂各有所據,而邑査道啓,一皆卞破,終靳傅生者,雖出於法官守經之論,而考其文案,參以事情,被死人福萬之拔刀,凡爲兩遭。而一拔於店上,已露犯凌之心,再拔於家前,將售擬刺之兇,則伊日光晉輩之擁遮渠父,脫身逃命,特幸耳。從玆以往,彼則爲上執之肉,此則如怯弦之矢是如可,及其再來之時,藉曰刀在地上,火握拳中,而想其頭勢之可怕可愕,則在地之刀,安知不及身?握拳之火,安知不衝簷而到了這箇境界?光晉兄弟之只知爲親,不知有己。卽地跳下,竝力摳打者,卽天理人情之所不可已兺不喩,我國雇與主之別,未有一定之制,比隣生長,旣作婢夫,多年賃傭,有異常人,而渠祖渠父及渠之祖母無非李哥受貢中舊物,而以渠母之良,不入於帳藉是隱乃,比諸道啓,深引洪烈曾事,尤有間焉。且光晉兄弟之方其下手也,禍迫燃眉,勢急捍頭,兄先弟後,弟重兄輕之全未記得,容或無怪,而檢庭之將分首從,兄則謂以躬犯,營邑之已決囚放,弟則稱以吐實,誓不獨生,爭得一死,始也以子而爲父,終焉以弟而代兄。噫,王者之政,當以敲礪爲先,而律或有時乎撓屈,故朝家年前於坡州曺哥獄事,已有所特貸者,則獨於此囚,不宜異同。抱川縣殺獄罪人李光晉·光昇,招致營庭,以此曉諭後放送。今以諸招及査案觀之,當初見過,不過微眚,中間隱身,亦非重罪,而兩兄被笞,一村貽害,甚於田牛之借奪,妻子之勒絶,可見其許多苛酷之擧,似此武斷之習,若不痛繩,則小民何以措手足乎?事端現發之後,不可以二子之曲恕,置而不論,光晉父李哥段,令査官嚴刑懲礪爲良如敎。
禁府啓目,兵曹佐郞李重原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。
禁府啓目,兵曹佐郞金珍珞原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
禁府啓目,宣傳官沈公俊原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,上裁,何如?判付啓,依允。
禁府啓目,罪人閔心爀原情云云。問目內辭緣,泛稱遲晩,所當請刑是白乎矣,曾經宣傳宮,勿爲請刑,載在大典通編,議處,何如?判付啓,依允。
禁府啓目,前參奉具彝錫原情云云。旣已捧供,依例放送爲白乎旀,觀此所供,係是山訟,令京兆稟處,何如?判付啓,依允。
丁未七月二十九日未時,上御重熙堂。都承旨與修改後來待諸臣入侍時,行都承旨沈豐之,記事官金孝建·李相璜·金祖淳,禮曹判書徐有隣,錦城尉朴明源,以次進伏訖。上曰,自朝雨來,不害於役事乎?明源曰,臣等承命,更爲奉審,且率去解事人,十分商量,而別無大段修補之處,故以手按摩而已矣。有隣曰,陵官輩以爲,或有莎草傷損處,則間間播種似好,而不敢自下任意爲之云,何以爲之乎?上曰,播種處大段乎?有隣曰,今則無所損,日後或有所損,則欲播種云矣。上曰,雖播種,何可輕易爲之乎?有隣曰,諸陵丁字閣渗漏處,待秋夕節修改乎?上曰,隨其大小,趁卽修改好矣。上曰,雨水連仍,於農事無大段有害否?明源曰,今則秋事幾乎成實,雖雨無加傷矣。上曰,長興民人漂流處,聞甚矜惻矣。有隣曰,伏見夜下傳敎,實爲均惠之道矣。命退,諸臣以次退出。
丁未七月二十九日酉時,上御重熙堂。左承旨入侍時,行左承旨黃昇源,假注書趙台榮,記事官李相璜·金祖淳,以次進伏訖。上曰,李文源知以資憲大夫,摠管入侍事,分付。賤臣承命出,回奏曰,重臣伏承嚴敎,不勝惶悚,俄已出去闕外云矣。上曰,方以修改事,欲爲下詢,何敢出去?卽爲入來事,分付。賤臣承命出,回奏曰,重臣以資憲大夫,書肅單,然後入侍云矣。上曰,肅單雖書加資,捧納事,分付政院。賤臣承命出傳,與李文源偕入進伏。上曰,靖陵役事,至幾日畢役乎?文源曰,始役五日,纔告完矣。上曰,五日內畢役,尙云速矣。卿於役事,善爲監董,故今番亦以卿命送耳。文源曰,雨意甚緊,不可遲緩。故多致匠手,不計晝宵,以爲董役矣。上曰,卿何不居京耶?文源曰,非不欲居京,而事多難處,故未能上來,至於官職,無意行公矣。上曰,卿何爲此言?頃以吏判薦望事,致有葛藤,若使卿獨擅其中,豈有是也?文源曰,如臣庸愚,何敢議擬於銓任乎?尤不勝惶愧矣。上曰,吏判自是卿門職,何必過辭?文源曰,吏判之職,豈可但以門閥論,而臣父常以此等重任,有所面訓,在臣萬無承當之望矣。上曰,卿勿過辭,摠管今已肅謝,何當入直耶?文源曰,雖云出肅,實無行公之意矣。上曰,勿辭也。仍命退,文源承命先退。命書傳敎曰,不過申飭,前判書金履素敍用,犧牲看品,提調不不可備員,兼帶本署之任仍任,仍令該曹口傳付軍職,卽爲進去。命退,承史以次退出。
上在昌德宮。停常參·經筵。
傳于洪仁浩曰,左承旨,馳詣宗廟·景慕宮,奉審摘奸以來。
洪仁浩啓曰,大司憲尹師國未肅拜,執義趙錫穆,掌令吳著·權枰,持平沈洙·吳彦敎俱在外,監察茶時之意,敢啓。傳曰,知道。
以大司諫金翊休,正言徐有鍊牌不進罷職傳旨,傳于南鶴聞曰,只推。
南鶴聞啓曰,合辭連日闕啓,事甚未安。除在外外,大司憲尹師國,卽爲牌招,大司諫金翊休,正言徐有鍊,旣有只推之命,一體牌招,何如?傳曰,允。
傳于洪仁浩曰,右副承旨入侍。
傳于洪仁浩曰,今朝因諸道査案判付覺之,問于該曹,則六月以後闕推云,而所對極爲如何?刑獄何等重事,無朝令擅停?事甚駭然,當該判堂,從重推考。
傳于洪仁浩曰,坐直承旨入侍。
申大謙啓曰,參班儒生應製試官差出之命,槪倣圓點生居齋生應製之例,當自內閣,以泮堂文任及閣臣入直玉堂擬入,而今日以七試官徑先擬入,卽無於例之擧。況春間應製時試官,亦有可據之事,則如是擧行,萬萬疎忽,其委折,當該承旨處,爲先問啓事,命下矣。問于右副承旨洪仁浩則以爲,參班儒生殿庭待令,試官差出事,命下之後,取考春間前例,則諸試官因特敎差下,而今番旣未經稟,不敢循例排擬,至於圓點居齋生試取時傍照之例,則茫未覺得,徑先以七試官擬入,莫非臣昏謬妄率之罪。伏地震懍,不知所達云矣,敢啓。傳曰,知道。
以江華留守狀啓內,軍器所藏上下庫舍修理事,傳于申大謙曰,觀此狀辭,不可不及時修葺,別軍職李儒敬,今初三日當齎,去辛丑別置未運條及丁未條別置物種下送,預令知悉。辛丑條丹木一萬斤,輸置弊煩,來頭倭貢中,各年計除卸置,準本數事,使之依此傳敎文移該曹。今番下送時,內武庫物種,則別軍職當句管出納,內帑物種,非別軍職所管,而中使則徒當下送。今番姑爲推移捧置事,已有下敎於別軍職處,卿其一體知悉事,回論。
洪仁浩,以弘文館言啓曰,校理沈能翼,修撰沈晉賢,副修撰尹序東,旣有只推之命,竝卽牌招察任,何如?傳曰,允。
黃昇源,以戶曹言啓曰,宗廟內墻及慶熙宮霽光門墻垣改築處,今已畢役之意,敢啓。傳曰,知道。
申大謙,以兵曹言啓曰,本曹堂上軍官禁軍遞兒窠,今方有闕矣。依定式禁軍別將與各番將,眼同試取,以其居首者,塡差之意,敢啓。傳曰,知道。
申大謙,以兵曹言啓曰,卽接廣智營入直哨官李泰亨手本,則集春門北邊宮墻舊築一間許蓋瓦及椽木,因雨頹落云。雖異於本墻全體之頹落,而近値雨水連仍之時,亦不無全體之因渗漏頹落之慮。令紫門監待晴卽爲蓋瓦,把守軍兵,則椽木旣爲脫落,此與蓋瓦之缺落稍重,亦令該營門,量宜定送,嚴加守直之意,分付,何如?傳曰,允。
申大謙,以訓鍊都監言啓曰,集春門北邊宮墻舊築一間許蓋瓦及椽木,因雨頹落處,把守軍令該營門,量宜定送事,自兵曹草記矣。廣智營入直軍五名,將校一人率領,限修改間,嚴加守直之意,敢啓。傳曰,此與頹圮有異,勿定別把守,嚴加巡察,改瓦改板,從速爲之,可也。
刑曹啓目,粘,永柔縣殺獄罪人朴載淑獄事回啓云云。直以載淑,徑斷正犯,一向刑推,恐非審克之〈道〉是白乎矣,殺獄甚重,非臣曹所敢擅便,上裁,何如?判付啓,朴載淑之殺妻,未可謂之奸所捕捉,而遽生疑怒,縛之踢之,和施周牢,四日致命,殺人者死,自有當律,設令金明利·馬得準,終失跟捕,則此獄將無究竟之路乎?鄭京五段,咸女之行淫與否,於渠何關?而窺伺田畔,脅脫衫裳之擧措,已極駭悖。其他情節,種種可痛,一向拷訊,致斃可慮。事當京五則停刑,載淑則仍推,以待在逃是在金·馬兩漢之就捕,而謹考受敎。凡挽裳對盤之案,勿許輕先錄啓,京五之窺視,無異對盤,脫衫甚於挽裳。然則載淑或可爲一分可原之端,嚴刑三次,減死定配,每日次次次準次後發配,京五考律勘處事,分付。金召史情涉矜惻,不足深責,卽爲放送爲良如敎。
刑曹啓目,粘,殺獄罪人李堰獄事,回啓云云。大辟論斷,關係甚重,臣不敢擅便,恭俟上裁爲白乎旀,李重喆·徐正道,依前曹啓施行,何如?判付啓,更令新道伯參以己見,旁探物情,論理狀聞後,更問前道伯稟處,干連諸人,放送爲良如敎。
刑曹啓目,粘,鳳山殺獄罪人盧光載獄事回啓云云。罪人盧光載,依道啓仍爲同推之意,分付,何如?判付啓,所謂被死是在朴萬奇,以七十癃之人,旣醉且飽,闌跚匍匐,際此逢此光載之詰難,則渠之使酒使氣,竟至致斃,不是異事兺不喩,考其屍帳,傷處又無見於要害,實因之懸以被搗,亦未知爲然。大抵邂逅之律,政爲此獄準備,鳳山郡殺獄罪人盧光載,以少凌長之罪,嚴刑一次,又以邂逅之律懲給贖銀後,放送爲良如敎。
刑曹啓目,粘,任實縣殺獄罪人鄭明采獄事云云。踢殺成成爲節次,箇箇承款,報議政府,詳覈施行,何如?判付啓,三尺至嚴,法不可以參情,而此獄段,因戲也因病也因邂逅也。戲殺不償,病故勿問,邂逅給埋葬銀,此亦金石之典也。鄭明采之於成成爲,素有同閈之好,毫無欲害之心兺除良,觀其手勢,參以事理,明采之罪,於此獄誠冤矣。然而自初輸款,願卽從死,良心之不淺,亦足可見。特以重獄體之意,更令有格捧結案,而渠又隨問卽服,一直不變,死囚之似此愚直,曾所罕見,原情之外,法固可宥。若戲若病若邂逅三罪良中,從重論,明采,身乙,卽爲勘放事,分付道臣爲良如敎。
刑曹啓目,粘,固城縣殺獄罪人馬太朋獄事云云。依前嚴訊取服,具格啓聞之意,分付道臣,何如?判付啓,諸凡殺妻之案,分傳貸命之科者,蓋有裁量者存焉。殺則死,固常憲,是不但重民命,直爲其洩幽冤,而使爲其夫者邂逅犯手,竟至償命,則死者有知,未必服於心,至於此獄段,蠱埋之疑,旣歸烏有,則行兇之慘毒,不可但以故殺論兺除良,死者之飮冤,又不止於非命,勒受惡名,死亦未雪。太朋不死之前,無以慰死者之心,依前同推,期於得情,斷不可已。以此分付爲有矣,常漢貿貿無知識,愛妻之情,易勝於愛同己是去乙,太朋段,起疑於然疑之跡,急於復報,甘心戕害,此亦必欲求生者也。然於已具之獄,難容濫緩之論,令道臣知悉此意,來頭同推,如得別般違端,另具意見陳聞事,竝以分付爲良如敎。
刑曹啓目,粘,河東府滯囚是白在,劇逆洋海之四寸弟惡得·憙得,婢自今·三月等段,以凶逆之至親,與僮指當初逮較,必有委折,今不可遽爾決放,竝只嚴刑發配,恐不可已,而旣有開錄狀聞,以待處分之命,臣曹不敢擅便,上裁,何如?判付啓,竝本府定屬官奴,仍令保授本官,俾無得擅便行止,婢屬段置,亦令定屬官婢爲良如敎。
刑曹啓目,粘,驪州牧殺獄罪人姜就文獄事云云。臣曹不敢擅便,待獄事究竟,令該曹稟處,何如?判付啓,依回啓,施行爲旀,金女判達之渠以鄕曲賤人,能知貞白之義,視死如歸,不失所守,卿曹覆啓中,褒美之請,深得風礪之政,令道臣分付地方官,就其閭表旌事,行會爲良如敎。
刑曹啓目,粘,光州牧殺獄罪人崔明達獄事云云。依前訊推之意,分付道臣爲白乎旀,鎭安縣殺獄罪人卞德金獄事云云。依前訊推,期於取服之意,分付爲白乎旀,長興府殺獄罪人金占東獄事云云。依道啓跋語,還囚嚴訊,期於取服之意,分付,何如?判付啓,光州牧殺獄罪人崔明達獄事段,藉如道伯跋語,以擬議首從於天顯之親,謂有傷於倫理,則大明律只坐家長云云。當屬於衍文闕典乎?且況情與跡俱較然。又不必拘攣於換定,持難於年久。今若以昌信爲首,明達·明水爲從,則爲昌信子者,其敢潛幸其自脫,不思代其死之方乎?如是,然後王法不屈,天倫可伸,豈非所謂一擧兩得乎?惜其道伯之意不到此是如乎,換定一款,姑不勒令擧行,而昌信身乙,爲先捉致營庭,以渠犯與子犯間,發問目捧供啓聞後,更爲稟處爲旀,鎭安縣殺獄罪人卞德金獄事段,看證旣不緊著,斷定終涉懸空,而雖欲移換,又歸懸空,第令依前同推爲旀,長興府殺獄罪人金占東獄事段,前判堂之覆難,獄體當如是,道伯之捨舊見,亦可見從善之意,而一條疑端,終有未盡釋然者,德來等助虐之手勢,猛與不猛,比占東果何如是隱喩,今於成獄之時,不可草草盤覈,牢定鐵案,令道臣就此出意見,論題該邑,使之祥加究詰,待了當報來,仍卽狀聞後,稟處爲良如敎。
刑曹啓目,粘連,云云。固城縣定配罪人鳳山來鄭東益,代射發配時,使池太淑爲名人,暗地替配,太淑受人賂物,替當赴配,末後逃躱,尤爲獰慝。分付道臣,嚴飭各鎭營,斯速捉得,依律重繩,配所官之矇不覺察,不可無警。其時固城縣令,捧現告拿處,何如?判付啓,竝只依回啓,施行爲旀,一時兼任之泗川倅,該道伯枚擧請罪,則接置之地方官耳亦,全然不論,海伯事非矣,況旀兼有見失未捉之罪,而極意斗護,何太荏弱?該道臣從重推考,當該地方官,先罷後拿,稍刷外方紀綱爲良如敎。
刑曹啓目,粘,平山府殺獄罪人崔阿只等,結案取招事,回啓云云。依新領定式照律,報議政府詳覆後稟處,何如?判付啓,報議政府啓覆時稟處爲良如敎。
右議政兪彦鎬疏曰,伏以,臣自賓筵而走伏金吾,自金吾而逬出城外,衷情震剝,擧措蒼黃,正猶迷騃之子,受責於父母,啼號奔走,若無所歸。此實莫之爲而爲者,豈或全昧分義,甘犯罪戾而然哉?及夫嚴敎之洊降,不免旣出而後入,情窮勢蹙,泥首請命,史官之頻辱,命召之屢授,徒煩應接之勞,重速瀆擾之誅,而不圖聖慈,曲施寬貸,不加之罪,一例敦勉。臣於是乎惶隕感泣,不得不退還私次,而前後罪負,自知罔赦。焉敢以勿胥之有命,而厭然自恕,因仍冒據也哉?噫,如臣無似,猥叨匪據,批諭筵敎,期勉過隆,有非庸陋之所敢擬議者然。始旣不得不冒膺,則終亦不敢不思效,而奈其賦性則儱侗,臨事則疎忽,無知妄作,自速大戾,下以負對揚之初心,上以孤委畀之聖意。畢竟所承嚴敎,萬萬非今日臣子所忍聞者,天威咫尺,驚惶戰灼,不自覺其顚倒奔逬,是豈敢有一毫自阻之意?而忱誠未暴,責諭非常。又是人臣所不敢聞者,戴天履地,承此下敎,雖欲卽日滅死,而有不可得,跼蹐徊徨,將焉所容?辜恩負德,一則臣罪,二則臣罪,撫躬慙痛,尙雖尤哉?嗚呼,臣受知最深,受恩最厚,一紀之中,自宮僚而位三事,寵遇之隆,躋躐之驟,歷數朝列,未有臣比,則其所以銜結報效,尤宜百倍於他人,而不能仰體德意。乃反貽惱聖衷,論其罪犯萬殞猶輕。雖荷天地涵覆之德,得以息偃在家,而揆以廉義事理,其何敢徒特寵靈,自同無故,苟然蹲冒於具瞻之地,貽羞淸朝,而重負聖眷哉?以殿下體下之仁,倘一垂察於此,則必不待臣言之畢,而有以俯諒矣。臣累日焦隘之餘,疾病呻頓,神識昏瞀,無以盡情陳暴,略將數行文字,更瀝危蹙之懇。伏乞聖明,亟命刋削臣職,勘正臣罪,俾公體私分,兩得其宜,則造化生成之澤,臣當沒齒頌祝矣。臣無任悚懍隕越瞻望祈懇之至。答曰,省疏具悉卿懇。莫云古今之異宜,去就寧激無苟,予豈必深非?但欠激處太激,間忽吹薤之戒,不若無是,亦莫更提。賓筵酬酢,泛言隱憂,傳諭說話,爲譬滋惑,其間三節事端,不過如斯,卿須安心勿辭,卽起視事。仍傳曰,此批答,遣史官傳諭于右議政。
校理魚用謙,副校理金履翼·宋翼孝,修撰洪義浩,副修撰申馥等箚曰,伏以,臣等卽伏見今月二十三日判義禁入侍時擧條批下者,始知有原州獄諸賊,分等酌處之命,臣等相顧愕眙,竊不勝憂歎之至。噫嘻,痛矣。今番賊變,至兇至憯,始也煽動䚹言,爲畿·湖騷屑之本,終焉嘯聚徒黨,定期日擧事之計,凶檄妖詩,謀議狼藉,方伯·守宰,部署分屬,聲沃則托其父之在島,而做出暗地妖計,鎭星則怨國家之稀科,而甘爲幕裨拔身,交通和應,窮凶之跡盡露,奔走召募,不軌之圖已彰。言之膽掉,思之骨驚,鞫庭訊推,旣未得窩窟之窮覈,鄕獄察理,亦未聞根柢之痛拔。畢竟六賊之只施梟示軍律者,固知出於警衆牖迷之方,而諸賊之訊庭納招,俱是大逆結案,則以此賊施此律,已是失刑之大者也。至於商圭,卽一賊將,而因其徑斃,未施常刑,輿情憤激,尤無可言。若夫鉉重,則送子求活,屬托家眷者,已爲劇逆之斷案。松大則募人聚黨,威喝鄕隣者,決非脅從之小醜,鎭赫·鎭璧則或爛熳參聞,爲金·鄭交關之階,或媒妁交好,有書札相通之跡,大坤·正坤之篤信凶言,茂煥·淡煥之擬議軍官,其餘昌東·燧·爀等許多干連之類,綢繆糾結,俱極凶憯。大抵今番諸賊,雖或有首從之殊,而苟非謀逆同參,皆是知情不告,決不可以鄕曲愚迷之類,而有所容貸也,明矣。方在州獄者,則雖待道臣之嚴覈正法,而惟彼徑先刑配,曉諭放送者,則俱不免失之太輕。草率究竟,寬緩如是,臣等竊恐凶孽無以知戢,汚俗無以維新,使彼一種訛誤之輩,數郡納漏之類,不知聖意之欽恤,徒恃法網之太恢,則方來之憂,有不可勝言,豈不大可懼哉?噫,近年以來,凶逆層生,而若其惑衆,煽亂民心,前後情節,如出一串,此專由於刑法之每失寬縱,而窩穴之未克掃盪故也。今此諸逆設鞫之後,竊庶幾窮覈到底,翦滅無遺,而乃反依舊緩治,節次從輕,凶窩之未覈,而徑加了勘,逆節之已露,而只用軍律,其餘參謀之徒,竝付罔治之科,如是而將何以鋤亂本而定民志乎?臣等謂已梟示六賊,亟施孥籍之典,鉉重·松大·鎭赫·正坤等,更加究覈,結案正法。其外酌處諸囚,一傡施以司參謀逆之律,斷不可已也。取進止。答曰,省箚具悉。如蟻如蝨,窮計思濫,以怪奇莫測之說,胡叫亂嚷,古亦有嶺東·海西似此獄事,早料其如許,特以重獄體之意,暫付王府按問,何足言魁與從乎?自今毖惑牖迷之方,莫尙於闡正學禁左通六字,丕擬布示,中外對揚之責,更有望於爾等在啓沃之地者矣。
大司憲尹師國疏曰,伏以,臣姿性魯莽,言議巽軟,初非擬議於風憲之長,而祗緣分義是懼,不免隨行逐隊,而果然當事昏迷,自速顚沛,臺評峻發,罪至刊改。淸朝公議,臣實拜受,至今追思,無面可顯,臺端一步,此生已矣。近者銓曹,始焉做錯,終又檢擬,誤恩隨加,天牌屢臨,而廉防至重,鐵限在前,咫尺脩門,進身無路,伏地隕越,靡所措躬。伏乞聖明,曲加矜諒,亟許鞶遞,仍命選部勿復照擬,以重臺閣焉。臣旣不以言官自居,則不宜贅及他說,而事在目下,不容泯默。大抵今番獄事,至凶至妖,在囚諸賊,苟非謀逆,卽是同參。獄情嚴祕,雖不得其詳,然卽以大臣獻議之出於朝紙者觀之,有萬可誅,無一可生。指日擧事,部署已定,官爵幕裨,排布有素,凶謀凶言,狼藉鞫招,則決不可以首從,有所區別於其間矣。噫,近來世道日壞,亂逆層生,懲討纔擧,凶醜繼出,此實無他,從前治逆,俱失太寬,枝葉雖剪,根柢未鋤,遂使梟獍之徒,敢生覬覦,以至於此。春間畿·湖之波蕩,誠一變怪,此輩之徒黨寔繁,隨處譸張,可知其此賊之實爲亂源。另加窮覈,追究脈絡,則窩窟之窩窟,根柢之根柢,不必止此蚩蠢之類而已,亦當有到底窮究之處。而今此處分,雖出於好生安惻之德,安知無巨魚漏網,亂本自在,釀成他日無窮之憂耶?思之及此,不覺心寒而膽掉,梟示之律,已是失刑,而其他諸賊,亦不可徑先酌處。伏願聖上,穆然深思,淵然遠覽,更令嚴加究覈,施以王法,俾無凶徒倖逭之患焉。臣無任屛營祈懇之至。答曰,省疏具悉。勿煩,卿其勿辭行公。
大司諫金翊休疏曰,伏以,臣於見職,豈有一分堪承之望,而怵畏義分,張皇出肅,粗伸叩謝之忱,而昨緣賤疾適苦,冒犯違傲,恭俟郵罰。迺者聖度天大,例勘猶靳,只推命下,召牌踵臨,固當竭蹶趨承,而狗馬之疾,一倍越添,毒痢無度,噤口絶粒,種種症形,雖不敢仰煩天聽,而時月之內,實無自力供職之望。玆敢隨牌來詣,拜章徑歸,臣罪至此,益無所逃。伏乞聖明,特垂鑑諒,遞臣之職,以安私分,治臣之罪,以肅朝綱,千萬幸甚。臣不敢以臺職自居,而其於目下事,有不容泯默者,敢此附陳焉。噫嘻,世變無窮,凶賊層出,至於今番逆獄而極矣。凶言妖詩,白地做出,募人聚徒,指期擧事,賊謀狼藉,逆節昭著,覆載之所難容,神人之所共憤。固當箇箇嚴覈,一一取服,明正典刑,殄滅醜類,而卽伏見金吾擧條下者,乃有諸罪人酌處之命,大聖人好生之德意,臣固欽仰,而繼之以憂憤駭歎之至。噫,今此諸賊,迭相和應,暗與綢繆,陰謀祕計,爛熳交通,凶肚逆腸,小大同情,揆以王法,自有常刑,有不可以論其首從之別,施以差等之律也,明矣。豈以天地之仁,遽施雨露之恩乎?王章不可終屈,輿憤無以夬洩。噫,彼喆翼等諸逆魁,雖以警衆之道,特施梟示之律,亟命王府,依法孥籍,斷不可已。鉉重·鎭赫·正坤·昌東等諸賊,旣命加刑究覈,速捧結案,則自當次第伏法,無容更議。松大之奔走募人,世復之陰傳凶言,賊燧之同參逆謀,不卽發告,鎭壁之密燒諺札,欲掩凶跡,茂煥之佯辭軍官,明知賊情者,俱無容貸之道,則不可以次律刑配而止。至於大坤,縱或老聾,淡煥雖曰愚蠢,同是知情,㷜則爲凶逆之切姻,漢復爲凶逆之隣人,大則擬議幕裨,小則參聞凶謀,宜伏常憲,有難白放。至於趾翰敎誘之說,明出逆招,縱曰與聞告書,渠不發告,則知情之罪,難逭其律,遽然放釋,大是失刑,梟獍必誅,龍蛇難化,其中最輕者,亦不免知情不告之律者。大僚嚴正之議,實爲勘斷此獄之第一義,三尺不容低昻,群凶未可曲貸。伏願殿下,穆然深思,廓揮乾斷,亟寢諸罪人酌配及放釋之命,更加嚴覈,依律處斷,俾凶醜無得倖逭,亂賊有所懲懼焉。臣無任屛營祈懇之至。省疏具悉。勿煩,爾其勿辭察職。
判義禁金鍾秀疏曰,伏以,臣頃以鞫囚諸罪人分等當否事,承命往議于時原任大臣,登對陳達之後,朝始伏見擧條批旨中處分,失刑居多驚憤益切,忙急求對,冀寢成命,旣伏承退去之敎,玆不得不以文字仰請焉。東喆·東翼·聲沃·得謙·武重·鎭星等六賊雖已咸伏邦刑,梟示之律,猶不如肆市之夬洩輿憤,而從前大逆之用梟示律者,孥籍之依法擧行,自有已例,故自臣府,卽已草記,方俟允下。鉉重·鎭赫·正坤,旣有速捧結案,依律處斷之命,昌東亦有嚴刑究覈之命,姑不容瀆陳,而至於酌處諸囚,無非必誅罔赦之類。如鎭璧·漢復·燧·㷜·茂煥·淡煥·趾翰·大坤,雖其情跡之最輕者,未有不應於知情不告之文者,而最是松大之受指募人,威脅恐動,世復之凶言陰謀,爲諸賊倡者,尤非可以擬議於傅生者,則雖以天地好生之德,寧容一例寬貸,使王法不行乎?噫,世道一下,倫彝先喪,亂逆之生,無歲無之。此誠擧國臣民,腐心痛骨處也。今番諸賊,雖異鄕曲愚蠢,多是世家士族,妖謊之說,白地倡做,凶逆之謀,暗中排布,以至虛張期日,脅成部署,皆由於中懷逆心,伺釁作變者,寔繁其徒,隨處響應而然也。嗚呼,此天地間一大世變也。一種梟獍之腸,旣非德敎仁恩所可感化,則此等自就天誅之類,有不可不隨現隨勘。用一切之法,然後方可以折逆萌於未成,樹王綱於將墜,奈之何處分之寬縱闊略,一至此耶?前後逆獄之過於平反,久已爲國家無窮之憂。至若此獄,乃是來禽之自投網者,則雖以成湯解三面之德,恐無所施其仁矣。噫嘻,剋日稱亂,固是此輩假托誑惑之語,而設大逆不道之律,原不以造謀與擧事有間,則知情不告之律,亦豈獨以只造謀未擧事而有間乎?伏乞聖明,亟加三思,更賜處分焉。臣於治疏將上之際,得伏見察理使啓本中判下者,有諸逆支屬,一竝爲奴韓光龍·柳聖喆,嚴刑放送之命,東伯啓本中所判下,又有正坤爲奴,昌東定配之命,臣尤不勝愕眙之至。逆孥之止於爲奴,坤昌之減死酌處,已是法外。況龍喆之爛熳參聞於喆翼凶謀,渠旣輸款,則只貸一律,尙云太寬,徑先決放,初非可論,亦願亟命反汗焉。臣無任屛營祈懇之至。答曰,省疏具悉。伊日旣示意,卿勿更煩。
丁未七月三十日卯時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命讀公事,仁浩讀奏。命書判付訖。又命書察理使狀啓判付訖。命退,承史以次退出。
丁未七月三十日初更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書右相疏批。又命書各道回啓狀啓判付訖。命書傳敎曰,守令多窠,政官待開門牌招開政。命退,承史以次退出。
上在昌德宮。停常參·經筵。
沈豐之啓曰,藥房都提調洪樂性,副提調沈豐之,有稟定事,來詣請對矣。傳曰,向筵已有下敎,不必請對稟定,更待下敎。
傳于沈豐之曰,都承旨入侍。
申大謙啓曰,來初五日,朝參日次矣,敢稟。傳曰,停。
申大謙啓曰,禁衛營將官來言,今日本營軍兵,日次私習云矣,敢啓。傳曰,知道。
申大謙啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,抄啓文臣親試,初二日爲之事,命下矣,處所以何處爲之乎?敢稟。傳曰,便殿爲之。
沈豐之啓曰,明日抄啓文臣課講時,何承旨進去乎?敢稟。傳曰,右副承旨進去。
有政。吏批,判書吳載純進,參判李秉模內閣進,參議曺允大進,行都承旨沈豐之進。以李度默爲工曹參判,沈有鎭爲同敦寧,鄭昌順爲觀象監提調,洪述祖爲司僕僉正,黃延祚爲造紙別提,尹龜錫爲金浦郡守,典牲提調金履素仍任事承傳,校書博士單金致簡,兼養賢直長單朴暉,前郡守田德雨今加嘉義,壯勇衛崔誡道,駕前姜碩儁,已上今加嘉善賞加。
以鳳山郡守望筒,傳于黃昇源曰,旣有文臣擇差之命,必以武臣擬入,似未及聞知之致,亦極駭然,從重推考。
再政。李鼎揆爲鳳山郡守。
兵批,判書李進,參判李在學未肅拜,參議柳誼入直進,參知李師濂病,左副承旨朴天衡進。啓曰,全羅兵使,今當差出,而擬望之人乏少,同道水使及他道水使中竝擬,何如?傳曰,允。以沈爲全羅兵使,僉知三單金恩德·朴弼彦·李再華,副司直沈命德·成德朝,副司果李廷恢,副司正尹寅基竝單付。
洪仁浩,以義禁府言啓曰,黃海監司金思穆狀啓據刑曹粘目判付內,當該地方官,先罷後拿事,命下矣。當該地方官鳳山郡守兪彦脩,時在任所云,依例發遣府書吏,交代後拿來,何如?傳曰,允。
洪仁浩,以戶曹言啓曰,卽接廣倉所報,則因傳敎,自三月至八月合六朔祿俸輸納次,倉官進去于東大門外判府事趙璥所住處,則以爲屢蒙恩命,末由祗受,惶恐隕越,恭俟譴何云,祿俸不爲領受,何以爲之,敢啓。傳曰,令倉官更爲輸送。
傳于洪仁浩曰,發遣吏郞,諸執事淸齋與否,摘奸以來。
丁未八月初一日辰時,上御重熙堂。承旨入侍時,行都承旨沈豐之,記事官金孝建·李相璜·金祖淳,以次進伏訖。上命書傳敎曰,左承旨馳詣文廟,奉審摘奸以來。又命書榻敎曰,抄啓文臣親試,初二日爲之。命退,諸臣以〈次〉退出。
上在昌德宮。停常參·經筵。
申時酉時灑雨,測雨器水深二分,自初昏至夜五更,灑雨下雨,測雨器水深四寸六分。
南鶴聞啓曰,卽伏見慶尙監司金光默狀啓,則農形雨擇,事係時急,而二十二日封發之啓,今始來到,許久稽滯,誠極未安,該道道臣,推考警責,何如?傳曰,允。
黃昇源啓曰,禁衛營將官來言,今日本營軍兵,日次私習云矣,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲尹師國牌招啓辭未下,執義趙錫穆,掌令權坪·吳著,持平沈銖·吳彦敎俱在外,監察茶時之意,敢啓。傳曰,知道。
沈豐之啓曰,文講合設於來朔製述,而武講則文製日,代以試射,日字來月更稟事,命下矣。文臣製述,以何日爲之乎?敢稟。傳曰,初四日爲之。
傳于沈豐之曰,都承旨馳詣社稷,奉審摘奸以來。
承旨前望單子入之,李時秀落點。
傳于黃昇源曰,課講入侍。
洪仁浩啓曰,事變假注書尹寅基,身病猝重,勢難察任,今姑改差,何如?傳曰,允。
以尹寅基改差,代申光岳爲事變假注書。
以校理沈能翼,修撰沈晉賢,副修撰尹序東,牌不進罷職傳旨,傳于沈豐之曰,只推。
以正言徐有鍊,牌不進罷職傳旨,傳于洪仁浩曰,只推。
黃昇源,以都摠府言啓曰,今日入直內三廳武兼禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
丁未八月初二日卯時,上御重熙堂。抄啓文臣親試課講入侍時,行左承旨黃昇源,左副承旨朴天衡,右副承旨洪仁浩,同副承旨南鶴聞,假注書趙台榮,記注官李宗烈·承膺祚,以次進伏訖。上曰,都承旨·右承旨入侍。出榻敎賤臣承命出傳,行都承旨沈豐之,行右承旨申大謙,以次進伏。上曰,都承旨已爲傳香乎?豐之曰,姑未傳香矣。上曰,退出傳香後,更爲入來。豐之承命退出。上曰,試官李判府事有頉,代以吳載純爲之,卽爲入來事,分付。仁浩承命出傳,親試試官一提學金鍾秀,檢校提學吳載純,直提學李秉模,檢校直閣金憙,直閣鄭大容,待敎尹行任等,以次入就階下。引儀唱試官與抄啓文臣行四拜禮,鍾秀等,率抄啓文臣韓商新等,行拜禮訖,鍾秀等陞殿進伏。上命秉模書表題,仍命懸題訖。豐之還入進伏。上曰,都承旨馳詣受香所,奉審摘奸以來。豐之承命退出。上命開講,檢書官呼韓商新等,以次進講,講訖。上曰,試官姑爲退去,捧券後入來科次,可也。鍾秀等退出,豐之進伏奏曰,臣承命馳詣受香所奉審,則俱爲無頉矣。命書傳敎曰,右承旨許遞,前望單子入之,待下批牌招察任。又命書傳敎曰,未下直閫帥·守令,皆令今日辭朝。上曰,下直閫帥·守令入侍。出榻敎賤臣承命出,與慶尙兵使李潤禧,蔚山府使兪漢緯,偕入進伏。上各詢職姓名訖。上曰,方今嶺南,異於他道,爾等下去,毋或騷擾,惕念爲之,可也。命潤禧等先退。上曰,試官入來考券事,分付。賤臣承命出,與鍾秀等偕入進伏。上命考試,考訖。命書等第,三下洪義浩等,以次出榜訖。命退,諸臣以次退出。
上在昌德宮。停常參·經筵。
黃昇源啓曰,同敦寧沈有鎭,除拜後過三日,不爲出肅,依定式推考警責,仍卽牌招察任,何如?傳曰,允。
洪仁浩啓曰,大司憲尹師國牌招啓辭未下,執義趙錫穆,掌令權坪·吳著,持平沈銖·吳彦敎俱在外,監察茶時之意,敢啓。傳曰,知道。
傳于沈豐之曰,右承旨入侍。
洪仁浩啓曰,風雲雷雨祭終獻官鄭萬始,方在罷散中,何以爲之?敢稟。傳曰,敍用。
以咸鏡監司狀啓,長津設邑時,不可不及時變通,撮其大略,倣節目之例,條列馳啓事,傳于洪仁浩曰,觀此條陳,極爲該詳,雖令覆處,無容更議,竝依狀辭施行。設邑之後,難付生手,且時倅了了,足堪設施,自今朔始,計準邊地瓜限後,直擬水使。此乃久任責成,期有實效之意也,以此嚴飭該倅,使之悉心措置。諸般稅役,旣依茂山例,皆限十年,則外此侵漁之端,另加禁戢,可期成聚,令道伯別立科條,申明知委。進上物種,旣限十年勿封,則況上營卜定乎?十年內違越朝令者,當該監兵使,當以贓汚論,以此載之本道暗行御史齎去節目事,令廟堂知悉。
有政。吏批,判書吳載純內閣進,參判李秉模進,參議曺允大差祭,右承旨李時秀進。啓曰,判書吳載純內閣進,參議曺允大差祭,小臣獨政未安,何以爲之?敢稟。傳曰,仍爲之。
黃昇源,以吏批言啓曰,內資寺奉事柳師模呈狀內,矣身日前,重患挾食,委頓床笫,時日之內,無望起動,實難供職,斯速變通云,今姑改差,何如?傳曰,允。
以李晉秀爲內資奉事,南溟學爲鎭岑縣監,領議政金致仁,左議政李在協,以上復拜相職事承傳,長津府使單李健秀,設邑事承傳,承文都提調領議政金致仁,左議政李在協。啓曰,坡州牧使,今當差出,而本州以防禦重地,不可不擇差,他道守令竝擬,何如?傳曰,允。
以尹宗彦爲昌陵令,徐敎修爲宗廟副奉事,吳載重爲坡州牧使,李漸運爲長淵縣監,禮曹正郞李宗烈,兵曹佐郞李重,相換事承傳。
兵批,判書李進,參判李在學未肅拜,參議柳誼入直進,參知李師濂病,右副承旨洪仁浩進。
李時秀,以兵批言啓曰,領中樞今方有闕,依例從座目,判中樞鄭存謙陞付之意,敢啓。傳曰,知道。
兵批啓曰,忠淸水使,今當差出,而擬望之人乏少,他道守令竝擬,何如?傳曰,允。領府事單鄭存謙,以金漢謙爲忠壯將,洪仁默爲忠淸水使,同知單申大謙,副司果趙華錫,僉知單李弼培。
傳于沈豐之曰,明日專經文臣講製,專經武臣試射,更待下敎。
事變假注書申光岳書啓,臣敬奉聖批,馳往傳諭于西部盤松坊菌匠里契,議政府領議政金致仁所住處,則以爲臣纔上附奏,略控危懇,體下之仁,翹首以俟,卽又近臣儼臨,恩言鄭重。不唯不加之罪,論之以二字深引之過。仍令入城視事,開釋慰勉,逈出尋常,有非釁罪如臣所敢承當。至於箚批中不敢聞之敎,人臣負此,何以自立?衷情抑塞,惟願溘然。臣本病之外,纔經關格危症,幾殊而甦,膈氣乍開,而頭痛尙劇,百骸困頓,而神識迷錯。稍竢少間,謹當冒入文字,仰請處分云矣,敢啓。傳曰,知道。
左副承旨朴天衡書啓,臣敬奉聖諭,馳往傳諭于西部盤松坊菌匠里契,議政府領議政金致仁所住處,則以爲臣耄昏鈍滯,臨事顚錯,妄守迷執,積逋嚴命,是其罪誅殛猶輕,而天地之仁,曲加涵貸,畢境薄勘,止於遞免,罰不蔽辜,轉益懍蹙,泥首訟愆,跼蹐靡容。千萬不自意,相職復拜之命,遽下此際,繼又近密之臣,臨宣聖諭,所以責勉而開誨之者,反復諄勤,十行縷縷。臣雙擎九頓,汗淚交逬,仰感俯怵,置身無地,是何臣罪則罔赦,而聖眷之愈隆也?噫,臣之衰憒無似,固不合更玷台司,而此猶不敢猥自煩陳,惟是釁負至重,有非一番遞職所可勘過,而況今新命,以臣代臣。其間爲日,曾未一望,則便與初不遞職等耳,尙可謂之罪其罪而伸國法乎?此非但臣之言,國人之言,必皆如此,憑恃恩命,戴罪冒進,固非臣分之所敢出,而其爲無忌憚,又如何哉?抑臣自承僚相箚批中二字之敎,魄褫膽掉,五內失守,人臣而有是,則無將不敬,未足爲喩。至今食息,亦云頑甚,尤何敢擬議於官職去就之際乎?日夕泣血,如窮無歸,惟願遄被當被之律,少贖其罪云矣,敢啓。傳曰,知道。左相則欲以文字一番承批後,當造朝云,卿之以向日左相批中二字,如是深引,誠過矣。今因書啓,始覺尙留城外,處義尤過矣。卿須卽日入城,仍卽出而視事事,遣史官傳諭。
同副承旨南鶴聞書啓,臣敬奉聖諭,馳往傳諭于南部勳陶坊鑄字洞契,議政府左議政李在協所住處,則以爲臣,事端由己,郵罰獨逭,惶愧悶蹙,略陳微懇,獲蒙天地之仁,特許鞶帶之褫,竊自幸退守賤分,攢祝聖澤而已。千萬匪意,相職復拜之命,忽下於屛伏悚息之中繼而近侍之臣,臨宣聖旨,委曲懇摯,丁寧開諭,擎讀未半,益不覺惶汗之沾背。如臣無似,固不宜復玷於三事之列,而又況有罪而未勘,蒙恩而未謝,則今何可徒恃寵靈,晏然爲冒進之計哉?謹當追入文字,悉暴情實,以俟處分云矣,敢啓。傳曰,知道。
以李熻囚單子,傳于洪仁浩曰,時囚滯囚可悶,未照律諸囚,皆令明日勘放,此囚以口招擧行,待判下仍爲照律。
傳于洪仁浩曰,承旨房仍。
以張錫胤囚單子,傳于洪仁浩曰,附過放送。
以原春監司狀啓,罪人商延家屬徑放不可輕議事,傳于洪仁浩曰,商延旣不伏法,則家屬放與不放,只當依朝令擧行,設令用法,追後捉來,元非難事,依下敎擧行事,回諭。
以原春監司狀啓,罪人正坤酌處之命不得擧行,仰請反汗事,傳于洪仁浩曰,朝筵問察理使,不出所料,正坤酌處,依前下敎擧行,卿之上疏,還下送事,回諭。正坤押付時,別定將校,仍以祕關,嚴飭防守之意,成送于全羅監司處,準授該道後,原校還來事,知悉擧行事,回諭。
傳于洪仁浩曰,坐直承旨,持留院公事入侍。
以慶尙監司狀啓,蔚山府使沈公藝身死事,傳于洪仁浩曰,罪名蕩滌。
沈豐之,以景慕宮郞廳,以都提調意啓曰,太常紅杮,今方薦新於本宮,而宮苑紅杮,自今年始爲結實若干顆,亦合薦新,而姑未成熟,將待霜後薦獻之意,敢啓。傳曰,知道。
李時秀,以兵曹言啓曰,卽接宗廟入直部將牟應麟牒報,則宗廟西邊墻垣舊築十間許,因雨頹圮云。令繕工監,爲先以杻把子,堅實圍排,待晴卽爲修築,而亦令漢城府,座更依例定送,巡邏營門,則申飭校卒,使之眼同,嚴加巡察之意,分付,何如?傳曰,允。字內營門將臣進去,各別堅實樹柵,坐更則勿把,墻內以本署部將所領鄕軍三名,除出把守,自本曹結給依接所,墻外則亦以衛軍三名,輪回守直,結幕依接,待快晴,擇日修補,可也。
李時秀,以兵曹言啓曰,卽接西所衛將黃千一牒報,則明禮門東邊宮墻四間許,今日因雨頹圮云。爲先令紫門監,以杻把子及長木,堅實圍排,把守軍,則與前日頹圮處,不甚相遠,以前把守,限修築間,更加嚴飭,一體晝巡夜察之意,分付,何如?傳曰,允。
李時秀,以備邊司言啓曰,本司武郞廳梁垸·尹芮基,奔走勤仕,已滿十五朔,依例六品遷轉事,捧承傳施行,何如?傳曰,允。
洪仁浩,以訓鍊都監·禁衛營·御營廳言啓曰,東廟內墻六間許頹圮處,先已畢築,南廟正殿南墻十間許頹圮處,今日畢築之意,敢啓。傳曰,知道。
李時秀,以訓鍊都監言啓曰,明禮門東邊宮墻四間許,因雨頹圮處把守軍,則與前頹圮處,不甚相遠,以前把守,限修築間,一體晝巡夜察事,自兵曹草記矣。前頹圮十三處把守金虎門軍六名,局出身一人率領巡察,而局別將,親自檢飭矣。使之仍前輪回晝夜警巡之意,敢啓。傳曰,知道。
洪仁浩,以禁衛營言啓曰,依兵曹草記批旨,臣有大,馳進宗廟西墻頹圮處看審後,令繕工監,各別堅實樹柵之意,敢啓。傳曰,知道。
正言徐有鍊疏曰,伏以臣之庸愚譾劣,不近似於言責之任,固已聖鑑之所俯燭,而伏況稟賦脆弱,素多疾病,時値換節,夙症復發,頑痰塞胸,飮啖全廢。束帶趨列,實非可堪,而除命之下,怵畏義分,雖不得不一肅恩命,數次詣臺。目今症形,轉益添加,嘔泄竝作,神息昏綴,奔走供職,勢有末由,天牌荐臨,輒敢違傲,惶懍震越,靡所容措。伏乞聖慈,俯垂矜察,亟降鐫削之命,仍治逋慢之罪,以肅朝綱,以安賤分,不勝幸甚。臣於乞免之章,宜不敢贅及他說,而愚憤所激,不容泯默,敢此略陳焉。臣於今番諸罪囚酌處之命,竊有所萬萬驚惑者。近來獄情嚴祕,諸賊之脈絡終始,雖未能詳知,而只以朝紙上收議擧條批下者觀之,東喆以下十三賊,皆是妖言根柢,逆謀窩主,趙燧以下七賊,若非謀逆同參,卽是知情不告。大抵此輩之煽動凶言,誑惑衆心,部署預定之謀,指日擧事之說,交通和應,爛熳綢繆,陰圖密計之暗中排布者,至凶且憯矣。十三賊之爲根柢窩主者,已無可論,而雖以其七賊言之,大而參謀,小而知情,則國家用刑,皆自有應施之律,而畢竟處分,不過東喆·東翼·聲沃·得謙·武重·鎭星等之梟示,鉉重·鎭赫之捧結案,正坤·昌東之嚴刑究覈而已。其餘諸賊,或爲奴或爲刑配而止,又或至於放送而爲平民。嗚呼,不意聖明之世,乃有此失刑之大也。逆謀窩主,同參知情,何等罪惡,而三尺之嚴,其可低昻於其間耶?察理使啓本及東伯啓本之判下者,臣未之得見,鉉重·鎭赫之正法與否,姑未知之,而卽伏見判金吾疏本,始知有諸逆支屬爲奴之命,正坤·昌東酌處之擧,臣於是,尤不勝愕眙憂歎之至。六賊之梟示,已不如肆市之律,而特出於警衆牖迷之道,則若其孥籍之典,斷不可已者也。至於正坤之篤信通謀,昌東之切姻同參,何莫非罔赦之罪,而反置之減死之典,則其可曰國有常刑乎?噫嘻,近年以來,人心陷溺,世變層疊,怪鬼嘯聚之輩,無歲不有,式月斯生,此莫非王綱太恢,亂賊無懼之致。非不知我聖上好生之德,必欲以鎭安爲務,而龍蛇無可化之期,梟獍非革心之物,寬縱闊略,一向如是,則臣恐日後無窮之憂,不知至於何境也。伏願聖上,淵然深思,赫乎明斷,已梟示諸賊,一竝施以孥籍之典,其餘群凶之酌處者,亟寢成命,更加嚴覈,竝施當施之律焉。臣無任激切屛營之至。省疏具悉。勿煩,爾其勿辭察職。
乾隆五十二年丁未八月初三日,事變假注書申光岳。內需司草記啓,昭儀房移來司屬田畓三十結四十八負七束,壽進宮田畓六十八結十負一束,竝在於平安道博川郡,而壬寅·癸卯年間,奸民朴昌彦·金九鍊等,或稱民畓,或稱閑土,或謂淸城府院君家立案處,而陳告呈狀,不一其端。故其時自本司,累次草記,連伏承判下,自戶曹及刑曹,査實覆啓後,右漢等,照律定配。甲辰年,又自本道,宮土來歷及結數査決狀聞判下敎是後,戶曹及刑曹決立案文跡,亦爲昭在,年年無弊收捧矣。今者淸城府院君家奴太云爲名漢,白地闖出,欲奪莫重公庄之計,誣呈刑曹,則該吏不察前後決折之文跡,本司田畓三十結四十八負七束內二十四結零兺,屬之本司,其餘五結零,及壽進宮田畓六十八結十負一束內二十三結零兺,屬之該宮,其餘四十五結零,依癸卯題辭樣以,決給於淸城府院君家奴太云處,落訟侤音,今七月二十七日,已捧於導掌處云。年久公庄,甲辰年決給文書,如是照然,而將至於見失之境,此意移報刑曹,太云等欲奪公庄之罪,照律重勘之意,惶恐敢啓。傳曰,曾以此事,屢次按査,自戶曹査實,又自刑曹査實,伊後又命備堂,査問本道,至於成給立案者,朝家刑政,無或有一分貽弊於民間也。觀此草記,所謂班戶之如是作俑,大關紀綱。淸城家基長物故之後,近無成立之人,則作俑者果何人?況該吏,纔經向者處分後,又欲無難行惡於啓下決結之事,渠輩所爲,已可謂殺無赦。且況刑官之甘聽下吏慫慂,右袒基長家事,殊可訝也。不可以事屬宮房庄土,尋常看過。淸城家所謂作俑人及該吏等,令該曹嚴査啓聞。此非循例草記批旨,其在宮府一體之意,何可還下本司?直下政院,使卽頒布,以此知悉。刑曹啓目,判書尹蓍東進,參判洪檢進,佐郞李果進。啓辭內,昭儀房移來司屬田畓三十結四十八負七束,壽進宮田畓六十八結十負一束,竝在於平安道博川郡,而壬寅·癸卯年間,奸民朴昌彦·金九鍊等,或稱民畓,或稱閑土,或謂淸城府院君家立案處,而陳告呈狀,不一其端。故其時自本司,屢次草記,連伏承判下,自戶曹及刑曹,査實覆啓後,右漢等,照律定配。甲辰年,又自本道,宮土來歷及結數査決狀聞判下敎是後,戶曹及刑曹決立案文跡,亦爲昭在,年年無弊收捧矣。今者淸城府院君家奴太云爲名漢,白地闖出,欲奪莫重公庄之計,誣呈刑曹,則該吏不察前後決折之文跡,本司田畓三十結四十八負七束內二十四結零兺,屬之本司,其餘五結零,及壽進宮田畓六十八結十負一束內二十三結零兺,屬之該宮,其餘四十五結零,依癸卯題辭樣以,決給於淸城府院君家奴太云處,落訟侤音,今七月二十七日,已捧於導掌處云。年久公庄,甲辰年決給文書,如是昭然,而將至於見失之境,此意移報刑曹,太云等欲奪公庄之罪,昭律重勘之意,惶恐敢啓。傳曰,曾以此事,屢次按査,自戶曹査實,又自刑曹査實,伊後又命備堂,査問本道,至於成給立案者,朝家刑政,無或有一分貽弊於民間也。觀此草記,所謂班戶之如是作俑,大關紀綱。淸城家基長物故之後,近無成立之人,則作俑者果何人?況該吏,纔經向者處分後,又欲無難行惡於啓下決給之事,渠輩所爲,已可謂殺無赦。且況刑官之甘聽下吏慫慂,右袒基長家事,殊可訝也。不可以事屬宮房庄土,尋常看過。淸城家所謂作俑人及該吏等,令該曹嚴査啓聞。此非循例草記批旨,其在宮府一體之意,何可還下本司?直下政院,使卽頒布,以此知實事,傳敎是白有亦。推考次,丁未八月初四日,奴太云年四十九白等,汝矣上典,昨年作故,今無家長,則自來見存之田土,猶難如前推尋是去等,今此博川筒田畓,本是屢經行査,已爲決折之土地,則汝矣身幺麽無知覺之漢,必不敢生心於更訟橫挐之計是如乎,此必非汝矣身所可獨辦之事。其嗾囑作俑者,必有其人,設計行事者,亦有其逕,當初之謀議起訟,果是何人是旀,夤緣得決,又是誰某是喩,嚴問之下,毋敢隱諱,從頭至尾,一一直告亦推問敎是臥乎在亦。奴矣身,以金基長之奴子,多年仰役,而昨年正月,矣上典喪出之後,奴矣上典家,下往于廣州農庄,故奴矣身,亦爲隨往,使喚是白乎所。矣上典家聯姻是在楊州居李寅煥,自前往來於矣上典家是白加尼,去月念後,適又來到於矣上典家,則內上典,分付於奴矣身曰,以博川筒畓事,將欲起訟,汝須持此文券,隨往李寅煥,一從其指揮起訟云云乙仍于。奴矣身,則愚迷所致,不知東西,隨寅煥上京,果爲呈詐於本曹是白遣,所納原情段,李寅煥書給,故矣身則只爲呈納而已。訟理之曲直,作俑之誰某,矣身全然不知是白置,李寅煥處,査問敎是則,其間事實,自可洞燭是白如乎,從實納招,相考處置敎味白齊。同日幼學李寅煥年四十七白等,汝矣身,以何處何許人,不守本分,非理牟利之事,如是擔當者,誠極無據是如乎。今此博川郡泥生田畓,卽地部之所査實,本曹之所更覈,籌司該道之所關問完決者,則朝家之於此訟,或恐貽一毫民弊,前後屢査,終歸公決敎是則,今此汝矣身之又復橫起作俑,締結無家長士夫家奴子,至於相訟作拿之境者,究厥所爲,萬萬痛駭。今者特敎推問,事體自別兺不喩,汝矣身等前後奸狀,已盡綻露,雖欲欺瞞,其可得乎?當初覬覦設計,慫慂得決之委折,毋敢一毫粧撰,從實直告亦,推問敎是臥乎在亦,號牌相考爲白乎旀。矣身本以楊州地人,時或寓居于京中,而與金基長家,有所聯姻,自前來往,故金家曾於癸卯年,以博川筒畓事,相訟於本曹時,矣身亦在其家,熟知本訟之顚末是白如乎。日不記,去月念後,適往廣州金基長家,則基長以身故之故,自內間傳及於矣身曰,吾家博川筒畓,又欲起訟,而汝旣稔知其委折,持文券率吾家奴上京,起訟於法司亦爲白去乙,矣身依其言,與太云同爲上京,而癸卯相訟時本曹書吏金千彬,以其時色吏,往來於金家,故矣身與之面熟矣。今番來見千彬曰,此訟若得捷,當有什一之例給云,而使之受狀題納原情是白乎,則堂上一依癸卯處決,施行是白如乎。矣身則本以愚迷之氓,全眛其後甲辰年屢査公決之事,只依金家之所托,敢復起訟之罪,死無所惜是白乎矣,至於作俑設計,夤緣得決一款,實爲瞹昩是白置,據實納招,相考處置敎味白齊。本曹書吏金千彬年五十四白等,汝矣身,身爲曹吏,年久隨行,則凡干訟體,宜無不知之理,而迺者博川筒訟案,自是屢行按査,已經決折者,則更訟一款,非所可論是去乙。汝矣身敢生分利之計,締結非類,瞞告官長,至於反訟者,究厥情狀,萬萬痛駭是如乎。起訟之家,旣無家長,則汝矣身,從何蹊逕,受此所志是喩,所志旣受,則必有符同弄奸之人,其間綢繆同謀之節次,一一直告爲旀。此訟非比小可,卽是許多結土地之事,則汝矣身所受賂物,亦必不少,未知爲幾許數是喩,今此査問,事體嚴重,毋敢一毫飾詐,從實直告亦,推問敎是臥乎在亦,號牌相考爲白乎旀。今此博川筒畓訟事,癸卯年分,矣身以該吏擧行,往來於金佐郞基長家時,與李寅煥,果有顔面矣。去月二十六日,寅煥來到曹門外,使太云要見,故矣身卽爲出見,則寅煥以爲,博川筒畓事,金家更欲起訟,而本家托我幹事,故所志及舊券,玆以持來,汝其着實擧行,終若得捷,則所謂例給之物,當爲不少云。故矣身依其言,呈所志於參議堂上前兩隻原情後,考閱癸卯訟案,依癸卯年處決擧行,導掌處捧侤音事,題下乙仍于。矣身依題辭,導掌處,卽捧侤音是白乎矣,今番處決,則宮房所管田結之外,餘結之起墾者,決給於金家,導掌輩不得橫侵之意,循例決折是白如乎。至於符同幻弄,綢繆同謀事段,寅煥之外,更無他人是白遣,受賂幾許事段,寅煥不過以事成後優給之意牢約,而初無多少間先捧之事是白乎所。矣身以本曹下吏,全眛甲辰處決之事,只貪寅煥厚遺之言,不善告官,致此更訟而聽理,矣身罪狀,萬死無惜是白置。遲晩納招,相考處置敎味爲等如,各人等招辭是白置有亦。金奴太云,則蠢蠢鄕漢,全無知覺,反爲李寅煥之使喚而已,無足可以推問是白遣。李寅煥則出入金家,稔知癸卯相訟之事,故流涎朶頤,欲爲霑漑者,厥惟久矣。乘其家長之無人,本訟之姑停,慫慂其家,符同該吏,闖出作梗,或冀其僥倖得決,要爲分利之計者,究厥情狀,誠極巧惡是白乎旀。金千彬段,身爲曹吏,隨行亦已年久,則如此大訟,所當詳審擧行是白去乙,甲辰立案,旣經道査與曹決,而佯若不知,締結寅煥,敢生優數得利之慾,肆然起訟,不辨曲直,經捧侤音於不干之該宮導掌者,論其罪犯,萬萬痛駭是白如乎。竝自臣曹,固當照律重勘是白乎矣,旣有嚴査啓聞之命,上裁,何如?啓下行査事體,雖曰至重,幺麽宮庄事,何必如是盤問,而所關自有重於啓下査事故耳。癡奴蠢氓,何足責也?曹吏所爲,極爲頑惡,亦何足責也?竝分等勘處。此蓋只示不欲泛然看過之意,以此知悉爲良如敎。
丁未八月初三日卯時,上御重熙堂。右承旨入侍時,右承旨李時秀,記事官金孝建·李相璜·金祖淳,以次進伏訖。上曰,獄情別無眞的端緖否?時秀曰,反復究覈,多岐廉探,終不得做言做謀之根柢窩窟,尤爲痛惋矣。上曰,今則人心庶可鎭定否?時秀曰,春間則民間汹汹驚散,殆乎十室九空,自東喆等逮捕之後,稍爲安頓矣。臣於此事,有所仰奏之事矣。上曰,仰陳,可也。時秀曰,臣於今番按査時,聞於忠·堤之間,則喆,翼諸凶,譸張誑惑,蓋已數十年之久。排布嘯募,始自四五月之間,至於人民廢農駭竄之境,而守土之臣,漫不省察,致使凶徒,恣意煽動,無所畏憚。此而置之,則將何以勵他人而懲後日乎?臣非法官,律名則雖不敢指的仰奏,而堤川前縣監李熻,不可無重勘之典,敢此,仰達矣。上曰,爾言甚是,此而置之,則年前河東守,豈不冤乎?令該府,拿問嚴勘,可也。出擧條上曰,右副承旨入侍。賤臣承命出,與右副承旨洪仁浩,偕入進伏。上命書傳敎曰,都承旨馳詣景慕宮,奉審摘奸以來。又命書傳敎曰,數朔中再遭遜荒,豈欠敬禮而然?一箚便許,亦出推誠信之意,西樞例付之後,俱未及敦迫,欲待事端之稍定。此時廊廟,一日曠務,徒煩酬應,領府事金致仁,判府事李在協,復拜相職。又命書傳敎曰,俄下傳敎,略悉予意。大抵專委也故責備,責備也故不安於鼎席。或有不暇顧者,謂之世道人心之難乎則可也,予非忽於敬大臣,卿必默會。予不多誥,卿須安心勿辭,卽起視事事,遣承旨傳諭于領議政。又命書傳敎曰,事旣由卿,予所致慨。使卿爲此突兀之擧,首揆亦不得辭其責。然其本事,已先發於筵席,予不得不周遮而兩解。卿須體予此意,卽起視事事,遣承旨傳諭于左議政。又命書傳敎曰,政官牌招開政。又命書傳敎曰,前此飭敎何如,則南壇獻官諸執事,俱不擇差,事極駭然,當該吏曹堂上,從重推考。此後依筵敎,定式擧行,無敢違越事,更爲嚴飭。命退,諸臣以次退出。
丁未八月初三日酉時,上御重熙堂。坐直承旨持公事入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命讀公事,仁浩讀奏訖。命書判付。又命書傳敎曰,持公事入侍,坐直閣臣一員隨入,載在閣誌,蓋爲日省錄考準也。今日入侍,無端闕參,當該閣臣,從重推考,入侍承旨,亦爲推考。又命書傳敎曰,未下直守令,明日辭朝。上曰,丁未年八月,戊申年九月,辛亥年九月,癸丑年九月,丙辰年二月日記持來。賤臣承命出持入。命退,承史以次退出。
上在昌德宮。停常參·經筵。
沈豐之啓曰,右承旨李時秀,今日不爲仕進,卽爲牌招,何如?傳曰,允。
洪仁浩啓曰,合辭連日闕啓,事甚未安,除在外·疏批未下外,未肅拜呈告人員,竝卽牌招,何如?傳曰,允。
黃昇源啓曰,禁衛營將官來言,今日本營軍兵,日次私習云矣,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲尹師國牌不進,執義趙錫穆,掌令權坪·吳著,持平沈銖·吳彦敎俱在外,監察茶時之意,敢啓。傳曰,知道。
洪仁浩啓曰,卽者禁府都事來言,未照律諸囚,皆令明日勘放,時囚罪人李熻,以口招擧行,待判下仍爲照律事,命下,而判義禁金鍾秀,謂有身病,次堂例不得擧行云。判義禁金鍾秀,卽爲牌招,以爲開坐之地,何如?傳曰,許遞,令次堂擧行。
沈豐之啓曰,行副司直李文源,京畿監司徐有防,依下敎來待矣。傳曰,入侍。
沈豐之,以禮曹言啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間擇日乎?敢稟。傳曰,十五日,卽本陵誕辰日也,詣明陵展謁行祭。局內諸陵奉審,臨時當下敎,姑勿磨鍊。宿高陽,仍詣昭寧園,展拜行祭,綏吉園展拜,還宿高陽,翌日還宮。外方植炬,則勿爲待令,依年前例,勿設晝停,直詣陵所,仍爲晝停站。治道時用民力者,依近例,以儲置米會減事,分付,陵所及宿所,勿設假家事,一體申飭畿營,可也。
傳于沈豐之曰,今番高陽宿所時設布帳,依庚子·甲辰年例除之,墻垣旣已修築,虎網亦依近年例除之,以除軍民之弊,道路略略修治事,分付畿營及摠戎廳。
傳于沈豐之曰,軍士房承旨,與惠堂入侍。
傳于南鶴聞曰,發遣吏郞,諸執事淸齋與否,摘奸以來。
傳于南鶴聞曰,各陵修改,以兼監役爲之,纔有下敎,而整理使臨時下去事,分付。
傳于洪仁浩曰,今番畿營分辦中抹去者,勿爲進排,仍令備局,嚴飭各司,俾勿侵漁。其中掖庭署·兵曹·司僕等諸司之誅求,殆有甚焉。臨時當遣御使,考其有弊無弊,此意預令備局,知委京司及列邑。
有政。吏批,判書吳載純進,參判李秉模內閣進,參議曺允大式暇,同副承旨南鶴聞進。以鄭昌聖爲判義禁,李周斌爲長寧殿參奉,奇象益爲獻陵參奉,韓文洪爲麻田郡守。
兵批,判書李進,參判李在學未肅拜,參議柳誼病,參知李師濂入直進,行都承旨沈豐之進。以李大永·李星會·張益福·許·韓命祥·李文協爲五衛將。
傳于南鶴聞曰,昨諭略及,卿何當上章?所愼日間,亦果如何?玆遣史官,諭予延詝之意,卿其附奏於史官之回事,傳諭于領議政,仍以卽日入城之意,傳諭,待入城回奏。
沈豐之,以景慕宮提調言啓曰,宣傳官所奉開門標信,宮司與部將,同爲祗受後開門,年前特敎定式,至今遵守矣。昨夜史官出來,適値本宮宮司之進參於外位,部將初不通告,獨爲祗受後,獨自開門。雖曰新入未諳前例,揆以事體,誠極該然,莫重宮門,受敎定式之如是違越,有關後弊。當該守門部將,拿問處之,何如?傳曰,允。宣傳官亦爲拿處。
沈豐之,以弘文館言啓曰,校理沈能翼,修撰沈晉賢,副修撰尹序東,旣有只推之命,竝卽牌招察任,何如?傳曰,允。
沈豐之,以吏曹言啓曰,今此風雲雷雨祭終獻官前應敎鄭萬始,時無職名,令該曹口傳付軍職,何如?傳曰,允。
李時秀,以分兵曹言啓曰,慶熙宮西所衛將李漢一所告內,興元門北邊宮墻舊築三間許頹圮云。令繕工監,爲先以把子,堅實圍排,卽爲修築,而巡邏營門,則申飭校卒,嚴加巡察之意,分付,何如?傳曰,允。
李時秀,以分兵曹言啓曰,慶熙宮西所衛將李漢一所告內,興元門北邊宮墻二間許,又一間許,及武德門西邊二間許舊築,因雨頹圮云。令繕工監,爲先以把子,堅實圍排,待晴卽爲修築,而巡邏營門,則申飭校卒,各別巡察於墻外。內巡則前以因傳敎,御營廳鄕軍十名,定將校分領巡察,而今已撤罷矣。似當依前擧行,而係是軍兵去就,自下不敢擅便,何以爲之?敢啓。傳曰,座更,依前下敎,勿爲把定。此不過一庫頹圮,只令堅實柎柵,可也。
南鶴聞,以司僕寺言啓曰,今此明陵展謁,仍詣昭寧園時,追慕峴·碌磻峴·德坡峴道路險峻處,依前例臨時啓稟,以人夫奉駕之意,敢啓。傳曰,知道。
南鶴聞,以司僕寺言啓曰,今此明陵展謁,仍詣昭寧園時,各差備入把馬磨鍊,別單書入而,其中驛馬,則令兵曹,依例知委各驛,使之直爲把入,何如?傳曰,允。
南鶴聞,以兵曹言啓曰,今八月十五日,明陵展謁,仍詣昭寧園展拜時,各殿問安及各差備驛馬,以忠淸道·黃海道驛馬徵用事,筵稟定奪矣。兩道驛馬補把之數,別單書入,而各自監營,定差使員,今月十二日,京中逢點事,發關知委之意,敢啓。傳曰,知道。除抹下數徵用,可也。
李時秀,以訓諫都監言啓曰,本局哨官沈應鎭,身病甚重,勢難察任,改差,何如?傳曰,允。
南鶴聞,以禁衛營言啓曰,本營千摠李鎭壁,身病猝重,勢難察任,改差,何如?傳曰,允。
洪仁浩,以義禁府言啓曰,慶尙監司金先默狀啓據刑曹粘內,泗川縣監沈能寬,移本府處之事,允下矣。沈能寬時在任所云,依例發遣府羅將拿來,何如?傳曰,允。
左議政李在協疏曰,伏以臣孽由己作,罪未蒙勘,鞶帶之號,曲荷聖念,臣方以惶以感,亦不敢爲祗肅樞銜之計,惟日夕屛息訟愆而已。廼者相職復拜之命,忽下於千萬夢想之外,誕降敷心之諭,特開進身之路,近侍臨宣,瞻聆俱聳,有罪賤臣,何以得此?以首稽地,不知所措。臣本以千不近萬不似之庸品,猥膺千不當萬不堪之職名。枚卜之初,仰感俯怵,守株之微執不固,循墻之至懇莫遂,伴食中書,居然半載于玆矣。非不知更控衷悃,仰冀體諒,而隨逐泯默,以至于今者,竊自謂駑駘服車,力必不振,負乘致寇,理亦無幸,無所事於自圖辭免。果然瘡疣莫掩,狼狽立至,上而至尊貽惱,下而元輔獲譴,靜究厥由,職臣之故。論以國體,合置重辟,而乃反收召不置,官職如舊,有若協贊承弼,非臣莫可者然,不謂聖明之世,有此乖當之擧也。惟彼元輔之耆舊宿望,固宜圖任責成,俾盡彌綸之策,而如臣淺薄,混被恩命,豈不有傷於綜核之政哉?臣固樸愚,不嫺方便,辭令之發,或不審擇,事物之接,類多逕庭。知臣者謂之疎脫,不知臣者謂之妄率,不但臣之自知如此,抑亦淵鑑之所悉燭。顧今朝象潰裂,國事泮渙,聖上之所以責勉群下者,必欲其精白一心,同寅協恭,輔相之所以對掦德意者,亦在於洞祛畦畛,無所偏係。臣雖汚下,平日所自期,未嘗不以一黨字爲恥,則豈忍隨波胥溺,反乖初心,而其奈氣質之性,徑直難化,擧措之際,冥摘爲病?因一參差,事端漸大,持是以行,何往不敗?爲臣之計,莫若卸解重擔,優遊散地,退守其自來拙分,則在天地陶鎔之德,亦不至爲枉物性之歸。今若迫之以難强之任,責之以難當之事,則畢竟顚沛,又不當如今日而止,雖以覆燾之仁,顧復之慈,亦安得每每容護之哉?披瀝至此,不覺涕淚沾襟。伏乞聖慈,俯賜矜察,亟令收還,臣議政新誥,以卒終始生成之澤,千萬幸甚。答曰,省疏具悉卿懇。往事不須追提,鼎席備員,予日望之,卿須安心勿辭,卽日肅命,聽我面諭。仍傳曰,此批答,遣承旨傳諭,期於偕入。
沈豐之啓曰,左議政李在協處,遣承旨傳諭,期於偕入事,命下矣。何承旨進去乎?敢稟。傳曰,左副承旨進去。
左副承旨朴天衡書啓,臣敬奉聖批,馳往傳諭于南部薰陶坊鑄字洞契,議政府左議政李在協所住處,則以爲臣,猥將肝膈之懇,敢瀆崇嚴之聽,竊謂日月之明,容光必照,天地之大,微物皆遂,體諒之恩,攢手而俟。不意近密之臣,儼然辱臨,十行聖批,反復諄勤,諭之以不須追提,勉之以日望備員,卽日肅命之敎,聽我面諭之音。俱非無狀如臣,負罪如臣,所當得者,而寵眷之隆渥,恩諭之鄭重,愈往愈深,眇末去就之仰煩聖念,何至於此?顧今首揆,尙在遜荒,以臣情地,顧何敢獨先冒進,而此猶屬臣一己之私,義有不暇顧,近因換節之交,不愼脫着之節,重得輪行感疾,方此委頓床笫,此則承宣之所目覩。容俟數日調將,方可以趨承恩命,第念王人之久滯窮巷,尤增惶悶。伏乞亟收偕入之命,使國體不至屑越,則賤分粗安,亦得以便意調息,惟是顒祝云矣。臣旣承偕入之命,姑爲仍留之意,敢啓。傳〈曰〉,知道。
禁府啓目,蔚珍縣監朴文絅口招云云,特敎口招之下,其所納供,漫漶爲說,泛稱遲晩,所當請刑是白乎矣,旣有捧草供以入之命,上裁,何如?判付啓。此囚之尙今滯囚,果何委折?今日一體照律爲良如敎。
禁府照目,京畿前中軍李尙謙矣判付內,便服赴公赴衙,俱有朝禁,如渠幺麽武弁,焉敢以便服赴任乎?事旣登聞,不可例勘。若此則,監·兵·水使,以至守令·邊將,皆將便服上官,揆以國體,寧有是也?嚴加勘律,以徵日後,罪杖一百受贖,告身盡行追奪,私罪。奉敎依允爲旀,議減一等爲良如敎。
又照目,宣傳官沈公俊矣傳旨內,及其打叩,亦當先審其假處,而矇然不察,致此門鑰之不嚴,其在徵後之道,不可置以不論,令該府嚴問處之,罪笞四十收贖,付過放送,私罪。奉敎依允爲旀,功減一等爲良如敎。
又照目兵曹佐郞金珍格矣傳旨內,橫本之修葺,責在本曹,所謂入直郞廳,前此若能分明按視執頉,趁卽修改,則豈有是也?以幺麽遐土文官,猥叨騎省重任,且有飭敎,則事事慢忽若此,所當重棍汰去,而昨夜値坐齋,未及決處,爲先令該府拿問,各別重勘,罪杖八十受贖奪告身三等,私罪。奉敎依允。
又照目,西道參軍朴祥煥矣傳旨內,勿論城內外,京山石材之浮取,自有法禁,而卽聞白雲臺近處,以石材浮取,人多傳說,事甚驚訝。或斲起生罅之石,或掘取在土之石,或如柱石,或如陛石,間間聚置,次次運致,莫重京山石材之任意斲之,事極驚愕。參軍之職,不但止止於禁松而已,則事在本道字內,趁未覺得其冒禁者,宜有徵勵之道,令該府拿問處之,罪笞五十受贖,私罪。奉敎依允爲旀,功減一等爲良如敎。
刑曹啓目,奴太云等原情云云,曹吏·導掌,自臣曹,固當照律重勘是白乎矣,旣有嚴査啓聞之命,上裁,何如?啓。啓下行査事體,雖曰至重,幺麽宮庄事,何必如是盤問,而所關自有重於啓下査事故耳。癡奴蠢氓,何足査也?曹吏所爲,極爲頑惡,亦何足責也?竝分等勘處。此蓋只示不欲泛然看過之意,以此知悉爲良如敎。
丁未八月初四日辰時,上御重熙堂。禮房承旨與來待諸臣入侍時,行都承旨沈豐之,記事官金孝建·李相璜·金祖淳,副司直李文源,京畿監司徐有防,以次進伏訖。上曰,陵役浩大,而何能如是速完?文源曰,役處比當初所料,有除減之事,故申飭陵官,昨早已畢役矣。上曰,今秋欲謁明陵,仍詣昭寧園展拜計,而雨水之後,道路修治之節,似難及期矣。有防曰,今年雨水,東南道則多有水洄之地,姑未修治,而西郊則皆沙石之地,故無汰落處,及期修治,似不難矣。上命書禮曹草記批旨。又命書傳敎曰,今番陵幸時,隨駕東西班,依最少例磨鍊,侍衛亦依最少例磨鍊。命退,諸臣以〈次〉退出。
丁未八月初四日未時,上御重熙堂。軍士房承旨與惠堂·兵曹判書入待時,右承旨李時秀,假注書趙台榮,記事官李相璜·金祖淳,宣惠廳堂上徐有隣,兵曹判書李,以次進伏訖。上曰,今番外邑植炬,特命除減,或爲省弊耶?有隣曰,果除民邑之弊,而道路亦不大段修治,故尤爲省弊矣。上敎曰,別抄例於駕前,隨交龍旗先行,而近來則不然,以致駕前之紛雜。今番各別申飭,無或如前,外他雜人,亦爲嚴禁,可也。曰,十里外斥堠伏兵及傳語軍令,守·摠兩營,各隨地方擧行矣,今亦依此擧行乎?敢稟。上曰,近年多從略爲之,與傳語軍各年前例抄出,更爲稟旨,可也。出擧條曰,弘化門外留都,守·摠兩營,輪回擧行矣,今番則兩營中,何營爲之乎?敢稟。上曰,摠戎廳爲之,可也。出擧條曰,幸行回鑾後,隨駕軍兵犒饋,近年連以乾物擧行矣,今番則何以爲之乎?敢稟。上曰,依近例爲之,可也。出擧條曰,今此幸行時,隨駕營門,依定式,今春陵行時隨駕營門,自當擧行,而禁軍及馬步軍,幾番幾哨磨鍊乎?敢稟。上曰,訓局步軍八哨,馬兵三哨,禁營鄕軍五哨,騎士三番爲先後廂,禁軍四番隨駕,可也。出擧條曰,在前經宿陵行時,挾輦軍四百名,餘軍二百名替代矣。今亦依此磨鍊乎?敢稟。上曰,今番則挾輦軍三百名,餘軍一百五十名磨鍊,可也。出擧條曰,今番私賑諸人,皆已區處,而其中全州前僉使張益福,以屢次補賑,首擧褒賞之人,已經入侍,至有實職除授之命,而臣曹未捧承傳,不得擧行,何以爲之?敢稟。上曰,無論五衛將·同知,待窠卽爲調用,可也。出擧條曰,戊戌年明陵·昭寧園展謁時,各差備應把驛馬,爲一百五匹,甲辰年永陵展謁時,各差備應把驛馬,爲九十三匹,而京畿·忠淸·原春·黃海四道,分排補把矣,今番則何以擧行乎?敢稟。上曰,依甲辰年例爲之。只海西·湖西驛馬徵用,關東則置之。此意亦令司僕知悉。出擧條上曰,驛卒糧米,雖自兵曹出給,而無一下究云,今番則各別申飭,善爲出給,可也。命書榻敎曰,政官牌招開政。有隣曰,經宿幸行時,宗廟·景慕宮,例於前二日,遣大臣告由,而戊戌八月幸行,適値望日後不遠之時,兼告擧行矣。今番幸行,又在望日,當日兼告,恐合事宜,何以爲之?敢稟。上曰,依爲之。出擧條命退,諸臣以次退出。
上在昌德宮。停常參·經筵。
李時秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃昇源啓曰,大司憲尹師國未肅拜,持平沈銖陳疏入啓,執義趙錫穆,掌令權坪·吳著,持平吳彦敎俱在外,監察茶時之意,敢啓。傳曰,知道。
李時秀啓曰,禁衛營將官來言,今日本營軍兵,日次私習云矣,敢啓。傳曰,知道。
李時秀啓曰,御營廳將官來言,今日本廳軍兵,日次私習云矣,敢啓。傳曰,知道。
李時秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于沈豐之曰,都承旨入侍。
注書金孝建病,代以申溆爲假注書。
吏曹口傳政事,兼春秋單李宗烈。
傳于洪仁浩曰,陵幸當前,別軍職隨駕者,除兼職外任,守宮及慶熙宮入直,則只是七人,前別軍職,李晳定配分揀。
傳于洪仁浩曰,秋到記入格儒生,明日來待。
傳于朴天衡曰,軍士房承旨與行副司直李文源入侍。
李時秀,以兵曹·都摠府言啓曰,今日卽是中日日次,故臣等來會中日廳,試取次開坐,而弘化門入直軍兵,不爲來待。問其委折,則哨官李敬大所告內,標信祗受,然後例爲解出軍兵,而今日則初無標信來傳之事,故不得擧行云。標信頒宣,事體莫重,軍兵去就,師律至嚴,則今此宣傳官之不傳標信,事未前有,大關後弊。當該宣傳官,令該府拿問嚴處,弘化門入直軍兵,則請出標信,依例試取之意,敢啓。傳曰,知道。
以李永喆·宋綸源等囚單子,傳于洪仁浩曰,付過放送。
李時秀,以兵曹言啓曰,本曹入直郞廳,今日修掃摘奸時巡審,則萬安門南邊墻垣外面數尺許,半邊缺落,其深不滿數寸許。爲先令紫門監,以杻把子,堅實圍排,此與全頹有異,把守一款置之,何如?傳曰,允。
李時秀,以訓鍊都監言啓曰,本局哨官趙,時在慶尙道固城地,而身病甚重,尙未來現,改差,何如?傳曰,允。
洪仁浩,以義禁府言啓曰,忠淸道海美縣夢熊驛徒三年定配罪人李晳,分揀事,命下矣。李晳卽爲放送事,依下敎,直關分付於該縣監之意,敢啓。傳曰,知道。
洪仁浩,以義禁府言啓曰,保放罪人趙雲履,依例還囚後,照律之意,敢啓。傳曰,知道。
禁府啓目,會寧府定配罪人閔心爀矣,粥米雖無所報,醬則初不分給,而敢以每口七合樣,瞞報營門,至於嚴問之下,肆然欺誣之狀,尤極痛駭。本律之外,又係一罪,更爲拿問處之,罪從重論,杖一百收贖,告身盡行追奪,徒三年定配,又五年禁錮,私罪。奉敎,不必以反作事及粥米事,更爲照律,還發配所爲良如敎。
洪仁浩,以義禁府言啓曰,時囚罪人閔心爀照律公事判付內,不必以反作事及粥米事,更爲照律,還發配所事,命下矣。閔心爀,依前罪目,還發配所,而發遣府書吏,押送之意,敢啓。傳曰,知道。
禁府照目,昆陽前郡守趙雲履矣所犯諸條,俵災之不均,還錢之那移,法外之用罰,俱係不法,究厥情狀,誠極痛駭。以此照律,罪從重論,杖一百流三千里,以喪前所犯收贖,告身盡行追奪,私罪。奉敎依允爲旀,功減一等爲良如敎。
禁府啓目,堤川前縣監李熻原情云云,傳旨內辭意,出問目,反復究問,則游辭漫漶,終不直陳,究其情狀,極爲痛駭,刑推得情,何如?判付啓。除刑推議處爲良如敎。
禁府照目,蔚珍前縣監朴文絅矣傳旨內,渠之所爲,萬萬無狀,拿處亦敎是白乎旀。前左承旨李時秀所啓內,進伏之際,擧措固已駭怪,及其前任高敞時賑穀數爻,俯詢之下,敢以忘却仰對者,尤極駭痛,罪從重論,杖八十收贖,奪告身三等,私罪。奉敎依允。
丁未八月初五日卯時,上御重熙堂。都承旨入侍時,行都承旨沈豐之,記事官金孝建,記注官承膺祚,記事官李相璜,以次進伏訖。上曰,畿伯入侍。賤臣承命出,與京畿監司徐有防,追出進伏。上命書榻敎曰,麻田郡守,當日辭朝。又命書傳敎曰,今番陵幸時,各道監司境上出待,置之。又命書傳敎曰,都承旨·左承旨·同副承旨,分詣受香所,奉審摘奸以來。命退,諸臣以〈次〉退出。
丁未八月初五日酉時,上御重熙堂。軍士房承旨與行副司直李文源入侍時,右承旨李時秀,假注書趙台榮,記事官李相璜·金祖淳,行副司直李文源,以次進伏訖。上曰,卿何爲暮還乎?文源曰,昨詣明陵奉審後,暮往高陽郡,今朝始詣昭寧園,奉審入來,故自然抵暮矣。上曰,沿路治道,何如?文源曰,別無大段修補處矣。上曰,開東後動駕,仍往高陽,則不至値暮乎?文源曰,似然矣。上曰,自明陵距高陽,爲幾里乎?文源曰,爲二十五里許矣。上曰,程道雖未滿三十里,師行有異,勢將早發,而亦不可不植炬矣。文源曰,臣伏承筵敎,看審動駕時道路形止,則自龍峴下路,直抵高陽郡,其間五里許,潦水未退,卒難塡平,鑾路所由,萬萬未安。臣意則自陵所幸行高陽時,還從黔巖前路,則旣無阻水之慮,亦不至大段迃回,故敢此,仰達矣。上曰,依爲之。若此則出宮時,不可無植炬,至昌陵站爲之事,分付,可也。出擧條上曰,高陽衙舍,何如?文源曰,已爲修理,而本邑淍殘,勢難獨辦云矣。上曰,所入物力,殘邑不可獨當,自戶曹優給物力事,承旨出去,分付,可也。上曰,沿路禾穀,何如?文源曰,數日日氣淸溫,故善爲登熟矣。命退,諸臣以次退出。
上在昌德宮。停常參·經筵。
李時秀啓曰,判義禁鄭昌聖,除拜後過三日,不爲出肅,依定式推考警責,仍卽牌招察任,何如?傳曰,允。
南鶴聞啓曰,卽伏見慶尙左水使李章漢今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
南鶴聞啓曰,大司憲尹師國,掌令權坪未肅拜,持平沈銖疏批未下,執義趙錫穆,掌令吳著,持平吳彦敎俱在外,監察茶時之意,敢啓。傳曰,知道。
傳于沈豐之曰,同副承旨率入格儒生入侍。
內醫院提調前望單子入之,徐有寧落點。
玉堂前望單子入之,校理李鼎德,修撰趙鎭宅,副修撰李敬五落點。
傳于沈豐之曰,左承旨入侍。
李時秀,以兵曹言啓曰,景福宮衛將全信采,身病猝重,勢難供職,呈狀乞遞,輪番之任,不可久曠,改差,何如?傳曰,允。
有政。吏批,判書吳載純內閣進,參判李秉模,參議曺允大,右承旨李時秀進。以李益烍爲大司諫,金孝眞爲正言,兪漢雋爲司䆃僉正,徐有年爲司饔直長,鄭昌老爲任實縣監,尹光顔爲兵曹佐郞,兼春秋單吳泰彦。
兵批,判書李進,參判黃昇源肅拜進,參議柳誼病,參知李師濂入直進,右副承旨洪仁浩進。以尹塾爲都摠管,全祥直爲景福將,李彦默爲忠淸兵虞候,副司直李在學,前統虞候李東憲今降禦侮,忠淸兵虞候李邦運,今加折衝,同知單安俊。
洪仁浩啓曰,合辭連日闕啓,事甚未安,今日政新除授大司諫李益烍,正言金孝眞,竝卽牌招,大司憲尹師國,掌令權坪,一體牌招,何如?傳曰,允。
傳于洪仁浩曰,濟州回榜人子入侍。
以留都大臣取稟,傳于南鶴聞曰,領議政留都。
洪仁浩,以訓鍊都監言啓曰,依下敎隨駕武藝別監一百十六人,每人六時饌價,七錢八分式磨鍊分給之意,敢啓。傳曰,知道。
領議政金致仁疏曰,伏以臣罪犯罔赦,恩荷曲貸,遞免薄譴,匪罰伊榮,逬出都門,冀伏王章,而尙自幸永缷重擔,還地本分,生成大德,惟日攢手。千萬不自意,忽伏承重拜台司之命,近臣迭辱,禮遇鄭重,滓穢賤臣,何以得此?惝怳震駴,歷日靡定,自臣恩遞,僅及旬望,以臣代臣,職任自如,其視未遞,相去幾何?私心惶蹙,已無可言。國體苟簡,未有與比,今以一時之暫解,敢諉罪名之已勘,晏然趨膺,自同無故,則其爲放肆,又孰甚焉?噫,平日殿下之於臣,所期勉者何如,而臣則辜負,所視遇者何如,而臣則蔑報,至於近日事,而罪戾彌彰,以致聖心煩惱。僚相去位,苟究其本,皆臣之故,是宜嚴示譴斥,俾勵群工,而今反罪之不加,畀以宿趼,聖上所以庇覆賤臣則誠至矣,獨奈隳典憲而駭聽聞,何哉?臣與僚相,半載周旋,推心相與,雖有一二同異,未嘗少失和氣。今番薦事,亦不過一時意見之差殊,夫豈有一毫他意於其間哉?惟是冢宰,非互對之職,人材有或偏之時,闊狹之際,只當一循公議而已,觀於臣前後銓薦,可知其無適莫也。區區所自勉,戒存偏係,事無過激,期欲一心淬勵,至誠贊襄,以裨我聖上平明之治,而誠信未孚,事與心違,自取狼狽,貽羞朝廷,是豈臣本情也?抑臣之膠守迷執,洊承飭敎,而不敢爲奉行之計者,臣雖無狀,尙敢以己見之中格,而全昧君命之至重,臣分之至嚴也哉?迃滯之見,不知通變,妄欲倣翰苑敗薦故事,守中書流來舊規,而不覺其自陷於方命犯分之科,莫非臣耄昏顚錯,死期將迫之致,追思震懍,覓死不得。念臣受恩兩朝,與天無極,垂死之年,又叨重任,絲毫莫效,尙此低回。每一赴公,擧顔先靦,畢竟僨事溺職,罪實自作,而不思懲吹之戒,猶復冒進不已,則誠恐國家四維,由臣而不張,此臣之所大懼也。至於二字不敢聞之敎,關係人臣極罪,縱不能卽地滅死,以暴其心,顧何敢憑藉開釋,復廁周行乎?深引誠過之聖諭,竊想日月之明,猶有遺照,臣之情事,其亦窮且慼矣。臣積日惶隘之餘,宿疾未差,重添關格,一經危域,眞元耗脫,厭厭無陽界意思,僅能收召精魂,略具文字,仰首鳴號於慈覆之下。伏乞聖明,俯垂矜諒,亟命斥退,仍許臣三字舊銜,俾得自盡其餘年,則實天地終始之大惠也。答曰,省疏具悉卿懇。無間然故無所隱,向來事,今豈必更提?大抵君臣之際,貴在敷露,可戒者包荒,卿若念及於此箇事理,幡然出膺,豈竢竟夕?卿須安心勿辭,卽起視事。仍傳曰,此批答,昨日傳諭史官傳諭,待入城回奏,待明朝遣承旨偕來。左相家偕來承旨,姑爲入來,明日進去。
沈豐之啓曰,領議政金致仁家,遣承旨偕來事,命下矣。何承旨進去乎?敢稟。傳曰,左承旨進去。
行左承旨黃昇源書啓,臣敬奉聖敎,馳往傳諭于北部觀光坊契議政府領議政金致仁處,則以爲臣,冒上瀝血之章,冀被嚴誅,猥承敷心之批,反侈寵命,字字恩言,丁寧開曉。且以賤陋行止,累煩聖念,臣莊誦隕越,昨還私次。卽又喉舌之臣承命偕來,口傳下敎,二字不敢聞之敎,至命改下,是尤特恩異數,而卽賤臣由鬼爲人之日也。北望攢祝,曷勝感泣?臣雖愚昧,粗聞不俟駕之義矣。顧何敢更有逡巡,而第臣病情,自經關格危境,氣血俱脫,衆症交發,粥飮爲命,落席㱡㱡,殆無生人樣子。自量目下,萬無自力於升降拜跪之節,若得多般調治,少可以强,則卽當擔舁趨命,仰伸叩謝之忱。王人之久屈陋巷,尤增私心之惶蹙,亟先召還,千萬顒祝云矣。臣旣承偕來之命,姑爲仍留之意,敢啓。答曰,知道。聞欲從近造朝,卿則先爲入來。
丁未八月初六日卯時,上御熙政堂。同副承旨·左承旨與入格儒生入侍時,行左承旨黃昇源,同副承旨南鶴聞,假注書趙台榮,記事官李相璜·金祖淳,幼學金履喬,進士沈厚鎭·姜履元,以次進伏訖。上下詢姓名,履喬仰奏姓名。上曰,年今幾何?履喬曰,二十四歲矣。上曰,爾父今在何處乎?履喬曰,去月下往淸州矣。上曰,爲人極嘉矣。昇源曰,然矣。厚鎭等仰奏姓名訖,命先退。命書榻敎曰,玉堂前望單子入之。又命書傳敎曰,未肅拜兵曹堂上許遞,前望單子入之。又命書傳敎曰,藥房提調李在簡,近不仕進,整理之任,自多擧行,許遞,前望單子入之,待下批牌招察任。上曰,行副司直李文源與京畿監司入侍。賤臣承命出,與李文源·徐有防,偕入進伏。上曰,兵曹判書入侍。賤臣承命出,與李偕入進伏。上敎文源曰,卿旣是正卿,何爲坐於兵判之下耶?重臣任自降資,在國體,亦可謂不成說矣。文源曰,向日肅單,旣書資憲大夫故然矣。上曰,此後卿處事,似多難處,至如上疏·呈辭,毋得爲之,自今雖某職,不可不出仕矣。文源曰,聖敎雖如此,至於有官敎之職,不敢行公矣。上曰,豈有無官敎之職耶?勿爲過辭也。命書傳敎曰,擧行相妨,都摠管李文源許遞,今日政差出。上敎有防曰,高陽郡前路,想必狹窄,或有廣治之道耶?有防曰,雖以巡路言之,每患狹隘,今於幸行之際,極爲狹窄,不勝惶悶矣。曰,城內動駕,闕門留門時,建陽以東,則摠府堂上,從門隙祗受標信,建陽以西,則兵曹堂上,祗受標信事,曾已定奪。各條笏記中,當爲添錄,故敢此仰達。上曰,依爲之。出擧條曰,城外動駕還宮時,若値日暮仍留門,則以信箭分付,而兵曹節目,則以標信擧行,啓下,不可不一番釐正。此後則節目中,以信箭擧行,啓下,何如?上曰,依爲之。出擧條曰,文武大小科及生進回榜人,令京兆及該道,歲首訪問,草記或狀聞事,曾有特敎定式矣。濟州通政安後,以去丁未年武科出身,今當回榜之年,年爲八十八歲。渠則以老病,末由越海,其子出身尙燁,持其父紅牌而來,請得新紅牌·賜花。此是該道所當擧行者,而渠旣上京,連爲呼訴,故敢此,仰達矣。上曰,耽島人之回榜,似必初有之事,聞甚稀異。花牌今日內造給於其子處,使之齎傳。仍令本牧,優給宴需衣資,牧使進往設樂以侑之,以示朝家尊高年之意,可也。曰,年前定式時,回榜人,仍令該曹,特加一資事,亦有下敎矣。上曰,依爲之。出擧條曰,十里外斥堠·伏兵及傳語軍,從略爲之之例抄出,則甲辰年永陵幸行時,斥堠·伏兵元定二十名處減七名,十名處減四名,五名處減二名,傳語軍每處三名矣。旣承稟旨之命,敢此仰達。上曰,依甲辰年例爲之,可也。出擧條鶴聞曰,新除授全羅兵使沈,時在忠淸水營任所,坡州牧使吳載重,時在長淵縣任所,而有除朝辭赴任之命矣。密符則全羅兵使沈,以前任忠淸水使時所佩密符,仍佩,坡州牧使吳載重,以坡州前牧使洪仁默所佩密符,仍爲傳授,諭書則安寶,使院吏齎傳,何如?上曰,依爲之。坡州距京不遠,則雖是直路,該曹之以除朝辭磨鍊,事甚不察,當該堂上推考,可也。出擧條命書榻敎曰,汰去及拿處宣傳官,分揀,曰,城門開閉之規,今方釐正揭板,而經宿陵幸,城門留門時,宣傳官廳各條笏記,則只以信箭祗受啓鑰載錄,大典通編,則以信箭·標信俱到,請出慈旨·符驗許開載錄矣。當依通編書揭,而各條笏記中,更爲釐正,何如?上曰,依爲之。出擧條命書傳敎曰,政官牌招開政。命退,諸臣以次退出。
丁未八月初六日未時,上御誠正閣。兵曹判書與回榜人入侍時,右副承旨洪仁浩,假注書趙台榮,記事官李相璜·金祖淳,兵曹判書李,濟州出身安尙燁,以次進伏訖。命尙燁立階下,上敎尙燁曰,爾父年今幾何?尙燁曰,今爲八十八歲矣。上曰,爾之兄弟爲幾何?尙燁曰,四兄弟矣。上曰,爾父所生孫爲幾何?尙燁曰,男孫爲三十六人,女孫爲二十餘人矣。命書傳敎曰,今日召見濟州回榜人安後子出身尙燁,年近九十,聞其子孫,亦甚衆多。旣有造給花牌之命,亦因兵判所奏,依定式加資,付同樞一款,亦依徐挺文例爲之。因此聞之,徐挺文,今年又是重試回榜云,造給花牌,使之謝恩。曰,向來回榜人徐挺文,今年聞是重試回榜云,何以爲之耶?上曰,事甚奇壯,使之依例回榜。兵判出去後,考見前例,謝恩日以付職名,可也。曰,留都營狀啓,例爲付撥,而或有時急之事,則京畿驛馬待令事,曾有定式矣,今亦依此擧行乎?敢稟。上曰,依爲之。出擧條曰,日昨臣,以前坡知僉使金漢升事,有所陳達,已蒙處分矣。惠山僉使鄭信達,謂有七十二歲老母,病勢方苦,屢次來見,縷縷乞遞。情理雖甚矜惻,旣是法典之外,故臣連加嚴飭,促其赴任,而除拜已久,終不辭朝,事甚可駭,依金漢升例施行,何如?上曰,雖是法典之外,渠之情理,在所矜念,改差,可也。出擧條上曰,守禦使·同副承旨·都承旨入侍。賤臣承命出傳,行都承旨沈豐之,同副承旨南鶴聞,守禦使金鍾秀,以次進伏。上敎鶴聞曰,俄者宣傳官汰去傳敎,旣命分揀,則金益彬,自在勿汰中,以此分付兵曹,可也。命書判付訖,鶴聞·仁浩竝先退。上敎鍾秀曰,領相病狀,何如?鍾秀曰,向經關格後,尙未快差,而姑觀數日,當肅謝云矣。上曰,書啓中有亟收偕來之語,果欲入來而然耶?鍾秀曰,然矣。命退,諸臣以次退出。
上在昌德宮。停常參·經筵。
沈豐之啓曰,大司憲尹師國未肅拜,掌令權坪,持平沈銖疏批未下,執義趙錫穆,掌令吳著,持平吳彦敎俱在外,監察茶時之意,敢啓。傳曰,知道。
南鶴聞啓曰,來十一日,朝參日次,而毓祥宮秋享祭齋戒相値,頉稟之意,敢啓。傳曰,知道。
南鶴聞啓曰,來十一日輪對,毓祥宮秋享祭齋戒相値,頉稟之意,敢啓。傳曰,知道。
兵曹參判前望單子入之,黃昇源落點。
兵曹口傳政事,以金益淳爲宣傳官。
以江華留守狀啓捉虎校卒施賞事,傳于南鶴聞曰,中軍尹得逵之挺身當前,爲民除害,極爲可嘉,賞典,令兵判,議于大臣,明日草記稟處。
以大司諫李益烍,正言金孝眞,牌不進罷職傳旨,傳于南鶴聞曰,只推。
以原春監司狀啓,鞫獄所關詗捕,待義禁府知委擧行事,傳于南鶴聞曰,義禁府尙無稟旨之事,該房問啓,當捉與不捉,令道臣商量,從便擧行事,分付。
李時秀,以兵曹言啓曰,內吹螺赤及龍虎營兼內吹,今秋等習角時賞格木,依啓下別單,四同八疋,分等施賞之意,敢啓。傳曰,知道。
李時秀,以訓鍊都監言啓曰,依下敎,金虎門·弘化門·廣智營入直本局軍兵及參操標下軍與永肅門入直局出身,臣與兵曹判書臣李,今月初八日中日廳,眼同試取,而竝待標信擧行之意,敢啓。傳曰,知道。
李時秀,以訓鍊都監言啓曰,本局兼內吹丙午秋等習角賞木綿三十九疋,今春等習角賞木綿四十一疋,秋等習角賞木綿四十八疋,依啓下單子,分等施賞之意,敢啓。傳曰,知道。
李時秀,以禁衛營言啓曰,依下敎,瑞蔥臺參陣京鄕軍兵,明日南別營,鳥銃一巡試取,而銅龍門西營入直軍,則待標信赴試,新營入直軍,依例除標信應試後,竝還入直之意,敢啓。傳曰,知道。
李時秀,以禁衛營言啓曰,本營兼內吹去丙午秋等及今丁未春秋等習角賞格,依啓下單子,木綿二同二十四疋,分等施賞之意,敢啓。傳曰,知道。
李時秀,以御營廳言啓曰,依下敎,瑞蔥臺參陣京鄕軍兵,明日南小營,鳥鏡一巡試取,而東營·集春營入直軍,則待標信赴試,新營入直軍,依例除標信應試後,竝還入直之意,敢啓。傳曰,知道。
李時秀,以御營廳言啓曰,本廳兼內吹丙午秋等習角賞木綿三十九疋,今春等習角賞木綿三十八疋,秋等習角賞木綿四十五疋,依啓下單子,分等施賞之意,敢啓。傳曰,知道。
李時秀,以守禦廳言啓曰,依下敎,瑞蔥臺待令本廳前排軍兵等,鳥銃一巡試放,今月初八日,訓鍊院設場試取之意,敢啓。傳曰,知道。
李時秀,以摠戎廳言啓曰,依下敎,瑞蔥臺待令本廳前排軍兵等,鳥銃一巡試放,今月初八日,訓鍊院設場試取之意,敢啓。傳曰,知道。
丁未八月初七日卯時,上詣瑞蔥臺入侍時。行都承旨沈豐之,右承旨李時秀,左副承旨朴天衡,右副承旨洪仁浩,假注書申溆·趙台榮,記事官李相璜·金祖淳,二直提學李秉模,原任直閣徐鼎修·鄭東浚,待敎尹行任,以次侍立。上具戎服,乘輿出賓陽門,詣春塘壹,降輿御幕次。各營大將及京畿監司,以次陞壇上,行軍禮訖,命各軍門,行布陣法,仍各試藝。上曰,今日試官及侍衛諸臣,亦竝試射,可也。呼名官,呼兵曹判書李等,以次試射訖。上曰,入格人,使之帳前受賞,可也。時秀曰,今此試記,不善修正,頒賞之際,不無虛實相蒙之弊,當該試官推考,何如?上曰,依爲之。出擧條以次頒賞訖,上乘輿出靑陽門,入賓陽門還內,諸臣退出。
上在昌德宮。停常參·經筵。
昧爽,灑雨下雨,測雨器水深二分。
洪仁浩啓曰,合辭連日闕啓,事甚未安,除在外·疏批未下外,未肅拜人員,竝卽牌招,何如?傳曰,允。
傳于沈豐之曰,今番陵幸時,局內諸陵,當遣大臣攝祭,而順懷墓,一體擧行。此後西道五陵寢展拜時,不待下敎,本墓攝祭,依陵享例,節目中磨鍊事,分付。
以禮曹陵幸節目,傳于沈豐之曰,自陵所詣宿所時,依例揷羽,自高陽詣園所時除揷羽,還宮時揷羽,在前皆依此爲之,似是不載於節目,有此磨鍊之差異。此後依此定式,綏吉園,則當自內酌獻,只祭物措備事,分付。
傳于南鶴聞曰,大臣留待。
傳于趙衍德曰,左議政入侍。
兵曹口傳政事,以鄭昌順爲守宮大將。
以持平吳彦敎,正言金孝眞,牌不進罷職傳旨,傳于洪仁浩曰,只推。
承旨前望單子入之,趙衍德落點。
以承旨房望,傳于趙衍德曰,仍。
傳于趙衍德曰,召對爲之。
傳于南鶴聞曰,行幸當前,承傳擧行,極爲苟艱,宣傳官未差之代,勿拘常格,以曾經承傳人中,今日政,各別擇擬事,分付。
南鶴聞啓曰,右承旨趙衍德,纔已入侍矣,臣吏兵批兼進之意,敢啓。傳曰,知道。
有政。吏批,判書吳載純進,參判李秉模內閣進,參議曺允大式暇,左承旨李時秀進。以宋持敬爲戶曹正郞,閔是祥爲濟用奉事,李趾采爲白川郡守,金相龜爲義城縣令,李晟爲慶興府使,司饔直長徐有年,軍資直長尹聚東相換,朴左源爲寧陵令,安弘迪爲昭寧園守奉官,壯勇衛金光玉今加嘉善加資事承傳。
兵批,判書李試官進,參判黃昇源病,參議柳誼病,參知李師濂入直進,右副承旨洪仁浩進。以李彦敬爲訓鍊僉正,張翼大爲惠山僉使,趙文彦爲京畿中軍,李鋐爲蔚山監牧官,同知單張益福,僉知單金爔·李星會·李文協·許,吳景勣爲馬島萬戶,李晦植爲宣傳官,徐光漢爲德浦僉使,鄭駿采爲宣傳官。
傳于南鶴聞曰,坐直承旨入侍。
以原春監司狀啓,罪人金廣春,自德源府,旣已捉囚,不得移送,推覈一款,令義禁府稟旨分付事,傳于南鶴聞曰,捉來擧行事,回諭。
洪仁浩,以兵曹·都摠府言啓曰,今日中日爲之事,命下矣。臣等試取次來會,而瑞蔥臺未畢試校卒,今方設場,射則纔畢,砲則應試者,爲四百二十餘人云,而午前萬無畢放之勢。中日之規,如過午時,例爲頉稟,基址狹窄,竝設無路,何以爲之?敢啓。傳曰,中日勿爲試取,可也。
南鶴聞,以兵曹言啓曰,因江華留守趙鼎鎭狀啓,本府捉虎校卒·砲手等施賞事判下內,中軍尹得逵之挺身當前,爲民除害,極爲可嘉,賞典,令兵判,議于大臣,明日草記稟處事,命下矣。以判下內辭意,問議于大臣,則領議政金致仁,以爲加資論賞,似涉過中,兵使陞擬爲宜,校卒·砲手等,從優施賞得當云。左議政李在協,以爲加資恐涉過當,右職調用爲宜云。右議政兪彦鎬,以爲已通兵閫,自在應遷之階,以加資論賞爲宜云矣。虎係捉虎,毋論機穽,例皆論賞。今此尹得逵之躬率直犯,無異徒搏,其在激勸之道,宜有褒賞之典,而加資則兩大臣之議,旣以爲過當,兵使待窠調用,恐合事宜。至於校卒·砲手等,更爲從厚施賞之意,分付本府,何如?傳曰,允。
南鶴聞,以兵曹言啓曰,訓鍊院差備官及龍虎營標下軍兵等入格之類,考例分等施賞後,竝別單書入之意,敢啓。傳曰,知道。
南鶴聞,以兵曹言啓曰,入直禁軍試射時,柳葉箭入格人,依啓下別單,弓箭分等施賞之意,敢啓。傳曰,知道。
南鶴聞,以訓鍊都監言啓曰,弘化門·金虎門·廣智營入直軍及永肅門入直局出身參操標下軍等,今日中日廳試射放後,入格之類,竝別單書入,而入直軍賞格,以戶曹木布分給,局出身標下軍,則以本局所儲,施賞之意,敢啓。傳曰,知道。
南鶴聞,以訓鍊都監言啓曰,南營入直馬兵柳葉箭邊二中一名,弓箭各一部,貫一中二名,各上弦弓一張,邊一中五名,各箭竹一百箇,帳幕軍鳥銃貫一中·邊一中一名,木二疋,邊二中四名,各木一疋·布一疋,貫一中一名,邊一中十名,各木一疋,依啓下單子,施賞之意,敢啓。傳曰,知道。
李時秀,以禁衛營言啓曰,本營內外入直京鄕軍兵及各差備手,鳥銃一巡試取後,得中之類,單子書入之意,敢啓。傳曰,知道。依判下,分等施賞後,草記,可也。
李時秀,以禁衛營言啓曰,今番試射時,新營入直騎士柳葉箭邊二中三人,各弓箭一部,邊一中四人,各箭竹一百箇,帳幕軍邊三中一名,木一疋·布二疋,貫一中·邊一中一名,木二疋,邊二中四名,各木一疋·布一疋,貫一中二名,邊一中十三名,各木一疋,依啓下單子,自本營施賞之意,敢啓。傳曰,知道。
南鶴聞,以禁衛營言啓曰,本營內外入直京鄕軍兵及各差備手等,鳥銃貫一中·邊二中一名,木三疋,邊三中二名,各木二疋·布一疋,貫一中·邊一中五名,各木二疋,邊二中十名,各木一疋·布一疋,貫一中六名,邊一中五十九名,各木一疋,依下敎,自本營分等施賞之意,敢啓。傳曰,知道。
李時秀,以御營廳言啓曰,依下敎,瑞蔥臺參陣京鄕軍兵鳥銃一巡試放後,得中之類,單子書入之意,敢啓。傳曰,知道。依判下分等施賞後,草記,可也。
李時秀,以御營廳言啓曰,依啓下單子判付,本廳騎士李榮夏,柳葉箭邊二中,弓箭一部,裵泰度等八人,邊一中,各箭竹一百介,帳幕軍李德宗等三名,鳥銃貫一中·邊一中,各木二疋,金福輝等五名,邊二中,各木一疋·布一疋,李景曄貫一中,咸世福等十四名,邊一中,各木一疋,施賞之意,敢啓。傳曰,知道。
南鶴聞,以御營廳言啓曰,依啓下單子判付,鳥銃入格本廳軍金載泰貫二中,金昌大等六名,貫一中·邊一中,各木二疋,李世煒等十四名,邊二中,各木一疋·布一疋,金宗根等九名,貫一中,朴萬根等五十名,邊一中,各木一疋,施賞之意,敢啓。傳曰,知道。
李時秀,以守禦廳言啓曰,瑞蔥臺待令本廳前排軍兵等鳥銃畢試後,入格人姓名,別單書入之意,敢啓。傳曰,依判下施賞後,草記。
南鶴聞,以守禦廳言啓曰,本廳草記批旨內,依判下施賞後,草記事,命下矣。貫二中·邊一中一名,直赴殿試外,貫一中·邊二中一名,木三疋,貫一中·邊一中六名,各木二疋,邊二中五名,各木一疋·布一疋,邊一中五名,各木一疋,一一分給之意,敢啓。傳曰,知道。
李時秀,以摠戎廳言啓曰,瑞蔥臺待令本廳前排軍兵等鳥銃畢試後,入格人姓名,別單書入之意,敢啓。傳曰,依判下施賞後,草記。
南鶴聞,以摠戎廳言啓曰,今此瑞蔥臺待令本廳前排軍兵鳥銃試放入格摠數別單,依判下施賞後,草記事,命下矣。巡令手良人朴泰根,貫一中·邊二中,木三疋,牢子良人金碩秋,巡令手良人姜大得等二名,貫一中·邊一中,各木二疋,牢子良人李得仁,邊二中,木布各一疋,牢子良人李福金等八名,巡令手良人朴明得等六名,認旗手良人崔鳳聲,邊一中,各木一疋,謹依判下,一一施賞之意,敢啓。傳曰,知道。
南鶴聞,以義禁府言啓曰,卽接原春監司金載瓚謄報,則鬱陵島往來人金廣春,被捉於咸鏡道德源府,而不爲移送,令義禁府稟旨分付云矣。罪人廣春,自所捉囚之道,各別推覈,未爲不可,而旣是犯禁於鬱陵島,則究覈情節,不可不自本道擧行。移送原春道事,發關分付於咸鏡道觀察使處,何如?傳曰,允。
洪仁浩,以義禁府言啓曰,卽伏見原春監司金載瓚狀本,則以罪人發關事,謂已枚報於本府,而尙無文移到付之事,必是邑驛稽傳之致。毋論緊歇,事關鞫獄,何等嚴急,而若是稽忽,揆以法綱,萬萬寒心,卽令道臣,嚴加査實,中間留滯當該邑驛,狀聞勘罪,以警日後之地,何如?傳曰,允。
大司諫李益烍疏曰,伏以日月迅邁,文孝世子祥期倐過,節序已改,臣民悲冤,去而益切。伏惟我聖上止慈之懷,尤何以堪抑?仍伏念臣,至庸且劣,淸朝言責,自知不合,而前後冒據,蔑效涓埃之報,徒積僨誤之辜,追惟至今,惶愧如昨。迺者諫長除旨,又下於千萬意外,臣誠惝怳,罔知攸措也。固當竭蹶膺命,少伸叩謝之忱,而第臣年紀衰邁,疾病侵尋,年前偶得痰濕之病,胸膈痞結,支體牽引,經年鍼藥,幾死僅甦者屢矣。忽於近日,又添別症,寒熱交作,虛汗遍流,食飮全却,精神昏昧,積敗之眞元漸澌,僅祛之諸症復發,一味委床,蠢動無路。違傲召命,義分都虧,有臣如此,生不如死,瞻天耿結,其情亦慼。玆敢瀝血陳懇,仰瀆於崇嚴之下。伏乞聖慈,俯垂鑑諒,亟遞臣職,俾便調治,仍治臣罪,以肅朝綱焉。臣於乞免之章,不宜贅及他說,而其於目下事,有不容泯默,敢此附陳焉。噫嘻,痛矣。世變層生,凶逆接踵,至於今番逆獄而極矣。始也訛言之煽動,終焉徒黨之嘯聚,其跡則至凶,其計則益急。妖詩凶檄,暗地綢繆,分署定部,指日擧事,賊謀狼藉,逆節昭著,則揆以王法,自有常憲,其不可以首從,有所區別於其間者,亦明矣。卽伏見金吾擧條下者,乃有諸罪人分等酌處之命,臣始焉愕眙,繼以憂歎也。夫從前獄體疎虞,而窩窟未破,端緖纔露,而根柢未鋤,解網之仁愈至,而呑舟之徒寔繁。前日之治逆如是,今日之治逆又如是,而釀成他日無窮之患,言念及此,寧不寒心?惟彼喆·翼等諸賊,施以梟示軍律者,固知出於警衆牖迷之方,而鉉·赫等諸逆,方亦速捧結案,則自當見其次第伏法之擧矣。至於松大·世復之奔走募人,陰傳凶書,燧·煥·鎭·璧之同參逆謀,密燒諺札者,俱無容貸之道,則決不可以次律刑配而止。且如坤·㷜·復·翰之參聞凶謀,爛熳糾結者,亦難免知情之律,而遽然放釋,大是失刑。噫,龍蛇難化,梟獍必誅,而乃反依舊緩治,節次從輕,已露之逆節,只用軍律,同參之群凶,亦付罔治,如是而可以拔亂本而定人志乎?伏願殿下,穆然深思,廓揮乾斷,伏法諸賊則夬施孥戮之典,鉉·赫等群凶,更加嚴覈,結案正刑。其餘酌處諸囚,亦竝施以同參之律,使凶孽無得倖逭,亂賊有所懲畏焉。臣無任激切屛營祈懇之至。省疏具悉。勿煩,爾其勿辭察職。
掌令權坪疏曰,伏以臣於鄕廬跧伏之中,忽伏承柏府除旨,繼有馹召之命,臣且惶且感,宜卽竭蹶登途,而賤疾適苦,無以自力。昨纔來伏旅次,所患泄痢之症,一陪添劇於泥雨衝冒之餘,調治失宜,症勢不輕,時日之內,萬無起動之望。召牌之下,承膺無路,玆不得不略陳短章,仰瀆崇嚴。伏乞聖慈,曲賜俯察,亟遞臣職,以安私分,千萬幸甚。臣方祈免之不暇,不宜贅及他說,而憂憤所激,敢此沬血以陳,惟聖明察焉。噫嘻,痛矣。亂逆層生,昨冬事,至今思之,不覺骨驚而心寒,雖幸王章快伸,巨魁就戮,而半行刀割尙復如前,而不意今番逆變,又出於王畿不遠之地。若其排布之極憯,設施之陰凶,一循京·邦之舊套,期會暗定,部署已成,稱兵之擧,迫在呼吸,此所謂數字刀割後出愈憯者也。其在嚴懲討杜亂逆之義,所當殄滅無遺,以爲斬草除根之道,而奈之何究覈未竟,〈而〉寬典遽施?六賊梟示之命,雖出於警衆牖惑之聖意,而其餘酌處諸囚,皆是萬無一生之類也。我聖上好生之德,臣豈不知,而生道殺人,獨非聖上之所可體念處耶?獄情嚴祕,某招之如何,某拔之如何,雖未得其詳,竊以傳敎所下,大僚獻議出於朝紙者推之,則天也間窮凶極惡,孰有加於此者乎?此賊雖曰鄕曲蚩蠢之徒,生此排布嘯聚之計者,苟非窩窟深䆳,根柢盤結,渠安敢肆行叵測之凶,至此之極哉?今乃不思到底窮覈,或梟示而止,或竄配而止,至於放送者亦有之,則此國無法也。殿下從前治逆,患在於不能數字刀割故似此凶徒,無所懲畏,難言之憂,伏在冥冥,思之及此,臣實痛心。伏願穆然深思,廓揮乾斷,梟示諸賊孥籍之典,亟命擧行,酌處及放送諸罪人,一竝還爲拿來,嚴鞫得情,快正邦刑,以消亂萌,以鎭訛俗焉。臣無任激切屛營祈懇之至。省疏具悉。勿煩,爾其勿辭察職。
持平沈銖疏曰,伏以臣於月前待罪見職時,以連啓事,荐承嚴旨,至有退待之擧,而未及處置,遽蒙恩遞。臣於是,感激惶懍,莫省攸措。第臣不職之罪,今固自如,職名雖以遞解,情踪轉益危蹙,何敢有重入臺地,復廁班行之望哉?不意廼者,又叨柏府新除,恩諭繼降,鄕隣動色,臣聞命惝怳,無地自容。臣之七耊老母,方患泄痢,目下情私,豈有一日離捨之望,而分義甚重,慢謇是懼,不得不卽日登途,來伏旅次,而今若抗顔趨命,冒沒承膺,則臺風緣臣而盡壞,廉防由此而都喪。臣身顚沛,姑舍無論,其爲淸朝之羞,當如何哉?此臣所以寧伏違逋之誅,不敢爲冒出之計。伏乞天地父母,俯賜矜察,亟遞臣所帶職名,以重公器,以安私分,不勝幸甚。臣方乞免之不暇,豈復以臺職自居,而卽伏見原州獄分等處分,竊有所萬萬憂歎者,玆敢附陳一言,惟聖明少垂察焉。噫嘻,痛矣。今番凶逆,又何爲而出哉?近年以來,朝家所以布曠蕩之仁,推懷保之德者,可謂與天無極,而惟彼一種梟獍之徒,尙懷煽亂之計。世豈有二瑮·福,而復踵瑮·福之凶圖,人豈有兩京·邦,而益肆京·邦之逆謀,嘯聚强悍之類,自甘於龍蛇之歸,誘脅愚蠢之民,胥入於禽獸之域,言之痛心,思之掉膽。臣自鄕新來,雖未知獄情之如何,而槪以朝紙章箚觀之,其至妖至凶,設施排布之狀,誠天地間所未有之一大變也。方伯守宰,隱然覬覦,軍校裨幕,潛自部署,先播騷說,煽動畿·湖之間,密締醜類,出沒原·堤之境,倡凶檄而〈定〉擧事之期,傳妖詩而作稱亂之證。何幸賊謀未發,凶徒就捕,竊庶幾巢穴掃蕩,根柢痛拔,而鞫庭迅推,旣未得窮覈端緖,鄕獄察理,亦未聞盡得窩藏,畢竟六賊之只用軍律者,已是失刑之大者,而至於干連諸賊,尙逭知情之律。雖以好生之至德,牖迷之盛意,寧容一切寬緩,不施當施之刑哉?且臣伏見察理使筵奏之言,則其所醞釀,亦非一朝一夕之故,粵自數十年以來,譸張誑惑,無所不至,根窟已固,脈絡遍連。今若或施惟輕之律,或付傅生之科,而不有以大懲創大鋤治,則將不知何樣禍機,伏在何邊,何許急變,出自何地。豈可以鄕曲愚迷之徒,而或忽鉤治之道哉?噫,瑮·福·京·邦之伏法,亦足爲往轍前鑑,而梟音不戢,狼心滋長,致有今日之變,則今此屈王章而布仁恩者,尙何望革心而改圖也哉?夫造謀與擧事,無甚異同,而其所造謀者,卽擧事之謀,則執此而分等緩治,此臣之所未曉者也。伏願聖明,更加三思,廓揮乾斷,先將喆·沃等六賊,快施孥籍之典,其他鎭·煥·燧·爀等諸賊,竝用知情之律。至於募人之松大,倡謀之世復,尤不容一例寬貸,更令有司,亟施邦刑,于以嚴天討而伸王法焉。臣無任激切屛營祈懇之至。省疏具悉。勿煩,爾其勿辭察職。
正言趙星逵疏曰,伏以日月易邁,文孝世子邸下祥期奄過,月已三矣,又改矣。臣民廓然,去而冞切,伏想聖心疚傷,何以堪抑?區區下情,竊不勝萬萬焦慮之至。嗚呼,自古帝王之生,率多靈異之先見,惟我文孝邸下誕降之歲,其馬棗再熟之祥,夫豈偶然乎哉?可驗天心默佑宗祊之篤,實爲睿德成就將進之象。噫,天心之默佑,旣駕於前,則必無不篤於後矣,睿德之成就,旣兆於初,則必無不驗於終矣。而猶未免至於此境,臣常參之以天,莫知其天,質之以理,莫窮其理,崩隕之中,益切疑感之心。豈意凶賊,伏在肘腋,使我文孝邸下,終不能享其天齡耶?一張半欠缺嗚呼,亂臣賊子,何代無之,而未聞有七朔之內,逆變之三起,至於此極。千怪百慝,換面迭發,前逆纔治,後逆踵起,殆同原燎之不可撲,蔓草之不能除,此實無他,從前治逆,失之太輕故也。是雖出於我聖上好生安反之德,然噫,彼梟獍之腸,徒恃天網之太闊,不知德意之是體,到此地頭,雖欲施廣蕩之恩,其可得乎?今於諸逆,又從闊略之典,法當肆市,而梟示而止焉,罪宜軍律,而酌處而停焉,其餘參謀之徒,亦付罔治之科,如是而禍本曷以杜乎,亂賊何以懼乎?臣謂其於已梟示者,亟施孥籍之典,其他酌處之徒,更令嚴加究覈,施以王法,亦不容少緩矣。嗚呼今日三司,以請討爲苦心,殿下以不允爲例批,上下相持,止泊無期,臣竊悶之。夫三司之請討,蓋出於擧國共公之論也,殿下之不允,實出於一己寬貸之情也。何殿下以數字刀割廢其共公之論哉?伏願聖上,一從三司之請,其於前後諸逆,當戮者戮之,當竄者竄之,數字刀割使朝廷鎭安,亂逆止息焉。抑臣有區區憂愛於中者,若失今不言,更待何時?玆敢不避猥越之誅,仰瀆崇嚴之聽。伏乞聖明,更賜澄省焉。嗚呼,宋臣蔡沈之言曰,二帝三王之治本於道,二帝三王之道本於心,其關捩總由乎學而已。夫蘊諸身而有眞知實踐之爲天德,措諸事而有化成俗美之爲王道,繼乎烈祖,接乎堯·舜·禹·湯之爲道統,敷於禮樂,播於綱紀法度之爲治功。是以帝王,以身正天下之不正而學以立,以身一天下之不一而治以明。故大學一書,爲治天下之法,而以修身爲本,中庸九經,爲治天下之目,而以修身爲首,則實未有專治而遺學者,亦未有專學而捨治者也。若稽堯·舜,以天下之大聖,其治統之傳,不出於精一執中而已。箕子於武王訪治之日,以皇極爲九疇之樞紐,則中與極,固非兩項底理,而均是爲端本出治之事也。蓋極者有至極之意,標準之名,中立而爲四方之所取正焉者,則玆非孟子所謂聖人人倫之至者乎?語父子則極其親,而天下之爲父子者,於此取則焉,語夫婦則極其和,而天下之爲夫婦者,於此取則焉。以至一事一物之接,一言一動之發,無不極其義理之當然,而無一毫過不及之差,則是所謂執中也,建極也。夫二帝三王之聖,莫不以得與於治統之傳,而於變時雍之治,不過權輿於此中此極也,四方風動之化,只是發軔於是中是極也。禮樂刑政,非此極之推將去乎,制度文爲,非此極之做出來乎?極之建而爲堯·舜·禹·湯之治,極之不建而爲桀·紂·幽·厲之亂,則治亂之分,顧不在於是中是極之建與不建哉?雖然建中建極之道,莫先於窮理,盡心之本,又在於居敬持志。何者,夫天生萬物,莫不各有當然之則,是所謂理也。以其至切至近者言之,得於天而有仁義禮智之性,措諸事而有四端七情之發,著於形而耳目口鼻之用,自有其則焉,率其性而君臣父子之倫,各有其理焉。其已行之迹,已試之效,皆載於聖經賢傳之中,卽是而究其義理之極致,則其於萬理之同出一源者,可推而無不通矣,吾心之全體大用者,可盡而無不明矣。夫然後,日用常行之際,應事接物之間,何者是義理之當乎否乎,善必從之,惡必去之,動靜云爲,自然無過不及之差矣。玆非建中建極之在於窮理盡心乎?嗚呼,理不外於心,心不外於理,心主乎一身而能管乎萬物之理,理在於萬物而不出於一人之心。不有敬直之功,以爲本源之地,則一身無主,萬事無綱矣,何以窮萬理之妙,曷以審庶事之當乎?是以聖人設敎,必以存心爲出治之本,以居敬爲持志之要,以之而發揮萬變,以之而立此人極,則玆非窮理盡心之在於居敬持志乎?伏願聖上,深軫作極之義,終始典學焉。嗚呼,我殿下,以聰明睿知之資,有緝熙光明之學,遊心於帝王之術,不屑於章句之末。其於存心出治之方,已無所不盡其極,則古聖王所以治之而息其爭奪,導之而遂其生養,敎之而明其倫理者,宜其有丕應徯志之美,而奈之何,刑措之治,寂然無聞,封屋之化,邈矣難攀,譽髦斯士之風,又未見於今日耶?臣誠左右視,而莫曉厥故之安在也。雖然賈生之言曰,不見其形,願察其影。噫,上焉而敬畏天命,下焉而禮接臣僚,以至於器用服食之節,政令注措之間,莫非聖學之所發見處也。程子所謂天德王道,其要只在謹獨者,非以是耶?嗚呼,挽近以來,五徵不得時序,三辰不能順軌,水早連年,饑饉荐臻,周民靡孑之歎,不幸近之,則此必有感傷和氣而致之者。語曰,人以愁苦之氣,薄陰陽之和,感天地之精,災氣爲之生。夫感傷和氣,旣爲召災之源,則其弭災之方,亶在於感召和氣,而召和之方,亦不外於擧幽滯·理冤獄,以謹天戒而已。臣恐聖學之於天戒之謹,或有所放過而然也。嗚呼,臣聞不知其君,視其所使,又聞君明則臣直。近來婀媕成風,軟熟爲習,臺閣之上,不見趙抃之鐵面,經幄之中,率多王珪之三旨。殿下曰是則群下曰是,殿下曰非則群下曰非,湯·武之諤諤以昌,已難望於今日矣。雖然王坦之曰,天聽雖聦,不啓不廣,群雖忠,不引不盡,是故善爲川者,決之使道,善爲治者,宣之使言。此古者朝有進善之旌,誹謗之木,所以通治道而來諫也。舜大聖也,臯陶猶以無若丹朱傲爲戒,大舜之德,豈或彷彿於斯而有是戒哉?蓋人臣勉君之道,當如是也。今我殿下,躬聖質達天德,遠而宗堯·舜之道,近而述先王之法,五帝可六,三王可四。然孔子之聖,猶有黨君之過,周公之聖,不免不知之過,則難以殿下之聖,豈能無無妄之災?然而徒聞遜志之言,不見逆耳之忠,臣恐聖學之於虛受之功,或有所未盡而然也。唐宗之言曰,人欲自見其形,必資明鏡,君欲自知其過,必待忠臣,大抵聽諫非難,用諫爲難。漢文之皁囊爲帷,唐主之幄璧貼疏者,豈非爲今日取法之柯乎?嗚呼,晉傅咸曰,奢侈之害,甚於天災,節之六三曰,不節若則嗟。近來奢風大熾,用財無節,內無䃫石之資,出有綾羅之服,賣僮而衣繡者有之,破業而侈鞍者多焉。冠服藍縷,則不得以待上,饌饍不豐,則不能會客,蓋作法於儉,猶恐其入奢,況作法於奢,何以制後哉?臣聞君儉則臣知足,臣儉則士知足,士儉則民知足,民儉則天下知足,天下知足則禮義自明,刑罰自平。是以一家之富,在於一人之知儉,天下之富,在於王者之知儉,其所謂儉者,豈但謂服食器用也哉?先儒之言曰,儉在內而不在外,蓋言以一心而治五官,以道柂而御氣船而已。臣恐聖學之於五官之治,或不無差忽而然也。董子曰,聲出於內而響報於外,形立於上而影隨於下。噫,漢文之弋綈,光武之大練,亦非爲今日取則之資乎?嗚呼,臣聞爲國者,當務實效而去虛名。噫,雖謹天戒,而不以實心,則不足爲導和之方,雖曰從諫,而不以實心,則不能來直士之言,崇儉,而不知治五官之道,則安能禁全疋之風哉?以至政令施措之間,亦不可不務其實效,此溫公之五規,務實居五,胡寅之六策,務實居三者也。古者鬻鞭者,梔以黃蠟以澤,以求價於市,則人有以千金易之,及其大擊之責,終未免折而爲二三。嗚呼,今之世,一何鬻鞭者之多耶?觀其貌,梔而已,聽其言,蠟而已,浮僞波騰,率多翰音登天,古朴風死,誰是脚踏實地?嗚呼,修飾邊幅之人,揚眉於朝,則重厚少文者,無怪其不容於世矣。宋朝祝鮀之輩,竝進於世,則耆舊沈默者,宜乎其見棄於朝矣。甚至薦剡之法,只問其門閥軒赫,則側微者,雖有顔·閔之行,其誰取哉?又問其少年浮華,則年老者,雖有管·葛之才,將焉用哉?蓋伏節死義之臣,蘊抱經綸之士,不在於貪官慕祿之人,而多出於疎逖幽滯之中,此牛口漁鹽之士,板築釣水之翁,所以成致君澤民之功者也。今者取人之道,專在於地勢,臣恐殿下之於懋實之學,容或有所損也。且夫人惟〈求〉舊,遲任之說也,詢玆黃髮,秦穆之言也。國家之用賢,若欲使追車而赴馬,則無所事於耆舊矣,至於坐策而論事,決疑而定謀,則此正楚丘生所謂七十而吾始壯者也。今者取人之道,徒在於年少,臣恐殿下之於懋實之政,亦不無所傷也。伏願聖上,懋學以實,施之於政令之間,用一人則按名而責實,考一績則去華而取實,俾不至於虛談廢務,浮文妨要,則實功擧而事業成矣。嗚呼,爲學與爲治,乃一時竝進之事,而非今日爲學,明日爲治之意也,亦不可以吾學謂已臻,而聽其治之自至也。夫然則懋學以實,而以爲出治之本,明政以實,而以爲制治之要者,固不可一日而偏廢矣。雖然政由俗革,載于書經,因時立政,序之春秋。又董子之書曰,爲政不行,必變而更化之,乃可理也。如欲政法之修學,而致其治安之道,則莫如先革弊法,以救民生,欲革弊法,則當廣言路,以集群策。上自搢紳,下至輿儓,使之各陳時弊,言可用也,則勿以人微而廢其言,然後國家以爲國矣。第伏念近來,習俗浮華,貴虛名而不務實效,民憂國計,世鮮其人,架漏牽補,滔滔皆是。故有或言及於論事者,則群戒以時諱,語到於陳瘼者,則衆譏以鄕暗,以致囊括爲能事,金緘爲長策,有弊莫聞,無治可做,玆豈非大可寒心者哉?臣嘗懷爲國一效之忱,恥與世苟同之熊,豈可求避於時俗之譏,不念其矯救之策乎?嗚呼,痼弊於一國之政,蠧害於萬民之命者,固不可一二枚擧,而若以其大者言之。則漁鹽收稅之弊一也,科擧累人之弊二也,武備解弛之弊三也,官爵偏授之弊四也,錢貨誤俗之弊五也,醫官不擇之弊六也,邑隷額衆之弊七也,土豪防結之弊八也,漕卒舞弄之弊九也,守令貪墨之弊十也。何以謂漁鹽收稅之弊?蓋自此法之設,生民之契闊,潛消暗鑠於不知不覺之中。前日百石之家,今無䃫石之資,昔年數仞之堂,今爲斗室之居,此則八路之同然,上下之通患也。臣之所居里閈,卽三百戶大村,村前大野,亦四百石沃壤,而皆是本里居民之物矣。一自均役以後,盡入於仕宦之家,而無一人保有片土者,非但一里如此,一道亦如此,非但一道如是,八道亦如是,其故何也?一則均役之害而漁鹽稀貴也,二則均役之害而百物價登也。蓋海民之所資也,而爲業者,只是漁鹽,而山氓之所取而爲用者,亦漁鹽也。雖在均役之前,所謂鹽盆魚箭,皆有其稅,只爲地方官所管矣。自均廳征稅之後,本官雖不敢公肆徵稅,而其假托貿易,暗地侵漁之弊,無異於前日元定之稅,其他監色輩私責之物,有倍於公家所徵之稅。故民不堪其苦,多至於廢業,以致漁鹽之稀貴,其爲壅民利而奪民業者,胡至於斯?其他工商陶冶之輩,亦自均役之後,價增十倍,其故何也?蓋沿海之邑,見奪其漁鹽之後,移侵於工商陶冶之輩,故爲其工商陶冶者,亦不無廢業之人,而間雖有不廢者,旣應公家之役,而又爲自謀之計,則不可不增其私徵之價,要其無折本之歎者,此勢所必至之事也。彼上下人民,皆是以粟易械器與魚鹽者,而漁鹽踊貴,百物稱是,故其於祭先接賓之節,飮食衣服之間,其所入倍蓰。前日一䋋之用,今用十䋋之多,昔年一石之費,今費十石之多,一日二日,生理蕭滌,今年明年,家計蕩盡,以致恒心之不保,刑法之日犯。嗚呼,民爲邦本,而邦本如是,則國何以爲國乎?若不罷其漁鹽之稅,更張此弊,則將不知稅駕之所矣。雖然此弊可革,而二疋之役,決不可復矣,二疋難復,則一疋之數,不可以不充矣。爲今之計,大臣與籌司,量度裁制,求其充一疋之策,期於革罷之地,則長治久安之術,無過於是矣。又況玆法之作,乃啓禧之所樹立,而啓禧之家,旣爲前萬古所無之凶逆,則今何必遵守其法,如金科之美耶?第其充一疋之策,乃肉食者事,臣何敢贊其一辭,而大凡人之有經緯於中者,不以疎賤而有異,則敢不以一得之見,爲今日矯救之方哉?嗚呼,二疋役重之時,所謂良民,或投托爲士夫之奴,或削髮爲入山之僧,然其時,猶不患良丁之充額矣。其自一疋役輕之後,投托者叛而爲良,入山者退以爲俗,則雖增其軍額之數,不患其不充矣。從母之法出,而私賤,變而爲良丁,則雖增其軍額之數,不患其不充矣。而況久不見兵革之禍,生齒日繁,則雖增其軍額之數,不患其不充矣,無論均役之前與後,假稱幼學之輩,率多閑遊,則雖增其軍額之數,不患其不充矣。且均役之後,結錢之法出矣,收布之軍作矣。爲今之計,莫如存此兩法,又增其軍額,以爲一疋之充,則此非因弊而去法,實是革弊而存法矣,豈不美哉?抑有一說焉。嗚呼,內府之藏,卽殿下之私財也。王者無私,寧有私財之可用乎?宋陳戩之言曰,斥內庫之藏,以歸大庫,爲生財之道。唐陸贄之說曰,務鳩斂,而厚帑櫝之藏者,匹夫之富,務發播,而收兆庶之心者,天子之富。惟我殿下,豈可降至尊,而代有司之守,辱千乘而效匹夫之藏哉?武帝出御府禁藏,屬之經用,德宗出內府私積,以充軍儲,二君者,漢·唐之中主,猶能不私其財,則以我殿下堯·舜之聖,豈欲居於二君之下哉?爲今之計,莫如罷其內帑,以其奴婢,付之均廳,則殆同囊漏於儲中,此亦非殿下之有者乎?又有一策焉,我國富厚之司,莫如軍門與盟府,蓋前後逆家之田,屬之盟府者有焉,屬之軍門者多焉。臣以爲屬之已久之田,雖不可推出,而丙丁以後所籍之逆家田畓,移付均廳,以爲一疋充數之助,則公私便好之道,無過於斯矣。又彼地部雜物之庫,歲至累萬餘緡之多,然此本非國家經費之需,而爲堂郞與員役私槖之物。故擧皆專心於封己之事,而不念夫妨礙於公務之緊,事之寒心,莫此爲甚。臣謂革罷雜物各色,而以其庫藏,移付均廳,則無損於度支之經用,而有助於一疋之充數,則夫然後,罷其魚鹽之稅。使官長,不得徵稅,勿侵百工之役,使農商相濟其功,則魚鹽不至稀貴,物價亦不騰踊,小大人民,庶見蘇瘼之休矣。何謂科擧累人之弊?蓋國朝取人,專以科目,而或以明經,則明經者,以捷誦爲功,隔靴於旨義,或以製述,則製述者,以聲韻爲奇,弁髦於事實。古人所謂日誦萬言,何關治體?文成七步,未足化人者,正中今日之病也。嗚呼,聖賢之訓,載於經傳,則經傳者,入道之門也,而今以此,爲干祿之具。道之顯者謂之文,則文者,貫道之器也,而今以此,爲彫虫之巧,唐虞三代右文之本意,果如是耶?又況科場之奔竸,日甚月盛,以至於近日而極矣。富勢之人,駄文而駄筆,貧窮之士,賣文而賣筆,或身爲太學而冒入省試,名在桂籍而場外代製。冒人之籍而代入者太半,受人之文而得捷者居多,圖囑有司,冒點者有焉,圖籍他道,冒赴者有之。旁歧曲逕,奸僞日滋,世皆曰人累科擧,而臣則以爲科擧累人也。夫決科者,所以爲事君之地,而其發身之前,爲此欺君之事,則其於入仕之日,豈能直道而事君乎?臣亦早事科業者,雖未免同浴譏裸,而傷時之念,撑肚柱腸,玆不得不枚擧其弊。伏願聖上,留神澄省焉。宋神宗,罷詩賦及明經諸科,專以經義論策,分爲四場,以試貢士,蓋設科者,乃擧賢求治之意,故設經義科,使之釋經焉,設論策,問其治道焉,此足爲已試之驗,而可行於今日矣。第其所貢之士,或以經學,或以孝廉,或以才藝,每於式年歲首,州縣報于監司,監司移丁禮曹,然後自上親臨大庭,試以四場。甲科賜第,乙丙以下賜進士,則宋世右文之治,不越乎是。夫如是則爲士者,皆知德義之可尊,不徒文藝之爲尙,凡民興起,四方風動矣。何謂武備解弛之弊?嗚呼,扞衛邊圉,雖在於將得其人,而兵家制勝,固在於武修其備,所謂武備,卽城堡之固,器械之利與夫簡閱以時之謂也。以城堡言之,南漢一城之外,皆非死守之地,我國城堡之疎虞,可勝歎哉?孟子曰,地利不如人和,孟子之意,只是戒時君修德而已。其實則地利自地利,人和自人和,內修外攘,不可偏廢,則豈可徒恃人和,而置地利於忘域哉?嗚呼,瞻彼鳥嶺,是嶺南之肩背,而爲一夫當關之處,睠玆靑石,乃北路之喉吭,而爲萬夫莫開之地。昔在壬丙,內無運籌之臣,外乏干城之將,不知兩路之防禦,以致倭虜之馳突。我國無人,未免爲隣國之所笑,則豈非可羞之甚乎?懲羹而猶有吹薤之事,則亡羊而豈無治牢之擧乎?於此兩路,苟無築城而守之,則臣恐他日倭虜之笑,有甚於前矣。其在陰雨之戒,兩路築城之擧,斷不可已也。以器械言之,臣目擊本郡弓馬之事矣。所謂馬兵,無一人有馬者,而每當操鍊之時,不擇雌雄,借其貰馬而去。蓋兵簿之法,雖在平常之時,必備其器械,整其戎務,有若臨陣對敵者,然後可以禦不虞之變也。其在平時,如無所備之馬,則卒然臨陣之日,雖欲出貰馬,其可得乎?事之寒心,莫此爲甚。繼自今,擇其有家産可以能備馬者,以充其馬兵之後,以時點考,其於借馬而來者,用其軍罰,斷不饒貸,則不數年,可以爲精騎矣。所謂步兵者,非傭雇之輩,則必是丐乞之類也。視其軍服,則百結之藍縷也,見其弓矢,則桑蓬之朽破也,劍不可以打一鳥,槍不可以刺一獸矣。推此一邑之軍器軍馬,而諸道可知,其以此能取全勝之策於萬軍之敵耶?倘所謂器械不利,以其卒與敵者,慮或近之。爲今之計,莫如各邑還穀之耗,折取其半,以作軍器修補之資,而軍服則五年而一次修補,軍器則十年而一次繕治,俾爲永久無弊之地,則武備之修擧,莫過於是矣。以簡閱言之,目今昇平日久,民不知兵,平時元無額數之充,而如聞習操之令下,則驅市中丐乞之人,着之以鬼服,操之以桑孤,使之逢點而來,事之駭然,孰有甚於斯?爲今之計,莫如擇遣方伯·守令之撫養士卒,鍊習戎務,一年之內,三時而務農,一時而講武,小閱大簡,俾不忘戰,則此足爲備不虞之道,而有用於他日矣。雖然黃石公記曰,軍無賞士不往,軍無財士不來,蓋考其弓馬而不可無賞,饗其勤勞而不可無財。爲今之計,莫如各邑市廛之稅,別置於上項耗穀之倉,以爲軍賞士饗之具,則使斯民親上死長之道,無過於是矣。何謂官爵偏授之弊?蓋國朝取人,旣在於科目,而文臣·武臣之名,於是乎分矣。凡人之所欲者,只是立身掦名,幼而學之者,不過事君治民而已。勢家子第之爲文臣者,非所可論,而至於無勢未臺通文臣,則不過郞署而止,終身而不得一縣,餓死於牖下。半生讀書,爲立身揚名致君澤民之計,已歸虛套,而朝家科目取人之意,果安在哉?大抵建官設職,卽不過爲官擇人,而今反歸於爲人而擇官,古法之陵夷,胡至於斯耶?臣聞仕者世祿,未聞有世官,蓋人臣其有勳勞於王家,則優祿其嫡嗣,而未嘗以官爵授之也。我朝則非但世官其嫡長而已,雖百子千孫,皆付一命,故內司與外邑,皆爲蔭官之所占。縣而至於郡,郡而至於牧府,以官而爲家,彼無勢文臣得縣者,什未二三,天豈以治民之才,獨降於蔭官,而彼許多文臣,皆不能稟得耶?故相臣李思觀,以此陳達,以文蔭武窠,三分州邑,幾至區劃判下之境,爲麟賊所沮,有志未就而卒,志士之歎,庸有極哉?然愚臣之意,則以爲文臣所治之邑,蔭官必無不能治之理,蔭官所治之郡,武臣亦無不可治之理。爲今之計,莫如使文·蔭·武,輪廻遞易於八路州郡,永爲定式,不相違越,而無論堂上與堂下,一切以三年瓜限,則無偏用招冤之弊,爲蕩蕩平平之道矣。且近來文科之人,幾盡通籍初仕之窠,將至於不能塡補,爲文臣者,不患其不能出六,而只患其出六之後,區處無路,是乃初仕窠太多之致也。臣謂郵官參下之窠,竝改爲參上,則此足爲文臣疏滯之道矣。以言乎蔭路,則出六之窠有限,而出六之人無窮,故或有出六,而久未付實職者,或實職,而久不得一縣者,得縣一遞之後,多不復甄用,此乃蔭路大濫之故也。臣謂蔭仕一命之窠,限數十窠,竝改爲參上,則初仕減窠,參上路闊,蔭仕滯鬱之弊?不期祛而自祛矣。何謂錢貨誤俗之弊,夫錢貨之用,雖未知昉於何代,而其爲利於民而裕其國者,不啻如水火之不可無一日也。噫,水火不可無,而亦有蹈水火而死者,錢貨不可無,而亦有蹈錢貨而死者。人見其蹈水火而死,則皆知避水火,然見其蹈錢貨而死,猶不知避錢貨,其故也,利慾蔽之也。噫,生可使死,死可使活,則錢是通神之物,人心之陷溺以是,風俗之乖亂以是,則錢是亡國之物,骨肉之分爭由焉,守令之貪風係焉,則錢是亡身之物。抑未知唐虞·三代之時,亦有此貨泉之行之如是耶?若有之,則唐虞必不能爲唐虞,三代必不能爲三代矣。夫然則秦·漢之爲秦·漢,隋·宋之爲隋·宋,以其有錢貨之故者,斯可知已。今我殿下,其欲爲唐虞之君耶?抑欲爲漢·宋之君耶?臣之所懷,不以漢·宋望於殿下,而非唐虞·三代,則不敢以陳於殿下之前矣。嗚呼,人心無古今,無是錢,則澆漓可化爲淳朴矣,治亂無前後,無是錢,則叔季可變爲太古矣。爲今之計,莫如去是錢,而代用以布帛,如端北之例,則唐虞·三代之風,豈不復見於今日乎?雖然上自公卿,下至士庶,其孰無愛錢之癖乎,亦誰有去錢之心哉?臣非不知臣說之必不得行,而愛君憂國之心,已成鐵腸,不計其行與不行,敢暴焉,伏願聖上,留神澄省焉。如不得去錢,則抑有一說焉,依大國雍正·乾隆通寶之例,以我朝登極年號爲通寶,隨世改鑄,則錢不爲傳世之寶,而無閉糴之患,世不知愛錢之癖,而無貪墨之風矣。豈不休哉?何以謂醫官不擇之弊?嗚呼,記曰,醫不三世,不服其藥。凡人猶然,況人主一身,上以承宗社之重,下以係生民之望,則其於愼擇醫官之道,尤不可小忽也,明矣。若以醫藥同參之人言之,皆以不學無識市井斗筲之輩,口誦醫書,而不知脈證之如何,目擊本草,而全昧性味之何狀,夤緣先進,驟躋御醫,爲國家愼重之道,果安在哉?大抵蘊抱才藝之士,不在於京都浮華之俗,而多出草野疎逖之人,草野之中,嶺南最人才之府庫,而湖西次之。繼自今兩道道臣處,各薦其醫學之名於一世者,五六人置之內局,以議藥狀之地,宜矣。何謂邑隷額衆之弊?蓋京司員役,皆有定數,此則以其有稍食之故也。至於列邑吏隷,本無稍食,故亦未有額數之定限,小邑不下百有餘名,大邑至於三四百之名多,則其爲蠹害於公家,漁奪於小民者,可勝言哉?無論職掌之有無,每一名各有資保,小者不下五六十保,大者或至數百餘保,每一名徵錢二緡。其所以差輕於一疋之役者,專出於貪多務得,使斯民樂赴於輕役故也。時任者之資保,已極無謂,而無任者之資保,是何名色?一二保之徵錢,猶可說也,而數百保之徵錢,此何義意?其他侵漁小民之事,有不可勝言,而一隷之侵,猶難堪也,況數百餘隷之各自侵漁者乎?爲今之計,莫如定其吏隷之數,小邑則十五名,大邑則三十名以爲定限,然後每名給保二人,以代稍食,而以額外之隷,使之緣於南畝,俾應其身役。以案外之保,充其軍額之數,則庶弭其小民見侵之患,可救其公家蠧害之弊,豈不休哉?何謂土豪防結之弊?蓋各邑富豪之家,每於春夏之交,預給來秋結役之價於當年監色之輩,而一結之價,凶年給以五六兩,豐年計給以二三兩。則彼監色輩,求聚民結之富戶易捧者,依價而計其結數,移係於錢主之名,使之收稅,則一結之收,多至三十三斗之米矣。以二三兩之價,坐取其三十三斗之米,故人皆嗜利,成一痼弊矣。此已無謂,而以監色輩言之,許多民結之稅,私自賣食之後,至於民結替納之日,以致過期不納,終未免逋負之弊。一監色之如是,猶可說也,而諸面監色皆如是,一富家之如是,猶或然矣,一境富家皆如此,事之寒心,莫此爲甚。此臣之所嘗目擊者,而非但一邑如是,他道·他邑,莫不皆然。繼自今,申飭監司·守令,廉察其防結者,無論其與者受者,施以徙邊之律,則盜結之漸庶不長矣,射利之風,從可戢矣。何謂漕卒舞弄之弊?夫他道·他邑之事,臣未之目擊,而以牙山漕船事言之,當初創設之意,所以待兵禍,運貢津倉米于江都之計也。雖在平常之時,常使泛舟而待,有若目下對敵者然,而十五船直,皆復其身,且給廩米與醬太衣資,則其桑土之計,顧不重歟?近來船直輩,奸僞日滋,乘其潮進之時,引船淺灘之後,多發雇軍,曳置于高岸上,而所謂待變一款,付之相忘之域,事之寒心,莫此爲甚。及其稅米漕運之時,前期募軍,掘去船底岸土,使船隻自落于下,然後曳置于潮近之境,此皆曠費日字之事也。蓋平時漕運,則猶可說也,而其於不虞變起之時,其潮水之進,猶難待也。況蒼黃急遽之時,岸上高置之船,其何以卒然募軍而下於淺灘?其爲弊一也。一次漕運之後,故生釁隙,稱以弊船,周旋備局,更請其新造,故自官給錢五百而送之,其爲弊二也。造船之日,稱以船中所入,亂斫連抱之松,多作棺板而賣之,其爲弊三也。年年如是,安邊之松,將至濯濯,其爲弊四也。新造之後,舊船則賣以五百金自用,其爲弊五也。且其稅船裝載之後,以二石分爲三石,及其京江將到之日,和水而取其滋潤,則二石之米,演而爲三斗,其爲弊六也。旣復船直之身,又給廩米衣資之厚,且有越海廻海之糧,在家眷屬之糧,而船亦是朝家之船,則漕運時,每船之貰,胡之八十石之多耶?其爲弊七也。若其七邑稅米,各自本邑捧納,則一石之捧,多不過十七斗,而至於差員一石之捧,多至二十一斗之入者,莫非船直之操縱而然,則其爲弊八也。七邑之稅,委之於無賴船直之手,甚至於全數偸呑,故意臭載之境,其爲弊九也。爲其差員者,名雖領船,領船者蓋寡,厭避舟行,專尋旱路者多焉,乍船乍陸,從其便好者有之,以致船直幻弄之弊,朝家之以陞品酬勞之意,果安在哉?上項九弊,一則差員致之,二則差員致之。爲今之計,莫如擇遣該邑之官,別加嚴飭,常使艤舟而待,不離於信地,則高置岸上之弊去矣。舊船斥賣之價,移以爲新造役價,則斫成釁隙之弊止矣。新造之船,以十年爲定限,則安邊濯濯之弊無矣。新造時自營門,別遣親裨,以防其作板之奸,則亂斫之弊絶矣。七邑之稅,各自本邑領納,如大同之例,使元鄕騎船伴行,則差員濫捧之弊,船直臭載之患息矣。公私便好之道,無過於斯矣。何謂守令貪墨之弊?嗚呼,貪婪之風,何代無之,而未有如近日之極。一經州牧之後,無家者有家,無田者有田,八路沃壤,皆是曾經守宰之庄,而所謂民田,絶無而僅有,豈非可哀之甚乎?蓋貪生於吝,吝生於不足,不足之所由起,卽上項所謂奢侈無度,用財無節故也。近來奢風濫觴,朝士一身之費,至於千金,一盤之需,不下百緡,此皆生民之膏血,而暴殄之如此,財安得不匱乎,貪安得不生乎?以此相尙,恬不知愧,故間或有廉介自好者,空橐解歸,則人皆指點,謂以無能,世道之寒心,胡至此極?今春各道繡衣啓罷之人,亦非不多,然若充類至義而責之,則諸道守宰,無非如此,焉有彼善於此者哉?如欲講求其矯救之方,莫如躬率以儉,抑其奢風,則民用由是而可裕,貪風因此而自戢矣。夫然後,淸白之吏,不次而收用,貪汚之吏,特用大字面配去之律,以爲勸懲之道,可致丕變之效,雍熙之治,豈不復覩於今日乎?嗚呼,由今之道無變今之政,則國不可爲國矣。程子曰,生民之利有窮,聖王之法可改,大易所謂窮則變,變則通者,非此之謂耶?夫子告哀公之語曰,爲政在於得人,如使賢者在位,能者在職,訏謨於廟堂之上,諮諏於經幄之中。念玆在玆於革弊之道,釋玆在玆於祛瘼之政,則轉危爲安之機,其在斯歟。第伏念前後言事者,非不爲多,而未聞有用一言行一策者,此莫非該司循例防啓之致也,我聖上每下求言之盛意,果安在哉?臣聞謀之雖多,決之欲獨。昔者滕文,欲行三年,則百官不欲,而卒行三年,魯定欲用孔子,則三桓沮之,而卒不用孔子,此在人主斷與不斷而已。今我殿下,若不以臣言爲罪,而獨化於陶甄之上,無奪於衆多之口,廓揮乾斷,大行新化,則是國家之福,生民之幸矣,殿下何憚而不爲哉?今若舍此,而欲求長治久安之術,則是無異於燕路而越轅矣,嗚呼,其可也?伏願殿下,留神裁度焉。仍伏念臣,晩而通籍,十年在野,只一返照之殘軀,甘作聖世之棄物。不意薇垣新除,下辱荒鄕,馹召儼臨,蓬蓽動色,臣誠驚惶騂恧,罔知措躬之所。臣於是乎含恩畏義,竭蹶登途,行至近郊,臣所患痰病,在道添劇,强策入城,昏倒旅次,危惡之證,實有死生之憂。顧此在床之喘,萬無祗肅之勢,瞻望象魏,徒切葵忱。伏況臣所叨,卽古拾遺之職也。受人主耳目之寄,任一世表率之責,苟非剛方之人,直諒之士,風裁足以壓朝廷,見職足以辨是非者,固不可居是官而稱是任矣。臣本昏迷庸愚,百不肖似,則其於淸朝繩糾之責,顧何能出意見言得失,匡救闕遺,激掦淸濁,仰效職思之萬一也哉?伏乞聖慈,天地父母,憐臣病勢之難强,諒臣巽劣之難冒,亟命鐫臣職名,仍治臣傲慢之罪,使言地不至久曠,愚分得以粗安,萬萬爲幸。臣無任屛營祈懇之至,謹昧死以聞。省疏具悉。上段懲討之請,有犯禁處,豈可賜答乎?次陳爲學之要,言言切實,當體念。附陳諸條,無不切中,予甚嘉之。其中漁鹽之弊,必欲一番通變,此蓋繼述蠲恤之聖德至善也。然其通變,如不適宜,反恐有累於成憲,年來屢詢廟堂,訪及諸道,而尙未得劃一之策,以此耿耿在中。與科弊·武備·官方·錢貨·醫選·邑額·防結·漕卒·貪風事,下廟堂,別講矯弊之方,期有實效。爾其勿辭察職。
丁未八月初八日辰時,上御誠正閣。左議政入侍時,同副承旨南鶴聞,假注書趙台榮,記事官李相璜·金祖淳,左議政李在協,以次進伏訖。在協曰,久未承候,伊來聖體,若何?上曰,一樣矣。在協曰,王大妃殿氣候,若何?上曰,一樣矣。在協〈曰〉,惠慶宮氣候,若何?上曰,一樣矣。在協曰,中宮殿氣候,若何,諸節一向平順乎?上曰,連爲平順矣。在協曰,臣等每承待下敎之敎,而尙無下敎,不勝抑鬱之至。今則又近初旬,一時爲急,亟降下敎,宜矣。上曰,別無時急矣。向來事,卿何爲而以致葛藤也?卿之亦薦二人,殆同互對,曾於館錄,卿以互對爲嫌,今於銓薦,必擧二人,無或近於互對耶?在協曰,偏係之弊,甚於互對,故臣亦略陳所見,而致此葛藤,事甚不幸矣。上曰,卿進去領相家時,亦未免空還,在國體,亦涉如何矣。在協曰,事之致此,莫非臣生疎之致,而初則未知有筵稟,以致數次往復矣。上曰,以此觀之,亦近偏持之論,事實如何矣。在協曰,臣豈以偏持爲心耶?偶爾有事,致此乖當矣。今聞領相從近出仕云,謹當同力協寅矣。上曰,今番箚子,亦似有意,緣何爲然矣?在協曰,未及見領相書啓,徑先陳箚故然矣。上曰,向日箚批中遷怒二字,以激成改書,卿聞之乎?在協曰,未及聞知矣。上曰,爲卿慨然者,以卿爲勁直,今番事誠如何矣。在協曰,臣安得勁直乎?若能勁直,初無是矣。上曰,卿往往生事,是爲短處矣。在協曰,人器不稱,觸事生疣,是甚可悶,而遽當鼎席,實難勝任矣。上曰,卿居具瞻之列,不可如此。須與領相,和協做事,可也。在協曰,俄已仰陳,而臣與領相,初旣無憾,有何更和之事乎?伏承下敎,益切惶悚矣。上曰,別無稟達者乎?在協曰,今番秋夕祭官,又値展謁之時,罷散人員甚多,故頗苟艱云,合有變通之道,故敢達矣。上曰,宗宰·侍從·堂上堂下罷削人員,竝敍用,可也。出擧條命大臣先退。上曰,承旨前望單子入之,待下批牌招察任。出榻敎命退,承史以次退出。
丁未八月初八日未時,上御誠正閣。召對入侍時,參贊官朴天衡,侍讀官宋翼孝,檢討官申馥,閣臣尹行任,假注書趙台榮,記事官李相璜·金祖淳,以次進伏訖。上命進講,翼孝進讀宋名臣錄潘良貴,至胡銓編,馥進讀邵雍編訖。上曰,各陳文義。翼孝曰,朱子所著文集序,亦言之矣,論人之道,以剛爲要,而以君德上言,而亦以剛爲貴,伏願留念焉。馥曰,大凡天下萬事,最貴之立志,宋之南渡,偏安一隅,國計兵力,無一可恃,而岳飛,猶以爲將士一心,則中原指期可復。由是觀之,君臣上下,苟能精白一心,着力做去,則天下眞無不可爲之事矣。伏願殿下,每於此等處,擧一反三,深加體念焉。上曰,承旨·閣臣,亦陳文義。天衡·行任曰,玉堂旣陳文義,臣等別無仰達矣。上曰,中日廳試取,今日內畢試與否,問于試所承旨以來。賤臣承命出回奏曰,今幾畢試云矣。命書正言趙星逵疏批。又命書傳敎曰,凡因章奏,使之稟處者,回啓後,言之者,不知從速之何居,可乎?此後各該司,以慰回啓之文字,使卽知委謄去,俾無不知之弊事,分付。仍命退,諸臣以次退出。
丁未八月初八日酉時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,原春監營狀啓持來將校,尙在與否知來。賤臣承命出回奏曰,今方待令云矣。命書榻敎曰,曾經宣傳官中,承傳人敍用。上曰,寶劎望筒,催促入之事,分付。命退,承史以次退出。
上在昌德宮。停常參·經筵。
洪仁浩啓曰,合辭方張之時,兩司無詣臺之員,事甚未安,除在外·疏批及牌招啓辭未下外,未肅拜人員,竝卽牌招,何如?傳曰,允。
洪仁浩啓曰,大司憲尹師國牌不進,執義趙錫穆,掌令吳著在外,掌令權坪,持平沈銖牌招啓辭未下,持平吳彦敎陳疏入啓,監察茶時之意,敢啓。傳曰,知道。
朴天衡啓曰,掌令權坪,持平沈銖疏批已下,一體牌招,何如?傳曰,允。
以大司諫李益烍,正言金孝眞·趙星逵,牌不進罷職傳旨,傳于沈豐之曰,只推。
傳于趙衍德曰,右承旨與京畿監司入侍。
以京畿監司狀啓本營軍兵試放事,傳于洪仁浩曰,依京營例,施賞後狀聞事,回諭。
傳于沈豐之曰,召對爲之。
朴天衡啓曰,明日次對,兩司當爲進參,除在外·疏批及傳旨未下外,未肅拜人員,竝待開門牌招,何如?傳曰,允。
沈豐之,以景慕宮都提調意啓曰,太常所進大棗,今方薦新於本宮,而宮苑棗木,初無結實,莫重薦新,無以擧行,不勝惶恐之意,敢啓。傳曰,知道。
沈豐之,以弘文館言啓曰,新除授校理李鼎德,時在慶尙道慶州地,經筵入番事緊,請斯速乘馹上來事,下諭。上曰,依啓。
沈豐之,以兵曹言啓曰,今八月十六日闕內入直訓鍊都監局別將·把摠·哨官及內三廳將·守門將·銅龍門把摠·哨官等番單子,十四日受點後分所單子,仍卽書入。十九日番單子,十七日例當書入,而動駕相値,勢難受點,依例回鑾翌日,入啓受點後,分所單子,卽爲書入。巡將監軍今八月十四日受點人員,十七日至使之仍察,十五日十六日十七日至大省記及別省記,十四日預爲書入。十五日十六日十七日至京中軍號,亦以十四日,預爲啓下,留置政院逐日頒布,隨駕所軍號,自隨駕所,啓下頒布之意,敢啓。上曰,知道。
沈豐之,以兵曹言啓曰,今此幸行時,侍衛禁軍,不可不點擇以行矣。各番禁軍中新受馬及病蹇不能致遠之類,依例推移替直之意,敢啓。傳曰,知道。
沈豐之,以內醫院都提調·提調意啓曰,自前陵幸擧動時,若是經宿之地,則陪從掌務官一員,例自司僕寺,補把馬一疋許給矣。今番幸行時,依前例許給之意,分付該寺,何如?傳曰,允。
南鶴聞,以鑄錢所言啓曰,本所郞廳鄭昌老外任,代戶曹正郞宋持敬差下,使之察任,何如?傳曰,允。
洪仁浩,以義禁府言啓曰,咸鏡監司鄭民始狀啓據,刑曹粘目內,慶興府使洪致範,移本府處之事,允下矣。洪致範,方到營下云,依例發遣府書吏拿來,何如?傳曰,允。
持平吳彦敎疏曰,伏以臣性拙跡畸,念絶當世,纔經草土,歸伏桑梓。柏府除命,忽下於千萬夢想之外,馹召繼降,蓬蓽生輝,惝怳感激,他不暇顧,聞命卽發,來伏城闉。冒雨衡炎,間關跋涉之際,路濘馬蹶,骨節違傷,蠢動無路,纔犯違傲,恭俟譴何,不意例勘猶靳,庚牌又辱。臣旣初入臺地,無他情勢,懲討義急,宜卽竭蹶,而第臣病情,時月之內,實無束帶供職之望,玆不得不略入文字,悉暴衷懇。伏乞聖慈,亟削臣職,仍治臣罪,以肅朝綱,以安私分焉。臣方乞免,不宜贅陳,而事關沐浴,不敢終默。噫噫痛矣,亂逆何代無之,而豈有若丙丁以後,諸賊之千奇百怪疊現層出者乎?纔治一獄,又起一獄,纔鋤一逆,又出一逆,人心狃安,聲討不嚴,群下以謄傳塞責爲妙乎?聖上以喣濡鎭安爲上策,亂賊無所懲畏,凶逆由是接跡。戚里國家之所親信,而麟·謙以戚里爲逆,將相國家之所倚重,而復·喆以將相爲逆。殿下之眷待國榮何如,而國榮爲逆,殿下之禮遇德相何如,而德相爲逆,朝家何負於此輩,而此輩之爲凶爲逆,乃至於斯也?今我聖上,以天地之德,日月之明,行出百王,學貫千古,不但八域臣民之所欽仰,求之往牒,漢·唐以後,固無足論,雖在三代之隆,無與爲比,則是何一紀臨御,治不徯志?朝象之潰裂,民生之困瘁,紀綱之掃地,風俗之頹敗,無一可恃。甚至於亂逆之徒,式月斯生,或煽動凶言,或譸張虛無,根核未祛,枝葉益繁,然而今日上下之所以治逆者,恬嬉而止耳,姑息而止耳。賊夏窮天地亘古今所無之逆,而尙稽支屬之殄殲,一行刀割如是而尙何望伸王章,而定民志乎?痛矣痛矣。前年五九月事,欲言則胸塞,欲書則涕零,臣實不忍滋筆,以慼我殿下止慈之聖懷,而亦若因循掩置,則擧國臣民窮天徹地之痛冤,將何以少洩哉?逆醫乳媼之嚴加盤問,究覈情節,而快施王章,以洩輿憤,豈容一日少緩?趙時偉之肆發凶言,實是天理人情之外,而尙靳一問,此豈非失刑之大者乎?年前湖獄·海獄,情旣叵測,北關·東峽,繼又迭發,至於今番堤·橫之獄,醞釀久矣,妖謊極矣。尤宜打破窩窟,鋤治根柢,而境上施律,不過喆·翼輩六賊。臣纔從下土,雖不知獄情之緊歇,首從之誰某,而略以朝紙所出,章疏所論者言之,草草了當,率多漏網,蓋可知矣。疎虞如此,將何以服遐土之頑俗,勵四方之觀聽也哉?嗚呼,內而將相勳貴,蛇糾蚓結,肆爲凶圖,外而鄕曲蠢騃,雄唱雌和,潛售逆謀,此豈非忠臣義士痛哭流涕之時乎?伏願殿下,廓揮乾斷,明正典刑,此實天地神人之福也。嗚呼,顧今第一急務,無過於君臣上下,精白一心,以爲一半分矯救之道,而廊廟無共推之車,朝廷有偏重之舟,爻象日乖,事務層生,衆心之寅協無期,至尊之獨憂莫紓。朝廷,四方之標準,而標準如此,其何望四方之矜式而萬民之雍熙也哉?臣旣不敢以言官自居,忠憤所激,言不知裁,只冀聖明之少垂察焉。省疏具悉。勿煩,爾其勿辭察職。
丁未八月初九日辰時,上御重熙堂。右承旨與京畿監司入侍時,右承旨趙衍德,假注書趙台榮,記事官李崑秀·金祖淳,京畿監司徐有防,以次進伏訖。上曰,今日則秋氣頓生矣。有防曰,果然矣。上曰,畿內農形,何如?有防曰,近日日氣淸暖,故禾穀善爲登熟云,極爲多幸矣。命退,諸臣以次退出。
丁未八月初九日辰時,上御誠正閣。召對入侍時,二直提學李秉模,參贊官朴天衡,侍讀官金履翼,檢討官趙鎭宅,假注書趙台榮,記事〈官〉李相璜·金祖淳,以次進伏訖。上命進講,履翼等進讀宋名臣錄朱子編訖。上曰,各陳文義也。履翼曰,顧此朱子封事之說,必以當時之六弊,專歸人主之一心,可見大賢之極論,實爲人辟之柯監矣。惟我殿下,聖德高出於當時之君,而第今目前時弊,多近朱子之說者,莫非臣下仰贊之罪也。雖然殿下,倘於一心上工夫,益加勉礪,則設有似此之弊端,可期自然消弭,伏願殿下留意焉。上曰,所言好矣。鎭宅曰,朱子之極論六弊,非但當時之急務,抑亦當今之痼弊,伏願殿下,留意於此等之弊,亟思矯救之道焉。上曰,所奏好矣。承旨·閣臣,亦陳文義。秉模·天衡曰,玉堂已盡文義,臣等別無所達矣。上敎鎭宅曰,邑誌凡例持來乎?鎭宅曰,持來矣。上曰,入之。天衡跪進,上進覽訖,下敎曰,善爲矣。此凡例,欲爲下送于各邑耶?鎭宅曰,欲爲下送,而未知如何矣。上曰,第依下送,而其如一詳錄,何可必也?仍命退,諸臣以次退出。
上在昌德宮。停常參·經筵。
洪仁浩啓曰,大司憲尹師國,持平吳彦敎,牌不進,執義趙錫穆,掌令吳著在外,掌令權坪,持平沈銖,牌不進傳旨未下,監察茶時之意,敢啓。傳曰,知道。
李時秀啓曰,以禁衛營將官來言,今日本營軍兵,日次私習云矣,敢啓。傳曰,知道。
傳于沈豐之曰,大臣·備局堂上引見。
李時秀啓曰,以御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,右承旨入侍。
趙衍德,以吏曹言啓曰,今此文禧廟秋享祭,執禮前校理李洪載,大祝前修撰沈能翼塡差,而時無職名,竝令該曹口傳付軍職,何如?傳曰,允。
丁未八月初十日辰時,上御熙政堂。大臣·備局堂上引見入侍時,左承旨李時秀,假注書申溆,事變假注書申光岳,記事官李相璜·金祖淳,右議政兪彦鎬,行司直金華鎭,禮曹判書徐有隣,行副司直徐有寧,兵曹判書李,戶曹判書李在簡,吏曹判書吳載純,刑曹判書尹蓍東,行副司直李敬懋·徐有大·蔡弘履,吏曹參判李秉模,行副司直沈豐之,行副司直金持默,副校理金履翼,以次進伏訖。彦鎬曰,數日日氣過涼,聖體若何?上曰,一樣矣。彦鎬曰,王大妃殿氣候,若何?上曰,一樣矣。彦鎬曰,惠慶宮氣候,若何?上曰,一樣矣。彦鎬曰,月朔之初,藥院請對後,臣等日日顒望,而今已一旬,成命尙未下,群情不勝抑鬱,亟賜兪音伏望。上曰,臨時當爲之矣。卿之向日處義,豈不過乎?其時下敎,初無指的,於卿尤爲不當。伊時事實,關於國體朝綱,予言蓋指世道,卿之深引,豈不過乎?其日承旨所傳之敎不如此,則卿必不入城矣,故不得已如此矣。彦鎬曰,賤臣有此等罪犯,又承其時嚴敎,尙未蒙勘,今又冒沒登筵,面承聖敎,誠不勝萬萬惶感。朝臣之凡有情勢者,無不被曲諒之恩,臣之情勢,亦賜體諒,區區之望也。上曰,過矣。次對爲之,可也。彦鎬曰,領相未肅拜,左相有實病,故臣不得已獨進,而可以回啓者,只有狀啓二度矣。時秀曰,訓鍊大將李敬懋,單子旣書進字,不爲入侍,推考,何如?上曰,何故也,禁將知之乎?有大曰,因月前服制,來到闕外,而不敢入來云矣。上曰,日前試射時已入參,使之入侍。光岳承命出去。彦鎬曰,頃因兩西暗行御史李崑秀別單,穀名相左處,限五年還作本色,大米太多邑,分數登聞之意,覆啓分付矣。卽見平安監司李命植狀啓,則以爲寧邊等十七邑,大小米代捧者,依朝令,五年內還作本色計料,而至於定州等二十二邑,大米多或爲七萬餘石,少不下二三千石,或有全數代捧,或有十七八分代捧者,故五年內,萬無盡作本色之望。平壤則大米,近二千石,而五百餘石則本色,一千四百餘石,代捧小米,此則以慈母山城穀,移轉受來者,亦難準數還作。而蓋本道大米,一年放下絶少,每年加耗,元數增加,而所捧還穀,米租相雜,故民皆願受小米,而不願大米。且農糧·軍餉,都是小米,故大米之以小米代捧者,勢似然矣。今若限五年,一倂還作,則實有格而不行之慮,依關辭,大米太多邑,量宜減數,仍作小米。而各鎭中慈母山城大米三萬一千四百七十八石零,小米代捧,其來已久,今欲盡數還作,則所受各邑之民,必有難支之弊,決不可限年還作,故若干石,還作本色,餘皆仍作小米。而其他鎭堡中大米多處,亦爲酌減,仍作小米之意,竝爲開錄,以待處分。至於各邑鎭會付小米,元數本多,從土産代作他穀,其來已久,而今使盡作本色,則雖峽邑種粟爲業處,累千石代捧者,亦有難行之慮。窮民種穀,專恃還分,則皮穀少處,加數換作,以補種子燻造,不害爲通變之政。小米之多數代捧者及皮雜穀之代作精實穀者,亦當有闊狹之道,故酌量分數,一體後錄。而道內,邑鎭,有荒租名色,而代作他穀者,殆近三分之一。所謂荒租,麤劣太甚,出米絶少,時在荒租,皆以他穀,從土産準折代捧,荒租名色,永除於會案中事,竝令廟堂稟處矣。還穀法意,本自嚴重,而本道穀簿,極甚紊亂,一番矯革,在所不已。今此道臣釐正之請,誠爲得宜,區別之數,極其詳悉,依狀請施行之意,分付,何如?上曰,依爲之。出擧條彦鎬曰,此統制使趙心泰狀啓也,以爲本營一戰船,壬寅改造,今爲六十八朔,而下粧中本板杉板,致傷動退,其所改造,不可少緩。退出本板杉板,移用於限滿伺候船改造之材事,請令廟堂稟旨分付矣。右道戰船之百朔限滿後始許改造,自是定式,則今此本營一戰船之未及準限,至於三十餘朔,而若是致傷,此莫非當初造船,不能堅緻之致,事極駭然。其時當該監色等,嚴棍懲礪,至於改造一款,待限滿擧行之意,分付,何如?上曰,依爲之。出擧條上曰,備堂未還差者,有幾人乎?彦鎬曰,李文源·金履素·金文淳·朴祐源,俱未還差矣。上曰,此外無他人乎?彦鎬曰,未及詳記矣。上曰,備堂中有記得者乎?諸備堂,皆以未能記得仰對。上曰,承旨亦未記得乎?時秀曰,臣亦未能記得矣。上曰,備堂一人出去,詳錄以來,可也。秉模承命出去。上曰,鄭一祥·尹塾·韓光會·金尙集,似皆未及還差矣。彦鎬曰,果皆未還差矣。上曰,卿之所奏四人,還差,似好矣。彦鎬曰,行副司直金履素·李文源·金文淳·朴祐源,備堂還差,何如?上曰,依爲之。出擧條有隣曰,章陵丁字閣有頉處,修改節目判付內,告由祭獻官,仍留監董畢役,而當日內如難畢役,獻官勿爲留待畢役,承旨進去奉審事,命下矣。本陵役處不些,當日畢役,有未可知,則恐難付之陵官。依近例,以禮堂中一人,差獻官進去,限畢役監董,則承旨雖不進去,自可奉審復命,而不敢擅便,何以爲之?敢稟。上曰,依爲之。出擧條有隣曰,敬陵·翼陵·弘陵丁字閣滲漏處修改,以今十五日,兼告擧行,而時刻,以辰時,啓下矣。伊日明陵動駕時,局內諸陵,有遣大臣攝行祭享,修改諸節,未及了畢,則恐不無難便之端。問於日官,則同日申時爲吉云,修改以此時擧行事,分付,何如?上曰,依爲之。出擧條有隣曰,今番嶺南四邑鎭火燒木摘奸,惠郞纔已奉命出去矣。追聞嶺南左右沿松田,多有風落等松云,仍令惠郞,一體摘奸,恐合事宜。議于大臣,則大臣亦以爲好,以此分付擧行,何如?上曰,依爲之。出擧條有隣曰,秋夕物膳,當於伊日,待開門監進,而或値幸行之時,則有前一日先入之例,今番亦依此擧行乎?敢稟。上曰,依爲之。出擧條在簡曰,江華長寧殿執頉修改物種,例自戶曹,或船運或駄送,而運致之際,多有弊端。依慶基殿·濬源殿例,自本府措備擧行,從實入會減,實爲便宜。事關變通,下詢大臣處之,何如?上曰,大臣之意,何如?彦鎬曰,修改物種,自京輸致之難,誠如戶判所奏,依此施行,而自本府難辦之物,則自當往復該曹,從長善處,此似爲兩便之道矣。上曰,依爲之。出擧條豐之,追入奏曰,文禧廟·孝昌墓仲朔祭傳香矣。秉模,列書未還差備堂姓名,持入以奏。時秀曰,摠管具㢞,侍衛寶劍落點,竝爲蒙點,故寶劍則只有三人云矣。上曰,落點單子還入,可也。傳曰,駐駕之地,必有恩澤,數字刀割幸行之稱,亦出此意。如豐德之齊·厚陵,驪州之英·寧陵,坡州之永陵,展謁之行,以經宿本地方,有設科取士試武技之例矣。且以陵寢所奉地方,事體自別故也。今番幸行,又當連二日經宿本郡,本郡以小地方,偏受供億之勞,尙無慰悅之擧,可乎?十六日聚本地方儒生·武士試取,儒生入場,則以客舍庭爲之,武士試所,則通廣處,從便爲之。此與豐·驪地方有異,略倣坡州例,武士則開場後,定試官畢試,待還駐本郡,以榜目入啓論賞,儒生則懸題後捧券,還駐後科次事,分付。試官以隨駕諸臣中擬入,不必備三望,以此該房知悉。上曰,試官苟艱,則文官守令中備擬,可也。命退,諸臣以次退出。
丁未八月初十日辰時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,禮·兵判入侍。賤臣承命出,與禮曹判書徐有隣,兵曹判書李,偕入進伏。上曰,道科前例,何如?有隣曰,前例皆賜第矣。上曰,然則卽日當放榜耶?有隣曰,然矣。上曰,諸差備官,何以爲之耶?曰,庚申年松都道科時,入門官,以本府出身差定,外他差備官,訓鍊院官員皆下去。己亥年南漢設場時,亦倣此例,而賞格,自本府當之矣。命書傳敎曰,十六日儒生試取時,紙品用大好紙,禁亂官,以隨駕都事差定,收券官,以三曹文郞中擧行,入門官,以地方官爲之,勿定差員,以除民邑之弊。武所則入門官,以本郡出身,令監司差定,其餘差備官,以隨駕人中塡差事,分付。文武試官,以道內秩高守令通差事,亦爲知悉。曰,今此高陽郡武士試取時,主掌官差出事,取考謄錄,則庚申年松都殿試時,以本府敎授差定,己亥年南漢殿試時,以本府附近邑堂下守令差定矣。今番則何以爲之乎?敢稟。上曰,以地方官爲之,可也。出擧條曰,今此高陽郡武士試取時,以榜目入啓論賞事,命下矣。節目及規矩等事,何以爲之乎?敢稟。上曰,以柳葉箭二分爲之,可也。出擧條有隣曰,慰題板·地排等物,自本郡進排乎?上曰,唯。命退,諸臣以次退出。
上在昌德宮。停常參·經筵。
傳于沈豐之曰,同副承旨馳詣儲慶宮·毓祥宮·延祜宮·懿昭廟,奉審摘奸以來。
沈豐之啓曰,大司憲尹師國未肅拜,執義趙錫穆,掌令吳著在外,掌令權坪,持平沈銖·吳彦敎,牌不進傳旨未下,監察茶時之意,敢啓。傳曰,知道。
沈豐之啓曰,守禦使金鍾秀,以司僕提調旗軍洗馬,今方出去矣。所佩密符,來請還納,何以爲之?敢稟。傳曰,仍佩往來。
朴天衡啓曰,臣今日聖節望闕禮習儀,下直進去之意,敢啓。傳曰,知道。
沈豐之啓曰,禁衛營將官來言,今日本營軍兵,日次私習云矣,敢啓。傳曰,知道。
沈豐之啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,領議政入侍事,遣史官傳諭。
以兵曹參知李師濂初度呈辭,傳于趙衍德曰,番次苟艱,侍衛當前,呈辭勿施,牌招察任。
以大司諫李益烍,正言金孝眞·趙星達,掌令權坪,持平沈銖·吳彦敎,牌不進罷職傳旨,傳于洪仁浩曰,只推。
傳于沈豐之曰,左副承旨入侍。
以京畿監司狀啓,高陽郡儒武設場時環圍軍,令摠戎廳牙兵出用事,令該廳稟旨分付事,傳于趙衍德曰,依狀請施行事,分付兵曹及該廳。
傳于趙衍德曰,坐直承旨入侍。
趙衍德啓曰,今十五日明陵親祭祭文及十六日昭寧園親祭祭文,當爲製進,大提學金鍾秀,待開門牌招,何如?傳曰,允。
傳于沈豐之曰,召對爲之。
洪仁浩,以弘文館言啓曰,召對繼講冊子,以節酌通編爲之事,命下矣。御覽件及諸講官件,卽當備秩懸吐校正以待,而本館只有一件,何以爲之?敢稟。傳曰,本館所在一件,內外閣所在一件,爲閣臣及上下番件,而參贊官及史官,則以本館所在,酌誨·節要持入,可也。
趙衍德,以吏曹言啓曰,今此秋夕祭,宣陵獻官前大司諫李昌漢,順陵獻官前承旨李翼晉,溫陵獻官前承旨李謙彬,惠陵獻官前大司諫徐有成,文禧廟亞獻官前大司憲尹承烈,都預差前大司諫林蓍喆,前承旨李鼎運塡差,而時無職名,竝令該曹口傳付軍職,何如?傳曰,允。
趙衍德,以吏曹言啓曰,今此各陵殿秋夕祭,獻官諸執事,當爲分排,而老病公頉外,實無推移之路。依近例,以刑曹堂上,通融塡差以入,而刑曹郞廳及司饔院官員,亦爲通融塡差,何如?傳曰,允。
南鶴聞,以兵曹言啓曰,本曹正郞洪克浩,身病猝重,時月之內,萬無起動之望,屢度呈狀乞遞。幸行不遠,實病旣如此,則侍衛之任,不可暫曠,今姑改差,何如?傳曰,允。
南鶴聞,以都摠府言啓曰,今日入直內三廳武兼禁軍及軍兵等,當爲中日習射,而聖節望闕禮習儀相値,不得爲之〈之〉意,敢啓。傳曰,知道。
安恩君疏曰,伏以臣之望八老母,自六月初,得血痢之疾,今已三朔,日以增加,氣息奄奄,若將頃刻難支,獨自扶將,晝夜煎灼。臣榮衛內爍,火熱上衝,頷下忽生大腫,今已十餘日,幾於鵝卵,方在成膿之境,雖床褥之間,不能運動,轉仄須人,飮啖全廢。顧此病狀,似非一時偶感之症,實無復起之望。此際見差於毓祥宮秋享亞獻之任,臣驚惶震惕,莫省措躬之地。念臣狗馬之齒,旣非篤老之年,則執籩駿奔,在臣義分,與有榮焉。苟無病故之如右,則豈敢爲祈免之計,而適會賤疾旣如此,母病又如此,萬無進身之勢,玆敢疾聲哀籲於仁覆孝理之下。伏乞天地父母,特垂諒察,亟賜變通,俾享官無窘速之患,私分得以少安,不勝幸甚。臣無任屛營祈懇之至。答曰,省疏具悉。許令該曹付標。
咸鏡監司鄭民始疏曰,伏以居諸迅駛,文孝世子祥月奄過,期制已盡,臣民慟冤,一陪如新。伏況聖慈,感時序之易邁,悼往迹之漸遠,愴然而懷,怛然而疚,不瑕有損於節宣之宜?區區不任憂慮之至。臣以近密之蹤,適守遠藩,受服易服,俱在於關河千里之外,弸結之慟,未得一洩於宮僚之班,情禮都虧,悲隕益切。仍伏念臣,荐蒙恩渥,叨守重任,將母便養,周歲有餘,朝夕旨甘之供,疾病藥餌之需,莫非聖上之攸賜,沐浴供私,日夕感祝,在臣私計,榮且幸矣。第念本道,乃國家根本之地,亦邊荒憂虞之處,其所懷保固圉之方,宜倍於他道,而待罪逾年,略察事情。列邑之弊痼,漸成難醫,民生之困瘁,已就難支,軍政之虛謬,田簿之紊錯,財穀之匱縮,關防之疎漏,有未可一二數。而勤儉之俗,漸化爲侈惰,朴實之風,日乖以狡悍,每事因循,而一任虛抛,文法獨疎,而便成謬例,可憂可悶之端,反有甚於諸道。雖使才猷足以旬宣,威望足以彈壓者,按察而綜理,其能蘇衆瘼而醫民俗,革舊習而責新效,恐未易期必。如臣顓蒙,素蔑知識,無力矯救,觸事憒憒,至今得免於大何,實荷寬貸之盛恩,每自循省,夙夜悚懍,其何可一味尸素,秪益其孤負之罪哉?且今臣之情理,尤有所切急者,老母今年七十有一矣。貞疾五十年,恒無一日之安,而近年以來,氣力益衰,病勢愈痼,長在床笫,專恃刀圭。俸廩旣厚,醫藥以時,調養之道,非不便幸,而北土風氣,不竝以南,冬春苦寒,尤不宜於老病之人,已於月初,不得已捲還私次。臣旣無兄弟,又無長子女,母子二人,相依爲命,臣母還家之後,飮食起居,亦將無照管之人。顧此形勢,有難一日留滯,玆敢略控衷懇。伏乞聖明,俯察情私,亟賜遞改,以便公私,千萬幸甚。臣無任激切屛營之至。答曰,省疏具悉。念卿情理,所辭藩任,特爲許遞。
丁未八月十一日辰時,上御誠正閣。左副承旨入侍時,左副承旨朴天衡,假注書趙台榮,記事官李相璜·金祖淳,以次進伏訖。上命書傳敎曰,觀於帳籍,赴試儒生,數必零星,卽令道伯,詳探實數假令,具由狀聞事,分付。上曰,召對如已來會,入侍。賤臣承命出,與參贊官沈豐之,侍讀官金履翼,檢討官趙鎭宅,待敎尹行任,偕入進伏。上曰,玉堂以次進讀也。履翼進讀宋名臣錄朱子編訖。鎭宅進讀其下一篇。上曰,參贊官·閣臣亦進讀也。豐之·行任,以次進讀訖。上曰,玉堂各陳文義。履翼曰,朱子答陳同甫之書,有曰,人只是這箇人,道只是這箇道,豈有堯·舜·三代之別?惟此大賢之格言,實爲千古人辟之柯則,今我殿下,德竝堯·舜,學臻高明,倘於精一授受之心法,益加淬礪,撤去限隔,則做成三代之治,實有指掌之易。伏願深加體念焉。上曰,言甚好矣。鎭宅曰,此篇所論,極爲著明。臣等於我殿下,望之以堯·舜,殿下自期以堯·舜,蓋堯·舜之治,別無二致,惟在於精一授受之心法。伏願殿下,體念精一之工,益勉聖學焉。上曰,參贊〈官〉,閣臣,亦陳文義。豐之·行任等曰,玉堂已陳文義,別無仰達矣。上曰,玉堂皆隨駕耶?履翼曰,只李敬五,以解由未出,姑未肅謝矣。上曰,未肅拜玉堂,解由勿拘,牌招。出榻敎上曰,大臣入來與否,知入。賤臣承命出回奏曰,大臣今始入來云矣。上曰,領議政入侍。出榻敎賤臣承命出,與領議政金致仁,偕入進伏。上命講官先退。致仁曰,邇來日候過涼,聖體若何?上曰,一樣矣。致仁曰,當此換節之時,寢睡·水刺之節,更若何?上曰,無損矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,聞卿纔經重病,而容華別無損矣。致仁曰,賤疾尙未快減,筋力轉益澌敗矣。上曰,向來事,遂事勿說,而日前下敎,想必聞之矣。此實誠意未孚之致,而白首重卜,人或歸之偏係,事甚慨然。是予之過,何尤於人也?致仁曰,臣有所仰達者,當先奏矣。上曰,謂何?致仁曰,中宮殿氣候,邇來,若何,而諸節亦一向平順乎?上曰,果連爲平順,故亦不用湯劑矣。致仁曰,此月已過旬日,尙無下敎,不勝抑鬱矣。上曰,如欲設廳,事近張大,雖不設廳,惟得順娩則幸矣。致仁曰,聖敎誠然,而其在愼審之道,有不可廢者矣。且行幸在近,二日經宿,則雖非當朔,實爲悶慮矣。上曰,數百年來,旣無襯着前例,辛丑年,亦無設廳之事,而只有捲草官啓下,壬申年,亦當朔設廳。愼審之道,不在於此,而第欲來月間設廳矣。致仁曰,設廳一時爲急,而今以來月爲敎,趁月初爲之,宜矣。上曰,當下敎矣。致仁曰,此時異於他時,以分提調守宮,恐涉未安矣。上曰,卿言爲是,以都提調守宮,可也。上曰,留都事體甚重,且此時有異,故以卿爲之矣。致仁曰,前後一未經留都,故未諳事務,又今昏髦,易致僨誤,是甚惶悶,而際且守禦使,以同堂之人,亦爲留陣,下情不勝切悶矣。上曰,庸何傷乎?上曰,卿何爲久住城外乎?致仁曰,臣之罪戾,不容勝言矣。本以愚迷,忝叨首席,以致爻象之不佳,方命犯分之罪,誅殛猶輕,而罰止免相,免相豈曰勘罪乎?心神尙此危懼,實無出脚之望,屢承恩敎之後,卽欲出肅,而病又添劇,今始入來,臣罪尤大,惟願速被遞免矣。上曰,卿言何若是過也?雖不如卿者,數月內再遞,猶涉如何,況今以此世道人心,有此再免,尤爲如何矣。如有鎭朝綱正國體之人,豈無曲副之道,而實無其人矣。大抵古今有異,必思方便彌綸之策,以爲做去,好矣。卿家長爲全保,然後國家,亦多幸甚矣。致仁曰,臣素無彌綸之才,故今番不能較量,以致僨誤矣。上曰,日昨左相入侍,有所下敎,向以堂錄事,猶嫌互對,今番事殆近互對,左相事,誠非矣。致仁曰,臣則只以廟規,薦其可合二人,而世人皆以爲偏係,此亦臣罪矣。上曰,左相則出於生疎,而亦多有不得以力服人處,奈何?惟卿在,更思通變,以鎭世道,可也。致仁曰,目今才猷,雖有勝於臣者,猶不可鎭安朝著,況臣老病空疎,萬無承當之望,而只緣聖眷之隆摰,尙今蹲冒,已至周年,臣不勝萬萬惶恧。惟願亟降體諒矣。上曰,卿何爲復此言也?自卿出仕,事多分勞,而今番獄事,亦賴卿力。更須深思,以盡通變之策也。致仁曰,臣意則少無偏係之論,而特緣擬薦之無人,只擧二人,致此葛藤,事甚不幸矣。上曰,今番決獄事,卿聞知乎?致仁曰,臣果得聞,而白放中,不無杖配之人,揆以國法,誠甚太寬矣。上曰,李文源近多效勞,而靖陵·昭寧園修改之役,果善爲矣。致仁曰,爲人極甚周通,誠爲可用之人矣。上曰,右相處義,終涉過矣。致仁曰,伊筵下敎,實人臣所不敢聞,如是處義,亦或無怪矣。上曰,此非指右相而言,蓋憂世道而有此下敎矣。致仁曰,臣今精神衰耗,廟務多錯,雖久據鼎席,少無資益。留俟邦慶之後,冀降體諒之恩焉。上曰,見今國事多艱,非卿莫可,稍待少安,當體念矣。上曰,十四日當齋宿,伊時可以召見矣。仍命退,諸臣以次退出。
丁未八月十一日酉時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,雨意,何如?衍德曰,頗緊矣。上曰,高陽郡儒·武擧案假令,使畿伯狀聞,而尙不來到,問于畿營以來事,分付。賤臣承命出回奏曰,儒·武擧案,今始來到,故持來矣。上命衍德讀奏訖。命退,承史以次退出。
上在昌德宮。停常參·經筵。
傳于沈豐之曰,禮房承旨入侍。
沈豐之啓曰,大提學金鍾秀牌不進,推考傳旨,今方捧入,而親祭祭文製進,一時爲急,如是違牌,事甚未安,更卽牌招,何如?傳曰,允。
沈豐之啓曰,大提學金鍾秀再牌不進,推考傳旨,今方捧入矣。親祭祭文製進,一時爲急,如是違牌,不卽擧行,事甚未安。所當更請牌招,而係是一日三牌,何以爲之?敢稟。傳曰,更爲牌招。
沈豐之啓曰,大提學金鍾秀三牌不進,推考傳旨,今方捧入,而親祭祭文製進,一時爲急,連事違召,不卽膺命,事體所在,誠極未安。所當更請牌招,而係是一日四牌,何以爲之?敢稟。
傳于沈豐之曰,前此旣皆曲諒,藝文提學牌招製進。
沈豐之啓曰,藝文提學徐有隣,牌不進,推考傳旨,今方捧入,而親祭祭文製進,一時爲急,如是違牌,事甚未安,更請牌招,何如?傳曰,允。
以藝文提學徐有隣再牌不進推考傳旨,傳于沈豐之曰,更爲牌招。
傳于沈豐之曰,藝文提學牌去來,尙無動靜,斯速知入。
以藝文〈提〉學徐有隣三牌不進推考傳旨,傳于沈豐之曰,事體所在,焉敢若是?更爲牌招,牌去來勿爲呼望。
沈豐之啓曰,藝文提學徐有隣,特敎申飭之下,懸牌闕外,屢度催促,終不承命。祭文製進,一時爲急,無端懸牌,飭禁至嚴,事體所在,萬萬未安,從重推考,何如?傳曰,此非代斲,無異往役,則如是違牌,何也?況無端懸牌,近有飭禁,且況祭文撰進,所重關係何如,則事體道理,豈敢乃爾?藝文提學徐有隣,從重推考,更爲牌招,卽爲製進。以此竟夕酬應,政院事,極爲駭然,當該承旨,從重推考。
傳于南鶴聞曰,今當行幸時,整理使前一日進去,除廚傳事,分付畿營。
傳于洪仁浩曰,政官牌招開政。行幸時兩司長官,不可不備員,未肅拜人員許遞,今日政差出。
傳于南鶴聞曰,今當照寧園·綏吉園展拜,本園私親家廟,還宮後遣內侍致祭事,分付。因此思之,前兵使崔東岳,年前有樞卸付職之命,而無窠,尙不照擬,今日政作窠擬入,前郡守李良玉,相當職復職事,分付。
有政。吏批,判書吳載純式暇,參判李秉模,參議曺允大進,左副承旨朴天衡進。以鄭好仁爲大司憲,洪秀輔爲大司諫,鄭東浚爲兵曹參知,李羽晉爲兵曹正郞,朴宗敬爲長興主簿,申昔爲司饔直長,安川君單烆,完城君單李義行,已上敍用事承傳,書狀單鄭萬始,依定式復差。
兵批,判書李進,參判黃昇源入直進,參議柳誼病,參知未差,行都承旨沈豐之進。以崔東岳爲知事,宋載經爲都摠管,行副司職鄭民始·金尙集·金文淳·李秉運·李集斗·金翊休·洪檍·林蓍喆。
傳于洪仁浩曰,未下直守令,皆令明日辭朝。
備邊司薦望,咸鏡監司李性源落點。
趙衍德啓曰,事變假注書申光岳,身病猝重,勢難察任,今姑改差,何如?傳曰,允。
事變假注書望,申光岳改差代,李羲觀落點。
傳于沈豐之曰,觀此畿伯狀辭,本郡帳籍所在生·進,只是五人,以幼學稱號人者,亦不過數百,若分儒·武,則假令不出百數內外云云。然則數太小。在前陵謁地方試取時,以本邑儒生數少,通試輦路邑,其例不一而足,聞禮堂言,亦果有各年可據之例。況楊州,又是陵寢邑,而照寧園,亦是本地方,楊州儒·武一體許赴事,卽爲分付。
以慶尙道觀察使狀啓,七八月令藥材進上中,山藥,節序差早,限內不得封進,惶恐待罪事,傳于沈豐之曰,勿待罪事,回諭。
趙衍德,以兵曹言啓曰,今此幸行時,交龍旗,預爲調習矣,今亦依前例,旗與竹,出郊外試習之意,敢啓。傳曰,知道。
丁未八月十二日巳時,上御重熙堂。禮房承旨入侍時,行都承旨沈豐之,記事官金孝建·李相璜·金祖淳,以次進伏訖。上曰,高陽入籍儒生,僅爲三四百人,而其中實才,亦爲不多云。先朝驪州設科時,利川·廣州,以輦路許赴,且於松京設科時,亦許長湍,通津之赴擧。今番當過楊州地界,謹遵先朝已例,許赴楊州爲好,而事面重大,遣史官問議〈于〉大臣以奏,可也。命退,承史以次退出。
上在昌德宮。停常參·經筵。
沈豐之啓曰,明日聖節望闕禮,依例爲之之意,敢啓。傳曰,知道。
李時秀啓曰,禁衛營將官來言,今日本營軍兵,日次私習云矣,敢啓。傳曰,知道。
李時秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,京畿監司留待。
傳于趙衍德曰,右承旨與京畿監司入侍。
以香室明陵·昭寧園親祭,綏吉園酌獻禮受押單子,傳于沈豐之曰,親押。
以香室敬陵·昌陵·翼陵·弘陵攝行祭受押單子,傳于沈豐之曰,親押。
備邊司薦望,以閔鍾顯爲開城留守。
趙衍德啓曰,吏曹假郞廳來言,咸鏡監司下批政事,取稟。傳曰,當日爲之。
傳于趙衍德曰,開城留守,今日政下批。
趙衍德啓曰,未下直守令,皆令明日辭朝事,命下矣。任實縣監鄭昌老,諫院則旣已署經,憲府只有掌令權坪一人,無以備員署經云。除在外·陳疏留院外,未肅拜人員,竝卽牌招,以爲署經之地,何如?傳曰,允。在外人員許遞,今日政差出。
有政。吏批,判書吳載純進,參判李秉模式暇,參議曺允大病,左承旨李時秀進。以金文淳爲右尹,朴天維爲長興奉事,咸鏡監司單李性源,左尹金文淳,右尹魚錫定,開城留守單閔鍾顯,洪聖淵爲執義。
兵批,判書李病,參判黃昇源入直進,參議柳誼病,參知鄭東浚肅拜進,右副承旨洪仁浩進。副司直尹師國·李謙煥·李益烍。
李時秀啓曰,因兵曹啓目,長津柵僉使,以長津府使改下批,兵符令本院造送事,允下矣。兵符旣已新造,長津府使所佩右一隻,監營所上左一隻,兵營所上左一隻,定禁軍下送,自本道依例分傳,舊兵符收聚上送,以爲燒火事,咸鏡監司處下諭,何如?傳曰,允。
以平安監司狀啓,陵幸回鑾後更爲發巡計料事,傳于李時秀曰,不待還宮,卽爲發巡事,撥馬行會,諸道準此事,一體行會。
以兵曹侍衛節目,傳于洪仁浩曰,軍兵皆令留門後待令,而係是留都陣,聚軍後訓局,則只信箭手待令。前排五雙,以壯勇廳軍兵擧行,餘皆待留門待令。禁軍別將,則詣齋所後權退,以假將擧行。
以京畿監司狀啓,高陽設場時環圍軍,摠戎廳牙兵中三十名加數出用事,傳于洪仁浩曰,依狀請施行,標信·兵符,纔已祗受,不必更下,以此文蹟相考擧行事,分付該廳·該道。
以京畿監司狀啓,儒·武呈單數爻馳啓事,傳于沈豐之曰,本郡武士先捧單之數,至於七百云,楊州可知其倍蓗。若於十六日設場,則當日似難畢試,武試則十五日早朝,先爲開場,而試官及承旨·差備官除下直,十五日曉頭,先爲進去試取,以此知悉事,回諭。
傳于朴天衡曰,文兼柳文養留待。
傳于朴天衡曰,都承旨與文兼柳文養,入侍。
傳于朴天衡曰,明日出宮門路,以協陽門爲之。
沈豐之啓曰,再明日大駕詣明陵,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
沈豐之,以吏曹言啓曰,今此溫陵秋夕祭獻官行副〈司〉直李謙彬,身病甚重,勢難出齋云。不得已以行副司直李鼎運,改付標以入之意,敢啓。傳曰,知道。
兵曹口傳政事,副司直尹承烈·李翼晉·李謙彬·徐有成·李昌漢,兼管理使單閔鍾顯。
李時秀,以司僕寺內乘,以一二提調意啓曰,今此明陵·昭寧園幸行時,內乘二員,當爲隨駕,一員入直慶熙宮,假內乘一員,令該曹口傳差出,使之入直內寺,回鑾後卽爲減下,何如?傳曰,允。
兵曹口傳政事,以尹壽民爲假內乘。
李時秀,以訓鍊都監言啓曰,今八月十五日明陵幸行時,銅龍門·西營入直禁衛軍及東營·集春營入直御營軍,依前例以訓局餘軍,前期一日替代事,自兵曹節目,啓下矣。銅龍門軍一百名,把摠元啓弘,哨官李蓍明,西營軍四十名,哨官金就大,東營軍五十名,哨官洪載權,集春營軍五十名,哨官趙常翼率領,與禁衛營·御營廳軍,前期一日,替代入直。敦化門東邊水門樓閣頹壓處,東營軍十名除出,將校一人率領,仍前代把,還宮後還爲替直,而竝待標信擧行之意,敢啓。傳曰,知道。
朴天衡,以禁衛營言啓曰,今八月十五日明陵幸行時,本營騎士三番,鄕軍五哨隨駕矣。本營則千摠申大觀,哨官林洽·鄭德晃,敎鍊官徐在淵,工匠牙兵三十名,露梁牙兵十五名率領入直。南別營,則哨官金慶源,別騎衛二人,露梁牙兵十名率領守直。火藥庫則哨官崔必濟,別破陣八名,兼別破陣六名率領,守直之意,敢啓。傳曰,知道。
李時秀,以禁衛營言啓曰,今八月十五日明陵幸行時,本營騎士三番,鄕軍五哨隨駕事,命下矣。外營各處入直將官軍兵等,依例除標信出用,銅龍門·西營入直將官軍兵等,依定式待標信出用,而兩處把守則依兵曹節目,以訓鍊都監餘軍,前期一日替把,還宮後還入直之意,敢啓。傳曰,知道。
李時秀,以御營廳言啓曰,今此明陵幸行時,東營·集春營入直軍兵,以訓局餘軍,前期一日替代事,自兵曹節目啓下矣。今八月十四日東營·集春營入直將官軍兵,依定式·與訓局餘軍,待標信替代出用,而敦化門東邊水閣頹壓處把守軍,以東營入直訓局軍十名除出,亦爲代把,還宮後還爲替直之意,敢啓。傳曰,知道。
丁未八月十三日午時,上御重熙堂。右承旨與京畿監司入侍時,右承旨趙衍德,記事官金孝建·李崑秀·金祖淳,京畿監司徐有防,以次進伏訖。上曰,道路已盡修治乎?有防曰,臣昨已摘奸,無弊修治矣。有防曰,高陽郡致敗罪人等,昨年分等狀啓中,依壬癸兩年例,移送原籍官,其中監官·色吏·沙工三漢,或不無疑端,連爲牢囚訊推,而終未得其眞贜矣。當初之或送或仍,亦涉斑駁,且監官已爲作故,到今別無更覈之情迹,一體移送原籍官,恐合事宜,故敢此,仰達矣。上曰,依爲之。命書傳敎曰,新除松留,聞方差祭,回鑾後交龜。碑役及奉審,所重在焉,行部亦不可愆期,新除北伯,亦令不多日內辭朝。又命書傳敎曰,再明日眞殿行祭時,明日齋宿處所,依昨年例爲之。命退,諸臣以〈次〉退出。
丁未八月十三日酉時,上御重熙堂。都承旨與備邊郞柳文養入侍時,行都承旨沈豐之,假注書趙台榮,記事官李相璜·金祖淳,備邊郞柳文養,以次進伏訖,上敎文養曰,本邑被災處,何如?文養曰,所見不勝慘憐,而詳問其時事狀,則以爲大雨暴注,汝陽江·雙溪水,合流汎濫,至入城內,幾有沈墊之患。城外則皆是平地,故民家全然漂失,而況値深夜,亦未得救拯云矣。上曰,所漂民家,俱是草屋耶?文養曰,然矣。上曰,自本官分給漂民之穀,爲幾許石耶?文養曰,皮牟爲百餘石,正租則不過若干石,而斗斗分給,以救目前之急,故臣以朝家蕩減身役還穀之意,詳細慰諭,則大小民人,咸聚俯聽,盡爲感泣矣。上曰,民人輩更有所言耶?文養曰,臣諭以汝等皆知聖上恤民之恩乎云爾,則答以厚蒙天恩,得此生路,不知他日何以報答云矣。上曰,漂戶中有身役者,爲幾人乎?文養曰,十六戶矣。上曰,他面被災爲何如?文養曰,此六面外,別無災害,農形亦爲登熟矣。上曰,幾日留住本邑乎?文養曰,所住爲十日,而臣於初到之時,哭聲載道,所見極慘,連爲面諭,使之奠接,則民情稍安,結構者已至十餘戶矣。上曰,被災田畓結數,當爲幾許耶?文養曰,伏奉傳敎,詳細抄出,則爲一百七十餘結矣。上曰,光州倅,何如?文養曰,身病方劇,勢難爲治矣。上曰,本道年事,大體,何如?文養曰,以沿路所見言之,可謂大登,且歷見道伯,則災結倘得一萬結,足當分俵云矣。上曰,書啓·別單,俱善爲矣。命文養先退。命書傳敎曰,觀此書啓,長興府水沈六面田畓災頉,比所料不甚夥然。雖多,宜軫寧失之義,而此不過百許結,何必回啓?區別蠲頉,俾長興之民,得以息肩。有司咸以漂戶自漂戶,田主自田主爲難,而此則不然。每年例俵之災,尙不欲白徵,況於奉命審閱之後,烏可無別般蠲恤?以此知悉。附陳營邑之弊,可謂切實。儲置之移劃還米,奚但康閫爲然?此一款每以爲悶之,雖使收租稍裕,其害反有甚於減縮。邑倅之無所措手,姑舍之,哀彼小民,偏受其苦。曾以此意,屢飭惠堂,而今則便成謬例,牢不可破。今欲只矯康閫之弊,奚異於見牛未見羊?端本之方,宜自收租頒降始,令廟堂申飭該廳,今年頒降,須勿如前,多數裝運,期有提飭之實效。若此則康閫條,不必更爲稟處。木代錢事,兩湖綿農,無甚異同,當年條純捧,猶不可擬議,況竝責去年停退條乎?此而恝然,誠所不忍,就此書啓,更加較量,卽爲覆奏,待下批行會事,令廟堂知悉。上曰,光州牧使改差,明日政擇差下送。出榻敎命書傳敎曰,政官待明朝牌招開政,大司成差出,待下批牌招,使之隨駕。命退,承史以次退出。
上在昌德宮。停常參·經筵。
上詣摛文院。入堂內後,奎章閣·政院·玉堂·藥房口傳問安。答曰,知道。
傳于趙衍德曰,都承旨馳詣宗廟,奉審摘奸,左副承旨馳詣永禧殿·毓祥宮·景慕宮,奉審摘奸以來。
朴天衡啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
傳于沈豐之曰,吏房承旨入侍。
傳于趙衍德曰,京畿監司來待。
趙衍德啓曰,京畿監司徐有防,依下敎來待矣。傳曰,入侍。
傳于沈豐之曰,軍士房承旨入侍。
以守禦使狀啓,率領訓局餘軍結陣事,傳于洪仁浩曰,名以留陣,只率七十餘名,餘軍結陣,事甚不可,往復訓局,更爲停當修啓事,回諭。
以武試所試官望筒,傳于李時秀曰,考官,亞將中一望,更爲擬入,受點進去。
李時秀啓曰,漢城府郞廳來言,今此幸行時,本府堂上,當爲隨駕,而判尹李崇祐導駕進,左尹金文淳,右尹魚錫定俱有身病,無進參之員云。左·右尹竝卽牌招,以爲隨駕之地,何如?傳曰,許遞,今日政差出。
有政。吏批,判書吳載純,參判李秉模,參議曺允大,左承旨李時秀進。以朴祐源爲左尹,洪秉瓚爲右尹,金履基爲光州牧使,金履素爲禮曹判書。
兵批,判書李別侍衛別入直進,參判黃昇源入直政事侍衛進,參議柳誼直房齋宿進,參知鄭東浚檢校官內閣進,右副承旨洪仁浩進。行副司直金文淳·魚錫定,同知單金祥直,僉知單李大永,副護軍趙錫穆。
以大司成望筒,傳于洪仁浩曰,更爲擬入。
吏批啓曰,大司成今當差出,而擬望之人乏少,外任竝擬,何如?傳曰,旣有待下批牌招隨駕之命,則外任啓請,殊甚未安,卿等推考。
李時秀,以吏批言啓曰,新除授義城縣令金相龜呈狀內,今年六十六歲,揆以公格,不可冒赴,斯速入啓遞改云。年限已過,則不可仍置,依例改差,何如?傳曰,允。秋務方殷,擇差待下批,卽爲下送。
沈豐之啓曰,禮曹判書金履素,牌不進,推考傳旨,今方捧入,而明日親祭時,贊禮當爲備員,更卽牌招,何如?傳曰,允。
傳于趙衍德曰,禮曹判書,聞有實,許遞,今日政差出。
再政。以宋載經爲禮曹判書,金憙爲大司成,申馥爲義城縣令。
趙衍德啓曰,大司成金憙,牌不進,推考傳旨,今方捧入,而隨駕有命,如是違牌,事甚未安,更卽牌招,何如?傳曰,允。
三政。以李崇祐爲分提調,洪良浩爲禮曹判書,徐鼎修爲禮曹參議。
趙衍德,以兵曹言啓曰,今日摛文院齋宿時,別雲劍徐有隣,時無職名,依例口傳付軍職,何如?傳曰,允。
再政。副司直單徐有隣。
傳于李時秀曰,大臣·備局有司堂上,入侍。
李時秀,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李時秀,以扈衛廳留都大臣領議政金致仁意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
李時秀,以扈衛廳留都大臣意啓曰,明日大駕擧動後,都城各門,初昏時閉門,啓東時開門事,已自兵曹啓下矣。城門旣已早閉晩開,則巡邏亦當早發而晩罷,待南山擧熢火發巡,趁啓東時撤還。此意令漢城府,知委各部,使閭巷人預爲知悉,亦爲分付於留都軍門,何如?傳曰,允。
李時秀,以訓鍊都監言啓曰,今此幸行時,銅龍門以把摠元啓弘替代,西營以哨官金就大替代事,草記啓下後,俱已入直,而卽伏見十六日兵曹番省記,則元啓弘,受點於金虎門,金就大,受點於集賢門矣。銅龍門以把摠金徽柱,西營〈以〉哨官閔亨默,番次日替代入直之意,敢啓。傳曰,知道。集賢門,還宮間勿爲入直,可也。
李時秀,以訓鍊都監言啓曰,銅龍門及西營入直把摠·哨官替代草記,知道,集賢門,還宮間勿爲入直可也事,批下矣。集賢門入直將官軍兵今十五日待標信解出軍三十名,移付守禦廳留陣,還宮後還爲入直之意,敢啓。傳曰,知道。
李時秀,以摠戎廳言啓曰,今此幸行時,各軍門諸色標下餘軍,量宜作隊,各其將官領率,本營留待入直事,自兵曹節目,啓下矣。本廳京居標下軍五十名,抄擇作隊,使中軍洪和輔,領率諸將校及標下軍,今十四日申時量,鍊戎臺本營留待入直之意,敢啓。傳曰,知道。
領敦寧洪樂性箚曰,伏以眞殿酌獻,陵園展謁,只隔一宵,聖慕冞新,伏不勝區區慕慮之忱。仍伏念百里行幸,兩夜經宿,藥院陪扈之班,固不可不備,而況雖未及設廳,此時院中,尤不宜一時暫曠。迺伏聞有臣留院之筵敎,臣誠欣幸,繼以惶感,而第臣自本月初六日,猝患霍亂,上吐下瀉,幾殊僅蘇,尙多餘症。又於十一日夜半,素患關格之症,闖發於少愈未復之際,痰癖衝上,膈氣痞塞,心胸刺痛,腹脅脹亘,呼吸未通,轉動不得。雖在㱡㱡之中,耿耿一念,惟期數日療治,一分差勝,則扶舁趨承,以伸忱誠矣。鍼灸茶湯,迭試無效,晝夜叫楚,寢食全廢,元氣澌脫,病情危劇,委頓床笫,作一籧篨,雖咫尺之地,末由致身。以此症狀,萬無出入禁扃,守直重地之望,成命之下,無路承膺,有臣如此,生不如死,伏枕惶隕,實添一病。玆不得不倩人構箚,冒死哀籲。伏乞聖明,俯垂矜諒,亟賜變通,毋使莫重之時·莫重之任,緣臣賤疾,以至暫刻之虛曠焉。取進止。答曰,省箚具悉卿懇。愼節殊用悶慮,卿其安心勿辭,益加善攝焉。仍傳曰,此批答,遣史官傳諭于領敦寧。
丁未八月十四日巳時,上御重熙堂。軍士房承旨入侍時,左承旨李時秀,假注書趙台榮,記事官李相璜·金祖淳,以次進伏訖。上曰,政官入來開政乎?時秀曰,俄始承牌入來矣。上曰,承旨曾經擧動時軍士房乎?時秀曰,乙巳年康·泰陵幸行時,以軍士房隨駕矣。仍奏曰,守宮史官望,尙未下,以兼春秋金禧麟,使之守宮乎?上曰,可矣。命退,承史以次退出。
丁未八月十四日巳時,上御重熙堂。京畿監司入侍時,京畿監司徐有防,右承旨趙衍德,記事官金孝建·尹行任·金祖淳,以次進伏訖。有防曰,楊州赴擧儒·武,今方一邊考籍,一邊捧單,而日限急迫,擧子浩多,似有雜亂之弊矣。上曰,各別申飭。俄有大臣筵奏,以其擧條,書掛場屋,俾無冒犯之弊,可也。上命書傳敎曰,以別雲劍及試望,自多相妨,禮曹判書徐有隣許遞,今日政差出,待下批牌招察任。命退,諸臣以〈次〉退出。
丁未八月十四日申時,上詣摛文院。齋宿入侍時,行都承旨沈豐之,左承旨李時秀,右承旨趙衍德,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,二提學李性源,檢校提學吳載純,直提學李秉模,原任直閣徐鼎修·鄭東浚,待敎尹行任,以次隨駕。上具戎服,乘輿出協陽門,詣摛文院,降輿陞座。上曰,領議政·有司堂上·京畿監司入侍。賤臣承命出,與領議政金致仁,有司堂上徐有隣,京畿監司徐有防,偕入進伏。致仁曰,移次勞動,聖體若何?上曰,一樣矣。上曰,左右相入侍。賤臣承命出,與左議政李在協,右議政兪彦鎬,偕入進伏。在協等曰,移殿齋宿,聖體若何?上曰,一樣矣。上曰,柳文養書啓,卿其見之乎?身軍布代捧事,何如?致仁曰,在外時已與有司堂上,有所往復,去年停退條,誠難責以本色,依書啓所請,竝許以錢代納。當年條則綿農告歉,諸道同然而然,以臣所聞,三南之中,亦不無稍能成樣之處,都民艱衣,又不可不念,參酌京外事勢,先以三分一代捧,似好矣。上曰,依爲之。今此分數,出於未審災實之致,更問道伯處之,固好。以此措辭行會,使之逐邑區別報來後,更爲稟處,可也。出擧條致仁曰,宣惠廳堂上,濬川司有司堂上,俱方有闕矣。宜令付之熟手,行副司直鄭民始惠堂差下,行副司直金履素濬川堂上還差,使之察任,何如?上曰,依爲之。出擧條致仁曰,聞楊牧赴擧儒生,其數倍蓰於高陽,京中能文能書之人下去者紛紜云。此不可不嚴禁,申飭道伯,各別禁斷,俾無冒入之弊,何如?上曰,依爲之。出擧條上曰,禮曹判書宋載經,卽爲出牌。賤臣承命出分付。上曰,禮判牌去來知入。賤臣承命出回奏曰,牌不進云矣。時秀曰,禮曹判書宋載經,牌不進,推考傳旨,今方捧入,而明日親祭,贊禮不可不備,更卽牌招,何如?上曰,依爲之。出擧條上曰,禮判牌去來催促。賤臣承命出回奏曰,又爲違牌云矣。上命書傳敎曰,禮曹判書宋載經,病果難强云,與在外參議,許遞,今日政,以在京無故人差出,待下批牌招。上曰,大司成緣何違牌耶?違牌勿爲呼望,連爲催促。上曰,只承史各一人,留在衛內,其外侍衛諸臣,竝退出,可也
上在高陽郡。停常參·經筵。
摛文院齋宿後,奎章閣·政院·玉堂·藥房口傳問安。答曰,知道。
大駕詣明陵,入齋室後,奎章閣·政院·玉堂·藥房·朝廷二品以上·六曹堂上,兩司長官·宗親口傳問安。答曰,知道。
親祭罷後,仍詣敬陵·翼陵·順懷墓,展拜罷後,入幕次後,奎章閣·政院·玉堂·藥房·朝廷二品以上·六曹堂上·兩司長官,宗親口傳問安。答曰,知道。
詣弘陵·昌陵,展拜罷後,仍詣高陽郡後,奎章閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
王大妃殿·惠慶宮,遣承旨問安。答曰,知道。
沈豐之啓曰,備邊司郞廳來言,今日,賓廳日次,而動駕相値,不得來會云矣,敢啓。傳曰,知道。
沈豐之啓曰,明日王大妣殿惠慶宮問安。何承旨進去乎?敢稟。傳曰,左副承旨進去。
趙衍德啓曰,通禮院禮貌官來言,百官稟旨就次之意,敢啓。傳曰,知道。
明陵親祭祭報府,亞獻官左議政李在協,終獻官右議政兪彦鎬,贊禮禮曹判書金履素,典祀官奉常正洪樂淵,陵司別檢尹永禧,執禮副修撰李敬五,執尊副校理金履翼,大祝副司果鄭大容,祝史校理魚用謙,齋郞修撰洪義浩,贊者引儀任希澤·任藗,謁者兼引儀鄭桓,假引儀李孝達,贊引假引儀許㬘·李在益,祭監監察南必鍚·李東野。
兵曹口傳政事,以許爲內禁將,李儒敬爲宣傳官。
丁未八月十五日丑時,上詣眞殿。展拜後,仍詣明陵擧動入侍時,行都承旨沈豐之,左承旨李時秀,右承旨趙衍德,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記事官李宗烈,記注官承膺祚,記事官李相璜·金祖淳,二提學李性源,檢校提學吳載純,直提學李秉模,原任直閣徐鼎修·鄭東浚,待敎尹行任,以次隨駕。上具戎服,乘輿出摛文院,入瑞暉門,下敎曰,承史及侍衛諸臣,退待萬安門外,可也。少頃,上出萬安門,乘輿詣仁政殿月臺,親押訖。宣傳官跪告懸燈,取稟。上曰,知道。上乘輿出仁政門,降輿乘馬,出敦化門。禁軍馬驚逸,戞過駕側。上曰,禁軍別將·禁軍將,記過待令。宣傳官承命分付。駕由鍾樓前路,出崇禮門,皷吹作,詣延恩門遞馬所,降馬乘轎,踰追慕峴·磗石峴,降轎乘馬,詣黔巖碑閣所,降馬入幕次。時秀奏曰,判府事趙璥,祗迎於店舍前云矣。上曰,回鑾時更稟,可也。命諸臣宣饌,又命隨駕軍兵饋飯。時維天明,宣傳官跪告落燈,取稟。上曰,知道。上出幕次,乘馬詣明陵洞口,降馬乘輿入齋室。上曰,武試所命官右議政病,代以徐判府事改落點,先爲進去事,遣史官傳諭。賤臣承命出傳。親祭時至,上具翼善冠·黲袍,乘輿詣紅箭門外,降輿就板位,行四拜禮,詣大王陵上奉審,詣王妃陵上奉審,仍詣碑閣奉審。上曰,碑後面所書,是御書也。詣丁字閣,行親祭禮。亞獻官判府事金熤,終獻官左議政李在協,大祝副司果鄭大容承旨酌酒,至第三酌,數次改注。上曰,祭酒如有預備待令者,進用,可也。奉常寺官員,更進一甁改注。祭如儀禮畢,上還詣板位,行辭陵禮,出紅箭門乘輿。校理魚用謙,副校理金履翼·宋翼孝,修撰趙鎭宅·洪義浩,副修撰李敬五曰,陵寢親祼,事體何如,而莫重祭酒,致有此屢次改注之擧,事之欠敬,莫此爲甚。臣等謂當該陵司及典祀官,拿問嚴勘,宜矣。上曰,依爲之。陵司推考,可也。出擧條上還御齋室。上曰,敬陵·翼陵·順懷墓展拜。駕前下敎少頃,上乘輿詣敬陵,降輿就板位,行四拜禮訖。命判府事金熤,奉審陵上·丁字閣·碑閣。仍乘輿詣翼陵,降輿就板位,行四拜禮,命左議政李在協,奉審陵上·丁字閣·碑閣。乘輿詣順懷墓,降輿入幕次,改具衮龍袍,詣板位行再拜禮,命同副承旨南鶴聞,奉審墓上·丁字閣。上乘輿還御幕次,改具戎服。上曰,昌陵·弘陵展拜。駕前下敎上曰,百官揷羽。駕前下敎命書傳敎曰,今日展拜陵寢,京鄕守僕,令該曹,賞典考例題給。上曰,自陵洞口及園所洞口,至崇禮門,捧上言。駕前下敎上曰,金判府事,爲分所命官,卽爲進去,設場承旨,右副承旨進去。駕前下敎又命書傳敎曰,分所命官金判府事病,代左議政爲之。上乘輿出陵洞口外,降輿乘馬,詣弘陵洞口前路。上曰,侍衛百官及軍兵,路上留住事,分付。時秀承命分付。上詣昌陵洞口,降馬乘輿入齊室,改具翼善冠·黲袍,詣紅箭門外,降輿就板位,行四拜禮,命藥房提調徐有寧,奉審陵上·丁字閣·碑閣。乘輿詣弘陵紅箭門外,降輿就板位,行四拜禮,命都承旨沈豐之,奉審陵上·丁字閣·碑閣。乘輿詣齋室,改具戎服,乘輿出陵洞口外,降輿乘馬,進發至黔巖。下敎曰,趙判府事來待于高陽郡事,遣史官傳諭。賤臣承命出傳。上詣高陽郡,降馬入行宮。上曰,京畿監司率各務差使員入侍。賤臣承命出,與京畿監司徐有防,楊州牧使洪義榮,廣州府尹李泰永,坡州牧使洪仁默,長湍府使李觀賢,高陽郡守李素,偕入進伏。上命各進奏職姓名訖。上曰,如有邑弊民瘼,須悉陳達,可也。義榮等曰,別無大段爲弊之端,而些少可矯之事,當與道伯,相議釐正矣。上命義榮等先退。上命書傳敎曰,前府使李儒敬敍用。上曰,內禁將,以行首宣傳官移擬,宣傳官,以李儒敬口傳差出事,分付該曹。賤臣承命出傳。閉門時至,宣傳官跪告懸燈起刁斗,取稟。上曰,知道。豐之曰,判府事趙璥來待云矣。上曰,明日謁園時,如欲參班,可以召見之意,史官傳諭,可也。孝建承命往傳還奏曰,晏然隨參,則亦涉唐突,聖敎之下,不得奉承云矣。上曰,然則以閣班隨駕爲好,當於明日駕前召見之意,更爲傳諭,可也。孝建承命出傳。上曰,承史·侍衛皆退出,軍士房及兵判,留在衛內,擧行軍務,可也。
上在高陽郡。停常參·經筵。
大駕在高陽宿所翌日,奎章閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
詣昭寧園,入齋室後,奎章閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
親祭罷後,仍詣綏吉園,展拜罷後,入齋室後,奎章閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
大駕還高陽郡後,奎章閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
王大妣殿·惠慶宮,遣承旨問安。答曰,知道。
沈豐之啓曰,明日王妣殿·惠慶宮問安,何承旨進去乎?敢稟。傳曰,右承旨進去。
沈豐之啓曰,通禮院禮貌官來言,百官稟旨就次之意,敢啓。傳曰,知道。
昭寧園親祭祭報府,亞獻官左議政李在協,終獻官右議政兪彦鎬,贊禮禮曹判書金履素,典祀官奉常正洪樂淵,園司守奉官李顯秀,執禮修撰趙鎭宅,執尊副校理宋翼孝,大祝奎章閣待敎尹行任,祝史副修撰李敬五,齋郞副校理金履翼,贊者引儀任希澤·任藗,謁者兼引儀鄭桓·李孝達,贊引假引儀許㬘·李師益,祭監監察南必錫·李東野。
丁未八月十六日卯時,上詣昭寧園擧動入侍時,行都承旨沈豐之,左承旨李時秀,右承旨趙衍德,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記事官李宗烈,記注官承膺祚,記事官李相璜·金祖淳,二提學李性源,檢校提學吳載純,直提學李秉模,原任直閣徐鼎修·鄭東浚,待敎尹行任以次隨駕。開門時至,宣傳官跪告落燈,止刁斗,取稟。上曰,知道。上具戎服,乘馬出行宮,踰德陂峴,詣綏吉園洞口,降馬乘輿,仍詣昭寧園,碑閣奉審訖。指龜石曰,本園象設,制甚奇壯,此亦近古之事,以今財力,實無如許造成之望,因此而伏想先朝誠孝所致,殆似不容人力者也。時秀曰,果如聖敎矣。先大王出天聖孝,觀於象設,益不勝欽仰矣。上詣齋室。豐之曰,親押時服色,以何磨鍊乎?上曰,以行祭時服色,爲之,可也。上改具翼善冠·黲袍,詣六吾齋親押訖。上曰,當以西挾門,詣園所,侍衛百官,先詣紅箭門外事,分付。賤臣承命出傳。上步詣丁字閣,行親祭禮。亞獻官判府事金熤,終獻官左議政李在協,大祝待敎尹行任,祭如儀,禮畢。上詣園上奉審,仍詣碑閣奉審,出紅箭門乘輿,詣綏吉園降輿,詣丁字閣,行酌獻禮。大祝待敎尹行任,祭如儀,禮畢。命都承旨沈豐之,奉審園上。上出紅箭門外乘輿。時秀曰,昨日大駕,自陵所還到黔巖時,以摠戎廳所屬高陽郡斥堠伏兵,傳語軍解嚴事,宣傳官承命,奉信箭出去矣。卽伏見守禦使金鍾秀狀啓,則宣傳官,誤傳信箭於楊州牧使,至於不當解嚴之軍兵,徑先解嚴之境云。信箭分付,事體至重,當該宣傳官誤傳之罪,萬萬驚駭,所當重勘,而本院請推之外,無他可施之罰,何以爲之乎?敢稟。上曰,當該宣傳官,爲先記過待令,姑勿解嚴事,成送諭旨,可也。出擧條上詣齋室,改具戎服,御祈稔閣,命百官揷羽。命書傳敎曰,展拜園所京鄕守僕,守護軍,依例施賞。上曰,侍衛諸臣入侍。賤臣承命出,與別雲劍李文源·洪良浩·金文淳·朴祐源偕入侍立。上曰,此閣,卽先大王命名之閣也。先大王,三度御此閣觀刈,而今予臨此,不覺興愴,方欲觀刈,庸附追述之意矣。命文源曰,作者與役夫,使之入庭,卿其看飭打稻,可也。文源承命,召農夫十餘人,刈取閣前早稻,打於庭前,役軍輩對耦爭打,或謳或躍,渾忘至尊之親臨,一如田家之野態。本園導掌,又進松餻餠,皮殼栗五六器,分賜諸臣。上曰,此畓爲幾許落乎?文源曰,三斗落云矣。打稻訖。文源曰,此稻置於何處乎?上曰,輸送于高陽郡,可也。上曰,此閣曾有先朝御製詩,予方敬次,入侍諸臣及大臣,亦皆賡進,可也。御製詩曰,三度先王觀刈年,祈豐數畝卽堂前,秋晴是日黃雲熟,肯穫微誠更愀然。諸臣賡進詩曰,恭瞻雲漢又今年,繼述觀成此閣前,微臣獨阻班聯後,擎讀宸章却悵然,行判中樞府事臣徐命善孝思推來望有年,小亭臨野寢園前,奎章攀和羹墻慕,仰認宸心倍愀然,行判中樞府事臣金熤法駕靈園感昔年,祈豐觀穫允符前,臣身縱退詩猶進,榮寵還如扈蹕然,行判中樞府事臣趙璥史書秋熟又今年,祈稔宸誠已自前,奎藻還看追盛事,朱絃穆穆倍依然,左議政臣李在協繞閣黃雲驗有年,元知重本是光前,茨梁復覩曾孫稼,爭喜宸章再煥然,右議政臣兪彦鎬楣揭宸章仰昔年,拜園臨穫遹承前,盈庭陪蹕臣隣願,八域豐康歲歲然,檢校提學臣吳載純周家上瑞屢豐年,襏襫親監事邁前,陪蹕恭瞻雲漢什,西疇刈穫更依然,提學臣李性源綏萬神功屢有年,拜園觀稼遹追前,煌煌寶墨堂名揭,是日天臨豈偶然?原任直提學臣朴祐源閣名祈稔貺今年,打稻聲高駐蹕前,艱穡詒謨基此地,山田位置野莊然,直提學臣李秉模恭瞻璇額寓祈年,感舊追先此閣前,滿地黃雲今又熟,八方秋事認同然,檢校直閣臣徐鼎修謁園省野値康年,感露宸誠在述前,拜僂村民渾似昨,稱觥獻祝尙依然,檢校直閣臣鄭東浚小閣重臨記昔年,萬岡環後數疇前,鑾聲止處農謳發,遍野黃雲一色然,原任待敎臣李崑秀園寢禮成際有年,小庭觀稼亦追前,邨翁及見先王日,爭道今朝却宛然,待敎臣尹行任寧王伸慕此祈年,爲置山田小閣前,雨露今秋禾又熟,駐鑾盛事正依然,藝文提學臣徐有隣五紀馨治屢有年,七言奎藻揭堂前,欣逢聖孝重觀穫,昔日從臣更愴然,禮曹判書臣洪良浩聖祖宸章祝有年,幾回觀稼此堂前,拜園是日重臨地,依舊黃雲倍愴然,行都承旨臣沈豐之泉深土厚屢豐年,吉氣悠悠擁後前,今日鑾輿親省稼,恭攀寶扁感油然,左承旨臣李時秀竹塢松軒紀昔年,觀豐奎藻揭堂前,蒼蒼老檜多霜露,今日宸衷倍愴然,右承旨臣趙衍德閣扁煌煌志祝年,西成已兆築場前,祼將是日仍觀刈,述事先朝禮則然,左副承旨臣朴天衡熙熙五紀用康年,稼穡惟艱在案前,卽事西成臨是閣,羹墻聖慕倍依然,右副承旨臣洪仁浩歷省仙園繼昔年,野雲黃泛翠華前,遹追文祖田功卽,舊閣臨畦尙翼然,同副承旨臣南鶴聞卽田宸念用康年,一揆同符聖後前,盛事重廻祈稔閣,先王丁亥蓋嘗然,檢閱臣李相璜宛是先王祗謁年,臨鑾祈稔小亭前,桑鄕父老重今日,遺澤新榮髮皓然,檢閱臣金祖淳一念邵農五十年,璇楣誕揭小簷前,邨民繞看凝鑾地,觀刈盛儀自昔然,注書臣金孝建祗謁新秌繼昔年,羹墻如復見堂前,肯菑肯播吾王孝,刈銍臨觀倍愴然,行副司直臣李文源丙戌于今二十年,重臨是閣事光前,農謳野色依依地,仰認天心此愴然,行副司直臣金文淳豐之曰,留都大臣,昨日以惶恐待罪之意馳啓,而姑未承回諭之敎,故敢此,仰達矣。上曰,勿待罪事,卽爲回諭。元狀啓尙未見之,以致混下,當該中官,拿處,可也。出擧條上敎天衡曰,招致普光寺僧,問瘼以奏。天衡承命出回奏曰,祭享時六守僕責納草屨之弊,德坡峴往來官行時,肩輿軍及各邑出使校卒討食等事,爲弊云矣。上曰,守僕輩覓屨事,分付禮曹,俾勿更侵,校卒討食事,使畿營各別禁飭,可也。上命書傳敎曰,還宮時嚴時刻置之,以諸司預備擧行。上乘輿出齋室,詣園洞口外,降輿乘馬,詣高陽郡客舍門外,下敎曰,承史閣臣外,雜人無得入門事,分付。賤臣承命出分付。上降馬乘輿,入門內,降輿陞座,命試官以下行禮。試官判府事金熤,提學李性源,禮曹判書洪良浩,直提學李秉模,吏曹參議曺允大,廣州府尹李泰永,水原府使尹行元,校理金履翼,修撰趙鎭宅入就位,行四拜禮訖,以次陞殿。熤曰,展謁園寢,聖孝克伸,連日勞動之餘,聖體,若何?上曰,一樣矣。上命性源·良浩,書賦題維桑與梓必恭敬止,限酉時。仍命懸題。引儀跪告禮畢。豐之曰,四館所書吏,使之入場,以爲擧行,宜矣。上曰,依此爲之,都承旨,留此捧券,可也。上乘輿出客舍門,詣行宮,降輿陞座,下敎曰,入格武士施賞之具,盡爲待令乎?卽爲知入。賤臣承命出,回奏曰,賞格已爲待令,試官今已修正榜目,將欲入來云矣。上曰,文所試官入侍時,同爲入來事,分付。賤臣承命出傳。上敎祖淳曰,往于試所,問其呈券數爻,今番設科,蓋出慰悅之意,科場凡事,無至太嚴事,分付試官處。祖淳承命出,回奏曰,擧子數人,未及持試紙,故不得呈券云矣。上曰,使之出送,持試券入場事,更爲分付。祖淳承命往傳。上曰,是日卽明陵誕辰也。祗謁本陵,歷拜昭寧園,還住高陽郡舍,唫示四韻於大臣·閣臣·文苑諸臣,命和。祗拜仙陵又拜園,淸秋佳節是中元,龍盤地護鸎峰大,象設天成古嶺尊,明月一年多此夜,黃雲四野已前村,行宮試士同文武,兩邑先推慰悅恩。諸臣賡進詩曰,中秋宸慕展陵園,誕聖令辰叶簡元,三代功躋謨訓盛,萬年祥毓寢封尊,場喧破的揮毫士,酒滿歌衢鼓腹村,摠是遹追先后孝,鑾車駐處遍覃恩。留都大臣領議政金致仁追後製進羹墻聖慕謁陵園,輦路觀風軫庶元,吉慶每從秋節驗,邦基須看寶岡尊,榮光普被傍鄰邑,喜氣相隨遠近村,滿袖天香乘月退,此身今夜又叨恩。行判中樞府事臣徐命善良辰聖慕展陵園,朝野淸平屬一元,蹕路觀風秋事早,行宮試藝黼儀尊,三朝淑景無風雨,百里歡聲動邑村,守閣賤臣違景從,遙宣御藻亦殊恩。檢校提學行判中樞府事臣李福源追後製〈進〉追先孝思上陵園,慶運今年又一元,靈雨新晴原野闊,祥風微轉羽旄尊,春回輦路數三郡,秋熟喬山十里村,舜殿賡歌叨盛會,群工相告詑殊恩。行判中樞府事臣金熤令辰圭璧上陵園,悽愴焄蒿贊化元,地毓禎祥知有應,家傳仁孝仰彌尊,天香夜襲賡詩帖,嘉穀秋登駐輦村,野外瞻旄仍侍榻,小臣行止摠君恩。行判中樞府事臣趙璥肅肅龍旂謁寢園,聖朝家法孝爲元,從知我后勤誠禮,定是先王篤敬尊,亹亹休光應百世,穰穰喜氣又千村,中秋月色高陽郡,自愧賡詩謬忝恩。左議政臣李在協霜露初零上寢園,喜瞻旄羽擁黎元,英華氣結岡巒壯,雲日晴開帳殿尊,二郡群才隨計吏,一年逋穀免窮村,良辰獨阻陪天仗,追命賡詩別是恩。右議政臣兪彦鎬白露淸秋肅寢園,吾王祗謁屬中元,途長不礙軍容盛,郡小猶瞻御座尊,文武搜才傾數邑,禾麻告熟樂千村,奎章穿墜留都陣,到底榮光祝聖恩。留都守禦使一提學臣金鍾秀追後製〈進〉聖慕無窮展寢園,凝旒一念又元元,千秋節竝佳辰屆,二郡山連瑞氣尊,已卜休祥綿瓞籙,更看豐樂洽農村,吾王錫類推仁孝,帀域含生摠戴恩。檢校提學臣吳載純淸秋玉輦禮陵園,物色中元勝上元,億萬鞏基周瓞遠,蔥籠瑞氣帝丘尊,天休漸近黃花節,歲事新登白酒村,賡載一堂叨盛會,松餻栗顆摠殊恩。提學臣李性源拜寢餘誠又謁園,十行蠲恤爲元元,上天鴻造無私澤,下邑龍光儼至尊,文武試才均兩境,歌謠祝慶溢千村,此時藩寄猶云幸,況復新資出特恩。原任提學臣徐有防睿慕凝鑾寢又園,羽旄臨處擁黎元,祥謠已奏星雲出,彩仗高開日月尊,慶篤周家綿百祿,歲登堯野樂千村,頻繁綸綍皆民事,輦路先覃兩郡恩。原任直提學臣朴祐源信宿高陽拜寢園,漫山喜氣在黔元,帝王地自鋪舒大,旗鼓麾仍體勢尊,舊減調庸均二邑,新陶文武慰千村,郡樓明月偏今夜,造化應參聖主恩。直提學臣李秉模佳氣西郊滿寢園,追先聖慕自初元,今辰禮又伸深孝,前度臣曾扈至尊,試藝弁衿趨輦路,瞻旄髫白簇山村,年豐更覺天顔喜,八域均霑造化恩。原任直閣臣金憙涓吉齎誠拜寢園,欣聽管籥集黎元,五陵氣菀松杉合,八路心懸日月尊,榮動臨軒開兩試,惠覃蠲租聳千村,衢樽喜溢穰穰處,耕鑿誰知是帝恩?檢校直閣臣徐鼎修鑾輿早發謁陵園,月色燈光勝上元,三日連晴應會意,萬民爭覩却忘尊,時方禾熟頻停蹕,地是梓鄕尙記村,此夜微臣瞻盛擧,家家笙鼓摠新恩。檢校直閣臣鄭東浚引鑾法樂奏梨園,相告欣欣衆黎元,霜露隨時追慕切,鳶魚觸處化功尊,五陵佳氣瞻長近,十室賢才有是村,曠澤卽從仙寢謁,光承聖祖字民恩。原任直閣臣鄭大容每歲鑾輿拜寢園,吾王紹述孝爲元,松杉老大攀遺澤,霜露凝淸感至尊,輦路無塵晴日日,田家有慶樂村村,微臣獨阻陪班後,追和雲章亦聖恩。原任待敎臣李崑秀甘露盈盈曉降園,肅將躬祀自初元,惠周民邑天同大,山衛仙鄕地亦尊,神人胥感齎誠日,父老欣迎聽詔村,榮輝較多今夜月,臨軒唱第亦殊恩。待敎臣尹行任淸秋鑾蹕上陵園,善述由來百行元,祗薦馨香雲共炷,必恭桑梓地仍尊,時當肅祖流虹節,惠及寧王減稅村,樂歲笙歌明月夜,滿庭文武亦沾恩。藝文提學臣徐有隣霜露淸秋謁寢園,洋洋遺澤在元元,勤民政是三農重,法祖誠爲百行尊,觀稼盛謨瞻草閣,興王異瑞想陶村,年年輦路省耕斂,髫白爭謠粒我恩。弘文提學禮曹判書臣洪良浩諸臣賡載訖。上曰,此御製詩,謄出三本,以宣傳官齎送于留都大臣,閣臣,亦爲賡進事,傳諭。時秀承命分付。上詣郡東射壇,親射小布一巡,五矢俱中。上曰,京畿監司與各務差使員入侍。孝建承命出,與京畿監司徐有防,廣州府尹李泰永,水原府使尹行元,楊州牧使洪義榮,坡州牧使洪仁默,長湍府使李觀賢,高陽郡守李素偕入進前。上命承旨·閣臣,侍衛文武諸臣及差使員各射一巡。徐有防四中,李一中,徐有隣二中,李文源·朴祐源一中,訓鍊大將李敬懋揚,禁衛大將徐有大三中,李秉模·徐鼎修揚,鄭東浚·尹行任二中,沈豐之·李時秀一中,別軍職李得濟揚,李漢豐一中,李潤彬三中,李儒敬二中,柳孝源三中,韓光濟一中,朴基豐三中,李晢二中,吳毅常·金爔·徐英輔三中,鄭學畊·任聖說二中,承傳宣傳官金益彬二中,梁埉一中,李身敬·李光益二中,李馨秀一中,差使員李泰永四中,尹行元·洪義榮揚,洪仁默一中,李觀賢·李素揚,諸臣射訖。上又親射一巡,五矢俱中。命有防復射一巡,有防三中。上曰,今此御射,亦追故事,蓋用完射禮矣。此鵠留藏郡舍,亦遵藏帿六一閣之聖意也。仍御製五律一首詩曰,穩旋郊駕路,臨蹕郡齋東,樽漾蟻浮綠,帿懸鵠中紅,千家烟火氣,列壘鼓笳風,一豫寧爲度,今年幸遇豐。上曰,參射諸臣,亦皆賡進,可也。諸臣以次賡進,詩曰,微悃星拱北,佳辰月上東,連宵移仗彩,西野耀旗紅,耦射方觀德,宸遊又省風,洋洋天降祿,先見是年豐。臣有防昵陪淸蹕後,聯射小亭東,恩沐盃盈綠,才慙箭必紅,一秋最佳節,三日又和風,仰覲天顔喜,邦休已驗豐。臣六龍回郡北,雙鵠擧園東,魯耦多浮白,軒弧仰中紅,干旌知耀德,雲漢邁歌風,心法觀於射,詒燕自芑豐。臣有隣展禮仍觀德,熊侯小郡東,露凝宸慕白,稻迓瑞光紅,蠲稅紓民力,掄才作士風,弛張皆聖道,賡載共歌豐。臣文源衛從星繞北,鑾路日升東,寶墨雙擎玉,高帿五轉紅,川原媚霽景,旗鼓耀祥風,擁道華封祝,堯仁頌歲豐。臣祐源聖人觀德地,軒豁郡之東,野日亭亭白,鑾旂拂拂紅,弓圓升海月,帿飽送天風,造化歸神武,河淸又歲豐。臣秉模駐蹕高陽夕,淸秋月正東,漏傳三鼓肅,旗颭萬燈紅,班聳傾葵日,民厖見草風,天顔開一笑,篝簍驗年豐。臣鼎修松壇移彩仗,文武序西東,腰間抽羽白,心中颭旗紅,佳節廻秋夕,宸章邁大風,天顔瞻喜色,滿野又占豐。臣東浚佳氣㶚陵北,和鑾渭水東,列旌連野翠,法座捧雲紅,魯圃聊觀德,堯衢可採風,百工皆慰滿,爭頌聖功豐。臣行任駐蹕神京北,張帿郡閣東,聲聲翻羽白,箭箭入心紅,共獻千年壽,均歡萬幕風,賡歌多學士,摸畫聖功豐。臣豐之一遊皆述事,亭在郡之東,羽衛重重繡,熊帿箭箭紅,移鑾晴是日,賡什穆如風,決拾陪嘉會,微才愧酌豐。臣時秀陪鑾觀德地,三五耦西東,瞻彼帿捿白,猗歟箭中紅,一遊同化雨,百里見民風,輦路黃雲遍,歌謠樂歲豐。臣泰永返駕喬陵下,懸帿小郡東,儀閑抽羽白,持固透心紅,觀德聖人事,其爭君子風,近光咸蹈舞,登俊又蠲豐。臣行元六鑾仙寢謁,駐蹕惠陰東,鼓角三秋壯,旌旗十里紅,周王時講武,虞帝且觀風,敢效封人祝,皇穹降福豐。臣義榮喬陵祗謁後,觀射郡之東,鳳仗連雲翠,龍旂暎日紅,追先敦聖孝,試士洽文風,猥奉蠲逋命,賡歌頌屢豐。臣素諸臣賡進訖。上命書傳敎曰,本郡駐駕,臨試文宰武將,亦追故事,本道觀察使徐有防,廣州府尹李泰永一巡四中,各熟馬一匹面給,坡州牧使洪仁默,不粧弓一張賜給。上還御行宮,下敎曰,限前收券,爲幾許與否?知入。賤臣承命出,回奏曰,纔爲一百八十張云矣。上曰,限前收券,若是鮮少,限後試券考出後,當施賞,亦爲收來事,分付都承旨。賤臣承命出傳。閉門時至,宣傳官跪告懸燈,起刁斗,取稟。上曰,知道。上曰,諸試官,持先捧試券入侍,武所試官,持榜目同爲入侍。孝建承命出,與文所試官判府事金熤,提學李性源,禮曹判書洪良浩,直提學李秉模,吏曹參議曺允大,廣州府尹李泰永,水原府使尹行元,校理金履翼,修撰趙鎭宅,武所試官判府事徐命善,行副司直李文源,訓鍊都正李明運,喬桐府使任嵂,副護軍金廷遇,校理魚用謙,訓鍊正李懋,訓鍊副正吳文常,都摠經歷李商采,武分所試官副司直徐有大,同知申大謙·李得濟,宣傳官鄭駿采,兵曹佐郞柳文養,宣傳官南衡重偕入進伏。命善等曰,終日勞動,聖體若何?上曰,一樣矣。仍命考試。上曰,趙判府事入侍。賤臣承命出,與判府事趙璥偕入進伏。上曰,卿亦參論考試,好矣。璥曰,臣不敢與議矣。上曰,卿之辭巽過矣。熤等考試訖。命書等第,仍拆封,三中趙潤喆等,以次出榜。上曰,政院使令,多數入門,高唱新來,可也。孝建承命分付。上命下番翰林金祖淳,呼趙潤喆新來。上敎潤喆曰,爾年幾何?潤喆曰,小臣年今十八矣。上曰,爾能作進退賦乎?潤喆曰,謹當製進矣。每進退製進一句,撰至五句訖。上曰,其才可尙矣。僉曰,誠奇才矣。上又命呼崔履亨新來訖。上曰,趙台錫以下,只呼名以待。台錫等以次來待。上各詢姓名訖。上敎童蒙李再喜曰,爾由貧寒,尙未成冠乎?再喜曰,然矣。上曰,當命畿伯助給婚需,爾其退待,可也。仍命趙台錫等頒賞訖。上命宣傳官金益彬,呼武科李泰春等八十餘人新來訖。上曰,今已夜深,入格武士賞格,待明朝分給,可也。命書傳敎曰,今番臨試郡邑儒武,出於追述之擧,兼寓慰悅之意,製述入格高陽幼學趙潤喆,楊州幼學崔履亨。竝直赴殿試高陽武士李泰春等,楊州武士許完等,竝直赴殿試。高陽幼學趙台錫,楊州幼學崔健亨·崔昌錫,竝直赴會試。高陽武士申守涵等,楊州武士高漢柱等,竝直赴會試。高陽次上趙悳等,楊州次上宋文鈺等,紙筆墨施賞。高陽邊一中李在淵等,楊州邊一中朴成起等,各箭竹一浮賜給。曰,今番幸行出宮時,一內禁軍趙岡所騎馬,驚逸橫走,戞過大駕咫尺之地,幾至犯蹕之境,事極驚駭。臣亦有常時未能檢飭之失,不勝惶恐,而禁軍別將及禁軍將,旣有記過待令之命,則當該禁軍,尤不可不施以重律,爲先汰去,令該府拿問嚴勘,何如?上曰,依爲之。出擧條上又命書傳敎曰,春秋例謁本道觀察使地方官,原有皐比之賞,至於今番,小地方大擧措,無不齊整,昨今連遣按廉,無一貽弊民邑云,極爲可嘉。況是久次,足云沈屈,試事旣用松都南城之例,賞典亦豈異同?監司徐有防加資,地方官楊州牧使洪義榮,陞資屬耳,熟馬一匹賜給,高陽郡守李素,右職調用。上曰,文武入格人,明日還宮時,待令于閑曠處事,分付。又命侍衛諸臣竝退出,承旨則一人式輪待,可也。
上在昌德宮。停常參·經筵。
大駕在高陽郡宿所後翌日,奎章閣·政院·玉堂·藥房·朝廷二品以上·六曹堂上·兩司長官,宗親口傳問安。答曰,知道。
王大妣殿·惠慶宮,遣承旨問安。答曰,知道。
還宮後,奎章閣·政院·玉堂·藥房·朝廷二品以上·六曹堂上·兩司長官,宗親口傳問安。答曰,知道。
兵曹口傳政事,以柳鎭恒爲禁軍別將。
傳于趙衍德曰,坐直承旨入侍。
丁未八月十七日卯時,上還宮入侍時,行都承旨沈豐之,左承旨李時秀,右承旨趙衍德,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記事官李宗烈,記注官承膺祚,記事官李相璜·金祖淳,二提學李性源,檢校提學吳載純,直提學李秉模,原任直閣徐鼎修·鄭東浚,待敎尹行任,以次隨駕。開門時至,宣傳官跪告落燈,止刁斗,取稟。上曰,知道。上曰,武士入格領賞人召入。時秀承命分付,武士等進伏堦下。宣傳官以次呼名頒賞訖,命退。鼓三嚴,上具戎服,乘馬出行宮,詣五里程駐駕,下敎曰,來待父老,使之進前。時秀承命分付,上曰,民間疾苦與邑弊,詳問以奏。時秀承命出,回奏曰,遍問父老,則邑弊民瘼,已蒙天恩,盡爲蠲減,更無所達,而本郡八面中三面,果爲登稔,至於沿江五面,偏被水災,未免告歉云矣。上曰,回鑾後,當有別般施惠之道,渠等退待事,分付。時秀承命出傳。上曰,入格儒武,見方祗迎於路左,下番翰林,呼文科新來。宣傳官,呼武士新來,〈金〉祖淳·金益彬等呼新來數帀訖。上曰,內吹二牌,分給儒武,使之盡日宴遊事,分付。時秀承命分付。上進發,由黔巖店,至館基峴,降馬入幕次,改具甲冑,命兵曹判書李,具甲冑行軍令,後廂禁衛大將徐有大,率中軍以下軍兵,先詣梁鐵坪。上乘馬,詣梁鐵坪,訓鍊大將李敬懋,禁衛大將徐有大,御營大將金持默,京畿監司徐有防,開城留守李性源,江華留守趙鼎鎭,廣州府尹李泰永,楊州牧使洪義榮,竝具甲冑,各率前陪,札駐於路左。上由轅門,詣壇上,降馬陞壇。各營大將,兩都留守,先行參現,兩邑守令,分班參現,各還信地。宣傳官跪啓稟磨旗發放號令,命敎鍊官放信砲一聲,立訓鍊都監禁衛營招搖旗,禁軍別將認旗各一磨。訓將李敬懋,禁將徐有大,御將金持默,禁軍別將李漢泰,各率認旗,單身馳馬赴壇前,鳴金仆旗。宣傳官傳云,官旗過來,各應聲向上立。宣傳官發放曰,各成方陣後,自主號令行炊飯,各應聲,禁軍別將,則以信箭,先爲還送於本陣,未及揮旗,兩營大將,徑先回還。宣傳官跪啓稟兩營大將揮旗前回還,一竝記過,用暗令,兩營大將回還時,以駕前駕後遮絶,禁將,以別軍職李得濟差,假兵房,率壯勇衛遮絶,訓將,訓·禁兩陣,各卽應援,宣傳官跪啓稟回信地,號令,駕前駕後壯勇衛,各還信地。上曰,今此駐駕,爲軍兵療飢也。分付各營,俾卽分饋。且若使追擊,士馬恐或有傷,故不使追擊,須以此意,使各知悉。又命守·御兩將,自主號令,各成方陣,宣傳官跪啓稟方陣號令,命敎鍊官,放信砲一聲,立藍黃神旗,禁軍別將認旗,右一點各磨動點鼓,吹擺隊伍喇叭,訓局·禁營·龍虎營,應砲應旗,各成方陣,守·御兩營,亦自主號令,各成方陣,各營竝放起火,宣傳官跪啓稟壯勇陣號令,命敎鍊官放信砲一聲,立肄陣都認旗,向外點點鼓點旗,壯勇衛作隊將,率旗鼓作隊軍,趨至壇前,鳴金止,放信砲一聲,立都認旗向各點磨動點鼓,吹擺伍喇叭,壯勇衛爲子璧,作隊軍爲外壘,合成方陣,宣傳官跪啓稟擡陣行號令,放信砲一聲,立都認旗,向外點點鼓點旗,壯勇陣擡陣,向各納十餘步,鳴金鼓止,鳴鑼坐息,用暗令,以壯勇衛不待壇上號令,分門馳出,圍逼京畿監司。又命宣傳官梁埉,率駕前駕後與壯勇衛,合力圍逼,仍卽各還本陣,又用暗令,以御前前排武藝廳,衝突壯勇陣,鳴金三下,各退回信地。上曰,訓·禁將,以單騎馳進。入侍宣傳官承命出分付。李敬懋·徐有大承命進前。上曰,卿等單身馳馬,馬疾身健,極爲嘉尙,各賜豹皮一令。敬懋等跪受而出。上命宣傳官,傳令于兩營大將曰,訓鍊都監使中軍代主將司令,只率馬兵一哨小前排,禁衛營使中軍,代主將司令,只率騎士一番小前排,竝排立於輦路,駕過後,以馬兵騎士作隊,訓·禁兩將,率前排在後,雙行護駕,到弘濟院,與壯勇衛作隊軍,別隊馬兵交替後,各還領本陣,作後廂事,分付。上曰,記過人拿入。宣傳官承命分付。禁軍別將李漢泰,內禁將李邦鵬,宣傳官李永喆,以次拿入。上曰,禁軍將則不但師律至嚴,禁軍馬逸,幾至犯蹕,常時如能檢飭,豈有是也?宣傳官則莫重傳命,致有誤傳,寧有如許道理乎?上曰,禁軍別將李漢泰削職,前內禁將李邦鵬拿問重勘,宣傳官李永喆汰去。駕前下敎宣傳官承命分付。上命侍衛諸臣宣饌訖。上改具戎服,乘馬進發,至追慕峴,降馬少住曰,駕轎待令乎?司僕寺官員進前奏曰,幾至峴底矣。上曰,駕轎,何其遲滯乎?時秀曰,今日大駕過追慕峴時,駕轎不爲待令,太僕擧行,萬萬駭然。當該陪進郞廳,所當重勘,而本院請推之外,無他可施之罰,何以爲之乎?敢稟。上曰,僉正拿處,可也。出擧條上乘駕轎,詣延恩門遞馬所,降轎乘馬,由崇禮門,至敦化門外。上曰,留都大臣入侍。賤臣承命出,與領議政金致仁偕入進前。上曰,昨遣御製詩,卿見之乎?致仁曰,臣果奉覽矣。日吉辰良,展謁陵園,聖孝克伸,而多日勞動,聖體若何?上曰,一樣矣。日氣連好,無事回還,是甚幸矣。致仁曰,下情不勝欣幸矣。命退。上曰,宣傳官,持標信解嚴。駕入敦化門,上曰,守宮閣臣入侍。賤臣承命出,與判府事李福源偕入進前,福源曰,日氣連和,回鑾萬安,伏不勝欣幸。多日勞動之餘,聖體,若何?上曰,一樣果無事回還矣。命退,駕詣協陽門,降馬乘輿,由宣化門還內。諸臣以次退出。
丁未八月十七日申時,上御重熙堂。坐直承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上曰,徐判府事,緣何待命乎?衍德曰,以駕轎之不卽待令,不勝惶悚,方胥命云矣。上曰,京畿監司,以口傳知事下批事,分付該曹。命退,承史以次退出。
丁未八月十七日酉時,上御重熙堂。承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,惠慶宮進服加減歸脾湯,十貼製入。出榻敎上命入上言軸,以次睿覽訖。西部前宮任康聖彦,景慕宮睿筆奉納事,西部前萬戶崔雲興,十條鎭弊事,西部前訓鍊都監別軍官金昌運,武備方略事,西部寡女盧召史山訟事,南部閑良金樂榮,其父衛將承傳尙未收用事,中部良人金振聲,其父以玉堂引陪牌頭定配事,楊州幼學具晩哲山訟事,楊州幼學朴文有,墓所蘆田見失事,豐德孝寧大君子孫李尙春,鎭安大君墳山改封,豎遺碑,定山直禁護事,朔寧樂工保河宗成,功臣子孫免役事,懷仁幼學鄭東堡軍器願補事,洪州幼學洪潤珏山訟事,大興幼學徐正奎山訟事,靑陽金鎭福畓訟事,文義驛卒朴䪪不里等,位畓見奪於民畓事,羅州良人鄭國奎等壓良事,靈光法聖沙工林有藩,上言爲父訟冤事,居昌見巖寺僧瑞熙,爲父訟冤事,新寧幼學皇甫緣等,柒谷架山城倉還上革罷事,靑松幼學閔成績等,本府還穀移屬他邑事,黃山驛民金應杓等,復戶位田事,黃州前守衛官李興白,安樂峴守直事,海州幼學朴履慶等本營還穀及禁·御各軍保米,勅需大小米以錢代納事,長淵幼學姜載坤等,世傳田畓見奪於勳府事,鏡城幼學黃相采,其父軍役頉免事,鏡城幼學李世楷邑弊事,茂山前萬戶康秉圭等,梁永·豐山之間設置烽燧事,命書判付。洪州進士金漢龜,爲其父推榮事,中部前觀象監判官金晉榮,爲其父通計前仕事,故學生元景游妻尹召史,爲其夫追榮事,晉州幼學鄭柱臣,爲其祖贈職事,成均館學諭安重默,楊州幼學朴星漢,幼學吳偉,幼學尹勉遜,竹山幼學申光斗,利川幼學郭漢偉,廣州幼學韓宗福,幼學李承祖,驪州幼學金得愚,幼學朴致一,東部幼學閔希孝,幼學兪彦佑,長湍幼學禹大述,幼學金弘璧,幼學李鉉裕,積城幼學李基永,開城幼學李命大,西部幼學尹之五,靑州業武朴成逵,幼學鄭守謩,忠州幼學權逴,海美幼學李宜培,瑞山幼學李晟源,安峽幼學金聖濂,鏡城前縣監孫碩周,全義幼學金世烈,加平幼學曺鳳振等,爲其父加資事,陽城幼學朴得根,爲其父褒賞事,春川幼學成瓚,爲其曾祖加資事,平壤私奴戊金得,爲其上典李氏褒賞事,楊根幼學兪埴,公州幼學李相夏,瑞山幼學任,淸州幼學吳奎煥,文義幼學申希祿等,爲其祖加資事,北部幼學李赫載,免稅還給事,前計士崔珪,賜牌田結推給事,長湍幼學黃默,爲本府士人沈公濟旌褒事,南平幼學鄭明欽,爲故學生徐應祖旌褒事,同福幼學河廷益等,爲故孝子丁致業旌褒事,泰仁幼學安錫命等,爲潭陽故士人權得誼旌褒事,鐵山幼學鄭趾顯,爲其曾祖旌褒事,全州幼學李聖伍,爲同郡孝子李大成旌褒事,公州幼學金斗燦等,爲其鄕中金鳳善三世孝烈旌褒事,幼學金得明,爲本府幼學尹良佐旌褒事,通津幼學閔禹鉉,爲其先祖旌褒事,京畿儒生趙漢璡等,爲故大司成禹性傳旌褒事,尙州幼學成載烈,爲其先祖旌褒事,黃海道儒生尹得履等,爲忠毅公金文起竝享於忠穆公兪應孚祠事,沔川幼學成鎭坤,爲其傍祖成三問棹楔事,長城幼學金敬徹等,貞武公奇虔之祠賜額事,漣川儒生南橚等,爲麗季忠臣李陽昭腏享事,文義幼學宋復圭,爲故孝子吳尙健祖子孫旌贈事,井邑幼學柳達元,爲其祖旌表事,忠淸道進士金世基等,爲故校理成熺,忠賢書院追配事,嘉山幼學金習,爲其父褒賞事,泰仁幼學金尙採等,爲故別提安義·孫弘祿,南皐書院配享事,永川幼學金宗藩等,爲忠定公皇甫仁,臨皐書院躋配事,永平幼學兪載健,爲兪應孚延諡事,全羅道儒生李陽脩等,慕〈巖〉書院宣額事,京畿·慶尙·全羅三道儒生李亨復等,丹城道川書院復額事,南部幼學崔敬心,爲忠壯公李福男復戶出給事,楊州幼學金河柱,爲其曾祖孝行旌閭事,大興幼學徐範禮,爲其先祖褒贈事,鐵山幼學盧賢祐,爲其兄嫂旌閭事,光州進士朴夏鎭等,爲故忠臣柳彙進旌贈事,江華幼學姜潊,爲其先祖旌閭事,京畿儒生李羲泳等,爲柳宅南旌閭事,長湍幼學吳泰來,爲同郡李夏瑞妻金氏旌閭事,義州私奴成男,爲其上典金氏旌閭事,大興私奴旕男伊,爲其上典兪氏旌閭事,鐵山幼學鄭久恭,爲其祖母林氏旌閭事,京畿儒生尹聖迪等,同里朴九里褒異事,西部閑良金再亮,爲其祖先追配褒忠祠事,加平幼學南宮稶繼後事,長湍故學生朴厚根妻申氏繼後事,仁同幼學申光縉,爲其兄光復繼後事,溫陽幼學趙榮臣,爲其姪星逵繼後事,驪州幼學李東淵,爲其族姪宗翊繼後事,柒谷幼學黃厚瑞,爲其族姪尙鎭繼後事,廣州出身宋世漢,所生子推給事,通津獄囚朴舜佐妻李召史,爲夫稱冤事,鏡城私奴己男,爲其上典稱冤事,平壤出身宋時哲,換錢還推事,新溪幼學李明垕,安山幼學趙完相,坡州幼學成德修,康翎良人張世秋,仁川幼學趙熙泰,豐德出身朴尙洽等山訟事,廣州幼學李昌永,賜牌田土還推事,驪州幼學尹致和,先世舊基橫被侵禁事,北部童蒙吳仁成,爲其父承襲事,中部觀象監判官金潚,爲其父加資事,命踏啓字。仍命書傳敎曰,上言回啓,皆令限內爲之事,分付各司,擊錚供辭,亦令明日內回啓事,分付該曹該道。又命書傳敎曰,今番高陽郡射亭臨射時,擧行將校軍兵,雖有施賞之命,而二巡全布,自有應施之賞,況本郡臨射,係是稀有之擧,弓矢人,依例帖加成給,畿校二人加資,郡校,邊將,待窠首先調用事,分付。又命書傳敎曰,兩日駐駕,兼試儒武,殘邑供億,貽弊甚不些,貽弊卽民弊,不可無別般顧念之擧。且聞時留庫,只是五百包云,據此邑力之凋殘,可推而知,南城已例,雖難容議,若其息肩之道,明日令廟堂草記稟處,召見父老,亦已詢瘼,駕過之後,豈無恩澤?楊州·高陽壬寅以前舊還,高陽乙巳條拯劣米,特竝蕩減,聞本郡幅員爲八面,而沿江五面,水沈爲害,來頭俵稅,申飭邑宰,躬尋査報,俾無白徵之患,早欲下敎,而待今幸行,姑此泯默。大抵今年農形,雨澤過於周洽,沿邑擧有汎溢之害,況歲供,在此等邑,今年畿邑生蟹封進一款,無論已捧未捧,特許停免,以示朝家均視之意事,分付該道。苟有不謹是,惠未下究,自有從後考察之擧,不飭之道伯,難免其責,一體嚴飭。命退,承史以次退出。
上在昌德宮。停常參·經筵。
還宮翌日,大殿·王大妣殿·惠慶宮·中宮殿,奎章閣·政院·玉堂口傳問安。答曰,知道。
大殿,朝廷二品以上·六曹堂上·兩司長官·宗親口傳問安。答曰,知道。
藥房副提調沈豐之啓曰,祗謁陵園,聖慕克伸,親試儒武,群情胥悅,連日移次,向晩回鑾,伏未審夜間聖體,若何?勞動之餘,不瑕有損?臣今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿則不必入侍矣。
王大妃殿·惠慶宮·中宮殿,藥房口傳問安。答曰,知道。
傳于洪仁浩曰,都承旨,馳詣宗廟·永寧殿,右承旨,馳詣永禧殿,奉審摘奸以來。
沈豐之啓曰,來二十一日朝參日次,而以國忌齋戒,頉稟之意,敢啓。傳曰,知道。
沈豐之啓曰,來二十一日輪對日次,而以國忌齋戒,頉稟之意,敢啓。傳曰,知道。
傳于李時秀曰,右承旨入侍。
傳于洪仁浩曰,畿驛凋弊,今年擧行甚多,京驛猶有給米太之例,今番則令該廳依其數分給畿驛,俾得以蘇弊事,分付該廳該道。
傳于李時秀曰,右副承旨入侍。
傳于李時秀曰,今番隨駕,內吹兼內吹,依例施賞。
傳于李時秀曰,軍士房承旨入侍。
以前守衛官李興白上言,傳于沈豐之曰,第令該曹稟處。
傳于趙衍德曰,政官牌招開政。
有政。吏批,判書吳載純,參判李秉模,參議曺允大,右承旨趙衍德進。啓曰,京畿監司徐有防,今陞資憲,依例兼監司下批之意,敢啓。傳曰,知道。以李百亨爲副修撰,李良會爲戶曹正郞,李集命爲禮賓參奉,洪徽河爲全義縣監,京畿監司徐有防,今加資憲加資事承傳,兼京畿監司單徐有防。
兵批,判書李,參判黃昇源病,參議柳誼入直進,參知鄭東浚病,左承旨李時秀進。副司直單金履素·宋載經·李勉兢,知事單徐有防。
以中官朴義民拿處傳旨,傳于洪仁浩曰,分揀。
傳于趙衍德曰,留院公事入之。
傳于趙衍德曰,坐直承旨入侍。
以京畿監司啓本,平山居幼學申炷擊錚辭緣,査實馳啓事,傳于洪仁浩曰,閔哥旣蒙放,申哥似無異同,取考文案,如非元犯,卽爲放送事,分付。
以京畿監司啓本,肅川居幼學金國柱擊錚辭緣査實馳啓事,傳于洪仁浩曰,旣有準捧之命,則如是延拖者,極爲駭然,不可以所訴之猥越,仍而置之。卿其捉囚,應捧人準給後,勘律放送,形止狀聞。鳴錚人猥越之習,亦不可不懲,參酌科罪事,回諭。
以京畿監司啓本,陜川僧世希等擊錚辭緣査實馳啓事,傳于洪仁浩曰,此事除良,曾聞繡衣論列,近見各人呼籲,可訝之端,不一而足,此事不但四件內事,該倅之濫刑濫殺,不可無別樣査處。令該道伯,親執詳査狀聞事,卿其文移事,回諭。
以京畿監司啓本,仁川居閑良河龍璧擊錚辭緣査實馳啓事,傳于南鶴聞曰,事實雖未詳知,若係等閒,豈如是許久滯囚?一籲再籲,如是無難,不可以事關四件內事,一味聽施。卿其參酌懲治,本事如可決折,卽爲嚴勘事,回諭。
南鶴聞,以戶曹言啓曰,毓祥宮尙宮以下及園屬賞格,依判下擧行後,別單書入之意,敢啓。傳曰,知道。
李時秀,以兵曹言啓曰,依下敎,隨駕禁軍,駕後禁軍及壯勇衛,武藝別監,內吹兼內吹,標下軍兵等處,設粥分饋之意,敢啓。傳曰,知道。
疊李時秀,以兵曹言啓曰,依下敎,隨駕禁軍,駕後禁軍及壯勇衛,武藝別監,內吹兼內吹,標下軍兵等處,設粥分饋之意,敢啓。傳曰,知道。
李時秀,以兵曹言啓曰,依下敎,今番明陵·昭寧園幸行時,隨駕內吹螺赤及龍虎營兼內吹等處,木綿依例施賞之意,敢啓。傳曰,知道。
洪仁浩,以備邊司言啓曰,傳曰,兩日駐駕,兼試儒武,殘邑供億,貽弊甚不些,邑弊卽民弊,不可無別般顧念之擧。且聞時留庫,只是五百包云,據此邑力之凋殘,可推而知。南城已例,雖難容議,若其息肩之道,明日令廟堂草記稟處事,命下矣。今此舊還拯劣米蕩減之擧,實是民邑莫大之恩,則在本邑,與有榮幸,而聖念洞燭其凋殘,至以邑弊卽民弊爲敎,苟可以有補邑力,則敢忽對揚之道,而以今經費,無可區劃,取考已例,則曾有空日米劃給之事。蓋此空日米,卽守令遞易時廩餘會錄,而無甚關係於京外經用,本道各邑所在空日米中四十石,特爲劃給於本郡,以爲略補公用之地,實合方便,以此分付惠廳及本道道臣,何如?傳曰,允。
李時秀,以訓鍊都監言啓曰,依下敎,衛內衛外將校軍兵等處,設粥分饋之意,敢啓。傳曰,知道。
疊李時秀,以訓鍊都監言啓曰,依下敎,衛內衛外將校軍兵等處,設粥分饋之意,敢啓。傳曰,知道。
李時秀,以訓鍊都監言啓曰,依傳敎,本局兼內吹三十名等處,各木綿二疋式,依例施賞之意,敢啓。傳曰,知道。
李時秀,以訓鍊都監言啓曰,依下敎,本局別細樂軍十三名等處,各木綿一疋式,施賞之意,敢啓。傳曰,知道。
南鶴聞,以訓鍊都監言啓曰,今番幸行時,隨駕將校·軍兵及武藝別監,壯勇廳軍等犒饋,依定奪,以乾物磨鍊分給之意,敢啓。傳曰,知道。壯勇廳校卒,皆自本營分給,係是無前之糜費,此後自該廳分給,可也。
李時秀,以禁衛營言啓曰,依下敎,衛內本營槍劍軍兼內吹及陣上將校軍兵等處,設粥分饋之意,敢啓。傳曰,知道。
疊李時秀,以禁衛營言啓曰,依下敎,衛內本營槍劍軍兼內吹及陣上將校軍兵等處,設粥分饋之意,敢啓。傳曰,知道。
李時秀,以禁衛營言啓曰,依下敎,本營細樂手十三名等處,木各一疋式,施賞之意,敢啓。傳曰,知道。
李時秀,以御營廳言啓曰,依傳敎,本廳兼內吹三十名等處,木綿各二疋式施賞之意,敢啓。傳曰,知道。
李時秀,以摠戎廳言啓曰,依下敎,本廳隨駕招搖旗差備軍兵等處,設粥分饋之意,敢啓。傳曰,知道。
疊李時秀,以摠戎廳言啓曰,依下敎,本廳隨駕招搖旗差備軍兵等處,設粥分饋之意,敢啓。傳曰,知道。
南鶴聞,以刑曹言啓曰,昨日動駕時,黃海道海州居良女吳召史,擊錚於衛外,故取考其原情,則以爲其夫瑞集,去壬寅四月分亨夏謫去時,聽亨夏切親人權榕之言,作詩送于亨夏之罪,同年八月,定配於全羅道珍島郡金甲島矣。翌年三月,其夫告大逆仁邦之變,被逮上京,嚴囚禁府,本事未決之前,仍爲自裁,故癸卯八月,欲爲伸冤,使其奴許無金擊錚,而未蒙處分,乞令其夫瑞集,得脫罪名云矣。取考曹上文案,則其奴許無金,癸卯九月,以此事擊錚,而本曹回啓,以爲瑞集,何等兇逆,而因其徑斃,王章未伸,其爲失刑,莫大於此,而原情辭緣,亦極陰兇,此非愚蠢一奴子所能辦者,必有指嗾之人,嚴刑得情事,入啓蒙允後,其指嗾人瑞集四寸尙和,六寸瑞儀,四寸妹夫李哥等,令道臣竝皆嚴繩,則到今其妻,不復懲畏,乃呈諺書,稱爲原情,敢犯蹕路,恐動天聽,以冀其萬一僥倖者,誠不勝痛惡,原情勿施,其罪狀,自臣曹考律嚴處,何如?傳曰,允。
南鶴聞,以刑曹言啓曰,昨日動駕時,西部居童蒙朴喜忠,擊錚於衛外,故取考其原情,則以爲渠父朴聖樑,以印僞造罪,己亥年橫被惡名,難明眞跡之冤,已悉於前後供案中,而渠幼而失母,唯父相依,渠父一自被囚,生出無期,啼叫濟活於圓戶之下,徒事養獄,一年二年,莫之暴冤,亟降宥典,冀蒙天恩云矣。僞造眞贓,狼藉難掩,各人供招,明白無疑,屢經審理,已成鐵案,到今年久之後,求生不得,變幻事實,縱其稚子,一籲再籲,欲得僥倖於萬一者,究厥所爲,誠極痛惡,不可以事係爲父每每曲恕,原情勿施,喜忠,自臣曹參酌懲治,何如?傳曰,允。
南鶴聞,以刑曹言啓曰,昨日動駕時,慶尙道三嘉居良人朴治大等,擊錚於衛外,故取考其原情,則以爲本道右道三十一邑內,十六邑,以沿海邑田稅大同,以米上納,十邑,以中山木花所生地,以木上納,居昌·安義·咸陽·山淸等四邑,以山峽,大同則以布代納,田稅則以木代納,至於三嘉,連峯疊嶂,同是山邑,鑿山開田,亦皆麻粕,木花本非宜土者,而獨三嘉則大同田稅,以純木上納,故每當上納,一境紛遑,貿木於百里之外。伏乞一依居昌等四邑例,以布代納事,均霑雨露之聖恩云矣。今此原情,乃是四件外事,則其妄干天聽之罪,不可不嚴懲。作頭人朴治大,自臣曹照法勘處,而本事則係是民隱,三嘉之爲嶺南山郡,而土稅上納,獨異於居昌·安義·咸陽·山淸等四邑大同之竝以純木上納者,未知緣何以然。外邑事情,有難懸空而遙度,分付該道道臣,査實狀聞後,令各該衙門稟處,何如?傳曰,允。
南鶴聞,以刑曹言啓曰,昨日動駕時,全羅道光州居良女高召史,擊錚於衛外,故取考其原情,則以爲其夫白伐男,卽景陽驛吏,而本驛京主人金光澤,締結奸吏,掩置文書,上京人回糧,一不例給,本驛糧料庫米,光澤都食空虛,且本驛察訪立馬時,不給添價,馬之未立,至於五匹,不分驛吏之良妻所生,竝捧身貢,作爲私用,光澤符同前察訪李錫箕,偸食馬價,合爲二千餘兩,故其夫,呈訴營本官,兩次刑配,故昨年擊錚以聞,特以査處蘇弊,申飭本道爲敎,而光澤,誘引該吏,圖出例關後,又送其子,請囑時任察訪,報來刑曹,乃以其父欺罔天聽謀陷官長罪,定配穩城,病臥配所,特放其夫後,金光澤貽害本驛之罪,依律重勘,所食錢文,一一推給,留回糧,依前出給云矣。取考査案,則昨冬其夫伐男,以此虛罔之說,至煩天聽,因傳敎行査本道,而本道回移內,別定査官,以原情辭意,逐條詳覈,則其所爲供,專出於誣陷察訪,搆罪邸吏,幸以得成,則將欲要譽責償於驛屬之計,且各人之供,皆以爲伐男,讎視官長,結怨邸吏,無人不言,一驛騷擾,伐男遠去,驛屬安堵云云,故本事勿施,伐男,自本曹照律定配矣。今此高女,春間綴拾其夫之謊說,再次籲天,故竝勿施,覆啓蒙允,略加勘治,而其夫伐男之當初所坐,罪狀不輕,到配屬耳,則今不可遽議疎釋,玆又路上擊金,敢動天聽者,究厥情狀,萬萬巧惡,不可以迷劣賤女,每每容恕,原情勿施,其猥濫之罪,從重勘處,何如?傳曰,允。
南鶴聞,以刑曹言啓曰,昨日動駕時,京畿廣州居良女李召史,擊錚於衛外,故取考其原情,則以爲其夫具仁遠,以闕門投石,罪在極律,而其時仁遠,買食次,往于南門外矣。只以受糶民人中首題兩班之故,自爲魁首,六年牢囚,今至死境,乞令更査,生出獄門云矣。罪人仁遠,首唱作拏,投石禁門之罪,承款結案,而癸卯春,今此李召史,全沒事實,鳴金稱冤,故伊時本曹,直請勿施矣。因傳敎,前後廣尹處,往復究覈,兩次覆奏,又奉特敎,自臣曹考閱原案,論理更稟,而批旨內,近日草記竝爲載錄於來頭詳覆文案可也事,奉承傳旨,方具文案,以待啓覆時擧行計料,而李女之一意粧撰,屢干天聽者,誠萬萬無嚴。若爾則同罪李漢城·鄭始輝之家屬,又當接跡稱冤,其將一一聽理乎?如此猥濫之類,不可以爲夫訟冤,有所參恕,原情勿施,其罪狀,自臣曹考律嚴處,何如?傳曰,允。
南鶴聞,以刑曹言啓曰,昨日動駕時,開城府居良人林大均,擊錚於衛外,故取考其原情,則以爲渠輩三兄弟,家計至貧,擔負行商,故經冬經春,未聞家鄕消息,而渠之妹夫高殷謙,本府營吏多年隨行矣。去月殷謙兄弟,忽地逃躱後,自本府推捉渠輩,促納渠之名下錢貨,故始知殷謙,符同色吏,暗借渠等名字,而其貸用各庫債錢之數,至於一千六百八十兩之多。凡官債出給之法,民人或有願貸者,則別成冊子,錄其錢數,書其姓名,着押踏印,以憑日後,乃是不易之規,而渠輩,元無成冊及着押之事,其暗地假錄,明若觀火。且松營官債,族徵之謬例,卽一府民人難保之巨弊,而營吏輩,官債幻弄,自古尤甚,故年前成節目,以吏爲名者,不用官債之故,借名之習,良由是矣。渠等橫罹命卒之時,伏乞特垂雨露之恩,使本營,明査無着名瞹眛之狀,以活無辜之命云矣。松都官民之弊,一則放債之專入吏手也,一則徵債之遍及隣族也。奸吏夤緣,換名受食,當捧之時,暫且逃避,則徵族之擧,在所不已,及其準捧,事宿官易之後,則依舊還案,依舊受債,以至於莫可救藥之境,而今此高殷謙,卽奸吏中之一也。此若不爲嚴處,何以懲一而礪百乎?高殷謙,分付本府,卽爲跟捕,刻期徵捧後,照律勘配,林大均兄弟處勿爲移徵之意,一體嚴飭。大均則以四件外事,越例鳴冤,極爲無嚴,其罪狀,自臣曹照法勘處,何如?傳曰,允。
南鶴聞,以刑曹言啓曰,昨日動駕時,北部居童蒙張殷錫,擊錚於衛外,故取考其原情,則以爲其父張運昌,兵曹書吏隨行時,壬寅春宗親府關文內,恩賜奴婢田畓踏驗事,旣有節目啓下,故宮監朴廷臣,今方下送,馬牌與草料,依例題給云云,故依關文成送把上,自尙瑞院出給馬牌矣。厥後其父,與廷臣,當刑曹推捉之時,不知何許人,與廷臣附耳酬酢,而亦不知何等說話矣。及其査問之際,廷臣,以給賂其父,圖出馬牌樣納招,故其父,倉卒受刑,不能忍杖,隨問誣服矣。今則其父與廷臣,同囚獄中者,已三年,問其前後曲折,則廷臣,以爲當初與我附耳酬酢者,卽宗親府書吏千龍世也。其時謂我曰,汝以給賂運昌,圖出馬牌之意納招,而勿爲援引該宮,則當使汝無罪,而不難復差宮監云,然則囑廷臣者龍世也,囑龍世者該宮也。究其根本,則其父瞹眛,蓋可詳知分揀放送云矣。其父運昌之符同朴廷臣,僞造把上,圖得馬牌,前後分利之狀,箇箇自服於本曹推問之時,則更無一毫發明之端,而敢出死中求生之計,今四月縱其十歲稚子,乃以文案中所無之說,至煩天聽,故自臣曹,已爲措辭勿施矣。今又敢犯蹕路,如是屢瀆者,誠萬萬痛惡,原情內辭緣,勿施,何如?傳曰,允。
南鶴聞,以刑曹言啓曰,昨日動駕時,開城府居良人李陽三,擊錚於衛外,故取考其原情,則以爲蓋本府民人等目下難保之狀,卽官債之散給於民間,生殖取用,及其期限,本利竝爲備納,則除留利條,還給本錢,故年久生弊,或有死亡者,或有逃躱者,或有流丐者,則侵及族隣,未免橫徵丐乞之境,而無依奸濫之類,敢生移徵之心,冒入校吏,請囑受債,末終侵徵,害及平民,以此之故,平民不能安堵而奠居,且官舍隨毁修補之時,自古謂之惠民除役帖,散給民間,每張以四五十兩收納後,永爲除役矣。近年則謂之補役別隊,每年一兩式,疊徵於除役人等處,此亦難支之弊。伏乞特垂好生之德,無至渙散之境云矣。今此李陽三,以四件事外,猥瀆天聽,至於蹕路之鳴金者,誠極可駭。其罪狀,自臣曹照法勘處,而本事則係是民隱,直請勿施,曾有飭敎。大抵松都一府之收捧放下,專靠錢債,而收捧之政,每患侵於隣族,蓋以受食者,盡是奸吏猾校之無食根挾刀筆之類,而官債,不可以不準捧,故侵徵之害,遂及民間,一年二年,今至莫可收拾之境者,誠可謂末如之何矣。若於給債之初,自官府,親執債簿,抄出富商之願受者,而懸保出給,中間奸弊,一切察禁,則必無校吏輩唯意濫食,侵及民間之事,而納錢除役者之更入別隊,近年以來,不無其弊,民間稱冤,在所必至,此一款亦爲嚴飭,俾無如前襲謬,定式釐革之意,竝爲分付于該府守臣,何如?傳曰,允。
南鶴聞,以刑曹言啓曰,昨日動駕時,全羅道咸平居幼學李養直,擊錚於衛外,故取考其原情,則以爲渠之五次鳴冤,不能以渠祖斗三效忠枉死,水使柳濬掩跡枉殺之本事,直陳之,只以冤死二字爲說,何能感孚天心,而得蒙恩命乎?濬則其子孫,居京仕宦,渠則遐土殘喘,儻或無隱,必有沮害,事不成而禍立至,故前後原情,拔去本事,今以一死自定,始敢畢陳,渠祖丁未九月,拜結城縣監,冬春之間,騷說洶洶,戊申二月,濬以本縣能櫓軍元額外,加定八十名事行關,而不爲施行,額外八十名能櫓軍,用於何地之意防報,則濬亦不敢更關加定,翌月逆變作,濬恐無朝令加定能櫓軍之說,自其祖傳播而被罪,乃爲先發制人之計,搆聞朝家先殺其祖云。又曰,其母常泣語家人,吾於戊申三月旬間,與媤父,同往結城衙中時,見一船隻,滿載內行,若官行焉,探之則乃水使別室避亂之行,媤父使衙奴叱之曰,平常之時,帥臣何知有亂,而先避衙眷乎?若或亂作,吾當論報上營矣。過數日,逆亂作,濬必聞此言而含憤,擅行先殺,實爲滅口自脫之計云矣。此是曾前五供中所無之言,而今始發說者也。能櫓軍加定事,渠若現納其時關文,則容或可以憑信,而問之則無營眷避亂,雖曰或有衙奴呼叱,事係必無,至於論報上營之說,卽是藏諸內而不可發之外者,尤何以竝及於船眷叱責之時,有若當面數罪者然乎?揆以常理,全不近似。大抵養直之爲其祖鳴冤本事,已登乙丑審理使韓翼謩之別單,李秉常·李台重兩重臣之稱冤,文正公李縡,許其父爲門徒,前後事端,屢形書札者,竝皆有明據,以此終始一說,猶足徵也。伏況今三月曹草記批旨內,其在審愼之道,終難輕決,待大臣造朝,後日賓對時,更爲稟處可也事,傳敎特下,則在渠道理,惟當縮伏恭俟之不暇,而屢瀆不已,更煩天聽,而今忽以兩款無憑據之說,闖發於前供稱冤之外,參之事勢,揆以紀綱,誠萬萬可駭,不可以事係爲先,置而不罪,原情勿施,養直,自臣曹照法嚴勘,何如?傳曰,允。
南鶴聞,以刑曹言啓曰,昨日動駕時,平安道陽德兔城鎭卒河健三等,擊錚於衛外,故取考其原情,則以爲本鎭設置,意有在焉。粵在壬辰,倭酋盤居北道也,每踰雲嶺,討掠於此地,且丙子胡兵,來到雲嶺,則層巒撑空,疑有伏兵,數日逗留,詳探無守後,踰此雲嶺,故其後朝家,知雲嶺之爲要害處,已去戊子,創置管餉屯,逮夫辛酉,乃爲陞鎭,則伊時民戶,恰爲八百,軍兵亦滿三哨,庶有關防之備矣。邇來百餘年之間,屢値大荒,民卒渙散,至今餘存者,不過三十餘戶,而徭役則曩時八百戶所當之役,責之於窮不能自存之氓,若當大操,則一家之內,父子兄弟,渾充盡赴,故因此難支,逃散相續,將至罷鎭之境,或革罷本鎭,歸之於陽德縣,或依柔院·寧城等例,四嶺之內,劃付本鎭,俾作獨鎭云矣。河健三等之敢以邊鎭革罷與變通之事,鳴金呼籲於四件之外者,放肆猥越,莫此爲甚。其罪狀,自臣曹,爲先照律嚴勘。本事則雲嶺之辛酉陞鎭時,八百民戶,三哨軍兵,今不過三十餘戶,徭役難支,逃散相續云者,係是民隱,不可以猥濫,置之於勿施之科,令本道道臣,査實釐革,期有蘇殘奠居之效,而擧行形止,亦卽狀聞之意,分付,何如?傳曰,允。兔城之今作等無,人孰不知?令道臣別究蘇弊之方,論理狀聞,可也。
南鶴聞,以刑曹言啓曰,昨日動駕時,京畿楊州居幼學金信潮,擊錚於衛外,故取考其原情,則以爲其父天欽,出陸未幾,又承宥還之命,而該曹防啓,放還無期。伏乞特命放送,使矣祖矣父,生得相面云矣。當初天欽之所坐甚重,有非尋常竄配之比,前後赦典,一不擧論,曾因其子之呼籲,輒下放送之成命,而臣曹屢次覆難,終不得奉行者,專出於嚴隄防杜後弊之意,則今不可以事係四件,有所曲恕,原情勿施,金信潮猥越煩瀆之罪,照法勘處,何如?傳曰,依前下敎擧行。
南鶴聞,以刑曹言啓曰,昨日動駕時,西部居柳女,擊錚於衛外,故取考其原情,則以爲其夫秉顯,竄配於鍾城府,而聞方有病,雖欲往見勸藥,防禁至嚴,使其夫妻,生前一見事,特爲處分云矣。秉顯,以劇逆弘燮之弟,緣坐發配,亦從惟輕之典,則其妻之敢請往見,至煩天聽,有若循例陳情,仰干恩典者,然,近日隄防,雖曰不嚴,豈有如是之萬萬猥越者乎?原情勿施,柳女,自本曹照律嚴勘,何如?傳曰,情理姑無論,以一人而一邊擊錚,一邊上言於一日之內者,極爲無嚴,原供辭勿施,卽其地方定配,可也。
南鶴聞,以刑曹言啓曰,昨日動駕時,泮村居典僕婢順愛,擊錚於衛外,故取考其原情,則以鄭盤奉殺獄根因,昭載於黃興坤屍帳中,今不必覶縷,而殺獄,出於乙巳二月二十五日,翌日乃寒食日也。渠夫金光得及其弟就成,方在母喪,同往墓下,初不聞知矣。元告指爲干連就成,隨卽逮獄,光得又已捉囚,若經推覈,則不待更辨,洞若觀火,亟令該曹,從公明査云矣。此獄之尙未究竟,實由於金光得之逃避,旣有三堂各具意見論理稟處之判下,而光得,今纔跟捉,姑未推覈,則事關殺獄,干連甚緊,而逃躱十朔,就捕屬耳,敢生掉脫之計,縱妻呼籲,至於蹕路之鳴金者,究其情狀,萬萬痛駭,而旣曰爲夫雪冤,勘罪一款,姑爲安徐,原情內辭意,置之,何如?傳曰,允。雖曰爲夫,就囚未幾,便卽呼籲,極爲猥越,自本曹參酌懲治,原文案,從速稟處,可也。
南鶴聞,以刑曹言啓曰,昨日動駕時,東部居良女鄭召史,擊錚於衛外,故取考其原情,則以爲其夫金仁澤,本以至貧之人,借接於安巖洞他矣農幕,而金占福·文龍甲等,亦以無家之類,來接各房矣。昨年正月,龍甲,與占福妻玉召史鬪鬨,毆打玉女,致死之前,龍甲先機逃躱,而渠夫,以干連捉囚。蓋龍甲,以殺獄正犯,遠遠逃走,則何時捉得,未可的知,龍甲旣未捉得,則雖久囚其夫,無所用爲,一年二年,究竟無期,則徒守囹圄,必至瘐斃而後已。若曰其夫,於此獄,有干與之端云,則觀於屍親及證招,可燭其不當。若曰正犯未捕前,干連有難遽放云,則干連之得放,反不如殺人者之每被疎釋,歷數京外,豈有如渠夫之不生不滅者乎?渠夫素多疾病中,添得毒感,一縷之絶,迫在朝夕,乞下處分,生出獄門云矣。干連旣與正犯有異,則未必許久囚推,而至於金仁澤,則以元犯文龍甲之在逃,兩年滯囚,尙未究竟,誠如其妻所訴,龍甲就捕,姑未可必,則仁澤滯獄,將無窮期,若或至於病斃,其在情理,不無可矜,而亦恐有違於前後欽恤之飭敎,今此金仁澤,自臣曹可信人處,姑爲保授,以待結末,逃躱罪人文龍甲,更爲嚴飭捕廳,使之從速跟捕,何如?傳曰,允。文龍甲尙不跟捕,捕廳事極爲駭然,使之定日捉納。又復愆期,該大將論罪,首校定配,可也。
南鶴聞,以刑曹言啓曰,昨日動駕時,八江民人金在深等,擊錚於衛外,故取考其原情,則以爲無賴之輩,敢生網利之計,以除民役奉御供等說,誣訴京兆,創出氷稧,以除民役論之,紫門監氷政,古使江民,伐氷納氷,慮其役重,區劃馱價,民皆便之,自氷都庫之出後,謂江民之免役,更出他役,倍蓰於納氷之時,此非除民役也。以奉御供論之,渠以無受價自備,爲藉重之資,而駄價,不啻優於載氷,雖伐氷,亦將有剩,況御氷,何等重大,而創法外之都庫,使自備而替當,舍自來之庶民,取此輩之餘利哉?此乃添御供也。曾於戊子,有怪鬼之輩,指嗾宮房,締結典僕,創出都庫矣。朝家察其奸,矯其弊,竄其魁,刑其徒,十行絲綸,明若日月。大抵氷者,不可無於夏序,而當暑魚肉,無是則餒,故東西氷庫及紫門監所藏,御廚供奉,朝臣頒賜,猶患不贍,則不可遍及於海上擧網之舟,都下鼓刀之肆,故私氷庫,自成廟朝,以特敎創開,人多效嚬,廣而無禁者,爲其魚舟肉肆之賴而不至腐傷也。渠等俱以氷魚,作爲生業矣。今此氷稧,禁三江之私氷,創一處之八庫,故八江之民,皆至廢業,都下魚肉,亦皆絶貴,哀此沿江船人及滿城市民,偏被氷都庫之害,將至於失業渙散之境。氷稧之人,作奸行惡,甚至於諸處氷庫,募軍毁破,拔石塡土。又於解氷之時,魚舟之拾載氷凘者,謂以犯禁,誣訴推捉,移送法曹,或杖或贖,有百弊而無一益,故江民,皆願復三丈之氷役,以免防內之役,及氷魚船諸民,私氷庫衆人,亦皆自願自當。伏乞永罷氷都庫,以重邦憲,以祛民瘼,使失業衆庶,得以復業安堵之地云矣。氷稧創設,一年未周,民間稱冤,八江同然,槪以御供藉重,本自猥越,衆人失業,亦復多端,而最是氷價踊貴,魚舟肉市之易致腐傷,其害將至於都下民人夏節腥胃之難,而利都歸於十數牟利輩都庫專賣而已。臣蓍東,昨春以備堂,承特敎,與諸臣會于籌司,分掌回啓之時,預聞末議於氷稧事,以合井以下勿爲竝禁之意,覆奏蒙允。且於昨年九月,行副司直金履素,爲本曹判書時,因北部幼學姜慶煥上言,回啓判付內,有判堂旣兼貢市堂上,別具意見論理草記之命,而履素,旋卽移職,未及擧行矣。氷稧之旣設旋罷,雖曰有弊,江上衆民之一口稱冤,非特私氷十數家失利偏係之私言,而當初設稧,旣是定奪之事,則自臣曹,有不可容易決折,令備局更爲稟處,何如?傳曰,卿旣兼備局有司之任,明日指一草記,可也。
刑曹啓目,擊錚罪人孫召史原情云云,所供如此,上裁,何如?判付啓。令道臣詳査狀聞爲良如敎。
刑曹啓目,擊錚罪人崔召史原情云云,所供如此,上裁,何如?判付啓。昨於道傍,見其鳴錚之狀,渠供中結褵數朔云云,蓋非誣罔,而原文案,曾所稔知,雖無更覈之事,求生必死,政爲此獄準備,更令道臣別出意見,詳査狀聞後稟處爲良如敎。
刑曹啓目,擊錚罪人白太德原情云云,所供如此,上裁,何如?判付啓。令道臣詳査狀聞後稟處爲良如敎。
刑曹啓目,擊錚罪人劉城原情云云,所供如此,上裁,何如?判付啓。詞證之不備,實因之相左,誠如渠供是隱,則足爲稱冤之端,而同推之無端闕推,瞞報營門,又何委折?竝令道伯除尋常,詳査狀聞爲良如敎。
刑曹啓目,擊錚罪人吳召史原情云云,所供如此,上裁,何如?判付啓。令道臣詳査狀聞後稟處爲良如敎。
刑曹啓目,擊錚罪人金甲龍原情云云,所供如此,上裁,何如?判付啓。同罪之人,旣已蒙放,渠之呼冤,不是異事,一體放送爲良如敎。
領府事鄭存謙箚曰,伏以禮展陵園,日吉辰良,百靈衛護,鑾蹕穩旋,聖慕克伸,玉體冞康,下情欣祝,曷有其旣?仍念臣縷喘雖延,左癱已痼,涼節漸深,危症復㞃,樞銜祗肅,無以自力,稽謝至此,日夕兢惶,況今幸行,經宿兩宵,是豈臣子息偃之時哉?隨參陪扈之列,已矣無望,其所以量力自效,唯在於舁伏路左,瞻望羽旄,少伸其區區之忱,而目下病狀,末由蠢動,欲起還仆,竟闕趨造,拊躬自悼,生不如死。臣兩載床簀,積廢常禮,而顧以已廢之疾,每當闕禮,輒煩陳箚,則殆無已時,將歸屑越之科,實有僭猥之懼,秪自泯伏,惶恐俟勘。今玆闕禮,尤切悚惕,一味昧然,冞增罪戾,玆不得不冒犯瀆擾,仰請譴何。伏乞聖明,重勘臣前後闕禮之罪,以肅朝綱,以安私心,不勝幸甚。取進止。答曰,省箚具悉卿懇。情節尙爾彌留,殊庸悶慮,卿其安心勿辭,益加愼攝。仍傳曰,此批答,遣史官傳諭于領府事。
判府事徐命善箚曰,伏以禮展陵園,慕伸羹墻,天氣淸和,鑾蹕穩旋,區區下情,不勝蹈忭之忱。伏聞昨日回駕時,轎輿未及待令,至有喉院請罪該官之擧,臣心驚懍,姑置勿論,揆以國體朝綱,此實前所未有之事。苟使臣平日董飭,誠得其方,則似此按例應行者,豈如是怠慢稽忽哉?退自候班,泥首俟勘,史官臨宣聖敎,開誨備摯,煩瀆是懼,不得不冒歸私次,而第伏念臣於本寺,居職最久,負罪滋多,雖荷聖度偏覆,郵罰曲貸,而至於今番擧行,關係尤重,決不容一味倖逭,大損法紀,玆將短箚,仰暴衷懇。伏乞聖明,亟降威譴,以爲人臣失職者之戒,千萬幸甚。取進止。答曰,省箚具悉卿懇。駕轎之前進,旣因特敎,至於轎子,自有信地,穩旋之餘,何必覓疵?卿其安心勿辭。仍傳曰,此批答,遣史官傳諭于徐判府事。
領敦寧洪樂性箚曰,伏以祗謁陵園,克伸聖孝,日吉辰良,回鑾萬安,玉體康寧於三日勞動之餘,欽頌歡忭,曷有其極?第伏念百僚輿儓,莫不奔走于邁,率職效誠,而況臣職忝保護之任者,獨自晏然在家,莫重陪扈之班,守院之命,俱未趨承,雖緣疾病之危劇,莫伸犬馬之微忱,其爲癏官隳分,罪無所逃,伏不勝惶隕悶蹙之至。今臣獲蒙洪恩,數日療治,幸脫危急之境,僅得回甦之路,尙多餘症,時有劇歇,宛轉床笫,轉側須人,不得郊迎羽旄,且闕庭班起居,義分都虧,情禮俱缺,伏枕震悚,罔知攸措,玆敢短章自列。伏乞聖明,亟降威罰,治臣曠職闕禮之罪,以警具僚焉。取進止。答曰,省箚具悉卿懇。愼度聞已向差,益存少愈之戒,俟間造朝。仍傳曰,此批答,遣史官傳諭于領敦寧。
司諫李身晦疏曰,伏以臣百無肖似,自量已熟,跧伏鄕野,隨分飮啄,不足爲有無於臺端久矣。加以犬馬之齒,已踰六旬,疾病侵尋,便成癃癈,前後恩除,承膺絶罕,逋慢之誅,無所逃於日月之明,而臣亦有秉彝之天,則豈敢爲自占偃便之計,甘作孤恩負國之人哉?今於逖違天陛之餘,猥承馹召之命,竭蹶䟎進,以供一日奔走之責,是臣之職耳。本月十一日,强策病軀,扶舁登程,行到半日,舊患痰症,忽復添發,兩膝疼痛,忍耐不得,轉輾旅店,食飮全却,氣息澟綴,若不保時刻者然,此固臣十數年貞疾也。承虛挾發,則不能屈伸,作一籧篨,跬步之間,末由蠢動,輒踰時月,然後姑乃少定,以此病狀,萬無前進之望,百爾思量,進退維谷,玆敢縣道封章,少控危衷。伏乞天地父母,俯賜慈諒,亟遞臣職,因治臣罪,以肅朝綱,以安私分,不勝幸甚。臣於乞免之章,不宜贅及他說,而目下刑政,竊有所憂慨者。噫,世道乖敗,亂逆層生,至於今番堤·原獄事而極矣。以大臣之獻議,聖敎之酌處觀之,募人聚黨,指日擧事之招,畢露於鞫庭,其所排布,有非鄕曲愚蠢之徒,所自辦得者,其窩窟根柢,必爲嚴覈然後可以打破殄滅,無復日後之慮,而每以我聖上好生之德,一從寬典而處之,奸細不逞之輩,無所懲畏,前後兇逆,一串貫來者,未必不由於此也。獄情嚴祕,臣在遐外,雖未得其詳,而區區憂慮,不無先事之戒,敢此尾陳。伏乞亟從三司之請,更使嚴鞫,究竟得其窩窟,永絶根本焉。臣無任瞻天望雲屛營祈懇之至。省疏具悉。勿煩,爾其勿辭,上來察職。
掌令吳著疏曰,伏以臣本以孤弱之縱,濫廁侍從之列,淸朝耳目,固知不稱而曾於十年之前,橫被銓郞之侵斥,至有分付下隷,勿使行公之擧,臣之僇汚臣名,雖不足惜,而其爲羞臺閣而辱朝廷,無復餘地矣。自是厥後,退蟄鄕廬,加以疾病奄奄,狗馬之齡,已迫八耋,一縷未絶,萬念都灰,間有除名,每卽恩遞,一疏仰暴,迄未有階。今於夢寐之外,忽膺柏府之銜,馹召遠降,蓬蓽動輝,臣雖宿疾添加,無望自力,而感激恩造,不敢逡巡,忍死登道,扶舁寸進,非不欲一肅天陛,以伸叩謝之忱,而顧臣所遭,萬無抗顔之勢,豈敢以歲月之稍久,冒沒承當,自處以風憲之職哉?玆敢來詣闕外,短章自列。伏乞聖明,諒臣必遞之義,哀臣垂死之命,亟許鐫改,以安微分焉。臣旣乞免,不宜贅他,而事在目下,憂憤倍激,敢此尾陳,惟聖明垂察焉。今玆原獄之究覈未竟,寬典遽施,六賊梟示之命,縱出於牖衆警惑之聖意,而其餘酌處諸囚,皆是萬無一生之類也。臣纔從下土,雖不知某招之如何,某援之如何,而伏覩朝紙之所出者,則天地之間,窮凶絶悖,孰有加於此者哉?雖曰鄕曲愚蠢之徒,生此排布嘯聚之計者,苟非窩窟深固,根柢糾結,則渠安敢若是其叵測哉?今乃不思到底窮覈,或梟示而止,或竄配而止,至於放送者亦有之,此國無法也。伏願穆然深思,廓揮乾斷,梟示諸賊,亟行孥籍之典,酌處諸囚,更加究覈之道焉。嗚呼,今年大水,可謂極備之災也。竊幸禾穀向熟,稍有登稔之望,而奈彼旱田,獨被大無之厄?來麰之腐傷於畦隴者,或無甔石之所收,根耕各穀,擧皆消融於四朔之霪霖,霜令已近,更無成實之望,而至綿農,尤被慘凶,畿湖諸邑,在在皆然。臣於在途之日,目見實狀之如此,而農民老少,至有擁馬而流涕,願以此狀,轉達於朝家,旱田給災,雖無舊例,而民間哀矜之情,合有垂恤之道。伏乞俯詢廟堂,亟講蠲濟之政焉。臣無任激切。省疏具悉。勿煩。旱田雖不給災,綿稅自有參施之例。疏辭,令廟堂稟處,爾其勿辭察職。
丁未八月十八日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,原任待敎李崑秀偕入進伏訖。上命書傳敎曰,移陣還陣,所係至重,觀於今番守禦陣,未及迎駕,而前此移陣之無時從便爲之,可以知之。若以嚴鼓爲準,勢必未及,又以嚴前爲準,則殆無指的,此後陵幸時,守·摠留陣,京擧動時,禁御留陣,進陣節次,令兵判商議各營,指一草記。上曰,北伯何間辭朝乎?崑秀曰,晦間下往矣。命退,諸臣以次退出。
丁未八月十八日巳時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,召見本郡父老已例,猶未分明記憶,未果下敎矣。今日取考前例,經宿地方士庶,年七十給食物,八十加資,再經行幸者,竝加資,予亦於年前,倣用此例,況本郡則御極以後,屢次經宿,昔陪先朝,亦已經宿,不可但以再經言,本郡士庶年八十人加資,七十人給食物。原居而及瞻先朝丁亥年經宿動駕人,依再經動駕例,一體加資。昭寧園地方,在楊州,豈可一爲一否?且於昔日陪駕經宿之地也。加資食物,依高陽例爲之事,分付。兩邑必有朝官,此則異於士庶,在前老職,皆有區別,皆以七十以上擧行事,分付。又命書傳敎曰,墓在近地方,洪奉朝賀墓,遣官致祭,祭文當親撰矣。以此分付該道。命退,承史以次退出。
丁未八月十八日未時,上御重熙堂。軍士房承旨入侍時,左承旨李時秀,假注書趙台榮,記事官李相璜·金祖淳,以次進伏訖。上曰,畿營營吏,尙今待令乎?時秀曰,然矣。上曰,生蟹盡爲蕩減,雖有已捧處,俾各還給,毋或惠未下究之意,申飭以送,可也。命退,承史以次退出。
丁未八月十八日三更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,入侍緣何遲滯乎?仁浩曰,史官未卽詣閤故然矣。命書傳敎曰,此輩近來,全沒畏怯,雖以今日言之,入侍命下之後,承旨·注書則詣閤已久,翰林則爛睡,終不上來,以致入侍之許久遲滯,釋褐未幾,無嚴如此,其漸不可長。況一番隨駕,便卽昏倒,如此無筋力之人,將焉用哉?翰林李相璜·金祖淳,竝令該府拿問,各別重勘,以懲日後。上曰,金虎門留門兼春秋,使之入來。賤臣承命出傳。上曰,兼春秋催促入來。賤臣承命出,回奏曰,姑未入來矣。上曰,兵曹入直郞廳,以假兼春秋,使之入侍。賤臣承命出,與兵曹佐郞李益洙偕入進伏。上曰,此留門上下番翰林,卽爲出送,藝文館下吏,一竝捉囚,雖政院下隷,無或往見事,分付。賤臣承命出傳。記注官承膺祚進伏。上曰,李宗烈何不入來乎?膺祚曰,出去旅邸,故姑未入來矣。仁浩曰,兼史一員,趁門限出去,仍直朝房,乃所以預備,而今於上下番拿處之後,入侍有命,初不待令,事甚駭痛,當該兼春秋,所當重勘,而本院請推之外,無他可施之罰,何以爲之乎?上曰,拿處,可也。出擧條命書傳敎曰,擊錚公事,皆令今日書入,而刑曹則入啓,畿營則尙無動靜,極爲駭然。當該道臣,從重推考。又命書傳敎曰,洪奉朝賀墓,旣有致祭之命,廣州府尹李泰永爲獻官,致祭日受香,執事官,以隣近邑守令塡差,以除廚傳之弊事,下諭于本道監司。命退,諸臣以次退出。
上在昌德宮。停常參·經筵。
洪仁浩啓曰,御營廳千摠有闕,今過三日,尙不出代,事甚未安,當該大將,依定式推考警責,何如?傳曰,允。
沈豐之啓曰,明日常參·經筵,取稟。傳曰,只晝講。
南鶴聞啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
南鶴聞啓曰,大司憲鄭好仁,執義洪聖淵,掌令吳著·權坪,持平沈銖·吳彦敎,牌不進,監察茶時之意,敢啓。傳曰,知道。
李時秀啓曰,禁衛營將官來言,今日本營軍兵,日次私習云矣,敢啓。傳曰,知道。
李時秀啓曰,御營廳將官來言,今日本廳軍兵,日次私習云矣,敢啓。傳曰,知道。
趙衍德啓曰,吏曹假郞廳來言,御覽官案,修正次請出矣,敢啓。傳曰,知道。
傳于趙衍德曰,右承旨入侍。
傳于南鶴聞曰,三日郊幸,勞苦旣多,衛內及陣上諸色軍兵,皆有原賞格,惟挾輦槍劍軍,無施賞之例,渠輩豈無向隅之歎乎?再明日,訓將則訓鍊院試放,禁將則南別營試放,一中以上,別單書入,將官則瑞蔥臺已試射,勿論,近仗軍士,亦於明日,中日廳入直兵曹堂上試放,一中以上,一體書入事,分付。
傳于李時秀曰,都承旨入侍。
以李相璜·金祖淳囚單子,傳于洪仁浩曰,雖令捧供,供辭不過日渴睡,渴睡亦有許多般,時値夜深,若能聞卽上來,豈如是遲滯乎?似此罪過,皆從放恣中出來。上番則直處稍間,本是殘骨,猶可說也,下番所爲,尤極痛駭。何必推問後照律?竝施不應爲事理重之律放送,在直猶不讀書,每講居不,居家決知無折節下工之理,收敍間,使之逬處城外,各別攻業,以爲來頭應講之地。
南鶴聞,以景慕宮提調意啓曰,今因康聖彦上言,有依前定式爲之之命,同墨本,自本宮卽爲推納,依例奉安之意,敢啓。傳曰,知道。
南鶴聞,以戶曹言啓曰,梁哲坪被傷田所出禾利價磨鍊啓單子中,摠戎廳吹鼓手李福昌所耕木花田朝前耕內,被傷五分一,禾利綿花二斤半價錢二兩五錢,粟田朝前耕內,被傷十分一,禾利粟二斗價錢二錢拔去後,其餘各人等處,依前啓單子分給之意,敢啓。傳曰,知道。
洪仁浩,以兵曹言啓曰,今番幸行時,隨駕將校·軍兵各差備等犒饋,依定奪,以乾物分給之意,敢啓。傳曰,知道。
洪仁浩,以司僕寺一二提調意啓曰,依下敎,黃海道貰把驛子六名處,木各一疋式,施賞之意,敢啓。傳曰,知道。
南鶴聞,以備邊司言啓曰,卽見咸鏡道鏡城幼學李世楷上言,則以爲臣矣身,去辛丑三月,受差本邑大同鄕所,其時判官身故,而以本邑元續田漏結,自首不報,自監營催促,故招問色吏,則以爲巡營關文,昨年十月來到,餘結摠數,旣有抄出云,故以此元田二百五十一結零,續田一百三十結零修報矣。其後壬寅夏等文書回下中,正四升正五升紅花熟麻田稅,鹽價白大口等出役,加付於會錄,本官更査其加付委折,則本邑衙祿位畓八十五結,四站公需位田一百三十八結,合二百二十三結,元非收租之數,而竝錄於甲申詳定田結都摠數中,而每年收租,文書,則右項二百二十三結,直爲儲置,勿復論理,只以實收租摠見錄,境內田結,比之收租數,則二百二十三結,自歸餘結,固知誤報之由,勢沒奈何?元續田文書,一一査櫛,則元田八十結零落漏,故以此充補,其外一百七十結零,果爲加報,而自辛丑以後加報田摠收租,正四升布等各種,六年虛留,而此後每年虛留,亦無責出之處,雖欲自當,貧民萬無充補之勢,一邑之力,欲爲擔當,年年虛錄,無所區處,加報摠數,從實除減於京司及監營會付中,收租各種,一竝除減爲辭,而判付,有招問査覈以聞之命矣。依下敎招致李世楷,更加詰問,則所供,一如上言內辭緣,係是四件之外,所當勿施,而事關民隱,宜卽釐正。蓋此收租之加錄,實由漏結之誤報,而緣渠一人之罪,永作一邑之弊,則畢竟侵徵,將歸民間,決不可仍以置之,而莫重公結,有難以一張呼籲,輕許頉給,卽令道臣,詳覈眞僞,今年磨勘前,從實報來,以爲稟處之地,何如?傳曰,允。
南鶴聞,以訓鍊都監言啓曰,本局局別將梁塤,身病甚重,勢難察任,改差,何如?傳曰,允。
南鶴聞,以鑄錢所言啓曰,本所郞廳宋持敬有頉代,戶曹正郞李良會差下,使之察任,何如?傳曰,允。
洪仁浩,以禁衛營言啓曰,依傳敎,隨駕本營兼內吹三十名等處,各木二疋,依例施賞之意,敢啓。傳曰,知道。
洪仁浩,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
洪仁浩,以御營廳言啓曰,本廳隨駕將校·軍兵等處,依定奪,乾犒饋磨鍊分給之意,敢啓。傳曰,知道。
洪仁浩,以守禦廳言啓曰,今番隨駕招搖旗差備,將校·軍兵等犒饋,依傳敎,以乾物磨鍊分給之意,敢啓。傳曰,知道。
洪仁浩,以摠戎廳言啓曰,今番隨駕,本廳招搖旗差備將校·軍兵等處,依下敎,以乾犒饋磨鍊分給之意,敢啓。傳曰,知道。
南鶴聞,以刑曹言啓曰,因江民金在深等擊錚,曹草記批旨內,卿旣兼有司之任,明日指一草記事,命下矣。氷稧爲名,本非江民之所願,乃是京中牟利輩,都執專利之計,而欲掩龍斷之跡,巧爲藉重之言,一則曰奉御供,二則曰除民役,御供之責于私稧,名目未免苟艱,民役之謂以除減,防徭不啻倍蓗,則以公以私,有害無益。且以切於民生日用者言之,夏節魚鮮之貴賤,一視氷價之多寡,而懸房肉肆,亦皆惟氷是須,今乃禁諸處沿江之藏,創一丘八庫之稧,物多寡懸殊,價貴賤隨之,以數少之物,入專利之手,都庫而刁蹬之,氷價踊貴,比前未知爲幾倍,則漁商之廢業,京肆之失利,不言可知,而八江民人之伐氷負氷,免役出役,衆口同聲,一辭稱冤,自初至終,百十爲群,或呈於法司聽訟之庭,或訴於諸宰赴公之路,乃至有昨今年三次擊錚之擧,事雖猥越,亦必有所由而然。今若罷其稧名,還其役法,以正事面,以副民願,恐合事宜,而旣設旋罷,實有銷刻之嫌,隨訴聽理,亦長濫褻之習,自臣曹有難遽爾決折,上裁,何如?傳曰,弊旣如此,則何嫌銷刻?依草記施行,可也。
南鶴聞,以刑曹言啓曰,因西部居柳女擊錚,曹草記批旨內,以一人而一邊擊錚,一邊上言,於一日之內,或請求見,或請蒙放,極爲無嚴,原供辭勿施,卽其地方定配可也事,命下矣。今因罪人妻之原情,若許其地之同配,則是從其願也,非所以罪之也。此後他罪人家屬,皆願往見者,必當接跡而起,放肆猥越,將無所不至,隄防漸壞之慮,無俾易種之義,俱不可不念,柳女,他道遠地定配,何如?傳曰,此與應坐散配有異,同配一處,無關於隄防,依前下敎擧行,可也。
南鶴聞,以義禁府言啓曰,李相璜·金祖淳等,竝施不應爲事理重之律,放送事,命下矣。李相璜·金祖淳,以不應爲事理重律,各杖八十收贖,奪告身三等放送之意,敢啓。傳曰,知道。
洪仁浩,以義禁府言啓曰,時囚罪人李相璜·金祖淳等囚單子,放送事命下矣。李相璜·金祖淳,卽爲放送之意,敢啓。傳曰,知道。
戶曹啓目粘,前計士崔珪上言內辭緣置之,令攸司科治,何如?判付啓。功勞果何如?則推給宜當,科治何謂?若知所重,寧忍於丙子年平復賞典,豈敢如是回啓乎?如卿者,爲判度支,則予之經痘時賞典,皆將以屬公爲請,事之寒心,莫甚於此。豈料今日,以丙子年直宿賞典事,有此見格之擧?此莫非予怵然處。如是下敎之後,卿豈可晏然行公?極爲駭然,爲先削職爲良如敎。
戶曹判書前望單子入之。徐有隣落點。
吏曹啓目粘,晉州幼學鄭柱臣上言內辭緣,今姑置之,何如?判付啓。該曹之尙不回啓,足爲稱冤之端,不爲因以子孫之呼籲置之,依願施行爲良如敎。
吏曹啓目粘,洪州進士金漢龜上言內辭緣,臣曹不敢擅便,上裁,何如?判付啓。回啓之尙云未下,極可訝也,依願施行爲良如敎。
吏曹啓目粘,陽城幼學朴得根,加平幼學曺鳳振,全義幼學金世烈等上言內辭緣,令各該道臣,査實狀聞後,更爲稟處,何如?判付啓。朴得根父彬恒,年過九十,有子五人,積善種德,病者濟活,死者收埋,饑者賙救,貧者助婚,可謂善人也。旣登於邑人之狀,又入於繡衣之行,則未可以失實言。特付同推,以示朝家優視之意。曺允奭·金必環等段,皆是八十九十之人,漏資旣如是丁寧,則若令更査,曠費日字,老人之事,有不可知,綜核之政,不必施之此等處,特以加資爲良如敎。
刑曹啓目粘,向前宋時哲上言內辭緣,臣曹照法勘處,何如?判付啓。下送該道,詳査嚴處爲良如敎。
刑曹啓目粘,向前李召史上言內辭緣,臣曹照律懲治,何如?判付啓,下送該道,處置爲良如敎。
禮曹啓目粘,慶尙·全羅·京畿三道儒生李亨復上言內辭緣,臣曹不敢擅便,上裁,何如?判付啓。依回啓施行,遣官致祭,以示朝家崇報之意,獻官,以道內侍從守令差定,待香祝下送,卽爲擧行事,分付爲良如敎。
漢城府啓目粘,仁川居趙熙泰上言內辭緣,照律嚴勘,何如?判付啓。依回啓施行爲旀,昨年覆啓,雖未啓下,依此施行爲良如敎。
刑曹啓目粘,楊州居朴星漢上言云云,姑待本道狀聞後擧行,何如?判付啓,姑先依願施行,分付該道,原成冊拔去爲良如敎。
戶曹啓目粘,北部居李赫載上言內辭緣,置之,何如?判付啓,更考混罷委折,如果猥越,依回啓施行爲良如敎。
吏曹啓目粘,竹山居申光斗等上言內辭緣,竝依此施行,何如?判付啓,依回啓施行爲有矣。乙未年,年七十人之前此因上言皆除壽職,一伊年有推恩之擧而見漏也。今不可異同,亦不必窮査,群老中計年乙未爲七十歲者,一竝依願施行,其餘卽授郞階爲良如敎。
守禦使金鍾秀疏曰,伏以天氣晴暄,廻鑾萬安,下情歡忭,曷有其極?臣於昨日還宮後候班,始伏聞追慕峴轎輿不爲待令事,臣不勝惶懍之至。苟使爲提調者,董飭有素,則擧行之稽忽,寧或至此?況臣於還宮時,自留陣而爲先廂,路由本峴,臨時提飭,不無其道,則失職之罪,元無隨駕不隨駕之別,玆敢短章自劾。伏乞聖明,勘臣罪犯,俾國綱肅焉。抑臣於留陣時事,至今追思,不覺心寒而骨顫。藉曰從前謬例,爲慮信地之久曠,而嚴鼓爲準,旣無朝家定式,則師陣失律,罪在罔赦。縱荷天地父母曲貸之恩,至命記過蕩滌,而臣之震剝懍慄,覓死不得,則有不敢以已蒙恩貸,頃刻自安。昨今閣班,雖緣情急承候,冒沒進身,而有罪未勘,無地自容,惟願亟被大何,以嚴師律,而猥越之極,亦不敢縷陳,臣於此尤不勝惶恐。臣無任銜恩戴罪震慄戰灼之至。以金鍾秀上疏,傳曰,前進旣因特敎,移陣事勢亦然,此非如是引義者,原疏還給。
京畿監司徐有防疏曰,伏以聖慕克伸於陵園,玉候冞康於信宿,天氣淸朗,鑾蹕穩旋,臣民聳忭,曷有其極?竊伏念今番盛擧,在古罕覯。値肅祖流虹之日,展誠仙寢,臨寧考駐鑾之郡,寓感宸翰,集文武而試才,召父老而詢瘼,謠騰一豫,恩遍兩邑,以此時爲方伯者,曁長吏民庶,爭瞻羽旄之美,欣聽笳鼓之聲,奔走周旋,與有榮幸,至於一路迎蹕之需,比常例已蠲八九,到底莫非德意,擧行自無難事,在臣有何毫末勞勩之可記,而嘉奬旣勤於十行,寵擢仍侈於八座,臣於是惝恍震越,莫省其所以也。噫,臣本無似,遭遇聖明,緋袍金帶,敡躐已驟,淸貫華銜,兜攬殆遍,而顧其年則纔及一紀,語其齒則未滿五旬,屈指朝紳,孰如臣多?河海之恩莫量,涓埃之報未效,中夜思惟,如負大何。伊況兄弟聯翩,步武卿列,乃以寒素之門,便同蟬赫之家,入而悸恐,出而懍惕,臨淵集木,未足以喩其萬一,則今日以前,无非臣憂災戒亢之時,而乃者冥升,更進一步,曳履之班,棣萼交輝,若非人怒,必有鬼猜,正爲臣準備語。臣安得不魂驚神爽,歷屢日而靡定也?臣病母在堂,崦嵫日迫,以榮慰悅,人子常情,手擎華誥,相對感泣,而念到盈滿,忽焉若不知喜者然。卽此而臣之衷情,庶幾俯燭矣。惟我殿下,天地於臣,父母於臣,生成之澤,旣極於浹骨,曲保之恩,何靳於反汗乎?且臣濫叨畿臬,隨事潰劣,及瓜而仍,初無一分裨益,罔功而賞,徒竊兩遭資級,臣實自愧,人謂斯何?峻秩勢難冒膺,重寄義在當遞,玆敢瀝血陳章,仰瀆宸嚴。伏乞聖慈,特軫嚬笑之愛,俯察肝膈之懇,亟收新資,仍遞臣見職,以重名器,以安賤分,千萬幸甚。臣無任屛營祈懇之至。答曰,省疏具悉。行部不可緩,卿其勿辭肅命。
開城留守閔鍾顯疏曰,伏以祗謁于陵,鑾蹕穩旋,天日淸朗,士民欣聳,區區下情,曷任忭幸?臣於日者,伏奉除書,以臣爲開城留守,臣聞命惝怳,以惶以感,經涉屢日,不能自措。念臣不才無似,最居人下,而生際休明之運,身沐雨露之澤,前後揚歷,涯分已踰,每一思惟,慙懼交集,乃若分司管理之地,舊都保釐之責,自昔遴選,多屬於宿望通才,而今乃擧以畀之於如臣淺陋疎闇者,其爲玷聖簡而乖物情,恐非細故也。且臣伏聞本營弊源,近益滋痼,雖得諳練事務之人,委任責成,猶恐其不克有濟,況以臣之生受齟齬,無所通曉,而膺是命於是會,蘇祛之效,初非可論,僨敗之咎,理所必至,此又臣之所大懼也。用敢不避僭猥之誅,仰瀆崇嚴之聽。伏乞天地父母,俯賜諒察,亟遞臣新授職名,俾公私兩幸,不勝大願。臣無任屛營祈懇之至。答曰,省疏具悉。卿其勿辭行公。
丁未八月十九日巳時,上御重熙堂。都承旨入侍時,行都承旨沈豐之,記事官金孝建,記注官承膺祚,記事官尹行任,以次進伏訖。上曰,明日次對,爲之云乎?豐之曰,聞大臣已爲出令云矣。上曰,翰林囚單子催促。賤臣承命出傳。上曰,藝文館下吏囚禁人,竝令放送,可也。命退,承史退出。
丁未八月十九日酉時,上御重熙堂。右承旨入侍時,右承旨趙衍德,假注書趙台榮,記注官承膺祚,記事官尹行任,二直提學李秉模,以次進伏訖。上敎秉模曰,祈稔閣將欲懸板,首題先朝御製原韻,次題今番御製,列書諸臣賡什,高陽郡射亭,亦爲懸板,以資秩書之,明朝入之,可也。秉模曰,日吉辰良,回鑾萬安,不勝慶幸,而在昔世祖朝,御射安巖洞,打圍發矢三中,以安不忘危之意,至有下敎,今番御矢五中,在群下亦爲欣忭矣。上曰,予亦爲喜耳。上曰,開城留守明日辭朝。出榻敎命書傳敎曰,時囚罪人李宗烈,分揀放送。又命書傳敎曰,戶曹判書前望單子入之,待下批牌招察任。命退,諸臣以次退出。
上在昌德宮。停常參·經筵。
南鶴聞啓曰,上言三日內回啓,曾有定式,而禮曹,限內未盡回啓,兵曹全不回啓,揆以事體,誠甚未安,該曹堂上,竝推考,何如?傳曰,允。
沈豐之啓曰,自明日至再明日,國忌齋戒,正日相値,視事頉稟之意,敢啓。傳曰,知道。
以專經文臣殿講,文臣製述及專經武臣試射,以何日擧行?取稟。傳于李時秀曰,再明日爲之。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。近仗軍士,今日試取。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
李時秀啓曰,合辭方張之時,兩司無詣臺之員,事甚未安,除在外·疏批及傳旨未下外,未肅拜呈告人員,竝卽牌招,何如?傳曰,允。
以執義洪聖淵,掌令權坪·吳著,持平沈銖·吳彦敎,正言金孝眞·趙星逵,牌不進罷職傳旨,傳于洪仁浩曰,只推。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,久未爲之,午後來會。
洪仁浩啓曰,執義洪聖淵,掌令權坪·吳著,持平沈銖·吳彦敎,正言金孝眞·趙星逵,旣有只推之命,竝卽牌招,何如?傳曰,允。
洪仁浩啓曰,大司憲鄭好仁,執義洪聖淵,掌令吳著·權坪,持平沈銖·吳彦敎,牌不進,監察茶時之意,敢啓。傳曰,知道。
傳于趙衍德曰,大臣·備局堂上引見。
傳于洪仁浩曰,右承旨入侍。
傳于趙衍德曰,戶曹判書,更爲牌招。
有政。吏批,判書吳載純進,參判李秉模進,參議曺允大傳旨未下,右副承旨洪仁浩進。以鄭昌順爲兵曹判書,金履素爲同經筵,鄭民始爲司饔提調,李文源爲惠民提調,徐有隣爲禮賓提調,李彦藎爲尙衣主簿,尹晦東爲活人別提,韓光會爲判義禁。
兵批,判書未差,參判黃昇源病,參議柳誼入直進,參知鄭東浚病,同副承旨南鶴聞進。無政事。
洪仁浩啓曰,判義禁韓光會,牌不進推考傳旨,今方捧入矣。時囚罪人,今日內議處照律事命下,而如是違牌,事甚未安,更卽牌招,何如?傳曰,允。
洪仁浩啓曰,兵曹判書鄭昌順,牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
洪仁浩啓曰,兵曹判書鄭昌順,再牌不進推考傳旨,今方捧入,而命召傳授,一時爲急,而連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于洪仁浩曰,坐直承旨入侍。
沈豐之,以內醫院言啓曰,年例燕貿唐藥材,依昨年磨鍊,別單書入之意,敢啓。傳曰,知道。
趙衍德,以奉常寺言啓曰,東籍親耕田所種皮黍打作,則所出爲一石五斗,皮粘粟打作,則所出爲一石四斗,皮稷打作則所出爲三石十二斗之意,敢啓。傳曰,知道。
洪仁浩,以吏曹言啓曰,卽接京畿監司徐有防移文,則以爲坡州幼學李齊奎白活內,矣身居生於本州,矣身父世潤年八十二歲,尙未蒙加資之典,有此呼籲之擧,令該曹稟處云云,而判付內,依他上言例,文移該曹,使之一體回啓事判下,判付內辭意,奉審施行,宜當爲辭矣。今番所下臣曹上言判付內,乙未年七十人之前此因上言皆許壽職,以伊年有推恩之擧而見漏也,今不可異同,亦不必窮査,群老中計年乙未爲七十歲者,一竝依願施行,其餘卽授節階事,命下矣。今此李世潤之年,今爲八十二歲,則在乙未,恰漏七十,依他例一體施以加資之典,何如?傳曰,允。此後上言人中,如有乙未年七十而未蒙一資者,明是見漏,回啓時直以許施措語事,知悉擧行,可也。
洪仁浩,以御營廳言啓曰,今八月二十一日景慕宮展拜時,依兵曹啓下節目,集春營入直軍二十名,領軍把摠曺夏彬,哨官崔祐梁率領,月覲門左邊設布帳外排立,東營入直軍三十名,把摠李燁,哨官李夏邦率領,宮大門外把守,而竝待標信出用,解嚴後還入直間,集春營哨官蔡述夏,東營哨官丁龜泰代直之意,敢啓。傳曰,知道。
趙衍德,以守御廳言啓曰,各軍門諸將官射講時,柳葉箭連五巡全布者,別單書入事,曾有定式矣。本廳今朔射講時,把摠成致鳳柳葉箭連五巡全布,故別單書入之意,敢啓。傳曰,知道。
禁府啓目,慶興前府使洪致範原情云云,問目內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,依允爲旀,今日內以草記議處照律。
又啓目,前內禁將李邦鵬原情云云,傳旨內辭緣,泛稱遲晩,所當請刑是白乎矣。曾經閫帥,勿爲請刑,載在大典通編,議處,何如?判付啓,削職放送。
又啓目,典祀官洪樂淵原情云云,傳旨內辭緣,泛稱遲晩,所當請刑是白乎矣。曾經侍從,勿爲請刑,載在大典通編,議處,何如?判付啓,依允爲旀,以草記,今日內議處照律。
又啓目,一內禁軍趙岡原情云云,傳旨內辭緣,泛稱遲晩,刑推得情,何如?判付啓,除刑推,以草記議處照律。
趙衍德,以義禁府言啓曰,時囚罪人洪樂淵·洪致範等原情公事判付內,以草記議處照律事,命下矣。洪樂淵,身爲典祀官,莫重祭酒,不能審愼,注進之際,致有纖介之浮出,事之驚駭,莫此爲甚,以此照律,取考律文,則大明律祭享條有曰,若大祀牲牢玉帛黍稷之屬,不如法一事缺少者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖云矣。洪樂淵杖八十收贖,奪告身三等放送。洪致範,赴任遲滯,飭敎何如,而蔚珍至於咸興,雖曰千餘里之遠,除拜後三十餘日,始到營下者,事極稽緩,以此照律,罪取考律文,則大明律官員赴任過限條有曰,凡已除官員在外者,以領照會日爲始,若無故過限者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖云矣。洪致範杖八十收贖,奪告身三等放送。趙岡,從駕陪衛,何等愼嚴,而身爲禁旅,不謹制馬,有此橫走戞過之擧,師律所在,誠極驚駭,以此照律,罪取考律文,則大明律從駕稽違條有曰,若從車駕行而逃者,杖一百,邊遠充軍,大典通編推斷條有曰,若犯私罪,杖一百以上決杖,告身盡行追奪,同條有曰,凡擬罪時,功臣子與孫杖流以下,許贖云矣。趙岡祖儆,揚武原從功臣云,杖一百,邊遠充軍,以功臣孫,依法典收贖,告身盡行追奪,放送,何如?傳曰,允。如有功議,各減一等,洪樂淵,罷職放送,可也。
戶曹判書徐有隣疏曰,伏以禮展陵園,慕伸羹墻,天氣淸朗,鑾輿穩旋,臣民欣忭,曷有其極?仍伏念度支恩命,又何爲而及於臣也?臣之本末長短,莫逃於淵鑑,以才則空疎,以識則昏憒,百不肖似,一無寸長。至若錢穀管轄,尤所昧昧,惠局重任,豈有一分可堪之望,而五六年來,盤礴遲徊者,始也備數於承佐,終焉怵分於瀆擾,辭不獲遂,恬若固有,措畫期會之間,瘡疣百出,而其不至大僨誤大狼狽,賴君之靈耳。每一循省,感愧交竝,今又加之以司農之職,重之以理財之事,是奚異於僬僥之扛鼎,蚊虻之負山乎?伊況歲入漸縮,國用難繼,雖使有才諝多幹局之人當之,補漏牽架,尙患未濟,儱侗如臣,譾劣如臣者,顧何望其斟量出入,裁酌損益,俾公私有裕,上下俱足也哉?且臣於年前,見叨是職,以一國財賦之不可兜攬,瀝血上章,獲蒙體下之恩,必遞之義,參倚前衡,今若左提右挈,揚揚冒出,其將作兩截人矣。聖明奚取於臣而任使之也?在惠局,貽蹲池之譏,在度支,切循墻之願,昨日違傲,良非得已,荐召之下,承膺無路,玆敢隨詣闕外,略暴至懇。伏乞聖慈,俯垂鑑諒,亟將臣本兼諸任,竝許遞改,俾公務毋曠,賤分獲安,不勝大願。答曰,省疏具悉。宿趼不必辭爲,兼帶惠堂許遞,卿其勿辭行公。
咸鏡監司李性源疏曰,伏以禮展陵園,睿慕克伸,試兼文武,群情咸聳,日吉辰良,天蹕穩旋,區區下忱,實不勝歡忭之至。臣之待罪松營,恰過半載,徒費廩祿,一無猷爲,各庫烏有,百弊蝟興,官府殆不成樣,軍民擧皆渙散,而臣乃雍容坐視,一味尸素,日夕愧懼,惟重譴是俟,乃於趁班上來之際,忽伏奉北藩移除之命,臣誠驚惶震慄,莫省其何以致此也。噫,居留,閑任也,而臣之不事事,已如此,況此鎖鑰之重,非比諸路邑鎭,新換規模,猶屬草創,凋瘵未蘇,年穀又欠豐穰,此時此任,又須通材鍊手,方可以庶卒成績,無負重寄,而乃以如臣已試蔑效者,苟然充授,不少難愼,臣雖欲憑恃寵靈,殫竭驅策,畢竟僨誤,又將如松之爲,臣身狼狽,雖不足恤,其於辱聖簡而來物議何哉?臣受恩如天,圖報無地,前後六節,榮輝已極,環視在廷,殆無與比,感激趨赴,卽是常情,顧何敢張皇辭巽,自甘不誠之歸,而衰邁轉甚,神精益耗,尋常簿書,猶多顚錯,一路重任,決知無堪承之望,若其過福之災,踰分之懼,猶未敢費辭自引也,納符體重,雖已章皇出肅,而反復揣量,終難冒赴,玆敢略控短籲,悉暴衷懇。伏乞天地父母,俯垂愍察,亟賜遞改,俾重藩無曠,賤分獲安,不勝幸甚。答曰,省疏具悉。卿其勿辭,往欽哉。
丁未八月二十日辰時,上御熙政堂。晝講入侍時,同知事鄭昌順,特進官柳義養,參贊官南鶴聞,侍讀官金履翼,檢討官洪義浩,假注書趙台榮,記注官承膺祚,記事官尹行任,宗臣西淸君煋,武臣趙圭鎭,以次進伏訖。上命開講。履翼進講大學,自所謂修身在正其心者,止此謂治國在齊其家章。上讀新受音訖。上曰,上下番各陳文義。履翼曰,大學一篇之中,誠意正心兩件事,實爲爲學之大關據,進德之大樞紐。大抵意者,就心上萌動者也。一有毫分不誠,則心便推盪奔馳,故聖人,爲慮學者之忽於此,乃以四者之病,用示萬世之戒,四者之病,均爲妨學之失,而其中忿懥好樂,造兩箇事,爲害最深,雖韋布之學,宜當惕念於此,況以帝王之學,若有少忽於此,至一有之而不能察,則其害之流,固已大且深矣。今我殿下,學臻高明,德躋廣大,凡於心上工夫,旣體虞舜精一之訓,又盡周文翼翼之德,則實無間然,何敢定議,而第伏見殿下,乃有政令動靜之間,或有嚴急偏係之時,臣愚死罪,竊以爲殿下於誠意上工夫,或有漏處,故其於外物之來,不無牽掣之歎而然矣。繼自今,深軫爲山九仞功虧一簣之戒,益勉百尺竿頭更進一步之工,勉勉不休,進進不已,則其於修齊治平之效,直一反掌之易矣。上曰,言甚好矣。義浩曰,正心章四箇有所之所字,修身章五箇之其所之所字下,一有字之字,可見其爲心之病處,流於偏係者而言也。大抵聖經賢傳中文字,多有字同而義不同者,或有可以儆戒處,或有可以師法處,若書經之所其無逸,王敬作所之兩所字,同一所字也,而此則爲學問之要道極功,彼則爲身心之偏處病痛,其字義之判然不同,有如是矣。我殿下,聖學高明,凡於經傳旨義,固已洞辨而密察之矣。臣何敢仰贊萬一,而若於大學二所字,每軫身心之或有偏處,而益思剋去之道,書經二所字,每慮工夫之未到極處,而益懋加勉之方,則參互證明,奮發警省之要,亦惟在於此等處,伏望深留睿念焉。上曰,言甚好矣。上曰,經筵特進官,亦陳文義。昌順曰,上言省察之要,下言躬行之化,而省察然後,可得躬行。伏願聖上,必留意於省察之要焉。義養曰,篇內有曰,勿忘也勿助長也,此是爲學之第一工夫。伏願聖上,必思勿助長之義,漸次懋進,以軫聖益聖之工焉。上曰,所陳好矣。參贊官亦陳文義。鶴聞曰,經筵·玉堂,已陳文義,更無所達矣。上曰,特進官進前。義養進伏。上曰,向見卿疏,有冊子釐正之請,今至何境耶?義養曰,今則已成一通,而間多誤書,故方爲考準,而冊名,以春官通編爲之,似好矣。上曰,可矣。今日次對,卿持一二卷入侍也。義養曰,謹當依下敎矣。上曰,捕將進前。圭鎭進伏。上曰,向日掛書者,尙未捉得耶?圭鎭曰,連爲申飭譏察,而端緖姑未捉得矣。上曰,屢度申飭之下,尙未捉得,揆以國綱,極涉如何,蓋非仍置之事,斯速捉得,而上言製給人,亦爲推問否?圭鎭曰,不爲捉問矣。上曰,此等罪人,尙未捉得,焉用捕廳爲哉?今月內必究得,而今若置之,此後如復有此等事,亦將置之耶?必嚴飭査得,可也。履翼曰,召對冊子,以節酌通編繼講事,已有成命矣。案冊及閣臣上下番件,則雖已備待,而承史件之以酌海·節要二冊持入,終有掣礙之慮。講筵事體,至爲嚴重,而諸員之不得備數持入,實涉苟簡。雖以節要·酌海二冊言之,本館所在之件,又多散秩,亦不可不及今備置,取考冊板所在處,則嶺營有通編板本,禮安有節要板本,自本館卽爲發關該道,節酌通編三件及朱書節要三件,使之剔刓精印,刻期上送似好,故敢此仰達矣。上曰,依爲之。出擧條命退,諸臣以次退出。
丁未八月二十日午時,上御熙政堂。大臣·備局堂上引見入侍時,領議政金致仁,左議政李在協,右議政兪彦鎬,行司直金鍾秀,左參贊金魯鎭,行副司直徐有寧,兵曹判書李,吏曹判書吳載純,行副司直鄭昌順,刑曹判書尹蓍東,漢城判尹李崇祐,行副司直李敬懋·金文淳·徐有大,吏曹參判李秉模,漢城右尹朴祐源,行都承旨沈豐之,江華留守趙鼎鎭,行副司直金持默,校正堂上柳義養,右副承旨洪仁浩,副校理金履翼,記事官金孝建,記注官承膺祖,記事官尹行任,以次進伏訖。致仁等曰,二日經宿,玉體勞動,伏未審日間,凡節,若何?上曰,一樣矣。致仁等曰,日氣和暖,若有所相,下情不勝喜幸矣。上曰,然矣。在昔先朝,每當動駕,日氣淸明,則聖心甚以爲慰,卿必逮覩矣。今番三日日氣,殆是夏秋來所罕有,予亦以爲幸矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。致仁曰,中宮殿諸節,一向萬安乎?上曰,連爲安過矣。上曰,還宮時,聞右相祗迎於門外,故使之問病,而史官,誤爲傳諭於他人云矣。今已差復否?彦鎬曰,臣偶得暴疾,落留中道,不能陪駕,又闕候班,不任悚惶矣。上曰,留都時卿之待罪狀啓,似過矣。致仁曰,奏御文字,嚴重何如,而臣旣襲謬預封,以致錯誤,臣安得不馳啓俟勘乎?上曰,留陣祗迎一款,兵判果問議諸將臣乎?曰,移陣還陣之節次,事多掣礙,欲以嚴鼓前後爲準,則俱有未及之患,臣意則限以留門,似爲便宜,而姑未商確於諸將臣,不得指一停當矣。上曰,大臣之意,何如?致仁曰,依兵判言,限以留門,似宜矣。上曰,將臣各奏所見,可也。鍾秀曰,以開門時爲準,似無妨矣。有寧曰,開門後進陣,似合便當矣。敬懋曰,開門後隨時進退,則可無未及之患矣。有大曰,開門後卽爲進陣,則可無未及之慮矣。上曰,此後以留門爲準,可也。出擧條上曰,御將何不入來?致仁曰,方在記過中,故不敢登筵矣。上曰,使之入侍。上曰,訓將性本執滯,事多駭錯,雖以陣上事言之,移次成陣,下馬祗迎,有難奉行,則事當言送政院,以爲轉稟,可也。不然,亦使敎鍊官,轉通宣傳官,俾陳事勢可也,而不此之爲,付語於傳令巡牢,有若往復者然,事體所在,極爲駭然。非不欲卽地處分,而必有委折,故姑爲安徐矣。敬懋曰,臣愚迷儱潰,不能周詳思量,自速罔赦之罪,惶恐不知所措矣。致仁曰,伏承下敎,伊時事,似出於急遽,未及周思之致,而不送執事於政院,直爲言及於傳令之御前旗手者,萬萬駭然,事雖已過,不可無飭,訓鍊大將李敬懋,罷職,何如?上曰,事勢則似不然,爲先推考,可也。出擧條上曰,近來紀綱,雖曰解弛,今番禁軍馬逸事,萬萬駭然師律莫嚴,兵判不可無警。仍命書傳敎曰,師律尙嚴不可弛,伊時則殆近臨陣易將,雖不處分,管下禁軍馬逸,衛內別將,旣被譴削之典,則本兵之長,終難免不飭之責,兵曹判書李罷職。上曰,昨日戶判事,雖是微細,事體何如,而請罪措語,極爲怪訝矣。致仁曰,伏見傳敎下者,萬萬惶懍矣。致仁曰,庶類壬辰通淸諸人之收敍,限品與未通淸人區別當否,令廟堂論理草記事命下,而此事,欲一入侍仰稟,故敢達矣。丁酉節目,蓋承無物不遂之聖意,廣議成出,殆無未盡,唯當遵而行之而已。臣謂已通與未通之人,不必更加區別,以啓非分之望矣。上曰,左右相之意,何如?在協曰,前日臣已有陳達者,而限品敍用,旣有節目,此外更無可達者矣。彦鎬曰,此事向承筵詢,略陳愚見,而旣有年前節目,則依此施行而已,此外似無別般區處之道矣。上曰,依爲之。出擧條致仁曰,八道句管堂上,皆作闕矣。戶曹判書徐有隣湖南句管堂上,行副司直金履素關東句管堂上,行都承旨沈豐之湖西句管堂上竝還差,刑曹判書尹蓍東京畿句管堂上,行副司直鄭昌順嶺南句管堂上,行副司直李文源關西句管堂上,禮曹判書洪良浩海西句管堂上,行副司直鄭民始備堂,還差北關句管堂上,判尹李崇祐堤堰堂上,吏曹參判李秉模貢市堂上差下,使之察任,何如?上曰,依爲之。出擧條上曰,戶判,不得兼帶惠堂乎?致仁曰,三四十年前,則不得兼帶,近日則多有兼行之事矣。在協曰,故相鄭弘淳,多年兼帶矣。上曰,雖有前例,事多相妨,戶判之兼帶惠堂,將許遞矣。仍命書戶曹判書徐有隣疏批。上曰,李文源處義,誠郞當,旣無無端降資之道,而自家則已以資憲,書呈肅單,到今雖欲强迫,必無行公之理,任其所爲,則亦傷國體,何以則爲宜耶?致仁曰,豈可任渠所爲?嚴加處分,似好矣。在協曰,如自上處分,則雖降資,亦無不可爲之理,而其時一體加資之人,亦有之,是甚難處矣。致仁曰,其時旣不處分,則今難追理,而亦何可曲從其願,以傷國體乎?申飭行公,終不承膺,則亟降罪罰,雖至於以罪降資,無所不可矣。彦鎬曰,自上收還加資,亦傷國體,未知何以爲好矣。上曰,右相之言,儘是大經大法。雖以自家處義言之,旣有質言於筵席,則今難中變,且決知其不可强之勢而强之,亦非禮使之意,可謂區處兩難矣。致仁曰,赤裳山城史閣有頉處,遣史官修改,曾有臨時更稟之命矣,而今則潦雨快收,擧行宜急,使之待秋成卽爲發去,而因此史官之行,兼奉先朝實錄,頃因判府事李福源筵稟,江都實錄考出事蒙允,而不必別遣史官於江都,令修改史官,一體考來之意,分付,何如?上曰,依爲之。出擧條致仁曰,前虞候李東憲之降資,有違於法典所載。法典,雖有瓜滿前,以不職遞罷,勿計朔數,還收資級之文,註曰,以他罪見罷則否,東憲之所坐,正是他罪,況在已報瓜之後,則恐不當收資,法不可不信,故敢達矣。上曰,收資一款,分揀,可也。出擧條蓍東曰,西部柳女,以他道遠地定配矣。判付內,有同道定配之命,而秉顯,卽弘燮之應坐罪人,而柳女之請見,已極猥越,若許其同配一處,則是從其願也,非所以罪之也。事係隄防,不可奉行,故敢達矣。致仁曰,若配一處,是非罪伊恩,決難奉承之事。上曰,執法之論無怪其如是,而處分亦有意義,依下敎擧行,可也。崇祜曰,以坐更事,問議於大臣,而應頉諸條中,有不可自下擅便者,當以別單書入乎?上曰,見行之條,當稟之事,區別條列,別單書入,可也。有大曰,槍劍軍,有試放施賞之命,而動駕後,例有自臣營賞給之事,何以爲之乎?上曰,如已施賞,置之,可也。鍾秀曰,臣於待罪王府時,以左道嚴禁事,及京外有勇力人試才調用事,及船隻點閱事仰達,則有與領相相議之敎矣。今適三大臣,皆入侍,臣請更申焉。從前逆獄之挾左道者多矣,近年以來,則仁邦獄洋·瑮獄及今番逆獄,無一不由於左道之誑惑人心,此非細憂也。八方民庶,久沐列聖朝深仁厚澤,元無怨國之人,逆孽凶徒,雖百計勸誘,決無公然與之作逆之理,唯左道之假托神怪,虛張禍福者,最爲誘引愚氓之香餌,而一種桀驁鷙悍之類,負勇力抱才智,而不得拔身之路,常懷鬱鬱,唯釁是俟者,從而乘之,則愚氓之信從與脅從者,漸衆而亂始作矣。以聖上欲竝生哉之德意,深軫止亂於未然之道,則宜莫如痛禁左道,永絶根本,曉諭愚氓,俾勿滔罪之爲良策,夫然後收拾鷙悍之道,亦從長講確,俾有實效,恐合事宜,故敢達矣。上曰,大臣之意,何如?致仁曰,臣於頃筵,略已有仰對,而所謂左道,雖在昔無事之時,尙可嚴禁,況今世級日下,妖逆踵出之時乎?作一文字,曉諭中外,俾愚氓咸知其爲禍身之階,而其所禁止之方,不必大加搜索,以致騷擾,許其納書自新,不從者,隨現重繩,則庶不無其效矣。在協曰,雖非目下深慮,痛禁左道,實係國家之當務,作文字曉諭中外,俾無干犯,恐是不可已者,亦似不至於騷擾之境矣。彦鎬曰,左道之誑惑人心,實爲近年釀出妖逆之本,此不可不痛加禁斷者。今若作文字,曉諭中外,禁其未然,許其自新,則庶不無喚迷成覺之效矣。上曰,卿方帶文衡,以此意,撰進一通文字,以爲頒布中外,設法痛禁之地,可也。出擧條鍾秀曰,左道嚴禁事,臣旣承成命矣。收拾跅弛之說,亦當畢陳所見矣,八道之廣,勇力絶人好身手有智計者,不患無人,而拔身無門,用武無地,則常懷鬱鬱之心,鬱則怨,怨則思亂,卽理勢之相因而必至者也。大抵衆人之情,有片善一能,而不見知於人,則有不快之意,高者,以草木同腐爲恥,下者,以飢寒切身爲憂,日夜所望,惟在於幸國家之有事,以爲奮身計,此等桀驁難馴之類,自朝家,及早收拾,箝勒有方,廣開進用之路,俾免溝壑之慮,則足可爲緩急得力之資,不然,大則爲逆黨所誘,小則爲竊盜所推,此輩素以智力武藝,見憚於鄕里,而逆孽,與左道乘之,則其憂不淺,此輩用之則爲國家用,不用則反爲國家憂,此其利害,可謂相反矣。宋臣蘇軾,請爲河北五路之士,別開仕進之門者,其慮可謂深遠矣。其所以區處升拔之道,惟在博詢廷議,折衷集長而用之矣。上曰,大臣,將臣·各陳意見,可也。致仁曰,重臣所奏,儘得其要,兼可爲收人才疏鬱滯之道,善成節目,惟才是取,無如年前之有名無實則好矣。在協曰,禁左道,俄已陳達,而廣仕路一事,雖非此時,亦係不可已之政,但虛名取人之弊,假眞售僞之患,難保其必無,未知節目之如何定制,然後可收實效,此是不可不爛商處也。彦鎬曰,收拾跅弛之徒,別開進用之門,實合於收才疏鬱之要道,而但念此等事,定制之初,不爲經遠可行之圖,則適足以長僞增姦,有名無實,徒歸於一場文具而止耳。其在愼終于始之道,不可不爛商而審處矣。敬懋曰,無論各道營邑,如有勇力才能間見稱之類,則宜無不見售於本土之理,而另加搜訪,各自地方,試可乃已,拔其尤而薦之朝則,好矣,而節目之如何講定,然後可以收效與否,不敢臆對矣。有大曰,收拾跅弛,陞拔進用,儘爲鉗制馴致之要道,而曾於年前,已試蔑效,今若爛商定制,不至有名無實,則誠好矣,而臣亦留意於此等事久矣。至於得其人收實效,則恐似不易矣。鍾秀曰,大臣·將臣所對,皆與臣意異矣。若泛以搜討人才爲目,則無一實效,徒歸文具,年前已試蔑效之迹,可見矣。且如智慮等名目,是無形影沒把捉之事,衆僞冒眞,徇私滅公之弊,可立而待,尙安用一番張皇爲哉?臣意則先以勇力二字,立名目定科限,使各邑,試取勇力之士,而勇則以超越幾丈爲限,力則以擔扛幾斤爲限,抄上營門,則營門,擇其中勇力超等者,參以身手計慮,分屬監·兵·水營幕裨,又自監·兵·水營,擇其尤者,以爲升遷五軍門將校之陞梯,則庶可無虛實相蒙之弊矣。節目間事,惟在廟堂諸臣,裁酌稟處之如何矣。出擧條無批答鍾秀曰,臣方帶不當帶之職,故七製時及今番祭文撰進時,不得已屢犯違傲,至今悚惶,體諒下情,俯許遞免,區區伏望矣。上曰,文衡有許遞之例乎?在協曰,文衡重任,恐不可輕遞矣。彦鎬曰,情理則似有體諒之道矣。上曰,予欲許遞者,非爲情理,向來所遭後,亦難一向强迫,纔遞旋除,不害爲禮使之道,豈拘有例無例乎?仍命書傳敎曰,陳懇旣若此,凡有擧行,輒許代斲,國體所在,固已未妥,向於疏批,亦有示意者,一番曲諒,未爲不可,何論有例無例?大提學金鍾秀,今姑許遞。又命書榻敎曰,新除授兵曹判書,待下批牌招,傳授命召。又命書傳敎曰,明日當由月覲門展拜,以此分付。又命書榻敎曰,政官牌招開政。又命書傳敎曰,連値齋日,滯囚可悶,未肅拜判義禁許遞,今日政,以在京無故人擬入,待下批牌招察任。命退,諸臣以次退出。
丁未八月二十日初更五點,上御重熙堂。坐直承旨入侍時,右承旨趙衍德,記事官金孝建,記注官承膺祚,記事官尹行任,以次進伏訖。上命書傳敎曰,明日出宮門路,以協陽門爲之。上曰,入直閣臣入侍。賤臣承命出,與二提學李秉模偕入進伏。上曰,賡韻詩,已盡書出乎?秉模曰,未及入來,故方正書而未畢矣。上曰,以草圖書入啓,可也。命退,諸臣以〈次〉退出。
上在昌德宮。停常參·經筵。
李時秀啓曰,來二十五日朝參日次,而國忌齋戒相値,頉稟之意,敢啓。傳曰,知道。
傳于李時秀曰,右承旨入侍。
李時秀,以都摠府言啓曰,今此親臨專經文臣殿講及專經武臣試射時,侍衛·寶劍,不可不備員,而都摠管尹塾·宋載經,副摠管李邦一·李鎭翼,俱有身病,都摠管李聖圭在外,寶劍及侍衛,將不得備員,合有變通之道,令政院稟旨變通,仍令該曹口傳差出,以爲備員侍衛之地,何如?傳曰,允。
李時秀啓曰,因都摠府草記,今此親臨專經文臣殿講及專經武臣試射時,侍衛·寶劍,不可不備員,而都摠管尹塾·宋載經,副摠管李邦一·李鎭翼,俱有身病,都摠管李聖圭在外,合有變通之道,令政院稟旨變通,仍令該曹口傳差出事,允下矣。身病及在外人,合有變通之道,何以爲之?敢稟。傳曰,許遞。
兵曹口傳政事,都摠管李柱國·李文源,安川君烆,副摠管李敬倫·嚴思晩。
傳于南鶴聞曰,辭疏昨旣承批,度支重任,不可久曠,戶曹判書徐有隣,卽爲牌招,申飭行公。
李時秀啓曰,明日親臨武臣堂上朔試射時,例有宗宰入侍之規,何以爲之?敢稟。傳曰,今番則置之。
李時秀啓曰,明日親臨武臣堂上朔試射時,例有時·原任大臣入侍之規,何以爲之?敢稟。傳曰,今番則置之。
沈豐之啓曰,明日抄啓文臣課講時,何承旨進去乎?敢稟。傳曰,右副承旨進去。
傳于李時秀曰,軍士房承旨入侍。
傳于沈豐之曰,坐直承旨入侍。
趙衍德,以宗簿寺言啓曰,頃因全羅監司沈頤之狀啓,茂朱赤裳山城璿源閣雨漏處,待潦霽,發遣郞廳修改事,自本寺草記,臨時更稟可也事,命下矣。又因江華留守趙鼎鎭狀啓,本府璿源閣雨漏處修改事,傳曰,自外可以修改,則卽爲修改,否則待秋成,發遣郞廳擧行可也事,命下矣。追後該府守臣狀聞內,閣內正間童椽一箇腐傷,不無追下之慮,北邊內壁一間許頹落,仰土三庫剝落,閣內有頉,非但爲雨漏處,則恐無以自外修改云。寶閣內頉處,旣若是大段,依前下敎,待秋成,卽爲分遣郞廳于江華及茂朱府,以爲涓吉修改之地,何如?傳〈曰〉,允。
李時秀,以兵曹言啓曰,今八月二十一日武臣賓廳講書日次,而國忌相値,不得爲之之意,敢啓。傳曰,知道。
李時秀,以御營廳言啓曰,今八月二十一日景慕宮展拜時,集春營入直軍二十名,設布帳外排立事,已爲草記,而設布帳置之,訓鍊大將都領事,自兵曹,節目改磨鍊啓下矣。集春營入直軍三十名除出,領軍把摠曺夏彬,入直哨官崔祐梁,領赴于訓鍊都監都領陣,東營入直軍三十名除出,入直把摠李燁,哨官李夏芳率領,宮大門外把守,而竝待標信出用,解嚴後還入直間,集春營哨官蔡述夏,東營哨官丁龜泰代直之意,敢啓。傳曰,知道。
趙衍德,以訓鍊都〈監〉言啓曰,依傳敎,挾輦軍等鳥銃一巡三放試取入格之類,別單書入之意,敢啓。傳曰,明日殿座處所待令。
趙衍德,以訓鍊都監言啓曰,今八月二十二日春塘臺殿座時,依兵曹節目,金虎門軍八十名,弘化門軍八十名除出,一百名,把摠元啓弘,哨官李蓍漢率領,觀豐閣前路列立馬路作門,六十名,春塘臺下及各門分把,雜人一切嚴禁事畢後,還入直所,而竝待標信擧行之意,敢啓。傳曰,知道。
洪仁浩,以義禁府言啓曰,洪樂淵·洪致範,各杖八十收贖,奪告身,三等,趙岡,杖一百,邊遠充軍,以功臣孫收贖,告身盡行追奪,照律草記批旨內,如有功議,各減一等,洪樂淵罷職放送事,命下矣。洪樂淵,罷職放送,趙岡,以功臣孫旣已收贖,別無更減,而洪致範,無功議云矣。敢啓。傳曰,知道。
判府事金熤箚曰,伏以陵園展禮,聖慕克伸,天日晴暄,鑾御穩旋,區區下忱,曷勝歡忭?仍念臣忝叨太常都提擧之任,不能董飭郞僚,致令莫重陵享,不謹典祀,挹彼注玆,至於累改,臣驚戰懍,罔知攸處,卽宜露章自列,仰請譴何,而該郞未蒙勘之前,不敢遽自瀆擾,負罪晏如,拖至多日,跡涉慢傲,尤增死罪,典祀不謹,罪在該郞,而使該郞致此者,實是臣不飭之罪也。論其罪負,臣實爲首,譴罷之典,只及於該郞,而臣獨倖逭,則不但臣心之惶愧而已,恐非朝家綜核之政也。伏乞聖慈,亟降威命,重勘臣罪,使邦憲嚴而賤分安焉。答曰,省疏具悉卿懇。郞官事,不必爲嫌,卿其安心勿辭。仍傳曰,此批答遣史官傳諭于金判府事。
丁未八月二十一日辰時,上詣景慕宮。展拜入侍時,行都承旨沈豐之,左承旨李時秀,右承旨趙衍德,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記注官李宗烈·承膺祚,檢校提學吳載純,二直提學李秉模,檢校直閣徐鼎修,原任直閣鄭東浚,待敎尹行任以次隨駕。上具翼善冠·衮龍袍,乘輿出協陽門,由建陽門,出月覲門,由逌覲門,詣齋殿門外,降輿入齋殿。小頃,上步出東挾門,就板位,行再拜禮,詣殿內奉審訖,還御齋殿。小頃,上出齋殿門乘輿,由月覲門,入協陽門還內。諸臣以次退出。
丁未八月二十一日辰時,上御重熙堂。右承旨入侍時,右承旨趙衍德,假注書趙台榮,記注官承膺祚,記事官尹行任,檢校直閣徐龍輔,原任直閣鄭東浚,以次進伏訖。上曰,柳文養馳往泮宮,頒紙爲幾許卷,而如有不足之弊,自戶曹,連爲輸用事,分付。賤臣承命出傳。上曰,明日試官望持來。賤臣承命出持入。上進覽訖。上曰,蔭官雖拜相職,毋或檢擬於試官望,而今以御將擬入,事甚可訝,更卽釐正以入事,分付。命書傳敎曰,武臣堂上試射,久未爲之,來朔朔試射,明日爲之。上曰,抄啓文臣課講,明日爲之。出榻敎命退,諸臣以次退出。
丁未八月二十一日未時,上御重熙堂。軍士房承旨入侍時,左承旨李時秀,假注書趙台榮,記注官承膺祚,記事官尹行任,以次進伏訖。上曰,今日坐直誰也?時秀曰,右副承旨洪仁浩,同副承旨南鶴聞,爲坐直矣。上曰,明日出宮門路,以協陽門爲之。出榻敎命退,承史以次退出。
丁未八月二十一日酉時,上御重熙堂。坐直承旨入侍時,右承旨趙衍德,記事官金孝建,記注官承膺祚,記事官尹行任,以次進伏訖。上曰,都承旨入侍。賤臣承命出,與行都承旨沈豐之偕入進伏。上命分次儒生應製試券,命衍德書榜目訖。上曰,三上以上入格儒生,使之明日來待。命退,諸臣以〈次〉退出。
上在昌德宮。停常參,只晝講。
春塘臺殿座罷後,奎章閣·政院·玉堂·藥房口傳問安。答曰,知道。
趙衍德啓曰,明日常參·經筵,取稟。傳曰,只晝講。
李時秀啓曰,禁衛營將官來言,今日本營軍兵,日次私習云矣,敢啓。傳曰,知道。
李時秀啓曰,御營廳將官來言,今日本廳軍兵,日次私習云矣,敢啓。傳曰,知道。
事變假注書李羲觀改差,代以金膺著爲事變假注書。
吏曹口傳政事,以李衡弼爲贊儀。
洪仁浩啓曰,今日諸承旨仕進時,本院引陪趙景得,與別監李壽百,無端起鬧於闕門之外,始則詬辱,終至拳毆云。故臣等査實,則景得,無辭發明,以院屬,毆辱掖隷,事未前聞,有關後弊,臣等之常時不能檢飭,不勝惶恐,而景得所犯,不可尋常處之,移送法司,照律嚴勘,以懲日後,何如?傳曰,允。
傳于沈豐之曰,都承旨·右承旨入侍。
李時秀,以禁衛營言啓曰,今日親臨春塘臺專經武臣試射時,銅龍門入直哨官元載鎭,西營入直哨官吉殷春,當爲應試矣。銅龍門則出番哨官郭命夏,西營則出番哨官丁運泰,應試間竝姑代直,事過後還爲替直之意,敢啓。傳曰,知道。
李時秀,以御營廳言啓曰,今日親臨春塘臺武臣堂上朔試射時,東營入直騎士將李潤章應射間,出番騎士將禹弼昌代直,而事過後,還爲入直之意,敢啓。傳曰,知道。
丁未八月二十二日卯時,上詣春塘臺。抄啓文臣課講,製述專經文臣殿講,文臣製述,專經武臣試射,武臣堂上朔試射入侍時,行都承旨沈豐之,左承旨李時秀,右承旨趙衍德,左副承旨朴天衡,右副承旨洪仁浩,同副承旨南鶴聞,記事官金孝建,假注書趙台榮,記注官李宗烈·承膺祚,待敎尹行任以次侍立。上具戎服,乘輿出賓陽門,由靑陽門,詣春塘臺。降輿陞座。引儀唱諸試官及應製文臣入就位,行四拜禮。抄啓文臣課講試官二提學李性源,檢校提學吳載純,檢校直閣徐鼎修·鄭東浚,文臣製述試官讀券官判府事金熤,行副司直金鍾秀,吏曹參判李秉模,對讀官行副司直李集斗·李勉兢·李祖源·金魯永,專經文臣殿講試官考官判府事李福源,禮曹判書洪良浩,漢城左尹朴祐源,參考官行副〈司〉直金履禧·閔台爀·權·安廷玹,專經武臣試射試官考官判府事徐命善,兵曹判書鄭昌順,行副〈司〉直李敬懋,參考官行副司直李東郁,僉知金燨,副司果沈晉賢·洪樂貞等,率應試文臣行禮訖。豐之曰,親臨講試,事體何等嚴重,而承文院官員,初不擧行,致使專經文臣及製述文臣,未及待令,贊儀則徑呼笏記,不得與試官,同時行禮,事極駭然。當該承文院官員及贊儀,所當重勘,而本院請推之外,無他可施之罰,何以爲之乎?上曰,竝汰去,拿問處之,可也。出擧條豐之讀奏應製文臣入門單子訖。豐之曰,抄啓文臣入門單子,誤書日字,事甚駭然。當該入門官,推考,何如?上曰,依爲之。出擧條時秀曰,別雲劍李邦一,果有實,不得入來,何以爲之乎?上曰,別雲劍代,李柱國爲之,兼帶摠管許遞,令該曹口傳差出,待下批牌招。出榻敎時秀曰,李敬懋來坐闕外,謂有情勢,不爲入來矣。上曰,催促入來。賤臣承命出,回奏曰,又不入來云矣。時秀曰,今日試官肅拜時,武所考官李敬懋,不爲入參,事體誠極未安,推考,何如?上曰,依爲之。出擧條命善等進前曰,早朝勞動,聖體若何?上曰,一樣矣。命善曰,武將有異訓將,事誠極駭然矣。日前大臣,雖有請罷之擧,焉敢引義?上曰,然矣。更爲催促。賤臣承命出傳。考官李敬懋進伏。上命載純·鍾秀書表題,命秉模書論題,仍命懸題訖。上曰,製述試官少退,待捧券入侍,可也。熤等,載純等退出。上命開講,下敎曰,講席似窄,左右侍衛稍辟,文武講試官,分左右就座,受講,可也。檢書官呼洪義浩等,注書呼韓永運等,宣傳官呼崔一元等,以次應講。講訖。昌順曰,闕內入直,事體自別,而卽見宣傳官廳所報,則宣傳官鄭宅休,因廳規相爭,自書不字而出去云。宣傳官之書不,曾有受敎禁令,則鄭宅休之書不出去,極爲可駭。爲先汰去,令該府拿問處之,何如?上曰,依爲之。出擧條上命試射。命書傳敎曰,武臣堂上·堂下應射數多,規矩則以柳葉箭三巡,片箭一巡,騎蒭一次爲之,以四分準十五矢,未滿四分勿論。掌武官呼名,以次射放訖。上曰,製述試官入來,考券事,分付。賤臣承命出傳。熤等,載純等進前考試,以次出榜訖。上曰,應射入格人,使卽頒賞,可也。時秀承命出,頒賞。熤曰,俄見泮儒應製賦券之體怪見拔者,士習殊極駭歎。賦之爲文,六言爲句,而六言之間,着一語助之辭,以之而承聯語意,做成句法,是乃賦之本體然矣。科賦尤不敢擺此格式,今此賦券,一篇三十句,無一句着語助辭者,於古於今,豈有名以賦而如此者耶?初非敷陳之體,卽一戲劇之文,庠塾戰藝之場,尙不可以如此戲劇之文,呈覽於有司者之見矣。況御覽試券,事體嚴重,曷敢以此等文字,肆然投呈耶?此不但爲士習之不美,其所作用,無嚴甚矣。不可以文體之怪,拔去而已,施以重罰,以懲其習,有不可已也。至於騈儷之文,是所謂上四下六之文也。六言之中,着一語助字,其體與賦相似,或於字少之句,有無語助成句之法,而若屢句而皆如是,則是違格也。近聞四六之券,亦或有如此者,上自六朝唐宋,下逮我東羅麗,豈有儷文之如此者耶?科場文字,旣有一定之式,則雖鴻才巨匠,不敢創出新格於程式之外,豈可使今之科儒輩,冥自恣,無所顧憚,致使文體益訛,士習益壞耶?分付賢關,誨飭中外多士,俾令且悔且警,無蹈舊習,庶或有補於矯正之道矣。同成均徐有隣曰,俄者賦券,臣亦見而駭異矣。毋論表·賦,此等文體之違越程式者,不可無別般矯正之擧,誠如大僚所論。先從現發者始,施以儒罰,以警諸生,恐合事宜矣。上曰,誠如卿言,賦作之去之於字,大是駭眼,功令之文,自有體式,焉敢妄自擺脫乎?然原券,旣命去其祕封,輪示多士,俾勿更或循襲,今不必摘發施罰。此後此等體作,一切嚴禁。冒禁者,令泮堂嚴加糾正,賦作姑毋論,表作之似此體格,亦不可不禁,章甫之外,朝士往往有耽着此格者,日前揭題示意,蓋欲矯非,一體申飭,期有實效,可也。出擧條命書榻敎曰,當該司謁,令攸司科治。施賞訖。通禮跪告禮畢。上乘輿,由靑陽門,入賓陽門還內。諸臣以次退出。
丁未八月二十二日申時,上御重熙堂。都承旨·右承旨入侍時,行都承旨沈豐之,右承旨趙衍德,記事官金孝建,記注官承膺祚,記事官尹行任,以次進伏訖。上曰,右副承旨入侍。賤臣承命出,與右副承旨洪仁浩進伏。上命諸臣,分讀公事訖。上曰,留院公事,盡爲持入。賤臣承命持入。命書判付訖。命退,諸臣以〈次〉退出。
上在昌德宮。停常參,只晝講。
自初昏至夜五更,灑雨下雨,測雨器水深二分。
李時秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙衍德啓曰,自明日至二十六日,國忌齋戒,正日相値,視事頉稟之意,敢啓。傳曰,知道。
南鶴聞啓曰,合辭方張之時,兩司無詣臺之員,事甚未安,除在外·疏批未下·陳疏入啓外,未肅拜呈告人員,竝卽牌招,何如?傳曰,允。
李時秀啓曰,禁衛營將官來言,今日本營軍兵,日次私習云矣,敢啓。傳曰,知道。
李時秀啓曰,御營廳將官來言,今日本廳軍兵,日次私習云矣,敢啓。傳曰,知道。
南鶴聞啓曰,大司憲鄭好仁,執義洪聖淵,掌令吳著·權坪,持平沈銖·吳彦敎,牌不進,監察茶時之意,敢啓。傳曰,知道。
傳于朴天衡曰,武臣堂上試射,近來罕爲,而今番巡數不準式,入格之人員數少云,無論分數多寡,今番則準五十元窠給祿,以示奬勸之意。
以普光寺僧書啓,傳于南鶴聞曰,本寺卽駐蹕之地,旣令承宣,召問弊瘼,各米三斗,木一疋題給事,分付賑廳。
以玄杞·尹羽烈囚單子,傳于朴天衡曰,分揀放送。
有政。吏批,判書吳載純進,參判李秉模式暇,參議曺允大傳旨未下,行都承旨沈豐之進。以鄭民始爲知經筵,洪良浩爲同經筵,金文淳爲同經筵,金泰熙爲判校,崔烜爲奉常正,鄭昌順爲軍器提調,洪處大爲昭顯墓守衛官。
兵批,判書鄭昌順進,參判黃昇源病,參議柳誼入直進,參知李祖源未肅拜,右副承旨洪仁浩進。以姜世晃爲都摠管,尹師國爲同知,李膺福爲宣傳官,金國麗爲景福將,閔廷桓爲羅州營將,副護軍李邦運·孫昌軫,副司直姜世晃,守禦把摠成致鳳,今加折衝加資事,承傳。
以兵批政官書啓,傳于李時秀曰,受由堂上許遞,今日政差出。
傳于趙衍德曰,康津縣監陞遷之代,令該曹今日政各別擇差,秋務方殷,待下批,與未下直守令,從速辭朝。
吏批,再政。以金樂祐爲泗川縣監,李祖源爲兵曹參知,李文源爲知經筵,許湜爲奉常僉正,成種仁爲康津縣監。
傳于李時秀曰,不過申飭生疎所致,前宣傳官李永喆汰去分揀,望筒置之。
以沈能寬囚單子,傳于朴天衡曰,不必遲待,照律改差,其代今日政差出。
以兵曹啓目,安山幼學唐顯彬上言內辭緣置之事,傳于朴天衡曰,今日政單付樞銜,仍令吏曹,追榮下批後,樞銜減下。
兵批,再政。以朴光進爲武兼,同知單唐天瑞。
以全羅監司狀啓,兩麥留庫中,限折半加分,令廟堂稟旨分付事,傳于李時秀曰,依狀請施行事,回諭。
洪仁浩啓曰,執義洪聖淵,疏批已下,一體牌招,何如?傳曰,允。
兵曹口傳政事,副司直鄭東浚。
南鶴聞,以吏曹言啓曰,新除授成均館學諭柳楨,除拜後過限未肅拜,依例罷職,何如?傳曰,允。
李時秀,以兵曹言啓曰,西部居閑良崔壽彬,北部居前別提金百全,閑良陳喆華等上言,啓下臣曹,而限內不爲現身,依定式勿施之意,敢啓。傳曰,知道。
李時秀,以兵曹言啓曰,景福宮衛將全祥直,身病猝重,勢難供職,呈狀乞遞,輪番之任,不可久曠,改差,何如?傳曰,允。
李時秀,以禁衛營言啓曰,本營哨官孫俊民,身病猝重,勢難察任,改差,何如?傳曰,允。
洪仁浩,以刑曹言啓曰,今八月十八日自壯勇衛廳,移送前仕壯勇衛韓昌麗,以爲照律嚴治之地,而昌麗,聞是正科出身,自臣曹有難科治,移義禁府處之,何如?傳曰,允。
洪仁浩,以刑曹言啓曰,因承政院啓辭,毆辱掖隷之院隷趙景得,移送法司,照律嚴勘事,命下矣。取考律文,則大明律鬪毆條有曰,凡奉制命出使而官吏毆之者,杖一百,徒三年,趙景得傍照此律,決杖一百後,黃海道新溪縣徒三年定配,卽爲押送之意,敢啓。傳曰,知道。
南鶴聞,以義禁府言啓曰,長興前府使宋載瑞拿來,全羅監司狀啓,宣惠廳粘目憑閱處之事,傳旨啓下矣。宋載瑞,以羅州營將,時在任所云,依例發遣府書吏,交代後拿來,何如?傳曰,允。
兵曹判書鄭昌順疏曰,伏以臣無才無學,最居人下,而於內於外,有除輒膺者,秪緣圖報之誠,自切于中,循俗之讓,未假於外耳。豈眞以才器之萬有一可堪也哉?然而跡反涉於貪戀,效則蔑於涓埃,每一循省,只增慙悚,今玆夏官之除,又奚爲而及於臣也?臣誠惝怳震悸,不知所以自措也。夫是職也,卽古所稱詰戎兵掌邦政之任,有國所重,最宜難愼,雖曰才隨世降,間或濫竽,豈有如臣無似,竊吹其間?噫,臣之本末長短,實淵鑑之所俯燭,通朝之所共悉,而樗櫟之材,本非可用,蒲柳之質,又已先衰,平居息交,與世若忘,靺韋之士,踵門絶罕,旅賁之班,識面甚稀,通籍數十年,猶是措大本色,而今乃卒然加之以中權節制之重,任之以流品甄別之責,則此豈但軍旅之未學,亦可知注措之不叶,積屈之物情何以稱塞,疏滯之聖意,何以對揚?狼狽僨誤,終歸辜恩,可立而俟,理必無倖。至若一門之竝躋卿月,兄弟之迭居本兵,猶屬私義,不敢縷陳,而在公則有負乘之懼,在私則有盛滿之戒,寧被慢命之誅,斷無冒膺之勢,而深夜禁漏,召牌荐臨,連値齋日,疏籲路阻,受符體嚴,陪扈義重,倉卒副急,只爲伸分,因仍蹲處,諒非素心。伏乞聖明,諒臣言之非出飾讓,察臣職之不可濫授,亟賜鐫遞之恩,仍治瀆擾之罪,以重官方,以安私分,不勝大願。臣無任屛營祈懇之至。答曰,省疏具悉。卿其勿辭行公。
刑曹參判洪檢,參議洪文泳等疏曰,伏以近來隄防漸壞,覬覦成習,至於緣坐罪人秉顯妻柳女日昨擊錚而極矣。噫嘻,弘燮是何等劇逆,而其弟秉顯之得保首領,減死邊配,已出於好生之德意則爲其妻孥者,斷當杜門屛息,攢祝天恩,而乃敢於淸蹕之路,一邊上言,一邊擊錚者,已極放恣,或請求見,或請蒙放者,尤涉無嚴。曹草記之請勘,寔出於嚴討之義,而及伏見兩度批旨下者,則有卽其地方定配之命,又以同配一處,無關隄防爲敎,臣等相顧愕眙,竊不勝憂慨之至。噫,雖尋常竄謫,一處同配,國典所無,矧玆秉顯,以其地則劇逆之弟也,而若使其妻,同配同居,便成家室,則是適中其願也,非所以罪之也。世間天下,寧有是也?其在無俾易種之義,尤何如也?臣等忝在見職,有不容泯默,略控短章,敢效執藝之義。伏乞聖明,俯垂鑑諒,亟寢成命,俾嚴隄防而杜倖門焉。臣等無任屛營祈懇之至。答曰,省疏具悉。勿煩。
執義洪聖淵疏曰,伏以近日以來,義理晦昧,法綱陵夷,世變由是而層生,隄防因此而漸壞,全無嚴畏之習,徒啓覬覦之風,至有竄配罪人秉顯妻,擊錚上言之擧,竝在一日之內矣。惟彼弘燮,是何等凶逆,則其弟之得免收孥之典,已是失刑之大者,而初因筵臣之啓,止於邊配者,亦出於好生之德意,則到今其妻,乃敢於淸蹕駕過之路,一邊上言,一邊擊錚,或請往見,或請蒙放者,已極萬萬無嚴,而乃於秋曹請勘之批,有卽其地定配之命,又以同配一處,無關隄防爲敎,臣於是不能無慨於大聖人處分也。若使劇賊應坐之類,夫妻同配,便成室家之樂,則是豈古經所謂劓殄滅,無俾易種之義哉?噫,法者,天下之公也。雖以人主之尊,不可低昻於其間,則今日處分,乃是國典之所無也。有司之亟請反汗,固其職分之當然,而登屢日,尙靳批旨,臣不勝訝惑之至。伏乞聖明,更加三思,亟下允從之批,俾王法無壞,公車無滯焉。臣無任屛營祈懇之至。省疏具悉。勿煩。
丁未八月二十三日辰時,上御重熙堂。右副承旨與知經筵入侍時,右副承旨洪仁浩,記事官金孝建,記注官李宗烈,記事官承膺祚,知經筵徐有隣,以次進伏訖。上曰,進講冊子,推移內閣,限十件備待之意,分付弘文館,可也。有隣曰,內閣只有五件云,與弘文館所在冊子,合爲七件云,臨時變通之外,無他道矣。上曰,今日坐直誰也?仁浩曰,左承旨·同副承旨停當云矣。上曰,承旨坐直,可也。命退,諸臣以〈次〉退出。
丁未八月二十三日辰時,上御熙政堂。晝講入侍時,知事徐有隣,特進官吳載純,參贊官朴天衡,侍讀官魚用謙,檢討官李百亨,假注書趙台榮,記事官李宗烈,記事官承膺祚,宗臣西春君燁,武臣柳鎭恒,以次進伏訖。上命開講。用謙進講大學,自所謂平天下,止亦悖而出章。上讀新受音訖。上曰,上下番各陳文義。用謙曰,此章之旨,以好惡二字,爲絜矩之要,所謂好惡者,好其所當好,惡其所當惡,一循天理之至公,則吾之所好,同於人之所好,吾之所惡,同於人之所惡,上下四旁,無所不準,而以至於天下平矣。然必先用力於格致誠正之工,理無所不窮,心無所不正,然後好惡之發於心者,實循天理之公,而無拂人性之患矣。苟其好惡,或出於一己之私,而非人性之所同,則豈可言絜矩之要哉?伏願體念,而益勉聖學焉。上曰,言甚好矣。百亨曰,上番所陳之言,固好矣。別無更達之義,第下章辟則爲天下僇,其意尤有深焉。辟者偏之謂也,而絜矩,是上下四旁均平底道理也。在上之人,政令事爲之間,或循一己之私,若有偏係之心則不但不能爲絜矩之道,至於失衆人之心,而終爲天下僇矣。辟之一字,最宜惕念處。伏願殿下,更加留念焉。上曰,經筵·特進官,亦陳文義。有隣曰,玉堂旣陳文義,臣無仰達,而至於財用,取之有道,用之有節,每當用下之時,必思節用二字,益懋崇儉之德,是臣區區之望矣。上曰,所陳好矣。載純曰,玉堂·經筵,已陳文義,更無仰達矣。上曰,參贊官亦陳文義。衡衡曰,玉堂·經筵,已陳文義,別無仰達矣。上曰,右副承旨,率應製儒生入侍。出榻敎賤臣承命出傳。右副承旨洪仁浩,與生員洪祐淵·丁若鏞,幼學宋知濂·趙冕鎭·姜應一·朴宗山偕入進伏。上各詢姓名訖。敎善容曰,爾是誰族乎?善容曰,故相臣聖齊之從曾孫矣。上曰,所做表,爲幾許耶?善容曰,僅爲數百首矣。上敎知濂曰,爾表,多效宋祥濂之表體,事涉怪駭,此後毋效此體格,可也。上敎冕鎭曰,爾是誰子?冕鎭曰,時夏之子矣。上曰,爾有兄弟乎?冕鎭曰,同生共七兄弟,而臣則臣父之第二子矣。上曰,爾父雖是幼學,可謂好八字矣。爾是誰壻乎?冕鎭曰,校理臣李百亨之壻矣。上敎應一曰,爾是誰族乎?應一曰,故相臣碩期之孫矣。上曰,昨年蒙治墳之恩乎?應一曰,果蒙天恩矣。祖死後七十年,還復官爵,又七十年,得蒙治墳之恩矣。上曰,爾父生在耶?應一曰,尙今生在,而壬辰年,以陰城縣監落仕矣。上曰,爾祖事,誠異矣。命儒生等先退。上曰,左承旨·同副承旨入侍。出榻敎賤臣承命出傳。左承旨李時秀,同副承旨南鶴聞承命進伏。上命時秀書傳敎曰,政官牌招開政,經筵中,未肅拜有病故人員,竝許遞,今日政差出。又命書傳敎曰,武臣堂上朔試射居首人,依文臣製述例,以馬帖施賞捧傳旨。命鶴聞書傳敎曰,時囚,皆令今日內草記照律。又命書兵曹判書鄭昌順疏批。又命書傳敎曰,兵判辭疏,旣承批,且有政命,兵曹判書鄭昌順,牌招參政。命退,諸臣以次退出。
上在昌德宮。停常參·經筵。
夜一更二更,灑雨下雨,測雨器水深二分。
洪仁浩啓曰,大司憲鄭好仁未肅拜,執義未差,掌令吳著·權坪,持平沈銖·吳彦敎,牌不進傳旨未下,監察茶時之意,敢啓。傳曰,知道。
傳于趙衍德曰,下直守令留待,謝恩守令,仍爲下直。
傳于趙衍德曰,同副承旨與下直守令入侍。
以掌令吳著·權坪,持平沈銖·吳彦敎,正言金孝眞·趙星逵,牌不進罷職傳旨,傳于洪仁浩曰,只推。
傳于沈豐之曰,右承旨入侍。
傳于沈豐之曰,坐直承旨入侍。
沈豐之,以禮曹言啓曰,全羅監司沈頤之改備封進端午油席,今始上來,依例內入之意,敢啓。傳曰,知道。
李時秀,以濬川司言啓曰,本司都廳梁塤,御營廳千摠瓜滿,代以御營廳千摠李殷福差下,使之察任,何如?傳曰,允。
南鶴聞,以漢城府言啓曰,因座更釐正事,編戶之應頉與否,處所之當減與否,依筵奏逐條區別,別單書入之意,敢啓。傳曰,知道。
趙衍德,以義禁府言啓曰,因刑曹啓辭,出身韓昌麗,移本府處之事,允下矣。韓昌麗,今方待命,卽爲拿囚之意,敢啓。傳曰,移送該廳,重棍勘放,可也。
洪仁浩,以義禁府言啓曰,時囚罪人李熻,以草記照律事,命下矣。李熻傳旨內,今番按査時,聞於忠·堤之間則喆·翼諸凶,譸張誑惑,蓋已數十年之久,排布嘯募,始自四五月之間,至於一村民人,廢農駭竄之境,而守土之臣,慢不省察,致使凶徒,恣意煽動,無所畏憚,此而置之,則將何以勵他人懲後日乎?令該府拿問嚴勘,罪取考律文,則大明律盤詰姦細條有曰,凡有境內姦細,而守把官失於盤詰者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣。李熻杖一百收贖,告身盡行追奪,放送,何如?傳曰,允。此與年前河東事有異,境內囂說,不能禁斷,此已萬萬駭然。況作姻之間,聲聞必不邁邁,則事旣發覺之後,邑倅之罪,實不等閑,其在懲勵之道,不可只施奪告身之典,卽其地方,徒配,可也。
洪仁浩,以義禁府言啓曰,時囚罪人李熻,杖一百收贖,告身盡行追奪,照律草記批旨內,卽其地方徒配事,命下矣。李熻忠淸道堤川縣徒三年定配,而以批旨內辭意,具罪目,依例發遣府羅將,押送配所之意,敢啓。傳曰,知道。
丁未八月二十四日辰時,上御誠正閣。同副承旨與下直守令入侍時,同副承旨南鶴聞,假注書趙台榮,記事官李宗烈,記注官承膺祚,鳳山郡守李鼎揆,光州牧使金履基,康津縣監成種仁,全義縣監洪徽河,泗川縣監金樂祜,以次進伏訖。上下詢職姓名。鼎揆仰奏職姓名。上曰,嶺人近未爲名邑,每庸嗟惜,今番特除,意亦有在,下去善爲也。命鼎揆先退。種仁進奏職姓名。上曰,爾病差可乎?種仁曰,今則少愈矣。上曰,康津之難治,予亦稔知,且有許多島嶼,惕念爲之,可也。命種仁先退。履基進奏職姓名。上曰,下去善爲也。命履基先退。徽河·樂祜進奏職姓名。上曰,下去各別善爲也。命徽河等先退。命書傳敎曰,左副承旨,馳詣懿陵,奉審摘奸以來。上曰,右副承旨入侍。出榻敎賤臣承命出傳。右副承旨洪仁浩進伏。上命書公事判付訖。命退,承史以次退出。
丁未八月二十四日辰時,上御重熙堂。右承旨入侍時,右承旨趙衍德,假注書趙台榮,記注官承膺祚,記事官尹行任,以次進伏訖。上親考泮儒應製試券,以次出榜訖。上曰,應製比較儒生入侍。出榻敎賤臣承命出,與幼學呂善容,生員洪祜淵·丁若鏞,幼學朴宗山·宋知濂·趙冕鎭·姜應一偕入進前。上曰,檢書官召入。賤臣承命出,與檢書官李集箕偕入進前。上曰,承旨呼儒生姓名,檢書官以次頒賞,可也。頒賞訖。命退,諸臣以次退出。
丁未八月二十四日酉時,上御重熙堂。坐直承旨入侍時,右承旨趙衍德,假注書趙台榮,記注官承膺祚,記事官尹行任,以次進伏訖。上曰,楊州·高陽老人成冊,卽爲修入事,分付畿營,畿伯如已出巡,分付楊·高倅令處,明日內必爲來納事,分付。命書傳敎曰,不過體例,前判書李敍用。上曰,留院公事入之。出榻敎賤臣承命出持入。上進覽訖。命退,承史以次退出。
上在昌德宮。停常參·經筵。
洪仁浩啓曰,備邊司郞廳來言,今日賓廳日次而國忌正日相値,不得來會云矣,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴天衡曰,右承旨入侍。
注書金孝建病,代以李羲觀爲假注書。
趙衍德啓曰,吏曹假郞廳來言,臺諫有闕,政事,取稟。傳曰,當日爲之,在外及未肅拜摠管許遞,竝令今日政差出。
有政。吏批,判書吳載純進,參判李秉模內閣進,參議曺允大傳旨未下,行都承旨沈豐之進。以李思祚爲執義,李信默爲莊陵令,延豊君單李。
兵批,判書鄭昌順進,參判黃昇源,參議柳誼病,參知李祖源入直進,左副承旨朴天衡進。以李爲都摠管,李昌彬爲淸城僉使,副司直趙時敏,副護軍閔廷桓。
以開城府巡令手朴固致鳥銃三中別單,傳于南鶴聞曰,此與京營門有異,在本營,係是稀罕之擧,後不必援例,今番則特爲直赴殿試,砲放應試,比入格,太不相當,砲技之不如京營門,可以知之,本府素稱雄府,則管下軍卒,在所精鍊,此後各別勸課事,回諭。
以忠淸監司農形狀啓,傳于洪仁浩曰,卿於營邑事,踐歷旣淺,初當重寄,必須加倍用力於他藩,可使今年俵稅,庶免白徵,觀此狀辭,行部伊始,果於到處面言,未到處關飭,將無不實之慮乎?今此敷示,出於先甲之令,如是而一有不勤,安用方伯爲哉?自卿先置重典,以信王言,卿須惕念擧行,以春初繡啓推之,守宰之容手於災結者,比比有之,其時則雖因區處之抑有近似,但依本律處斷,而至於今年,夏秋雨澤,過處太過,此壃爾界,登歉各殊,如不目擊足踏,躬審形止,則吏安得不售奸,民必無以蒙惠,稍俟俵災之了勘,先從沿邑,分遣繡衣,以考其勤慢,至於守宰之俵餘容手者,是故犯之故犯,若知有朝廷,寧或乃爾?如許守宰,不可但以不法言,本律照勘,姑捨是,先卽拿致王府,斷以贓汚之律,嚴訊取服,此蓋刑期無刑之意也。先將此意,令廟堂別關嚴飭,待秋成,御史仍爲抄啓,俵稅之難,何年不然,而今年爲最難,豈特湖西一方爲然?京畿·兩南,以此一體嚴飭。
傳于南鶴聞曰,右副承旨入侍。
吏批,再政。金重燮爲典籍,奉朝賀趙暾今加正憲,前承旨成德朝今加嘉善,前都事李彦章,前縣監趙懋,以上今加通政,前同知李休今加嘉義,以上加資事承傳。
兵批,無政事。
南鶴聞,以兵曹言啓曰,來九月十月當,上番騎兵二百五十名,依定式本曹點考後,仍令該曹,襦衣題給之意,敢啓。傳曰,知道。
南鶴聞,以兵曹言啓曰,鏡城居幼學黃相采上言,以爲同邑人玄聖澤,得罪本官,移囚他邑之際,其父徵河,中路逢着,以慇懃酬酢,押領校吏,暗記姓名,誣訐官家,降定軍額,故呈訴營邑,皆得頉免,而軍案中罰定本名指一刀抹事,判付內査實決給後,草記事,命下矣。其委折,黃相采處査實,則其父徵河,所充軍役,已得頉免,而本名猶未永割,日後恐有更侵之患爲辭矣。其父之罰定,雖或稱冤,營邑旣已頉給之後,敢以此等猥屑之事,至煩天聽者,其爲猥濫,莫此爲甚,上言內辭緣勿施,其猥濫上言之罪,令攸司照法科治,何如?傳曰,允。
南鶴聞,以兵曹言啓曰,茂山居前萬戶康秉圭等上言,以爲設堡把守之法,不出二三十里,至若茂山,帶江通陸,西距白頭山百餘里之間,村落多聚,倉庫相望,只置一烽燧一把守,自梁永沿江,至豐山殆近百里,彼界至近,而只隔一江,全無烽燧,邊機疎虞爲言而判付內,卿其招問委折,後日草記事,命下矣。臣依聖敎,招致上言人康秉圭,詳問委折,則白頭山下,只有一烽燧一把守,渠以曾經邊堡,粗知防守之嚴重,又居其土,習識形便之緩急,有此呼籲云,而烽燧與把守之當初設置,俱有商量,則今以曾經一邊將之言,不可遽議其增置,上言內辭緣,置之,何如?傳曰,允。
洪仁浩,以義禁府言啓曰,時囚罪人韓昌麗,移送該廳,重棍勘放事,命下矣。韓昌麗,移送壯勇廳之意,敢啓。傳曰,知道。
大司諫洪秀輔疏曰,伏以祗謁陵園,聖慕克伸,天日淸朗,鑾蹕穩旋,臣民歡忭,久愈靡已。仍伏念臣之衰頹憒劣,本不近似於言責重任,前後叨冒,罪積瘝曠,每一追惟,惶恧無措。迺者諫長除旨,適値行幸之前日,陪扈義重,章皇出肅,獲參從官之列,實切與榮之幸,第緣脫着失宜,兼以觸冒添祟,素患痰癖之症,挾感倍劇,多日療治,尙遲差減,陳力詣臺,斷無其望,召牌屢辱,輒犯違傲,義分都虧,惶蹙冞深,玆敢略陳短章,仰瀆崇聽。伏乞聖慈,俯垂諒察,亟遞臣職,俾便調治,仍治臣罪,以肅朝綱焉。臣旣不以見職自居,何敢贅及他說,而其於目下懲討之義,有不容泯默者,略此附陳焉。噫嘻,痛矣。世變層生,亂賊接踵,至於今番逆獄而極矣。東喆·東翼,托悖子逃躱之跡,憑妖孫謊誕之說,經營謀議,積有年所,召募期會,遍及隣郡,凶檄妖詩,狼藉無忌,方伯·守令,部署有定,始倡煽動訛言之本,終至嘯聚擧事之期,思之及此,心骨俱顫,至若鎭星·鎭赫,怨國家設科之稀,圖幕裨拔身之計,往來綢繆,倡傳騷屑,排布定期,至備行具,或屬托家眷,可見其凶逆心腸,或密燒諺札,難掩其交通情跡,以至武重之爛熳和應,爲厥巨魁,則眞是梟獍種子,萃渠一門,古者殄滅無遺之訓,政爲此等凶醜輩而設也。其餘伏法之得謙,徑斃之商圭及外此干連諸賊,雖其情節之最輕者,未有不當於同參不告之律,而畢竟六賊之只施梟示,大失常刑,王府孥籍之請閱累旬,而又未蒙允,輿情憤鬱,固無可言,至於結案輸款者,徑致物故,酌配特放者,俱屬寬典,雖以天地好生之心,欲施德敎感化之方,而臣恐一種已訛誤之類,反恃仁恩之寬縱,不思悛革而懲創,風吹草動,輒復思亂,則方來之憂,有難勝言。噫,從前治逆,皆不能到底窮究,在今按法,又如是疎略從輕,妖腰亂領,旣多失刑,凶窩賊窟,又未窮鋤,反側難化,隱憂漸滋,念之及此,尤豈不懍然而心寒也哉?伏願聖明,淵然深思,廓然明斷,已梟示諸凶孥籍之典,亟降允兪,已徑斃者,施以逆律,已酌放者,亦寢成命,更加嚴覈,竝施邦刑,以爲伸王法定民志之道焉。臣於治疏將上之際,伏聞有時囚罪人李熻,本地方徒配之命,竊不勝憂慨之至,熻之莅任,數歲于玆,且與喆·翼,爲其連姻,而諸賊之醞釀凶計,雖非朝夕之故,本邑之騷動誑惑,旣在春夏之交,則縱未能逆折奸萌,而終不得登時詷捕,此其爲罪,不但止於溺職而已。及夫察理之歸奏,旣據聞見之的實,則政宜嚴法重繩,痛加懲勵,而畢竟編配薄罰,出自特敎,況其僨事之近地,有若投印之例勘,王法之失當,固無可言,而輿情之駭惑,爲如何哉?臣謂亟收李熻堤川縣徒配之命,仍施邊遠竄配之典宜矣。至於議讞之地,所宜律當其罪,而當初告身之律,失之太輕,不可無警,當該禁堂,施以譴罷之典,斷不可已也。臣無任屛營祈懇之至。答曰,省疏具悉。勿煩,李熻事,遠配則過矣,禁堂事,難免議律不審,依施。卿其勿辭行公。
丁未八月二十五日酉時,上御重熙堂。右副承旨入侍時,右副承旨洪仁浩,假注書趙台榮,記事官李宗烈,記注官承膺祚,以次進伏訖。上命書傳敎曰,楊·高老人加資事,成命已有日,而謂以考籍,尙無報來,該邑事,太遲緩。聞承宣言,方伯在巡路,因飭敎成冊,直報於該曹云。老人之事,不可踰日,政官牌招開政,今日內下批,仍令兩邑倅,待開門馳還本邑,一一分給七十人食物,成冊亦因發巡,不得修啓云,亦令直報戶曹,別單書入,一邊知委該邑,須卽分給後,與八十人官敎分給形止報來後,自吏戶曹草記,以示朝家尊年之意。又命書傳敎曰,今番因泮製入格,聞儒生姜應一,是故相姜碩期之孫云,而且聞其父命達,尙在云。昨年秋,因愍懷墓工役,故相家諸墳山之在墓底,而樹木之盤根於塋域者,竝令芟除,仍許設祭。故相沒後七十年而復官爵,又七十年而治墳山事,可謂不偶然。伊時未知奉祀人有無,尙稽收用,前縣監姜命達,令該曹隨窠復職調用。又命書錦伯狀啓判付訖。命退,承史以次退出。
上在昌德宮。停常參·經筵。
沈豐之啓曰,明日常參·經筵,取稟。傳曰,停。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈豐之曰,右承旨·右副承旨入侍。
以黃海監司狀啓,李言昌·朴師儼等,爲先嚴囚,以待處分事,傳于趙衍德曰,觀此狀辭,李言昌等呈單辭語,出於排乾,朴師儼之對辨原情,亦或成說,要之自中相害之計也。師儼疏擧,旣云討逆,則輔護二字,固知其鄕闇所致,言昌等起疑,亦由於用意,要之此事,始因鄕中之失和,終至藉重假托,期欲轉徹而生事,無論事實之如此如彼,此非鄕戰而何?懲治之道,一方伯足矣。豈煩朝家處分?言昌·師儼,分別輕重,嚴加痛繩,卿其自斷決處,各其狀頭外名下諸人,竝卽放送,此後更以此事登聞隨現告者,當以誣逆論,被告者,當以不敬論,不能禁斷之道伯·地方官,卽其道定配,此意知悉擧行事,回諭。回諭祗受後,星火擧行,俾無滯囚之弊事,一體回諭。
以全羅監司狀啓,今九月朔薦新進上石榴,節序尙早,限內不得封進,惶恐待罪事,傳于趙衍德曰,勿待罪事,回諭。
趙衍德,以內閣言啓曰,御製每十年成秩進書事,曾有受敎定式矣。自丙申至乙巳十年,御製六十卷,繕寫告完,進書吉日,令日官推擇,則今二十九日辰時爲吉云,以此日時,臣等奉安于龍亭,具儀仗鼓吹,陪奉至殿庭,進書如儀爲之之意,敢啓。傳曰,以便殿庭爲之。
沈豐之,以奉常寺都提調·提調意啓曰,東籍親耕田所種稻·皮唐黍·豆·太四種,今晦間當爲成熟之意,敢啓。傳曰,攝刈。
南鶴聞,以戶曹言啓曰,楊州·高陽士庶人七十以上食物別單,今方依下敎書入,一邊知委於兩邑守令,使之星火擧行矣。卽接兩邑守令所報,則楊州牧使洪義榮牒報內,以爲本邑留庫各穀,爲二千八百餘石,而大米,不過爲數石,租爲百餘石,其餘皆是皮雜穀,二百七十餘石,而米條,末由推移云。高陽郡守李素牒報內,以爲本邑留庫,爲五百九十餘石,而大米,不過十餘石,租爲二十六石,餘皆牟稷等皮穀五十餘石,米條,末由推移云矣。取考本曹及常賑廳會案,則果如兩邑守令所報,而傍近邑留庫中,亦無米條數十包見在之處,互相拮据,亦無其路,莫重惠澤,恐不可因此而稽滯。摠戎廳平倉,係是軍餉,有不可輕議,而事勢旣如此,則不可無變通之道。且請得移轉,亦多已例,留庫條中大米,限三百二十三石,今姑貸下,待秋成,以他衙門穀,首先報償,似合事宜。以此分付於摠戎廳及兩邑守令,趁卽擧行之地,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
南鶴聞,以兵曹言啓曰,臣依下敎,一內禁軍出身李厚重,監的官訓鍊院習讀金鼎九,擧旗軍仁得,一竝査問,則李厚重所供內,連得三中,至第四矢放射之際,所持弓子脫彀,故矢之中與不中,未及詳見,只見擧旗,意以爲得中,欲爲伏地,則宣傳官,以爲旗雖擧而鼓不應,其中未可知云,欲爲伏地而還爲起立,及放第五矢,亦不得中,而擧旗軍,又爲擧旗,矣身知其不中,亦不伏地,實無符同弄奸之事云。監的官金鼎九所供內,小布與貫革有異,矢之得中者,無聲而落地,故只專意注目於布上,旗之擧與不擧,初未得着意見之云。擧旗軍仁得所供內,連夜巡更之餘,適値睡眼矇矓,未及見矢之中,而無心擧旗,有此誤錯云,其所供辭,俱不成說,親臨試射事體嚴重,而不中之矢,私自擧旗者,跡涉符同,意在弄奸。出身李重厚,監的官金鼎九,擧旗軍仁得,竝令攸司照律科治,何如?傳曰,允。
南鶴聞,以兵曹言啓曰,今日申後,鍾閣守直訓鍊院習讀官朴寬德來告內,有人潛入鍾閣,無時打鍾云,故聞極驚駭,卽爲捉來査實,則慶尙道義興居民金采守,以所食還上,無以備納,欲爲上達天聽,有此打鍾之擧云。近來民習,雖曰無嚴,豈有如此變怪之事乎?守直官之常時不能嚴禁雜人,致此無前之變,尤極痛駭。打鍾人金采守,移法司考律定罪,當該守直官朴寬德,令攸司照法科治,守直軍卒,自臣曹嚴治計料,而臣之居常不能檢飭之失,亦不勝惶恐之意,敢啓。傳曰,嘗觀實錄考出,始知製置本意。置鍾凡三處,一曰光化門,卽今鮒魚橋鍾閣是也。二曰樓街,卽今鍾閣是也。三曰鍾峴,今則鍾雖不存,只傳峴名,而京鄕士民之有切至之冤者,皆許撞此鍾,鍾聲出,典鍾者執奏,故事卽然,然民習不古,踰濫日甚,古制雖難遽議於今日,而鍾廢之後,閤門闕門,設午鼓代疊鍾,記昔先朝,有撞午鼓者,伊時處分之敎,予亦仰聆,今番撞鍾事,其在愛禮之義,不可以變常論,雖欲考律,似無可照者,但以本事之不關於四件,治之可也。卿則別無引罪之端,而守直官卒,不謹則不謹,卿其參酌科罪,可也。
南鶴聞,以刑曹言啓曰,因兵曹啓辭,禁軍李厚重,習讀官金鼎九,擧旗軍仁得,照法科治事,命下矣。取考律文,則大典通編武科條有曰,科場用奸者,邊遠充軍,依此律,仁得,平安道朔州府定配所,卽爲押送,李厚重·金鼎九,俱是出身,竝移義禁府處之,何如?傳曰,允。
丁未八月二十六日辰時,上詣春塘臺,禁軍試射入侍時,右承旨趙衍德,右副承旨洪仁浩,假注書趙台榮,記事官李宗烈,記注官承膺祚以次侍立訖。上具戎服,乘輿出賓陽門,由靑陽門,詣春塘臺。降輿陞座。上曰,今日卽齋日,小開門以下節次,竝除之。宣傳官承命分付。兵曹判書鄭昌順,禁軍別將柳鎭恒行軍禮訖。上曰,試官各就座。昌順等以次進伏。上曰,昨年試射時,告箭混襍,多出五中,事甚可駭。今番各別申飭,無得亂襍,可也。掌務官呼金等,以次射發。昌順曰,今此射發時,有一禁軍發矢不中,而該旗手,徑先擧旗,事甚可駭。卽令攸司,査問嚴處,宜矣。上曰,卿出去後,査問草記,可也。禁軍射放訖。上曰,入格人卽爲頒賞,可也。宣傳官呼林懋遠等,以次頒賞訖。上乘輿,出靑陽門,入賓陽門,還內。諸臣以次退出。
上在昌德宮。停常參·經筵。
沈豐之啓曰,明日常參·經筵,取稟。傳曰,只晝講。
南鶴聞啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
洪仁浩啓曰,大司憲鄭好仁,掌令吳著·權坪,持平吳彦敎,牌不進,執義李思祚陳疏入啓,持平沈銖呈辭,監察茶時之意,敢啓。傳曰,知道。
沈豐之啓曰,來初一日輪對日次矣,敢稟。傳曰,爲之。
傳于沈豐之曰,同副承旨入侍。
傳于趙衍德曰,都承旨入侍。
傳于洪仁浩曰,右承旨入侍。
洪仁浩啓曰,獻納李庚運,疏批已下,一體牌招,何如?傳曰,允。
南鶴聞,以戶曹言啓曰,卽接廣興倉所報,則因傳敎自三月至八月,合六朔祿俸納次,倉官進去于東大門外,判府事趙璥所住處,則以爲屢蒙恩命,末由祗受,惶懍萬萬,恭俟譴罰云,祿俸又不領受,而來九月朔祿牌,亦不出給,何以爲之?敢啓。傳曰,更令倉官輸送,安心領受之意,亦令曹郞往傳,可也。
南鶴聞,以賑恤廳言啓曰,普光寺僧等列名單子判付內,本寺卽駐蹕之地,旣令承宣,召問弊瘼,各米三斗,木一疋題給事,分付賑廳事,命下矣。普光寺僧五十四名,發遣本廳郞廳與留營中軍,眠同分給次,使之來待畿營矣。卽者僧等十四名,來待畿營,而以爲他僧徒四十名,或以老病守寺,或以私故出他,不得來待,今此賜給米木,渠輩謹當受出搬運,一一均分云,事勢旣如此,則有難强令盡數待令,普光寺僧徒五十四名,每名米三斗,木一疋式,合米十石十二斗,木一同四疋,僧統首僧處,郞廳中軍,眼同都下,使之輪去,各自分受後,形止,馳告本邑,自本邑轉報巡營,自巡營狀聞事,竝爲分付之意,敢啓。傳曰,知道。
趙衍德,以忠勳府言啓曰,本府書寫忠義衛姜致周瓜滿代,嫡長忠義衛高萬說差下,依例以假郞廳稱號,何如?傳曰,允。
洪仁浩,以訓鍊都監言啓曰,本局把摠李長喆,受由下鄕,身病甚重,勢難還現,改差,何如?傳曰,允。
洪仁浩,以刑曹言啓曰,今因京畿監司徐有防啓本,擊錚罪人平山申炷原情判付內,閔哥旣蒙放,申哥似無異同,取考文案,如非元犯,卽爲放送事,分付事命下矣。閔徵漢則本曹無文案可據,而取考徒流案,則炷之父明川府定配罪人榮祖,以亨夏至親,亨夏正刑之後,構出通文,謂以書齋慘禍變,不可不會議,卽此一款,萬萬凶慘。善地刑配,可謂末勘之末勘,而其子之,如是訟冤,敢干蹕路者,事之痛駭,莫此爲甚,放送之命,不敢擧行,而炷之猥濫呼籲之罪,當爲嚴處,以懲此輩覬覦之習,不可以四件內事,有所容貸,申炷,自臣曹照法嚴勘,何如?傳曰,觀於昨日該道狀辭,平山府鄕戰之不息可知,伊時申榮祖事,非鄕戰而何?依草記,放送一款置之。申炷輕先鳴冤之罪,自本曹懲治,逐送本鄕,渠輩未悛舊習之前,當放不放,可宥不宥,渠輩亦豈無避罪畏刑之心乎?此在按道守土之臣,隨處逆折之如何。此意,措辭嚴飭道伯,可也。
洪仁浩,以刑曹言啓曰,因兵曹啓辭,打鍾人金采守,移法司考律定罪事批旨內,雖欲考律,似無可照者,但以本事之不關於四件,治之可也事,命下矣。謹按律文,則大典通編訴冤條有曰,事係微細,可呈該道及該司,而冒濫上言,事理重者,依上書詐不以實律論,杖一百,徒三年,依此律金采守,決杖一百後,黃海道康翎縣,徒三年定配所,卽爲押送之意,敢啓。傳曰,知道。
洪仁浩,以刑曹言啓曰,因兵曹啓辭,猥濫上言人鏡城黃相采,令攸司照法科治事,命下矣。取考律文,則大典通編訴冤條有曰,事係微細,可呈該道及該司,而冒濫上言者,依越訴律論杖一百,黃相采,依此律決杖一百,放送之意,敢啓。傳曰,知道。
洪仁浩,以刑曹言啓曰,猥濫擊錚人吳召史,考律嚴處事,草記蒙允矣。取考律文,則大典通編訴冤條有曰,事係微細,可呈該道該司,而冒濫上言事理重者,依上書詐不以實律論,杖一百,徒三年,罪人吳召史,以凶逆瑞集之妻,猥犯蹕路,敢請伸冤者,萬萬痛駭,決不可尋常處之,依此律忠淸道海美縣定配所,卽爲押送之意,敢啓。傳曰,知道。
南鶴聞,以漢城府言啓曰,丙午式帳籍,依例藏置江都,舊籍曝曬事,今春因前判尹臣鄭昌順所奏,待秋擧行事,命下矣。今則春成已屆,發遣本府郞廳,持往江都藏置曝曬等事,依前擧行,而帳籍封裹雜物,令各該司進排領去,官吏所騎馬及帳籍載運馬,亦令該曹,考例題給,何如?傳曰,允。
校理魚用謙疏曰,伏以臣猥以庸瑣,忝叨華顯,邇來數月之間,昵陪經幄,屢登文陛,瞻龍光於九五,奉玉音於咫尺,在臣微分,已極踰濫,而間因侍講,至辱眷存,追記臣祖,以及臣身,天語溫諄,德意鄭重,此誠曠世之殊渥,人臣之大榮,臣感激銘鏤,誓死圖報,無一善狀,雖恨涓埃之未效,備數邇列,只願日月之長依,凡有區區私懇,不宜遽事煩浼,而第伏念疾痛呼父,人情之常,所欲必從,天理則然,況臣情理之至切至迫,不啻一身之疾痛而已,則顧安得不呼籲於慈覆之天,以冀曲遂之仁哉?臣之本生偏母,今年八十有三矣。臣以孤露餘生,惟母是依,而家世寒窶,生事冷薄,臣母自少食貧,老不免飢,臣誠淺計拙,反哺無階,半世窮廬,徒切悲勤,幸臣一第,乃在臣母洽滿八旬之歲,則臣母,執臣手而旣喜且悲曰,吾今朝暮人矣。汝雖幸霑國恩,安保其及亨便養耶?臣雖在平時,恒有一懼,自聞是語,尤作何懷?臣通籍未幾,屢蒙拔擢,前後踐歷,罔非驟躐,一身榮耀,固已過分,而烏鳥私情,猶有餘願。凡在臣僚之跡廁近密,而有情理之如臣切急者,輒皆陳情乞養,曲蒙恩許,獲補一縣,以遂其願,則臣之仰暴忱臆,冀垂憫念,或不至爲大何,抑臣於見職,有萬不似。三叨恩命,一味尸素,每自循省,惶汗浹背,公器則蔑效,私懇則援例,揆以廉防,誠亦猥越,而臣聞古人有言曰,父母之年,不可不知,今臣母九耋餘景,能復幾何?臣若徒怵義分,泯默緘封,自阻仁天,以致後悔,則將不免爲孝理之罪人。臣情到此,寧不可哀?此臣所以積費趑趄,終出於冒籲之計也。儻以我聖上體下之仁,俯加憐察,特命選部,授臣一小縣,得伸榮養,則平生蘊結,庶無餘憾,而銜恩報德,且期日長,臣不勝大願焉。臣無任云云。省疏具悉。所請依施。
持平沈銖疏曰,伏以臣於日昨竄配罪人秉顯妻柳女擊錚上言之擧,有不勝駭惋憂歎者。噫,彼弘燮,是何等凶逆,何等罪惡,而秉顯,以弘燮之弟,得免緣坐之律,只施邊配之典,此雖出於好生之德意,而失刑大矣,屈法過矣。爲其妻者,固當感祝不暇,而敢生覬覦之心,少無畏縮之意,至有此一邊上言,一邊擊錚,求見之請,蒙放之願,有若尋常罪過,仰干恩典者然。其爲放恣,已無可言,而凡在聽聞,寧不憤惋?秋曹之前後請勘,臺臣之論列陳章,寔出於共憤嚴討之義,而始則有卽其地定配之命,繼以降一處同配,無關隄防之敎,末乃以勿煩二字,爲例批之資,此實我殿下萬萬過中之擧也。同置一處,則適中求見之願,便成室家,則無異蒙放之樣,若使凶逆餘孽,蒙此無前之聖澤,則國法將何處用之,義理將何以明之,其於接跡而希覬者,亦將何以處之?言念及此,尤豈非今日之大可憂懼哉?臣於是滿心駭惑,不容終默,略控短章,猥徹崇聽。伏願聖明,克念王法之至重,更軫公議之同憤,快降兪音,亟寢成命焉。答曰,省疏具悉。勿煩。
丁未八月二十七日卯時,上御誠正閣。同副承旨入侍時,同副承旨南鶴聞,假注書趙台榮,記注官承膺祚,記事官李宗烈,以次進伏訖。上曰,右副承旨與忠淸水使入侍。出榻敎賤臣承命出傳。右副承旨洪仁浩,與忠淸水使洪仁默進伏。上下詢職姓名。仁默仰奏職姓名。命仁浩讀宣諭帖訖。命仁默先退。命仁浩書傳敎曰,左承旨聞有實恙,許遞,前望單子入之,待下批牌招察任。命退,諸臣以次退出。
丁未八月二十七日辰時,上御重熙堂。右承旨入侍時,右承旨趙衍德,假注書趙台榮,記注官承膺祚,記事官尹行任,以次進伏訖。上曰,惠慶宮進服加減歸脾湯,十貼製入。出榻敎命退,諸臣以次退出。
丁未八月二十七日午時,上御重熙堂。都承旨·右承旨入侍時,行都承旨沈豐之,右承旨趙衍德,假注書趙台榮,記注官承膺祚,記事官尹行任,以次進伏訖。上曰,戶曹判書,濬川堂上入侍。出榻敎賤臣承命出,與戶曹判書徐有隣,濬川堂上金履素偕入進伏。上敎履素曰,卿之身恙,今得夬差乎?履素曰,近得少愈矣。上曰,今日日氣淸朗矣。有隣曰,果爲淸溫,而今日一提學家,方設壽宴云矣。上曰,一提學,爲親設宴耶?有隣曰,然矣。命書傳敎曰,今聞一提學家,設壽宴云,令該曹食物輸送,以示尊年之意。命退,諸臣以次退出。
上在昌德宮。停常參·經筵。
朴天衡啓曰,今日晝講爲之事,命下矣。知經筵徐有隣,同經筵鄭昌順病不進,知經筵洪良浩·李文源,同經筵金文淳未肅拜,同經筵鄭民始在外,無進參之員,事甚未安,除在外外,未肅拜懸病人員,竝推考警責,仍卽牌招,以爲推移進參之地,何如?傳曰,晝講停。
趙衍德啓曰,明日御製進書相値,視事頉稟之意,敢啓。傳曰,知道。
南鶴聞啓曰,合辭方張之時,兩司無詣臺之員,事甚未安,除在外·疏批及傳旨未下外,未肅拜呈告人員,竝卽牌招,何如?傳曰,允。
洪仁浩啓曰,執義李思祚,正言趙星逵,疏批已下,一體牌招,何如?傳曰,允。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲鄭好仁,執義李思祚,掌令吳著·權坪,持平沈銖·吳彦敎,牌不進,監察茶時之意,敢啓。傳曰,知道。
傳于趙衍德曰,右副承旨入侍。
以吏曹參議曺允大,牌不進罷職傳旨,傳于洪仁浩曰,只推。
承旨前望單子入之,曺允大落點。
傳于曺允大曰,滯囚可悶,禁府堂上前望單子入之,待下批牌招開坐,捧供,仍令今日內草記議處照律。
禁府堂上前望單子入之,判義禁鄭一祥,知義禁李,同義禁洪檢·金文淳落點。
朴天衡啓曰,時囚,開坐捧供,仍令今日內草記照律事,命下矣。知義禁李在外,判義禁鄭一祥,同義禁洪檢·金文淳,牌不進,不得擧行。判義禁鄭一祥,同義禁洪檢·金文淳,更卽牌招,何如?傳曰,允。同義禁洪檢,金文淳許遞,政官待明朝牌招開政。
趙衍德啓曰,戶曹判書徐有隣,老人食物,平倉米分給後,依下敎來待矣。傳曰,入侍。
傳于趙衍德曰,慶興·德源碑文,旣令明日賚奉下去,御製書下,書寫官今日書出,草圖書,入啓。明日使之賚去事,分付。書寫官中前北伯,不必待上來書進,以草本賚去,到界前,道內守令中定差員,先爲下送,交龜前使之書寫事,一體,分付。
傳于朴天衡曰,雖未知情病之如何,寧有如許事體,當該經筵,越捧一等。
沈豐之啓曰,因玉堂箚子,請牌經筵諸臣,竝施譴罷之典事批旨,情與病之衆所共知者外,依施事,命下,而知經筵洪良浩,同經筵鄭昌順·金文淳,俱有情勢,知經筵李文源有實病,罷職傳旨不得捧入之意,敢啓。傳曰,知道。
以掌令吳著·權坪,持平吳彦敎,獻納李庚運,正言金孝眞,牌不進罷職傳旨,傳于洪仁浩曰,臺諫違牌,亦有事體道理,次對則俱不進,傳啓則無端停啓,此自有臺閣以來所未有之事,行公臺諫,一竝爲先從重推考,此傳旨勿施,更爲牌招。
以黃海監司狀啓,李言昌·朴師儼照律定配,其外諸人竝放送事,傳于洪仁浩曰,李言昌之杖與刑間,不下一杖,徑先發配,卿何畏約,若此而何以懲頑而毖後,卿則從重推考事,回諭。
趙衍德啓曰,明日次對,兩司當爲進參,除在外·傳旨未下外,未肅拜呈告人員,竝待開門牌招,何如?傳曰,允。
朴天衡,以禮曹言啓曰,因京畿·慶尙·全羅,三道儒生李亨復等,爲其江城君文益漸,丹城道川書院復額事上言,臣曹覆啓判付內,依回啓施行,遣官致祭,以示朝家崇報之意,獻官,以道內侍從守令差定,待香祝下送,卽爲擧行事,判下矣。祭文則令藝文館撰出,額號則旣是復額,仍舊號以道川書院書寫,宣額,何如?傳曰,允。
南鶴聞,以戶曹言啓曰,判府事趙璥,自三月至九月,七朔祿不受,草記批旨內,更令倉官輸送,安心領受之意,亦令曹郞往傳可也事,命下矣。卽令本曹郞廳,往傳批旨,則以爲臣於蹙伏之中,因祿俸事,戶曹郞官,特來傳諭,至有安心領受之敎,尤不勝驚惶隕越之至,而身旣屛退,不敢冒受,萬萬惶恐,惟譴何是俟云矣,敢啓。傳曰,更令郞官進去,以安心領受之意傳諭。近聞尙住城外近地,獨於月俸,如是辭遜,可乎?未受祿俸,今日內傳致事,卽爲分付倉官處。
朴天衡,以戶曹言啓曰,判府事趙璥祿俸,更令倉官輸送,安心領受之意,亦令曹郞往傳,而不爲領受,草記批旨,更令郞官進去,以安心領受之意,傳諭。近聞尙住城外近地,獨於月俸,如是辭遜可乎?未受祿俸,今日內傳致事,卽爲分付倉官處事,命下矣。更令郞廳,傳諭倉官,仍傳祿俸,則以爲今此戶曹郞官之連日,傳諭。別是格外之特恩,驚惶悚懍,罔知攸措,常祿旣無冒受之路,恩命反添違漫之罪,伏地隕越,惟願速被譴殛之典云矣,敢啓。傳曰,知道。
朴天衡,以吏曹言啓曰,老人事,不可踰日,今日內下批,仍令兩邑倅待開門馳還本邑,一一分給,形止報來後,自吏曹草記事,命下矣,卽接楊州·高陽兩邑所報,則謹依傳敎,朝官年七十,士庶年八十人官敎,纔已一一頒給云矣,敢啓。傳曰,知道。
朴天衡,以兵曹言啓曰,忠壯衛將李弼培,忠翊衛將張爾良,俱以身病猝重,勢難供職,呈狀乞遞,輪番之任,不可久曠,竝改差,何如?傳曰,允。
朴天衡,以摠戎廳言啓曰,楊州·高陽士庶人,年七十以上食物別單,今方依下敎書入,一邊知委於兩邑守令,使之星火擧行矣。卽接兩邑守令所報,則楊州牧使洪義榮牒報內,以爲本邑留庫各穀,爲二千八百餘石,而大米不過爲數石,租爲百餘石,其餘皆是皮雜穀二百七十餘石,米條無路推移云。高陽郡守李素牒報內,以爲本邑留庫,爲五百九十餘石,而大米不過十餘石,租爲二十六石,餘皆牟稷等皮穀五十餘石,米條末由推移云矣。取考本曹及常賑廳會案,則果如兩邑守令所報,而傍近邑留庫中,亦無米條,數十包見在之處,互相拮据,亦無其路,莫重惠澤,恐不可因此而稽滯。摠戎廳平倉,係是軍餉,有不可輕議,而事勢旣如此,則不可無變通之道,且請得移轉,亦多已例,留庫條中大米,限三百二十三石,今姑貸下,待秋成,以他衙門穀,首先報償,似合事宜,以此分付於摠戎廳及兩邑守令,趁卽擧行之意,自戶曹草記,蒙允矣。謹依聖敎,本廳平倉留庫米中,楊州牧二百七十一石十二斗八升,高陽郡五十一石二斗二升,合米三百二十三石,出給之意,敢啓。傳曰,知道。
洪仁浩,以刑曹言啓曰,猥濫擊錚罪人海州吳召史,依下敎,本道內新溪縣,更定配所,卽爲押送之意,敢啓。傳曰,知道。
副校理金履翼,修撰趙鎭宅等箚曰,伏以臣等伏承開講之命,顒竢登對之際,因經筵諸臣之請牌,遽有停止之敎,臣等相顧悵失,繼之以慨惜也。夫法講體例,何等嚴重,聖學勤孜,何等慶幸?凡在經筵之職者,固宜竭蹶趨承,而其情病如何,雖未可知,始緣請召,終致停講,事面之苟艱,莫此爲甚。臣等謂今日請牌經筵諸臣,竝施譴罷之典,斷不可已也。取進止。答曰,省箚具悉。情與病之衆所共知者外,依施。
執義李思祚疏曰,伏以禮展陵園,鑾蹕穩旋,區區慶忭之忱,曷有其已?噫嘻,人心晦塞,變怪層生,至於今番原堤之逆而極矣。在初推鞫之案,獄情旣祕,末後察理之覈,遠聞難詳,而雖以朝紙所出,箚疏所論,參互觀之,槪其情節之陰慘,徒黨之糾結,諸招狼藉,眞贓畢露,春間騷說,亦有譸張,則是宜鋤根祛核,掃蕩窩窟,俾令不逞反側之輩,莫不懲懼,挾左誑惑之徒,咸知戢畏,以爲拔本塞源,牗迷驚衆之道。而六賊之卽地施律,雖出於曉諭懲創之意,終不如王獄之明正典刑,餘孽之減死散配,雖由於大德竝生之義,烏得免邦憲之失之太輕?臣謂收孥之典,同情之律,更令王府,依法處斷,以之勵頹俗而懼亂賊焉,至於逆孥特配之命,適足爲中其願之道,則擊鼓濫屑之患,後弊難防。該倅卽配之典,至恕其蒙不察之罪,則毖後懲勵之方,常憲有乖,伏願聖明,亟收成命,勿以事小而忽之,臣無任激切祈懇之至。省疏具悉。勿煩。
正言趙星逵疏曰,伏以禮展陵園,慕伸羹墻,日吉辰良,駕御穩旋,區區下情,竊不勝歡忭之至。仍伏念臣於見職,豈有一分可堪之勢哉?前日一疏,已悉衷情,日月之明,庶賜鑑燭,而罪罷尙靳,官職如舊,以如臣百無肖似之身,久玷於淸朝耳目之地,匡救闕遺已矣。涓埃之報,激揚淸濁,其奈蚊虻之山,顧此至庸至迷之物,不足爲有無於臺端者較矣。加以犬馬之齒,已踰六旬,蒲柳之質,素抱貞疾,聽瑩而視昏,則筵席之失對,難保其必無,精衰而神耗,則朝堂之顚錯,顯知其宜有。臣於去就,自量已熟,而第當鑾輿遠臨,未效陪扈之忱私次偃臥,已非臣子之分,則强疾肅命,待罪留都,蓋出於含恩畏義,不恤軀命之意也。今若諉以已出,仍因蹲冒,則他日僨敗之地,雖噬臍而何及哉?臣之庸陋,臣自知之,則臺地一步,鐵限在前,誅殛是俟,承膺無路,連事違傲,罪積丘山,似此臣分,人謂斯何?自靖之道,不得不仰首伸控。惟我聖上,天地也,父母也。伏乞憐臣病狀之難强,諒臣情勢之難冒,亟命鐫臣職名,仍治臣逋慢之罪,使言地不至久曠,愚分得以自安焉,千萬幸甚。臣於乞免之章,不宜以言官自處,而第於近日處分,不能無訝惑於心者。噫嘻,秉顯之妻,乃以劇賊應坐之類,擊錚上言,竝在一日,如有一分嚴畏之心,豈生如此覬覦之意哉?此是殿下,常過加寬貸,不嚴隄防之致也。又況同配一處,許其室家之樂,使兇逆易種,法綱陵夷,臣恐亂逆之作,無時可已,變怪之事,無日不起矣,豈非大可懼大可慮也哉?伏願聖上,更加三思,亟從有司反汗之請,使義理不至晦塞,國法有以得伸焉。臣治疏將上之際,天牌儼臨,玆敢隨詣闕下,略陳危懇,言涉煩蔓,益增惶懼,臣無任隕越祈懇之至。省疏具悉。勿煩,爾其勿辭察職。
副司直姜游疏曰,伏以陵園祗謁,聖慕克伸,鑾蹕穩旋,王體冞康,懽忭之忱,曷有其極?仍伏念臣於向來,猥以過慮之心,妄陳無稽之言,伏承恩批,實仰聖敎之至當,頓覺臣言之太率,而至若末端恩言,惶隕感泣,不覺愚衷之益激也。嗚呼,君臣猶父子也,國事猶家事也,苟有區區憂慮,則何可顧瞻趑趄,不爲奉質父母之前乎?臣於前疏,只爲指陳已見之憂,未敢遽達未然之事,而蓋其深慮,固有在矣。伊時相傳虛謊之說,皆言賊在咫尺之間,而及其流散之後,始爲虛謊之歸,此後說令長驅之賊,眞在至近之地,如無官人之的報,只是村民之傳說,則州縣,必有然疑之心,未卽上聞,朝廷,亦歸虛謊之說,而不卽驚動,於焉之間,賊已迫近,而未及成軍,無以措手,此乃必危之慮也。前事旣然,來頭無備,則安知他日稔凶之輩,不生猝地乘虛之計乎?其在後慮之道,宜軫先事之備,而姑難猝創,別般設施,無寧先爲申明舊典,臣竊觀朝家之設置沿海候望軍,蓋所以或當不虞之時,以爲急報之計也。向日虛驚之時,如使候望軍,急報於各其邑,明其不然,則可以鎭安人心,不至奔避,候望軍之不卽來告者,乃其罪也。嗚呼,聖明在上,惠化普洽,宜其民人之心,擧切愛戴之誠,而因一時之虛驚,不思死守之義,遂至郡邑之一空,卒伍盡逃,其在懲毖之道,恐不宜一任其自去自還而不之問也。然旣難人人而責之,則寧爲歸罪於候望軍之不卽來告而治之,仍以舊法申飭,而京畿沿海,則特爲加設,差以海邊之人,責以候望之任,又用疑兵之術,使之但知其排布,勿洩其名數,而若當意外之變,卽爲飛報於各其地方官,地方官卽報於京城,則旣是官人之的報,有異村民之傳說,上自朝廷,下至州縣,亦必預聞而早爲之計也。臣豈謂必有後日之患,而人皆知如此設施,無以乘虛,則雖或有不逞之輩,必當有自戢之效矣。蓋此不逞之輩,每懷思亂之心,一有事端,則輒爲誑惑愚民,嘯聚徒黨,故前後凶賊之謀逆也,必先倡騷屑。古之流賊,卽是此類,臣之前疏所云,不無風吹草動之慮者,政憂此也,不但人民波蕩之爲憂而已,不數月而囊書登聞,跨兩道而逆謀狼藉,醞釀排布,固已多年,而召募跳踉,乃在此時,思之凜然,岌其殆哉。何幸登時逮捕卽爲勦滅,而第其梟示之律,不如肆市之典,至若酌處之命,終是失刑之大。我聖上,雖以包荒之德,不盡究覈之道,而混放海網之鳥,若漏呑舟之漁,則此又臣之所大懼也。近年逆變屢起,峽邑裏愚氓,本自蠢蠢,而只緣無賴之類,釀出意外之變,自他道而轉入窮峽者,乃是無賴之徒黨,輒致峽民之漸染。臣謂峽邑守令,査出他道之轉入者,一一還送於本土,解散其糾結峽民之患,亦或爲慮遠之一道也。若其爲國家無窮之慮者,乃京畿·兩南沿海之地,而最可憂者南陽是已,其次則仁川·富平也。蓋沿海船路,南通日本,西接浙東,勝國之時,倭奴,比歲入寇於喬東江華,趙匡之稱亂也。宋使,自海路而來,欲以十萬兵,浮海來救,則水路之無礙,可推而知,西南沿海,本自有海寇之慮,而向來虛驚,起自海邊,此又隱憂之一端也。是乃都城至近可憂之地,而無所制置,此豈謀國經遠之道乎?臣請以江都事明之。江都則南北爲九十里,東西爲四十里,計其周回,則殆乎三百里,而自燕尾至甲津亘築長城,列置墩臺五十三於沿邊各處,都城則距南陽,遠不過百里,仁川·富平則近至爲六十五里,而只有水原山城,江都築城,自水原至江都,沿海程道,僅爲三百,而無一關防之設置者。噫,江都,是一時晉陽之計,而沿邊之地,雖四十里九十里之間,皆爲排置都城,乃萬世神京之基,而沿海之地,僅百許里,六十餘里之間,若是疎漏,臣誠莫曉其輕重之倒置也。議者必以漢水一帶,謂足可恃,而若當江水合氷之時,如有海寇犯境之患,則是乃門庭之寇,孰遏陸梁之勢?明朝臣許應元,論軍門志,而以爲粵之形,在萬里之外,而其患在蕭墻之內云。夫兩粵者,絶南裔夷之交,而猶以爲蕭墻之內,則況此沿海之地,當西南之咽喉,處都城之咫尺,而無所障礙,其爲憂虞,何但許應元之所憂也?南陽,乃處處泊船之地,而上京之路,則皆由南陽邑底,若築城於此,以爲城守之計,則雖桀黠之賊,必不敢掠過此城,此乃兵法之所忌,可期賊鋒之橫截。故臣之待罪是邑也,審視形便,猥陳一疏,伊時防啓,事雖不行,而此事,尙今着在肚裏。昔先正臣李珥,以竝州縣改貢案,久任監司,三事自初建白,雖未施行,而其後筵奏疏論,每以爲言,今臣之以南陽事,又敢論列者,誠以深知其利害而不能已也。伊時回啓,亦不以臣言,爲大迂闊,而其所難之者,一則曰士卒之無以防守,米布之無以給代云,而此有不然者,只築城於此,而隨毁繕修,無事之時,則不必防守給代,只於有事之時,聚會軍兵而固守之,則常時之防守給代,不須爲慮也。一則曰自初獨置城於喬同·禿山者,乃古人設置之意,不必隨處築城云,而此亦有不然者,昔當壬辰倭亂,已有禿山山城,能得全保,則禿山·喬同之設城,必在勝國。蓋其時則國都在於松京,松京之距南陽·仁〈川〉·富平,幾皆爲累日程,雖有邊警,猶當預防於寇賊未迫之前,此所以獨設城於禿山·喬同也歟。今則不然,沿海之距京城,旣甚迫近,可以朝發夕至,而不思所以捍蔽之道,只欲按舊而置之,則恐未得深量而然耶。蓋城守之策,爲人國保障之計,試以唐人睢陽言之,惟以張巡之固守孤城,能支賊兵,相持三月,苟使睢陽,無城之可守,而任賊之過去,則何以爲江睢之保障,而終能基靈武之興復耶?今若築城於南陽,則不特扼沿海泊船之路,東可爲水原之障蔽,西可爲江都之聲援,以助京城之形勢,以防海邊之犇放,而國家,得以措備防禦之策,此豈非桑土之急務乎?臣之所劃城,周爲二千五百五十二步,周回稍闊,如難盡築,則鄒傳曰,三里之城,七里之郭,環而攻之而不克,苟令城築完固,則防守之道,不係於城之大小矣。南陽邑基之南岸山勢,斗絶山城,而周回不滿五里,設城於此,俯臨邑基,則雖有過去之賊,亦有交鋒遏勢之道,縱不如橫截邑基之城,而營築於南岸,亦宜矣。至於仁川·富平,其所泊船,則不若南陽之居多,其爲要衝,則不若南陽之最緊,而與京城相距,則比南陽尤近,此亦不可置之於相忘之域,雖難如江都之列置墩臺,勝國之北築長城,而擇其要害處,各設一小城,以爲緩急防守之地宜矣。噫,若以慮患之道,都城三面連陸之地,他道各處沿海之所,亦豈無不虞之慮?惟是程道旣遠,可以預知,猶有應變之術,而京畿沿海,乃都城至近之地,又況海寇閃倐,每出不意,恐無措手之暇,此臣所以必欲致意於京畿海防也。臣又以杞國之憂,平日有所商量者,玆敢附陳焉。臣常以爲江上倉穀,苟無防守之道,而如當緩急之時,則所謂齎盜糧者,不幸近之矣。昔當壬辰之亂,軍資倉米,爲三十萬石,而卒爲倭賊二年之食,賊退後,尙餘四五萬石,粵在戊申變上後,始欲運入江倉米於城內,其窘可知,此亦已事之可監者也。若欲盡捧稅穀於城內,則年年駄運之道,實有行不得者。臣意則以爲國家,不必區別各倉名色,頒祿外諸般貢物米及軍兵料之自城內倉分給者,竝與凡干需用者,而必先就江倉穀而用之,次就城內倉而用之,則江上倉,可無久積者,而城內倉,當有餘蓄者矣。江倉,是稅穀而頒祿俸者也,惠廳,是大同而給貢物者也,事面旣別,則通用似如何,此有不然者。凡爲國之道,必貴居安思危,如當不幸之時,則稅穀,獨不可爲軍餉,而大同,獨不可爲頒祿乎?以此思之,不必區別於名色,而當以多積於內倉爲主矣。至於平倉,當初設置之意,蓋以旣築北漢城,仍欲繚城於造紙署水口,以備北漢軍餉,而伊時議論不一,遂至不設水口城,而平倉,今爲外倉,其所爲慮,無異於江上倉穀。臣意則以爲,雖有更張之弊,盡移平倉於城內,則民人轉輸之道,別無異同之可言者,而但移倉之費,則實無區劃之路,雖以倉穀取用,不有愈於置之等閑之境乎,至於各邑倉穀,尤爲虛疎。若於京城四面,各限百里,則倉穀之在大路邊者,合爲六處,南之果川·水原·龍仁邑倉及西之高陽·坡州,北之楊州邑倉是也。若劃數里,皆設小塢,當亂而分兵固守,則此近淸野之法,足爲制賊之術,而水原則旣有禿山山城,不必別爲築塢,而移置倉穀於山城,則列邑之可以築塢者,只爲五處矣。臣之抱玆耿耿,蓋已久矣,每欲一聞於黈纊之前,玆又齋沐而罄陳焉,非因向來虛驚,謂有必至之患而爲此言也,非謂諸般條陳,竝冀卽施之命而有此請也。如使愚見,有槪聖心,則先行其當急者,次行其當緩者,以爲漸次措劃之道焉,今臣之請築者,城爲三塢爲五,而城不過四五里,塢則止二三里,而亦非欲一時竝築也。但當隨時量才,計以幾許年完築,而每年只築一處,當築之邑,則用役民三日之制,又助以倉穀,則役處旣小,京曹每年之費,多不過萬金,今之國力,雖曰不敷,而每年萬金,豈無措備之道乎?議者如以擧措之突兀,恐致聽聞之駭異,則此有可法者,北漢之議築也,廷臣多有持疑之論,而肅廟斷然行之,南倉之新設也,人心亦有憂慮之意,而英廟決意行之,及其旣成,卒亦無事。若慮騷動而無所猷爲,則是終無做事之時也,何拘一時之慮,而不爲萬世之計乎?伏乞聖明,俯賜鑑諒而裁處焉。省疏具悉。有懷必陳,予甚嘉之,其中亦豈無採施之語?許令廟堂稟處。
丁未八月二十八日巳時,上御重熙堂。右副承旨入侍時,右副承旨洪仁浩,假注書李羲觀,記注官承膺祚,記事官尹行任,以次進伏訖。上曰,注書出去,明日進書節目入之事,分付兵曹。賤臣承命出傳,還入進伏。上曰,北道碑文書寫官,分排於誰某事,問於禮曹,使之錄入。賤臣承命出傳,還入進伏。上命書傳敎曰,北道碑役,待新道伯到任,卽爲始役,凡係除弊之方,道臣知悉,便宜擧行,畢役後,依他道例,監董道伯守令以下,竝別單狀聞,御製不必別爲下送。新伯旣兼閣臣,明日下去時,自內閣齎去,而陪奉節次,亦依月前順安栗園亭揭板御製御筆齎去例,儀仗龍亭等節置之,使之擔奉事,分付。完刻後,各十本印上,勿爲粧䌙,道內秩高守令中陪奉上送。因此思之,栗園亭御筆印出後,尙不上送,亦以道內秩高守令中,依前下敎,陪奉上送,此與草本有異,所重在焉。兩道御筆印本上來時,到城外後,盛龍亭,如儀陪進事,令內閣該曹知悉,仍令分付該道。又命書傳敎曰,江界倅疏批,旣有別般蘇弊之敎,另加講究,明日次對時稟處事,令廟堂知悉。又命書傳敎曰,病難離捨,給長暇許令率往調治,原任待敎李崑秀給由事,內閣知悉。仁浩書訖。命退,承史以次退出。
丁未八月二十八日申時,上御重熙堂。坐直承旨與戶判入侍時,右承旨趙衍德,假注書趙台榮,記注官承膺祚,記事官尹行任,戶曹判書徐有隣,以次進伏訖。上曰,高陽·楊州老人食物,盡爲分給乎?有隣曰,高陽民盡爲分給,楊州只二面分給,其外他面,皆輸送本牧矣。上曰,民人等何如云耶?有隣曰,米皆精白,各給五斗六升,而皆感祝天恩矣。上曰,分給米數,爲幾許耶?有隣曰,楊州二百七十餘石,高陽五十餘石。上曰,本倉留爲幾何耶?有隣曰,一千五百餘石矣。上曰,明日進書時,兵判入來乎?衍德曰,以堂箚請罷事,不爲入來云矣。上曰,旣非本職所關則不必引義,明日入來事,分付。命退,諸臣以次退出。
上在昌德宮。停常參·經筵。
內閣進書罷後,奎章閣·政院·玉堂·藥房口傳問安。答曰,知道。
趙衍德啓曰,明日經筵,取稟。傳曰,停。
洪仁浩啓曰,大司憲鄭好仁,牌不進,執義李思祚,掌令吳著·權枰,持平沈銖·吳彦敎,牌不進,傳旨未下,監察茶時之意,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
趙衍德啓曰,今日旣行次對,明日日次常參,依例頉稟之意,敢啓。傳曰,知道。
傳于趙衍德曰,咸鏡監司留待。
傳于洪仁浩曰,大臣·備局堂上引見。
傳于沈豐之曰,左承旨,馳詣宗廟景慕宮,奉審摘奸以來。
兵批,以柳鎭恒爲左邊捕盜大將。
傳于曺允大曰,吏房承旨入侍。
洪仁浩啓曰,時囚,開坐捧供,仍爲草記照律事,命下矣。今日政新除授金吾堂上,待下批牌招,判義禁鄭一祥,一體牌招,何如?傳曰,允。
沈豐之啓曰,陞補限內,不爲設行,大司成直捧禁推傳旨事,曾有定式矣,大司成金憙,今朔陞補,不爲設行,依定式禁推傳旨捧入之意,敢啓。傳曰,大臣,其可不請推一泮長乎?以措語作爲難安之端云,而此亦太過,此等處有關國體,遞罷之典,反歸軟巽,爲先從重推考,使之明朝設行,未試各抄畢試後,始出泮中事,該房各別嚴飭,在外及未肅拜學敎授,許遞,今日政差出,庠製,亦令次第設行。
有政。吏批,判書吳載純進,參判李秉模內閣進,參議未差,左承旨趙衍德進。以沈豐之爲內醫院提調,洪明浩爲右尹,李時秀爲吏曹參議,嚴思憲·李顯靖爲掌令,宋銓爲執義,崔守忱·吳翼煥爲持平,申禹相爲獻納,尹羽烈·申大尹爲正言,金文淳爲刑曹參判,李聖奎·李度默爲同義禁,鄭好仁爲知經筵,尹蓍東·金履素爲同經筵,洪樂貞爲東學敎授,李太亨爲南學敎授,李柱國爲軍器提調,奉朝賀趙暾今加崇政,吏曹判書吳載純今加正憲,參判李秉模今加嘉義,行都承旨沈豐之今加資憲,以上加資事承傳,兼都承旨單沈豐之,承文博士單李基禎,知經筵單金履素,同經筵單鄭好仁,知義禁單李聖奎。
兵批,判書鄭昌順進,參判黃昇源,參議柳誼病,參知李祖源入直進,右副承旨洪仁浩進。以李致中爲副摠管,李良玉爲忠翊將,李魯植爲忠壯將,李命藝爲東里僉使,副護軍成致鳳,副司直李時秀,內禁衛金碗·閔修顯,以上今加折衝加資事承傳。
洪仁浩,以兵批言啓曰,兼都承旨,單付知中樞事,曾有定式矣。都承旨沈豐之旣陞資憲,當爲知中樞下批,而時無見窠,依例作闕下批之意,敢啓。傳曰,知道。
再政。知事單沈豐之。
趙衍德啓曰,卽者戶曹郞廳來言,衣資食物,今日內輸送事,命下,而判書徐有隣差祭,不得擧行云矣,敢啓。傳曰,令次堂擧行。
吏曹口傳政事,檢閱單李相璜·金祖淳。
洪仁浩,以兵曹言啓曰,今此冬至兼謝恩使一行赴燕時,所把驛馬,必須前期分定,然後可無窘急之患,應把驛馬四十五匹內,依前例忠淸道八匹,全羅道十匹,慶尙道二十匹,來九月二十五日京中逢點。原春道四匹,咸鏡道三匹,同月三十日,直送安州逢點之意,各道監司處,行移,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而親臨進書相値,不得爲之之意,敢啓。傳曰,知道。
洪仁浩,以司饔院官員,以都提調提調意啓曰,各殿宮日下生雉,因傳敎全數代封矣,今則秋節已深,山雉漸出,明日爲始,日下生雉,依例復舊封進之意,敢啓。傳曰,姑爲折半封進。
禮曹啓目粘,忠淸道進士金世基等上言,議大臣,稟處,上裁,何如?判付啓,依僉議施行,而事關書院,以上言不以疏,古亦所未聞,貽羞極矣云者,誠如領相言,其在爲士林牖迷之意,不可無一定之式,此後此等上言,該房勿抄,雖下本曹,本曹草記勿施爲良如敎。
禮曹啓目粘,全羅道長城幼學金敬徹等上言,議大臣,稟處,上裁,何如?判付啓,僉議施行,而事關書院,以上言不以疏,均爲貽羞云者誠然,施以儒罰,有補訓迪云者亦是,卿其招致狀頭,後勿如是之意,嚴加責飭,一以尊事體,一以重士論爲良如敎。
禮曹啓目粘,沔川幼學成鎭坤上言,議大臣,稟處,上裁,何如?判付啓,上款依僉議,下款依李判府議,施行爲良如敎。
禁府啓目,慶尙前左兵使姜五成原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。
禁府啓目,宣傳官鄭宅休原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
禁府啓目,泗川前縣監沈能寬原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
禁府啓目,前判校金禧麟,前贊議洪昌漢等原情云云。傳旨內辭緣,泛稱遲晩,刑推得情,何如?判付啓,除刑推爲良如敎。
禁府啓目,出身李厚重,監酌官金鼎九等原情云云。問目內辭緣,泛稱遲晩,刑推得情,何如?判付啓,除刑推爲良如敎。
丁未八月二十九日卯時,上御熙政堂。進書入侍時,行都承旨沈豐之,左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,假注書李羲觀·趙台榮,記事官李宗烈,記注官承膺祚入就庭,行四拜禮,以次分東西陞殿。上曰,進書事,分付。豐之承命,分付。奎章閣原任提學李福源·兪彦鎬,提學金鍾秀,檢校提學吳載純,提學李性源,原任直提學朴祐源,直提學李秉模,原任直閣金憙,檢校直閣徐鼎修,原任直閣鄭東浚,檢校直閣鄭大容,待敎尹行任等入就庭,行四拜禮,樂作,拜訖樂止,鍾秀奉書函,跪傳豐之,豐之跪受,置于案,鍾秀還降階,行四拜禮,樂作,拜訖樂止,通禮跪告禮畢。上曰,閣臣陞殿。賤臣承命出傳,福源等以次陞殿。上曰,大臣·備局堂上引見。台榮承命出,與領議政金致仁,左議政李在協,行司直金華鎭,戶曹判書徐有隣,行副司直徐有寧·金履素,知敦寧徐有慶,兵曹判書鄭昌順,刑曹判書尹蓍東,行副司直李敬懋,行副司直金持默,事變假注書金膺著等偕入進伏。致仁曰,涼意日緊,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今月已盡矣,臣等之日夜所顒祝者,自來日當爲擧行乎?上曰,其在愼重之道,有難輕易設廳,在昔辛丑明聖聖后時,初無設廳之事,只出捲草官矣。其時所不設者,今若設之,誠爲張大,予意姑俟來月念間,更議似不妨矣。致仁曰,來月卽彌月之朔,邦慶,安知不在於念前耶?臣意則趁卽設廳,以副臣民至願,實合事宜矣。在協曰,辛丑則似由於外廷之不知而然也。上曰,差出捲草官之時,外廷豈不知之乎?福源曰,來月乃是彌月之期,設廳之擧,恐不宜遲待念間也。上曰,設廳,卽儀文間事,今番則凡事,欲自內措備,外面儀文,雖或不備,亦何妨之有?致仁曰,聖敎雖如此,臣民所仰望,惟在趁今設廳,而又復遷就,則群情抑鬱,有不可勝言矣。上曰,摠戎使之不爲行公於藥院,誠爲過當,何處必得來郭汾陽,然後可爲藥房提調乎?致仁曰,前提調,旣以此遞免,則其所撕捱,似無怪矣。上曰,前提調則乃以久仕故許免矣。致仁曰,藥房提調徐有寧,除拜以後,尙不供仕,本院事可悶矣,今姑許遞,何如?上曰,依爲之。致仁曰,卽今正卿中,無可合藥院之人,且伏聞頃日筵中,已有上下酬酢云,都承旨沈豐之,提調擢擬事,分付銓曹,何如?上曰,依爲之。出擧條福源曰,御製上進,實是罕有之盛擧,凡在臣隣,孰不欣忭,而如臣無似,忝叨閣班,尤切慶幸之下情矣。上曰,十年間詩文裒輯,至爲六十卷,亦不料如此之多矣。先朝御製編次之役,先卿實始膺之,而予嗣服後設閣之初,卿又首膺閣任,又參今日進書之班,父子兩代,俱有此事,在卿當以爲榮幸矣。福源曰,聖敎及此,臣父冥冥中如有知,必當感泣矣。上曰,先朝每十年編次,原編旣成之後,又有續編別編,其時編次效勞,綾恩君具允明爲最,且進書之儀,亦始自此人之建白矣。福源曰,然矣。上曰,繼先卿而任編次者,趙明履乎?福源曰,故奉朝賀元景夏,亦爲編次矣。上曰,其時編次人生存者,徐命膺·蔡濟恭及綾恩君也。仍命書傳敎曰,御製詩文之十年一帙,旣有成命,今日告完,進呈六十卷,二件之校正,其勞不些,四年之內,仕日恰近千日,豈可無紀勞之擧?檢校提學吳載純,原任直提學徐浩修,直提學李秉模,竝加資,原任直閣金憙,直閣鄭大容,大鹿皮一領賜給,外此諸閣臣勤雖有多寡之別,自是職掌,不必論賞,而原任提學徐命膺·蔡濟恭在先朝掌編次,逮予御極,又叨是任,可謂稀貴。兩閣臣家,令該曹食物輸送,草本書寫閣屬官,正本書寫寫字官以下,幷依別單判下,賞典捧傳旨,其中寫字官近千張以上,待窠隨卽收用事,分付。又命書傳敎曰,御製編次之式,始於先朝,以十年爲一編,亦遵先朝原編編次之故事也。編次閣臣,今當論賞,豈無感舊念古之意乎?故奉朝賀李喆輔,首膺編摩之命,多年勞績,先朝每加稱賞。李判府事,亦於設閣時,首當本任,又參進書之班,事可謂不偶。然故奉朝賀元景夏,故判書趙明履,編次之勞皆最久,遣禮官致祭,進書之儀,始於此重臣之建白,原本近藏于眞殿,綾恩君具允明家,令該曹,衣資食物輸送。上曰,昨聞奉朝賀趙暾,前此有侍從臣父例加之資,而初不受出云,此便是降資也,將何以處之?致仁曰,雖無聖敎,此事,臣於今日,固將奏達矣。蓋趙暾之不出例加恩資,雖出於不敢干恩之意,而其在事體,誠過當,臣意則推恩加資,自上特命追給,似好矣。上曰,當爲追給矣。仍命書傳敎曰,今聞奉朝賀趙暾,以侍從臣父,當加資而尙不爲之云,所執過矣,旣聞之後,不可置之,今日政下批事,分付。上曰,昨因堂箚,有經筵情病外譴罷之命,而聞諸臣,皆有衆所共知情病云,譴罷之典,無所施矣。致仁曰,近來聖上,頻開經筵,臣不勝欽仰,而昨日講筵,以經筵不備,旣命旋停,堂箚所論,可謂得體,今朝詣闕後聞之,則皆有情病而然云。懸病及未肅拜經筵,幷姑改差,今日政差出,何如?上曰,依爲之。出擧條上敎鍾秀曰,卿之謝箋,幾時當爲之,卿家壽宴,予初未聞知,再昨夕,始因他事聞之,乃有食物輸送之命矣。先朝廣孝錄,卿等亦嘗見之乎?鍾秀曰,食物頒賜,恩造罔極,誠不知所達,謝箋,臣退出後,當卽書進矣。上曰,近來亞卿乏人,昨日同義禁前望,無可點者矣。致仁曰,亞卿旣乏人,不可不陞擢,而嶺伯金光默,於通政中久次,且是可用人,向於春間,欲爲陞擢,而伊時光默,在錦營,方當大賑故未果矣。上曰,嶺伯則方在藩任,今雖加資,無益於在京乏人,目下位著,苟艱甚矣。在京人中,誰可爲之,兵曹堂上李祖源,何如?致仁曰,李祖源則加資不久,而若自上特擢,豈拘於此乎。上曰,李祖源加資,何時爲之?性源曰,再昨年矣。上曰,然則太驟矣。致仁曰,如此則似當以銓曹久次,擢用矣。上曰,如李時秀履歷,正宜陞資,而新北伯,方當碑役,訖役後,當爲加資,一門兩人,同時陞資,似涉,如何矣?致仁曰,如徐鼎修,亦合陞用矣。上曰,畿伯陞資屬耳,此亦似有嫌礙矣。仍命書傳敎曰,近來亞卿乏人,觀於昨日同義禁望,可知其苟簡,亞卿現窠,今日政問于大臣,陞品備擬。上曰,訓將,頃日春塘臺殿座時,以試官,在通化門外,引義不進,屢飭而後始入來,國體寧容如是乎?致仁曰,臣則今始承聞矣。武將處義,異於文宰,殿座之時,尤有別焉,國體所在,萬萬未安,訓鍊大將李敬懋,罷職,何如?上曰,依爲之。出擧條允大曰,訓鍊大將李敬懋罷職事,命下矣。將兵之任,不可一刻無摠察之人,何以爲之?敢稟。上曰,都提調摠察,可也。允大曰,訓鍊大將,以都提調摠察事,命下矣。在前如此之時,有都提調命招之例,或有從事官發牌聽傳敎之規,今番則何以爲之?敢稟。上曰,從事官,發牌聽傳敎,可也。出擧條上曰,訓鍊大將,姑勿出代。出榻敎上曰,向於捕將處,申飭査事,而至今不得尋覓云,此事將何以處之?致仁曰,日昨捕將趙圭鎭,來見小臣,以爲終不得跟捕云,其在懲後之道,該大將,恐不可不嚴處矣。上曰,捕將事,在國體,誠萬萬寒心。仍命書傳敎曰,國綱也獄體也,至於近日捕廳事,而可謂掃地矣。名以捕廳,似此査事,惟以延拖爲主,若此則捕廳革之無妨,當該大將,竝削職,跟捕捕校,亦竝遠地充軍,捕將之代,除已經前度査事人,令該曹卽爲差出,待下批牌招,傳授命召及大將牌·傳令牌。上曰,李敬懋平日避事,甚矣,今番欲除捕將,使當査事,而又因他事罷職,可謂適中其願,捕將望,極苟艱,除在外外,似難分排矣。昌順曰,臣當出往,詳問而入奏矣。上曰,唯。昌順退出,還入進奏曰,臣出問則捕將望曾經十一人,皆有故,新通則必以曾經禁軍別將都監中軍人備擬,而柳鎭恒,未經都監中軍,李明運,未經禁軍別將,而此外無可合人矣。上曰,李明運,則兄弟不可幷擬,柳鎭恒,可謂單望矣。上曰,李柱國雖在罷職,亦當檢擬乎?致仁曰,廟薦則雖或不拘罷散,而本曹政目,不可檢擬矣。上命書傳敎曰,捕將擬望,聞甚苟艱,前知義禁李柱國敍用。允大曰,左邊捕盜大將趙圭鎭,右邊捕盜大將李漢昌削職事,命下矣。在前如此之時,有曾經捕將權察之例,今番則何以爲之?敢稟。上曰,出代間,禁衛大將徐有大權察,牌招聽傳敎,可也。出擧條上曰,右捕將姑勿出代,左捕將兼察,牌招聽傳敎。出榻敎致仁曰,此江界府使李頤祥上疏也,盛陳江民蔘弊難支之狀,以爲信蔘二百四十斤別貿,猝然責徵於秪殘三千之戶,則其魚駭鳥竄,東走北去,不待智者而知之。依丙寅年例,一百斤,自本府貿納,尾蔘四十斤內,從略分定,而信蔘添價,自有其例,丁卯則許以隨其品色高下,一從市直施行,民到今便之,今亦依丁卯年例,從其蔘品,折其添價,則遠方之蔘,庶或有聞風而至者,而低昻折定之道,亦非付之於奸鄕猾吏之手者,戶曹計士,旣以稅蔘,年年下來,另擇勤幹解事者以送,俾有商確,則事歸完備。例貿蔘,每以米綿,參互劃送,而列邑木品,年久尺短,至於小米,屢豐之餘,賈用不售,今或以米綿分劃,則尤無以措手。矧此信蔘價,純錢上下,其亦自來之規,凡此數事,不可不變通,請令攸司,一依丙寅定奪施行矣。江蔘之弊,自上已洞燭之,今不必煩陳,而信蔘二百四十斤別貿,又在此際,本倅之疏請變通,其勢無怪。丙寅年例,雖未知如何,而許多之數,誠難專責於本府,依舊例北關蔘四十斤,尾蔘十斤,平安監營蔘二十斤,許其分定,則本府當納之蔘,爲一百七十斤,信使之行,當在再明年春夏間,則分兩年備納,似不甚難。至於價本添給,每行引例,實非可繼之道,而仰體我聖上視江民若恫之德意,體蔘每一錢,添價一兩,而若其隨品色,高下其價,惟在本倅從長量處之如何。計士商確之請,事面不然,非所可論,純錢上下,亦有已例,依所請施行,似好,諸大臣諸堂,方入侍,下詢處之,何如?上曰,大臣及曾經西伯人,各陳所見,可也。福源曰,前後信使時分定已例,臣未及考見,關北蔘路廣狹,亦未詳知,無以指的仰對矣。在協曰,此已與首相相議者,而臣意則北關所分定者,稍似過多矣。彦鎬曰,臣新自西歸,備悉江民難支之狀,信蔘之全數責徵,萬無其望。雖未知北關事勢與丙寅已例之如何,而今此移定之數,臣意則猶以爲少,不見其過多矣。華鎭曰,俄與大臣,已有商確,而北關邑力,不及西路,分定之數,不宜過多,至於尾蔘,三·甲雖稱産蔘之地,各人之私自採得,與江界之領民入山,一時採取有異,則尾蔘之收合造成,似有難便之端矣。鍾秀曰,臣於待罪關西時,亦以江民蔘弊狀聞,請移送卜定蔘於北道而蒙允矣。目下移送多少,臣未知何以則可,而至於添價一款,從前添補已多,一向隨請隨添,誠非可繼之道。大抵蔘價之漸踊,由於私商之漸多,道臣,若痛禁私商,以杜滲泄之路,則自有其效,此則臣所經歷而知之者,當此蔘弊到極之日,惟此一事,猶可爲救弊之本矣。性源曰,北關蔘事,臣未及赴任,姑未詳知,而待罪西關時,粗知蔘弊,營邑別貿及私商賣買,若一切嚴禁,則不待遠求於中山及北關,本府一年之採,足當一年之用。且添價一款,反歸於滋弊,槪蔘節入山之民,採者少,而不能採者多,畢竟戶役收捧時,每致增斂以準高直,小民之受困,職由於此矣。有隣曰,信蔘事,頃承下敎,有司諸堂,齊會籌司,爛加商確於曾經道臣,俄於賓廳,就議大臣,有所料量,而目今變通之道,惟有分力添價兩條。分力之道,領相已爲陳達,而從前北道分定,每緣道臣之疏啓稱頉,初雖數多,終必減縮,至於尾蔘,有體必有尾,北蔘亦豈無之,而輒以無例頉免。臣意則除尾蔘,以四十斤體蔘,卜定於北道,使之分兩年備納,而嚴飭本道,無敢如前頉免,二十斤體蔘,分定於關西各邑,則江界所納,幾減四分一,而又於今明兩年,分半備納,其所紓力,不啻夥然,在江民實爲莫大之惠。添價一事,諸議參差,姑未底定,臣亦不敢臆對,而大抵毋論分力與添價,營邑各處私商潛買之路,若不嚴斷,則凡所措劃,便歸無實。觀於癸卯年之牢塞,甲辰條之預貿,可見其已試之驗,此一款,別般關飭,道臣及江界府使,以爲一以布德意,一以守法禁之地,恐合事宜矣。上曰,有司堂上,亦陳所見,可也。蓍東曰,分定事,籌司商確時,多有西北各三十斤之議,而大臣,今已酌定陳達,至於添價事,江民中入山者少,而手自採得,受廉價不爲厲,不採者多,而皆應戶役,納高價大有害,添價之於江民,有損而無益,北伯所奏誠然矣。秉模曰,臣於西北蔘政,未諳事情之如何,而頃於籌司商確時,參聞諸論,則箕營二十斤,北關四十斤分定,似爲適中矣。致仁曰,北關,雖無尾蔘卜定之例,臣嘗見北蔘之品劣而價輕者,則專取尾頭之細小者,和糊造成,大如手指,若令不糊造,而以本色貿納,則此是尾蔘,北關尾蔘難辦之說,臣實未曉也。今臣等所奏,或請分定,或請添價,或請純錢,無不曲從其言矣,如是而江民無息肩之效,信蔘有愆期之患,則不善擧行之責,本倅烏得免乎?上曰,依爲之,北蔘,勿論尾體蔘,以四十斤爲定,可也。出擧條上曰,江界民戶,漸至縮少云,何故也?致仁曰,洪益弼爲府使時,還集三四千戶,至今有賴云矣。上曰,行何德政而致此也?華鎭曰,江界民俗,朝聚暮散,槪與他處有異矣。致仁曰,凡事莫不在人,苟得其人,皆可善做矣。上曰,卿言然矣,今此蔘事,亦惟在方伯守令之如何矣。鍾秀曰,守宰得人,民戶滋多,則稅蔘,亦自隨加矣。致仁曰,頃因懷德儒疏,靖節祠請額事,有議大臣,稟處之命,竊謂朴彭年精忠壯烈,昭日月而崒泰山,可以垂耀千古,而至如宋愉,遯世自靖人,至今誦其高風。宋甲祚,信道守義,辦大節於凶焰方熾之際,金慶餘,守正潔身,爲世表準,宋尙敏,地實寒微,行篤倫常,卒能甘受靡爛,爲師致死,亦皆赫赫,昭人耳目,列朝以來,或許腏食,或贈爵秩,或賜易名,褒尙之典,靡有餘蘊,而第念院宇恩額,事體甚重,雖從祀大賢,若疊享諸院,則未嘗一一宣額,難愼之意,自古而然。朴彭年主享之院,至於五六,皆已賜額,則今不必每院請額,以傷謹嚴之體,儒疏中,以成三問·河緯地胎生地,建院賜額爲證,今臣所奏,雖似有斑駁之嫌,此外三臣,則亦未嘗以此建院矣。見今八域之內,鄕賢祭社者,指不勝屈,而諸生尊奉,其心無窮,隨籲隨許,屑越反甚,臣意則儒疏所請,今姑置之,恐亦無妨矣。上曰,依爲之。致仁曰,因此而有仰達者,前後儒疏所請,多下該曹,稟處之命矣,設有疊享疊額之不必許施者,爲該堂者,苟或難愼,則士論紛起,誚謗滿至,誰肯冒此而防啓乎?恩數屑越,事面反輕,此宜深留聖意處也。上曰,卿言好矣,此後疊享處賜額,該曹勿爲覆啓,可也。出擧條上曰,近日臺諫之違牌,初則莫知其故,昨因承宣始聞之,誠過當矣。且禁府刑曹,自今月不用刑云,雖出於十分愼重之意,旣無朝令,或用或不用,事體終涉,如何矣。致仁曰,諸臺事,非全然無故而然也。蓋以今月以後,傳啓爲未安,而今月則猶或可爲,當月之不敢傳啓,實有故例,而至於各司之不用刑,亦前例然矣。上曰,壬申則邦慶以前,初不如此,邦慶以後,始如此矣。致仁曰,若設廳直宿,則此等事,例不爲之,雖以此等事言之,亦多有掣肘處,來月則卽爲設廳,似好矣。上曰,些少掣肘,亦何妨之有?仁浩曰,大臣旣以臺啓事仰奏,而諸臺,初非無端違牌,則自來月,循例請牌,萬萬未安,臣待罪該房,故敢達矣。上曰,無例之事,何必乃爾?允大曰,諸宰如有稟奏之事,可以進前矣。持默曰,別無稟奏之事矣。上曰,無可奏則不進前,可矣,何必言無可奏之事乎?仍命書榻敎曰,御營大將金持默推考。上敎彦鎬·秉模曰,御製碑文,卿等俱已寫之乎?彦鎬·秉模對曰,已寫之矣。上曰,直提學出去持入,可也。上曰,先朝甲午前陵寢未立碑處碑役,凡四處,而今又於德源·慶興·赤田等處立碑,且今年,卽太宗誕降之年,事不偶然矣。御製碑文,將何以陪往乎?性源曰,御製碑文,事體重大,盛于龍亭,率閣吏陪往,似宜矣。上曰,不必如此,爲列邑除弊,可也。御書碑文,若於卿行齎去,則亦可以除弊,而草圖書,昨日二更,始入啓,卿行前不可及矣,永興府使,今適上來,當使齎去矣。性源曰,前北伯,卽碑文書寫官也。若定送差員,使之書寫,則當以京畿·江原道守令定送,而聞今碑役尙遠,咸興碑石,今始浮出,慶興碑石,今始細釘云,差員不必定送,待臣交龜後,前北伯,蹔留高山館書出,似爲未晩矣。上曰,勿定差員,交龜後書出,可也。先朝碑役時,方伯守令,皆加資,韓用和,若加資,則何如?致仁曰,韓用和,便是儒生,加資無益,且見帶判官,加資則例當遞解矣。性源曰,寫字官,不可不用善手,當自京揀擇下去矣。上曰,須得善爲北漆者用之,可也。性源曰,匠手,亦不可不自京擇往矣。有隣曰,非京中匠手,決不可爲矣。上曰,尹東暹處,篆文催促書進,可也。性源曰,交龜後當卽前進,前北伯所寫碑文,當使安邊府使,陪來臣營乎?上曰,此則從便爲之,御製御筆,到五里程,具儀仗迎進,可也。碑役時深北則卿不可自往,將何以爲之?性源曰,將送親裨,與地方官,眼同看役矣。昌順曰,卽見全羅監司沈頤之移文,則南原私賑人朴弼彦所納穀物,只是百石,而該曹,誤以千石覆啓,至蒙衛將除授之恩云,前授衛將敎旨,還收爻周,何如?上曰,刑判,卽伊時回啓銓堂也,果有此錯誤之事乎?蓍東曰,臣矇然不能記得,謹當出往詳問而仰奏矣。上曰,唯。蓍東退出,還入進奏曰,果有伊時錯誤之事矣。上曰,敎旨,自兵曹收還,可也。昌順曰,懷仁幼學鄭東堡上言,有招問後登對,稟處之命矣。臣招問東堡,則以爲渠之家計稍優,欲爲國捐貲,以其所居隣近邑懷仁·文義兩邑軍器,自當修補云,渠果有爲國效誠之意,則修補物力,自當備納,自官修補之後,監兵營或狀請論賞,可也。今此上言者,蓋出於先探朝家賞典之如何,以爲修補之計,要賞干恩,民習可駭,故臣嚴斥退送,而旣有登對,稟處之敎,敢此,仰達矣。上曰,猥濫之罪,各別懲治,可也。出擧條上曰,南山擧旗,北岳放砲,自古有之,今番鍾閣擊鍾人,猶是古例所許,而但是四件事外,故罪之矣。致仁曰,民習之如此,誠可痛矣。秉模奉進御製碑文。上曰,御製碑文,諸大臣見之乎?致仁等曰,未及奉覽矣。上命秉模讀御製碑文,秉模讀訖。上敎致仁曰,卿知金石妙理乎,前面書大篆,則何如?致仁曰,金石妙理,臣實不知,而私家立碑,必於碑額上刻篆矣。命退,諸臣以次退出。
丁未八月二十九日午時,上御重熙堂。吏房承旨入侍時,左承旨趙衍德,假注書趙台榮,記注官承膺祚,記事官尹行任,檢校直閣徐鼎修·鄭東浚,以次進伏訖。命書榻敎曰,王大妃殿進御人蔘粟米飮,今姑停止,人蔘一錢五分重,香砂六君子湯,調竹瀝五匙,薑汁半匙,自今日三貼煎入。上曰,戶曹判書,咸鏡監司入侍,出榻敎賤臣承命出,與戶曹判書徐有隣,咸鏡監司李性源偕入進伏。上敎有隣曰,施賞謄錄考出乎?有隣曰,姑未考出矣。上敎性源曰,卿今遠出,心甚悵然,今旣日晩,當宿何處耶?性源曰,當此宿樓院矣。上曰,待敎病狀,何如?性源曰,別無加減矣。上曰,予以贐章賑之,卿其受之。性源跪受揷袵。命退,諸臣以次退出。
丁未八月二十九日酉時,上御重熙堂。吏房承旨入侍時,左承旨趙衍德,假注書趙台榮,記注官承膺祚,記事官尹行任,以次進伏訖。上曰,編次諸人處,食物輸送數爻,使之錄來。賤臣承命出,回奏曰,戶判徐有隣,方差祭出城,故姑未擧行云矣。上曰,新除禁府堂上,先開坐後謝恩,分付。賤臣承命出傳。命書傳敎曰,潤色編摩之勞,實賴此人之力,況資益啓沃,可謂眞學士,九年之間,誠勤如一日,今因御製進呈諸閣臣,皆施賞典,惜不使故直學見之,九原難作,嗟惜而已,豈可無示意之擧?故直提學鄭志儉家,遣閣屬官致祭。又命書傳敎曰,聞已成誦,前翰林李相璜·金祖淳,給牒敍用,口傳還付,牌招入直。命退,承史以次退出。
上在昌德宮。停常參·經筵。
沈豐之啓曰,藥房都提調洪樂性,提調沈豐之,有稟定事,來詣請對矣。傳曰,入侍。
洪仁浩啓曰,大司憲鄭好仁,執義宋銓,掌令嚴思憲,持平崔守忱·吳翼煥未肅拜,掌令李顯靖在外,監察茶時之意,敢啓。傳曰,知道。
以京畿監司狀啓,進上生雉依例封進事,傳于朴天衡曰,姑爲參半代捧,待蕃息,狀請復舊封進事,回諭。
傳于曺允大曰,左承旨入侍。
傳于沈豐之曰,輪對官入侍。
朴天衡啓曰,明日抄啓文臣親試及秋季朔試射相値,視事,頉稟之意,敢啓。傳曰,知道。
傳于趙衍德曰,右副承旨入侍。
沈豐之,以禮曹言啓曰,今九月二十二日大殿誕日陳賀,國忌齋戒相値,事當退行,而自前如此之時,有啓稟後擧行之例矣,今番誕日陳賀,以同月二十四日退行,磨鍊節目,何如?傳曰,權停。
南鶴聞,以義禁府言啓曰,戶曹參判趙瑍,亟施付處之典事,承傳啓下矣。趙瑍,忠淸道洪州牧付處,而以承傳內辭意具罪目,依例發遣府書吏,押送配所,何如?傳曰,允。
丁未九月初一日辰時,上御熙政堂。藥房請對,輪對官同爲入侍時。藥房都提調洪樂性,兼都承旨沈豐之,左副承旨曺允大,假注書李羲觀,記事官李相璜·金祖淳,儀賓都事金獻祚,贊儀李衡弼,造紙別提黃延祚,濟用副奉事鄭在寬,廣興守金煹,以次進伏訖。樂性曰,朝日甚冷,聖體,若何?上曰,一樣矣。樂性曰,王大妃殿自昨進御六君子湯,未審有何症候而然耶。上曰,只是調理之劑也。樂性曰,惠慶宮氣候,若何?上曰,一樣矣。樂性曰,中宮殿諸節,一向平順耶?上曰,連得安過矣。樂性曰,臣等仰體聖上不欲張大之意,已往則不敢强請,而今月則乃是彌月之期,今日請對,必當得請而退去矣。上曰,昨日領相,亦有此言,而姑且徐徐,何妨之有?且辛丑不設廳,而今若設廳,則豈不張大乎?樂性曰,今則與辛丑有異,且有口者,皆言古例則前期三朔設廳,以此觀之,今月設廳,固不可謂張大矣。聖意猶或以張大爲嫌,則設廳之後,凡係不緊物種,特爲除減,務從簡約,亦似無不可矣。上曰,四百年罕有之事,豈有前例?設使設廳,今番則凡干物種,皆將自內措備,須分付戶曹,前例措備之物,切勿預造,以爲待下敎擧行之地,可也。樂性曰,壬申年則七月下敎,八月已爲設廳,此固爲可據之例,且醫書,明言前期三朔,而國典,亦如此云矣。豐之曰,設廳之遲待今月,已是不張大之至也,今月則恐不可不趁速設廳矣。上曰,卿等旣如是懇請,丁希泰·卞觀海二醫,使之輪直,可矣。樂性曰,今日請對,旣以得請爲期,設廳擇日事,卽速分付,似好矣。上曰,不必如此,卿等出去,一兩日後更請,可也。樂性曰,丁·卞二醫,雖有輪直之命,待令醫官,亦不可無,且臣等亦爲直宿,實合愼重之道矣。上曰,如此則便是設廳矣。豐之曰,設廳後凡百擧行,亦可無掣肘之患矣。上曰,昨於賓對,已以待念間爲敎矣。樂性曰,今月已是太晩,豈可以遲待念間乎?上曰,予之持難,則意固有在,而至於卿等,則囂囂之世,慮或有云云者,此予所以使卿等,一兩日後更請者也,雖使卿等更請,而予之持難之意則又自在也。且設廳,只是儀文,有何實益乎?樂性曰,聖敎及此,臣等不勝惶感之至,第臣等之或遭云云。顧何足恤,而其在尊重事體之道,設廳之尙此遲延,實萬萬紆鬱,故有此縷縷陳達矣。上曰,今日眞殿行禮,尙未進早膳,卿等退去,可矣。樂性曰,閭巷之間,亦値産期,則必有預備等待之事。今此擧國慶祝之情如何而應行設廳,尙此遲延,至於今日之又不得請,尤是臣等區區顒望之外也。豐之曰,此非獨臣等之情也,實八域臣民之所同祈望也。樂性曰,愼重之道,診候詳察,似不可已矣。上曰,旣得安過,何必診候?樂性曰,捲草官預爲差出,似好矣。上曰,此則七日後所用,何必預爲差出也?副提調亦不欲預定,予意則欲於臨時,以坐直承旨差出矣。卿等姑爲退去,後日更來,可矣。樂性·豐之先退出。上曰,輪對官進前。獻祚進奏職姓名。上問職掌。獻祚曰,無職掌矣。上問所懷,獻祚曰,無所懷矣。命退,獻祚退出,衡弼進奏職姓名。上曰,爾在平澤幾朔乎?衡弼曰,十七朔矣。上曰,向時騷屑事,何以處之乎?衡弼曰,四月十三日面任輩來告,民人騷動逃竄,而村中女人,至於奔入內衙,故一邊送將校,探問曲折,而鄕所輩,皆請聚會吏奴,故果爲令吹聚會矣。上曰,外方則小小竊發,亦爲令吹云矣。衡弼曰,水火之災,亦令吹矣。上曰,平澤獨爲如此乎?衡弼曰,他邑事則不能詳知矣。命退,衡弼退出。延祚進奏職姓名,上問職掌,延祚曰,表箋紙·咨文紙矣。上問遺在,延祚曰,表箋紙一百二十一丈,咨文紙一百一丈矣。上問所懷,延祚曰,本署凋殘特甚,全不成樣,去乙酉年,故判書臣沈鏞,爲本署提調時,請得賑恤廳減布代錢一千兩,兵曹錢一千兩,摠戎廳錢五百兩,以爲取利支用之道矣。賑廳·兵曹錢,則皆已還報,摠廳錢則五百兩內,一百兩亦爲還報,以其餘數四百兩零錢,取殖支用,極其苟簡。故每年大小公用,輒不免犯用本錢,卽今凋殘之弊,日甚一日,而紙匠員役輩,擧懷渙散之心,此甚可憫,故敢此,仰達矣。上曰,令本署提調稟處,可也。出擧條命退,延祚退出,在寬進奏職姓名。上問職掌。在寬曰,綿紬色矣。上問遺在,在寬曰,綿紬五十八同零,方絲紬三百七十尺零,水獺皮三十領矣。命退,在寬退出。允大曰,濟用奉事鄭在寬筵退之際,迷失門路,幾及差備近處,擧措怪駭,所當重勘,而本院請推之外,無他可施之罰,何以爲之乎?上曰,生疎所致,姑先推考,可也。出擧條煹進奏職姓名。上問職掌。煹曰,無職掌矣。上曰,無職掌則所爲者何事?煹曰,只是入直進排等事而已矣。上曰,判府事,一日幾次來見乎?煹曰,每日相對終日矣。上曰,同居一家乎?煹曰,雖異室而隔墻,往來無異一家矣。命退,煹退出。上曰,食物輸送之命,戶曹終不擧行乎?允大曰,戶參方留闕下,而尙不擧行矣。上曰,因微細事,昨夜酬應,至於徹漏,今朝又不擧行,此何道理?戶判今雖入來,必令戶參擧行,若不趁卽擧行,當重勘,擧行後單子,卽令戶參,親呈闕中事,分付。賤臣承命出傳。上曰,新舊抄啓文臣親試及秋季朔試射,明日爲之。出榻敎命退,承史以次退出。
丁未九月初一日午時,上御重熙堂。右副承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,近來廷臣習氣,無嚴之不足,殆近玩弄,可駭可惑之端,不一而足,至於昨今趙瑍事而極矣。昨秋筵敎,謂非誣也,則官職猶不敢然,食物擧行,此胡大事,致煩徹夜酬應,屢度嚴敎,漫若不聞知,初以老闇恕之者,寬假之恩,至矣盡矣。今朝以後,隨飭隨對,無異於送喝答喝,老闇者,無分義乎,非人臣乎?如瑍者,予尙不能使之知畏,稍疆梁者,大罪小罪,將一例頷可乎?執迹而論,使廷臣長此習,末流何所不至?藉令懲毖於乃第之遭罹,懲毖自懲毖,事面自事面,一番挺身草記,猶可駭也,焉敢爲此無於前之擧乎?由前由後,不可以成命之已爲擧行,仍以置之。戶曹參判趙瑍,亟施付處之典,使王言信,國綱伸,而爲廷臣而無嚴玩弄者之戒。上曰,近來一有政令,每欲如是爲事,殊極痛駭也。仍命退,承史以次退出。
上在昌德宮。停常參·經筵。
産室設廳擇日事,傳敎後,中宮殿,藥房·內閣·政院·玉堂口傳問安。答曰,知道。
曺允大啓曰,明日常參·經筵,取稟。傳曰,只晝講。
朴天衡啓曰,來初五日朝參日次矣,敢稟。傳曰,停。
沈豐之啓曰,藥房都提調洪樂性,提調沈豐之,有稟定事,來詣請對矣。傳曰,近日筵中,屢有下敎,辛丑年不設廳,今番先期設廳,或近於張大,壬申年亦於九月廿二日之後,始許提調幷直,今番亦不可前期幷直,所以靜而待之者此也。今因奉朝賀登筵,聞其縷縷陳請之言,而其中有難拒之端,予亦不無勉回之意,設廳日子,以念間推擇,醫官則依昨筵下敎,姑先一人式入直,可也。
沈豐之啓曰,大司憲鄭好仁,執義宋銓,掌令嚴思憲,持平崔守忱·吳翼煥未肅拜,掌令李顯靖在外,監察茶時之意,敢啓。傳曰,知道。
沈豐之啓曰,藥房都提調洪樂性,提調沈豐之,伏承設廳日子念間推擇之敎,而有不可不更爲稟定事,來詣請對矣。傳曰,何如是煩稟乎?依筵敎擧行,下敎日入侍。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,坐直承旨入侍。
沈豐之啓曰,卽者義禁府都事來言,時囚,仍爲草記照律事,命下矣。判義禁鄭一祥牌不進,次堂例不得擧行云,何以爲之?敢稟。傳曰,疏批已下,待開門牌招察任。
南鶴聞,以內醫院官員,以都提調意啓曰,醫人丁希泰,權差議藥同參,冠帶常仕,使之輪回入直,何如?傳曰,允。
南鶴聞,以義禁府言啓曰,慶尙監司金光默狀啓,據刑曹粘目內,固城前縣令李普天,移本府處之事,允下矣。李普天,時在京畿楊州地云,依例發遣府羅將拿來,何如?傳曰,分揀。
南鶴聞,以戶曹言啓曰,楊州·高陽士庶,年七十以上,食物分給後,使之直報本曹草記事,命下矣。高陽士庶食物米五十一石二斗二升,平倉畢分給,楊州士庶食物米二百七十一石十一斗八升內,十二石四斗八升,亦於平倉先爲分給之由,頃已筵達,而卽接楊州牧使洪義榮牒報,則餘米二百五十九石七斗,輸去本邑,今已畢分給云矣,敢啓。傳曰,知道。
南鶴聞,以承文院官員,以都提調意啓曰,院製述官李顯采瓜遞代,前縣監金洪運差下,付軍職冠帶常仕,何如?傳曰,允。
南鶴聞,以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
兼都承旨沈豐之疏曰,伏以臣於日昨前席,忽伏承藥院提調陞擬之命,退而震懍,惶汗浹背,莫省其所以也。噫,臣本庸陋,最居人下,而幸際聖明之世,偏荷特達之眷,華貫顯秩,歷揚殆遍,節次冥升,位至亞卿,在朝家爲誤恩,在臣身爲踰分,愆疣徒積,尺寸靡效,而惟其感激圖報,身非己有,趨走爲恭,筋力爲禮,凡有除旨,竭蹶趨承,而鵜梁鶴軒,譏在不稱,人怒鬼猜,理所必至,居常憂畏,如集于木。迺者超陞之恩,又何爲而及於臣也?猗今皇穹篤祐,彌月載屆,萬姓歡忭,八方顒俟,臣於此際,忝叨副提擧之任,竊庶幾周旋邇列,粗效祝慶之微悃,臣之榮幸,亦云極矣。夫豈料更進一步,猥躋八座,有若提調非臣莫可者然哉?地則寒素,才又譾劣,釋褐未滿二紀,橫金纔及五載,旣無寸善之可紀,徒玷崇班之驟陞,殆無異於駑駘之致千里,僬僥之擔九鼎,履滿之戒,過福之懼,猶屬臣一家之私,朝廷官人之方,決不當若是苟簡也。臣自聞此命,通宵悸恐,罪在濫竽,志切循墻,寧有一分冒膺之望,而義急求對,他不暇顧,雖不得不顚倒肅命,而其何敢憑恃寵靈,夤緣事會,以爲因仍盤礴之計哉?玆敢略暴至懇,仰瀆崇聽。伏乞聖慈,天地父母,諒臣言之非出飾讓,念名寵之不可濫授,亟收臣新除資級,以重官方,以安微分,不勝大願,臣無任屛營祈懇之至。答曰,省疏具悉。有取乎知臣分,卿其勿辭行公。
領議政金致仁箚曰,伏以卽伏聞産室廳,念間設行事,命下云,臣不勝旣喜而繼悶也。設廳規例,在三朔以前,而特殿下,不欲張大,前後自下所請,一皆靳允,大小群情,莫不抑鬱。今幸耆臣陳達,擧行有敎,但念旣命擇日,則稍遠稍近,別無關係,而遠則事面未安,非所以致謹愼之道。伏乞聖明,更加三思,亟命從近涓吉焉。取進止。答曰,省箚具悉卿懇,日前筵席,已詳諭矣。仍傳曰,此批答,遣史官傳諭于領議政。
判義禁鄭一祥疏曰,伏以仙寢祗謁,聖慕克伸,天蹕穩旋,玉體冞康,臣民欣忭,曷有其極?仍念臣不忠無狀,自速重戾,血泣訟息,惟俟鈇鉞之誅,千萬夢想之外,忽伏奉金吾新命,臣雙擎除音,驚惶感激,五內失守,汗淚交逬,不知滓濊賤臣,何以得此於君父也。以上三行刀割旣施薄勘,旋反敍命,恩出格外,非罪伊榮,倘非天地之仁,日月之明,照燭而閔覆之,臣何以全保性命,得至今日也?臣之闔門,攢手感泣,惟損結是期而已。抑臣竊有急痛于心者,討復大義,卽是臣家計,先臣立朝四十年,惟以峻嚴隄防,扶植彝倫,爲藉手事君之第一義諦,而常曰,人臣苟於此箇義理,或有毫分未盡,是眞蜂蟻之不若。臣目習耳慣,銘佩至今,而乃於義在必討之地,未能盡誠自效,卒陷罔測之科,生無以擧顔人世,死無以歸見亡父,拊心悲痛,寢驚寤摽,忽忽無生世之意也。臣本陋弱闇劣,無所比數,偏蒙我聖上拂拭之恩造,歷揚要膴,踰溢涯分,不有人忌,必有鬼猜,臣慄慄危懼,常如集木,而遇事昏邁,觸處顚錯,釁負旣深,踪地至危,聖恩雖出於滌瑕,臣罪自如於罔赦,今何敢視以微眚細過之已經勘斷,自同平人,復廁周行,重犯無忌憚之誅乎?召牌荐降,坐犯違傲,尤增死罪,玆敢披瀝肝血,冒萬死垂涕而陳之。伏乞聖慈,俯垂諒察,亟令攸司,勘臣罪負,昭示法紀,仍命選部,刋名朝籍,以卒終始生成之澤,不勝幸甚,臣無任屛營之至。答曰,省疏具悉。卿其勿辭行公。
吏曹判書吳載純疏曰,伏以御製繕寫之役告完,進呈之儀順成,六十編訓謨,昭載於億萬世,詒燕在玆,凡厥瞻聆孰不欣聳,而臣猥膺校正之任,獲參陪進之列,其爲榮耀,尤當如何哉?第念編摩校準,不過微勞耳,固是臣分之當爲,尙何懋賞之可論,而不意昨者傳旨之下,有校正諸臣加資之命,臣誠惝怳感隕,不知所以自措也。噫,臣本庸愚譾劣,最居人下,躐升驟遷,躋卿列而尸重任,居常憂慄,不啻若臨淵而集木矣,今玆罔功之賞,何爲而又及於臣身也?顧臣之濫叨銓衡,月已再易,瘡疣百出,敗闕畢露,偏蒙我殿下涵貸之恩,幸免大何,而今則蚊負轉重,駑力難强,顚覆之患,朝夕且至,而必無幸矣。若復猥荷格外之恩,冒承陞秩之寵,則臣之過福之災,姑捨勿論,其於累聖朝愛嚬笑之政,何哉?臣雖銜恩怵分,不敢不竭蹶祗肅,而恧縮悸懍,歷日靡定,玆敢略暴衷懇,仰瀆崇聽。伏乞天地父母,亟收臣新授恩資,仍削臣所帶職名,以重公器,以安私分,千萬幸甚,臣無任屛營之至。答曰,省疏具悉。卿之勤勞,予所嘉尙,勿辭行公。
吏曹參判李秉模疏曰,伏以雲漢昭回,誕膺奎璧之運,日月光華,初成進書之儀,劍佩環瞻,天香均濕,臣於是日,猥隨諸長僚之後,登降周旋於殿陛之間,榮無與比,歡不自勝,復豈料格外恩資,忽降於筵席將退之際哉?惟我殿下,以天縱之聖,加日新之工,洞見性命之原,淹貫圖書之府,帝王之學,雖不事乎文章,眞跡之久,英華自發,昭事上帝,則爲緝熙之文,動法祖宗,則爲繼述之文,方春議貸之綸,對時布令之書,勅天之歌,敍疇之範,地負海涵,浩無涯際,猗歟十年之間,百編一二,而洽已滿六十卷大帙,要其歸則無一不本於二帝三王之心,而爲天下後世法也。如臣蒙陋,初非擬議於考校之役,而特以閣銜之濫竽,直不過尊閣敬玩而已,有何一分可記之勞,而遽侈以恩資乎?噫,欲說恩造,天地莫量,而曾蔑絲毫之報,反添冥升之懼,此必臣過福之災,將無以仰副生成之澤而然也。叩謝義重,雖卽承命,歷日以思,精爽飛越,玆敢冒入文字,略暴衷懇,言不敢飾,天庶聽卑。伏乞聖明,亟收臣加資之命,以尊國體,以安微分焉,臣無任屛營祈懇之至。答曰,省疏具悉。考稽有功,且據已例常典,卿其勿辭行公。
右尹洪明浩疏曰,伏以臣凡陋淺短,百不猶人,而遭遇聖明,偏蒙隆渥,歷試內外,遽廁緋玉之班,涯分已溢,意望已足,區區所自勉者,唯是庶殫筋力之勞,少效涓埃之報而已。乃於千萬夢想之外,忽伏承亞尹陞擢之命,臣誠惝怳戰越,繼之以涕淚,不知措身之所也。夫亞卿之秩,古所稱命德之器,苟非望實旣優,績庸俱著者,莫或擬議,藉曰世級漸降,人才不古,而豈有若臣之文質無當,尺寸蔑效者,濫竽於其間哉?念臣粵自雷肆,事我殿下,出入近班,于今十數年矣。疎迃之性,謏短之識,醜拙畢露,絲毫莫補,幸蒙聖度曲賜庇覆,隨處指導,得免大何,罔非恩造,臣常銘縷在心,赴湯蹈火,有所不避,而至若匪分之職,自知已審,負乘之憂,昔人攸戒。況臣兄弟,本以素門弱植,內無墻壁之依,外乏葭莩之助,孤立獨行,與世寡偶,謹守拙規,念絶榮塗,猥蒙我聖上拂拭甄陶之澤,收諸衆棄之中,置之器使之末,華貫顯秩,年歲推遷,兄弟居然竝躋卿宰之列。大勻坱圠,造化若偏於一物,欲報之德,與天無極,私門盈滿之懼,已無可言,而朝家綜核之政,寧容如是,除命之下,怵然不寧,蹙伏數日,恭俟物議,天牌儼臨,末由冒進,敢陳肝膈之懇,仰瀆崇嚴。伏乞聖慈,念公器之不可輕畀,察臣言之非出飾讓,亟命還收新除職秩,以重官方,以安私分,不勝幸甚,臣無任屛營祈懇之至。答曰,省疏具悉。卿其勿辭行公。
校理魚用謙疏曰,伏以臣伏見傳敎下者,有戶曹參判趙瑍付處之命,臣愚死罪,竊以爲過矣。彼宰臣職居有司,不卽奉行於成命之下者,亦自有所執,則在聖上包涵萬物之道,恐當曲恕其志,終始優假,不失禮使之方,而今乃深究情外,過費辭氣,加以人臣所不敢承聞之敎,而直歸之於犯分昧義之科,此豈平日所期望於聖德者哉?處分一下,瞻聆有惑,臣雖甚無似,添居論思之列,目見處分之非常,終宵耿耿,不勝憂愛之至。玆敢冒陳愚見,妄瀆崇嚴,伏願殿下,深留聖意,亟寢趙瑍付處之命,以光聖德,不勝幸甚,臣無任屛營祈懇之至。省疏具悉矣。
丁未九月初二日卯時,上御誠正閣。左副承旨與奉朝賀入侍時。左副承旨曺允大,假注書趙台榮,記注官李宗烈·承膺祚,奉朝賀趙暾,以次進伏訖。上曰,卿何日上來乎?暾曰,昨日始爲上來矣。上曰,卿今躋一品,誠可喜也。暾曰,臣伏蒙天恩,特超二資,不勝惶感矣。上曰,卿以侍從臣父,當爲陞資,而尙不例加,果未知矣,昨聞戶判之言,始知之,特許加資之典矣。暾曰,一時兩資,誠爲惶悚矣。上曰,何當下去耶?暾曰,臣聞國有莫大之慶,而偃然在鄕,有所不安,今果上來,而下鄕之計,當在邦慶之後矣,今月卽彌月之期,而尙無設廳之擧,中外臣民,不勝抑菀矣。上曰,今玆之慶,卽辛丑之後,初有之慶,而在昔辛丑,初無設廳之事,其時不設之擧,今何擧行乎?暾曰,今番有異於辛丑,而實是國初以來四百年初有之慶,設廳諸節,決不可遲延矣。上曰,列聖朝所未行之擧,今何可創設乎?事涉未安,故不得許設矣。暾曰,殿下何爲有此過謙之敎耶?實無少嫌之端,其在愼重之道,不可少緩,亟加三思,允從群請焉。上曰,愼重之道,固不在於此等儀文,何必張大乎?暾曰,設廳尙不擧行,故人心不無訝惑,至於鄕谷之民,尤有甚焉,卽降下敎,以副群下日夜顒祝之望焉。上曰,擧措極爲張大,故未果矣。暾曰,在他事,雖或以張大闕之,而四百年所無之慶,豈可以張大持難,不爲擧行乎?上曰,壬申年亦不設廳,雖欲設廳,且無襯合前例矣。暾曰,今番亦有異於壬申,且國初以來,初無如此之慶,雖欲考例,似無其例矣。上曰,卿言如是懇摯,予不無勉回之意矣。暾曰,卽降成命焉。上命允大,書藥房請對啓辭批旨訖。敎曰,卿雖不在於朝著之列,聽施其言,亦似爲好,故特降此敎矣。暾曰,臣雖處畎畝之中,何敢忘一時乎?伏承批旨下者,實不勝慶幸,而念間推擇,誠有遲緩之歎,更爲下敎,是臣區區之望也。上曰,旬前後,無可合之日矣。上曰,昨日趙瑍事,何如?暾曰,未知其善爲,而亦不無所執矣。上曰,卿許久閑遊,可悶矣。暾曰,臣若從仕,必不能支保到今矣。命退,諸臣以次退出。
丁未九月初二日辰時,上御春塘臺。抄啓文臣親試試射入侍時。左承旨趙衍德,右副承旨洪仁浩,同副承旨南鶴聞,假注書趙台榮,記事官李宗烈,記注官承膺祚以次侍立。上具戎服,乘輿出賓陽門,由靑陽門,詣春塘臺。降輿陞座,引儀唱試官以下入就位,行四拜禮,親試試官原任提學兪彦鎬一提學金鍾秀,原任直提學朴祐源,檢校直閣徐鼎修,原任直閣鄭東浚,試射試官二直提學李秉模,吏曹參議李時秀,左副承旨曺允大,行副司直李勉兢·李翼晉,率副司果鄭萬始等,入就位行拜禮訖。以次就座,彦鎬進前奏曰,日氣稍冷,早朝勞動,聖體,若何?上曰,一樣矣。上曰,素知其木强,而俄者趙奉朝賀入侍,予亦爲難堪矣。彦鎬曰,俄伏承藥房啓辭批旨下者,臣等不勝慶幸,而十八日之敎,似甚遲緩矣。上曰,辛丑年則初不設廳,今番之敎,反似爲過矣。彦鎬曰,今番有異於辛丑矣。上曰,壬申年,亦於十八日爲之,今番事亦稀異,故以此日爲敎,良有以也。彦鎬曰,聖敎誠甚允當,而見今凡節擧行,多有一時爲急者矣。上曰,以是之故,醫官則使之自今日入直矣。彦鎬曰,捲草官,前亦有預啓下之例矣。上曰,是無其人,亦奈何?彦鎬曰,更加三思,日子進定宜矣。上曰,俄者趙奉朝賀處,已悉下敎,而旬前後,實無可合日,卿勿更煩也。命鍾秀書七言十韻律詩題,勅賜花餻宴,仍命懸題訖。彦鎬曰,題解未能詳知矣。上曰,此是皇明朝事,而花餻,似今菊餠,亦以此意,曉諭諸文臣,可也。仁浩承命出傳。上命試射,呼名官呼鄭萬始等,以次射放。鍾秀曰,左道事,撰出一通文字以進事,命下,已多日矣,文字旣已撰進,自政府頒布中外,有不容少緩,而第念左道名色,政府行會中,不可不一一書塡,此則經稟然後,始可無混入與脫漏之弊,而亦可爲永久遵行之道。讖緯與天主等邪說,固當入於當禁之第一條件,而如遁甲之本出於兵法,望氣之本出於天文,破字之本出於卜筮者,皆似難處,合有廣採公議,指一劃定之道,故敢達。上曰,令禮曹問于大臣,各陳意見,以爲裁處之地,可也。出擧條鍾秀曰,本閣屬官事,有稟達者,諸僚之議定,已久矣,而因臣不敢以行公閣臣自居,今始,仰達矣。銀印諭書差備忠義,特敎屬于本閣之後,又有一提學另加抄擇之傳敎,故其後窠出,果已十分另擇。兩差備忠義,所重有在,其勞亦多,畢竟合有區處之道,雖定爲計朔遷轉之法,亦未爲不可,而當此愼惜官方之日,雜岐通仕之新創一路,在所難愼。大抵忠義,舊無通仕路之規,而數十年前,因勳臣陳達,禮賓參奉一窠,許屬忠義,自勳府望定,以送于銓曹矣。今若以此窠,屬之於兩差備忠義,以爲自本閣望定,以送于銓曹之地,則其於酬勞與擇人之道,可謂兩得其宜,而但念閣屬忠義,旣自本閣望定,則本閣,非主管忠義之地,忠義中優劣,本閣旣無詳知之道,且勳府,旣是主管忠義之司,而從前自辟之窠,一朝移送于本閣,則自勳府,早晩間或不無爭難之慮。此後禮賓窠,以見在之閣屬忠義望定,以送于銓曹之後,其代,令勳府極擇望定,以送于本閣,如有不合,則使之更爲望定,以盡擇人之道,似合事宜,故敢達。上曰,依爲之。出擧條命書傳敎曰,弘文提學,待開門牌招,通方外事,分付,旣有限九抄在泮出榜後退去之命,在前如此之時,多有移設之例,試所,以丕闡堂爲之事,分付。上曰,右尹洪明浩肅謝乎?衍德曰,右尹洪明浩,除拜後過三日不爲出肅,依定式推考警責,仍卽牌招察任,何如?上曰,依爲之。出擧條射員射訖。上曰,以射之故,文臣多效勞,製述則各歸私第,盡才成篇,待明早親呈事,分付。仁浩承命出分付。上乘輿,由靑陽門,入賓陽門還內,諸臣以次退出。
丁未九月初二日酉時,上御誠正閣。坐直承旨入侍時。同副承旨南鶴聞,假注書趙台榮,記事官李宗烈,記注官承膺祚,以次進伏訖。上命書領相箚批。又命書傳敎曰,都承旨批下待開門牌招察任。又命書傳敎曰,事無小大,不言成俗,職在論思,有懷必陳,言或不是,宜念含垢之義,而此事,有大不然者,責之以無嚴,則罪止付處,旣失於太輕,又以殆近玩弄爲云,則執法之地,當斥不當救。昨日擧措,此玉堂旣不目擊,乃敢挺身營救,使無嚴之習,玩弄之漸,無所懲畏而戢厲,則畢竟尾大之後,甘自歸於勸成之科者,誠萬萬駭然。初欲別加嚴勘,念其祖,且其疏語,不及本事,宛轉則果宛轉,姑從末勘,校理魚用謙,雙靑權管除授,使之當日辭朝,時任權管,遞付京職。又命書傳敎曰,承旨房仍。又命書傳敎曰,右尹批下,待開門牌招察任。又命書傳敎曰,政官待開門牌招開政。命退,承史以次退出。
上在昌德〈宮〉。停常參,只晝講。
趙衍德啓曰,明日常參·經筵,取稟。傳曰,停。
沈豐之啓曰,大司憲鄭好仁,執義宋銓,掌令嚴思憲,持平崔守忱·吳翼煥未肅拜,掌令李顯靖在外,監察茶時之意,敢啓。傳曰,知道。
曺允大,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,自明日,溫繹間視事,頉稟之意,敢啓。傳曰,知道。
沈豐之啓曰,藥房都提調洪樂性,提調沈豐之,以産室排設日子,有稟達事,來詣請對矣。傳曰,卿等旣知念前無可合日,如是煩請,極爲不可,且以愼重之道,本家人·在直醫官亦輪番,豈必待卿等之直宿乎?壬申年亦有此例,今番決不敢爲過於壬申之擧,如是下敎之後,何敢更請,卿等退去。
沈豐之啓曰,藥房都提調洪樂性,提調沈豐之,雖伏承退去之敎,有趁時稟定事,更爲來詣請對矣。傳曰,入侍。
傳于曺允大曰,吏房承旨入侍。
傳于沈豐之曰,左副承旨,持此御題,與弘文提學,偕往泮宮,儒生試取以來。
沈豐之啓曰,弘文提學吳載純,牌不進推考傳旨,今方捧入,而九日製命下之後,如是違牌,事甚未安,更卽牌招,何如?傳曰,允。
沈豐之啓曰,弘文提學吳載純,旣已承牌,而藝文提學徐有隣,疏批未下,奎章閣提學金鍾秀牌招,以爲同參考試之地,何如?傳曰,允。
洪仁浩啓曰,判義禁鄭一祥,牌不進推考傳旨,今方捧入,而時囚議處命下之後,如是違牌,不卽擧行,事甚未安,更卽牌招,何如?傳曰,允。
洪仁浩啓曰,判義禁鄭一祥,再牌不進推考傳旨,今方捧入,而時囚議處命下之後,連事違召,不卽擧行,事甚赤安,所當更請牌招,而係是一日三牌,何以爲之?敢稟。傳曰,宜令一伸廉隅,許遞,照律,令次堂擧行。
傳于洪仁浩曰,都承旨入侍。
傳于沈豐之曰,科次入侍。
以京畿監司狀啓,公廨修建監董人姓名論列,令該曹稟處事,傳于洪仁浩曰,觀此狀辭,公廨新建至近千間,改建修補又近二千間,墻垣亦稱是,且聞果然有改觀處云。校裨監董人,依狀啓判下施賞,今日政下批,其中漣川斗邑之如是效勞,極爲可嘉,待準期,郡守特爲待窠調用。
有政。吏批,判書吳載純試官進,參判李秉模進,參議李集斗進,同副承旨南鶴聞進。以李洪載爲校理,李在學爲戶曹參判,李爲知經筵,金文淳爲造紙提調,李秉鼎爲慶州府尹,承文正字單金㙆,副正字單南景羲,檢書官單徐理修,贈吏參沈銶贈吏判例兼,知事沈豐之考。
兵批,判書鄭昌順病,參判黃昇源進,參議柳誼,參知李祖源病,右副承旨洪仁浩進。副司直李柱國·洪檢,副司果李集箕·金洪運,副司正吳泰柱。
右邊捕盜大將前望單子入之,李敬懋落點。
兵曹口傳政事,副司直李敬懋。
洪仁浩,以兵曹言啓曰,俄者金虎門留門時,宣傳官持標信祗傳後,仍爲留門矣。凡係出入人員,所當一從政院指揮擧行,而必待他宣傳官來傳某某人出入,然後始許其出入,自是不易之定式,而旣無政院指揮,又無他宣傳官來傳之言,則試官二員之無端出送者,揆以法例,萬萬駭然。至於行首宣傳官,不能檢飭下僚,致有此無前之擧,論其罪狀,有難仍置。當該守門將,留門後出入一款,雖曰標信宣傳官主張,而渠旣眼同監門,則不有定式,一任宣傳官之許其出入,視若尋常,初不來告於本曹者,亦極矇然,標信宣傳官,雖有汰去之命,其在懲後之道,不可已勘而不論,令該府拿問處之,行首宣傳官及當該守門將,一倂汰去,何如?傳曰,允。行首宣傳官旣非入直,此與在直不勅有異,爲先推考,守門將及入直行首守門將,拿問處之,可也。
兵曹口傳政事,以李寅會爲宣傳官。
洪仁浩,以備邊司言啓曰,頃因文兼柳文養書啓,兩湖綿農,優劣分等報來之意,依下敎發關,分付矣。卽見全羅監司沈頤之所報,則以爲本道綿農,山沿俱歉,比之昨年,尤有甚焉。參互狀牒,較看災形,到處尤甚,一般其形,實無三等區別之道,各樣保布,竝以純錢代納爲辭。忠淸監司尹尙東所報,則以爲本道綿歉,挽近所無,沿峽俱歉,實無優劣,本色責納,殆同龜背之括毛,分等區別,恐致民情之騷擾,擧一道純錢,然後可使窮民,均蒙惠澤,各衙門各樣軍布及砲保價布,竝以純錢捧納爲請矣。兩道綿歉之狀,已入於俯燭之下,而更爲關問之敎,寔出於曲軫民情,從實區別之至意,則在道臣擧行,固當詳探彼此,的定優劣,以爲分等分數之地,而今此報辭之謂無異同,擧請純錢,誠極未安。大抵農形,雖在大無之年,元無全一道尤甚之時,則綿農與畓農,不甚相遠,安有邑邑同然,不少參差之理哉?所當更令報來,而第伏念聖意,亶在於先期頒令,俾紓民力,則如是往復之際,恐有後時之嘆,以綿農最尤甚邑純錢,其餘折半代納之意,直爲的定分付,而若其尤甚·之次之分等,一付之本道,使之先擧行後狀聞,實合事宜,以此分付。兩道道臣,不可無警,竝爲先推考,何如?傳曰,允。强難區別,誠如道臣之言,而卿等覆辭,亦出於重愼之意,依草記施行,尤甚·之次,不必更定等第,以致紛紜。
洪仁浩,以義禁府言啓曰,時囚,以草記議處照律事,命下矣。時囚罪人姜五成,鬱島防禁,法意甚嚴,而帖文成給,雖或發明,犯禁海夫,旣是營下邑民,則身爲帥臣,常時不能檢飭之罪,在所難免。以此照律,罪取考律文,則大明律私出外境及違禁下海條有曰,凡私出外境及下海,而其拘該官司失覺察者,杖七十,大典通編推斷條有曰,犯私罪,杖七十,奪告身二等,犯枉法受贓外,笞杖竝收贖云矣。姜五成,杖七十收贖,奪告身二等放送。金禧麟·洪昌源等,親臨課試,事體自別,而金禧麟之講製文臣,趁不知委,洪昌源之不待就位,徑呼笏記,俱極可駭。竝以此照律,罪取考律文,則大明律不應爲條有曰,凡不應得爲而爲之事理重者,杖八十。大典通編推斷條有曰,犯私罪,杖八十,奪告身三等,犯枉法受贓外,笞杖竝收贖云矣。金禧麟·洪昌源等,各杖八十收贖,奪告身三等竝放送。鄭宅休,闕內入直,何等至重,而不有飭敎,書不徑出,揆以紀綱,極爲痛駭。以此照律,罪取考律文,則大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣,鄭宅休杖一百收贖,告身盡行追奪放送。沈能寬,罪人防守,法意至嚴,而不善檢飭,致有逃失之弊,不可以兼任屬耳,有所容貸。以此照律,罪取考律文,則大典通編逃亡條有曰,定配罪人逃失邑守令,以制書有違律論。大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣,沈能寬杖一百收贖,告身盡行追奪放送。李厚重·金鼎九等,觀其供辭,則以旗雖擧鼓不應,縷縷發明,而若無符同旗軍之事,則豈有矢不中而擧旗之理哉?論其情跡,難免用奸之律。竝以此照律,罪取考律文,則大典通編武科條有曰,科場用奸者,邊遠充軍,用情差備官,絶島水軍充定。推斷條有曰,犯私罪,杖一百以上,告身盡行追奪。同條有曰,凡擬罪時,功臣子與孫綱常贓盜外,杖流以下,許贖云矣。金鼎九祖信達,揚武原從功臣云,充軍,以功臣孫依法典收贖,告身盡行追奪放送。李厚重告身盡行追奪,平安道博川郡邊遠充軍,而以議啓內辭意,具罪目,依例發遣府羅將,押送配所,何如?傳曰,允。照律諸囚中,如有功議,各減一等。科場之律,無異贓汚,且況律文中,只有功臣子孫杖流以下勿問云,則今此金鼎九之律名,卽充軍也。其所傍照,亦不成說。已自向來,趙岡議律事,甚訝之,當該律官,令該曹嚴加究覈,以其所低仰律反勘,卿等難免議律不審之失,與趙岡議律,禁府堂上,竝罷職,趙岡·金鼎九等,以本律施行,可也。
戶曹判書徐有隣疏曰,伏以臣於本曹參判趙瑍付處之命,有不勝悚恧者。惟我聖上,當進書論賞之日,追念先王朝編次諸人,沒者致恩酹,存者賜食物,甚盛擧也。凡厥有司之臣,孰不竭蹶擧行,而就其中,若有決不可混及之人,則據理爭執,自是執藝之義,雖使臣當之,亦當如瑍之爲,而臣以長官,適値受命在外,致令亞堂,替被嚴譴,倖逭之愧,若無所容,昨因呼籲路阻,今始露章自列,臣罪至此,尤合大何。伏乞聖慈,俯垂鑑諒,亟降威罰,以昭法紀,以安賤分,不勝幸甚。以戶曹判書徐有隣上疏,傳于洪仁浩曰,處義自有當否,不必煩浼處,無難引義,是亦容易之一端。伊時事事實,元不關於判堂,城鑰將下之際,因喉院啓辭,令次堂擧行,則衆所共知之往役,强欲把作己嫌者,殊極未妥。戶曹判書徐有隣,姑先從重推考,原疏還給,此等疏章,惟以捧入爲德色之資,惟允之義,固如是乎?當該承旨,亦爲推考,今日菊製,弘文提學,聞已承牌,藝文提學·內閣提學,亦當牌招,藝文提學違牌,勿捧傳旨。
丁未九月初三日辰時,上御熙政堂。晝講入侍時。知事尹蓍東,特進官李聖圭,參贊官南鶴聞,侍讀官金履翼,檢討官李敬五,假注書趙台榮,記事官李宗烈,記注官承膺祚,宗臣西春君爗,武臣具敍五,以次進伏訖。上命進講,履翼讀大學,自康誥曰惟命不于常,止不以利爲利以義爲利也。上讀新受音訖。上曰,玉堂各陳文義。履翼曰,大學一書,朱子以爲敎人之法,程子以爲初學入德之門,而實則是萬世人辟治國平天下之一大龜鑑也。蓋其工夫,始於格致誠正,而其功效,則至於治國平天下而終焉,誠亦大且遠矣。雖然,念其治平之要,只以絜矩二字結之,所謂絜矩,是不過與民同其好惡而已。大抵人主之一好一惡,必循公議之同然,無或私意之參錯,然後必致上下四方,均齊方正之效,而天下治矣。此乃堯·舜所以率天下以仁者也,苟或反是,不明於義利之分,不察乎理慾之殊,好惡有拂於人性,則是害之至,捷於影響,誠極可畏也。今我殿下,盛德已躋於廣大,聖學旣臻於高明,凡於絜矩之義,講之熟焉,治平之謨,行之久焉,則如臣末學,豈敢有一言仰裨,而然以憂愛之誠,每切聖益聖之望,伏願殿下,深留聖意於此等處,特以公好惡三字,念念不忘,勉勉不已焉。上曰,所陳甚好矣。敬五曰,上番旣以公好惡三字,有所陳達,而此章無見賢而不能擧擧而不能慢也,程夫子釋之曰,知所愛惡而未能盡愛惡之道,蓋君子而未仁者也,苟或未盡着力於公好惡之道,則其害,乃至於此章云云。伏願此等處,益加省察焉。上曰,其言亦好矣。蓍東曰,篇中多論財用矣,見今財用,每患不足,惟我殿下,非不節儉而財必不足,或者財用,不得其要而然歟,自今以往,必思財恒足之道焉。聖圭·鶴聞曰,玉堂經筵,旣盡仰奏,臣等更無所達矣。上命講官先退。上曰,都承旨入侍。出榻敎賤臣承命出傳,兼都承旨沈豐之進伏。上曰,卿等求對,欲請設廳日字之進定耶?豐之曰,果然矣。上曰,十三日爲吉云耶?豐之曰,非但十三日,十一日,初六日俱吉云,臣等顒望之心,只在進定日字矣。上曰,卿等之請對,予豈非之,而事勢不必然矣。仍命書藥房請對啓辭批答。豐之書訖,起伏曰,事體莫重,故臣等冒煩求對,都提調不得入侍,臣獨登筵,已極抑鬱,而設廳日字,決不容差緩,其外應行之事,一未擧行,此實萬萬泄鬱者矣。上曰,外他節目,是何事耶?豐之曰,提調五日一次問安産室廳,醫官醫女,亦有問安之例,而今番則産室廳醫官,尙未受點,故此等應行之事,一未擧行,臣誠不勝抑鬱矣。上曰,提謂日次問安。自明日爲之,可矣,而所謂醫官醫女輩問安,姑置之,可也。豐之曰,臣等直宿,亦所緊急者矣。上曰,卿等則不必自今入直,御將與金峙默,使之輪回直宿於設廳前,而晝出夜直,設廳後則晝夜輪直,可也。豐之曰,醫官輪直,亦甚緊急矣。上曰,然則只以卞觀海·丁希泰二人,使之輪直,而卞觀海則以渠廳番次入直,丁希泰則以別入直輪回直宿,可也。豐之曰,捲草官之尙未差出,亦甚可悶矣。上曰,此則實無其人,當更思而爲敎矣。命書傳敎曰,親試試官及抄啓文臣留待,菊製科次入侍,同爲考試,今日旣命通方外親試,讀券官,菊製一體讀券,抄啓文臣與原對讀官,亦令一體對讀,試單同爲啓下,呈券數多,分考有命,則入直兵郞,例差對讀官,今日亦一體啓下事,該房知悉。上曰,京畿監司留待。出榻敎命退,承史以次退出。
丁未九月初三日巳時,上御重熙堂。吏房承旨入侍時,左承旨趙衍德,假注書趙台榮,記注官承膺祚,記事官尹行任,以次進伏訖。上曰,京畿監司·直閣入侍。賤臣承命出,與京畿監司徐有防,檢校直閣徐鼎修,原任直閣鄭東浚偕入進伏。上敎膺祚曰,今此菊製,與年前庭試題,旨義稍異,毋或用東,如有用東,當先拔去,爾其馳往泮中,曉諭多士。膺祚承命退出。上曰,禁直應製試券持入。賤臣承命出持入。上親考訖,以次出榜。命書傳敎曰,禁直諸臣應製,三中一同副承旨南鶴聞,虎皮一令賜給。三中二兵曹判書鄭昌順,鹿皮一令賜給。三中右副承旨洪仁浩,正音通釋一件賜給。三下修撰趙鎭宅,直閣鄭大容,司饔直長尹聚東,副修撰李百亨,各紙一卷·筆三枝·墨二笏賜給。次上副摠管具㢞,兵曹佐郞柳文養,副校理金履翼,各紙一卷·筆二枝·墨一笏賜給。上曰,道內農形,何如?有防曰,今皆登熟,方始刈穫矣。有防曰,本營貢人封進日供生雉,昨伏承參半代封之下敎,此實出於軫恤之聖意,而第自九月至四月,山雉貿得,俱係其時,逐日進排,亦有餘儲,在貢人輩,少無貽弊之端。事狀旣如此,則尙此參半代封,極涉惶悚,故敢此,仰達矣。上曰,復舊封進,廚院亦爲復舊封進,可也。出擧條命退,諸臣以次退出。
丁未九月初三日申時,上御熙政堂。抄啓文臣親試,九日製科次同爲入侍時。右副承旨洪仁浩,同副承旨南鶴聞,假注書趙台榮,記事官李宗烈,記注官承膺祚,讀券官兪彦鎬·金鍾秀·徐有隣·吳載純·朴祐源·徐鼎修·鄭東浚,對讀官金履翼·李敬五·尹行任,兼對讀官鄭萬始·趙濟魯·沈晉賢·洪義浩·鄭東觀·李書九·宋祥濂·洪樂貞·韓商新·韓致應·鄭晩錫·尹光顔·李相璜·金祖淳·張錫胤·尹永僖·李羲觀·申溆,以次進伏訖。彦鎬曰,今日日氣寒濕,聖體,若何?上曰,一樣矣。彦鎬曰,今月則設廳,雖在初一日,亦可謂太晩,而尙無下敎,群情不勝抑菀矣。上曰,擧措張大,果不下敎,而擇日之命,則昨已下矣。彦鎬曰,雖承涓吉之敎,而念間則極爲遲緩,且旣以念間爲敎,則念間旬間,別無異同,亟加三思,更爲下敎焉。上曰,昨日奉朝賀,則稍知予意,殊可幸也。本家人與醫官,旣已直宿,則已盡愼重之道,且旬間,果無吉日,何庸更敎?彦鎬曰,醫官輪直,則雖已下敎,外他擧行凡節,一未爲之,此不勝泄菀矣。且擇日單子,尙不批下,益切伏悶矣。上曰,擇日單則明當下敎矣。彦鎬曰,藥房提擧,連日請對,一未登筵,在院諸臣,亦爲渴悶,且於藥餌之節,亦有稟定之事云矣。上曰,藥餌事,明欲下敎,卿等就座考試也。彦鎬曰,臣旣非命官,何敢考券乎?上曰,俄有抄啓試官,啓下菊製試官之命,菊製試券,先考,可也。彦鎬等進考。上曰,右捕將前望單子入之。出榻敎賤臣承命出持入,上以李敬懋落點。命書傳敎曰,此亦紀綱所在,寧有無究竟之査體,今番期於出場後已,新除捕將李敬懋,方在罷散中,敍用,與左將相議,無敢如前延拕事嚴飭。仁浩曰,新除授右邊捕盜大將李敬懋,時無職名,令該曹口傳付軍職,何如?上曰,依爲之。仁浩曰,右邊捕盜大將李敬懋,卽爲牌招,傳授命召及大將牌·傳令牌,何如?上曰,依爲之。出擧條上曰,右捕將李敬懋,令該曹口傳付軍職,仍卽牌招,傳授命召及大將牌·傳令牌。出榻敎彦鎬等分考訖。上曰,科次則姑徐,適有小饌,當賜卿等矣。仍命進盤果酒肴。上敎彦鎬曰,自卿大拜,便殿宣醞,今爲初有之事,況彼一提學,同登筵席,尤覺慰喜,日昨抄啓文臣試射,十巡無一分者,例有罰盃,卿旣爲抄啓試官,當首勸一觥矣。彦鎬曰,法醞將宣,不啻旣醉之歡情矣。仍跪飮盡一大觥。上謂鍾秀曰,右相旣飮一觥,今日之酒,卿可爲政罰飮,抄啓文臣外在筵諸臣量宜勸飮。鍾秀跪飮大觥。上曰,卿能復飮乎?鍾秀曰,自上之賜,何敢辭爲,而右相旣先執勺矣。從前酬酢,輒不相讓,今則以大官之故,雖不敢如前互勸,而右相酒戶素宏,一酌則恐不滿量矣。彦鎬曰,一提學之言雖如此,臣若失儀於前席,豈不有礙於瞻聆乎,臣請以小盞,對酌一提學之大觥矣。上曰,惟卿意,可也。彦鎬跪飮一盞,顧謂鍾秀曰,旣稟上旨,不可不連進大觥矣。鍾秀執觥起拜伏曰,大臣以上命勸之,臣謹飮大觥矣。仍奏曰,失儀之慮,誠如大臣之言,則臣何敢縷達,而右相酒量,臣素知也。且語云飮之以酒,以觀其德,右相之限量連飮,恐無不可矣。彦鎬曰,咫尺需雲,莫非恩私,由醉之言,不足爲過,而臣忝大官,一提學之言,無或有欠於體統乎?鍾秀曰,大臣以體統責之,臣切惶悚,而記昔戊戌年,右相爲松留時宣醞,退歸之路,與徐判府事,有因醉善謔之事,列卿之醉後失儀,恐不必深責矣。彦鎬曰,臣於戊戌,誠有是事,而一提學之强勸,終不免體統之如何矣。上笑曰,右相,能記畫像贊先卜于夢四字乎?卿一直以體統,責彼重臣,彼重臣,豈不有介介底心乎?彦鎬,鍾秀齊起對曰,聖敎及此,臣等不勝惶恐,而過飮不已,隳損筵體,是臣等之所大懼也。上曰,何妨之有?今日飮酒甚樂,卿等須爲勿辭。於是,彦鎬飮大觥一,小盞三,鍾秀飮大觥四。上曰,壯哉,卿等之酒戶也。予未見其醉態也。上命抄啓文臣鄭萬始·洪樂貞·申溆各飮罰觥三,萬始跪飮盡三觥。上曰,不料此文臣酒量之如此也。樂貞奉一觥,漬於袍袖。上曰,君賜之飮,禮不當如是,承旨申飭,可也。仁浩曰,筵體至嚴,洪樂貞雖不善飮,擧措甚未安矣。上曰,洪樂貞第二第三觥,不須滿酌也。溆亦連飮三觥。上曰,試官及諸對讀官,俱各進前,飮之多少,隨量淺深,可也。諸臣以次進飮。上曰,同副本來善飮,賜以大觥。鶴聞連飮五大觥。上曰,諸臣少退,可也。上曰,藥房都提調·提調入侍。賤臣承命出,與藥房都提調洪樂性,提調沈豐之偕入進伏。樂性曰,臨殿夜深,聖體,若何?上曰,一樣矣。俄者悉諭於右相,而十八日前,更無吉日,以此日擧行,可也,至於卿等之請對,則事非曰非矣,而其前實無可合之日,奈何?樂貞曰,聖敎雖如此,念間之敎,實爲遲緩矣,俄問日官,則初十日,十一日俱吉云,以此日擧行,恐爲得宜矣。上曰,予亦深諒而然矣,本家人與醫官,已爲直宿,則盡愼重之道,且於壬申年,十八日始乃設廳矣。樂性曰,捲草官啓下,亦甚緊急矣。上曰,實無其人,亦奈何?前例,必以崇品及有履歷人爲之矣,此提調非不可合,而係是新資,是甚難處矣。樂性曰,屢瀆宸聽,極爲惶悚,而設廳之擧,不容少緩,且日字亦甚太遠,伏望更爲下敎焉。上曰,何如是屢懇耶?設廳係是文具,日字同符壬申年,予則爲奇幸,卿勿多言也。樂性曰,設廳之擧,豈爲文具乎?擧行凡節,無非不可已者矣。上曰,諸凡凡節,自內亦多有已備者,卿則勿煩也。樂性曰,自內雖曰已備,外面看之,無一擧行,是豈不切悶乎?上曰,然則提調問安事,卿其出擧條,可也。樂性曰,臣等以産室排設進定之意,相率仰請,而尙未蒙允兪,如醫官醫女問安等節之應行事例,因此稽遲。臣等職在藥院,伈泄度日,不勝紆欎,雖在未設廳之前,中宮殿五日日次問安,始自明日擧行,少伸微忱,以尊事體,有不可已者,敢此,仰達矣。上曰,依爲之。出擧條樂性曰,醫女入直,亦爲緊切矣。上曰,所謂醫女安知醫理?出入禁中,必多弊端,以此之故,尤不無醫女之入直矣。樂性曰,然而醫女入直,然後以知夜候之如何矣。上曰,此則事甚不繄,置之也。樂性曰,屢次仰請,極涉惶恐,而日字則必俟更爲下敎矣。上曰,何爲更煩耶?在昔辛丑,初不設廳,以至邦慶之日,始出捲草官矣,卿等勿煩,姑爲退去也。樂性曰,臣等雖曰入侍,一未承允許,下情益不勝悶切矣,明日謹當更爲請對矣。上曰,請對則隨意爲之也。樂性曰,提調旣兼承旨,且帶禮房,兩院事務,自多相妨矣。上曰,從當許免,而實無可合都承旨之人,此亦難處矣,粵在肅廟朝四十年,都承旨曾不數遞,故都承旨先生案,果爲太少矣。豐之曰,然矣。上曰,提調曾經當品都承旨,今爲兼都承旨,此亦壯矣。樂性曰,然矣。上曰,明欲請對云,退去也。樂性曰,今玆登筵,一未承許,實無退歸之忱矣,更加三思焉。上曰,深諒已久,卿勿多言也。仍命退,樂性等先退。上命入侍諸臣以次進伏。仁浩曰,右相不勝杯勺,無以登筵云矣。上命台榮傳諭右相,使之先退。上曰,一提學何不入來?有隣曰,右相筵退後,與一提學,頗有酒氣,閤外數語酬酢,多是醉談,旋聞一提學,先出金虎門云矣。上曰,金虎門雖已留門,旣無出送之命,則何由徑退乎?仁浩曰,對讀官鄭萬始,亦徑先出門云矣。上敎侍衛宣傳官曰,旣無政院指揮,則留門宣傳官,何敢任意出入人耶?卽爲査問以奏也。宣傳官李身敬承命退,少頃還爲進奏曰,査問留門宣傳官金益淳處,則以爲標信祗受時,誤聞抄啓試官出送之敎,俄果出送云矣。上曰,留門事體,何等至重?該宣傳官之任人出入,極爲痛駭矣。仁浩曰,留門標信,事體至重,而今日金虎門留門時宣傳官金益淳,不待政院知委,試官以下,任自出送,事之驚該,莫此爲甚,當該宣傳官,所當重勘,而本院請推之外,無他可施之罰,何以爲之乎?上曰,汰去,其代令該曹口傳差出,可也。出擧條上敎文養曰,兵曹入直堂上擧行,亦爲駭然矣,爾其出去,行首守門將與該守門將,自兵曹,論罪草記,可也。文養承命退出。上曰,同副何不入來乎?仁浩曰,俄歸于本院矣。命書傳敎曰,少退之時,輕先歸院,當該承旨,從重推考。載純等考訖,以三下李致薰等出榜。上曰,抄啓試券進考也。載純等考訖,以二下尹行任等出榜訖。命書傳敎曰,九日製居首幼學李致薰,直赴會試,之次幼學韓用成給一分,次上幼學李興一·李義樂,生員崔時澤,各紙二卷·筆二枝·墨二笏賜給。上曰,昨日抄啓文臣試射時入格人,立階下頒賞也。仁浩呼尹行任等,以次頒賞訖。上曰,此留門諸臣,竝爲出送事,分付。仍命退,諸臣以次退出。
上在昌德宮。停常參·經筵。
沈豐之啓曰,大司憲鄭好仁,執義宋銓,掌令嚴思憲,持平崔守忱·吳翼煥未肅拜,掌令李顯靖在外,監察茶時之意,敢啓。傳曰,知道。
沈豐之啓曰,藥房都提調洪樂性,提調沈豐之,有稟定事,來詣請對矣。傳曰,入侍。
傳于趙衍德曰,左承旨入侍。
趙衍德啓曰,領議政金致仁,領府事鄭存謙,判府事徐命善·李福源,左議政李在協,右議政兪彦鎬,爲承候來待矣。傳曰,入侍。
傳于沈豐之曰,都承旨入侍。
丁未九月初四日辰時,上御熙政堂。時原任大臣,藥房請對入侍時。藥房都提調洪樂性,提調沈豐之,右副承旨洪仁浩,假注書李羲觀,記事官李相璜·金祖淳,領議政金致仁,左議政李在協,領府事鄭存謙,判府事徐命善,李福源以次進伏。上曰,右承旨入侍。出榻敎賤臣承命出,與右承旨朴天衡偕入進伏。致仁曰,秋日過涼,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,自入今月,臣等慶祝之情,自倍於前,故爲承候求對矣,第伏聞藥院以設廳事,連日求對,而自上不許引接云,臣等下情,亦不勝紆菀矣。上曰,設廳旣有命,日字遲速,有何關係乎?命善曰,今月卽彌月之期,則設廳之遲待念間,豈不可悶乎?樂性曰,今月設廳,已不可謂前期預設,而又復遲待念間,誠極悶鬱,故敢爲求對矣。致仁曰,其在愼重之道,今月則設廳直宿,凡諸擧行之事,恐不宜一日遲緩也。上曰,今番則凡諸應入物種,皆自內措備,設廳,只是外面儀文,其實無益於事,且以不可不愼重,故御將兄弟,已命輪直矣。僉曰,設廳者,所以尊事體也,豈可以外面儀文而遲待念間乎?上曰,辛丑年則初不設廳,在古已然,而今若設廳,豈不張大乎?樂性曰,聖意如以張大爲嫌,則凡儀節之可裁損者,裁損之,務從省約,而設廳則從近爲之,實區區所顒望也。致仁曰,如不緊各司待令者,置之亦可,而設廳則恐不宜遲待也。上曰,設廳擇日,初六·十三·十八俱吉云,而壬申設廳,亦在九月十八,則事不偶然,以十八日爲定,豈不好乎?樂性曰,壬申設廳,實在八月初九日,而提調輪直,乃在九月十八日矣。上曰,擇日草記持入。豐之承命出,持草記還入進伏。命善曰,自上每以設廳無古例爲敎,而今番慶事,實是國朝所未有者,今且趁卽設廳,以爲方來貽燕之謨,則尤豈不光大乎?致仁曰,月前仰請時,則實望伊時卽許設廳,而拖至今朔,又以遲待念間爲敎,則尤出於群下顒望之外也。上曰,本家人旣輪直,醫官亦輪直,此便是設廳也,今若設廳,則不過提調一人直宿而已,提調直宿,有何實益乎?樂性曰,設廳直宿,乃所以尊重事體也,而尙此靳許,已是始望之外,且今擇日,旣有成命,則臣等之區區顒望,惟在於以旬前進定日字耳。豐之曰,事體莫重,而應行之事例,一未得擧行,日字之拖至念間,誠極紆菀矣。上曰,已以念間爲敎,則旣〈豈〉可更進日字乎?樂性曰,自上每以不必預設爲敎,而今月乃是當朔,則雖進定旬前,亦非預設,且昨伏承不可過於壬申之下敎,而壬申則八月設廳,今則至今未設,其視壬申已例,不及亦遠矣,此非自上持難之事,而尙未得請,豈不可悶乎?上曰,卿何困予之甚也?致仁曰,此固擧國同情之請,而都提調,則又是職掌內事,尤當自別矣。上曰,若於十五以後有日,則予當從之,而數日進退,無甚關係,且初七在近,予實無以爲懷,每見好事,尤增疚傷,差過此時,設廳擧行宜矣。樂性曰,此時聖懷,安得不如此,而惟伏望深自寬譬,勿留於聖心焉。上命書傳敎曰,設廳擇日,各日中,以十八日爲之事,分付。豐之書訖。上曰,卿等勤請至此,先朝直宿時,亦有提調則直摠府,副提調則直本院之例,自旬後,欲令都承旨直宿矣,捲草官,誰可爲之?提調兼之,似好矣,而第是新加資,似如何矣?致仁曰,外議皆以西伯爲可合,而向伏承藩任有難差出之敎,臣意則似無如彼重臣矣,雖是新加資,乃其履歷,則亞三銓副學,皆極望矣。上曰,大臣則不可爲乎?致仁曰,大臣之可爲與否,臣未諳前例,不敢仰對矣。上曰,李何如?致仁曰,此則臣等亦有云云矣。命善曰,李崇祐,亦似可合矣。上曰,出考官案,議定,可矣。命善曰,不待出考而歷歷可知,外議則皆以爲西伯第一,其次沈豐之·李·李崇祐,皆云云中人,而畿伯亦似可合矣。上曰,畿伯亦是新資,而且外任矣,提調兼捲草官,有古例乎?致仁曰,此則有例云矣。上曰,誰也?致仁曰,臣聞其有例,而未及詳考其誰某矣。樂性曰,産室設廳事,命下矣。政官牌招開政,捲草官差出,何如?上曰,依爲之。出擧條上曰,副提調誰可爲之?致仁曰,此則堂上人亦可爲之,且不必拘於座次,雖下位,亦有特除都承旨之古例矣。上曰,都承旨極是重任,先朝甚重是選,予亦愼惜之故,丙申以後,只五六人,而堂上曾經,則沈豐之·趙尙鎭·宋載經三人而已矣。致仁曰,向日廟擢時,因入侍之未得從容,不及稟定,出考官案而薦擬,至有望筒還給之命,吏判來傳下敎,始得奉行,下情竊不勝惶悚之至。上曰,如左相議論,每以近來事,謂之偏重,豈不難乎?向時李百亨,因晝講文義,論近來政令用舍偏係之弊,而以辟則僇,得衆失衆等語爲辭,固不可億逆其的指何事,而亦必有所指而發,僇字豈不過重乎,近來政令,何至於此乎?大抵領相入來後,人每以偏係爲言,卿果有偏係處乎?致仁曰,臣則自以爲未嘗偏係,而人言每如此,李百亨文義所陳,雖不知的指何事,亦必出於憂慨之意也。若使臣改換迷見,務以每人悅之,則固臣之所不能爲,而畢竟顚沛,勢所必至,此莫非臣冒據不可據之地,猥當不堪當之任故也,惟望亟賜解免,以遂終始曲保之恩焉。上曰,過矣,勿復爲此言也。上曰,李百亨爲人,頗了了,亦非爲偏論者矣。命善曰,人頗堅剛,且未嘗爲偏論云矣。上曰,近來事,果有偏係處乎,卿等如有所見,奏之,可也。樂性曰,人見各自不同,或曰偏係,或曰不偏係,蓋非一人所見所能定者矣。存謙曰,講官之敷衍文義,泛論時事者,容或有如此處,似不必以有心看之也。上曰,卿言好矣。樂性曰,醫人丁希泰,權差議藥同參,冠帶常仕之意,旣已草記,允下矣。令該曹口傳付軍職,何如?上曰,依爲之。出擧條樂性曰,旣承下敎,御醫康晉三,還屬本院,仍令該曹付軍職,何如?上曰,依爲之。出擧條上曰,玉大妃殿進御香砂六君子湯,依前方,自明日限五貼更爲煎入。出榻敎上曰,昨日右相過醉矣,今則已醒云乎?致仁曰,聞尙留備邊司,不得還家,亦不得與臣等偕入云矣。上命相璜傳諭右相處,相璜承命出。上曰,江界人蔘斤數,不可裁減乎?致仁曰,此是信使所用,不可裁減矣。上曰,如蔘契例,使倭譯責納,何如?致仁曰,此亦有不可爲者。在前造蔘入送時,彼人每有退還之患,先臣在政府時,取見造蔘則品極劣,決非可用於交隣重事者,故其時給元價於倭譯,使之備納,在倭譯,亦爲大利矣,前北伯爲戶判時,以價本太過而減削之,減削後,猶有餘利云,元價之優厚,可以推知。信蔘之價,稱此元價,旣無其策,則責納倭譯,恐不可議矣。上曰,中宮殿進御加味八物湯,五貼製入。出榻敎命書傳敎曰,捲草官,設廳日差出。命退,諸臣以次退出。
丁未九月初四日申時,上御重熙堂。都承旨入侍時。兼都承旨沈豐之,假注書趙台榮,記事官李相璜·金祖淳,以次進伏訖。上曰,産室廳所入諸具,必欲省減,待令各司,勿爲來待事,分付,可也。豐之曰,各司待令,謹當依下敎除減,而至於蔘材,藥院本無好品,是甚可悶矣。上曰,此則廣求措備,可也。上曰,王大妃殿進御香砂六君子湯,依前方,二貼更爲煎入。出榻敎命退,承史以次退出。
上在昌德宮。停常參·經筵。
洪仁浩啓曰,備邊司郞廳來言,今日賓廳日次而無時急稟定事,不得來會云矣,敢啓。傳曰,知道。
沈豐之啓曰,大司憲鄭好仁,執義宋銓,掌令嚴思憲,持平崔守忱·吳翼煥未肅拜,掌令李顯靖在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,右副承旨入侍。
洪仁浩啓曰,戶曹判書徐有隣,依下敎來待矣。傳曰,入侍。
沈豐之啓曰,再明日文禧廟奠酌禮,祭文當爲製進,藝文提學徐有隣,待開門牌招,何如?傳曰,允。
傳于趙衍德曰,坐直承旨與下直守令入侍。
曺允大以弘文館言啓曰,新除授校理李洪載,卽爲牌招察任,何如?傳曰,允。
曺允大,以兵曹言啓曰,今九月初七日親臨慶熙宮,行奠酌禮時,以何營軍兵隨駕,何營軍兵留陣,而禁軍及馬步軍兵,幾番幾哨磨鍊乎?敢稟。傳曰,以禁御外營入直鄕軍各六十名,爲先後廂,禁軍二十人隨駕,馬兵置之,侍衛以入直磨鍊,別雲劍外,雲寶劍置之,副輦伏仗馬推牌,司禁扈衛軍官,竝除之,挾輦軍,以金虎門軍四十名爲之,守禦使只率三營入直標下軍,都領隨駕,留陣置之,可也。
以兵曹侍衛節目,傳于曺允大曰,詣慶熙宮後,挾輦軍權接興化門番所,禁·御兩營權接訓局新營,禁軍駕前駕後,從便住接,槍劍軍權接延和門番所,待初嚴下結陳事,預爲知委,屛門把守將卒,亦以入直分把事,分付三營。
洪仁浩,以義禁府言啓曰,姜五成杖七十收贖,奪告身二等,金禧麟·洪昌源,各杖八十收贖,奪告身三等,鄭宅休·沈能寬,各杖一百收贖,奪告身盡行追奪,金鼎九絶島充軍,以功臣孫收贖,李厚重平安道博川郡邊遠充軍事,照律草記批旨內,如有功議,各減一等,金鼎九與趙岡,以本律施行事,命下矣。姜五成十一代祖漬,靖國功臣云,功減一等,杖六十收贖,奪告身一等。洪昌源五代祖命顯,靖社原從功臣云,功減一等,杖七十收贖,奪告身二等。沈能寬十四代祖澮佐理功臣云,功減一等,杖九十收贖,奪告身四等。金禧麟·鄭宅休等,無功議云,而李厚重,係是充軍,雖有功議,不得減等。趙岡杖一百收贖,告身盡行追奪,慶尙道泗川縣邊遠充軍。金鼎九告身盡行追奪,全羅道珍島郡絶島充軍,而竝以議啓內辭意,具罪目,依例發遣府羅將,押送各其配所,何如?傳曰,允。趙岡渠是士夫,異於訓鍊奉事輩,焉敢左右嗾囑,冒犯無於法之擧乎?況渠叔,在近列,則渠之畏愼,宜倍他人,而所爲如是無狀,渠叔則足可奉法,統營所管殘鎭能櫓軍充定,嚴飭使役,無敢違越事,分付該帥處,可也。
南鶴聞,以義禁府言啓曰,趙岡,杖一百收贖,告身盡行追奪,慶尙道泗川縣邊遠充軍事,草記批旨內,統營所管殘鎭能櫓軍充定,嚴飭使役,無敢違越事,分付該帥處事,命下矣。趙岡,熊川縣菁川鎭能櫓軍充定,而嚴飭使役,無敢違越事,分付統制使處之意,敢啓。傳曰,知道。
洪仁浩,以刑曹言啓曰,名以捕廳,似此査事,惟以延拖爲主,若此則捕廳革之無妨,當該大將,竝削職,跟捕捕校,亦竝遠地充軍事,命下矣。左邊譏捕軍官朴榮煥·李洽·朱炯,部將朴文曾,右邊譏捕軍官李旭·楊信維·金壽亨,部將朴守彬,自左右捕盜廳指名以來,朴榮煥慶尙道固城縣,朱炯金海府,朴守彬興海縣,李洽平安道宣川府,楊信維全羅道樂安郡,竝充軍定配,卽爲押送,朴文曾·金壽亨,曾經萬戶,李旭,係是出身,竝移義禁府處之,何如?傳曰,何如是夥然乎?更問該廳,只出捕捕校,指名拈出,移送禁府發配,可也。
南鶴聞,以刑曹言啓曰,因捕校等發配草記批旨內,何如是夥然乎,更問該廳,只出捕捕校指名拈出,移送禁府發配,可也事,命下矣。卽接左右捕盜廳移文,則左邊捕校朴文曾,右邊捕校金壽亨等,査出移送,而文曾·壽亨,曾經萬戶,竝移義禁府處之,何如?傳曰,允。
洪仁浩,以刑曹言啓曰,因義禁府啓辭,差備官金鼎九照律當該律官,嚴加究覈,以其所低仰律反勘事,命下矣。依傳敎,義禁府兼敎授律官韓得良處,嚴加究覈,則鼎九擬律之際,敢以不襯當之文,故因低仰之罪,箇箇遲晩,罪人韓得良,勘以用情差備官,絶島水軍充定之律,依法典,令兵曹定配所,卽爲押送之意,敢啓。傳曰,律文中,旣有原從同之語,則容有一分可恕之端,而科場之律,甚於贓汚,況充軍與杖流,段落各異,則誤用準計之例,尤爲妄率。大抵此輩,飾奸舞法,任意低昻,前此申飭果何如,則焉敢乃爾?遠道殘鎭,勿限年充軍,以懲他律官之習。
南鶴聞,以兵曹言啓曰,因刑曹草記,律文低仰當該義禁府兼敎授律官韓得良,令兵曹充軍事批旨內,律文中旣有原從同之語,則容有一分可恕之端,而科場之律,甚於贓汚,況充軍杖流,段落各異,則誤用準計之例,尤爲妄率。大抵此輩,飾奸舞法,任意低昻,前此申飭果何如,則焉敢乃爾?遠道殘鎭,勿限年充軍,以懲他律官之習事,命下矣。依傳敎,當該律官韓得良,全羅道興陽縣鉢浦鎭,勿限年充軍,定驛子押送之意,敢啓。傳曰,知道。
備邊司啓目粘,觀此前校理徐配修上疏,則其一,我朝取人之法,徒尙文辭,反忽才德,內而近侍賢儒之臣,外而方伯守宰之官,各擧才能之人,咸萃京師,使之講明經旨,量宜授任,則庶可以一擧雙全事也,科目用人之法,末弊已痼,自本司,不敢循例,稟處爲白乎旀,其一,長連軍額之差少處,除出本縣額數,量宜分屬事也,商度多寡,參酌移額,惟在道臣,以此分付爲白乎旀,其一,簽丁逃老故已頉之後,有査定債者,一切禁斷事也,科外濫徵之弊,另加嚴禁亦令牒粘,以爲憑考之地爲白乎旀,其一,長連稷包之多寡,以本土所宜之穀,折定換色事也,令道臣取各邑穀簿,親執詳査,以爲官祛宿弊民蒙實惠事,一體,分付,何如?判付啓,第一件二件四件事,竝只依回啓施行爲旀,第三件事,己身死不存之類,使其孤寡,辦此科外之物云者,旣聞之後,不可尋常看過兺不喩,數緡督徵,甚於生前身役,此弊不革,其可曰國有法乎?旣往之犯,雖不一一査勘,今若但令嚴禁而釐正,則難保其有實效。本道及諸道良中,枚擧此意,別加責諭,各令道伯,親執査正後形止狀聞,萬有一看作例飭,無別般革弊之效,則來頭按察,自道伯首被重勘,一體措辭嚴飭,苟究其本,皆由於京各司,各營門之科外侵虐也,亦自本司,發牌各該官員及從事官,俾革法外謬習,此後現發,堂上及大將,難逭不飭之責,亦以此意,申明,分付爲良如敎。
丁未九月初五日辰時,上御重熙堂。右副承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,初七日臨慶熙宮,行奠酌禮,該房知悉,百官行禮置之,只以隨駕官參班,隨駕則六曹堂郞爲之。上曰,戶曹判書來待。出榻敎命書公事判付訖。命退,承史以次退出。
丁未九月初五日巳時,上御重熙堂。戶曹判書入侍時。左承旨趙衍德,假注書趙台榮,記事官尹行任·金祖淳,戶曹判書徐有隣,以次進伏訖。上命書傳敎曰,未下直守令,皆令當日辭朝。有隣曰,臣於諸道狀本事,有區區所懷,敢此,仰達矣。凡係穀簿分留,田結災實分賑數爻,年終七事之條列修啓者,將以備乙覽,而多者或過一抱,少者幾至百貼,諸道修正之弊,固不足恤,而旣不合於繙閱,又不便於出納,揆以事面,宜有一番釐正之道。此後則此等狀啓,以成冊兩件,上送本司之意,措語登聞,以爲一件入啓,一件留司之地,而入啓成冊,則亦依各道啓本謄上例,自本司頒送規模,俾無參差之弊,恐合事宜,敢此,仰達矣。上曰,所奏甚好,依爲之。出擧條命書傳敎曰,下直守令留待。命退,諸臣以次退出。
丁未九月初五日申時,上御誠正閣。坐直承旨與下直守令入侍時。同副承旨南鶴聞,假注書趙台榮,記事官李相璜·金祖淳,慶州府尹李秉鼎,以次進伏訖。上曰,卿之登筵,今爲幾年?秉鼎曰,昨年四月,以侍衛登筵矣。上曰,卿久得閒養,故神容有勝於前矣。秉鼎曰,每蒙曲保之澤,得有今日,臣與老母,相對感泣,攢祝天恩矣。上曰,何當離發耶?秉鼎曰,初欲遲待此月,欲爲作行矣,今承促敎,不敢遲留,明將離發,而區區下懷,不勝耿結矣。上曰,雖有異於人之敎,此非眞惡卿也。且近日政望,不以卿落點者,意有所在,蓋欲鎭安囂俗故耳,卿其知之乎?秉鼎曰,臣亦仰認聖意攸在矣。上曰,趙哥,何如是驅之坑塹之中乎?秉鼎曰,臣則以趙時俊兄弟爲言矣,今以趙時完上言觀之,直無倫脊矣。臣父年前疏論趙時敏也,以尙今戴頭爲言,則臣與諸趙,皆不相見,而今於上言中,無嫌怨有姻婭等說云云。初非倫理中說話矣。上曰,卿之貌樣依舊矣。秉鼎曰,踵頂罔非君恩,而鬚髮今已多白矣。上曰,今行將往乎?秉鼎曰,臣之情理,不可一日離捨,故果爲將往矣。上曰,卿爲嘉善,今至幾年?秉鼎曰,已爲九年矣。上曰,卿躐踼淸顯,功名太驟,故中間自有其然矣。秉鼎曰,臣素無兄弟,所恃者惟殿下,而處事多舛,幾値僨敗矣,今此更陳,極爲惶悚。上曰,更勿此言也。仍命退,諸臣以次退出。
上在昌德宮。停常參·經筵。
南鶴聞啓曰,明日大駕詣慶熙宮後,王大妃殿·惠慶宮問安。何承旨進去乎?敢稟。傳曰,同副承旨進去。
曺允大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲鄭好仁,執義宋銓,掌令嚴思憲,持平崔守忱·吳翼煥未肅拜,掌令李顯靖在外,監察茶時之意,敢啓。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,左承旨入侍。
傳于曺允大曰,明日出宮門路,以協陽門爲之。
洪仁浩啓曰,卽者中樞府錄事來言,判府事趙璥,自城外所住處,今方入城云矣,係是大臣去就,敢啓。傳曰,知道。
記事官李宗烈書啓,臣敬奉聖批,馳往傳諭于東部崇信坊契行判中樞府事趙璥所住處,則以爲臣受恩如天,報效無地,每一循省,汗淚交逬,從前庇覆之眷,隨事誨飭之敎,殆若父母之顧我復我,臣之感激銘鏤,依仰怗恃,以保有今日者,莫非恩山德海之所包涵也。顧以荒野屛退之蹤,何敢一日留連於近城之地,而遲回至今,未卽還歸,其跡雖近於卽當,其心則蓋有所以。今此孝昌墓享官差定之命,特下於惶懍蹙伏之中,繼又伏奉史官口傳之敎,寵眷出常,恩諭鄭重,臣非木石,寧不感泣?固當竭蹶趨承之不暇,而第有私心之萬萬惶恐者。日前臣兄臣瑍之所被嚴旨,係是人臣之極罪,聖恩寬貸,雖止薄譴,闔門震懍,如陷大僇。臣方惶蹙戰懍,恭俟嚴誅,非不知享役之至重,悲冤之少洩,而跡涉唐突,不敢冒進,徊徨躑躅,益增悲隕,方命之罪,無以自逃,惟願遄伏邦憲云矣,敢啓。答曰,知道。意謂如此,果遣史官矣。向來卿兄事,果成說乎?況昨秋筵敎,記注在此,爲廷臣者,更何敢萌諸心發諸口?卿兄雖不說及本事,草記辭語,已難免不審,伊後擧措,亦極駭然,付處猶認以薄勘,而何必對卿畢說卿兄之事乎?且卿大臣也,明日受香,亦不可進退矣。爲大臣爲享事,勉屈本意,何至有銷刻之嫌?卿兄行遣,方欲量處,卿其安心,入處京第,待朝受香事,爾其更爲傳諭。
記事官李宗烈書啓,臣敬奉聖批,更爲傳諭于東部崇信坊契行判中樞府事趙璥所住處,則以爲臣於享官之任,益切私心之惶懍,不得不冒死附奏於史官之啓,而猥屑瀆擾,罪上添罪,恭俟誅殛之典矣。乃蒙我聖上如天之德,不惟不罪,又復特遣史官,傳宣批旨,滿紙恩言,諄複鄭重,若慈父之誨諭迷子,至有臣兄行遣,方欲量處之敎,惶蹙俟譴之中,何以得此?手奉恩旨,以首頓地,不覺涕淚之被面也。噫,臣之頂踵毛髮,莫非洪造,而只緣臣不忠無狀,罪負愈久而愈積,聖眷愈往而愈隆。今玆所被之寵渥,又爲鏤骨銘肝之一大恩矣,感激惶恐,不敢縷陳,謹當竭蹶入城,淸齋受香云矣,敢啓。傳曰,知道。
趙衍德啓曰,明日文禧廟奠酌禮時,贊禮不可不備,禮曹判書未差之代,政官牌招開政差出,待下批牌招,以爲請齋之地,何如?傳曰,前望單子入之,待下批牌招。
禮曹判書前望單子入之,金履素落點。
傳于朴天衡曰,右副承旨入侍。
曺允大,以備邊司言啓曰,卽見黃海監司金思穆狀啓,則盛陳本道綿農,毋論沿峽通同慘歉之狀,仍以爲邑報民狀,紛然迭呈,皆以身布之純錢代納爲請。目下災損,本色責納,實是行不得之政,各軍門各該司諸色價布及均廳區劃江都所送選武布等,今年條各樣身布,限明秋特許純錢上納,俾紓一分民力事,請令廟堂稟旨,分付矣。今年綿歉,到處同然,而今此純錢之請,乃在巡審之路,則民情之切急,蓋可推知,而比諸兩湖,實無異同,所許於兩湖者,有不可靳持於本道,一依兩湖例,尤甚邑則一竝純錢代納,稍勝處則折半代錢,而其所區別,一付之道臣,使之先擧行後狀聞,何如?傳曰,允。
洪仁浩,以義禁府言啓曰,忠淸道洪州牧付處罪人趙瑍,特爲分揀事,承傳啓下矣。趙瑍放送事,分付該道道臣之意,敢啓。傳曰,知道。
洪仁浩,以義禁府言啓曰,因刑曹啓辭,捕校朴文曾·金壽亨等,移本府遠地充軍事,允下矣。朴文曾慶尙道昌原府,金壽亨平安道熙川郡,竝遠地充軍,而以傳敎內辭意,具罪目,依例發遣府羅將,押送于各其配所,何如?傳曰,允。
洪仁浩,以訓鍊都監言啓曰,今九月初七日慶熙宮擧動時,依兵曹節目,北營入直標下軍四十名內,五名留營,三十五名出付隨駕營,廣智營入直軍五十名內,十名留營,四十名除出,以局出身二十一人領率,屛門二十處分把,還宮後還爲入直,而竝待標信擧行之意,敢啓。傳曰,知道。
曺允大,以御營廳言啓曰,今九月初七日慶熙宮擧動時,依兵曹啓下節目,新營入直京標下軍二十二名及東營入直鄕軍三十名,集春營入直鄕軍三十名除出,新營入直千摠金魯成,東營入直把摠曺憂彬,哨官丁龜泰領赴于守禦廳都領陳,東營入直哨官赴陣,還入直間,哨官金秀光代直,右邊屛門三十九處把守,將則東營入直騎士二十三人,軍則新營入直鄕軍八十八名除出,竝嚴飭定送,還宮後依例各還本處直所,而東營·集春營入直馬步軍兵,待標信擧行之意,敢啓。傳曰,知道。
曺允大,以禁衛營言啓曰,本營軍兵等,中日時砲放,則依內中日例置之,只射手試取之意,敢啓。傳曰,外朝自外朝,戚里自戚里,凡有擧行,不必關涉,藉使卿,舊時出入於故訓將家,到今事面自別,則此等微細事,飭猶如是,相議無一字加減,卿之事誠賤矣。後復不悛此習,蒙德於戚里姑舍,得罪於朝廷可慮,不但爲張志恒之罪人,朝家之一副規模,無論此戚里彼戚里,以戚里爲名,與外朝通間,心切惡之,卿雖武夫,似必知予規模,第更惕念,可也。
曺允大,以御營廳言啓曰,本廳軍兵等中日時砲放,則依內中日例置之,只射手試取之意,敢啓。傳曰,中日非直宿,則元無不爲之例,闕內異於闕外,砲響之如例爲之,事涉如何,雖從該房所奏,而外中日,旣無下敎,亦無筵稟,則直呈此草記,極爲疎忽,卿之擧行之容易,愈往愈甚,營門亦攸司,攸司但當遵守舊規而已。今此草記,設欲爲之,何以爲之,或何如等語措辭,則猶之可也,豈敢直以敢啓二字,自斷登聞乎?後弊所關,不可任置,卿無足道,番番論罪,猶近屑越,姑置之,捧納承旨,從重推考,可也。
禮曹判書洪良浩疏曰,伏以臣猥以無似,待罪掌禮之任,殫竭愚鈍,黽勉供職,老母素患風痰之症,積傷於長霖之餘,越添於換節之時,乃自前月晦前,忽生別症,神識迷瞀,語言不通,連試湯餌,迄無變動,爲日已久,眞元益下,危徵疊見,凜然有難支之形。此際伏聞文禧廟親酌之禮,定行於明日,臣民撫時之感,一倍如新,臣職是贊禮,何敢言私,而顧今情理,實無晷刻離捨之勢,達宵思量,計無所出,玆敢忙陳短章仰暴危懇。伏乞聖慈,俯垂諒察,亟命鐫解臣春官之職,以重祀典,以便救護,不勝幸甚。答曰,省疏具悉。情理難强,本職許遞。
丁未九月初六日辰時,上御重熙堂。右副承旨入侍時。右副承旨洪仁浩,記事官金孝建·李相璜·金祖淳,以次進伏訖。上命書傳敎曰,書啓批旣言之,洪州牧付處罪人趙瑍,特爲分揀。命退,諸臣以次退出。
丁未九月初六日辰時,上御重熙堂。右副承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上曰,俄者禁·御兩營中日草記,雖已批下,而內外有異,依例爲之事,分付。命書傳敎曰,明日墓所,旣未躬臨,宜令替酌獻官大臣進去,祭文,內閣提學牌招製進。又命書傳敎曰,沽衒終非常情,在少年文士,顚沛十分,汚衊十分,添之以執拗之病,則自拔尤未易,況武弁乎,況將臣乎?此將臣雖太狷塞,認或守法,特置元戎重任,而叨任之後,事事錯了,意似出於沽衒,迹實涉於驕傲。大抵小器易盈,難化者氣質,雖不欲深責,在已計,可謂不善商量,然乍授旋易,有非試可之意,前訓鍊大將李敬懋,復授前任牌招,傳授命召。命退,承史以次退出。
丁未九月初六日申時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,禮曹判書前望單子持入。賤臣承命出持入,以金履素落點,仍敎曰,卽爲牌招,可也。命退,諸臣以次退出。
上在昌德宮。停常參·經筵。
大駕詣慶熙宮後,內閣·政院·玉堂·藥房口傳問安。答曰,知道。
王大妃殿,惠慶宮,遣承旨問安。答曰,知道。
文禧廟晝茶禮兼行奠酌禮罷後,內閣·政院·玉堂·藥房·朝廷·二品以上·六曹堂上·兩司長官單子問安。答曰,知道。
還宮後,內閣·政院·玉堂·藥房口傳問安。答曰,知道。
曺允大啓曰,司僕寺內乘來言捲簾·取稟。傳曰,捲三面。
南鶴聞啓曰,臣,王大妃殿·惠慶宮問安進去下直之意,敢啓。傳曰,知道。
沈豐之啓曰,今日親行奠酌禮時,侍衛宣傳官,事當改服淺淡服而仍着黑團領,誠極駭然,捧現告所當重勘,而本院請推之外,無他可施之罰,何以爲之?敢稟。傳曰,渠輩不識事例,必以侍衛,認爲無改着,而不能卞冠服與戎服之別,雖極可駭,仍着,不特今日而巳云,前此奠酌禮時,當該首犯行首宣傳官査出,爲先推考,此現告勿施。
兵曹口傳政事,副司直洪秉瓚,副司果洪聖淵·李庚運。
傳于曺允大曰,出宮門路,以廣達門爲之。
曺允大啓曰,卽者中樞府錄事來言,判府事趙璥,還歸城外所住處云,係是大臣去就,敢啓。傳曰,知道。
兵曹口傳政事,分都摠管單鄭述祚。
南鶴聞,以禁衛營言啓曰,各軍門軍兵單巡沒技者,與將校一體草記,別單書入,曾有前例矣。今九月初六日番中日時,中哨大興軍閑良田興世,鳥銃貫三中沒技,依例別單書入之意,敢啓。傳曰,知道。
丁未九月初七日卯時,上詣慶熙宮擧動入侍時。兼都承旨沈豐之,左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,原任直提學朴祐源·徐有防,二直提學李秉模,檢校直閣徐鼎修,原任直閣鄭東浚·徐龍輔,檢校直閣鄭大容,待敎尹行任以次隨駕。上具翼善冠·衮龍袍,乘輿出協陽門,降輿乘輦。藥房都提調洪樂性進前奏曰,朝候稍寒,此時動駕,聖體,若何?上曰,一樣矣。卿則留在本院也。駕出敦化門,詣紅馬木。上曰,駕後喧譁,何其太甚也?査問以奏。允大曰,諸臣皆將上馬,故然矣。上曰,未出紅馬木外,擧皆乘馬,寧有如許道理,竝爲捧現告以奏?豐之進前曰,臣亦身犯,而閣臣·承史及玉堂·兩司,盡爲上馬矣。兵曹判書鄭昌順進前曰,內乘與司謁輩,亦皆乘馬云矣。命書傳敎曰,近來紀綱,雖曰解弛,大駕未踰作門外數步地,人馬雜還,駕側騈闐,萬萬駭然,況論思之地,不念規正之義,乃反首犯如此,玉堂貽羞大矣。當該玉堂,爲先遞差,下義禁府推考,事過後捧傳旨,若不於禁標內攔入,則何如是無嚴乎?況渠亦身犯,當該內乘,令兵判拿入嚴査,仍令該府,拿問重勘,掖庭署以下濫騎人,亦令兵判,拿覈嚴處,以懲日後。上敎昌順曰,卿出去作門外,內乘司謁輩拿入査問,可也。昌順承命退出,大駕進發,由興化門詣金商門外,降輦乘輿,詣正兌門外,降輿入幕次,改具淺淡服·烏犀帶,乘輿詣文禧廟,行朝上食禮。祭如儀禮畢命退,諸臣以次退出。
丁未九月初七日午時,上御文禧廟,晝茶禮兼行奠酌禮入侍時。兼都承旨沈豐之,左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,原任直提學朴祐源·徐有防,二直提學李秉模,檢校直閣徐鼎修,原任直閣鄭東浚·徐龍輔,檢校直閣鄭大容,待敎尹行任以次侍立訖。上曰,宗戚執事入侍。賤臣承命出,與朴明源·黃仁點·金持默·洪義榮·金魯永·趙觀鎭·趙應鎭·金魯成·金魯敬·黃基玉·洪守榮·洪最榮·洪就榮·洪後榮·金在昌等偕入進前。通禮唱大臣以下及曾經春·桂坊諸臣入就位,行晝茶禮。祭如儀禮畢命退,諸臣以次退出。
丁未九月初七日酉時,上還宮入侍時。兼都承旨沈豐之,左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,檢校提學吳載純,二直提學李秉模,檢校直閣徐鼎修·鄭大客,待敎尹行任以次隨駕。上具翼善冠·衮龍袍,乘輿出廣達門,降輿乘輦。上曰,分副摠管鄭述祚,路左祗迎,使之入侍。孝建承命,分付,述祚進伏駕前。上曰,卿向以致仕事陳疏,而不得許施矣。述祚曰,依願特許,是臣區區之望矣。命書傳敎曰,以分司入直,今日輦路召見,比年前益衰矣,以舊時宮僚,尙在亞卿,是豈常時記念之意?休致之請,無異許可,則及今變品,未足爲償博勸講之功,亦可謂優待耆臣。分副摠管鄭述祚,陞授分都摠管,口傳下批,使之謝恩。上曰,仍令駕前肅拜,只行再拜,可也。命述祚退出。駕出興化門,以玉堂禁推傳旨。命書傳敎曰,紅馬木內乘馬,近年以來所未有之事,駕後諸臣,無不犯之,特以執法之地,不念而冒犯,別加處分,置對亦當無異辭,竝罷職放送區別之意,雖在倖免,獨不斑駁乎?駕後諸臣,捧現告倂越捧一等。上曰,今旣處分,諸臣無敢引義矣。時値日暮,宣傳官跪告懸燈,取稟。上曰,知道。駕次惠政橋。上曰,領相在彼祗迎,下番翰林進去,日勢已暮,斯速還第事,傳諭。駕進發,由敦化門,詣協陽門降輦,乘輿還內,諸臣以次退出。
上在昌德宮。停常參·經筵。
夜五更,電光。
洪仁浩啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
曺允大啓曰,以禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,以御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,來十一日朝參日次矣?敢稟。傳曰,停。
沈豐之啓曰,來十一日輪對日次矣?敢稟。傳曰,爲之。
洪仁浩啓曰,注書金孝建病,代前假注書李羲觀,姑令仍察,何如?傳曰,允。
傳于沈豐之曰,左承旨入侍。
洪仁浩啓曰,訓鍊大將李敬懋,以本營習陣,明日出去矣,兼帶右捕將命召及大將牌,傳令牌,何以爲之?敢稟。傳曰,仍牌往來。
傳于趙衍德曰,右副承旨入侍。
兵曹口傳政事,以洪和輔爲御營中軍。
以全羅監司狀啓,綿農告歉,殆無彼此之殊,過路形止,更爲馳啓事,傳于曺允大曰,觀於此狀辭,綿農之一般,可以知之。向日本司草記批答,有量宜分等之命,而如難强別,何拘代捧之夥然?須悉此意,俾小民無白徵之患,湖西亦以此意知悉,如是之後,分傃不均,所謂量宜者,如或斑駁,此則罪在道伯,竝須惕念之意,令廟堂申飭行會。
趙衍德,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
沈豐之,以奉常寺都提調意啓曰,東籍親耕田所種稻打作,則所出爲三石,豆打作,則所出爲十三斗,太打作,則所出爲一石六斗,皮唐黍打作,則所出爲二石之意,敢啓。傳曰,知道。
南鶴聞,以賑恤廳言啓曰,文禧廟享官以下員役及孝昌墓守侍墓官以下員役等書啓單子判付據,米木依數分給後,別單書入之意,敢啓。傳曰,知道。
洪仁浩,以刑曹言啓曰,昨日動駕時,南部居閑良李得性,擊錚於衛外,故取考其原情,則以爲渠祖萬興,英宗朝潛邸時,以陪吏奉行,眞宗大王在邸時己亥,渠之祖母,奉乳九朔,辛丑又爲奉乳於和順翁主,其父其兄,荐蒙國恩,莫非踰分,而渠之祖母身故後,不過十年,喪敗貧窮,幾至行乞,追憶舊蔭,連次上言,今三月,又爲天聽,至有閣門待令事奉承傳敎,此實莫大之恩典,而見方祖母神主,未免暴露,老母貧病,朝暮塡壑。伏乞特垂優恤之典,得以保生之地云矣。今此得性之呼籲,雖未詳其本事之果如其言,然旣有閤門待令之敎,則在渠道理,固當感激退伏,恭俟處分,而非分干恩,屢煩天聽,揆以民習,誠極無嚴,原情內辭緣,置之,何如?傳曰,允。旣命待令,則待令而已,焉敢以上言與擊錚,無難瀆聽乎?民習無嚴,極爲痛駭,自本曹,參酌科罪,待令之後,宜卽警咳,而迄至屢朝無皁白,此蓋掖庭署所管,則司謁輩,必嫌其不與賄貨,故欲掩置之故,渠輩所爲,尤萬萬痛駭。其時司謁,卿其捉來嚴査,各別重治,以示重其事杜後弊之意。大抵本事,所重在焉,雖不關於外庭,旣聞之後,理當顧念,未知品族之如何,奉祀人,先令賑廳,給食米斗,退送,可也。
洪仁浩,以刑曹言啓曰,昨日動駕時,咸鏡道北靑居幼學洪祥夏,擊錚於衛外,故取考其原情,則以爲大抵北道,山多野窄,起墾至貴,生計至薄,而咸興·洪原·北靑三邑,地界相連,其間有頭山,蔓延百里,而洪原廣興蓭,北距龍門舊基十里,頭無寺北距東精洞十里,頭無寺東距德洞三里許,而龍門寺舊基東精洞等三庫,自古空閑之地,元無干涉於寺刹。故向於庚子,無土無家之民,構屋起,將爲奠居,不意頭無寺僧徒等,敢生全呑百里之計,締結官屬,百計沮戲,五十餘戶,盡爲驅逐,使不得接跡,世豈有如許變怪乎?僧與民一般,而無主空閑之地,許民耕食,乃是法典,而官屬輩,惟聽僧徒厚賂之囑,右袒扶護,故昨年往訴巡營,則摘奸後燭其奸狀,僧徒及三公兄,捉來嚴明白定界,彼此無冤矣。僧徒輩,不有營決,其所作俑,又復如前,男負女戴,痛哭四散,依接無所。伏乞亟令本道,頭無·廣興等寺柴場,依量案尺量,柴場外僧徒等濫占處,許民耕食,使遐土之民,以爲保生之地云矣。大抵咸鏡一道之內,地多閑曠,土最膏沃,不糞不耘,載實載穫,而開野者絶少,雪霜焉早加,民有還散之勢,村無成聚之望者,在在皆然,非今斯今。今者三邑界百里地,五十餘戶奠居之說,以渠一偏之言,有不可遽然聽理,而今此呼籲,又犯四件外濫屑之罪,分付該道道臣,關問三邑,摘奸形止,果有流入之民見逐之冤,則從公決處,各令安接,嚴禁法外橫侵之弊,俾無空地陳棄之患,而如或事歸誣罔,敢煩天聽,則祥夏罪狀,猥濫之外,各別嚴繩,以懲遐土頑民之意,一體知委,何如?傳曰,卿曹草記跋語極是,以此行會該道,使卽査決,形止狀聞事,分付,可也。
洪仁浩,以刑曹言啓曰,昨日動駕時,都下冶匠鄭大云等,擊錚於衛外,故取考其原情,則以爲渠等五百餘名匠手,設爐作業,上奉國役,下資生計,故自戶曹,預爲給價,貿取鐵物,以備朝家經用,而壬子。癸丑年間,閑雜人等,始創破鐵廛,中間忌其破字,變作雜鐵廛。本署市案中中方鐵名色,挾書暗錄,而大抵中方鐵,卽以薪鐵,京外冶匠等,吹鍊打成,轉相買賣,故各處商賈,輸來旅客主人家,則渠等買取,而打造成器,或賣民間或賣廛人矣。千萬意外,自上年十月,敢生客反爲主之計,中方鐵,謂以渠等物種,勒稱亂廛,其所侵困,不有餘地,故不勝至冤,冒死天聽,以其四件之外,狀頭定配而蒙宥,本事則冶匠廛人,以通共買賣之意處決矣。廛人欲爲專利,如前橫侵,故再次天聽,狀頭又爲定配於遂安,本訟則亦爲依前處決,而廛人等,不有處決。京外鐵物,都庫專利,使渠輩手造之物,不得散賣於民間,廛人脅以減價,僅以折半,勤買榷利,而渠等若有散賣之事,則稱以亂廛,惟意毆打,勒奪物種,使不得奠保,故一朝失業,妻孥呼飢。伏乞俯憐渠等無告冤狀,中方鐵及手造之物,通共買賣事,亟令備局,成節目永久遵行,各守其業,俾勿更鬧云矣。取考平市署市案,則雜鐵成廛,在於已去丙戌,初則只賣破鐵,壬申,以鎻鑰鎌子添錄而已。所謂中方鐵,則門內外兩廛載錄之下,分明以異書,有印後冒錄之跡,而自昨年,始爲起訟,必欲榷賣而專利,冶匠輩失業稱冤,固無足怪,前後京兆及臣曹相訟,皆以分半貿用,均利資生,決給矣。今因落訟於該署,又復撤業呼訴,廼至三朔之久,而終又上煩天聽,藉曰冤屈,呼聚竝起,務欲角勝者,在民習,誠萬萬痛駭。又是四件之外,作頭人鄭大云猥濫之罪,自臣曹照法嚴勘,至於本事,則起訟經年,都下冶爐,撤廢已久,搢紳之間,果不無異同之論,而其所立落,亦隨以各殊。今者臣等,雖欲從所見決折,而又未必其得其情實,永息紛鬧,令備局,會議于貢市堂上·該署提調,論理,稟處,何如?傳曰,前此每以猥濫決配矣,向於行幸時,見其上言,姑爲留中,欲令査處,觀此草記,卿等論理分析,瞭如指掌,不必更令會議。況所謂中方鐵名色,以異書,印後冒錄,卿等之所目見,則此何等公案,且以事理言之,冶匠輩之效力於國役,相資於日用,豈比注比外無分雜廛乎?幻改市案之罪,固有當律,訟理曲直,隨亦立決,前決所謂分半均利一款,自在勿施之科,冶匠等依前資生事,分付。民俗奸濫,致此紛紜,登聞之後,不可仍置,昨年起訟時該廛人頭目,自卿曹査出,照律定配,以懲頑濫之習可,也。
洪仁浩,以刑曹言啓曰,昨日動駕時,慶尙道東萊居良人黃致伯·金銀馥等,擊錚於衛外,故取考其原情,則以爲釜山前前僉使李運祥在任時,小通事載炭未給代錢,山在炭,庫在炭不足錢,新造戰船元不足錢,雜費錢,軍丁磨勘債鬱陵島格軍代錢,新造戰船鐵物價錢,合四百五十三兩零,重記中懸註,至於還上米二十二石價,熊川縣炭布價,戰船所用熟麻乼價,合一百十五兩零,該監色等名下,借名交代,前僉使閔百恒在任時,柴炭措備錢,東萊府支待錢,兵庫錢,月課錢,還上米七十石價,皮牟三十五石價,戰船熟麻乼價,山在炭價,還上太八石價,合錢一千八百九十六兩零內,四百兩先捧,二百兩給于新僉使尹範行家,其餘歸於八九朔食貰之費,而閔百恒,賣家賣庄,方欲收殺,至於李運祥家,稱以身故,其兄運昌,其子性林,皆曰不知云,而第有切冤者,防留結錢及土卒等未給代錢,合千餘兩,擧皆前前僉使柳光璧所當之物,而光璧,到配本鎭,欲掩其跡,四百二十一兩,謂以前僉使李運祥交遞之間,當給不給,橫徵於其時監色渠之父等處,嚴囚渠等之母,日加杖督,難免刑死之境。大抵光璧在任時,防卒給代錢,留結錢,炭價合錢一千六百四十二兩零,盡歸私橐,而重記中,以小通事等虛錄炭價錢,巧作名色,懸錄冊子而歸,時僉使尹範行,則偏聽柳光璧之言,猛杖酷刑,作孼橫徵,鄕曲飢民,不能奠居,乞加採納,以杜橫侵之弊云矣。無論其父被徵之冤否,其母滯囚之眞假,兩漢之父,旣是該鎭僉使前後在任時將校與色吏,則以校吏而搆揑官長,縱子呼籲,臚列侵辱,罔有餘地。嶺俗雖曰不古,頑悖豈至此極?其罪狀,不可不痛繩,押送于該道道臣處,使之照律嚴處,本事則旣已現露,亦係不法,所當一番行査,而取考大典通編訴冤條曰,品官吏民,告其觀察使守令者,竝勿受,旁照此文,原情內辭緣,勿施,何如?傳曰,如是論理甚是,依此施行事,分付,可也。
刑曹啓目,擊錚罪人柳烜原情云云。向前柳烜,依先朝受敎,爲先放送是白在,果所供如此,上裁,何如?啓。卿等論理議處爲良如敎。又啓目,擊錚罪人鄭一勝原情云云。向前鄭一勝,依先朝受爲先放送是白在果,所供如此,上裁,何如?啓議處爲良如敎。又啓目,擊錚罪人金召史原情云云。向前金召史,依先朝受敎,爲先放送是白在果,所供如此,上裁,何如?啓。一邊上言,雖難取信,士庶元無步數,主客自可互判,分付山在官,勿拘前決,各令嚴飭守護,俾勿前起鬧事,行會該道爲良如敎。
丁未九月初八日辰時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,承旨與左副承旨,近不坐直,事甚可駭,此後連爲坐直,可也。命讀公事,仍書判付訖。命退,承史以次退出。
丁未九月初八日二更四點,上御重熙堂。右副承旨入侍時。右副承旨洪仁浩,假注書李羲觀,記事官李相璜·金祖淳,以次進伏訖。命書刑曹回啓判付,仁浩書訖。命書榻敎曰,惠慶宮進服加減歸脾湯十貼製入。命退,承史以次退出。
上在昌德宮。停常參·經筵。
自卯時至巳時,灑雨下雨,測雨器水深三分。
辰時雷動。
中宮殿,藥房口傳問安。答曰,知道。
曺允大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允大啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,左承旨入侍。
傳于趙衍德曰,京畿監司留待。
傳于洪仁浩曰,右副承旨入侍。
以禁衛營習陣單子,傳于曺允大曰,豈必番番爲之乎?置之。
以黃海監司狀啓,李言昌遠地定配,朴師儼流三千里定配事,傳于洪仁浩曰,遠配與流三千里,律名自有輕重,且先手者李言昌也,誣人者亦言昌也。兩隻之竝令嚴治,旣出禁止之意,且朴師儼當初所謂疏陳之計,決知非公憤故也。然於今番事勘罪,言昌置重典,師儼置次律,然後可以懲頑而毖後,後莫敢先起鬧,卿之處決,未知爲當。言昌,仍其配所,以流罪改錄,師儼,亦仍其配所,以定配改錄事回諭,議律不審,難免其責,卿則更爲推考事回諭。
南鶴聞,以賑恤廳言啓曰,刑曹草記,南部居閑良李得性,擊錚原情批旨內。傳曰,允。旣命待令,則待令而已,焉敢以上言與擊錚,無難瀆聽乎?民習無嚴,極爲痛駭,自本曹,參酌科罪,待令之後,宜卽警咳,而迄至屢朔,尙無皁白,此蓋掖庭署所管,則司謁輩,必嫌其不與賄貨,故欲掩置之故,渠輩所爲,尤萬萬痛駭,其時司謁,卿其捉來嚴査,各別重治,以示重其事杜後弊之義。大抵本事,所重在焉,雖不關於外廷,旣聞之後,理當顧念,未知品族之如何,奉祀人,先令賑廳,給食物米斗,退送,可也事,命下矣。依下敎奉祀人李得性處,米七斗題給之意,敢啓。傳曰,知道。
洪仁浩,以左右捕盜廳言啓曰,本廳囚推罪人申萬大等査事,今日內究竟以聞事,命下矣。臣等待罪見職以後,取考前後文案,昨又齊會一處,或按招盤詰,或引問隱情,反覆究覈,以至今日,擊錚本犯外,期得掛書端緖,而申萬大·尹弼壽等所供,一如前招,極口發明,抵死牢諱,不惟平問之下,有難得情,納招之際,察其辭色,對質之時,參以言貌,則萬大之構誣舊帥,歸之納賂罔測之科,至徹天聽,弼壽之暗地捧價,製給大關風敎之書,助成變怪者,俱極萬萬痛惋。而蓋此投書之擧,恐非渠輩所犯,故今方別加譏詗,期於斯得,而第伏念申萬大·尹弼壽兩囚,似不當一向滯囚,或致徑斃,移送秋曹,勘以當律,余今孫,余孟孫兄弟,俱以萬大之姨從。今孫之數朔許接,孟孫之京鄕追隨者,亦甚可駭,竝移法司照勘,金福來·崔景麟兩漢,當初逮捕,雖出於靡不用極之意,而別無可罪之端,竝放送,何如?傳曰,允。申萬大之構誣舊帥,自有當律,可謂罔赦之犯,而尹弼壽之捧價製給,亦極痛駭,外面驟看,弼壽別無更問之端,細究之則行査命下之時,不先不後,投書闖出,此可疑也。製給原情,何患無其說,而下語也遣辭也,決非萬大之所生意,弼壽之所自辦,此又可疑也。萬大·弼壽處,何不以受囑於何人,與議於何處委折,箇箇嚴問,期於究竟乎?藉使原情,眞箇出於弼壽之手,命意則亦非如渠下流所能運用者,似此違端,更加嚴覈。萬大則當以其法處之,弼壽則亦當待其現出之端緖,次第處斷,則投書査事,安知不因此究得,設或不然,自此事先爲究竟,投書事,勿拘歲月,緩緩寬限,畢竟豈無妙理?此乃虛虛實實之意也。若此則査事足云就緖,獄體亦可出場,卿等以此知悉,擧行,可也。
洪仁浩,以刑曹言啓曰,因冶匠鄭大云擊錚,曹草記批旨內,幻改市案之罪,固有當律,訟理曲直,隨亦立決,前決所謂分半均利一款,自在勿施之科,冶匠等依前資生事,分付。民俗奸濫,致此紛紜,登聞之後,不可仍置,昨年起訟時,該廛人頭目,自卿曹査出,照律定配,以懲頑濫之習事,命下矣。謹以傳敎內辭意,冶匠等處,安業資生之意,詳細曉諭,取考律文,則大明律增減官文書條有曰,凡增減官文書者,杖六十,大典通編聽理條有曰,非理立訟者,杖一百,流三千里,名例云,二罪俱發,以重者論。雜鐵廛起訟時,頭目金德起,從重論,杖一百,流三千里,定配於平安道肅川府,卽爲押送之意,敢啓。傳曰,知道。
洪仁浩,以刑曹言啓曰,因李得性擊錚,曹草記批旨內,旣命待令則待令而已,焉敢以上言與擊錚,無難瀆聽乎?民習無嚴,極爲痛駭,自本曹,參酌科罪,待令之後,宜卽警咳,而迄至屢朔,尙無皁白。此蓋掖庭署所管,則司謁輩,必嫌其不與賄貨,姑欲掩置之故,渠輩所爲,尤萬萬痛駭,其時司謁,卿其捉來嚴査,各別重治,以示重其事杜後弊之義事,命下矣。取考律文,則大明律不應爲條有曰,凡不應得爲而爲之者,笞四十,李得性,依此律參酌科罪。前司謁林益炫,捉來査問,則以爲得性,本是貧窮丐乞之類,實無賄貨之可論,至於掩置事,其時惶猥,不敢煩稟,以至于今云。大明律事應奏不奏條有曰,若事應奏而不奏者,杖八十,林益炫依此律勘處之意,敢啓。傳曰,知道。
丁未九月初九日巳時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,原任直提學徐有防·朴祐源,檢校直閣徐鼎修,原任直閣鄭東浚·徐龍輔以次進伏訖。上曰,都承旨,二直提學,直閣入侍。賤臣承命出,與兼都承旨沈豐之,二直提學李秉模,檢校直閣鄭大容偕入進伏。上曰,今日卽九日也,適有盤果,特召卿等耳。仍命宣醞,豐之以次跪飮訖。有防曰,今秋行幸時,因平安道居金國柱擊錚原情,自臣營捧供馳啓矣,有旨內旣有準捧之命,則如是延拖者,極爲駭然,不可以所訴之猥越,仍而置之,卿其捉囚應捧人,準給後勘律放送事下敎。故同應捧人前肅川府使李杞齡事知奴子,嚴囚督捧,而其子前郡守李燁議送內,丙丁兩年前勅時,有勅需錢未收殺者,而及其遞歸,不可不充上,以錢以米,沒數準報,則此非渠父所可知者云。誠如其言,金國柱之今又鳴冤,自歸誣罔,而一邊之言,亦難準信,事係他道,自臣營無以覈得,上項金國柱及李燁事知奴子,下送該道監營,使之査實決處,何如?上曰,依爲之?出擧條命退,諸臣以次退出。
丁未九月初九日酉時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命仁浩讀公事。仍命書判付訖。命退,承史以次退出。
上在昌德宮。停常參·經筵。
昧爽下霜。
趙衍德啓曰,明日常參·經筵,取稟。傳曰,只晝講。
洪仁浩啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,午後來會。
傳于曺允大曰,大臣·備局堂上引見。
傳于趙衍德曰,政官牌招開政。
有政。吏批,判書吳載純進,參判李秉模內閣進,參議李集斗式暇,右承旨朴天衡進。以尹翊東爲校理,徐配修爲副校理,沈能翼爲修撰,韓用龜爲副修撰,魚錫定爲右尹,金魯永爲刑曹參議,金鍾正爲判義禁,鄭述祚爲知義禁,申大羽爲東部都事,姜儐爲廣興奉事,李爲司饔提調,李在學爲掌樂提調,鄭萬始爲中學敎授,李書九爲西學敎授,李允迪爲律學敎授,學正單金致正·李益烈,學錄單安重默,學諭單劉師坪,工曹正郞成三省,復官爵事承傳,左尹崔鎭海,贈兵判例兼,知事崔東岳考,通德郞沈尙奎,贈戶參例兼,全羅兵使沈考,左尹魚錫定,右尹朴祐源。兵批,判書鄭昌順,參判黃昇源病,參議柳誼入直進,參知李祖源病,左副承旨曺允大進。副司直洪文泳,副司果康晉三。
沈豐之,以弘文館言啓曰,本館下番,姑降入直,事甚未安,今日政新除授玉堂,待下批竝卽牌招,以爲推移入直之地,何如?傳曰,允。
以御營廳習陣單子,傳于洪仁浩曰,後日次爲之。
以摠戎使狀啓,壬寅·丙午停退條,爲先收捧事,傳于曺允大曰,今年畿農,異於所料,糴政之新舊竝督,方以爲慮。軍餉體重,雖難闊狹,壬寅·丙午兩年條,一時俱徵,民情必有難支之歎,只以丙午條,分數徵捧事,回諭。
洪仁浩,以刑曹言啓曰,因左右捕盜廳啓辭,罪人申萬大姨從余今孫。余孟孫,移送法司照勘事,命下矣。萬大罪狀,雖未究竟,當初擊錚,旣犯誣告舊帥之罪,而今孫等,以其至親,知機藏匿,追隨京鄕,當以此勘罪矣。取考律文,則大典通編訴冤條曰,品官吏民,誣告其觀察使守令者,杖一百,流三千里。大明律知情藏匿罪人條,凡知人犯罪事發,而藏匿在家,不行捕告者,減罪人罪一等,其輾轉相送而隱匿罪人知情者皆坐。名例云,三流同爲一減,依此律余今孫·余孟孫等,杖一百,流三千里罪減一等,各杖一百,徒三年照律,余今孫原春道淮陽府,余孟孫黃海道信川郡,竝定配所,卽爲押送之意,敢啓。傳曰,知道。
奎章閣直提學李秉模疏曰,伏以臣伏奉俄下本閣備忘記,惶霣罔措,不知所喩,豚魚雖迷,木石雖頑,前後誨飭之下,庶可以感動警惕,而乃反迷頑轉甚,甘犯大戾,有臣如此,將焉用哉?凡係御筆模寫之節,自初擧行,臣實爲之,則知委關飭,皆臣之職也。兩僚雖自引罪,罪專在臣,無可推諉,尙敢泯默而已乎?非不知瀆擾之罪上添罪,而冒沒仰控於慈覆之天。伏乞聖明,亟降威罰,以存國綱,以安賤分,不勝幸甚。答曰,省疏具悉。下寮之失,卿其勿辭行公。
奎章閣直閣鄭大容,待敎尹行任等疏曰,伏以御筆陪奉,事體莫重,而臣等愚迷疎忽,漫不省察,旣未能先期知委於陪往差員,又未能按例關飭於所經各邑,以致擧行之臨時窘束,事事顚錯,惶隕震懍,罪合萬死,聖度天大,曲加包容,定配之命,只及於該吏,臣等何敢以倖逭爲幸,委罪下吏而晏然自居乎?玆敢冒死聯章,徑出禁扃,伏之聖慈,亟降郵罰,以存國綱,以安賤分,不勝幸甚。答曰,省疏具悉。罪在下吏,意在不屑,爾等察職。
丁未九月初十日午時,上御熙政堂。大臣·備局堂上引見入侍時。左議政李在協,右議政兪彦鎬,左參贊金魯鎭,戶曹判書徐有隣,行副司直徐有寧,禮曹判書金履素,刑曹判書尹蓍東,兼都承旨沈豐之,開城留守閔鍾顯,行副司直李敬懋,刑曹參判金文淳,行副司直徐有大·蔡弘履,漢城左尹朴祐源,行副司直金持默,校理李鼎德,左副承旨曺允大,假注書李羲觀,事變假注書金膺著,記事官李相璜·金祖淳,以次進伏訖。在協曰,秋氣甚冷,聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,産室設廳,期日漸近,臣等之區區慶忭,何以盡達,而第以日子之稍遠,猶不勝紆鬱之下情矣。中宮殿諸節,一向平順耶?上曰,連得安過矣。在協曰,此東萊府使李敬一狀啓也,以爲接倭館大廳,營建歲久,棟桷傾仄,方營重修之際,出使譯官金健瑞,自願改建,辦出私錢一千四百餘兩,正廳三十五間,重創蓋瓦,南北大門及公須家馬廐合二十六間,或新材改建,或仍舊修築,四面墻垣周廻一百五十把,亦爲新築改瓦。取考謄錄,則在前倭館修理時,任譯輩貸出公貨,取其餘剩,擔當營建,則有加資酬勞之典。今此金健瑞,捐財自當,不煩官民,五朔勤勞,一新重建,其在激勸之道,似有論賞之典,而事係干恩,不敢仰請,玆將修改實狀,敢此馳啓,請令廟堂,稟處矣。在前譯官私財營建之類,雖多加資之例,而不必自廟堂論賞,令司譯院,稟處,何如?上曰,令司譯院,考例,稟處,可也。出擧條上曰,摠戎使狀啓,壬寅·丙午兩年條軍餉,俱請準捧,兩年停退條數爻爲幾何?有寧曰,壬寅條,爲三千餘石,丙午條,爲七千餘石矣。上曰,兩年條之一時竝徵,民力似難支吾,予意則不如使民,專力於最近一年條之爲得也。在協曰,壬寅條,猶屬稍遠,而丙午條,則似不可不盡捧矣。上命書狀啓回諭。允大書訖。上敎有寧曰,回諭中分數二字,卿將如何奉行乎?本道今年,雖無尤甚邑,各邑中亦必有被災之面,此等處,不可不量宜減數,以紓民力,回諭中用分數二字,正以此也,須與道伯,相議善處,可也。若能捧得折半,亦可謂善收殺矣。有寧曰,本營軍餉,本爲五萬餘石,而目今見存,只二萬餘石,元數旣少,又爲折半分留,故每年耗條,不過千餘石,本營將士支放,專靠耗條,而每致新舊不相繼之患。且今北漢之城堞,公廨,倉舍,無一完全處,至於行宮,則所重有在,事體自別,而譜冊奉安處,雨潦滲濕,至有油芚蓋覆之擧,此則不可不汲汲修改。故臣方略略經始,而物力初無出處,不得不就本營留庫條中,假貸用之,來頭亦無充報之路,目下渴悶,有不勝言矣。年前戶曹,貸用本廳米八千餘石,而如欲自京司,責其還償,則似無其路,臣之愚見,若以關西小米償給,庶可爲目下藉手之道,故敢此,仰達矣。上曰,近來摠廳用度,名色漸多,若能於此節損,則豈至於此乎?且以耗條言之,一年千餘石,苟能節用留儲,二十年之後,可爲二萬石,節損之效,必如是矣,卿須以此爲救弊之策,可也。至於關西小米取用事,金判府事,嘗陳達防塞,似難遷動矣。有寧曰,此則非公然取用也,乃是自戶曹還償者矣。上曰,大臣之意,何如?在協曰,戶曹經用,每年不能自給,恐無以還償矣。彦鎬曰,用度節損,誠爲要務,而此則久遠之後,乃見其效,本廳之目下所需,雖似切迫,而以今經用,朝家實無充給之道,至於關西小米,則每有小小事爲,有司之臣,輒擧此爲請,關西小米,亦幾何而無餘乎?上曰,若以添餉區劃則,何如?有寧曰,守禦廳,嘗得添餉二千石,而小臣則不敢爲請得之計矣,然而北漢凡百,視南漢不及,又遠矣。上曰,修改一款,姑先措置,而從後更議宜矣。履素曰,七月祈晴祭後報謝祭,有待秋成擇日擧行之命矣。問于日官,則今十二日爲吉云,以此日擧行,何如?上曰,依爲之。出擧條上曰,卿等,因領相之不參次對,而不欲稟事,領相豈不以爲不安乎?卿等事,可謂過矣。彦鎬曰,雖或有未及,稟處之事,而領相,始旣與聞,臣等有不得徑定可否,而仰稟矣。上敎蓍東曰,今番氷契事·冶匠事,卿可謂善決矣。冶匠則渠輩必有冤抑之端,故雖被再次定配之罰,而又有今番擊錚之擧,日前處決於渠輩,可謂善政矣,氷契事則設令班戶,不無作弊之端,揆以事面,終是此勝於彼矣。蓍東曰,昨日自臣曹,招致冶匠頭目輩,曉諭以判付辭意,則渠輩,自刑曹門外張樂出去云,其感頌之情,可以想得矣。在協曰,近聞冶匠輩,皆毁壚撤業云,今番處決,實爲善政矣。上曰,雜鐵廛,初名破鐵廛,而中間改以雜字云,今不可復其舊名乎,中方鐵名色之追書市案,又在何時耶?有隣曰,市案所書,雖未知的在何時,而其爲印後加書,則分明矣。著東曰,雜鐵廛,初則只買賣破馬鐵等物,中間又許賣鎻鑰鎌子之屬,而至於中方鐵,則分明是追後添書者矣。上曰,冶匠輩之效勞於國役,相資於日用者多矣,使之失利,殊非事理,有司之臣,如是處決,誠得宜矣。上曰,向時禁衛營草記批答,卿等見之乎?日前守禦使,亦以御將事傳敎,可以仰認爲言矣。大抵戚里與宦侍,自古同稱,戚里之不可與外朝相關,亦與宦侍無異矣。予於慈殿,慈宮本第,豈無顧藉之心,而及陷於罪,則予亦末如之何。至於此家,則罪半他人,罰必倍之,此豈非此家人之十分戒愼處乎?向來禁將草記事,兩營門之此等相關,猶無足怪也,而若有大於此等事,不當相關處而相關,則厥罪當如何哉?予之不用戚里,已成一副規模,金·洪兩家,亦且不用,今若使御將家,干預朝政,則便與初元政令,爲兩截矣,豈其可乎?丙申以後,專任外朝,而朝象尙無規模,議者必以爲,反不如用戚里之時,而非但今之戚里,不如古之戚里,予之不任戚里,已成走坂之勢,不可變改故也。御將自是蔭官,寧或生心於通關外朝,干預朝政之習,而亦不可放過,故爲此先事之戒矣。在協曰,向伏見草記批旨,臣等亦豈不知戒飭之聖意哉?上曰,伊時辭敎,予亦自知有過當處,但其中賤字,非謂其已然也,蓋慮其將然也,然賤之害則止於其身,而不欲賤之害,又不知至於何境矣。伊日訓將處,亦有傳敎,禁將則以太卑爲罪,訓將則以太高爲罪,未知孰優孰劣也。蓋驕字,卽驕武驕弁之驕字,猶是文臣摧抑武臣之例稱,而至於沽衒二字,則又與驕字有異,此等處,不可不速改也。且丙申以來,訓將先生案,尤豈非鑑戒處乎?在協曰,驕字,雖文宰,猶爲不可,況武將乎?上敎彦鎬曰,九日製科次後,始見卿矣,卿亦老矣,伊日所飮不多,而何至過醉乎?彦鎬曰,小臣飮量,本自淺小,而伊時暴醉,至於失儀,尙切惶悚矣。上曰,醉則醉矣,而亦無失儀事矣。上曰,王大妃殿進御香砂六君子湯,自今日,依前方,限五貼更爲煎入。出榻敎上曰,中宮殿進御加味達生散,五貼製入。出榻敎命退,諸臣以次退出。
丁未九月初十日未時,上御重熙堂。都承旨與吏曹判書入侍時。兼都承旨沈豐之,假注書李羲觀,記事官李宗烈,記注官承膺祚,吏曹判書吳載純,以次進伏訖。上曰,俄下內閣備忘記,還爲持入。賤臣承命出,奉備忘記,還入進伏。上曰,備忘記已爲頒布於朝報與否,知入。賤臣承命出,還入進奏曰,姑未頒布云矣。上曰,閣吏定配事,自內閣已爲分付於刑曹與否,知入。賤臣承命出,還入進奏曰,已爲分付云矣。上曰,次對諸宰中誰某留在與否,知入。賤臣承命出,還入進奏曰,只戶判一人,因下敎留待,餘人皆已出去矣。上曰,戶判亦令退去事,分付。賤臣承命出傳,還入進伏。上曰,吏判先退,載純退出。上敎豐之曰,佛手散三貼,明日先爲製入,以備臨時之用,人蔘亦爲作末,封入,可也。豐之曰,人蔘則當以羅蔘作末乎?上曰,宜用羅蔘,而每一錢重,作一封,限五錢作末封入,鹿茸亦不可不預備,此亦作末封入,可也。命退,承史以次退出。
上在昌德宮。停常參·經筵。
曺允大啓曰,摠戎中軍有闕之代,今已過限,尙不差出,事甚未安,摠戎使徐有寧,依定式推考,何如?傳曰,允。
南鶴聞啓曰,明日齋宿相値,視事頉稟之意,敢啓。傳曰,知道。
沈豐之啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,明日出宮門路,以協陽門爲之。
傳于曺允大曰,李判府事,晝講同爲入侍。
傳于趙衍德曰,左承旨入侍。
傳于沈豐之曰,都承旨入侍。
以校理尹翊東,修撰沈能翼,牌不進罷職傳旨,傳于趙衍德曰,只推。
傳于朴天衡曰,左副承旨·同副承旨,分詣報謝祭受香所,奉審摘奸以來。
傳于洪仁浩曰,發遣吏郞,諸執事淸齋與否,摘奸以來。
以宣傳官廳今九月朔射會宣傳官申純,騎芻沒技別單,傳于洪仁浩曰,近來本廳,五巡全布,三巡全布頻有之,參下之出六夥然,恩典未免屑越,因前兵判所奏,以出六後陞敍定式,而至於騎芻沒技,係是單巡,雖令賜第,似不至太濫。射會異於國試,已例亦無可據,前此只有梁埉,堂下資窮後,筵稟加資之事,此或可倣乎?兵判·訓禁將,各陳意見,自兵曹草記事,分付。
以京畿監司狀啓,楊州牧應資漏落人加資一款,令該曹,稟處事,傳于洪仁浩曰,應資中落漏人,竝令該曹口傳下批,有旨卽爲分給事,回諭。
趙衍德,以吏批言啓曰,成均館典籍李埦,受由過限不上來,依例改差,何如?傳曰,允。
丁未九月十一日卯時,上御熙政堂。晝講入侍,李判府事同爲入侍時。同知事李,特進官蔡弘履,參贊官朴天衡,侍讀官李鼎德,檢討官韓用龜,假注書李羲觀,記事官李相璜·金祖淳,宗臣西淸君煋,武臣許,判府事李福源,以次進伏訖。上命開講。鼎德進讀中庸,自天命之謂性,止右第五章。上讀新受音訖。上曰,各陳文義,可也。鼎德曰,道不可須臾離者,此道字,於日用事物之間,無處不有,無時不然,則必不可暫時離者也,至於喜怒哀樂之發,是所謂天命之性也。發皆中節,是所謂率性之道也。天地位,萬物育,是所謂修道之敎也。摠而言之,蓋不過曰中庸之道也。人君體行此道而後,乃能盡爲人君之道,而不行此道,則將無以化民矣。我殿下,聖德高明,動靜云爲之際,無不合於此道,然近來飢饉荐臻,風俗漸頹,竊恐殿下,於中庸之道,猶有所未盡而然歟。伏願殿下,勿謂已足而益自勉强,常有敬畏,無時怠忽,則於聖德,尤有所光明,是所區區之望也。用龜曰,中和位育,卽學問之極功,聖人之能事,而論其工夫,則不出於敬之一字,戒懼,靜時敬也,愼獨,動時敬也,動靜有養,則知行兩進,而其效,至於天地位,萬物育矣。今我殿下,統承堯·舜,學貫天人,凡於政令施措之間,動靜云爲之際,未見有過不及之差,中和位育之功,庶幾可致,而近日陰陽愆和,而以致饑饉之荐仍,財用匱竭而莫救生民之困瘁,無乃殿下持敬之工夫,或有所未至而然歟?益懋緝熙之工,使動靜無違,表裏俱正,是臣區區之望也。上曰,所陳,好矣。曰,從古帝王之學,無出於一中字,若所謂允執厥中,建中于民者,是也,而中庸所謂中者,天下之大本者,亦此意也。惟我聖上,聖學高明,已盡執中之體,而克推建中之用,凡在臣僚,孰不欽仰?然而戒懼愼獨之工,有不可以晷刻間斷者,則凡於喜怒之發,政令之施,勿以已聖而少或放過,無或致過不及之差,而自底於聖益聖之美者,是臣區區所望也。上曰,所陳好矣。弘履·天衡曰,玉堂經筵,文義已盡之矣,臣等無可達者矣。上曰,同副承旨入侍。出榻敎賤臣承命出,與南鶴聞偕入進伏。福源曰,霜氣甚冷,聖體,若何?上曰,一樣矣。上曰,昨日致祭於卿家,可謂稀貴事矣。福源曰,闔門感祝,實不知所達,且臣拜相之初,伏聞先朝,嘗有嗟惜先臣之敎。向於賜祭傳敎,又伏承先朝稱賞先臣之敎,先朝恩敎之如此者,若非聖上之提敎,則賤臣又何以承聞乎?兩朝恩渥,感結幽明,以臣拙辭,無以形容其萬一矣。上曰,致祭時,子孫外來見者幾人?福源曰,一家戚姻若爾人來見,朝廷則徐判府及左相來見矣。上曰,來日當相見,先退,可也,福源退出。命書傳敎曰,十三日眞殿行祭時,齋宿處所,依前爲之事,分付。上曰,輪對官入侍。出榻敎賤臣承命出,與東氷庫別提金哲麟,司僕僉正洪述祖,司䆃僉正兪漢雋,禮賓參奉尹載五,掌苑別提金正淳偕入進伏。上曰,講官先退,等退出。上曰,輪對官進前。哲麟進奏職姓名。上問職掌。哲麟曰,祭享氷丁矣。上問遺在,哲麟曰,四萬二千三百丈矣。上問所懷,哲麟曰,無所懷矣。命退,哲麟退出。述祖進奏職姓名,上問職掌。述祖曰,馬籍色矣。上問所懷,述祖曰,無所懷矣。上曰,在前嘗有登筵之事乎?述祖曰,甲辰年,以衿川縣監,一次登筵矣。上曰,洪學士子孫,今有幾人?述祖曰,七代只有小臣一身及子息二人,十五寸內,更無他人矣。上曰,十五寸外人,居於何處?述祖曰,十五寸外,卽小臣之本生家,而居於順興矣。上曰,向時爲初仕者何人?述祖曰,卽小臣之子也。上曰,曾經守令,爲幾處?述祖曰,義興,榮川,長城,衿川,善山矣。上曰,三學士子孫,爾家最孤單矣。三學士祭日,三家子孫,通融往參云,然乎?述祖曰,祭日則或値有故,有不得往參之時,而歲時則不敢闕矣。上曰,世級寢遠,此等事,易致廢閣,若永久不廢,不惟於三家爲美事,其在世敎,亦必有益矣。洪學士所居家舍,在何處?述祖曰,考之文跡,則謂在東村,而今不知其處矣。上曰,尹學士家,先朝嘗命贖還,而吳學士家,亦在何處云耶?述祖曰,此亦未聞其在何處矣。命退,述祖退出。漢雋進奏職姓名。上問職掌,漢雋曰,無職掌矣。上問所懷,漢雋曰,無所懷矣。命退,漢雋退出。載五進奏職姓名。上問職掌,載五曰,無職掌矣。上問所懷,載五曰,無所懷矣。命退,載五退出。正淳進奏職姓名。上問職掌,正淳曰,生果色矣。上問所懷,正淳曰,無所懷矣。命退,正淳退出。仍命退,承史以次退出。
丁未九月十一日辰時,上御重熙堂。都承旨·左承旨入侍時。兼都承旨沈豐之,左承旨趙衍德,假注書趙台榮,記事官李相璜·金祖淳,以次進伏訖。上敎豐之曰,湯劑監煎以入乎?豐之曰,姑未煎入矣。上曰,先退監煎,可也。命讀公事,仍書判付訖。命退,承史以次退出。
上在昌德宮。停常參·經筵。
上詣樆文院,入堂內後,內閣·政院·玉堂·藥房口傳問安。答曰,知道。
曺允大啓曰,明日眞殿行祭相値,視事,頉稟之意,敢啓。傳曰,知道。
南鶴聞啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
曺允大,以都摠府言啓曰,今日入直內三廳武兼禁軍及軍兵等,當爲中日習射,而樆文院齋宿相値,不得爲之之意,敢啓。傳曰,知道。
南鶴聞啓曰,禁衛營將官來言,今日本營軍兵,日次私習云矣,敢啓。傳曰,知道。
南鶴聞啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,摠戎使徐有寧,禁衛大將徐有大,以東南關王廟獻官受香出去矣,徐有寧所授密符,徐有大所授命召,來請還納,何以爲之?敢稟。傳曰,仍佩往來。
曺允大啓曰,摠戒使·禁衛大將仍佩往來事,命下矣。將兵之任,不可無一刻總察之人,何以爲之?敢稟。傳曰,禁將則訓將兼察,摠戎使則守禦使兼察,牌招聽傳敎。
曺允大,以訓鍊都監言啓曰,本局把摠李漢棟,身病甚重,勢難察任,改差,何如?傳曰,允。
吏曹判書吳載純疏曰,伏以臣以衰朽無似,冒據匪分重任,政注之間,前後僨誤,非止一二,居常惶恧,靡所措躬,而又於昨日政,右尹末擬,有不審做錯之失,以致大僚囚禁該吏之擧,臣之不職之罪,於是益著矣。臣於頃日,承命問于大臣,以通政中二人,陞擬于亞卿之望,而其後右尹之作闕也,臣問諸搢紳之言,當初陞擬之窠出,則以前日未受點之人,更爲擬入,例也,苟有已例,已例不用,則亦有乖於銓格,故不復疑難,率爾擬入矣。夫陞擢,重事也,臣只憑傳說,而不能詳稽政案,舊例而爲之,自陷於顚錯之科,莫非臣昏謬疎率之致,臣何敢仍冒於職次乎?玆敢露章自列,仰瀆崇嚴之聽。伏乞聖慈,亟賜鐫削,仍加重勘,以爲人臣溺職者之戒焉,臣無任屛營祈懇之至。答曰,省疏具悉。卿其勿辭行公。
都摠管鄭述祚疏曰,伏以臣本以癃廢之賤品,濫蒙覆幬之洪造,邇來三四年間,踰衮之褒,匪分之職,無非不敢當之恩,而日昨輦路召接之命,又出夢想之外,俯念疾病之轉痼,曲示私懇之將副,天語鄭重,德意隆厚,萬目環瞻,百僚聳聽,陞擢之敎,又及此際,臣驚遑罔措,逃遁不得。雖已肅命,而至於拜止於再,特諒筋力之不逮,趨哭魂宮,曲軫人情之悲冤,此乃諸臣之所未嘗得者,而獨於臣偏萃焉。苟非聖明,天地於臣,父母於臣,則豈有如此之殊恩隆渥哉?第以冥升有懼,過福爲災,方切集木之憂,只思循墻之圖,而金吾新除,節次推遷,上旣憫衰而不欲終棄,臣方求退而反復媒進,實非朝家難愼之義,亦乖賤臣自靖之道,玆暴肝膈之懇,仰瀆宸嚴之聽。伏乞將臣職秩,亟命收還,以重官方,以安私分,不勝幸甚,臣無任屛營祈懇之至。答曰,省疏具悉。卿其勿辭行公。
丁未九月十二日辰時,上詣摛文院,齋宿入侍時。兼都承旨沈豐之,左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,直提學李秉模,檢校直閣鄭大容,待敎尹行任,以次隨駕。上具翼善冠·衮龍袍,乘輿出協陽門,詣摛文院,降輿陞座。命書傳敎曰,時原任大臣入侍。賤臣承命出,與領議政金致仁,判府事徐命善·李福源·金熤,左議政李在協,右議政兪彦鎬偕入進伏。致仁等曰,移次勞動,聖體,若何?上曰,一樣矣。領相,自經日前擧動時參班後,所患添劇云,今果如何?致仁曰,尙未快可矣。上曰,李判府事宴席,卿等誰果進參耶?命善曰,獨左相進去矣。致仁曰,日昨政亞尹望,未有下敎,而遽以頃日陞擬之人擬入,此前所未聞之事也。卿宰陞品,事體何如,而謂以前望,有若循例備擬者,未知有何所據也。銓曹事,未免大錯,不可以事過而置之,伊日赴政政官,從重推考,何如?上曰,依爲之。出擧條上曰,卞觀海·丁希泰醫術,何如云耶?致仁曰,聞甚精明云矣。上曰,向聞領敦寧言,李命運醫術,極爲詳明云,果何如?致仁曰,臣姑未聞矣。致仁曰,産室雖未設廳,時時診候,以察動靜宜矣。上曰,審愼之道,在於醫官,而實難其人,捲草官今當差出,而尤無可合人矣。命善曰,吏判,政可合矣。上曰,卿等中,誰果偕老耶?致仁曰,金判府事,偕老矣。上敎熤曰,卿於兄弟間,如儒者云,聞甚可貴矣。命善曰,此大臣之兄,居家爲嚴父兄云矣。上曰,向日上言中書院請建,極猥濫矣。致仁曰,極爲駭然矣。熤曰,成三問·河緯地所居遺基,皆許建祠,則今於懷德縣,請建書院,不可一例防塞矣。上曰,領相之不許請建,豈或致敬不足而然耶?上曰,前北伯,何當入來耶?徐有隣曰,今日入來云矣。命大臣先退,命仁浩書傳敎曰,十四日孝昌墓,遣官攝祭,初獻官,曾經輔養官中爲之,宜嬪宮墓,遣都尉致祭,以此,分付。又命書傳敎曰,傳香承旨,分詣受香所,奉審摘奸以來。又命書傳敎曰,前北伯留待。又命書傳敎曰,殿座時及齋殿與小次,雖於降帳之後,無異殿座,承宣之凡有奏事,皆直達,自是常式,今日以院隷,請承宣色,事未前有,不可無飭,此等易行之事,如是做錯,當該承旨,爲先從重推考,都承旨亦爲推考。衍德曰,新除授判義禁金鍾正,際拜後過三日不爲出肅,依定式推考警責,仍卽牌招察任,何如?上曰,依爲之。出擧條命書傳敎曰,前北伯入侍,鄭民始進伏。上曰,隔歲見卿矣。民始曰,周歲後,今始登筵矣。上曰,卿從北道來,有何民瘼之可聞耶?民始曰,不無一二民弊之可革者,而大抵北關夐遠,多有王化不及處,是可悶也,此無他,前後爲道伯者,不善宣布德意,以盡對揚之道,故民心轉益頑蠢,不知王化之爲如何,此實道臣之罪也。上曰,今番四處立碑事,何如?民始曰,其在瞻聆,亦爲聳動之一助矣。上曰,卿之出去後,事端多出矣。民始曰,趙時偉事,臣切痛惋,故向者辭疏中,略陳聲討之意矣。民始曰,釋王寺,旣奉御製御筆,所重自別,又是道內中大刹,而僧徒中,無統領,故不能修補寺刹,募入僧徒,漸至殘敗之境,今方別般經紀,俾爲復舊之道,而不可無統領之人。咸興歸州寺,有道內都僧統,故僧統名號及印信,已爲移給於釋玉寺,使之主管道內僧徒,以爲檢察之地,而至於歸州寺,則雖是聖址守護之地,乃是小刹,若置本寺僧統,則亦足以句檢守護。歸州寺僧統印一顆,令該曹造給,而旣奪前日之印,又徵鑄成之費,則渠輩亦當稱冤,自朝家特爲造給,似好,故敢此,仰達矣。上曰,依爲之。出擧條民始曰,今年雨水,屢次暴霔,覆沙浦落之患,無邑不然,多有永無田形處,而本道災政,不甚別白,易致白徵之弊。故臣於經潦後,使各邑守令,今年永災處,詳細摘奸牒報矣,邑報纔到,臣卽遞歸,雖未及査正,而摠計邑報元田畓被災者,不過百餘結,旣知其永災,而不爲許頉,則殊非仰體朝家軫恤之德意。且諸邑中,或有每式年査得新起及續田之陞元者,以充元摠,而除其永災之規,今亦依此例,使各其邑,査得新起及可以陞元者,以充今年永災,則在公家,別無所失,在小民,可蒙實惠,令道臣,更加査實狀聞,許頉後依此擧行,似好,故敢此,仰達矣。上曰,依爲之。出擧條民始曰,利城,地狹民少,道內中最殘邑,如此之故,民役最苦,而其中尤以爲難支者,卽撥役也。一境之內,有三撥,而以民結輪回守番,故一年所費米粟,合爲五百餘石,若無變通民將不堪。自本縣距北靑,爲百里,而兩邑之境,各置一撥,故利城之受弊如此,道內各撥所,多有五十里一撥者,北靑·利城邑內,旣各有撥所,而居山驛店,兩邑相距,皆爲五十里,今以北靑境大峴撥所,移置於居山,而罷利城羅下之撥,則於北靑,別無所損,在利城,可謂大益,而其於傳替之道,亦無所妨,故敢此,仰達矣。上曰,依爲之。出擧條民始曰,凡立後者,必呈禮曹啓下立案,而遐鄕之人,旣不知禮法,不暇於上來,或有呈營邑立旨者,或有私自繼後者,此已萬萬駭然,而至於北關僻遠之地,倫紀不明,如此之弊,比他尤甚,至若財産稍裕之家,則遠近族黨,爭願爲後,以此爭訟者,間多有之,傷風敗俗,莫甚於此,不可無別般變通。自今以後,如有不得已立後者,具由來告於本邑,本邑以此轉報於道臣,則道臣每於歲末,枚擧狀聞,自該曹覆啓知委,如老人加資之例,而嚴禁其私自繼承,則其在正倫彝綏遠方之道,似爲得宜。至於該曹立案例納,則遠方之人,亦難如例責徵,特減其半,自本道監營都捧,上送該曹,則亦似便好,故敢此,仰達矣。上曰,依爲之。出擧條命民始先退。日暮,允大跪告環衛軍兵懸燈,取稟。上曰,知道。酌獻禮時至,上乘輿出樆文院,詣端暉門內降輿,入璿源殿,敎曰,大臣·都尉入來,參班事,分付。賤臣承命出傳。上就板位,行四拜禮,仍詣殿內三上香,行禮如儀,祭畢,命大臣入就殿內,奉審御容訖,命先退。小頃,上出端暉門乘輿,由仁政門,入協陽門,還內,諸臣退出。
上在昌德宮。停常參·經筵。
上還內後,內閣·政院·玉堂·藥房口傳問安。答曰,知道。
趙衍德啓曰,明日常參·經筵,取稟。傳曰,停。
朴天衡啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
趙衍德啓曰,明日孝昌墓攝祭,祭文當爲製進,藝文提學徐有隣,卽爲牌招,何如?傳曰,允。
傳于沈豐之曰,藝文提學,持祭文草入侍。
傳于朴天衡曰,右副承旨入侍。
以原春監司狀啓,罪人鎭協,依鎭翼例,一體爲奴事,傳于曺允大曰,依狀請施行事,回諭。
曺允大,以左右捕盜廳言啓曰,依傳敎,本廳囚推罪人申萬大·尹弼壽兩漢,更加逐條發問目,反覆究問,而一如前招,不惟投書變怪之抵死發明,竝與原情措語而謂出渠手,言言抵賴,節節牢諱,實無原其情而執其跡之端,諄複敎誨之下,終未能覈得情實,而更無別般究覈之道,不勝惶恐之意,敢啓。傳曰,知道。名以捕廳,投書之尙不跟捕,已萬萬駭然,此則寬限,未必不爲一道,至於製給上言一款,覈出無難,渠於敎誘人爭訟,雖曰伎倆,伊時原情,頗有條理,渠之自做與否,何不究竟乎?渠曰自做,則亦果試其信否乎?尹弼壽等,更加嚴覈,今番則勿復如前,期於出決末,仍具意見草記,可也。
沈豐之,以弘文館言啓曰,校理尹翊東,修撰沈能翼,旣有只推之命,竝卽牌招,何如?傳曰,允。
丁未九月十三日辰時,上御重熙堂。右副承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上曰,宜嬪宮致祭,錦城尉已受香出去耶?仁浩曰,已爲傳香矣。上曰,祥祭祭文,曾有親撰者,承旨出往該宮,使忠義,依祝式書之,而孝昌墓香祝及宜嬪墓香祝,權安於書題所,待明曉出往墓所,朝上食時,兼行攝祭,可也。攝祭祭官,皆令徑詣好矣。仁浩曰,祥祭則有三獻,致祭則只單獻,何以擧行乎?上曰,致祭行三獻可也。仁浩曰,孝昌墓,旣已塡差大祝,祭文何以爲之乎?上曰,藝文提學牌招,製進,可也,昨年冬宜嬪葬禮時,多賴承旨之檢擧,得免紛雜之患云,今亦依前爲之,可也。仁浩曰,昨年臣亦以承旨,奉命護喪矣。上曰,本宮致祭時,則承旨,依昨年例參班,明日則參班於孝昌墓攝祭,可也。仍命退,承史以次退出。
丁未九月十三日未時,上御重熙堂。左承旨與藝文提學入侍時。左承旨趙衍德,假注書趙台榮,記事官尹行任·金祖淳,藝文提學徐有隣,以次進伏訖。上曰,孝昌墓祭文持入。賤臣承命出持入。上進覽訖。上曰,此祭文,齎送于洪仁浩處事,分付。賤臣承命出傳。上命書草記批旨訖。命退,諸臣以次退出。
上在昌德宮。停常參·經筵。
未時雷動。
中宮殿,藥房口傳問安。答曰,知道。
趙衍德啓曰,明日常參·經筵,取稟。傳曰,停。
沈豐之啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,禮房承旨,馳詣宗廟·景慕宮,奉審摘奸以來。
傳于趙衍德曰,左承旨入侍。
傳于沈豐之曰,右副承旨入侍。
以修撰沈能翼,牌不進罷職傳旨,傳于沈豐之曰,只推。
南鶴聞,以兵曹言啓曰,以宣傳官廳今九月朔射會,宣傳官申純,騎蒭沒技別單。傳曰,近來本廳,五巡全布·三巡全布,頻有之,參下之出六夥然,恩典未免屑越,因前兵判所奏,以出六後陞敍定式,而至於騎蒭沒技,係是單巡,雖令賜第,似不至太濫。射會異於國試,已例亦無可據,前此只有梁埉,堂下資窮後筵稟加資之事,此或可倣乎?兵判,訓·禁將,各陳意見,自兵曹草記事,命下矣。訓鍊大將李敬懋以爲,諸將官射會式,騎蒭單巡五中者,只爲賞米,元無別單書啓之例,此爲可據。如以別論單技,倍劃騎射之意,隨時處分,係是特恩,而射會異於國試,恩賞宜無異同,則施以加資陞六賜第等式,恐歸末流屑越之弊云。禁衛大將徐有大以爲,今此申純之騎蒭沒技,似有褒賞,而第今番射會,廳僚自主,則與各營射會之中軍監試有異,而各營射會式,元無單巡沒技書啓之例,以此可據,賜第一款,殊涉過濫。前此梁埉之恩資,或可謂傍照之一端,而埉則旣是堂下已資窮人,純則南行未出六者,加資之典,恐或濫觴。至於直赴,事體所關甚重,實非自下輕議云矣。臣昌順以爲,沒技之賜第加資,雖是法典所載,而射會有異國試,前例旣無可據,則賜第終歸屑越,後弊恐啓僥倖,直赴恩典,不可輕議,敢啓。傳曰,騎雖倍劃,柳則單計,自有輕重之殊,卿等之言旣如此,可謂大經大法。此後騎蒭沒技賞典,依二巡全布例付標事,令該房知悉,可也。
南鶴聞,以兵曹言啓曰,今日景福宮闌入人戶牌,自宣傳官廳,出付臣曹,故卽爲捉來査問,則闌入人北部司宰監契居金旕男所告內,內農圃菜田次知人趙種同,欲爲收穫菜田,要與同入,故果爲隨入,現捉於宣傳官摘奸之行云。空闕闌入,法禁至嚴,則農圃作者之率入雜人,誠極驚駭。守直衛將之矇不覺察,不可無罪,臣曹之常時不能檢飭,亦不勝惶恐,農圃作者及闌入人,自臣曹嚴加科治,衛將則令該府拿問處之,何如?傳曰,允。
洪仁浩,以禁衛營言啓曰,依下敎,左捕廳行首軍官鄭德秀,右捕廳行首軍官崔昌奎,嚴囚本營之意,敢啓。傳曰,渠輩亦具人事,宜知所重,初不待令,以致摘奸之見闕,若念所重,焉敢乃爾?左將新叨,無怪其不能提飭,右將之如此,極爲駭然。右大將李敬懋,爲先從重推考,左大將柳鎭恒,不爲推考,該校等移送攸司,嚴囚捧供以聞事分付,可也。
洪仁浩,以禁衛營言啓曰,依傳敎,本營在囚,左捕廳行首軍官鄭德秀,右捕廳行首軍官崔昌奎等,移送攸司之意,敢啓。傳曰,知道。
曺允大,以刑曹言啓曰,因禁衛營啓辭,左捕廳行首軍官鄭德秀,右捕廳行首軍官崔昌奎等,移送攸司,嚴囚捧供以聞事,命下矣。所當卽爲擧行,而德秀乃是出身,昌奎曾經同知,竝移義禁府處之,何如?傳曰,允。
丁未九月十四日辰時,上御重熙堂。左承旨入侍時。左承旨趙衍德,假注書趙台榮,記事官李相璜·金祖淳,檢校直閣徐鼎修,原任直閣徐龍輔,以次進伏訖。上曰,王大妃殿進御香砂六君子湯,依前方,自明日限五貼,更爲煎入。出榻敎上曰,都承旨。馳詣宗廟·景慕宮,奉審摘奸,右承旨,馳詣魂宮·墓所,奉審摘奸以來事,分付。命退,諸臣以次退出。
丁未九月十四日巳時,上御重熙堂。右副承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。仁浩曰,臣承命馳詣孝昌墓參班矣。上曰,不必畢說矣。奉審無頉,而享事俱利成乎?仁浩曰,然矣。孝昌墓上食,例爲設行於丁字閣,別茶禮則排設於床石事,曾有下敎,而今番則攝祭爲重,故雖兼上食,亦爲過行於象設矣。上曰,善爲之矣。聞孝昌墓所屬,謂與宜嬪墓分定境界,初不管攝,且多侵侮紛鬧之患云。若知所重之有在,渠輩焉敢如此?此後則勿分境界,令孝昌墓所屬,兼管宜嬪墓守護等節。若有如前爭鬧之弊,隨現重繩之意,禮判出往墓所,各別申飭,下帖書付於各其直所,戶判亦爲出往,看審墓下當買之田土爲好。禮·戶判今日出去,過夕上食後入來之意,招致戶·禮吏分付。筵敎一通,亦爲錄送,可也。下番翰林,亦爲出去奉審,可也。仍命退,承史以次退出。
上在昌德宮。停常參·經筵。
自昩爽至卯時,有霧氣。
趙衍德啓曰,明日常參·經筵,取稟。傳曰,停。
曺允大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于曺允大曰,軍士房承旨,與尙衣提調入侍。
傳于曺允大曰,左承旨入侍。
以金國麗囚單子,傳于洪仁浩曰,付過放送。
趙衍德,以弘文館言啓曰,修撰沈能翼,旣有只推之命,卽爲牌招察任,何如?傳曰,允。
洪仁浩,以義禁府言啓曰,因刑曹啓辭,左捕廳行首軍官鄭德秀,右捕廳行首軍官崔昌奎等,移本府處之事,允下矣。鄭德秀·崔昌奎等,今方待命,卽爲嚴囚之意,敢啓。傳曰,知道。
曺允大,以禁衛營言啓曰,臣有大,昨日依下敎馳往孝昌墓時得聞,植木監官,與宜嬪墓山直起鬧之說,捉入監官金德龜,問其委折,則渠雖飾辭發明,誠有難掩之跡。禁標近地當陳之處,以渠田疇相連之故,冒禁犯耕,山直言于典監,至有禁止之擧,因此含嫌,語侵典監,非止一再,仍又告訴於守墓官。守墓官,奪其山直帖文,使之斥退,而山直則旣無所失,公然見除,監官則不知宜嬪墓事體之重,恣意凌侮於典監者。究厥所爲,其心實由於局內禁養,渠獨自專,不使他人管攝於其間,致有此紛紜之弊矣,敢啓。傳曰,知道。此後摘奸,更或如前起鬧,各別痛治後,草記,可也。
丁未九月十五日午時,上御誠正閣。軍士房承旨與尙衣提調入侍時。左副承旨曺允大,假注書趙台榮,記事官李相璜·金祖淳,尙衣提調鄭昌順,以次進伏訖。上曰,叨任稍久,凡百何如?昌順曰,爲任至重,尙未知裏面,而惟俟早晩偵誤矣。上曰,先朝所御玉帶,今多傷缺,此是貴重之物,方欲改補,卿問于玉匠,能善修補否。眞玉似難求得,以唐燔玉爲之,好矣。昌順曰,第當問于玉匠爲之,而曾聞唐燔玉,不得雕琢云。且此帶,是爲法服,所係重大,使行往來時,貿得眞玉,以爲粧出,似好矣。上曰,不必如是,與玉工相議,爲不爲間,先爲微稟,可也。昌順曰,此帶,當奉而出去耶?上曰,唯。上曰,前北伯之來,在卿似不孤單矣。昌順曰,然矣。而昨聞其言,則不移初守,凡於官職,不爲行公云矣。上曰,外任則行之,內職則不膺,在聽聞似如何矣。命退,諸臣以次退出。
丁未九月十五日申時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,今番諸承旨,久爲行公矣。衍德曰,然矣。上曰,此是近來稀有之事矣。衍德曰,然矣。命書傳敎曰,九日製入格儒生,明日待令。命退,承史以次退出。
上在昌德宮。停常參·經筵。
南鶴聞啓曰,明日常參·經筵,取稟。傳曰,停。
沈豐之啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
傳于趙衍德曰,明日當由月覲門展拜,該房知悉。
傳于趙衍德曰,左承旨入侍。
傳于南鶴聞曰,同副承旨,率入格儒生入侍。
趙衍德啓曰,明日抄啓文臣課講,何承旨進去乎?敢稟。傳曰,右副承旨進去。
南鶴聞啓曰,吏曹判書吳載純,參判李秉模,參議李時秀,牌不進推考傳旨及罷職傳旨,今方捧入,而開政命下之後,如是違牌,不卽擧行,事體未安,判書·參判,更卽牌招,何如?傳曰,允。參議只推,一體牌招。
沈豐之啓曰,吏曹判書吳載純,參判李秉模,參議李時秀,再牌不進,推考傳旨及罷職傳旨,今方捧入矣。開政命下之後,如是違召,不卽擧行,事甚未安,判書·參判,所當更請牌招,而係是一日三牌,何以爲之?敢稟。傳曰無端違牌,事甚未安。傳旨竝勿施,仍以前牌催促。
有政。吏批,判書吳載純式暇,參判李秉模進,參議李時秀進,同副承旨南鶴聞進。以宋民載·李庚運爲修撰,李書九爲副修撰,趙鎭完爲軍資判官,漢學敎授單鄭大容。前監役崔祏年七十四,今加通政加資事承傳。
兵批,判書鄭昌順進,參判黃昇源入直,參議柳誼病,參知李祖源病,右副承旨洪仁浩進。以魚錫定爲副摠管,韓宗濟爲僉知,尹曙爲五衛將,洪樂貞爲文兼,李益賢爲分守門將,尹可基爲羅州監牧官。僉知二單李魯植·金國麗,副護軍金履容·金碗·閔修顯,副司直趙瑍。以金南楚爲景福將。
南鶴聞,以賑恤廳言啓曰,依下敎畫員朴昌垕處,米一石賜給之意,敢啓。傳曰,知道。
司直鄭民始疏曰,伏以臣逖違之餘,獲登文陛,仰瞻耿光,天顔勝昔,竊不自勝其慶忭欣滿之忱。伏祝産室設廳,已涓吉日,擧國歡企,倍切顒祝。第臣自西藩歸後,深痛治逆之不嚴,思欲屛伏而自靖,猥陳前席,退守微志,除拜未肅,賓對未參,屢犯逋慢之罪,皆蒙體諒之恩,而金吾一出,蓋緣鞫事之方張,北關膺命,亦由零賊之行査。臣之自引,旣出於懲討之不嚴,則凡係懲討之事,義不敢辭,故雖不得不冒昧承膺,而揆以古人之處義,亦不能無愧。還朝之後,準擬依前屛伏,卒遂初心矣,不意誤恩屢加,兼務荐叨,經筵籌司,卽前日逡巡之地,至於惠局,乃是緊重之任,尤非自引之蹤,所可冒當者。臣於是,迫阨悶悚,誠不知措躬之所也。噫,古人有言曰主辱臣死,蓋言策名于朝,食君之祿者,義當如此,況臣自宮僚事殿下,于今十有四年矣。生成庇覆之澤,殆偏身,義則君臣,恩實父子,凡有效死之事,臣當爲先,而一自夏·明兩賊之出,倫綱斁矣,義理塞矣。爲今日臣子者,苟不能碎首沐血,窮覈嚴討,則亦當裂冠毁冕,秉義退死,而荏苒時月,一味因循,漸見其忍忘君父之讎,徒牽物我之累,懲討之論,亦分畛域,堤防之政,惟意闊狹。甚至明義一部,漫患之狎侮之,更無可讀之地,乾綱日益隳失,亂賊無所懲畏。嗚呼,此何事也?況自昨冬慈敎之頒下,臣民之憤冤痛迫,有不容一日忍耐,而周歲之間,又復沁泄,歷溯往牒,寧有如許國體,亦豈有如許臣分乎?如臣者,旣不能伸討復之義,又不能效臣死之誠,孤恩負國,自陷於不忠無狀之科,中夜撫念,未始不滿心慙懣。若因外藩之暫赴,仍作復進之夤緣,則是其前後兩截,不但貽一世之譏笑而已,欺君負心之罪,尤無所逃。抑臣又有所自悼者,臣本無似,素蔑報效,平日所以藉手而仰事者,不過義理二字,而式至今日,湮晦無餘,尙可以貪戀榮寵,隨行逐隊,不免於患得失之歸乎?納符之日,略暴危懇,而百爾思量,終無冒膺之望,玆將未畢之蘊,申控自訟之忱。伏乞聖明,亟遞臣兼帶諸任,以全終始,仍治臣孤負之罪,以勵臣工,千萬幸甚。臣無任屛營祈懇之至。答曰,省疏具悉。扶植義理,在於卿等,日前筵席,已聞卿等言,卿其勿辭行公。
丁未九月十六日辰時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,政官牌招開政,又命讀鄭民始上疏。仍命書批答訖。命退,承史以次退出。
丁未九月十六日巳時,上御重熙堂。同副承旨與入格儒生入侍時。同副承旨南鶴聞,假注書趙台榮,記事官李相璜·金祖淳,入格儒生李致薰·韓用成·李興一·李義樂,以次進伏訖。上各詢姓名,至李義樂,上曰,爾是誰子乎?義樂曰,李龍中第三子矣。上曰,容貌可嘉,似當從近登科矣。命退,諸臣以次退出。
上在昌德宮。停常參·經筵。
上詣景慕宮。展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
洪仁浩啓曰,明日常參·經筵,取稟。傳曰,停。
洪仁浩啓曰,大司憲鄭好仁未肅拜,執義宋銓,掌令嚴思憲,持平崔守忱·吳益煥呈辭,掌令李顯靖在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈豐之啓曰,藥房都提調洪樂性,提調沈豐之,有稟達事,來詣請對矣。傳曰,入侍。
洪仁浩啓曰,來二十一日,朝參日次矣,敢稟。傳曰,停。
沈豐之啓曰,來二十一日,輪對日次矣,敢啓。傳曰,爲之。
傳于曺允大曰,出宮門路,以協陽門爲之。
傳于曺允大曰,課講入侍。
傳于曺允大曰,左承旨入侍。
承旨前望單子入之,尹行元落點。
備邊司薦望,以李祖源爲水原府使。
傳于洪仁浩曰,京畿監司留待。
洪仁浩啓曰,滯囚可悶,禁堂與未肅拜人竝許遞,政官牌招,開政差出事,命下矣。今日政新除授禁府堂上,待下批,竝卽牌招,以爲開坐之地,何如?傳曰,允。
有政。吏批,判書吳載純進,參判李秉模內閣進,參議李時秀式假,同副承旨南鶴聞進。以金鍾秀爲判義禁,尹塾·金頤柱爲知義禁,朴祐源爲同義禁,曺允邁爲工曹佐郞,尹孝寬爲典籍,姜命達爲司䆃主簿,尹行喆爲孝陵別檢,金履毅爲溫陵參奉。水原府使單李祖源。
兵批,判書鄭昌順病,參判黃昇源病,參議柳誼入直進,參知李祖源病,左副承旨曺允大進。無政事。
洪仁浩啓曰,卽者義禁府都事來言,時囚開坐事,命下矣。判義禁金鍾秀,知義禁尹塾,同義禁金頤柱牌不進,只有同義禁朴祐源一人,不得備員擧行云。判義禁金鍾秀,知義禁尹塾,同義禁金頤柱,竝更卽牌招,何如?傳曰,許遞,前望單子入之。
吏曹口傳政事,兵曹正郎權漢緯,禮曹佐郎吳泰彦相換,兼春秋單權漢緯。
以濟州牧使狀啓,農形馳啓事,傳于南鶴聞曰,一自舡粟往哺之後,耿耿一念,未嘗不往來於島民契活,觀此狀辭,今年島農,可謂無前之豐云。賑餘民生,必當奠業息肩,其爲喜幸,曷可勝喩?且見蠲惠狀本,擧行極爲纖悉,據此,卿之治務之,瞭然可以知之,此後,益可惕念懷保事,回諭。
南鶴聞,以內醫院都提調·提調意啓曰,丁希泰,依下敎議藥同參加,啓下之意,敢啓。傳曰,知道。
南鶴聞,以司饔院都提調·提調意啓曰,本院燔造官主簿尹可基,羅州監牧官遷轉,其代柴場官奉事兪漢寬,使之仍察,除辭朝擧行之意,敢啓。傳曰,知道。
南鶴聞,以兵曹言啓曰,北評事鄭東觀老母,素患疾癖之症,當此換節之時,挾感添劇,萬無離捨赴任之望,呈狀乞遞。親病旣如是沈重,則不可强令赴任,今姑改差,何如?傳曰,允。
南鶴聞,以兵曹言啓曰,內禁衛將徐有龍,身病猝重,勢難供職,呈狀乞遞,宿衛領軍之任,不可久曠,改差,何如?傳曰,允。
南鶴聞,以兵曹言啓曰,忠壯衛將金命峻,景福宮衛將安光禧,俱以身病猝重,勢難供職。呈狀乞遞,輪番之任,不可久曠,竝改差,何如?傳曰,允。
南鶴聞,以御營廳言啓曰,今九月十七日景慕宮展拜時,依兵曹啓下節目,集春營入直軍二十名,領軍把摠曺夏彬,哨官丁龜泰,率領,月覲門左邊設布帳外排立,東營入直軍三十名,入直把摠李宗魯,哨官金秀光,率領,宮大門外把守,而竝待標信出用,解嚴後還入直間,集春營哨官崔佑梁,東營哨官李夏芳,代直之意,敢啓。傳曰,知道。
內醫院啓目,中宮殿産室廳排設時所用,白馬皮等,令該曹,急速進排,此外雜物,依例甘結取用,何如?判付,啓依允。已有內備者,依別單判下爲之爲良如敎。
副修撰李書九疏曰,伏以臣猥以賤品,曩奉明命,自速僨誤之辜,屢勤問備之命,惶霣悚蹙,久愈靡措,不意館職新除,又下於此際,聖念雖軫於湔拂,臣心冞切於兢惶。噫,臣本庸陋,重以情踪危臲,經歷淺少,誠不足擬議於淸朝任使之列,而謬荷聖眷,猝當重寄,感激之忱,只期報答,愚朴之性,素沒裁量,觸處生疎,臨事顚錯,及夫辭敎之荐降,益覺罪戾之難貰。惟彼守宰斥罷,固宜十分審愼,苟或見聞失實,藏否乖當,則非徒民邑之受病,實壞國家之令典,臣雖無狀,寧不知此,而過循民情,妄信己見,畢竟不獲已之擧,自歸太率爾之科。至於帥臣論啓,亶出於據實登聞之義,而只緣臣疎闇巽劣,怨詈之喧騰,而旣不能窮覈眞贓,以謝一方之人心,傳說之明白,而又不能勘定公案,以昭朝廷之法紀,徒使一二靺韋,轉作中間之葛藤,言由迫問,而反爲捏造之歸,孽在難逭而翻成掉脫之計。苟究其故,莫非臣罪,而末梢處分,臣乃晏然而無與,私心惶愧,猶屬餘事,國體虧損,誠非細故。噫,隨處殫誠,少答恩造,卽臣區區所有自矢者,而一番奉職,瘡疣百出,終至於辱聖簡而僨國事,此尤臣之撫躬踧踖,如不自容者也。臣於見職,自來情勢,元無冒膺之理,而目下踪地,倍切兢蹙,有不敢以時月之稍久,厭然自掩,且今母病添劇,情私焦迫,此時祈免,不容暫緩,玆敢略入文字,冒瀆宸嚴。伏乞聖慈,俯垂鑑諒,亟遞臣職,仍命有司,重勘臣罪,以爲奉使不職者之戒焉。省疏具悉。爾其勿辭,救護母病。
丁未九月十七日卯時,上詣景慕宮。展拜入侍時。行都承旨沈豐之,左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,二直提學李秉模,檢校直閣金憙·鄭大容,待敎尹行任,以次隨駕。上具翼善·兗龍袍,乘輿出協陽門,藥房提調洪樂性,進前奏曰,日氣稍冷,早朝勞動,聖體,若何?上曰,一樣矣。卿則勿爲隨駕也,樂性曰,多有仰稟事,回鑾後,欲爲請對矣。上曰,唯。駕由建陽門,出月覲門,入逌覲門,詣齋殿門外,降輿入齋殿。少頃,出東狹門,就板位,行再拜禮,詣殿內,奉審訖,還御齋殿。少頃,出齋殿門,乘輿,由月覲門,入協陽門,還內。諸臣以次退出。
丁未九月十七日辰時,上御熙政堂。抄啓文臣課講入侍時。左承旨趙衍德,右承旨朴天衡,左副承旨曺允大,右副承旨洪仁浩,同副承旨南鶴聞,假注書趙台榮,記事官李宗烈,記注官承膺祚,試官吳載純·李秉模,抄啓文臣副修撰李書九,北平事鄭東觀,副司果韓致應·韓商新,前修撰洪義浩,副司果鄭晩錫·宋祥濂,檢閱金祖淳,副司果洪樂貞,副司正張錫胤,檢閱李相璜,別檢尹永僖,兵曹佐郎尹光顔,副司正李羲觀·申溆,以次進伏訖。上曰,藥房提調入侍。賤臣承命出,與都提調洪樂性,提調沈豐之,偕入進伏。樂性曰,勞動之餘,聖體,若何?上曰,一樣矣。樂性曰,王大妃殿氣候,若何?上曰,一樣矣。樂性曰,惠慶宮氣候,若何?上曰,一樣矣。樂性曰,中宮殿氣候一向平順乎?上曰,然矣。樂性曰,明日産室廳排設時刻頗早,擧行凡節,今日不可不稟定矣。上曰,陳達,可也。樂性曰,産室,以何殿排設乎?上曰,以大造殿排設,好矣。樂性曰,藥院副提調,不可不備員矣。上曰,當下敎矣。樂性曰,捲草官,明日差出事,旣承下敎,而未審銓曹當以何人備擬矣。上曰,誰有可合者乎?向日領相,則以畿伯及提調二人擧似,而此二人,陞資屬耳,其陞品踐歷甚淺,且畿伯則,遞任爲難,提調則旣在藥院之任,難以兼行矣。樂性曰,然則何以爲之乎?上曰,延豊君,何如耶?樂性曰,好矣。上曰,吏判,亦何如?樂性曰,亦可合,而延豊君似尤好矣。上曰,延豊君心事凡節素好,蓋善人矣,尙未爲吏判殊未可知矣。此後有窠,當首爲之矣。樂性曰,産室醫官望受點然後,多有擧行矣。上曰,卿等筵退後,望單入啓,可也,而別掌務,以何人爲定耶?樂性曰,此亦擇定之故,姑未完定,而李周憲無頉云矣。上曰,好矣,樂性曰,今番則設廳後擧行凡節,一傡省減事,屢承下敎,而至於懸鈴,關係緊重,不可不爲矣。上曰,卿等退出後,擧行凡節,一傡書入,而懸鈴則置之,可也。樂性曰,自明日,提調一人,當爲輪直於本院乎?上曰,唯。豐之曰,提調輪直,則翰注亦當別省記入直矣。上曰,翰林則皆是新進,以兼春秋入直,可也。豐之曰,産室排設後,臣等當爲奉審矣。上曰,今番處所,乃是寢殿,卿等當自外奉審,而排設諸節,似無以奉審矣。樂性曰,臣等初以設廳日子之太遠,爲悶鬱矣。今則只隔一宵,下情伏不勝萬萬慶幸歡忭矣。上命先退,樂性等退出。上命開講,檢書官呼宋祥濂等,以次進講訖。命退,諸臣以次退出。
丁未九月十七日午時,上御重熙堂。左承旨入侍時。左承旨趙衍德,假注書趙台榮,記注官承膺祚,記事官金祖淳,原任直提學徐有防,原任直閣徐龍輔,以次進伏訖。上曰,都承旨入侍。出榻敎賤臣承命出,與兼都承旨沈豐之,偕入進伏。上曰,醫官中,擇其可合人,使之入直,可也。豐之曰,以丁希泰,以爲別入直,宜矣。上曰,唯。上曰,丁希泰議藥同參,加啓下,使之一體直宿。出榻敎命書傳敎曰,右承旨許遞,前望單子入之,待下批牌招察任。又命書傳敎曰,今年畿農,尤宜得人,水原府使內遷之代,另擇擬薦,待下批。今日下批,仍令辭朝。命退,諸臣以次退出。
上在昌德宮。停常參·經筵。
夜自二更至五更,月暈。
産室廳排設後,中宮殿,內閣·政院·玉堂·藥房口傳問安。答曰,知道。
南鶴聞啓曰,明日常參·經筵,取稟。傳曰,停。
曺允大,以都摠府言啓曰,今日入直內三廳武兼禁軍及軍兵等,當爲中日習射,而産室廳直宿相値,依例姑停之意,敢啓。傳曰,知道。
沈豐之啓曰,大司憲鄭好仁未肅拜,執義宋銓,掌令嚴思憲,持平崔守忱·吳翼煥呈辭,掌令李顯靖在外,監察茶時之意,敢啓。傳曰,知道。
傳于趙衍德曰,左承旨入侍。
傳于沈豐之曰,都承旨入侍。
有政。吏批,判書吳載純進,參判李秉模,參議李時秀,同副承旨南鶴聞進。以李爲捲草官,宋瑛爲兵曹參知。
兵批,判書鄭昌順進,參判黃昇源病,參議柳誼入直,參知未差,左副承旨曺允大進。以李潤章爲內禁衛將,李基顯爲忠壯將,李庚運爲北評事,同知單金南楚,司直朴天衡,司果洪聖禧。
尹行元,以産室廳醫官,以都提調·提調意啓曰,産室排設日,提調輪回直宿事,下敎矣。提調一員,依下敎,自今日直宿本院,醫官,亦令竝直之意,敢啓。傳曰,知道。
曺允大,以備邊司言啓曰,平安監司李命植,分等狀啓,有草記回啓之命矣。取見其狀本,則平壤等三十五邑,置之稍實,江界等七邑,置之之次。仍以爲,今年農形,晩種各穀,幾皆成就,以一道言之,野邑或遜於沿邑,山郡不及於野邑,而大體則此疆彼界,不至懸殊,可謂通一道中豐。在前如此之歲,尤甚名色之不爲擧論,亦多已例,只以稍實之次,分爲二等,請令廟堂稟旨分付矣。本道農形,雖有沿峽之稍異,大體論之,可謂彼此之俱登,則道臣之只分二等,必有斟量而然,依狀請施行之意,分付,何如?傳曰,允。
曺允大,以備邊司言啓曰,慶尙監司金光默狀啓,有草記回啓之命矣。取見其狀本,則備陳綿農無前慘歉之狀。仍以爲,各樣軍布,實無本色備納之勢,在前如此之時,以錢代捧,亦多已例,各軍門各衙門所納身貢布,從民願,錢木間,隨所納捧上。至於訓局保布,事面與他自別,而以木上納,無異龜背括毛,此亦錢木間,一體從民願收捧,以紓民力事,請令廟堂稟旨分付矣。今年綿農之告歉,諸道通患,兩湖·海西之民,已蒙惠澤,而嶺南道臣,又有此據實狀請,其在軫念之道,宜有一視之政。各軍門各衙門所納身貢布,毋論全數或折半或三分一,令道臣,酌量其被災淺深,特許從民願以錢代捧。至於訓局保布,事面稍異,依昨年例,略加區,別尤甚邑純錢。之次稍實邑,折半純錢折半本色,收捧上送,而今此分等,勿拘元分等,全以綿農,詳察擧行之意,一體分付,何如?傳曰,允。
丁未九月十八日巳時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,原任直提學徐有防,原任直閣徐鼎修,以次進伏訖。上命承旨讀公事,訖。有防曰,內需司與五宮奴婢宣頭案修正事,稍待年豐擧行之意,臣於昨秋,筵達蒙允,而今年畿甸穡事,未免穴農。此時案債之竝督,亦係擾民之端,宣案修啓一事,更待年豐爲之,恐合事宜,故敢此仰達。上曰,依爲之。出擧條命退,諸臣以次退出。
丁未九月十八日申時,上御重熙堂。都承旨與兵曹參義入侍時。兼都承旨沈豐之,假注書李羲觀,記事官李相璜·金祖淳,兵曹參議柳誼,以次進伏訖。上曰,設廳後,慈殿慈宮,必欲闕內之精潔,慈意不可不奉承,而精潔之道,惟在門禁一款,差備所屬,自各門出入者,自今皆令自宣仁門出入。兵曹則,自丹鳳門至曜金門,主管禁雜,則似爲簡便矣。誼曰,如是則要約易禁矣。上曰,丹鳳門最僻遠,將何以禁之?誼曰,丹鳳門,則只許照羅赤之出入,而禁他人往來,則似好矣。上曰,中官之自丹鳳門入番者,亦不可禁,而其餘則禁之,可矣。上敎豐之曰,司饔院,在端陽門內,而每日供上入來,易致不潔。且藥院移直,則司饔院,自當移往扈衛廳。自明日,司饔院,預令移往,而供上則捧於兵曹政廳,可矣。豐之曰,當依下敎分付矣。上曰,肅章門內各司下人之聽傳敎者,亦難禁止矣。豐之曰,今番則,下人輩亦皆十分操心云矣。上曰,不入端陽門,可矣,何可盡禁也?豐之曰,禁漏官,當以漏水待令,故兵曹,已爲別省記矣。上曰,自今日,禁漏官,來待於司饔院,可也。上曰,門禁事,非此騎堂,則有難善爲,姑爲入直,五六日一出,可矣。宣仁門門禁,亦必嚴飭於近仗軍士,而但勿太拘迫,無致使人難耐,可也。命書榻敎曰,惠慶宮進服加減歸脾湯,十貼製入。又命書榻敎曰,中宮殿進御達生散,五貼製入。又命書傳敎曰,今番則,起居醫官,朝夕當親承下敎,醫女書啓,置之。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,巡廳設置,所以奉御牌而掌巡綽,事面不輕而重,而今聞左巡廳,因潦雨頹圮,移接於濬川司之際,初不草記稟定,往復兵曹,擅自移去云。事體所在,萬萬駭然,伊時兵曹堂上,從重推考,當該巡將及監軍,所當重勘,而本院請推之外,無他可施之罰,何以爲之?敢稟。傳曰,允。巡將監軍,指名拿處,旣已移接巡廳,事體自別,使之一新修補,待修補還接事,分付。
曺允大啓曰,御營大將直宿間,以禁衛大將兼察事,命下矣。禁衛大將徐有大,卽爲牌招,聽傳敎,何如?傳曰,允。
傳于趙衍德曰,右承旨入侍。
禁府堂上前望單子入之,洪秀輔·金魯淳落點。
洪仁浩啓曰,新除授同義禁洪秀輔,時無職名,令該曹口傳付軍職,何如?傳曰,允。
兵曹口傳政事,副司直洪秀輔。
兵曹口傳政事,濟物萬戶單,魚用謙。
傳于趙衍德曰,左承旨入侍。
傳于南鶴聞曰,東所部將拿處。
尹行元,以司饔院官員,以都提調·提調意啓曰,本院,自今日移接於扈衛廳之意,敢啓。傳曰,知道。
曺允大,以兵曹言啓曰,司饔院移接於扈衛廳矣,扈衛別將同入於局別將直所,扈衛軍官等同入於局出身所住之處時,依例除標信移接之意,敢啓。傳曰,知道。
曺允大,以兵曹言啓曰,今九月二十日,文臣朔試射日次,而內外中日,旣已停止,不得爲之之意,敢啓。傳曰,知道。
南鶴聞,以義禁府言啓曰,時囚草記照律,令次堂擧行事,命下矣。時囚罪人韓性敬·陳啓祜等傳旨內,留門後出入一款,雖曰標信宣傳官主張,而渠旣眼同監門,則不有定式,一任宣傳官之許其出入,視若尋常,初不來告於兵曹者,亦極矇然,拿問處之罪。朴應浩傳旨內,若不於禁標內攔入,則何如是無嚴乎?況渠亦身犯,令該府拿問重勘罪。兪彦脩,刑曹啓目判付內,一時兼任之泗川倅,該道伯枚擧請罪,則接置之地方官耳,亦全然不論海伯事,非矣。況旀兼有見失未捉之罪,而極意斗護,何太荏弱,該道臣從重推考,當該地方官,先罷後拿,稍刷外方紀綱。罪,竝取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪,杖八十奪告身三等,犯枉法受贓外,笞杖竝收贖云矣。韓性敬·陳啓祜·朴應浩·兪彦脩等,各杖八十收贖,奪告身三等放送。金益淳傳旨內,金虎門留門時,持標信祗受後,仍爲留門矣。凡係出入人員,所當一從政院指揮擧行,而必待他宣傳官來傳某某人出入然,後始許其出入。自是不易之定式,而旣無政院指揮,又無他宣傳官來傳之言,則試官二員之無端出送者,揆以法例,萬萬駭然。雖有汰去之命,其在懲後之道,不可已勘而不論,令該府拿問處之罪。鄭德秀·崔昌奎等,禁衛營草記批旨內,渠輩亦具人事,宜知所重。初不待令,以致摘奸之見闕,若念所重,焉敢乃爾?左將新叨,無怪其不能提飭,右將之如此,極爲駭然。右大將李敬懋,爲先從重推考,左大將柳鎭恒,亦爲推考,該校等,移送攸司,嚴囚捧供以聞事,分付,可也。罪,竝取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣。金益淳·鄭德秀·崔昌奎等,各杖一百收贖,告身盡行追奪,放送。宋載瑞,全羅監司沈頤之狀啓據,宣惠廳粘目內,漕轉事目,何等嚴重,而拘於顔私,預給稅米,法外濫載,殆過百包,船主犯用,般隻逗遛,慢不察飭,欲免催督,陳省反貼,先期數月,揆以法意,萬萬駭痛。日前決杖,不足以少贖,其罪犯,令攸司稟處。罪取考律文,則大典通編漕轉條有曰,各邑先授稅米,以其般價,買般雇人,守令從重論罪,發船過限,該守令奪告身,實載以千石爲限,而過數者,守令論罪。大明律不應爲條有曰,凡不應得爲而爲之事理重者,杖八十,制書有違條有曰,凡奉制書有所施行而違者,杖一百,名例有曰,二罪俱發,以重者論。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。宋載瑞,從重論,杖一百收贖,告身盡行追奪,放送,何如?傳曰,不爲捧供,卽爲照律,雖因政院之誤傳,卿等亦有不審之失,承旨及卿等推考。今旣照律,別無可問之端,竝依此律施行,有功議人,各減一等,其中金益淳,付過放送,朴應浩,公罪勘放。鄭德秀·崔昌奎等,其在重事面尊國體之道,雖如渠者流,宜令知所重,不可不問徑放,仍爲嚴囚,待後坐起時,捧供以聞,可也。
丁未九月十九日卯時,上御誠正閣。右承旨入侍時。右承旨尹行元,假注書趙台榮,記事官李相璜·金祖淳,以次進伏訖。上命書傳敎曰,事件雖異,所救者已宥還,聞其親年篤老,遠投絶塞,俾不得相見,殊非孝理之情,而伊時擧措,終不可放過,雙靑權管魚用謙,移授濟物萬戶,時任萬戶,遞付京職。上曰,爲水原幾朔而見遞乎?行元曰,至四朔蒙遞矣。上曰,本府年事,幾至中稔耶?行元曰,似不過中年矣。上曰,災結,爲幾許耶?行元曰,臣之親執災,爲九百六十餘結矣。上曰,本府戎器,何如?行元曰,邑是重地,而戎器多未完備,是甚可悶矣。上曰,新除授金吾堂上牌招,時囚今日內草記照律,令次堂擧行。出榻敎上曰,御營大將直宿間,禁衛大將兼察。出榻敎命退,承史以次退出。
丁未九月十九日未時,上御重熙堂。都承旨入侍時。兼都承旨沈豐之,假注書李羲觀,記事官李相璜·金祖淳,以次進伏訖。上曰,今日提調直宿乎?豐之曰,然矣。上曰,提調·副提調,則各直二日,都提調直一日,以此輪回,可也。仍命書公事,書訖。命退,承史以次退出。
上在昌德宮。停常參·經筵。
夜五更,月暈。
中宮殿,藥房口傳問安。答曰,知道。
曺允大啓曰,明日常參·經筵,取稟。傳曰,停。
曺允大啓曰,今九月二十一日,祿都目政事爲之之意,敢啓。傳曰,知道。
傳于曺允大曰,大臣·備局堂上引見。
傳于趙衍德曰,左承旨入侍。
以一所監軍權漢緯拿處傳旨,傳于曺允大曰,分揀。
傳于曺允大曰,武藝廳有闕,例自訓局抄定,報兵曹受點,而自昨冬以前,以壯勇廳軍兵,自本廳抄擇,直爲擬望事,定式,而該廳軍兵,皆是新入之類,彀率未定,不可徑陞。今番則武藝廳見額,自訓局移文抄送該廳,該廳軍額,先爲充定作堦梯然後,始自該廳擬望受點。此後,如又以訓局軍中,使之抄報,如今番之例,必皆先定壯勇廳軍額後,自該廳擬望事,定式施行,分付該營該廳。
曺允大,以弘文館言啓曰,副修撰李書九,由限已過,卽爲牌招察任,何如?傳曰,許遞,明日政差出。
洪仁浩,以義禁府言啓曰,韓性敬·陳啓祜·朴應浩·兪彦脩等,各杖八十收贖,奪告身三等,金益淳·鄭德秀·崔昌奎·宋載瑞等,各杖一百收贖,告身盡行追奪事,照律草記批旨內,有功議人,各減一等。其中金益淳付過放送,朴應浩公罪勘放,鄭德秀·崔昌奎等,仍爲嚴囚,待後坐起時,捧供以聞事,命下矣。金益淳付過放送,朴應浩,以公罪杖八十收贖放送,鄭德秀·崔昌奎等,仍前嚴囚,而宋載瑞,九代祖遙年靖難功臣云,功減一等,杖九十收贖,奪告身四等,韓性敬·陳啓祜·兪彦脩等,無功議云矣,敢啓。傳曰,知道。
丁未九月二十日卯時,上御誠正閣。大臣·備局堂上引見入侍時。領議政金致仁,左議政李在協,右議政兪彦鎬,行司直金華鎭,左參贊金魯鎭,戶曹判書徐有隣,行副司直徐有寧,禮曹判書金履素,兵曹判書鄭昌順,刑曹判書尹蓍東,漢城判尹李崇祐,兼都承旨沈豐之,開城留守閔鍾顯,行副司直李敬懋,刑曹參判金文淳,行副司直徐有大·洪秀輔·蔡弘履,漢城右尹朴祐源,江華留守趙鼎鎭,行副司直金持默,校理李鼎德,左副承旨曺允大,假注書李羲觀,事變假注書金膺著,記事官李相璜·金祖淳,以次進伏訖。致仁曰,雨餘日氣稍冷,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰一樣矣。致仁曰,再昨設廳以後,群情一倍欣聳,臣等,自不勝日日顒祝之忱矣。中宮殿諸節,一向平順,而無他動靜耶?上曰,姑無動靜矣。致仁曰,副提調今已差出,藥院備員,殊可幸矣。上曰,副提調,苦無可合者,艱辛得之矣。致仁曰,産室今已設廳,而各司不爲待令云,各司中,似亦有緊關者矣。上曰,此等事,皆屬浮文,故不令待令。且其中,不緊雜物,皆除之,若干緊關者,使內局措備,其餘皆自內措辦矣。且聞,在前産室排設時,必於各室排設云,今番則,可謂名實相副矣。致仁曰,今已設廳,此後則,闕內尤宜安靜以過,雖吏隷出入,各別禁飭,實合事宜矣。上曰,此亦爲行不得之事矣。日前,以邦慶後問安事,遣史官傳諭,此事,何以處之則爲好乎?自內聞之,則辛丑年,不爲問安云矣。致仁曰,辛丑年,只於兩大妃殿問安云,而以事理揆度,旣於大妃殿問安。則大殿·當殿,似無不爲問安之理。且聞,其後亦有當殿問安之例云矣。上曰,慈殿·慈宮,每以邦慶後外間相通爲深悶,屢勤下敎。予則,於此等事,素所不知,且似無此理,故屢以事體,不可不爲問安之意仰奏,而慈旨旣如此,且辛丑旣無問安之例,邦慶後則闕內入直,至於軍兵,亦例不得替易云,故有此酬酢云矣。然而大臣,則豈可因此不入來乎?致仁曰,大體則,邦慶後安靜以過七日,實合愼重之道,而第臣等旣聞邦慶,決不可不爲入來。至於問安。則有二道。一則諸宰留在闕外,臣等受其單子而問安。一則諸宰雖入來,不許下人之隨入,而臣意則諸宰留闕外,以單子問安。似爲得宜矣。上曰,予意則卿等之入來,似無妨,而慈旨如此,故向時發此言端矣。致仁曰,前掌令吳著上疏批旨,有令廟堂稟處之命矣。取見其疏本則以爲,今年旱田,獨爲大無,而綿農尤被慘歉,畿·湖諸邑,在在皆然,旱田給災,雖無舊例,民情哀矜,合有垂恤之道,爲辭矣。今年綿農,諸道同歉,自上特軫民隱,不計都下需用之緊切,凡係京納,竝令從民願代捧,此莫大之惠也。況朝家劃災,每用益下之政,毋論某樣,審量分俵,惟在道臣疏辭,別無可以覆奏者,置之,何如?上曰,依爲之。出擧條致仁曰,惠堂鄭民始,遞藩歸後,不爲行公,至於誕日膳狀,體重何如,而亦不擧行云。事多可悶,亦甚未安,另加申飭,使之供職,何如?上曰,依爲之,仍卽牌招察任,可也。出擧條致仁曰,節行出疆,期在不遠,而三使尙未會同云,副使趙瑍,向來所被嚴敎,雖甚惶悚,旣命分揀之後,至今引伏,事體未安,申飭會同,何如?上曰,依爲之。出擧條上曰,罪名雖分揀,至於副使仍任,則似過矣。致仁曰,罪名分揀,則本兼諸任,例皆仍任,而趙瑍則本職已出代,所仍任者副使而已矣。上曰,副使向時事,誠未安,而其弟因其本事,有所遭,則其處地,與他人有異矣。致仁曰,雖非處地之有異,堤坊亦不可不顧矣。上曰,李文源不爲入參於賓對,何也?都摠管肅拜後,又復如此,殊可異也。致仁曰,李文源事,誠過當矣。上曰,吏判亦不入來,何也?豈以向時推考事,如此乎?致仁曰,伊後已出仕行政,則似無因此不入參之理,今日則內閣進云矣。致仁曰,諸道舊還未捧之數,多至二百八萬餘石,當此稍登之時,爲嗣歲計,不可不捧,而昨年歉荒,民力未蘇,亦宜有顧恤之道。就原數中限三十萬石,分排諸道,準數收捧之意,申飭分付,何如?上曰,依爲之。出擧條彦鎬曰,冬至拜表期日不遠,而書狀官鄭萬始,方有親病,勢難遠赴云,合有變通之道,許遞,何如?上曰,依爲之。出擧條致仁曰,昨伏見魚用謙移補傳敎,孝理之德意,不勝欽仰之至,而第趙瑍,今旣蒙宥,魚用謙,則雖移補近地,猶在罪中,似涉如何,故敢達矣。上曰,行將宥之,而但事關此事者,極爲難處矣。致仁曰,魚用謙卽新錄,而萬戶乃是四品,則亦有驟陞之嫌矣。上曰,此則然矣。仍命書傳敎曰,果有本末之別,新錄之徑陞四品,亦近倖驟,濟物萬戶魚用謙移授傳敎,勿施,只權管減下事,分付。有隣曰,昨因政院啓辭,有左巡廳修改之命,而卽今修改,實涉如何,姑待來頭始役,似好,故敢達矣。上曰,左巡廳果爲頹圮乎?有隣曰,果頹圮矣。上曰,姑待來頭修改無妨,而旣已修改,則務令完固,俾至悠久,可矣。有隣曰,第其處地沮洳,若値水潦之時,常有傾頹之慮,臣意則移建於他處,似好矣。上曰,左右巡廳設置之處,與左右捕廳設置之樣無異,處地雖不好,不可輕易移建矣。上曰,使巡廳移接者,前兵判金履素乎?允大曰,然矣。上敎履素曰,何不關由,而許其移接乎?履素曰,當初巡廳頹圮之時,來問小臣以移接之事,故臣以持難之意爲答,則以爲,在前亦有移接之例云。臣又以不可自下擅移爲言,則復以爲,在前亦只往復於兵曹而移接云,故臣果許其移接矣。昨伏見政院啓辭,始覺不察之罪矣。有隣曰,時御所及慶熙宮各處,例於四季朔奉審,而今朔則有難循例爲之,追後擧行,何如?上曰,依爲之。出擧條有隣曰,臣以本曹經用事,日前往見領相,相議通變之策,則領相以爲,通變之策猝難設施,目下緊急條件之不可不變通者,一一錄來,則當相議講究云矣。上曰,有國則必有財,而本曹經用,每致匱竭如此,誠未可曉也。有隣曰,本曹年條米五萬石,錢九萬兩,俱無去處,今雖不得取滿此數,目下須有米一萬五千石,錢五萬兩然後,可以支到來年二月,而此亦無出處,誠爲切悶矣。上曰,匱竭之患,年來尤甚,此必由中間尾閭之泄而然矣。予於丙申以後,凡係用度,一以節損爲務,不緊者一切除之,而猶復如此,此必節用不得其方之致矣。致仁曰,尾閭滲泄,豈可謂無之乎?第每年錢米,俱患不足,又或値如昨年歉荒之時,則匱竭尤甚急,則必請惠廳米或關西小米,向來惠廳取用過多之下敎,誠爲允當,而關西小米之難支,亦與惠廳一般矣。然而捨此,又無他救弊之道,誠爲可悶矣。上曰,若每年如此,將何以爲之?有隣曰,臣向見領相時,亦議此事,蓋欲大變通,則有窒礙處,欲小變通,則無利益事,此尤可悶矣。上曰,大變通,何可遽議?雖小小變通,若善爲之,則亦必有效矣。上敎昌順曰,玉帶子已爲付匠,而匠言,何如?昌順曰,玉匠以爲可以鏤刻云矣。上曰,領相則必知之矣。先朝所御玉帶多破傷,只餘六鐶。故今欲補完,而我國工匠,恐不能爲矣。致仁曰,如是燔玉,我國工匠,亦可以鏤刻矣。上曰,其中一鐶,卽燔玉矣。昌順曰,問之玉工,則以爲皆是正玉云。其在致美黻冕之道,以燔玉造成,未免苟艱,今番使行時,得來眞玉鏤刻者,則似好矣。上曰,先朝玉帶二件,其一年久破傷,其後以造玉補完,每於閒漫殿座時,以此帶服御,至於有所重處,則不以服御矣。上曰,向時使行時所得玉帶,卿等見之乎?致仁曰,未得見之矣。上曰,大體制度,與我國製作無異矣。文淳曰,頃因本署別提黃延祚輪對時所懷,有令本署提調稟處之命矣。本署以事大交隣紙地進排之所,策應則不輕,而需用則至殘,殆無以成樣。去乙酉年故重臣沈鏽爲提擧時,據實陳請貸,得賑恤廳錢一千兩,兵曹錢一千兩,摠戎廳錢五百兩,或限以十年,或限以十五年,殖利取剩,僅僅支過矣。賑廳兵曹,則次第畢報,摠廳錢一百兩,亦爲先報,以此之故,着手無處,員役料布,其他應下,萬無繼用之望。今以本署應入均廳給代錢一百二十兩,茂朱·長湍匠人保錢一百二十兩,摠廳未報條四百兩,殖利七十二兩,統而計之,則歲入爲三百餘兩,而應下則爲六百餘兩,其所不足,幾至折半。若論長遠矯救之道,無出於賑廳年例應下錢之數十年預下,以爲從長拮据之地,而年條太久,不敢以此仰請。一從去乙酉已例,賑廳錢一千兩限十年,兵曹錢一千兩限十五年貸下,摠廳錢四百兩,亦爲仍貸,而已報一百兩,還爲貸下,以準五百之數,則亦可爲十餘年支用之道,故敢此仰達,下詢大臣,處之,何如?上曰,領相之意,何如?致仁曰,本署雖似冗官,實有關係,不革則宜有變通,而乙酉年朝家之許貸兵曹等三處公錢,蓋亦無他可救之策故耳。今亦依已例,令三衙門,依前數依前限許貸,似宜,至於賑廳應下錢數十餘年例下事,年條太遠,恐不可輕議矣。上曰,依爲之。出擧條昌順曰,造紙提調,以兵曹錢請貸事,仰奏蒙允,而目今兵曹經用,大不及前,千兩許貸,亦似難辨,故敢達矣。上曰,領相之意,何如?致仁曰,兵曹凡百,雖不如前,千兩許貸,何至於不可爲乎?昌順曰,如必欲貸之,豈至於無處辦出,而以本曹事勢言之,實爲難矣。上命就座,昌順退伏。鼎鎭曰,江都太還,竝耗當捧,爲五千五百餘石零,而三朔長霖,田農失稔,準數督捧,實無其路,限折半,以租準折代捧,待明秋還作本色,似好。民情如是,故敢此仰達矣。上曰,領相之意,何如?致仁曰,今年田農失稔,許多太還,準捧之難,其勢似然,頃於隋城,已許略干代捧,而餉穀體重,折半過多,限三分一,依準折以租許捧,待明秋使之還作本色,恐宜矣。上曰,依爲之。出擧條命退,諸臣以次退出。
丁未九月二十日酉時,上御重熙堂。左承旨入侍時。左承旨趙衍德,假注書趙台榮,記注官承膺祚,記事官尹行任,原任直閣徐龍輔,以次進伏訖。上曰,金虎門仍留,兵曹郞廳出入後下鑰事,分付。賤臣承命出傳。命讀公事。仍命書判付,訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,來二十五日朝參日次矣,敢稟。傳曰,停。
尹行元啓曰,明日誕日相値,視事頉稟之意,敢啓。傳曰,知道。
尹行元啓曰,輪對官來待矣,敢啓。傳曰,入侍。
有政。吏批,判書吳載純進,參判李秉模進,參議李時秀式暇,同副承旨南鶴聞進。以李度默爲大司諫,金文淳爲知春秋,李彦藎爲司饔僉正,徐命存爲敦寧判官,鄭致淳爲書狀官,洪復浩爲司饔主簿。
再政。以金峙默爲工曹參判,金鍒爲平市主簿,鄭東元爲尙衣主簿,朴始榮爲司圃別提,知春秋單沈豐之,同春秋單金文淳。
兵批,判書鄭昌順進,參判黃昇源病,參議宋鍈病,參知柳誼入直進,左副承旨曺允大進。啓曰,知訓鍊,今當差出,而擬望之人乏少,從二品竝擬,何如?傳曰,允。以李柱國爲知訓鍊,柳鎭恒爲兼訓鍊都正,田德雨爲慶福將,沈擇之·南耆喆爲守門將,金致性爲珍島監牧官,雙靑權管吳性寬,同知單金南楚,僉知單尹曙·柳文範·安大進。副司果鄭東觀·李書九。
玉堂前望單子入之,修撰李敬五,副修撰趙鎭宅落點。
兵曹口傳政事,副司果洪義浩。
傳于趙衍德曰,左承旨入侍。
以瓦署別提安宗孝拿處傳旨,傳于洪仁浩曰,分揀。
洪仁浩,以兵曹言啓曰,昨日私奴江阿只,借佩中樞府軍士五福章標,冒入於宣仁門,委折査問於該府錄事劉世興,則所供內,錄事房直,初無章標矣,自六七年前,權彧爲吏房錄事之後,本府軍士章標一介,移給其矣房直,使之出入闕門,今此五福,則又是權彧所以雇立者也。紗帽藏置等說,元無是事,納供。書吏金兌煥,使令李元春所供,與劉世興所告如一,而五福,則權彧爲吏房錄事句管差立云。今此各人等所供如是,權彧雖是幺麽賤流,旣着帽帶,則與他吏隷差間,而莫重章標,敢自移給於其矣私隷,出入禁扃,又不能謹愼,渠自雇立無賴之輩,甚至於借私賤代佩之境。其在懲一之道,有不可尋常處之,亟令法司,從重嚴勘。自前,章標頒給各司,而自各其司,分佩其員役,出入闕門,乃所以準信之資,則不敢私相借佩,而五福之許借於江阿只,已極痛駭,江阿只之借佩五福之章標,冒入禁門,欲傳私札之狀,萬萬巧惡。初以推尋紗帽托辭,末乃欲傳私札直告,前後罪狀,不一其端。明禮宮奴子順哲,符同江阿只,潛受私札,將欲替傳之事,其罪亦不輕而重。江何只·五福·順哲三人,竝移送秋曹,照律重勘。中樞府該掌郎廳,則不知章標之嚴重,委之下輩,而私相移給而傳借,任自去來,究厥罪辜,溺職大矣。宣仁門守門將,則當此門禁至嚴之時,雖是佩章標之人,當爲區別出入,而江阿只,雖佩樞府之章標,從宣仁門以入,則實無該府擧行之事,而不能檢察,致此冒入之境。都摠府入直郎廳,若能申飭監門,則豈有此等之事?有關後弊,不可仍置,樞府摠府當該郞廳及當門守門將,竝令該府,拿問處之。把守近仗軍士,本曹所屬,則不能檢飭之罪,臣方惶懍俟勘,而摠府入直堂上,亦難免不察之失,從重推考,何如?傳曰,允。豈可委罪下吏,昨日入直當該樞郞,拿問嚴處,所謂權彧稱名錄事,令攸司,從重科罪。旣佩章標,則不審其授佩委折,不是異事,摠府堂郞守門將等,分揀,爾亦勿待罪。捧入人潛給人及宮奴嚴治,該宮首奴,亦爲嚴治事,分付該曹,可也。
以中樞都事李默運拿處傳旨,傳于洪仁浩曰,分揀。
南鶴聞,以內醫院官員,以都提調·提調意啓曰,駞酪粥,自十月初一日,當爲封進,依前例擧行事,預爲分付司僕寺之意,敢啓。傳曰,日氣姑未隆寒,待下敎封進事,分付各該司。
南鶴聞,以司僕寺官員,以一二提調意啓曰,伏奉批旨,軫念貢弊之聖意,藹然洋溢,擎讀再三,不勝欽仰攢頌之至。一年所受之別役價,旣已優餘,則貢人輩宜無稱寃之端,而其在對揚聖意之道,不可無別般施惠。自今爲始,米四百石錢四百兩外,添給錢一百兩,每年爲例,永久定式,何如?傳曰,允。
領府事鄭存謙,判府事徐命善·李福源·金熤,聯名箚曰,伏以臣等昏劣庸下,居常憒憒,聰察未周於一府,檢飭不及於胥隷,至於昨者府屬之犯科,而臣等之罪益著矣。闕門冒入,禁令至嚴,設爲章標,法意至重,苟有犯者,罪在罔赦。錄事使喚之濫受章標,已極駭訝,而渠又私自轉借,致令閑雜之人,假名冒入於禁闥之內,事之無嚴,豈有加於此者?此不嚴懲,嗣後之弊,有不可勝言。該掌錄事,今方移送臬司,俾令從重科治,而不察不飭之罪,臣等爲首,典憲之加,宜先臣等,玆敢聯陳短箚,仰請處分。伏乞亟降威譴,以嚴邦憲,以警具僚焉。事已經宿,而尙此矇然,卽伏承樞府郎廳口宣之敎,始得聞知,露章自列,亦且稽緩,此尤臣等之罪也。取進止。答曰,省箚具悉卿等之懇。樞府胥隷,本自頑悍,兵曹之莫敢誰何,非今斯今,昨日事,亦由於是。是丁酉門禁以後,所未聞之事,意謂卿等之登時聞之。渠輩又復隱匿,該曹草記之後,始有此箚引。此後懲勵之方,在於卿等,卿等安心勿辭。仍傳曰,此批答,樞郞傳諭于原任大臣。
判府事趙璥疏曰,伏以臣於屛伏之中,卽聞樞府領事判事諸大臣,有聯箚引罪之擧。箚本雖未得見,傳聞有何許常漢冒入淸禁,而罪關樞府下屬云,臣不勝驚惶震悚之至。國綱雖曰解弛,門禁雖曰疎緩,下輩之蔑分犯禁,胡至此極?府屬作孽,則官長被罪,在法當然。臣雖不敢與諸大臣聯名請譴,而虛帶職任,漫不知府中事,此其罪視陳箚諸臣,尤有倍焉,玆不得不露章自列。伏乞亟賜重譴,以嚴邦憲,以警具僚,千萬幸甚,臣無任屛營祈懇之至。答曰,省疏具悉卿懇。卿何知之,如是爲引?豈不萬萬過當,卿須安心勿辭,入處京第,待朝參班。仍傳曰,此批答,遣史官傳諭,入來與否,知入。此是一宿之間,雖以卿所守之執滯,豈必逡巡?此意一體傳諭。
丁未九月二十一日卯時,上御誠正閣。同副承旨,與輪對官入侍時。同副承旨南鶴聞,假注書趙台榮,記事官李宗烈,記注官承膺祚,瓦署別提朴宗孝,平市令趙雲絅,中樞經歷尹,軍器僉正鄭根東,活人署別提尹晦東,以次進伏訖。上曰,輪對官,以次進前。宗孝進伏。上下詢職姓名職掌,訖。上曰,今年甓瓦,緣何苟艱耶?宗孝曰,今夏連値雨水,雖或燔出,多致苦窊,每患不裕矣。鶴聞曰,瓦署別提安宗孝,登筵之際擧措,已多可駭,詢瘼之下,奏對又甚矇然,從重推考,何如?上曰,拿處,可也。出擧條上曰,瓦署別提安宗孝,拿處。出榻敎雲絅等進伏。上各詢職姓名職掌,訖。敎曰,昨夕樞府錄事下人,借給章標於他人,任意入闕,事極駭痛。大臣在百司董飭之地,先自犯科,爾以此筵敎,往諭於諸大臣處,可也。命先退。命書傳敎,近來內巡蕩然,況於再昨申飭之後,昨夜又皆漫不致察。其中部將崔錫元尤甚,爲先拿問嚴處。上曰,右副承旨入侍。出榻敎賤臣承命出,與右副承旨洪仁浩,偕入進伏。上曰,兵曹堂上招致,吏房錄事攔入委折,査問草記事,分付。仁浩曰,京中法司,自今朔,俱不開坐用刑云,而諸道同推,或行或否,事甚斑䮕。刑獄係是重事,京司旣已停刑,則外方不宜異同,分付該曹,以一體停刑之意,行會諸道,恐合事宜,故敢此仰達矣。上曰,依爲之。出擧條命退,承史以次退出。
丁未九月二十一日辰時,上御重熙堂。左承旨入侍時。左承旨趙衍德,假注書趙台榮,記注官承膺祚,記事官尹行任,以次進伏訖。上曰,政官入來開政耶?衍德曰,今方入來矣。上曰,侍從堂上·堂下罷散人,竝敍用。出榻敎上曰,玉堂中,在外·未肅拜人知入,前望亦爲持來。賤臣承命出,回奏曰,在外·未肅拜無之,只有李庚運遷轉窠,李書九許遞之窠云矣。上曰,玉堂前望入之,待下批牌招。出榻敎上曰,王大妃殿進御香砂六君子湯,依前方,自今日限五貼,更爲煎入。出榻敎命退,承史以次退出。
上在昌德宮。停常參·經筵。
大殿,內閣·政院·玉堂·朝廷·二品以上·六曹堂·上兩司長官單子問安。答曰,知道。
王大妃殿·惠慶宮·中宮殿,內閣·政院·玉堂口傳問安。答曰,知道。
中宮殿,藥房口傳問安。答曰,知道。
傳于南鶴聞曰,時原任大臣留待。
傳于沈豐之曰,大臣·閣臣入侍。
傳于趙衍德曰,左承旨入侍。
丁未九月二十二日辰時,上御重熙堂。大臣·閣臣入侍時。領議政金致仁,領府事鄭存謙,判府事徐命善,領敦寧洪樂性,判府事李福源·金熤·趙璥,左議政李在協,右議政兪彦鎬,兼都承旨沈豐之,假注書趙台榮,記事官李相璜·金祖淳,一提學金鍾秀,檢校提學吳載純,原任直提學鄭民始·徐有防·朴祐源,二直提學李秉模,檢校直閣金憙·徐鼎修,原任直閣鄭東浚·徐龍輔,檢校直閣鄭大容,待敎尹行任,以次進伏訖。致仁等曰,今日日氣稍寒,聖體,若何?上曰,一樣矣。致仁等曰,王大妃殿氣候,若何?上曰,一樣矣。致仁等曰,惠慶宮氣候,若何?上曰,一樣矣。致仁等曰,中宮殿氣候,亦一樣平順,而有何動靜乎?上曰,姑無動靜矣。上曰,右承旨·左副承旨·同副承旨入侍。出榻敎賤臣承命出傳。右承旨尹行元,左副承旨曺允大,同副承旨南鶴聞等進伏。存謙等曰,昨日事,至今推思,尙不勝惶悚矣。上曰,更勿提說,可也,而趙判府事之陳疏引嫌,尤涉太過。初不以大臣自處,而樞府事,復何爲引耶?命善曰,聖敎誠然矣。上曰,今日日氣稍寒,卿等早爲退歸,好矣。致仁等曰,今日異於他日,得侍前席,極甚歡忭,實無退歸之忱矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
洪仁浩啓曰,明日國忌正日相値,視事頉稟之意,敢啓。傳曰,知道。
傳于趙衍德曰,坐直承旨入侍。
以崔錫元囚單子,傳于洪仁浩曰,今番分揀放送。
南鶴聞,以禮曹言啓曰,今此大旣誕日陳賀,諸道所封箋文中,慶尙道右兵使李延弼,以應封官兼別軍職,各爲封箋,全羅道靈巖郡守李潤彬,亦以別軍職封箋矣,一體看品捧入之意,敢啓。傳曰,知道。
洪仁浩,以兵曹言啓曰,西所衛將李漢一所告內,昨夜初更量行巡時,政院引陪李千孫,非公事而犯夜,捉納云。東所部將陳義行所告內,昨夜初更量行巡時,別監鄭時弘犯夜云。問其委折,則旣非公行,俱犯擅離,所當治罪,而臣曹無可施之罰,移送秋曹,照律科治,何如?傳曰,前此蕩然莫甚,一自部將拿處之後,始乃執捉者,極爲駭然,該衛將部將,今番姑不處分,此後永久嚴察,無或如前解弛。此在本曹入直堂郎申飭之如何,竝須惕念察飭,執捉人等,放送。
洪仁浩,以兵曹言啓曰,龍虎營拘留罪人刑曹書吏朱景輝·崔錫祺等,依下敎放送之意,敢啓。傳曰,知道。
曺允大,以御營廳言啓曰,本廳前軍色從事官趙鎭宅,旣已敍用,仍爲差下,使之察任,何如?傳曰,允。
洪仁浩,以義禁府言啓曰,一所巡將李養謙拿處事,傳旨啓下矣。李養謙下去平安道平壤地云,依例發遣府書吏,拿來,何如?傳曰,渠何獨責?分揀。
丁未九月二十三日酉時,上御重熙堂。坐直承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,今日風寒漸解,明日似可稍溫矣。衍德曰,然矣。命讀公事。仍命書判付,訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,左承旨入侍。
傳于南鶴聞曰,右副承旨入侍。
以嘉順宮員役等料布磨鍊上下事手本,傳于南鶴聞曰,不必粘連,依此上下事,分付戶·兵曹。
丁未九月二十四日午時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,二軍色郞廳修正別單持來。賤臣承命出,回奏曰,自差備,俄已入之云矣。命讀公事。仍命書判付,訖。命退,承史以次退出。
丁未九月二十四日初更,上御重熙堂。右副承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上曰,明日廳坐,招致兵郎衛將。近來內巡,連爲申飭,則雜人或有不捉之時,掖屬院隷,亦有執捉之事云,事甚駭然。此後依例巡檢,不當捉者勿爲執捉,當捉者盡爲執捉事,各別分付,可也。命退,承史以次退出。
上在昌德宮。停常參·經筵。
自初昏至夜二更,灑雨下雨,測雨器水深二分。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
曺允大啓曰,備邊司郎廳來言,今日賓廳日次,而無時急稟定事,不得來會云矣,敢啓。傳曰,知道。
傳于曺允大曰,吏·兵房承旨,與下直閫帥守令入侍。
傳于曺允大曰,右承旨·右副承旨入侍。
傳于趙衍德曰,左承旨入侍。
有政。吏批,判書吳載純進,參判李秉模進,參議李時秀進,承旨南鶴聞進。以李集斗爲大司成,兪駿柱爲司僕僉正,李景壽爲掌苑奉事,趙鎭宅爲西學敎授。
兵批,判書鄭昌順進,參判黃昇源病,參議宋鍈病,參知柳誼入直進,左副承旨曺允大進。以徐有隣爲都摠管,副司直李師濂·金憙。
傳于洪仁浩曰,坐直承旨入侍。
以黃海監司狀啓,各衙門身軍布等代捧事,傳于曺允大曰,比之錦伯擧行,此狀聞極爲瞭然。來頭懷保之政,詳察災實,益盡對揚之責事,回諭。
以忠淸監司狀啓,各衙門軍布純錢代捧事,傳于曺允大曰,今日內,以草記卽爲回啓
以慶尙監司狀啓,新寧皇甫緣等上言,本事已極猥濫,治罪懲勵事,傳于曺允大曰,上言中凍死等語之過實,誠如狀辭,轉輸之苦,足以推知,邑牒可作證案。義城·永川,已例旣云如許,則彼施此靳,或不均適,不可以前伯之已決仍以置之。大抵山城設置,專爲道伯緩急庇身之所,則城餉則雖體重,野倉,闊狹無妨,而猶未知事實之十分當否。有司堂上,旣經道伯,問其意見,指一草記事,知悉。
洪仁浩,以備邊司言啓曰,忠淸監司尹尙東狀啓,有今日內以草記,卽爲回啓之命矣。取見其狀本則以爲,本道綿農之大歉,實是挽近所無,巡路所見,旣無稍勝之地,列邑市直,未聞差優之處。就其一般之災形,某邑純錢,某邑參半,强爲區別,則惠澤終有不均之歎,窮民不無向隅之冤,各衙門各樣軍布及砲保價布,通一道竝以純錢代捧事,請令廟堂,稟旨分付矣。向於本司草記,旣有道臣量宜爲之之敎,又於完伯狀啓,至以何拘代捧之夥然爲敎,仍命一體知委於湖西,則朝家德意,極其曠絶,爲道臣者,只當仰體諄複之旨,善加闊狹之政,而今此所請,似或未盡領會而然矣。第念砲保價布需用,有異昨年已例,亦或純錢或參半,此則使之審察災形淺深,量宜代捧,其餘各衙門軍布,勿拘代捧之多少,從便擧行後,狀聞之意,分付,何如?傳曰,誠如草記論列,道臣事,果矇然矣。代捧一事,屢煩朝令,始旣以區別,一付之道臣,旋又竝許純錢,如無疋布辦備之勢,明知其萬無督徵,則但當只擧代捧緣由,枚陳於祗受狀本。且或不然,道伯旣不長在睡夢中,則安往而以月初頒降之令,今忽更煩乎?伊時下敎之不待分等,使之先期知委,蓋出於民得以安心息肩,及今滌場已久,冬月隔日之後,緩緩說已決處之事,似此不難解處,做錯乃爾,言念湖西民事,極爲關心。以今年年事之沿野判異,災實易混,來頭懷保之政,正患其不敷而不均。雖使鍊達而綜明者當之,束濕撫摩之各得其宜,有未可必,以若陳請,較若剖決,難望其不負分憂之責。方面體重,不可以一款失着,遽加處分,而自此於本道事,將無晷刻放過,姑從三令之義,自本司,嚴飭該道臣,俾必殫竭淬礪,期於對揚。仍以姑先從重推考之意,一體分付。當初代捧之令,只提軍布,而其後特敎,竝及身布,此則統言以布納官,盡許代頉,觀於狀辭,亦似未能領悟如何。知委列邑委折,卽爲査問,待報來,更爲草記。本事則旣聞之後,不可又付此道臣漫漶分排,第以純錢擧行事,更爲分付,可也。
洪仁浩,以兵曹言啓曰,宣仁門把守軍元數六名內,除出留直一名,則只是五名,若値出入人浩多之時,則食代等節,誠爲苟艱。通化門把守軍元數五名,曜金門把守軍元數六名,各除出留直,一名,則亦甚數少。景福宮守直鄕軍五名及留營旅帥二名,合七名除出,宣仁門加定四名,通化門加定二名,曜金門加定一名,以爲永久遵行之地,何如?傳曰,允。
洪仁浩,以刑曹言啓曰,因兵曹啓辭,權彧稱名錄事,令攸司,從重科罪,攔入人潛給人及宮奴嚴治,該宮首奴,亦爲嚴治事,命下矣。取考律文,則大明律懸帶關防牌面條有曰,廚子校尉入內,各帶桐木牌面,借者及借與者杖一百。大典通編戶籍條有曰,役名不以實者,杖一百徒三年,名例云,二罪俱發,從重論。借標攔入人奴江阿只,依此律,杖一百收贖後,忠淸道沔川郡徒三年定配,卽爲押送。章標潛給人中樞府軍士五福,依借與人律,杖一百收贖。大明律敎誘人犯法條有曰,敎誘人犯法者,與犯人同罪。中樞府錄事權彧,潛受私札,符同替傳人明禮宮奴順哲,竝依此律,與江阿只同罪,杖一百收贖後,權彧黃海道白川郡,順哲原春道洪川縣,竝徒三年定配,卽爲押送。大明律不應爲條有曰,凡不應得爲而爲之事理重者,杖八十,明禮宮首奴希周,依此律,杖八十收贖之意,敢啓。傳曰,知道。
丁未九月二十五日辰時,上御誠正閣。右承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,右承旨使之入侍,左承旨何爲替入乎?上曰,右承旨·推考房承旨入侍。出榻敎賤臣承命出,與行元·仁浩,偕入進伏。命書傳敎曰,莫重入侍,無端替入,極爲駭然。下位之替行,猶不可,名以右位,焉敢代行?近來在院稍久之故,院規則雖依舊眛然,此等癡習,日益潛滋。當該承旨,爲先從重推考。身爲一院之長,不能檢飭下僚,溺職大矣。雖有兼帶,院中事務,初不欲致察,事體所在,亦不可無飭,都承旨推考。非有所取,久叨之故,稍解院務,近來頻叨見任,則所當隨事恪勤,而怠心已生,若此而何事可做?當該承旨,亦爲從重推考。又命書傳敎曰,政官牌招開政。又命書傳敎曰,未下直閫帥守令,陪箋與差使員,皆令當日辭朝,仍令入侍。又命書傳敎曰,御製考較,職務相妨,大司成金憙,與未肅拜在外學敎授許遞,其代,今日政差出。又命書傳敎曰,都摠管李許遞,今日政差出。上曰,左承旨·右副承旨,今日則以罰直坐直,自明日,計日爲做度,仍爲例直後,微稟,可也。命退,承史以次退出。
丁未九月二十五日巳時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,王大妃殿進御香砂六君子湯,依前方,自明日五貼,更爲煎入。出榻敎上曰,李商隱集分付弘文館持來。賤臣承命出,持入。上命承旨,讀奏公事,仍書判付,訖。命退,承史以次退出。
丁未九月二十五日未時,上御誠正閣。右副承旨吏·兵房承旨,與下直閫帥守令入侍時。右承旨尹行元,左副承旨曺允大,右副承旨洪仁浩,假注書趙台榮,記事官李相璜·金祖淳·南兵使李漢五,通津府使黃仁煐,南原府使李勉基,延安府使趙瑗,端川府使具紞,韓山郡守金聖規,金山郡守李禹圭,通川郡守宋守淵,雲山郡守金鳳顯,以次進伏訖。上各詢職姓名,訖。敎漢五曰,全羅道年事,何如?漢五曰,禾穀果爲登稔,而田穀竝木花告歉矣。上敎仁煐曰,本邑年事,何如?仁煐曰,邑處沿海,故多有水沈處,未免告歉矣。上敎勉基曰,年事,何如?勉基曰,田畓各穀,俱爲登稔,而綿農未免告歉矣。上敎瑗曰,年事,何如?瑗曰,俱爲登稔。本邑則素無綿農矣。上敎紞曰,年事,何如?紞曰,今年則果爲登稔,而昨年告歉,故民事不得有裕矣。上敎聖規曰,年事,何如?聖規曰,被災外擧皆登稔,綿農,素無爲業矣。上敎禹圭曰,年事,何如?禹圭曰,各穀俱得登稔,而畓穀尤勝矣。上敎守淵曰,年事,何如?守淵曰,各穀俱爲登稔矣。上曰,今年雨水,峽邑較多,能無傷稼之患耶?守淵曰,果無爲災矣。上敎鳳顯曰,年事,何如?鳳顯曰,各穀俱爲登稔矣。上曰,瓜期不遠耶?鳳顯曰,明年六月報瓜矣。命退,諸臣以次退出。
丁未九月二十五日三更二點,上御重熙堂。坐直承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上命書備局草記批旨,訖。上曰,此批旨,出給備局,卽爲跋尾,下送該道,而三日內,祗受狀來到事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
傳于沈豐之曰,都承旨入侍。
傳于曺允大曰,左承旨入侍。
有政。吏批,判書吳載純,參判李秉模,參議李時秀,右副承旨洪仁浩進。以金致和爲宣陵參奉。
兵批,判書鄭昌順進,參判黃昇源病,參議宋鍈病,參知柳誼入直進,左副承旨曺允大進。以鄭述祚爲知事,副司果鄭致淳。
吏曹口傳政事,直閣單鄭大容。
尹行元啓曰,領議政金致仁,左議政李在協,右議政兪彦鎬,有司堂上徐有隣·尹蓍東·李秉模,依下敎來待矣。傳曰,入侍。
傳于洪仁浩曰,如是稽忽,事體所在,極爲駭然,當該銓官,從重推考。
傳于洪仁浩曰,此非如是之事,屢改徒捐國綱,當該判堂罷職,參判參議竝遞差,吏曹參判前望單子入之,待下批牌招察任。
兵曹口傳政事,副司直李秉模,副司果金履翼。
以原春監司狀啓,三防谷仍舊設置,令廟堂稟處事,傳于洪仁浩曰,三防谷事,係是關防形便,評事疏語,道伯狀辭,若是相左。觀於丁卯節目,亦知其難於遽議,則防路似未爲當,而評事之說,亦甚根據,頗似有理。大臣有司堂上,與曾經東北伯,待下敎入侍稟處,其時評事亦爲來待。入侍前,詳問形便於曾經邑宰處,從違間,指一講究後登待。
曺允大,以禁衛營言啓曰,來十月當四番左部中司屬忠淸道五哨軍兵,逢點實數六百五十二名,已爲點閱整齋,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
曺允大,以禁衛營言啓曰,來十二月當五番左部右司屬忠淸道五哨軍兵,來十一月二十五日,京中逢點,依例準二朔立番之意,本道監兵使處,預爲知委,何如?傳曰,允。
曺允大,以御營廳言啓曰,本廳來十月十一月兩朔應立,中部前司屬全羅右道五哨軍兵六百七十名,已爲逢點整齊矣,十月初一日,與左部後司軍兵,替代立番後,舊軍放送之意,敢啓。傳曰,知道。
曺允大,以御營廳言啓曰,本廳來十二月戊申正月兩朔應立,中部左司屬全羅右道五哨軍兵,十一月二十五日,京中逢點,十二月初一日,與中部前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
丁未九月二十六日辰時,上御誠正閣。都承旨入侍時。兼都承旨沈豐之,假注書李羲觀,記事官李相璜·金祖淳,以次進伏訖。上曰,右副承旨入侍。賤臣承命出,與洪仁浩,偕入進伏。上曰,闕內軍士襦衣,其已分給乎?仁浩曰,自兵曹,似當已爲分給矣。上曰,兵曹入直堂上,持襦衣節目入侍。出榻敎賤臣承命出,與兵曹參議柳誼,偕入進伏。上曰,襦衣分給者,幾件乎?誼曰,騎兵二百五十名,每名給一衣,衣用三斤綿,合爲二百五十件矣。上曰,北道所送襦衣次,尙不下送乎?誼曰,自惠廳,尙不磨鍊送來矣。上曰,二百五十名,分排於何處乎?誼曰,自闕內各門,以至火藥庫等處,皆有定數分排矣。上曰,此雇立軍乎?誼曰,此皆鄕軍正兵矣。上曰,其朔料,幾何?誼曰,一朔六斗矣。上曰,大報壇,曾有元軍二名,而今則移屬於闕內,大報壇則以雇軍換立,兵曹雇價,必有加矣。誼曰,似當有加矣。上曰,收布騎兵都數,幾何?誼曰,六道所收,以錢計之,合爲二十四萬兩矣。上曰,均廳木,每移送於兵曹,而品甚劣,何故也?誼曰,兵曹所捧,自古定以四十尺,均廳所捧,定以三十五尺。且其升縷,亦不如兵曹所捧矣。上曰,均廳木移送者,爲幾許乎?誼曰,此則自兵曹請得時,或以錢或以木,初無定數矣。上曰,以此木給雇價乎?誼曰,然矣。上曰,其聯尺者,或以糊貼之云,如此之木,何處可用乎?均廳木品變通然後,似可爲卒隷輩聊賴之道。二軍色郞廳,如有才猷,可以有益乎?誼曰,此非二軍色所能變通,必自廟堂區處然後,可爲矣。上曰,向時逃老故付標情債,有申飭之事,此於下輩,有所失乎?誼曰,逃老故文案,上來者絶罕,至於驛案,多有百餘歲者,似於下輩無甚損失矣。上曰,此必難於代頉情債而然矣。上曰,兵曹在前,或有一月當所用全數乾沒之弊,今則不然乎?誼曰,自故判書朴文秀,成節目上下之後,無復此弊,而自今痼弊,全在一軍色,蓋無物力而欲成營門模樣,故每貸用於二軍色,而亦無還償之事矣。上曰,一軍色所用,用於何處?誼曰,接濟禁軍是也。上曰,用道有加於前而然乎?誼曰,用道固有加,而亦非一二年來事,蓋自前漸次至此矣。上曰,騎兵上來者,每年上來者,復來乎?或以他軍輪回上來乎?豐之曰,外邑上送騎兵時,必考其家計根着,屢次點閱,比禁·御兩營上番,殆有加焉,而蓋自前上來者,每多復來矣。上曰,京人,或有防雇者云,然乎?誼曰,近來則無此事矣。上曰,騎兵服色,與兩營上番軍異者,何故也?誼曰,當初如此分異之意,有不可知矣。命退,諸臣以次退出。
丁未九月二十六日巳時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,檢校直閣鄭東浚·徐鼎修,以次進伏訖。上命書傳敎曰,番次苟艱,前直閣鄭大容,仍任前職,牌招察任。命讀公事,仍書判付訖。命書傳敎曰,忠淸道年分狀啓,大臣·有司堂上,入侍稟處。命退,諸臣以次退出。
丁未九月二十六日申時,上御誠正閣。大臣·有司堂上入侍時。右副承旨洪仁浩,假注書李羲觀,記事官李相璜·金祖淳,領議政金致仁,左議政李在協,右議政兪彦鎬,有司堂上徐有隣·尹蓍東·李秉模等,以次進伏訖。致仁曰,昨日寒事稍解,今則風寒復緊,聖體,若何?上曰,一樣矣。上曰,錦伯分等狀啓見之乎?致仁曰,見之矣。上曰,稅大同,亦有代捧停退之例,而又豈有直登狀請之事乎?致仁曰,錦伯此擧,必是生疏所致也。在前雖値綿農大歉之時,爲道臣者,不敢以代捧停退等語,有所仰請者,以其惟正之供,事體自別故也。自非朝家曲軫民情,特命停代,則豈可自下徑先請之乎?大抵今年湖西綿農,可謂失歉,而亦必有稍登之處。但此狀啓,則必因巡路目見田疇之災莣,民訴又復坌集,故生疏之人,乃有此格外之請也。然守令監司,未必初手鍊熟,姑觀來效,似好矣。上曰,非不欲姑觀而每事失着,如昨日綿布代捧狀啓,亦可知也。致仁曰,昨日狀啓,似亦出於操心太過之致也。上曰,昨日狀啓,必由於不知身軍布之區別而然矣。致仁曰,監司雖或不知,有裨將焉,有營吏焉,似無不知區別之理矣。上曰,此時監司,不可不得人,至於錦伯,則尤不可不擇。此人本是文士,似不爲不法之事,而每事如此,又聞好飮云,誠有僨事之慮矣。在協曰,錦伯下去時自言,下去後當止酒云,而近聞果能不飮矣。上曰,年分事,稟處,可也。致仁曰,此忠淸監司尹尙東災實分等狀啓也。公州等九邑,置尤甚,牙山等二十三邑,置之之次,淸風等二十二邑,置之稍實。仍以今年本道穡事,始有大登之望,一雨三朔,水墊風損,各項災頉及綿田被災者,摠計爲一萬六千七百七十三結零,地部所劃災四千八百六十一結外,一萬一千九百十二結四十八卜六束,特許加劃,而後錄諸條,竝請令廟堂,稟旨分付矣。本道穡事,災稔相參,近峽雖云稍登,沿邊間多被歉,則地部所劃之災,無怪其難於相當,八千餘結,特爲加劃,以準一萬三千結之數,勿論某樣災,使之一一均俵,何如?上曰,依爲之。出擧條致仁曰,後錄諸條中,其一,今年綿歉,挽近所無,田稅大同,本色責納,無異龜背括毛,依昨年例,以錢代捧事也。田稅大同,係是惟正之貢,事體嚴重,在前雖或有特敎代捧之時,自下直請,有若循例之爲,實所創見,道臣事萬萬怪駭,所當請罷,而民事政急,有難臨陣易將,姑先從重推考,何如?上曰,有國所關,莫如體統。大同,任土之貢也,田稅,惟正之賦也。特敎代捧,其例絶無,昨年雖有無於前之特恩,有司之臣,猶且據法爭執,身爲藩臣,無難條列於分等後錄,自有年分狀本以後,所未有之事。苟或陳聞上疏論請,尙可,焉敢如是爲之?卿之請罪甚是矣。然旣知民情之切急,則從後更商,姑捨是,事面不可不念。此道臣,固知其疏於事務,而昨夜見綿布代捧狀辭,則身布與軍布,不爲區別,矇眛極矣。今又有此乖常之請。此時迎送,雖甚重難,久亦難望鍊熟,此時接濟之責,決難稱塞,以此以彼,不可問備而止,罷職,可也。出擧條致仁曰,其一,沿江海被災邑水沈面民人等,全失本業,將有四散之慮,公州之大面,定山之四面,扶餘之五面,石城之四面,林川之四面,韓山之三面,尼城之三面,合有別般優恤之道,身役米布,爲先停退事也。水沈面民情,雖甚可悶,全數停退,未免濫過,限折半許令停退,何如?上曰,狀請中不爲分數,雖極駭然,此非擧一邑所陳,依狀請施行,可也。出擧條致仁曰,其一,新舊還一時竝督,徒致騷擾,畢竟難捧,勿論尤甚之次稍實,舊還餉停退事也。舊還餉之分數徵捧,旣有定式,惟在朝家參量年事,隨時弛張,則今此請停,實涉未安,使之姑竢,自廟堂,分排行會,何如?上曰,依爲之。廟堂行會時,尤甚邑及之次稍實邑尤甚面里,使勿混徵,可也。出擧條致仁曰,其一,拯劣米最爲沿民難支之弊,毋論新舊,停退事也。拯劣米停退,便成近歲應行之事,依狀請許施,何如?上曰,依爲之。出擧條致仁曰,其一,田農失稔,民願以畓穀代納,還穀尤甚邑三分一,之次邑四分一,稍實邑五分一,代捧事也。還穀代捧,雖多弊端,田農失稔,大體同然。如此之時,不可無方便闊狹,尤甚邑四分一,之次邑五分一,稍實邑六分一,特許依準折代捧,待明秋還作本色,何如?上曰,依爲之。出擧條致仁曰,其一,癸未移轉江都米,依前仍留,待年豐輸送事也。江都米一番移來,仍執不還,殊非相濟之意,而至如今年,民情誠難循例督運,姑令仍留,待年豐輸送,何如?上曰,依爲之。出擧條致仁曰,其一,行營餉米之移轉各邑者,姑許仍留該邑,待明秋輸納事也。此亦依所請施行,何如?上曰,依爲之。出擧條致仁曰,其一,牙山貢津倉所屬七邑大同,依田稅例,自漕倉捧納事,曾有惠廳行會,而田稅大同,有難一時竝督,姑令依前擧行事也。聞自惠廳,啓下行會之後,尙未一番擧行云,姑令依前,以俟年豐,何如?上曰,依爲之。出擧條致仁曰,尤甚邑勿定配所事,推奴徵債,限明秋防塞事,竝爲許施,該曹一體分付,何如?上曰,依爲之。出擧條上曰,政官牌招開政。出榻敎致仁曰,頃以各年舊還三十萬石,分排諸道徵捧事,仰達矣。追聞之,上年舊還,完伯欲爲準捧云,而嶺南豐登,無異於湖南,上年舊還,較少於湖南,則湖南之所捧,嶺南宜無不可捧之理。分排中,兩南置之,更以十五六萬石或二十萬石,分定於六道,使之準捧,何如?上曰,依爲之。出擧條致仁曰,惠廳事,誠可悶矣。一堂上不爲行公,故二堂兼堂,亦不欲擔當凡事,一堂上申飭行公,似好矣。上曰,朝聞騎堂言,因惠堂之不爲行公,北道襦衣,尙不送給云矣。致仁曰,襦衣猶屬第二件,莫重如誕日膳狀,亦不爲擧行,事體誠未安矣。上曰,誕日事,一堂上稱上疏引義,二堂兼堂,亦不欲替行,若使都提調代着銜,則豈有如許事體?伊時三堂,幾欲處分,而兼堂每事順便,故乃爲替行,能不至生事矣。致仁曰,兼堂則代行無嫌故也。上曰,襦衣次送於何邑乎?有隣曰,似爲三·甲等諸處沿江把守軍所着矣。上曰,北土早寒,戍卒尙未給衣,豈不可矜乎?一堂上事,誠過矣。致仁曰,前縣監李萬運,曾因下敎,修整文獻備考,今幾了工,而尙未編次,卷數爲百餘卷,一件謄出,當入紙三百餘束云。此事旣因下敎始役,則分付戶曹,助給其紙筆墨等物,以完編次,似好矣。上曰,依所奏助給,可矣。上曰,鄭述祚,因未經實職,不得入耆社云,知事若有窠,則可以區處,而無見窠,知事見帶者,誰某耶?致仁曰,未知誰某見帶,而作窠區處,以好矣。上命書傳敎曰,分摠管鄭述祚,未經實職,不入耆社云,知事作窠,今日政擬入。上曰,嶺伯狀啓,架山城餉事,卿等之意,以爲,如何?致仁曰,城餉之爲民弊,無處不然。若以其有弊而輒許革罷,則內倉餉還諸邑,孰不言弊而稱冤乎?此非輕議之事也。上曰,有司堂上,旣經道伯,亦陳所見,可也。秉模曰,架山內·外倉,均是緩急之備,而山路頗險,非不爲弊,然若値歉年,則道臣自當有捧留平倉之請,且其設施旣久,規模已立,則恐不可遽議革罷矣。上曰,依爲之。出擧條上曰,三防谷事,評事疏與原伯狀啓相左,何也?在協曰,大路傍居民,不欲有此間路,故前評事,必偏聞此言,而有此疏陳矣。致仁曰,觀於丁卯節目,已自瞭然,間路防塞,似非可論矣。上曰,評事疏回啓,誰爲之?秉模曰,小臣爲之,而蓋評事疏論,頗〈有〉根據,又有獵雉之軍,背主之奴,咸萃於此等語矣。致仁曰,向聞於奉朝賀趙暾,則以爲,此路自古有之,今不可防塞云。臣未及細叩曲折,而趙暾所言,似必有所見而然矣。上曰,三防谷事,卿等更爲消詳,後日稟處,可矣。又命書榻敎曰,前北評事金履翼,令該曹口傳付軍職,上敎秉模曰,錦伯遞改頻數,實爲可悶,今番須與判堂共議。各別擇差,毋致如前速遞,可也。秉模曰,臣與判堂,見聞俱不逮,恐不能揀選得人,實不勝惶悚矣。致仁曰,今月已近晦,群情顒望愈切矣。上曰,姑無動靜矣。命書傳敎曰,風寒近甚猝緊,因上番軍襦衣事,召見入直該堂聞之,西北把守軍處所給襦衣,尙不磨鍊下送云。該廳一堂上之向來疏引,極爲過矣,纔已申飭行公,而此等應行之事,二堂亦推諉,一向愆期,以致戍卒之呼寒,國體之外,亦關戎政,旣聞之後,不可踰日,申飭該廳,使之今日內擧行後,草記。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,來初一日輪對日次矣。敢稟。傳曰,爲之。
傳于趙衍德曰,左承旨入侍。
吏曹參判前望單子入之,金文淳落點。
以吏曹參判金文淳,牌不進推考傳旨,傳于趙衍德曰,更爲牌招開政。
洪仁浩,以都摠府言啓曰,卽接本府郎廳李汝節,宣仁門守門將金光秀所告,則弘化門入直訓局軍兵,食代入來時,有一軍卒,服着年貌,異於出去之人。故執捉問之,則以爲渠之姓名,卽金者斤得,渠兄之名,卽秋得,而同是訓局軍兵,今日渠兄,食代次出來後,適有所幹,要渠暫爲,代入之故,入來云云矣。金者斤得,卽爲捉入査問,則所對一如郎廳守門將所告,闕內軍兵入直,何等嚴重,而乃有此兄弟換入之擧,事之驚駭,莫此爲甚。金秋得·金者斤得兩漢,移送法司,査實重勘,當該入直將官,令該府,拿問處之。該營大將,有常時不能檢飭之失,推考警責,何如?傳曰,允。本府郞李汝節之在臺監,因呈課蒙賞,入本府,因草記亦嘉奬。今番事,極爲可嘉,昨亦見之,爲人極了了,此等之人,宜有拔例收用,外職當窠,待窠卽爲陞品調用,可也。
趙衍德,以宣惠廳言啓曰,依下敎北道年例入送丁未條襦衣次,大同木三十六同二十二疋十七尺五寸,輸送備邊司之意,敢啓。傳曰,知道。
領議政金致仁箚曰,伏以卽者銓堂,以冢宰受薦事來到矣,臣於向來,自犯大罪,幸蒙天地父母曲保之恩者,職由此事。至今思之,惶悸無地,敗軍之將,不可語勇,猶屬格例間語,揆以國體私義,臣之不敢晏然復當,庶幾聖明俯燭無餘,不待臣辭之畢矣。抑臣以垂死之喘,冒叨匪據,觸事憒憒,甚至於臨一薦望,亦不免每煩瀆撓,不職之罪,益無所逃。伏乞亟命遞臣相職,俾薦事無滯焉。臣不勝戰恐祈懇之至,取進止。答曰,省箚具悉卿懇,所引萬萬過矣,卿須安心擬薦。仍傳曰,此批答,遣史官,傳諭于領議政。
丁未九月二十七日午時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,原任直閣徐龍輔,以次進伏訖。上以吏曹參判金文淳,牌不進推考傳旨。命書傳敎曰,牌招開政。又命書傳敎曰,六七年之內,遞易爲十次,今年穡事,無異穴農,方伯必須得人。今番則以當準瓜者差遣,然後可除數遞之弊。難人何異兩南,忠淸監司之代,今日政問于大臣擇擬。又命書傳敎曰,昨於擧條批答,略已示意,湖西綿歉,實爲諸道之最,旣知事實之後,不可仍以置之,大同木特許代捧,田稅木代捧,昨年特敎外,其例雖絶無,本道綿農,甚於昨年,則後弊小,民隱大,何忍恝視?田稅木,一體代捧事,行會。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,左承旨入侍。
曺允大,以都摠府言啓曰,都摠管徐有隣,因傳敎,領議政家問議事,晝仕出去之意,敢啓。傳曰,知道。
有政。吏批,判書李牌招不進,參判金文淳進,參議未差,右承旨尹行元進。以李爲吏曹判書。啓曰,新判書命招,同參政事,何如?傳曰,允。又啓曰,判書李,牌招不進,參議未差,小臣獨政未安,何以爲之?敢稟。傳曰,仍爲之,以李致中爲刑曹參判,李爲宗廟提調,洪檍爲忠淸監司。
兵批,判書鄭昌順病,參判黃昇源病,參議宋瑛入直進,參知柳誼病,左副承旨曺允大進。副司直李時秀。
傳于洪仁浩曰,坐直承旨入侍。
趙衍德,以戶曹言啓曰,卽接廣興倉所報,則來十月朔祿牌請受次,倉官進去于東大門外判府事趙璥所住處,則祿牌又不出給云,何以爲之?敢啓。傳曰,令倉官輸送。
洪仁浩,以備邊司言啓曰,京畿監司徐有防災實分等狀啓,有草記稟處之命矣。取見其狀本則以爲,本道今年穡事,初頭頗占豐兆,末梢大違所料,災實混錯,無以區別,分等一款,不爲擧論,各項災頉,當爲五千八百六十一結零,地部所劃災外三千九百八十四結零,特許加劃,後錄諸條,竝請令廟堂,稟旨分付矣。其一,各邑還穀之昨年代捧者,仍爲依前代捧,今年還穀中,大米小豆,限三分一準折代捧,軍餉一體施行事也。其一,北漢平倉,江都大興,臨津長山餉穀,輸納之時,負戴留連之弊,在所當恤,竝令捧留本邑,亦許三分一代捧,待明秋還作本色,輸納本所耗條及私受米,亦依近例,代錢輸納事也。其一,甲辰受來江都米一萬石耗條,今年受來米二千石,歉歲本色實難督迫,每石價竝耗,以錢四兩五錢,輸送本都貿置事也。其一,守·摠兩營守堞軍官壯抄牙兵別破陣等身米,亦許代錢。各衙門各營門,自前納米者,亦依近例,米一斗錢四錢代捧事也。其一,禁·御兩營江都留餉米太,依昨年例,米每石四兩五錢,太每石一兩五錢,代納事也。其一,道內農形,未免歉荒,新舊還有難竝督,丙午停退條中,限五分一酌定準捧事也。其一,推奴徵債及各衙門各宮房凡係擾民之事,別加嚴禁事也。今年畿農,大違初料,畢竟成就未免無實,而一邑一坪之內,歉穰得失之相混,果如狀辭,分等之不分三等,置之中年,儘有意見,依狀請施行。至於災結,始旱終澇,痒稼旣多,其中川反浦落,風災蟲損,殆無邑無之,而今此加請災結之止於此數,亦頗精約。且本道以王畿根本之地,朝家優恤之政,比他道自別,而賑餘民情,尤不可不念,加請災三千九百八十四結零,許依狀請準給。各邑還穀之昨年代捧,仍前代捧,軍餉一體施行事,竝依施。今年還穀中,米豆準折代捧事,三分一稍過,以四分一分付。各項城餉鎭餉,捧留本邑,仍許三分一代捧。耗條私受米代錢輸納事,城鎭餉輸納時,長路負戴,客地留連之弊,不待狀請,庶幾諒悉,而北漢平倉,臨津長山,比江都之越海大興之涉險,大有間焉。連年捧留,亦非重軍餉慰倉民之道。江都·大興,依狀請捧留,其餘四處,使之依定式輸納。江都米甲辰受來一萬石耗條,今年受來二千石代錢輸送事,江都旣有兩南·關西添餉條,作錢貿米之規,依狀請以錢輸送,自本都,貿米充上事,分付守·摠兩營。守堞軍官壯抄牙兵別破陣等身米,衙門軍門,自前納米者,依近例,以錢代捧事,守·摠兩營支放之需,專靠於此,有難一例許施,置之。他衙門他軍門所納米條,及禁·御兩營江都留餉米太,以錢代納事,竝依施。舊還餉丙午停退條中,五分一酌定準捧事,諸道舊還,今方分排,待知委準數徵捧,而謹依湖西所下傳敎。各邑中尤甚面里,勿爲混徵事,一體行會。推奴徵債及各衙門各宮房凡係擾民之事,別加禁斷事,亦爲依狀請施行,何如?傳曰,允。今年畿農,大異於所聞,所收田又不及畓,在小民,實有切至之苦,況瘡痍之餘乎?代捧事,三分四分,無甚異同,依狀請施行。城餉鎭餉事,重軍餉慰倉民之道,不可連年捧留,誠如草記,而山城屬邑,多尤甚,兩鎭屬邑,多遙遠,山城則特爲捧留,兩鎭則限三十里附近邑,依例輸納,餘許捧留。平倉,道里猶未悉知,問于該道,如在數十里內,依草記依例輸納事,分付。守·摠兩營身米事,畿民難支之端,此最爲甚。曾聞一民所納,其費十倍其數,在前不待狀請,猶且代納,收米保米及各項身米各色,竝許代捧事,知委。因此而有提飭者。向於幸行之路,特軫民隱,常貢蟹價,竝許蠲給,物不多矣,意在益下,前此申飭,又不啻丁寧,期於均布而後已而。日前分遣摘奸,列邑擧行,多有矇然。所謂未捧,非眞箇未捧,此不過吏奸所售,而曾莫致察,不卽還給。外此已捧之還給者,或不無消瀜混淆之弊云。似此微事,惠未下究,猶如此,災結之均俵,何可必也?該邑守令,非不欲摘發嚴勘,而俵災捧糴,付之生手,反貽弊於小民,今姑參酌,而其中高陽,卽駐駕地方,而吏奸莫察,廣尹,卽侍從守令,而頒令太忽,如坡·豐倅,一二不察,何足論也?兩邑守令,姑先從重推考。來頭勤慢,別遣繡衣,多岐按廉,一有入聞之事,則是不畏國綱,不有朝令也。懲礪之政,宜先此等放恣之類,莫以九重之敻遠,俾各早夜畏愼,莫犯故犯之律事,令道臣,各別嚴飭。筵敎也傳敎也,果何如?巡路,旣往該地方,而不能覺察,大非對揚之義,道伯亦爲推考。此意一體行會。
以慶尙監司狀啓,黃山驛弊,令廟堂稟處事,傳于洪仁浩曰,黃山驛弊,曾所聞知,民人呼籲,姑舍是,察訪報辭,亦如此。蓋本驛所關甚重,所緊尤別,而諸弊之他驛所無者,兼有於本驛,苦不軫卽矯救稍久,倍難用力,問于前道伯,明日草記同啓事,廟堂知悉。
尹行元,以兵曹言啓曰,卽接西所衛將張益福牒報,則初更五點量,永肅門西邊墻垣頹圮,圍排處空幕一間失火,旋卽撲滅云。聞極驚駭,卽遣郞廳摘奸,則果如所報,而問其失火委折,則把守軍巡更考察之際,燭燼遺落於落葉,而未能審察,以至延及於幕所。巡更部將李顯邦,見其火光,疾走招呼局出身及扈衛軍官,趁卽止滅矣。當此風高之時,禁火等節,尤當審愼,而把守軍之疎忽失火,萬萬痛駭,移送秋曹,各別重繩。當該哨官,平日不能檢飭之罪,在所難免,令該府,拿問嚴處,何如?傳曰,允。把守軍,何責勿論?昨日則弘化門他軍換入,今夜則永肅門把幕失火,常時不能檢飭之責,奚但哨官當之?訓將推考。把守旣命撤接於局將廳,則空幕之尙留,本曹之不察,軍人依前接置空幕,竝卽撤去,可也。
洪仁浩,以刑曹言啓曰,因都摠府啓辭,入直軍兵食代時換入人金秋得·金者斤得,移送法司,重勘事,命下矣。取考律文,則大明律宿衛守衛人私自代替條有曰,應宿衛守衛人,私自代替及替之人,各杖六十,金秋得·金者斤得,竝依此律,各杖六十收贖之意,敢啓。傳曰,知道。
丁未九月二十八日辰時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,惠慶宮進服加減歸脾湯,十貼製入。出榻敎命承旨讀公事訖。命退,諸臣以次退出。
丁未九月二十八日酉時,上御重熙堂。坐直承旨入侍時。右副承旨洪仁浩,假注書趙台榮,記事官李相璜·金祖淳,以次進伏訖。上命書京畿監司年分狀啓,備局稟處草記批旨,訖。上曰,明日廳坐,招致畿營事知裨將營吏。諭以四五日前,分遣摘奸按査各邑,生蟹事,則廣州境內押鳩亭近處,全不分給,自本營,更遣摘奸詳査。高陽則,先捧條解,雖云分給,當初未捧云云。果非未捧,而亦不分給,事之駭痛,莫甚於此。欲用營杖,而適値藏刑之時,不得處分,以被杖樣知悉,各別惕念。楊州則當受加資之老人,多致遺漏。當初若或惕念擧行,寧有此等之弊乎?更詳採問,修成冊報吏曹。且聞連在京第云,當此糴事方張,豈敢如是?斯速還官,畢捧糴前勿爲入城事,詳細分付,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
傳于南鶴聞曰,戶房承旨入侍。
尹行元啓曰,領議政金致仁,左議政李在協,右議政兪彦鎬,有司堂上徐有隣·尹蓍東·李秉模,前咸鏡監司鄭昌順·徐有寧,前原春監司金鍾正·具㢞·金憙·蔡弘履·李致中·徐鼎修,前北評事金履翼,依下敎來待矣。傳曰,入侍。
洪仁浩啓曰,宣惠廳堂上鄭民始,申飭行公之下,謂有引義,懸牌闕外,屢度催促,終不入來,事體所在,誠極未安,推考,何如?傳曰,曲施。萬萬無所據,事體所在,不可不勉出。至今違牌,勿爲呼望,更思一遞,反啓向後進身之路,聞亦有實病。惠堂之任,今姑許遞,可也。
以原春監司狀啓,十月令宗廟薦新及朔膳物種中生銀魚,節序差早,限內不得封進,惶恐待罪事,傳于洪仁浩曰,勿待罪事回諭。
洪仁浩,以備邊司言啓曰,頃因忠淸監司尹尙東綿布代捧狀啓,代捧傳敎,知委列邑時,軍布身布竝擧與否,依下敎査問本道矣,卽見其所報,則以爲當初軍布身布代錢事,啓下關文祗受之後,以諸般納布,竝以純錢代捧之意,宣布列邑,曉諭坊曲云矣,敢啓。傳曰,知道。
丁未九月二十九日辰時,上御誠正閣。大臣有司堂上前東北伯北評事入侍時。左副承旨曺允大,假注書李羲觀,記事官李相璜·金祖淳,領議政金致仁,左議政李在協,右議政兪彦鎬,有司堂上徐有隣·尹蓍東·李秉模,前咸鏡監司鄭昌順·徐有寧,前原春監司金鍾正·蔡弘履·具㢞·金憙·李致中·徐鼎修,前北評事金履翼,以次進伏訖。致仁曰,數日日氣寒溫適宜,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今月無餘日,今明猶未可知,而邦慶似或踰月,下情益不勝顒望矣。上曰,雖踰月,順娩則幸矣。上曰,昨日守·摠兩營餉還捧留之命,在畿民必欣悅,而兩營則似當難之矣,致仁曰,然矣。致仁曰,永肅門把守幕失火事,事過後始聞之,而不勝驚慮矣。上曰,不是大段事矣。致仁曰,此黃海監司金思穆,災實分等狀啓也。安岳等四邑,置之尤甚,海州等十三邑置之之次,黃州等六邑,置之稍實,仍以爲本道今年穡事,長霖跨朔,到處消瀜,蟲蝕風損,間多爲災。雖非慘凶,猶未免歉,綿凶孔慘,就其尤甚處,亦爲從略執災,地部元劃災一千四百二十結外,不足災八百五十六結七十七負,綿田災六百八十七結二十四負,持許加給,附陳一二便民之方,竝請令廟堂,稟旨分付矣。其一,新舊還上,一時竝督,不無繹騷之慮,尤甚邑舊還特許停退事也。其一,黍粟失稔,本色準捧,實無其路,尤甚邑三分一,之次邑四分一,準折代捧事也。其一,牙兵入防,裹糧遠赴,實爲可矜,特爲停止事也。其一,推奴徵責,限明秋防塞事也。分等,依狀請施行。海西穡事之被歉,無異畿甸,而地部給災,未免太簡,道臣加請,亦似不濫。元劃災一千四百二十結外,八百五十六結七十七負,依所請特爲加給。綿田災,本道雖云異他,近七百結,實爲過多,限折半許給。新舊還上,方有若干數。備局行會尤甚邑,自當不爲擧論,他穀代捧,雖有弊端,民間事勢,亦宜顧恤,只於尤甚邑四分一,之次邑五分一,許其依準折代捧,待明秋還作本色,牙兵入防停止事,推奴徵債防塞事,竝依狀請施行,何如?上曰,依爲之。三百結有無,不甚關係三分四分亦不至懸殊,昨於畿邑,且皆準數許施,依狀請施行可也。出擧條上曰,前錦伯事,昨見擧條,終是不可曉,豈其昏憒而然乎?致仁曰,非昏憒人也。似由於粗率,而臣之伊時請推,未免太輕,尙切惶悚矣。上曰,黃山驛事,何以處之則好乎?致仁曰,向來成鼎鎭,亦疏論黃山事,令道臣論啓矣。上敎昌順·秉模曰,卿等纔經道伯,各陳所見也。昌順曰,嶺驛擧皆凋殘,而黃山尤甚,蓋馬戶牧馬之法,變通然後,似可救弊矣。上曰,馬戶弊端何如?昌順曰,他道則馬戶所養馬致斃,則改立之際,馬戶出半價,驛戶助給半價,而嶺南則初不責出於馬戶。自他戶收斂給之之故,馬戶牧養者,初無護惜之心,而反以馬之有頉爲幸,蓋改立之際,於渠有利益故也。設法如此,馬斃相續,而驛戶漸至於凋殘,固其勢也,向時李秉模,出萬餘兩錢,分給各驛,在前亦有如此之時,而畢竟無益於馬政者,以其不能救爲弊之本故也。秉模曰,大體驛弊,專在察訪,近來驛戶漸空,豈皆逃亡而然乎?實由於放良之過多也。上曰,放良者,刷還,似好矣。而但放良之時,亦必有所受者矣。致仁曰,臣待罪松留時聞之,松都如有事故,每於富民中,受用某物,而復其烟戶役,驛戶放良之弊,計亦如此。今若刷還而嚴立科條禁斷,則似有益矣。秉模曰,蓋經數三察訪後,如此云矣。上曰,放良最多者,査出罪之則何如?致仁曰,査出重繩,懲勵日後,似好矣。上曰,向來海西某邑,罷其賣鄕案而納錢者,請推還所納,驛戶刷馬,似亦有此患矣。昌順曰,刷還亦有弊端。故臣待罪嶺營時,因察訪刷還事,嘗有置中考者矣。然今欲査出放良者,則令道臣査出,似無難矣。秉模曰,査出恐亦難矣。驛中雖或有置簿,營門則無文書矣。上曰,向聞柳誼言,驛案中,多有百餘歲者云,豈有此理耶?昌順曰,驛案又非察訪所管,乃吏房次知,奸僞尤甚矣。上曰,狀啓中文蔭之久近云者,何謂也?秉模曰,在前,察訪爲蔭官初仕窠,而今爲文窠,似或指此而言也。致仁曰,民間上言,豈敢及如此事,誠亦可駭矣。上曰,此必察訪所使也,官長,乃與民人同心,使之上言如是,則何不自上疏也,察訪報辭,實與上言,辭意同也。上曰,革弊之道,要在塞其源,放良之弊,若嚴禁則似最勝矣。昌順曰,苟能嚴科禁斷,不惟於黃山有益,八路驛站,皆必受效矣。秉模曰,黃山弊端,不但此也。乃是蘇·休二站,宴饗供饋,幾至絶站事也。致仁曰,向來成鼎鎭疏,亦此事矣。上曰,卿等更加消詳,草記稟處,可矣。上曰,三防谷事,卿等已消詳停當乎?致仁曰,臣等則前已略陳,而兩道曾經道臣,方入侍,下詢通塞便否,何如?上曰,曾經兩道道臣,各陳所見,可也。鍾正曰,東北交界關防,只有鐵嶺一路,素稱天險,而不知何間,忽生三防間路,以其捷且夷也。故商旅咸輳,駄載無碍,至有店幕村閭之聚,而鐵嶺大路,漸成虛疏,此防塞三防路之論所由起者也。然塞之於微逕初開之時則可矣。到今塞之,反恐無益而有害,蓋其通行已久,遠邇咸知。今雖嚴加防塞,一朝敵來,乘我不備,徑出古道,則其所以塞之者,適所以啓之,所謂無益者此也。烽臺之設置,居民之召募,旣有丁卯節目,今宜更加申嚴,益務招集,一烽告警,可以頃刻四達,村閭漸盛,亦可爲防守之助,若使谷中,一切空虛,則非徒無以禦敵,亦且無人報急,所謂有害者此也。貽目下虛曠之患,失他日警備之便,竊恐非計之得也。有寧曰,凡關隘防守,最忌兩路,鐵嶺一路,旣許通行,則三防別逕,更不宜竝通矣。第念今此三防防路之擧,專爲關防防盜之地,而蓋此乃直通松都之舊路,亦爲兩京往來之便近捷徑。初不通路,則固合於防盜之道,而到今通路已過累百年,人無不知,東北商旅,絡繹不絶,直通兩京。至於建院設烽,以備防守之具,則今使忽地防路,平民從令者,雖可發令禁防,而此旣衆所共知。自古已通之捷路,不意寇賊潛行之蹤,必無一切禁遏之理,而至若三防內外。自安邊至平康,百三四十里內,八九店村,間間依接之民戶,合計累百家專以店業,供接商旅,糊口資生,則藉其累百店民,亦或可助於防守之備,而乃令防路,絶其店業資生之道,則失業店民,勢必撤店渙散,而無餘矣。累百民家毁撤流散之際,非但民情騷擾,事勢難便,果使店民一散之後,寇賊潛行之路,無人防遏,則惟此防路,徒失累百店民防守之備,而實無所益於關防防盜之道矣。苟然則反不若仍舊通路,募聚店民,以備防守之爲愈,而但臣旣未躬審形止,關防重事,有難遙度,更令關北時任道臣,詳察形便,採探民情,論理狀聞後,處之恐合事宜矣。昌順曰,臣曾於北路,蹔叨旋遞,三防之路,只聞其名,未嘗躬履,則今於詢問之下,有難臆對,而第聞此是東北捷路,京商鄕賈,無不取此而行,今以陰雨之備,欲爲防塞之計,則以其關防而設堡置鎭,膫望斥堠則可也,恐爲賊衝而燒棧斷逕,空曠棄置,則不可。目下逋逃之藪,固已可慮,而日後緩急之時,如入無人,其所以防塞,乃所以疎虞,俄於閤外,亦與金履翼,有所酬酢,若曰禁人通行,則賊亦不知有路,而不得由此云者,其計疏矣。若曰大路驛戶,因此漸致凋殘云,則朝家之劃給位田,復戶於各驛者,所以優恤驛戶,至於店利有無,自當任民作業,初非爲驛戶而設也。臣意則一依丁卯節目擧行,恐似得宜矣。㢞曰,臣待罪東藩北邑時,槪聞三防之形便,則卽是伊平樞轄之地。又復山勢峭絶,可作一小關防,而村落絶少,便同棄置,自十數年來,行旅之往來者漸多,人民之居生者隨增。昔之若爾殘戶,今成百餘大村,非由山田之可墾官糶之可哺而然也,不過以行旅之多,設店之利也。論其設施便宜,有益無害,而但此乃三道交會之捷路。故行人之捨鐵嶺而由三防,勢所使然,評事疏語之歷陳目下些少弊端,至請防路者,其所爲慮,專在於嶺阨之疎虞。七郵之凋弊,若曰逋逃之藪,站店之弊,特其餘事,而但原春道伯狀啓中,擧似平康報辭,以丁卯節目,指陳論列者,卽是年久設施,不可容易寢罷之意也。蓋以鐵嶺言之以其北走大路也故,大小使价行人,未嘗不經由於此者,有非三防狹路之比,至以驛路言之,則雖不無若干利害。比之罷旣聚之民,使有失業之歎,棄當守之阨,便作空僻之地,其輕重得失,似有間矣。防路一節,不容遽議,而不敢以愚淺之見,指一仰對,惟在令廟堂,商確稟處矣。弘履曰,平康一境,多有阻塞處,而至如高揷面,山圜四邊,路通一線,可謂重關設險,從前設置防守者,重且大矣。臣於癸卯春巡時,歷省始祖墳山,墳山在於平康縣北山下,宗人百餘人,來見故,詳問土俗民瘼。語及三防則齊言三防形便之險阨,五店民物之聚成,蓋其建宇設臺之後,募民以居者,亦爲防守之一策也。本土,元無五穀之利,居民資生,只是北商而已。商旅之路,若斷則谷中居民,雖欲百計存集,勢無奈何?其時則別無防路之朝令。故防與不防,初無擧論,而居民所願,惟恐嶺路之不通,防守一計,或慮居民之不繁,大抵關防較重,不可以民居之蹔時聚散爲慮,而審其形便,察其事勢,則此谷交界北關,設一天塹。今若防其古道,禁其行人,則百里荒癈之地,無一防守之人,日後陰雨之備,極其疎虞,北路若禁,則居民自散。居民若散,則院宇烽臺,無復可守,雖欲塹路壘石,嚴加防塞,曾前旣通之路,安知無潛自往來之弊乎?居民盡散,舊臺仍廢,則是欲禁行不由之地,而反有開門納盜之慮,蓋欲關防爲重,則創設重城,增募居民,不容少緩,而至於禁路一款,實未知其事宜矣。憙曰,三防谷形便,旣未目覩,防路當否,有難臆斷,而但以爲不可不防,則丁卯節目,旣是廟堂與本道爛熳商確者,而其所以排置設施,誠有深長之慮。到今恐難輕易革罷,且百餘戶店民之失利渙散,誠極可悶,以此言之,此路誠不可防矣。以爲不可防,則北來商賈,必取此捷徑,不由大路,故大路驛戶,皆失前日店幕之利,而日就凋錢,且以驛戶之日就凋殘,較量於五處店民渙散之慮,則其爲可悶,反有甚焉。以此論之,則此路誠不可不防矣。然當初之設施,終不可猝革,關防疎虞,有不可不念,則依前通路,恐合事宜矣。但往來商賈,則不可不一切嚴禁。五處店民,則不可不各別存接,而旣禁商賈之往來,則失利店民必將渙散,雖欲存接,其勢末由,惟此一款,極爲難處,若依當初募民之例,另加安接保存之方,則雖失店幕之利,庶無渙散之慮,如是然後,關阨無疎虞之患。驛路無凋殘之弊,以此以彼,似可以俱得其宜矣。致中曰,臣於三防谷通路便否,旣未躬審其形止,又無平日之講究,今不敢臆論,而第嘗略聞其梗槪百餘里長谷,橫亘東北之界,人民之居接,厥數夥然,商旅之往來,亦已久矣。今若防塞其路,則民將散矣。民散則旅亦絶矣,山谷深邃。行路不通,則百里空虛之地,安知無逋逃輩作藪之慮乎?淮金店民之失利,平鐵人戶之減損,猶屬餘事,空谷嘯聚之患,最爲可悶。臣意恐不可遽然防路,此外別無他見矣。鼎修曰,臣雖未目見,蓋此路一開,商旅皆從捷徑。故鐵嶺之關防疎虞,七站之驛路凋殘。職由於此,非不可悶,而今若遽斷此路,則幾十年僅僅聚居之民,旣失店幕之利,將有渙散之慮,此民一散之後,更何以募聚奠接乎?然則百餘里長谷,已通之路,初無鎭堡之防守,又無村落之鋪置,來頭意外之患,不可不慮,防路一款,恐難輕議矣。上曰,前北評事亦陳所見可也。履翼曰,今此原春監司之以三防谷間路,難於防塞之意,有所狀聞,仍以丁卯節目附啓者,可見其審於關防之形便,得之民情之便否,臣旣未能目覩其間路,且如臣愚迷,初不敢與議於關防形便,而第伏念關防之有傍岐曲逕,已是大段疎虞處,則此谷之有路,初不過爲深山長谷中,僅容步行人,疊足以過者,而以其闖出於鐵嶺·大關嶺之傍,故古人之深憂遠慮。蓋欲禁其行旅之爛熳開逕,防其盜賊之聚伏成窟,有此一防二防三防之設,卽其防字之意義而其意之必不在於削此天作之險阻,奪彼大路之行旅,使攀援之地,夷而爲坦途,防守之卒,變而作店主,然後始可爲防禦之要,關阨之便者,蓋亦昭然矣。今則所謂鐵嶺一路,上下近七十里之間,初無數三卒之防守,十餘家之村落,而只作使行官行所由之程,至如私行,勿論騎步,皆從三防故,店於大道之傍者,終年而不得一口之糊資,由乎大路而行者,竟日而不見數人之去來。家居日移月徙,而蕭條之狀,去而益甚,民生年窘歲匱,而寄寓之屬窮無以保,至於驛站之弊,尤爲最甚。蓋自高山至銀溪·新安·直木·昌道·生昌·豐田等七站,處在窮峽,初無若干位田食力之望。故皆憑去來行客旅店之利,以爲糊養妻子之道,兼作喂餉馹騎之資矣。今因行人之絶罕,漸致殘疲之無餘,惟彼鐵嶺之爲關阨,果何等緊重,而以言乎關防之疏,則三防之間路,回賓而作主,以言其民生之艱,則三防之間路,誘客而專利,使天成險阨之地,便作一朝等棄之地,日後深慮,誠極萬萬矣。況臣待罪北幕之日,目見北路之關防,則通北大路,雖有五大嶺之阻隔,而摩雲以下,非不高且險矣。直緣人民絶少,殆同空虛之地,只有鐵嶺一關阨,旣近畿輔,且有民居,始可專恃於緩急之際矣。今因一條間路而蕩然蕭然,無復餘地,所謂防敵之道,大可寒心,而至若六七驛之凋殘,尙屬第二件之憂慮矣。且臣伏見丁卯節目,則不過曰平康則,以國師堂爲信地,又以募入若干人家,復其身役,使之防守之意,略略講定而已,則古人所慮之專在於爲鐵嶺地者,亦明矣。夫安有捨萬夫莫開之大嶺,而專力乎一線路傍,通活一路俱疲之痼弊,而獨軫夫些少民遷徒,而後,謂之固關防而奠民生哉。至於長谷之鮮民居,易致深藪之作盜窟者,狀辭旣然,諸議亦同,而臣意則竊以爲不然。苟使平康等邑,一遵節目中所載,審其防守之道,盡其詗戢之策,則所謂伏莽之有無,不係設店之多少矣。今玆諸議皆曰,店利有無,驛站豐殘,初不關於關防之利害云,而臣則大以爲不然,苟無人民之與守。初無關防之可論,而大抵諸議,皆欲於三防間路,則必以誘旅設店,爲得防守之要,至於鐵嶺大路,則獨謂之站店之設,人民之居,不足爲關防之輕重云者,誠不可謂當然矣。且彼谷中居民,初旣無身戶之苦役,且或有火田之片隙,則當初設置,決不爲設店之計,而今雖防塞,亦不無聊生之道矣。設令自谷遷徙之民,或有一時呼冤之歎,較諸傍路守禦之氓,得蒙永世不忘之澤,其得失大小,果何如耶?近日北來之言,未爲盡信之資,而第聞此谷始防之後,大路邊民家,漸成聚落,店舍烟價,不無損減,而往往有頌祝聖恩者,乃曰雖自朝家,歲給千財,猶不如防此谷之大惠云,卽此而民情,大可見矣。臣則以爲民情爲關防之本,今若更通此谷,則大路邊繹騷,必倍於前,而其不渙散蕭條,必無幸矣。然則設或有緩急之時,惟彼三防谷防守,亦何所用之哉,且彼谷民之不欲去者,俾令仍居,募作防卒,其欲去者。節次曉諭,使之出而作耕野之民,則雖曰渙散,要亦不外乎平·鐵兩邑之境矣。臣之區區守株之愚,終不能以更通此谷,爲得計,而若或有雖通此谷,亦不爲害於鐵嶺大關防之道,則辛矣,而誠恐終無其策矣。上曰,領相之意,何如?致仁曰,形便旣未目見,便否有難指陳,而聞諸曾經道臣之言,皆以爲不可塞,取見丁卯節目,三防谷·國師堂,爲平康信地,而置院募民,設烽瞭望,其所措置,皆不泛然。此卽其時廟堂,屢次往復於本道,審量輕重緩急而成者也。今人不能及古人之智慮,則惟當遵守節目而已。至若鐵嶺大路,村店之失利,亦不可不念,另作定式,俾之有賴恐好矣。上曰,依爲之。出擧條上曰,卿等今旣登筵,明日次對不必行,如有可奏事奏之,致仁曰,惠廳事可悶矣。今月貢價過期不下,市直日高,來初給代,亦不磨鍊,各司顒望。此外凡事,兩堂俱不擧行,一堂上鄭民始疏陳,自有所執,而至以此一切引義,不欲從宦,未免太過,惟在自上,另飭行公矣。上曰,從重推考,申飭行公,仍令政院,牌招察任,違牌勿爲呼望,可也。出擧條上曰,向時吏判薦望,敗薦者四人,處義當無異同乎?致仁曰,他人處義,有難科度矣。上曰,左相則以爲如何?在協曰,處義似當無異同矣。上曰,此四人惟在從後自上區處矣。致仁曰,日昨伏承錦伯薦望之命,不敢不奉行,而第臣等素蔑鑑識,所薦實無以勝於銓曹,徒有侵官之嫌,此後則無復有如此下敎,實區區所祈望也。上曰,伊時若於初望落點則好矣,而曾聞首望,有實病故,不點,改望命下後,銓官事實非矣。如呂善亨之年已七十,柳誼之此時騎堂,何可擬入乎?且旣命曾經守令者擬入,則如李勉兢未經守令,而擬入何也?夜至四更,七次改望,事體不可,故不得已處分,而在吏判,則可謂適中其願矣?致仁曰,伊時伏聞因此不得就寢,不勝憂悶矣。翌日行政,又將侵夜而聞有待明開政之命,極爲多幸矣。第聞每日酬應,或至破漏時云,勤孜之聖德,不勝欽仰,而此於節宣之方,恐有所妨矣。此後則稍簡酬應,趁早就寢至所望也。上曰,自然不能早寢,覺亦太早,已成常習,欲改而有不可强矣。上曰,近來紋禁蕩然,有紋錦緞之越法出來者,無復防限,且以流入闕內者見之,可知外間事矣。先朝設法,章服戎服旗幟所用雲紋外,凡諸紋品,皆在禁條,伊時彼人,亦謂吾雖失利,於本國必大益云矣。近來則綾羅紬緞,有紋者漸出,人多服之云,將欲申明舊法,嚴加禁斷矣。致仁曰,閭閻服紋之弊,果漸盛,申嚴舊禁,實合繼述之道矣。上曰,右相方將出壃,各別申飭於譯官輩可矣。致仁曰,此是書狀所管,而使臣亦當嚴飭矣,彦鎬曰,紋緞被服,其來已久,今承下敎,謹當嚴飭矣。上曰,賞賜緞則不可不受,因此而有混雜之弊乎?致仁曰,賞緞則紋品有異,可以易辨矣。上曰,賞緞乃是大楪紋,果似易辨,而如甲紗則紋品不甚分明矣。致仁曰,雖不分明,亦是雲紋,似無混雜之患矣。上曰,先朝禁令至嚴,而今乃解弛至此,如花紋之類,亦爲出來。蓋此則全是婦女之服,必也先自卿宰家,不服然後,小民漸次視效。蓋今則服之者,殆不知何紋爲犯禁,何紋爲不犯禁矣。致仁曰,未必不知,而但不畏法禁,至於如此矣。上曰,大臣備堂,曾經道伯先退,致仁等退出。命書傳敎曰,禁紋一事,丙寅年受敎法令,不翅至嚴,昭載金石,十數年來,稍稍解弛。予於聽政初綸音,微及於時弊條,而挽近尤復蕩然,雖以今日入侍諸臣言聞之,益聞其所不聞,婦女之婚具燕服,用紋品看作尋常,此說旣發於筵席,則決不可但令關飭使行而止,時爽以前,雖不溯究用律,及今申禁,烏可已乎?自今年使行,一依丙寅年受敎申禁,且接受敎章服,軍門旗幟外,凡有奇巧之紋,一切嚴禁,載錄戎着,最無一定之式。今於申禁之時,須有別般剖析條件,可無眩於擧行,伊時有成節目之命,而只以傳敎行會,無事目之見存於廟堂者云,令廟堂,謹將先朝受敎及此傳敎尾附,合行條件,揭板灣府及譯院,仍令印出冊子,分置各司及諸法司,以爲永久遵行之地,此蓋仰述先朝昭儉省費之盛意也。爲今日廷臣者,當宁受敎,宜不敢放忽看過,況遵先朝受敎,更申於今日者乎?予則曰,宮中之至今遵守,觀於大小服着,可以知耳。然諸臣則先從家內婦女,各自痛禁,則閭巷自當有觀感之效。象譯輩,亦豈必售無利之利,甘犯邦憲乎?此實爲端本之政,竝以此意嚴飭。上曰,有司堂上,更爲入侍,大臣姑留待事,分付。賤臣承命出傳,與有隣·蓍東·秉模,還入進伏。上曰,有司堂上,持此傳敎,與大臣相議,跋尾嚴飭,諸處大貼紋雲紋緞紗,皆圖形於冊子上,付於使行,亦爲留置於灣府,無致有混雜之患,可也。上曰,宮中亦有紋服之流入者,卿等之家,想必有之矣。有隣曰,臣等之家,亦豈無之。蓍東曰,婦女燕集時,必服之矣。秉模曰,外間則或以紋緞爲禁物,而如綾紗之屬,認非禁物矣。蓍東曰,若自上一番嚴禁,則必不煩屢飭而自至禁止矣。命退,諸臣以次退出。
丁未九月二十九日未時,上御重熙堂。戶房承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,禁紋緞謄錄,問于有司堂上,如已考出,卽爲持來。賤臣承命出,回奏曰,當初節目不下備局,故初無載錄,只有先朝傳敎故持來矣。上進覽訖。上曰,只有傳敎,有難詳知,更考可考文跡入之事,分付。賤臣承命出,回奏曰,徧考文簿,實無可考文跡云矣。上曰,諸堂出去,明日考得後,更爲入來事,分付。命退,承史以次退出。
丁未九月二十九日酉時,上御重熙堂。承旨入侍,左承旨趙衍德,假注書趙台榮,記事官尹行任·金祖淳,以次進伏訖。上曰,節度使以口傳啓下前例有無,知來。賤臣承命出,回奏曰,有傳敎則口傳啓下云矣。命書傳敎曰,忠淸監司兼銜節度使,令該曹,口傳下批,仍令不多日內辭朝。以平安監司博川郡充軍罪人李厚聖到配啓本。命書傳敎曰,所犯終未分明,亦未自服,分揀放送。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
洪仁浩啓曰,備邊司郎廳來言,今日賓廳日次,而無時急稟定事,不得來會云矣,敢啓。傳曰,知道。
傳于趙衍德曰,左承旨入侍。
以禁府都囚徒,傳于洪仁浩曰,牟應麟·洪普泳·金處純,竝分揀放送。
以暗行御史金履成別單,傳于洪仁浩曰,今番差遣封書中,專以萊府事,爲歸條陳弊瘼,又如是夥然,不可不矯救,與曾經萊伯人,孰講蘇瘼之方,入侍稟處,其他諸條,亦於入侍日,同爲稟處。
傳于洪仁浩曰,右副承旨,與有司堂上入侍。
洪仁浩啓曰,吏曹判書李,疏批已下,卽爲牌招,何如?傳曰,允。
洪仁浩啓曰,吏曹判書李,參判金文淳,牌不進推考傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。
洪仁浩啓曰,吏曹判書李,參判金文淳,再牌不進,推考傳旨,今方捧入,而開政命下之後,連事違召,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李,參判金文淳進,參議未差,右副承旨洪仁浩進。以徐鼎修爲吏曹參議,鄭萬始爲副應敎,金鍾秀爲弘文提學。
兵批,無政事。
洪仁浩,以吏曹言啓曰,三南暗行御史金履成書啓,以草記稟處事,命下矣。丹陽郡守趙時淳段,刑杖太濫,至有橫死之寃。停布督捧,元無歸屬之處,罰丁之流散,未知幾戶,牟還之畢捧,不踰五日,怨聲載路,聽聞可駭爲辭。昌原府使李東植段,漂戶給米之典,寔出朝家拯溺之意,而分給之際以租代米,雖曰米無餘儲,租倍元數,特敎之下,擧行如是,甚可駭聽爲辭。當該兩守令,竝先罷後拿。懷德縣監李尙琦段,卿奸吏猾,自然爲其所賣爲辭,金海府使閔永喆段,悉於簡訟,反歸遏民,手標作俑,面任執柄爲辭。當該兩守令,竝罷黜。光陽縣監姜忱段,山中鐵店,利窟自在,路左松牌,禁名虛設爲辭,拿問處之。柒谷前府使宋益休段,米作錢歸屬不明,租作米分給有怨爲辭。不可以已遞置而不論,拿問處之。忠淸監司尹尙東段,律已淸簡,守法明愼,細察民隱,克軫字惠之道,詳覈吏逋,用杜奸猾之習爲辭。全羅監司沈頤之段,剸理濟以綜明,憚壓本乎雅精,賑政之措畫得宜,民受全活之賜,宿逋之分排有術,吏祛族徵之弊爲辭。慶尙監司金光默段,重厚之資,務持大體,字撫之政,不以小惠爲辭。道臣事體,與他自別,其與守令察訪,略略論列,而旣非優績,且無顯疵,竝姑置之。其中所論列閫帥營將中軍虞候邊將,竝令兵曹,稟處,何如?傳曰,允。趙時淳,則無異死僧,習杖,捧還事,曾於韓光迪,雖有參恕,濫杖停布事,此非難覈之事,爲先行査後,以爲嚴處之地。閔永喆則罷黜固當,弊邑易倅,不可不念,亦令道伯,親執詳査,狀聞後處之。昌原劇邑也,懷德殘局也,俱當另擇差送,今日政,以有履歷人及有地閥人擬入,待下批,仍卽辭朝,此時守令,不可一刻曠官,嚴飭卽爲赴任,可也。
吏批,再政以洪景厚爲懷德縣監,鄭駿采爲昌原府使。
傳于洪仁浩曰,坐直承旨入侍。
尹行元,以景慕宮都提調意啓曰,本宮御覽植木帖子,每四季朔修整以入矣。今季朔則別無生枯之可以修。正者故御覽帖子,姑不請出之意,敢啓。傳曰,知道
趙衍德,以戶曹言啓曰,卽接廣興倉所報,則依傳敎。判府事趙璥,自三月至十月,合八朔祿捧,倉官更爲修納,則以爲屛蟄之蹤,不敢冒受,惶悚之極,不知所達云,不爲領受,何以爲之,敢啓。傳曰,更爲輸送。
曺允大,以備邊司言啓曰,慶尙監司金光默狀啓,判付內,黃山驛弊,若不趁卽矯救,稍久倍難用力,問于前道伯,草記回啓事命下,而卽見其狀辭,則以爲黃山驛民上言三條弊瘼。其一,倭館移設釜山之後,黃山專當孔道煩重之役,絶站之患,迫在目下,位田復戶,更爲區劃添補事也。其一,本驛察訪,自變參上官以來,承召之行,無歲無之,迎送之費,皆徵於數少驛戶,不能支堪,以參下窠定式施行則,可有蘇成之望事也。其一,本驛東西,俱築長堤,而今年大水,一時潰決,人家沈淹,田畓覆沒,劃給物力及附近烟丁,增築舊堤事也,而有令道臣,論理狀聞之命矣。黃山,以要路殘驛,應役煩重,驛民之狀,察訪之報,俱以位結加劃,爲救弊之策,而第念驛弊凋殘,不獨黃山而已。黃山許劃之後,道內諸驛,安知無繼起之慮,或許或否,旣非一視之政,隨請隨施,卽是難繼之道,不敢遽然仰請,官職布列,自有定制,文蔭久近,不無所以,則尤非輕議者,竝令廟堂稟處,至若堤堰防築,事當與該察訪,爛熳相議,方便措劃,稍待農歇,期於完築計料爲辭矣。該驛難支之弊,已蒙朝家照燭,而前後矯救之論,不過曰加給位田復戶而已,一開此路,有關後弊,曾於前道伯査啓,亦不得許施矣。今此判付內辭意,若是勤摯,其在仰體德意之道宜有別般軫恤之擧,而所屬各驛之竝加位復,決難輕議,就其中蘇·休兩站,尤爲切急,復戶二十結,特許加劃,以爲應役資生之地,察訪之以侍從差遣,蓋出於藉風力嚴邊禁之意,今不可遽然變更且莫重官方,一驛民之如是請改,誠極猥越,此則置之,而數遞之弊,亦所當念,另飭該曹,各別擇差,二十朔前,毋得移遷,長堤修築,道臣,旣以方便措劃爲言,毋失農隙,期於完築之意,更加申飭,大抵驛路之凋弊,專由於驛屬之耗縮,驛屬之耗縮,又由於頉免之多岐,稍有財力,則百計放良,不計當否,而惟意陞吏,乃使疲殘之戶,獨應浩繁之役,苟不端本,只欲救末,則誠恐無如之何矣,一番懲創之政,斷不可已,限以十五年該驛察訪中,不有法意,狼藉放良及陞吏者,溯考文跡,指名狀聞,以爲懲一勵百之地,且聞本道各驛,馬主馬戶,各異其役,喂養者馬主,而斂價者馬戶,故馬主則金不致誠,馬戶則偏受其苦,此又不可不大加矯革處,參以他道可行之例,爛熳講究,俾有實效,其他郵官之受囑立騎,馬匹之恣意增價,一切禁斷,嚴立科條,論列狀聞之意,一體措辭知委,何如?傳曰,允。申飭道伯,無或拖過,使之須卽從所見,論列狀聞,可也。
曺允大,以訓鍊都監言啓曰,本局局別將柳鎭琡,身病甚重,勢難察任,改差,何如?傳曰,允。
洪仁浩,以義禁府言啓曰,平安道博川郡充軍罪人李厚重,分揀放送事,承傳啓下矣。李厚重卽爲放送事,分付該道道臣之意,敢啓。傳曰,知道。
敎忠淸監司洪檍書。王若曰,揀重任於旬宣,其難其愼,別利器於盤錯之翰之屛,實循僉諧,豈惟予簡,念湖臬爲鎭最巨,比諸藩可憂者多,漁鹽桑麻之利雖饒,荒歲民生之益悴,詩書絃誦之風旣遠,近日豪强之漸橫,逆孽層生,愚俗幾擾於訛異,繡衣纔返,民情未盡於懷綏,迎送弊滋,久無及瓜之按使,推摩責重,誰是憩棠之賢材,惟卿,才器兼全,內外歷試,雅望華譽之夙著,翺翔乎玉署銀臺,政術治績之可觀,周流於峽府邊鑰,在早歲而高占魁第,足驗通敏之才,自先朝而歷揚榮塗,便成老練之手,久居近密之地,旣知望實之俱隆,肆當疇咨之辰,咸推藩臬之可屬,玆授卿以忠淸道觀察使兼兵馬水軍節度使巡察使公州牧使,卿其祗服寵命,毋替遠猷,黜幽陟明,奚但勵澄淸之志,安民靖俗然後爲報效之圖,仗朝家委畀之權,寧忽紀綱之振肅,體宵肝憂恤之念,莫緩德化之布宣,地有沿峽之互殊,賦役宜均於六等,政貴寬猛之相濟,詿誤可正於一方,至於申請稟裁,厥有已例,其所便宜措置,亶在自專,於戱念乃父曾莅玆邦,尙傳遺愛之蹟,伊厥子克遵舊制,詎無世濟之譽,故玆敎示,想宜知悉,知製敎李敬五製進
吏曹判書李疏曰,伏以皇天默佑於宗祊,産室已設於坤闈,萬世之篤慶方屆,八域之顒祝普切,況臣時帶捲草之任,日夕頌禱,有倍常情,臣於嚮來,猥叨西銓,罪在溺職,薄勘未幾,恩敍旋降,仰戴洪私,且惶且感,忽於千萬夢想之外,伏承天官新命,臣始焉驚惑,繼以震懍,不知所以自措也,仍念臣之一身,豈臣之有也,天地於殿下,父母於殿下,孤畸之跡,無所扳援,而慈覆之德,竝高厚也,庸陋之質,不足備數,而憫恤之恩,均顧復也,雨露殆偏微物,毛髮莫非造化,節次推遷,皆出特簡,數年以來,冥升無漸,內外兜攬,隆顯太驟,前後踐歷,涯分已極,只以殫竭居前,辭遜在後,視若固有,隨除輒膺,而絲毫之補竟蔑,河海之大,莫酬,每一思惟,惶汗沾背,至若銓衡之任,夫豈一毫彷彿於臣哉,是職也,周官所謂冢宰也,操百僚進退之柄,行一世激揚之政,治道興替之所關,朝象汚隆之攸係,爲任之重,有別於他,淸朝官人,孰非難愼,而至於是任,尤重掄選,苟非望實俱著,資歷最多,則有不可輕界而冒膺也明矣。今以如臣百無似之姿,委之萬不近之任,伎倆之畢露,淵鑑所燭,人器之不稱,公議難掩,未知殿下,何取於臣而有此誤恩也,況今聖明在上,百度淬礪,以何鑑識,卞賢愚而明黜陟,物情難平,輿論不齊,以何力量,恢公道而服衆心,上以不得體委毗之意,下以不得副彌綸之責,其爲貽累聖簡,僨誤國事,當如何哉,且臣曾未歷試於東銓,素無見聞於政注,尋常格例,一切茫昧,無異聾瞽,若此而其可容議於是哉,臣家世受恩與天同大,至於臣身,尤極曠絶,滿則招損,理必無幸,而獲免大戾,式至今日,唯以謹拙二字,作爲佩符,身處冗散之判,跡遠權要之場,庶幾以筋力奔奏,盡瘁乃已,無一分報效之道矣。乃於人望之外,叨此匪分之任未踰數月,迭據兩銓,殆若非臣莫可,睢盱之來,固所難免,顚沛之患,勢將必至,儻殿下憫憐臣,終始臣,宜不待臣辭之畢而思所以曲諒而矜許之也。嗚呼,隆恩浹骨,圖報銘心,蹈赴湯火,在所不避,寵以榮顯,何若丐免,而量己揣分,承膺無望,召牌荐臨,坐犯違傲,情窮勢蹙,冒陳血懇。伏乞天地父母諒臣職之不宜輕授,察臣言之非出飾讓,亟遞臣所帶銓銜,以重名器,以安微分,不勝大願,臣無任屛營祈懇之至。答曰,省疏具悉。卿其勿辭行公。
忠淸監司洪檍疏曰,伏以,臣卽聖世之一棄物耳,人固待之以滓穢,臣亦自分其僇廢,唯我聖上,天地於臣,父母於臣,援拔於衆棄之中,湔拂於久枳之餘,十載人鬼之關,一朝袵席之奠,使臣得有今日,秋毫莫非聖恩,譬如陽和敷澤,而枯木向榮,果日垂暉,而陰崖回暖,始自分司之恩除,終以薇垣之寵命,日除月遷,殆無虛時,周歲之間,颺歷幾徧而前後所蒙,俱係特達,臣雖糜身粉骨,未足以仰酬生成之大德,赴湯蹈火,未足以少伸隕結之微忱,唯有杜門屛息,攢手祝聖,以圖塵刹之報而已,迺者千萬不自意湖臬新命,有隕自天,蓬蓽生輝觀瞻咸聳,臣手擎華誥,以首頓地,自不覺感淚之被面也。念臣素門平進,拙性愚諒,通籍垂四十年,而鳧雁其蹤,蚍蜉無援,孤立而與世齟齬,冥行而隨處狼狽,垂死危喘,萬念都灰,所仰恃而爲生者,惟天日在上耳,臣雖不言,庶幾淵鑑之所俯燭,伊來數歲之中,所以湔滌而甄鎔者,積費造化,猥加慰藉,雖慈父之保赤子,仁天之遂萬物,蔑以過此,凡今臣子,孰不霑雨露之澤而呴嚅之渥,若偏臣身,今此不敢當之恩命,又何爲而及於臣也。噫,以臣身而擬此任,不啻若焦僥之千勻,雖在盛年,已難稱塞,顧玆衰朽之質,若何而撑支重擔,若何而報答恩造,些聞凋瘵之弊,本道最甚,況今沿野之農各殊,懷保之方倍艱,丙枕靡安,旰食不遑,此時簡畀,尤宜難愼,而今乃不揆器量,不顧輿議,擧而授之於至無能之人,畢竟僨誤之誅,可立以俟也。豈不大可懼哉,念昔先臣,亦莅此藩,天星已周,遺愛未泯,而臣又受誤恩而繼陳跡,怵惕榮耀,私分已極,而臣若辜負重寄,忝墜先故,又豈非重得罪於公私也哉,至若威望之不足憚壓列郡,才識之不足倧理,庶務風采之不足澄淸一路,猶屬辭巽之例語,臣不敢暇及,而百爾揣量,無路承膺,敢控瀝血之懇,仰干崇嚴之聽。伏乞聖慈,俯垂諒察,亟命鐫改,以重藩任,以安微分,不勝幸甚,臣無任屛營祈懇之至。答曰,省疏具悉。欲令久居,卿其勿辭從速赴任。
丁未九月三十日辰時,上御重熙堂。左承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上曰,王大妃殿進御香砂六君子湯停止,一錢五分重人蔘粟米飮,依前方自明日,一貼式煎入。出榻敎命書傳敎曰,左承旨馳詣宗廟·景慕宮,奉審摘奸以來。又命書傳敎曰,政官牌招開政。又命書忠淸監司疏批訖。命退,承史以次退出。
丁未九月三十日申時,上御誠正閣。右副承旨與備局有司堂上入侍時。右副承旨洪仁浩,假注書趙台榮,記事官李相璜·金祖淳,備局有司堂上徐有隣·尹蓍東·李秉模,以次進伏訖。上曰,御史入侍,出榻敎。賤臣承命出,與御史金履成,偕入進伏。上曰,有司堂上進前,有隣等進伏。上曰,紋緞申禁節目,如已修正,則入之可也?仁浩,奉進御覽。上曰,諸條設禁,蓋遵先朝受敎申明之意,則當禁條件外,勿禁名色,不必疊書於節目矣。章服戎服軍門旗幟皆有定制,似無疑眩,而最是軍服所用,元無定制,故不但賞賜緞大楪紋而已,各色奇紋,惟意服着,流弊至於婦女衣服,多用紋紗花綾之屬,耗財固已可惜,違制尤極駭然,此一款,另爲措辭設禁好矣。蓍東曰,賞緞楪紋之外,一竝嚴禁,則如雲紋大緞之類,亦在當禁中矣。上曰,雲紋則,非但戎服及旗幟所需,命婦章服宮中品服,不可不用此物,至於閭巷服着,則誰肯製服價高之雲緞乎?卿試歸問於家中,雖是賤妾之類,雲紋則必不願着矣。有隣曰,然則賞緞之楪紋,大緞之雲紋,自是勿禁之物,而外此別紋,不一其名,此則不可不條列當禁之名色矣。上曰,好矣,而紋緞種類,豈止於此,若有此外奇紋而諉非禁條,則豈成說乎,予意則楪紋雲紋外,摠言各樣緞紗,以紋爲名者,一切防禁云云爲可矣。且如京外軍服之令前製服者,則不必仍棄,只今更勿新製,而目下市廛象胥之所莊置者,亦宜卽速發賣,俾勿更犯可也?有隣曰,京軍門及外營門,方欲以此意捧甘,而問諸譯官及市人,則初無異樣紋緞之莊置者云,似緣怯於現發,一切牢諱矣。上曰,原初禁令,犯者爲一律,渠輩之畏怯,亦無怪矣。秉模曰,節目中刪改諸條,依稟裁修正,而更爲啓下後,當刊布矣。上曰,冊子張數似不過爲三四張,以木板入刻,而刑判旣是法官,奉敎書刊,字樣稍大可也,先朝受敎之下,卽接以今丁未九月云云。似涉如何,且今番傳敎,與先朝受敎書以一行,尤爲不安,先書先朝受敎繼書當宁受敎,則似得宜矣,以此書刊可也。上曰,御史進前,履成進伏。上曰,去時潦雨,歸道霜寒,無事往還乎?履成曰,王靈攸曁,無恙反面矣。上曰,御史之行,旣遍四道,農形優劣,果何如耶,履成曰,臣先往嶺沿,自嶺而湖,嶺·湖年事,始則有大登之兆,旣經水沈,且値風損,田畓穀竝受其害,畢竟所收,大違始望,而統言嶺·湖,則猶近於豐稔,是可爲中年,而湖西稍遜於嶺·湖,畿內又不及湖西矣。上曰,今番差遣,專爲萊府弊瘼,而條陳別單如此,一一面陳可也?履成曰,別單中,略已仰陳,而萊府,乃是待變之地,船艙關係,不輕而重,臣於甲午年間,適往萊府,見其船艙則,港口之水,稍可運舟矣。今則沙積成堆,船閣於岸,設有事變,移運無路,欲講備緩急之道,則移營掘浦,有非猝乍間可議者,而港浦水道,稍加疏滌,水門石築,因舊修葺,則庶可爲救弊之策矣。上曰,疏水築石,能不費民力乎?履成曰,近來爲小民者,無事非惠,有願必施,初不識庸役之有常憲,今欲修築此等處,則均排道內民丁,使之一日赴役,似無不可矣。上曰,爲萊府一處之役,動全道許多之民,豈不重難乎?履成曰,勿論左右道,使之自來赴役,則果多勞費,而只令收斂役丁之價,自萊府,雇用遊乎,則甚爲便好矣。上曰,只用附近邑民丁,亦可有裕乎?履成曰,附近邑丁,似或竣役,而全用一道,亦恐無妨矣。上曰,萊府各樣逋欠,何如是夥多乎?履成曰,萊府弊端,專是下納一款,而色吏之七千餘石逋欠,運監之三千石逋欠,皆因下納米捧上,及入給時奸竇百出,逋債至此云,故臣果反閱詳査,分徵於色吏運監輩,限今十月晦前,必爲準納之意,面飭於萊伯,捧侤音於監色而來矣。色吏則前後倉色,爲六十餘人,分力納逋,則必不至難捧之境,運監則,旣蒙甲辰·乙巳·丙午三年條劃給之惠,故今年充逋,亦不費力,而此後逐年千石之逋,恐無以防遏矣。上曰,訓別逋欠,亦不少矣。履成曰,訓別所掌,乃是入給之公木,而一自被執蔘減數之後,倭館所出之利絶少,京納人情之費依舊,其勢不得不染指於公物,自致如是之逋負云矣。上曰,京納人情,卽禮曹例納之物耶。有隣曰,非但年例進上而已,萊府書啓,別卑物種之上納,禮曹之時,果有許多人情云矣。上曰,我國事皆如此矣。所謂倭物,不過是鏡奩硯函之屬,而中間耗弊,旣不勝言,回禮所入,不知幾倍,將彼無用之物,費我有限之財,豈不痛惜之甚乎?有隣等曰,聖敎至當矣。事大交隣,其道各殊,事大之方物,猶可謂皮幣以事之義,而交隣之耗費,實是無義之甚者矣。上曰,何不曰下給而曰下納乎?有隣曰,似指自下道,納於萊府而言也。上曰,何謂公木乎?秉模曰,以其大同木之當輸於公家者,直送萊府,故謂之公木矣。上曰,御史久留萊府,倭館物情,果有別般偵察者乎?履成曰,留館之倭,凡於萊府事,無不揣知,臣之奉命之行,必無不知之理,故初欲微服入去,探彼事情矣。更思之,則名以奉命使臣,而風采貌樣,若不能彈壓殊俗,則事甚不當,故只送率去之人,一番探來矣。上曰,卿史豈必不見重於倭人乎?金悌行爲萊伯時,御史隨往云,伊時則果見倭館乎?履成曰,臣於倭人,視同先世之讎,而入倭館,則渠必以酒盃相接云故,甲午下去時,亦不入去矣。上曰,御史家,避嫌於赴燕則固也,而倭人,亦於御史,有不可見之讎乎?履成曰,追念壬辰年事則便同私讎之不可忘矣。上曰,御史送人探來,則所聞,何如?履成曰,倭人已認其人之爲臣而送卽曰,留館接濟,國恩罔極,實感欲竝生之德,而萊府下吏,中間操縱,不得蒙惠,只願梟示弄奸之一吏云矣。上曰,倭人貌樣性稟,何如?云耶。履成曰,無非輕佻柔軟之性云矣。上曰,然則壬癸年之長驅蹂躪何也。履成曰,壬辰年則初當輕銳之鋒,不能抵敵,而萊人之言曰,今則倭雖出來,不足畏云矣。上曰,豈其然乎?前萊伯之所聞,亦如此乎?秉模曰,萊人之言,未必然矣。蓋倭國之法,下從上令,如子趨父事,有進無退,輕死如歸,故其書有曰,莫富於安南,莫禮義於朝鮮,莫狡於日本云,推此可知,其自負而有事則直前,所向則無敵者,良以此也。上曰,百斤被執,減爲三十,而倭人猶不願貿,故象胥因此失利云,從前以我國蔘爲至寶者,今忽如此,或緣彼人之强硬不喫蔘而然耶,無乃蔘品之麤劣不堪用而然耶,履成曰,倭人喫蔘,想無古今之殊,而蔘貨流入,似有別開之岐,被執之不願,非直爲品劣而已,此則臣略有所聞,從當仰達,而大槪欝陵島蔘,或有流入之慮矣。上曰,聞甚可訝,欝島之蔘,誰採而誰賣耶,履成曰,此則未之的知,而臣有從後可探之事,伊時當,仰達矣。上曰,追下納,是何名色,而元劃下納,緣何而有不足之患耶。履成曰,年例入送使及往來飛船等,給糧數爻,皆在於元劃下納,而持送及留糧等節目,多添入故,從前有加劃之例,雖以甲辰後言之,一年加劃,或迓三千石,或爲二千石,凡其報備局劃下之時,每當六七月米貴之時,故列邑則難於輸納,勢不得不自本府分給,還穀於民人,使之充納,稅出之下納,及其秋成後,則所劃之各邑下納,依謬例作錢,而本府民所受之還穀,公然督捧,此爲萊民之巨弊,故別單中,以預定幾邑,屬之加下納之條,以除民弊之意仰請矣。上曰,御史所請,何如?有司堂上陳之可也?有隣曰,元劃下納時,廟堂則不知何邑儲置之有裕與否,每以舊儲置劃給,故自前爲弊於各邑矣。趙時俊遞來嶺伯後,詳覈各邑儲置之數,其後則每以新儲置劃給矣,今此加下納之數,若如御史言,永定預劃,則似好,而每年之幾許加用,有難硬定,則預定之數,未知當爲幾邑,而若或不用而仍作還分,則該邑之吏奸民弊,安知不如萊府乎?此非猝乍講定之事矣。元下納準捧與否,曾有枚報之令,而嶺營之報,姑不來矣。上曰,使之從速報來可也?履成曰,勿論元下納加下納,若無作錢代捧之事,則其弊必不至此,而下納一石,價至九兩云,列邑若以本色代納,則一石當納,浮費倍蓗,所以不得不以錢代納也。臣到東萊,聞該邑吏房與慶州下吏私自符同,初無公文,暗自與授民納之錢,一包殆過十兩云,故使萊伯,捉來慶州下吏,欲爲査實矣。追聞厥吏,則逃躱未捉,而道伯巡到慶州,摘發此事,懲治吏鄕,本倅亦卽遞歸,故不復沈究,然慶州如此,他邑可知,下納之弊,不可無及今矯救之擧矣。上曰,萊邑米直,未必年年常踴,而下納之如是高價者,莫非本邑及他邑吏輩之操弄故也。旣聞之後,豈可但已,自廟堂,講究可救之策可也。上曰,萊府裨將,亦必染指於米布出納之際,故向來柳戇之疏,盛論幕況饒足之弊矣。有隣曰,萊幕二窠,稱以所食殆近數千緡云,非獨米條之有剩,公木入給時,亦有三錢條之零食云矣。秉模曰,卽今幕況雖不如前,而若比於諸道巡營幕裨,則可謂倍勝矣。上曰,訓別監色輩,逋欠旣皆摘發,則御史,何以區處而來耶,履成曰,旣發其罪,宜用當律,而境上梟示,非所擅斷,此時刑杖,不敢濫用,一傡置之勿問,只以三令五申之意,曉諭渠輩,若於十月晦前,不爲畢納,則當施以限死嚴刑,全家徒邊之律,以此嚴飭,至以筵稟更來,依律勘罪之意,申明知委,則渠輩曰,當於限內,某條畢納云,本倅亦云準捧無難云矣。上曰,全家徒邊之律,除減已久,御史身爲法官,何得言無於律之律乎?且御史體重,豈可因此更往,而必於限內畢捧之意,自廟堂,申飭萊府可也,各項弊端,廟堂則每每歸罪於訓別,實狀果何如?今若用法於訓別中一人,則弊或可祛耶,履成曰,訓別誠有罪矣。不過利盡勢窘之致,且無必犯死罪之人,用法則似過矣。上曰,柴炭入給,自來無弊矣。今忽生弊何也?履成曰,倭人柴炭價木七十五同,例自釜山,次知責應,而曾前則柴炭有分石之例,故可以塗抹無弊矣。沈基泰爲御史時,硬定節目,定以完石,故彼人剡擇捧用,至有稱量七十斤爲一石之境,元數固已不足,而年例送使外,各項留倭所給,則不在此數,且山木稀而埋炭甚艱,嶺路遠而運致尤難,其所加入之數,釜山僉使,私自擔當幾何,而該鎭不爲蕩然乎?邊上緊鎭,殘壞甚可慮矣。臣意則,嶺營射軍木,便是無歸屬之財,而壬寅年劃屬營用,事涉不緊,就其中除出三十五同,添給釜山所出柴炭價似好,故別單中亦已,仰達矣。上曰射軍木之屬於營用,始自何時耶,有隣曰,射軍木捧上於十月,故其時嶺伯,例爲區處矣,南倉蕩債後,趙時俊,以此添補排朔矣。上曰,旣屬排朔,則似難除出,而與其年年除出三千五百兩之財,無寧捨却幾千兩,付之該僉使,使之從便善處,或依前分石,或某條彌縫爲好,然此非朝家指揮之事,嶺伯與該僉使,相議處之爲好矣,大抵米布柴炭入給之數,比前加多者,以其送使之如例故也,或稱對馬島形勢漸貧云,而送使之無減者何也,秉模曰,或云島中貧殘,故欲爲掩諱而竭力於年供,或曰新太守,能自節用,稍裕於前云,未能的知矣。上曰,御史見水營乎?履成曰,臣果見之,而形勢凋殘,不成營閫貌樣矣。上曰,當初設置,何如?是殘薄耶,蓍東曰,臣嘗補外,爲多大僉使,故習知水營之薄況,然四戰船防布,如例收捧,而猶不成樣,誠可訝矣。上曰,別單中能櫓軍事,依前分定於列邑,則果無弊端耶,履成曰,本府民丁之定立櫓軍,乃是黃昇源爲御史時,所釐改者,而在水營,雖有少益,在本府,反爲貽弊,到今不可無別船救弊之道矣。上曰,嶺沿水災,大較同然,而梁山·黃山,何獨偏被乎?履成曰,梁山,乃嶺南都水口也,凡有水災,勢必汎濫,而今年則筒決堤潰,田畓皆成水草之場,所見誠爲慘憐,黃山則洛東之流波,通道之峽水,左右衝破,殆無形體,驛位民田之被墊全棄處,殆過七十石落,該察訪,轉報道臣,方有改築堰筒之議云矣。上曰,改築則明年可以收效,而今年租稅,從何出乎?履成曰,此則道臣似當給災停糴,而改築時丁夫,若用道內民力,則不難完了矣。上曰,黃山驛弊果如所陳乎?履成曰然矣。上曰,其言與驛民上言,辭意一般矣,履成曰,自如之於黃山,應役之苦歇懸殊,而劃給之位復不均,臣意則割此添彼,少無所礙矣。上曰,御史之言,則動用民夫,移割田土,謂若無難事,而此非容易議定者矣。上曰,所進圖形中,金井山城形址,果何如?履成曰,金井地形,對臨倭館,晴明之時,直瞭馬島形便,儘是天險,而城有兩重,內多穉松,若因此添修,成一山城貌樣,則非但緩急之可恃,抑可見禁養之效,而築城之石材,取諸近麓,亦優優矣。上曰,前萊伯之所見,何如?秉模曰,金井果有城址,而所守者,僧軍如干名而已,若欲設置山城,則宜有別般措置矣。上曰,此則付之本倅,加意繕修足矣,邊境無事之時,不必聲張而築城也。上曰,金鰲山城松禁一款,其在禁養之政,似當留念矣,履成曰,嶺南諸山,在在童濯,而惟此金鰲山,有一點靑色,從前禁松,限以二十里矣,趙時俊爲道伯時,因新寧民之誣訢,減定十里之界,故斧斤日入,樹木幾稀,金鰲鎭民,至今稱冤矣。上曰,今若依前定界而禁養,則好矣,而鎭卒必含憾於新寧之民,恐有作弊之端,然禁松之政,不可泛然看過矣。上曰,書啓中,守令論罪,當以丹陽爲最,所聞果何如?履成曰,聞其上京時,使吏房,備送三百兩錢,而不卽擧行,故使之捉囚矣。還官後,吏房則逃躱,替治獄吏,受杖數日而致死云,減布朝令之下,旣捧之布,初不還給,固已可駭,境內班族,稱以罰定,降充軍役者,不知其數,況其捧還之酷毒,最爲招怨之端矣。上曰,五日準捧,未可爲罪,其人謂之浮誇則可也,而酷毒則未必然矣。況卽今趙氏論列,不知其爲新奇矣。懷德則,何如?履成曰,邑薄之故,自官多犯科之事,見賣於吏,鄕勢所不免矣。上曰,昌原一邑,豈曰無米,而恤典代給,殊可駭也。履成曰,以租代米,故一斗三倍云,而終不如本色之施惠,且非特昌原也,嶺南米薄,一道幾皆蕩然矣。上曰,近來申飭,何如?而御史之言如此,誠爲可怪,而卿等,以爲云何,有隣等曰,米貴之弊,果有乎代納之夥多,而全道皆然,恐是過語也。向以山郡穀,移貿沿邑事,知委嶺伯,使卽報來,而姑無回報矣。上曰,此一款及下納米準納形止狀聞事,因下敎,催促之意,書報嶺伯可也。上曰,昌原前倅,果能善治乎?履成曰,年少武弁,孜孜奉公,私賑防役,俱有民譽矣。上曰,李元謙,自是了了矣。上曰,光陽事,何如?履成曰,始見松牌,謂當申禁,行見銅鐵等店種種布置,可知其不誠矣。上曰,此外守令有褒而無貶,果皆善治而然乎?萊伯之治績,何如?履成曰,爲人精詳,處事安靜,可堪鎭邊而蘇弊矣。上曰,材具則雖未的知其長短,而似不爲貪婪之事矣,龍潭倅之永世不忘,無乃過語乎?履成曰,聞之於民,同然其辭矣。上曰,晉州倅之去思來蘇,或無親族之嫌耶,履成曰,所聞誠然故,隨聞直陳矣。臣素昧公格,同福縣監李榮運,卽臣之外三寸,而有所論評,實不勝惶悚矣。上曰,知所愛民,可謂純褒矣。有隣曰,御史俄始覺其有違格例,欲爲擦改,故臣以爲入闕之後,不可改之,挽止矣。上曰,天安倅果善爲之乎?履成曰,做治極其詳明,華祝館修改,亦有條理矣。上曰,趙鼎玉,果是綜明之人矣。上曰,外此許多邑,皆能一一無頉乎?履成曰,臣信心直陳,不能互對,雖知有違於事體,而聞見之外,豈敢更有所達乎?上曰,御史別單旣已,一一下詢,救弊之策,責在廟堂,今番倭人,亦知御史,經過復命之後,若無別樣釐革之政,則眞所謂不可使聞於隣,諸堂知悉可也。仍命有隣等先退。上曰,御史之論列四守令,竝論李東植,則眞是互對,何以云不能互對也。今之互對,乃所以壞事體也,不互對,何傷乎事體,御史失言矣。今番行役爲幾千里乎?履成曰,合爲三千餘里矣。上曰,所經處綿歉,果何如?履成曰,常年九十月之交,行過田家,則所聞所見,無非彈綿去核之狀,而今年,則一切無是,甚至七升麤木,價過三兩,可謂同然之大無矣。上曰,湖西則民納綿布,一竝代捧,足可紓目前之民憂,而將來市價,或有因此稍勝之望乎?履成曰,湖民之蒙惠極矣。而市直,似或有勝矣。上曰,御史見嶺伯之爲政乎?履成曰,嶺伯則曾未相識,今行始相面,而爲人醇謹,做事牢確,管下守令,不以督過爲能,惟先誨飭,據此可知其治得其體矣。上曰,完伯亦於歷路見之乎?履成曰,不得相逢矣。上曰,壬寅停退條之癸卯所捧者,緣何而無去處乎?履成曰,時偉在藩時,朝令之停捧後,或云掩置而仍前督捧,或云旣捧而不爲還給,畢竟無所歸屬,今若有最近條,舊還蕩減之惠,則惟彼已納之民,必有呼冤之端,此皆時偉裨將李海周爲名武弁之所唆誘云矣。上曰,李海周,乃是庶類,非武弁也,御史則從當召見,姑爲退去可也,履成先退,仁浩曰,金虎門仍留,請出標信,有司堂上及御史,出送後還閉,何如?上曰依。仍命退,承史以次退出。
丁未九月三十日初更,上御重熙堂。坐直承旨入侍時。左承旨趙衍德,假注書趙台榮,記事官尹行任·金祖淳,以次進伏訖。上下御史書啓曰,政官方在政廳,以草記卽爲稟處事,分付。賤臣承命出分付。上曰,草記催促持來。賤臣承命出,持入,上進覽訖。命書批旨。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
洪仁浩啓曰,來初五日朝參,宗廟冬享大祭齋戒相値,頉稟之意,敢啓。傳曰,知道。
傳于沈豐之曰,左承旨入侍。
尹行元啓曰,抄啓文臣親試,初二日爲之事,命下矣。處所,以何處爲之乎?敢稟。傳曰,便殿爲之。
以光陽縣監姜忱拿處傳旨,傳于洪仁浩曰,此時守令,曠官可悶,姑勿拿來,處分間,無敢上來,令該道道臣,各別詳査,可以革弊者,卽爲革弊後,形止狀聞事,分付。
曺允大,以吏曹言啓曰,三南暗行御史金履成書啓,以草記稟處事,命下矣。忠淸兵使權翰段,忠愛本乎朴瓚勤勵,戒在陰雨,城隍盡頹,完築是圖爲辭。慶尙右兵使李延弼段,軍卒之拔例賑饋,惠績已著,城堞之自備修築,誠意可尙爲辭。慶尙左水使李章漢段,誠切報效,政勤鎭撫,備說船倉之憂,深軫櫓軍之弊爲辭。而帥臣事體,與他自別。其餘營將·中軍·虞候·邊將段,俱是純褒,少無疵毁,而旣非卓異之優績,別無請賞之可論,竝姑置之,何如?傳曰,允。
洪仁浩,以義禁府言啓曰,昌原前府使李東植,柒谷前府使宋益休等,拿問處之事,傳旨,啓下矣。李東植時在任所,宋益休以慶尙監司裨將下去云,依例發遣府書吏,竝拿來,何如?傳曰,允。
丁未十月初一日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命承旨讀公事。仍命書判付訖。上曰,抄啓文臣親試,初二日爲之。出榻敎命退,承史以次退出。
上在昌德宮。停常參·經筵。
自辰時至午時,灑雨下雨,測雨器水深二分。
中宮殿,藥房口傳問安。答曰,知道。
洪仁浩啓曰,弘文提學金鍾秀,旣入闕中,不爲肅謝,直爲出去,事甚未安,推考警責,何如?傳曰,允。
沈豐之啓曰,明日常參·經筵,取稟。傳曰,停。
傳于趙衍德曰,左承旨入侍。
傳于沈豐之曰,都承旨入侍。
有政。吏批,判書李進,參判金文淳牌不進,參議徐鼎修試官進,右副承旨洪仁浩進。以李時秀爲禮曹參議,尹昹爲司僕判官,金益彬爲宣川府使。
兵批,無政事。
傳于洪仁浩曰,宣傳官未差之代,令該曹口傳差出。
兵曹口傳政事,以李文喆·李永秀爲宣傳官。
傳于洪仁浩曰,推考房承旨入侍。
丁未十月初二日辰時,上御誠正閣。抄啓文臣親試入侍時,左副承旨曺允大,同副承旨南鶴聞,假注書趙台榮,記事官李宗烈,記注官承膺祚,以次進伏訖。引儀唱試官以下,入就位,行四拜禮,試官原任提學兪彦鎬,一提學金鍾秀,原任提學鄭民始,二直提學李秉模,檢校直閣徐鼎修·鄭東浚,待敎尹行任,率抄啓文臣洪義浩等,入就位,行拜禮訖。以次陞殿。彦鎬曰,日氣稍冷,聖體,若何?上曰,一樣矣。彦鎬曰,邦慶踰月,甚是吉兆,而顒望下情,益不勝企待矣。上曰,懸題紙入之。鍾秀奉紙進伏。命書表題唐都人進煥箑。彦鎬曰,先識題解,然後可以考試矣。上曰,卿則每請識題解矣。唐俗十月,例進煥箑,似今毛扇矣。卿等姑退待,捧券入來,可也。彦鎬等退出。上曰,二直提學進前。秉模進伏。上曰,禁紋緞條中,列書名色而改,只紬漏錄,安知不此外,復有漏錄名色乎?條列置之,似好矣。至於章服,翟衣·衮衣·戎服,皆有定制,以此知悉。雲紋大楪紋外,如有犯科,必用當律之意,刊行,可也。先朝丁卯,禁條紋緞,書揭壁上,而仁元王后,每以爲難,至于丁丑年用紋緞,先大王壽衣,亦用宛子等紋,只遵實錄所載,傳敎嚴飭,似好矣。卿其出去,與諸堂相議後,更書一通以入,可也。命退。上曰,都承旨入侍。兼都承旨沈豐之進伏。上曰,駝駱,姑不進排乎?豐之曰,然矣。上曰,御史別單,諸大臣今皆講究與否,招致備郞,問于大臣以來事,分付。命退。少頃。上曰,試官與有司堂上入侍。賤臣承命出,與彦鎬等有司堂上徐有隣·尹蓍東,偕入進伏。上曰,他承旨入侍。賤臣承命,出傳,右副承旨洪仁浩進伏。上命彦鎬等考試訖。以三中洪義浩等,以次坼封。上敎彦鎬曰,卿大拜後,初見前北伯乎?彦鎬曰,頃於問安時,已爲霎見矣。上曰,情誼亦如前相厚耶?彦鎬曰,然矣。上敎鍾秀曰,卿病,近得快差否?鍾秀曰,少差矣。上曰,守禦廳保木,皆以錢代納,在今,何如?鍾秀曰,實爲難處,軍兵料布,莫可以錢代給矣。昨年再昨年,雖有代納之命,堇爲分給軍兵,而今年則實無其策矣。鍾秀曰,守禦牙兵收米代錢,事出特恩,民蒙實惠,臣不勝欽仰,而本廳軍兵一年料米一千五六百石,無他出處。今若以錢代給,則名實不副,事例無前,不但軍情之缺望而已。以錢換米之道,依近年例,今方與惠廳堂上相議,以爲從長變通之地,而臣取考營門謄錄,則均廳給代米四百餘石,己亥四月,因惠堂筵奏,停罷矣。其年七月,守禦使臣徐命膺,以均廳給代米,本是廣州結錢之代,筵請均廳納廣州結錢,移劃本廳,以充代給米停罷之代而蒙允。出擧條矣。今當本廳米條全闕之時,本廳納廣州結錢,還送均廳,而給代米如前受出,則此不過如結錢與給代米未相換以前事,亦無他窒礙之端,而於軍兵放料,則雖數朔所用,亦非少幸,故敢達。上曰,此等時相資固好。今年則依所奏特爲出給事,出擧條,令該廳知悉。雖爲畿民之弊,特命代錢,本廳軍校之弊,亦不可不念故也。出擧條命鍾秀先退。上曰,有司堂上,進前。有隣等進伏。上曰,備郞有回報耶?允大曰,大臣以爲姑未講究云矣。上曰,俄悉下敎於二直提學,卿等聞之乎?有隣等曰,伏聞下敎矣。上曰,竝依俄者下敎爲之,可也。丙寅傳敎禁令,何如,而近來閭巷間宴集,或有服禁條中紋緞云,事甚駭痛。今不必列書禁紋名色,只以各紋嚴飭,可也。有隣曰,聖敎誠然,當依此爲之矣。上曰,萊府事,何以則爲好耶?有隣曰,書啓一通,書送曾經萊伯人,欲爲收議矣。上曰,從速收議,大臣登筵後,決處,可也。有隣曰,公作米事,尤爲緊急矣。上曰,御史所奏中,守令互對云云之說,從後更往之語,果如何?大臣登筵,似有請推之擧矣。有隣曰,似然矣。上曰,爲遣御史,潛探逋欠之多寡,御史則露蹤査實,知以已捧而來。且七千石公作米,約以十月晦日畢納,而若不如期,更爲下去,限死刑推,全家徙邊之意,相約以來云。殆同戱劇,徙邊卽是廢律,御史體重,豈有任意下往之事,七千石,亦何能不用一杖而盡捧乎?如彼奸吏猾胥,不刑而畏,無事畢納云者,尤不成說矣。有隣曰,然矣。而旣曰,限死。又曰,徙邊,亦涉如何矣。上曰,予意亦豈欲傷人,而訓別之。中間作奸,以致百弊,擬用一律矣。繡啓論列,反以矜憐爲言,此亦相反,今番御史之行,倭人亦知之,若無別般處分,易致見侮。凡於回啓,各別嚴飭,更問罪狀,倭譯一人,不可不用法矣。本以惟正之供,割給下納,則比之還逋,事體尤重,豈敢如是多逋乎?秉模曰,下納之逋,亶由於手標之生弊,今又防禁,似好矣。有隣曰,當初防禁之弊,想必有倍於今,故趙英鎭萊伯時,陳疏準請,今若復禁,不知弊端,復有何如矣。上曰,凡於變通,類皆如此,三防谷事,亦爲難處,而似不可防廢矣。有隣曰,然矣。蓍東曰,雖合通行,而凡其使行,不得往來矣。上曰,以狹而然耶?蓍東曰,然矣,至於行旅,擧未往來,堇容單騎之行云矣。上敎有隣曰,卿往見領相,以此筵敎,詳細傳諭,預爲講究,以待召命,而以爲稟處之地,可也。命書傳敎曰,政官牌招開政。上曰,宣川府使之代,今日政,在京無故人差出。出榻敎命退。諸臣以次退出。
丁未十月初二日申時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東俊,以次進伏訖。上曰,陞補十抄,以初五日內設行事,分付。賤臣承命出傳。上曰,兵批政事爲之與否知來。賤臣承命出,回奏曰,判書不爲入來,故以無政事,入稟云矣。命退。諸臣以次退出。
丁未十月初二日二更,上御重熙堂。推考房承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,留門去來,必探報於兵判與否,兵曹郞廳處,査問乎?仁浩曰,俄果詳査,則今番不爲探報云矣。命書傳敎曰,通符去來,何等嚴祕,而闕門出入之際,每每關由兵曹,甚至以門去來告目,馳報於在家之判堂云。此事曾款嚴禁而未果,事之驚駭,莫此爲甚,宮禁傳命往來,本非外臣之所敢探知者,則必爲伺候者,將欲何爲?始初之人,雖不必追提,此後則通符齎奉往來之人,該門守門將卒,無敢傳告於該曹,亦無敢轉報於在家堂上。如是嚴飭之後,若或犯科,當該堂郎,各別重繩,以此付壁知悉。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于曺允大曰,大臣有司堂上,食後來待。
傳于沈豐之曰,左承旨入侍。
傳于尹行元曰,吏兵判入侍。
洪仁浩啓曰,領議政金致仁,左議政李在協,右議政兪彦鎬,有司堂上徐有隣·尹蓍東·李秉模,依下敎來待矣。傳曰,入侍。
以吏曹參議徐鼎修牌不進罷職傳旨,傳于趙衍德曰,許遞。前望單子入之。
備邊司薦望,以李崇祐爲咸鏡監司。
洪仁浩啓曰,左承旨趙衍德,今方入侍,臣吏兵批兼進之意,敢啓。傳曰,知道。
有政。吏批,判書李,參判金文淳進,參議徐鼎修牌不進,右副承旨洪仁浩進。以李致中爲大司憲,洪樂淵爲司諫,李尙度爲掌令,金遇國爲正言,趙廷瓛爲玄風縣監,咸鏡監司單李崇祐,以鄭民始爲漢城判尹,李秉模爲刑曹參判。
兵批,判書鄭昌順進,參判黃昇源,參議宋鍈病,參知柳誼入直進,左副承旨曺允大進。以李聖圭爲都摠管,吳大益·元厚鎭爲副摠管,同知單田德雨,僉知單李良圭·李基顯,副司直成爾演。
傳于趙衍德曰,宣川府使留待
傳于洪仁浩曰,右副承旨與宣川府使入侍。
傳于洪仁浩曰,咸鏡監司,使之明日謝恩。
傳于趙衍德曰,坐直承旨入侍。
以黃海監司啓本,罪人余孟孫·權彧等到配事,傳于洪仁浩曰,與敎使有間,權彧放送事,分付。
以平安監司狀啓,宣沙浦僉使金重得罪狀,令攸司稟處事,傳于洪仁浩曰,該僉使之代,令該曹口傳差出。
兵曹口傳政事,以李儒敬爲內乘。
南鶴聞,以吏曹言啓曰,今日政,玄風縣監副望安廷瓛,誤以趙廷瓛書入受點矣。原望筒改付標以入,而臣等不察之失,惶恐待罪之意,敢啓。傳曰,曾聞趙廷瓛與兪漢參,爲最沈屈云,而未及體諒,昨年都政,未免越點矣。今番政點下,認爲恭陵令趙廷瓛,而姓字誤書,至有此改付標之請,卿難免不察,卿則推考。姓字勿爲付標,官名付標,以趙廷瓛,使之肅拜,都事安廷瓛,則無端見漏不可,聞亦久勤,待守令窠,首先直爲擬入,可也。
洪仁浩,以吏曹言啓曰,上京守令,催促下送後,草記事,命下矣。豐基郡守吳在文,載寧郡守洪善養,麻田郡守韓文洪,甑山縣令金魯成,高山縣監趙應鎭,陰城縣監兪漢紀,申飭纔已下送。堤川縣監鄭東閔,以類中之症,方在沈痼中,房闥之間,不得運動,實無作行之望云。未知實病之如何,而特敎申飭之下,不卽還任,事體所在,誠極未安。本曹請推之外,無他可施之罰,何以爲之?敢啓。傳曰,罷黜。其代,口傳差出,待下批,明日辭朝。
吏曹口傳政事,以安廷瓛爲堤川縣監。
洪仁浩,以刑曹言啓曰,卽接壯勇廳移文,則本廳巡令手朴盛根,因公使喚,路逢營校,恣意宣洩,限己身絶島充軍事,粘目判下爲辭矣。罪人朴盛根,全羅道羅州牧智島鎭,定配所充軍,卽爲押送之意,敢啓。傳曰,知道。
開城留守閔鍾顯疏曰,伏以皇天眷佑,設廳有日,億萬年無疆之休,實基於斯,歡欣顒祝,八域惟均,念臣猥蒙洪私,添叨分司,月已三易矣。自惟受恩如天,圖報無地,毋論地之內外,職之緊慢,其所以殫竭奔奏,少效涓埃之酬者,一念耿耿,神鬼可質。而推其材智淺短,識慮疏迂,凡於一切事務,殆同聾瞽,況玆積弊之局,已至難支之境。政使才具踐歷,十倍於臣者當之,惟恐其着手無處,況臣憒劣,適値斯會,僨誤狼狽,理必無幸。蓋自受命以來,公憂私懼,懍乎不知所出,加以莅官屬耳,其於營府,事宜釐革便否,尤茫然無所通曉。然其板蕩之形,爲擧朝之所共知,至切之願,爲一府之所同情者,則不容不冒死上聞,以冀朝家之亟賜處分焉。臣竊伏見本府百弊,厥有所自,蓋其壤地至偏小,出東門一步,便爲長湍地,去南城五里,亦係豐德界。北有天磨·聖居諸山,西有靑石洞峻嶺䆳壑,環擁周遭,險阻磽确,皆是不畊之土。惟近郭平衍之地,可以畊作者,東西僅三十里,南北僅五里許,是其地窄民衆,無所資生。籍民萬餘,居於都鄙者什七,編卒六千,散在外邑者强半,此專由於務本無地,逐末爲業之故也。若論營府之設施,則處於畿海之交,要衝之地,以一殘邑之地方,設大營門之規模,有兩陵及山川之祭享焉,有大小客使支供焉,有春秋中江之開市焉。以至褊裨之設置,武列之守衛,軍校之都試,儒生之課製,皆倣藩臬之體樣。一年經用,多至四萬兩,而土地公賦,軍保番錢,不能當四分之一。以是之故,營府百需,專靠於債殖,民生日用,惟資於公貨,上下交征,已非美事,而所謂殖債之道,積弊層生,錢入民手,自致愆期而成逋,財闕恒用,未免置本而收剩。甚至一人所逋,轉益滋多,雖箠笞相續,隣族莫保,而猶無準捧之望。於是乎虛簿徒擁,調道日縮,拔本塞源,初非可論,彌縫撑支,亦沒善策矣。向來留守臣尹塾,蕩減十萬餘兩舊逋,代捧商稅,以補歲入之減縮,而尙有幾千兩未滿之數。其後留守臣尹蓍東,以有難便之端,旋卽革罷,迄未立代。今且以一年應入,較之於應下,則各庫不足,乃至於一萬六千九百餘兩,而萬無充補之道。目下形勢,雖竿頭弩末,未足以喩此危急,況其所謂給債元錢,餘者無幾,而不得不犯本取用,便是割肉充腹。而若過一二年,竝與此些少元錢,而自歸消耗之域,則到此地頭,雖有智者,誠亦末如之何矣。思之及此,豈不寒心?論者皆以爲以錢則得十萬緡,以穀則得五萬包,然後可救此燃尾之急,而當此經費匱乏之日,姑不敢爲遽然請得之計。而如欲及此時圖所以一分矯救之方,使營府稍有蘇殘之效,軍民庶獲務本之利,無損於公家,而裨益於需用,則惟有金川郡二面移屬一事。而臣之到官之後,闔境儒武,相率號訴,以至塡街而塞路者,亦惟在於此事之轉聞,則一府人情,大可見也。蓋金川大·小南面,卽古牛峰地,而今屬金川。其地廣可二十餘里,長可三四十里,逶迤陟入於大興山城之後。以言乎地利,則山麓野坪,土皆膏沃。而地廣人稀,稅重役煩,一土纔墾,百陳都徵,故居民日離,田野益蕪。其於松都,則府民之置田於此者,爲三分之一,間或有菑畬之墾,而怕其稅重,旋卽荒廢。許多生穀之土,彼此兩棄,黃芧白葦,極目蕭瑟,卽今陳廢處,不知其幾倍於時起。若得此兩面,移屬本府,募民耕作,以爲屯田,則本府結役最輕,軍額不多,不出數年,茅葦之野,庶可盡闢,土地之稅,足補公用。在朝家易陳而爲墾,爲不費之惠,在松民無土而有田,爲資生之道,在本營亦不待殖債生弊,而一年二年,其必有厚利顯效無疑也。以言乎關防,則所謂白峙鎭,亦古峰縣,而僉使鎭,實在其地,近接大興山城,有猗角之勢。且與本營所屬礪峴鎭,夾在靑石洞,可作松都之左右翼,譬如車倫鳥翼之不可偏廢。今朝家旣設大興山城,屬之本營,貯軍器聚糧餉,爲襦袽之備,而無附近鎭堡,爲其聲援,則惡在其設大鎭,置重兵之本意哉?今若得二南面,而白峙亦移屬,然後大興始可謂山城,松都始可爲管理,則其於關防利害,亦豈非較然易知乎?往在肅廟丙辰,始築山城,因守臣狀請,劃付金川小南面於山城。伊後丙申,白峙鎭,亦移屬松都,翌年丁酉,因營儲不敷,還屬此鎭於海西,蓋其移屬與還屬,俱因守臣之請,而還屬之擧,可謂失策之大者。不但本府士民之至今歎恨,前後居留之臣,多有狀請移屬者。俱有意見,尙可按攷,蓋此兩面之地,在此在彼,莫非王土。惟當參量其輕重,講究其便宜,一聽朝家之指揮,而前此海營與本郡,未諳陳棄之實狀,不計事宜之若此。惟以防啓爲事,汔未有出場之期,甚非共濟國事之義也。況從前守臣之請,輒以關防歸重,而今臣所陳,專在於地利,若得此則松都庶可支存,而不得則反是,比之向來陳請之時,具緩急緊歇,亦不可同日而論矣。今之議者,以爲若以兩面之地,割給松都,則金川有難支之勢,不可不念。而以臣計之,松都之於金川,土地闊狹,僅爲四分之一。今雖得此兩面,猶不及金川遠甚,其處畿·海之交,應使客之供,彼此所同,而營郡之巨細,需用之多寡,旣甚懸絶。又況目前事勢之危急,又十倍於金川,則今也預慮一郡之或難支保,立視巨府之先底蕩敗,竊恐非朝家所以審量乎輕重大小之分也。且自前守臣之所請,皆以松都所管平山·粘石屯,與金川斗入之平山南面,次次相換爲言。今若先令割付大·小南面於松都,而繼又詢問便否於兩邑,徐議其通變,則安知無彼此兩全之策乎?若以爲境界變通,事係重大,有難容議,則是又不然,國朝州縣沿革,不可勝紀。雖以近代事言之,寧海之靑杞縣,移屬英陽,慶州之仇史縣,移付慈仁,忠州二面,割屬陰竹。稽之本營故事,長湍松西面,金川小南面,曾在肅廟朝,皆有許屬之事,此其裒多益寡,絶長補短,自是時措之宜,又奚必規規於因循姑息之政而後,可乎?嗚呼,本府以故都保障之地,當西路要害之衝,士馬精强,民物殷盛,國家緩急,必有所賴,而不幸措置失宜,蕩殘至此。不出數年,將未免革弊之患,此不但忝在守土之職者,憂遑罔措,計無所出,抑朝家所宜區劃而全安之者,亦恐有倍於尋常州府矣。向者聖上,特遣備郎,審察兩面之形便,凡爲松府之民者,日夜顒祝,恭竢德音之渙發。側聽累月,尙未蒙指揮,則大小民情,又莫不抑鬱焦悶,無所控訴,夫窮而必變,此正其時,失此機會,朝家雖欲曲賜軫念,竊恐力倍,而成效愈邈也。臣之愚意,欲望聖明,俯察本府事勢與關防形勝,亟下臣章於廟堂,金川郡大·小南面及白峙鎭,移屬本營事,特令許施,俾敗局稍蘇,民情胥安,不勝大幸。答曰,省疏具悉。意謂下去後,卽有陳瘼之擧,尙未聞之,頗以爲訝,本府事勢之至弩末,非不爲念,及今通變之擧,在所不已,疏辭下廟堂,從長稟處。
丁未十月初三日辰時,上御誠正閣。左承旨與守禦使入侍時,左承旨趙衍德,假注書趙台榮,記事官李相璜·金祖淳,守禦使金鍾秀,以次進伏訖。上敎鍾秀曰,卿之親病,近果何如?鍾秀曰,姑無添劇之患矣。上曰,御史書啓別單,卿見之乎?徙邊還往等說,亦涉如何矣。鍾秀曰,臣果聞之,雖緣生疏,極其怪訝矣。上曰,此是御史未曾經事之致矣。鍾秀曰,然矣。上曰,卿之去就,何居?鍾秀曰,今非言私之時,故姑爲蹲仍,而邦慶後,必欲尋鄕矣。上曰,卿言過矣。仍命退,諸臣以次退出。
丁未十月初三日巳時,上御誠正閣。大臣·備局有司堂上入侍時,右副承旨洪仁浩,假注書趙台榮,記注官李宗烈·承膺祚,領議政金致仁,左議政李在協,右議政兪彦鎬,有司堂上徐有隣·尹蓍東·李秉模,以次進伏訖。致仁等曰,霜朝稍冷,聖體,若何?上曰,一樣矣。上曰,都承旨入侍。賤臣承命出傳。致仁曰,東萊御史別單,有入侍稟處之命矣。論列諸弊,宜亟矯救,然遠地事情,旣難遙度,救弊之術,亦未熟講,故纔令收議於曾經萊伯,則前府使洪文泳·閔台爀,略陳所見,亦未必其的確。而其餘則或有病故,或稱久遠,俱不收議矣。上曰,洪文泳則稍久居任,而閔台爀則經遞而歸,難保其纖悉裏面。第其所論云何?入之,可也。仁浩奉進。御覽還下曰,此收議姑置之,卿須逐條覆奏,可也。上曰,吏兵判如已入來,入侍。賤臣承命出,與吏曹判書李,兵曹判書鄭昌順,偕入進伏。兼都承旨沈豐之,承命進伏。致仁曰,此暗行御史金履成別單,有入侍稟處之命矣。其一東萊釜倉,該色之前後逋欠米,爲七千三百八十二石,以十月晦日定限,準捧之意,捧侤音事也。其一運監輩逋欠,甲·乙·丙三年條三千石,雖有朝家劃給之命,而今年以後,年年一千石逋欠,若不別作區處,則一年二年,虛錄漸多事也。其一,該色及運監輩逋欠,都合一萬餘石內,甲辰條,已爲入給,乙·丙·丁三年條,姑未入給。以此覈之於訓別,則米條今方次次入給,木條貿蔘在京,亦當今月內入給云云。使該府使刻期徵捧,斯速入給事也。其一,訓別輩,一年無理,洽滿五千金,蔘貨被執,歲不滿三十斤,利剩頓縮,雜費依舊,生涯之倒懸,下納之逋欠,專由於此事也。其一,追下納,每於六七月間,自惠廳劃給,則儲置精米,輒無餘存,各邑以還米,出給民間,使之舂納,而麤米精舂,不過爲六七斗。故加給還米二十餘斗,以充元數之不足,二十餘斗,待秋還捧,此亦不可無矯救之道。元劃追劃,都不過萬石內外,物議皆以爲追劃之數,竝付元劃,一時劃給,一時船運,不然則追劃之數,優數預定於某邑,以待營關之指揮事也。其一,倭館入給柴炭價元劃木,爲七十二同三十疋,而當初磨鍊排朔,只是館守倭及入送使與代官通使書僧禁徒,而其他許多差倭等,初無別般區劃,皆從元劃中上下,故石數無以分排,以至分石之患,而到今申飭之下,旣以準石上下,則其外許多倭人,萬無支給之道。譯舌逋欠釜鎭弊瘼,不可勝言,射軍木三十五同,加劃釜鎭,似合便宜事也。其一,水營及各鎭能櫓軍二千七十名內,一千二百七十四名,在於本府,七百九十六名,散在各邑矣。己亥因御史論啓,以本府防布軍中七百九十六名,定爲能櫓軍,以各邑能櫓軍,定爲防布軍,而七百九十六名,或在東萊城內,或在峽面僻處。實非待變之本意,至於城內居民,乃是府使親兵,而今乃屬之他鎭,脫有邊警,城守難固,別般區劃事也。其一,水營船倉水道變遷,舸艦虛繫,咫尺難動,惟有因前人築石之功,以待水道之自通,最爲方便,圖上形止事也。其一,東萊金井山城,前人設施,極有意匠,而中間廢棄,實爲歎惜,圖上形止事也。其一,梁山七面,偏被水災,而其中島二邑,水浸堰破,以本邑之民,萬無完築之望,似有別般軫念之道。黃山驛前一坪,今夏大水,沈成瀦洳,此亦不築,則該驛莫可支保事也。其一,兩南各邑水沈浦落處,令道臣摘奸以聞,俾無白地徵稅之弊,又有別般蒙惠之道然後,可免流散之患事也。其一,黃山驛弊,專由於察訪之數遞,倭館之移建也。參上窠還降以參下,自如驛加劃之數,移給黃山事也。其一,善山金鰲山城當初節目,以四方十里定界,多年禁養,而壬寅更令定界之後,大縮於當初定界。積年禁養,便作樵夫之一朝削伐,一依前界,各別禁養,以重關防事也。其一二三四條公作米木之入給倭館,殆近二百年所,而初未聞逋欠二字,忽自數年之內,有此云云。此莫非奸竇漸開,睯不畏法之致。雖以今番已現發者言之,米木數爻,極其夥然,未知幾人所逋,各爲幾許,而監守自盜四十貫以上,竝用一律,昭載法典,則況此割朝家惟正之貢,作交隣入給之需者乎?揆以法意,萬萬寒心,米木兩條稱弊,各有其說,而亦不足取信,蓋五合米,在前亦不劃矣。準斛之穀,如例而給,則豈有上下石之奸計?從前入給,一隨送使之早晩,近則十餘朔,遠則一二年,元非卽捧卽下,則積峙庫中,從古已然。倭貢上納時雜費,匪今斯今,被執見縮後失利,亦已多年,則所謂弊端,今古一般,而逋欠之古無而今有者。一則渠輩恣意偸竊之致,二則渠輩不勤典守之致,此輩中尤無良者,懸首邊門,然後國綱可立,積弊可除。況於向來,因其上言等訴,運監輩虧欠之本,訓別輩雜費之濫,幾皆釐正,行關本府,則到今姑無可以措處者。且以事面言之,各項逋欠,沒數徵出之後,可議其他,米條七千餘石,御史旣以十月晦日爲限云。負逋諸人,一傡捉囚,嚴加督捧,期於收殺,如或有施過晦日,一石未納之事,該府使指名狀聞直請一律。木條逋欠,御史不言數爻,未知的爲幾許,而以未入給者論之,不下數百同,毋論貿蔘與本木,竝於今月內準捧,愆期者,亦依監色例捉囚,同請一律事,分付。大抵弊端之至此,亦由於捧下入給之際,一委之訓別監色,無所照管而然,自今該府使,凡係擧行,一一檢飭,無得如前專責於下屬之意,一體嚴飭,分付。公作米木,所關何如,而旣見近萬包之逋欠,數百同之不給,而初不捉囚,又不加刑。或以十月晦畢納爲限,而只捧侤音,或以今月入給泛視,而但飭主倅者,大失奉使之體。至若徙邊除律之至登別單,相避守令之循例論列,俱未免大端做錯,雖緣生疏,宜有警飭,當該御史罷職,何如?上曰,依爲之。本事今旣登聞,其在重邊情信約條之道,逋吏逋譯勿論,已準捧未畢納,竝置一律,懸首館門,然後庶戢來頭奸弊。御史旣云定限,不可徑施本律,依卿所奏,各別嚴飭,限內準捧後狀聞。否則亦令指名狀聞用法,而聞御史言,府使亦以限內當納爲言云。今若以一包未納上聞,是府使爲吏譯質言之罪,無異於渠輩之作奸,當於卽其地方絶島,限己身定配,以此嚴飭,可也。致仁曰,第五條,所謂追下納事,惠廳元劃,或有過於入給數之時,故所以有量其容入,從略追劃,而畢竟爲弊,至於如此。令惠廳往復道臣,從便擧行,俾除民弊。第六條,倭館柴炭事,果如別單辭意,則不可謂全然無弊,而當初磨鍊,旣有料量,惟在該僉使,詳察弊源,價本盡歸民間,而無消瀜之患,柴炭量宜入給,而無耗費之弊而已。到今加劃,實爲難繼之道,此一款置之,以此意,嚴飭該僉使,何如?上曰,依爲之。追下納加劃事,預劃,又必有弊,方便豈無其策,倭使出來之遲速,元無定限,則隨時闊狹,惟在有司與方伯措畫之如何,先自今年條,期於釐正,可也。致仁曰,第七條,營鎭能櫓軍事,從近邑換定,蓋由於己亥繡啓,行之已近十年矣。軍政何等嚴重,而因一御史之言而相換,又因一御史之言而還罷,未知得失利害之的果何如?顚倒則甚矣,此則姑置之。第八條,水營船艙事,前後變通之論,久矣。移營旣難遽議,掘沙亦無實效,其所謂前人築石之功,未見形止,有難遙度,令帥臣躬審便否,論理狀聞後,稟處,何如?上曰,依爲之。致仁曰,第九條,金井山城事,旣說還廢,未知其故,而形便果如所論,則仍棄,誠爲可惜。道臣春巡時,親審狀聞,以待稟處,而爲先分付該府,使之禁養樹木,募入僧徒。第十條,梁山築堰事,係是不可已之事,黃山驛前坪修築,旣有朝令,申飭道臣,使之一體擧行,期於完築,何如?上曰,依爲之。致仁曰,第十一條,兩南各邑被災處蒙惠事,道臣分等狀聞,自當詳陳,而另加申飭,俾無一民失所之歎。第十二條,黃山驛弊事,頃因道臣狀聞,已爲覆奏行會,而自如驛加劃復戶之移給黃山,在黃山固幸矣,在自如必將無弊而生弊,恐不可遽議也。上曰,兵判曾經嶺伯陳之,可也。兵曹判書鄭昌順曰,察訪新到,則輒行點考,收捧闕錢,此所以數遞則有弊也。此後雖一年內頻數遞易,一考之外,毋得疊點,若値準瓜,到任時一點後,更勿點考之意,定式施行,好矣。致仁曰,兵判所奏一年一考,毋得疊行之言,儘得救弊之要矣。上曰,依爲之。致仁曰,第十三條,善山金鰲山城事,關隘之地,護養當嚴,則其時道臣之縮定界限,使鎭卒不得禁養,必有委折,道臣巡路,周審形便,從長善處之意,分付,何如?上曰,依爲之。出擧條上曰,今番御史之差遣,蓋爲萊府弊瘼,入耳者頗多,非但米木出納之際,逋負無節,且於彼我交接之間,防禁漸疎。甚至向者殺越之變,一則防備之疎虞,一則怨憾之積發云。要使御史,採探歸奏,及見條列別單,只擧譯胥輩已陳之談而已,別無詳覈密探之事,固知其出於生疎,而其在事體,不可無飭,卿等之請罪,固當也。雖以別單及筵奏言之,旣發之積逋,初不誰何,徙邊之廢律,無難指陳,已極駭然。至於過限未捧,則更爲下往云云。全不成說,豈有名以奉命,任自去來之理耶?守令論列中,不識避嫌,猶是細故,筵奏又以爲不能互對,有損事面云云。予於此,還不覺一哂矣。致仁曰,御史本不經事,中間沈滯,觸處生疎,無怪其如此,而揆以奉使之體,罷職亦是薄勘矣。在協曰,言端適及於御史,臣有所仰達矣。御史之論列治績,自有體段,此御史則八字雙關,無異道臣之殿最,如是之際,安保其是非之必的乎?廉探之行,固不可廢,而此後愼簡差送,深有望矣。上曰,卿言甚是,當留念矣。萊伯治聲,觀於書啓,亦可知已。若謂威猛彈壓,則似或不足,而大體不貪婪則決矣。致仁曰,萊伯爲人甚精矣。上曰,大臣覆奏,擧條啓下後,自備局嚴飭萊府,若不能趁限徵逋,則任譯用律,斷不饒貸之意,跋尾行關,而外此諸條,亦各關飭營邑,俾有詢瘼祛弊之實,可也。御史往來之狀,館倭已知得云。今若無別般矯救之政,則非但事無着落,抑亦貽羞隣境,此則廟堂之責也。有隣等曰,當依下敎條列嚴飭矣。上曰,勿論京外,財用之匱乏,莫如近來,地部用度不足之數,或至二十萬銅,五萬石米云,非無節嗇之念,而似有尾閭之洩矣。雖以燭子一事言之,若能一遵定例,豈有踰濫之弊乎?致仁曰,言端適及故,敢達矣。戶曹定例,卽故重臣朴文秀之稟栽撰成者也。斟量輕重,削去浮濫,雖謂之盛水不漏,可也。苟能遵以行之,則庶可少防尾閭之洩,而近聞違越不用者多,或添價上下,或新出名色,諸般濫費,不一其端云,寧不慨然?戶判今方入侍,自今申飭,曹中巨細用下,竝依定式所載,一一釐正。如有古今異宜,不可不變通者,必今筵稟後擧行,而此後擅自闊狹者,隨現重勘,則亦可爲目下救弊之一道矣。上曰,卿言好,令該曹,依此相考稟處,可也。出擧條致仁曰,我國財用,固多浪費,而所謂遞等例下,尤爲怪駭,內以戶兵曹,外以諸藩閫,多或至於萬有餘金云,無義之甚也。曾在先朝,累勤飭敎,而歲月寢久,弊復如前,此不可不更加嚴禁也。上曰,出擧條申飭,可也。出擧條致仁曰,北伯情理,絶可愍惻,數遞雖可悶,合有體諒之道故,敢達矣。上曰,許遞。今日議薦,仍令今日政下批,使之不多日內辭朝,可也。出擧條上曰,北伯之代,甚難人矣。致仁曰,頃筵亦有擧似,而前望中擬入人,曾經監司,實爲可合矣。上曰,李崇祐云耶?致仁曰然矣。上曰,好矣。致仁曰,聞侍從守令,幾皆上來云,此固出於忻祝之情,而此時曠官,委屬可悶矣。左議政李在協曰,開市自有期限,而北評事,尙亦不爲下去云矣。上曰,催促下送,北評事及未下直守令,當日辭朝,可也。出擧條上曰,惠廳事,可悶矣。可合首堂者,卿其思之乎?致仁曰,前戶判任謗而節財,聞譽頗著矣。上曰,惠堂則與例兼都提調,無相避乎?致仁曰,似有之而曾無都提與提調相避之人,不得詳其例矣。上曰,前戶判固好,而左相方帶都提矣,惠郞則與都提調,無相避乎?在協曰,似無之矣。上曰,北伯雖遞歸,以何景況,能如前供仕乎?致仁曰,人之遭慘境,豈獨北伯而已乎?久當自忘矣,此人於掌財之任,自是鍊熟矣。上曰,吏兵判出去開政,而吏批則瓜滿守令,今日差出,可也。上曰,在外及未肅拜臺諫,許遞,政官牌招開政差出,待下批牌招,未下直守令,使之署經。出榻敎上曰,摠管中,兼帶刑曹·京兆堂上人員,竝許遞。出榻敎上曰,卿宰罷削人,竝敍用。出榻敎上曰,禁紋緞節目,卿等,見之乎?致仁曰,傳敎則伏見,而節目則未及覩矣。上曰,今下節目草本,卿等見之,可也。此是仰遵先朝受敎,兼欲少救近來侈風之意也。致仁等曰,伏覽節目,儘覺詳備,而衮衣·翟衣·命服·戎服紋名,所當列書,以示不禁,則外此緞紗綾羅,自在當禁中,不必煩書某般紋緞,某般紋紗矣。上曰,予意,亦知卿等所見,依大臣言,釐改草本以入,可也。命大臣·有司堂上,先退。上敎豐之曰,海西醢供,頗近不精,卿旣在藥院,何不申飭耶?且於院中事,近不照領,卿之致此位,皆自院中而得之,則今豈可泛忽耶?卿以稍能檢束,爲稱矣。今忽柔輭,不能見畏,何乃竝與一箇長處而忘之乎?至於今番進排黃燭事,方欲另行査究,而司謁。別監輩,有何可畏憚,亦何足顧藉?凡有罪過,一味合眼以過云。已有一二入聞之事,又復如此,則卿與右副當之矣。仍命退,承史以次退出。
丁未十月初三日酉時,上御重熙堂。右副承旨與下直守令入侍時,右副承旨洪仁浩,假注書趙台榮,記事官李相璜·金祖淳,宣川府使金益彬,以次進伏訖。上曰,守令進前。益彬進伏。上下詢職姓名訖。上曰,本邑自是邊上重地,凡事惕念爲之,且今以築筒田畓事,有査實之擧,問于道伯,從長處之,可也。命益彬先退。命書傳敎曰,武弁之最近密,莫如別軍職。把門所管,尤何等至嚴,則自渠輩有此不謹之擧,謬例從他謬例,放恣莫此爲甚,以棍以拿,焉逭重勘,而非其時也,姑從末減。當該別軍職等,施以譴罷之律,別軍職,旣非官職,以兼帶樞銜捧傳旨,該門在該營軍直所近處。其子又叨本任,爲其父者,當在子則戒飭,在把軍則約速,期於無犯。而縱子放軍門無防限,該營把摠等,非不欲嚴處,而聞其所供,亦足爲說,一則該將臣之罪,二則該將臣之罪,當該將臣,越捧一等。又命書傳敎曰,所可聲罪,所係不輕,雖不索言,此將臣事,諺所謂用口無言者,政是準備。大抵嚴宿衛飭巡綽,不在於別立善騎,四探行跡,該校事,雖非大將所敎,論以國體,豈可處分於蟣蝨之徒?當該將臣推考,知所警勵。上曰,內乘朴基豐汰去,其代,令該曹口傳差出。出榻敎命退,承史以次退出。
丁未十月初三日三更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命讀平安兵使漂胡問情狀啓。仍命書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日,宗廟冬享大祭齋戒相値,視事頉稟之意,敢啓。傳曰,知道。
傳于尹行元曰,左承旨入侍。
兵曹口傳政事,以徐命台爲宣沙浦僉使。
傳于尹行元曰,未肅拜京兆堂上,許遞,前望單子入之。
漢城判尹前望單子入之,李文源落點。
傳于南鶴聞曰,有司堂上入侍。
傳于曺允大曰,發遣吏郞,諸執事淸齋與否,摘奸以來。
曺允大,以兵曹言啓曰,去秋三朔能麽兒考講時,都摠府經歷李國培,三次不通。李汝節,都事吳載衍·洪龍禧,軍器寺判官徐繼修,主簿李東鉉,武臣兼宣傳官李熙燮·權就一·具載敬·金最煥,守門將高殷泰·陳景文·金復淵,二次不通。軍器寺僉正李漢章,武臣兼宣傳官白泓鎭·尹相,部將尹師任,守門將張志近,一次不通。依定式,竝從重推考,何如?傳曰,允。
洪仁浩,以備邊司言啓曰,卽見平安監司李命植狀啓,則以爲異國人三名,漂到於宣沙浦椵島,而見其問情,則俱是鳳城所管地方漁採船之漂流者,船隻旣已破碎,固當從旱路領送,而譯學問情時,從陸與否,初不擧論,極涉矇然。更爲詳問,馳報之意題送,而譯學朴來行,則從後嚴勘計料,漂人留住間,供饋守護等節,另加申飭,護送時擧行凡節,令廟堂,稟旨分付,爲辭矣。今此漂人所乘船隻,旣皆破傷。且是鳳城所管地方之,人則不必遲,待其更爲問情狀啓,從旱路,定差員還送,而所着衣袴等物,各別精造以給,以示朝家優恤之德意。禁雜人看護供饋等節,另加申飭,此不必別定齎咨官,依前例,以問情譯學,領付於灣府。仍令灣府譯學,領護入送於鳳凰城,所持物件,亦爲一一看檢,從便輸致之意,分付該道道臣。不善問情之譯學,事過後,令攸司,從重科罪,咨文令槐院撰出,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
曺允大,以備邊司言啓曰,原春監司金載瓚災實分等狀啓,有草記稟處之命矣。取見狀本,則旌善等四邑,置之尤甚。原州等十四邑,置之之次。蔚珍等八邑,置之稍實。仍以爲元給災四百五十結外,二百四十九結九十二負七束,特許加劃。本道民命,專關田農,而田穀擧皆告歉,若於元畓災外,四災二百四十九結六十負八束,又爲加劃,則庶得塗抹均俵,而早田給災,係是法禁,不敢仰請。惟俟處分,後錄諸條,竝請令廟堂稟旨,分付矣。其一,新舊還之,一時竝督,其勢末由,舊還稍實八邑,只以丙午停退條,捧納事也。其一,還穀當捧條中,田米·唐米·粟,尤甚邑折半,之次邑三分一,稍實邑四分一,以他有裕穀,換捧事也。其一,橫城元還唐米七百八十三石零,本非宜土,每當捧糴,民不堪苦,依原州例,限折半,宜土相當穀,準折換作,永除民弊事也。其一,杆城移轉田米三百八十石,本郡元無田米名色,每當田米移轉之後,輒以宜土大米換捧,依近例,以大米換捧事也。其一,洪川均廳納免稅米,爲二百石,而本邑處在深峽,船所絶遠,轉輸之時,牛載人擔,艱辛運納,而一包之納,其費三倍,山僻殘民,將不聊生,依原州已例,永使代錢上納事也。其一,尤甚之次邑,勿定配所事也。其一,推奴徵債,無論稍實·之次·尤甚邑,限明秋嚴防事也。道臣旣經巡審,分等必有斟量,依狀請,施行災結加劃事。本道畓結,未滿四千結,則今此所請,似或稍過。而早霖晩潦,已多反落,風損蟲蝕,又違始料。特許準劃,以爲均俵之地,至於田災,除非大無,特施恩典,則決不可容易許施,以啓無窮之弊,置之舊還事。纔以一萬石,分定本道,而與其畢竟仍停,無寧量力減數,依狀請,只稍實八邑,丙午停退條,無遺準捧還穀中田米·唐米·粟代捧事。分數稍過,尤甚邑三分一,之次邑四分一,稍實邑五分一,準折代捧,待明秋還作本色,橫城唐米換作事。杆城移轉田米,換作大米事。本非土宜,且無損益,此亦依所請施行。洪川均廳納免稅米,永使代錢事,船所遠輸之弊,非不矜念,而難於異同,隨請永許,則該廳事勢,亦多可悶。只令今年代納,尤甚之次邑,勿定配所事及推奴徵債,限明秋嚴防事,竝依施,何如?傳曰,允。田災事,雖非法典所載,本道素多田穀,又被災傷,一例防塞,能無白徵之患?更令道伯,精約排比,一一親執均俵後,數爻形止,使之狀聞,可也。
洪仁浩,以一所巡廳言啓曰,去夜初更五點量,犯夜人武藝別監金鎭芳執捉,何以爲之?敢啓。傳曰,待用棍嚴治次保放。
丁未十月初四日辰時,上御重熙堂。左承旨入侍時,左承旨趙衍德,假注書趙台榮,記注官李宗烈·承膺祚,原任提學鄭民始,以次進伏訖。上敎民始曰,卿北來後,連爲休息矣。民始曰,然矣。上曰,北關有何弊瘼乎?民始曰,有難毛擧矣。民始曰,臣之在任時,鳩聚物力,修補軍器及城牒,而軍器中,柒弓一百張,火藥一千五百斤,鉛丸一萬五千箇新備。鳥銃一百九十柄,改鐵一新修補,城牒則體城一百七十九把改築,女牒三百二十把修補。譙樓中,看劍樓九間改建,樂民樓三間,集勝齋一間,竝新建,此外小小軍物之修補者,煩不敢盡達。臣之帶率軍官閑良金學祖,本營將校折衝尹晉錫,出身柳繼彭,終始監董,而事涉張大,不敢狀聞矣。第其董役之人,不可無酬勞之道,故敢此仰達矣。上曰,特爲加資,可也。出擧條命退,諸臣以次退出。
丁未十月初四日申時,上御重熙堂。左承旨與有司堂上入侍時,左承旨趙衍德,假注書趙台榮,記事官李相璜·金祖淳,有司堂上徐有隣,以次進伏訖。上命書傳敎曰,營務之曠廢,不但可悶,分等時急,北伯,一兩日內辭朝,命承旨書公事判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
曺允大啓曰,備邊司郞廳來言,今日賓廳日次,而冬享大祭齋戒相値,不得來會之意,敢啓。傳曰,知道。
傳于洪仁浩曰,左承旨入侍。
傳于曺允大曰,大臣有司堂上來待。
洪仁浩啓曰,領議政金致仁,右議政兪彦鎬,有司堂上徐有隣·李秉模,依下敎來待矣。傳曰,入侍。
傳于洪仁浩曰,右副承旨入侍。
曺允大,以兵曹言啓曰,忠壯衛將金漢謙,身病猝重,勢難供職,呈狀乞遞,輪番之任,不可久曠,改差,何如?傳曰,允。
洪仁浩,以備邊司言啓曰,慶尙監司金光默,災實分等狀啓,有草記回啓之命矣。取見其狀本,則梁山·金海兩邑,置之尤甚。咸安等三十一邑,置之之次,河陽等三十八邑,置之稍實。仍以爲元劃災五千八百結外,七千結特許加劃,各項條件,後錄馳啓,竝令廟堂,稟旨分付,爲請矣。其一,今年各樣身布之分等代錢,實是曠絶之特恩,而綿凶之慘,挽古所無,雖欲强加區別,實無便宜,倘垂一視之澤,均蒙終始之惠,則仁恩所被,不啻挾纊。至於稅大同作木邑,責納無路,若依昨年例,以純錢收捧,則實爲莫大之惠,而惟正之供,事體甚嚴,不敢仰請,恭俟處分事也。其一,尤甚二邑,尤甚面里,新還準捧,其勢末由,分數停退,事係特恩,不敢仰請,而至若之次邑被災面里,或有田穀全失,畓農偏棄處,誠難以本色準捧。就其中另加精抄,以相當穀,分數代捧事也。其一,山倉軍餉,固當盡數還納,賑餘民力,宜所矜念,各山城今年當捧之穀,限折半仍留平倉事也。其一,推奴徵債,依前防塞事也,分等依狀請施行。梁山·金海等數邑水災,雖云孔酷,其餘諸邑,川沙間或有之,蟊蟲旋卽止焉,則當此一路同豐之時,所請災結,未免稍過。毋論事目與加請,限一萬結許劃,以爲均俵之地,身軍布一傡代錢事。今年綿歉之殆無優劣,誠非浮實之言,各衙門·各軍門身軍布,竝許純錢,訓局保布需用,與他有異,依前關,以綿農別爲分等。尤甚邑全數代捧,之次稍實邑,限折半本色輸納,惟正之貢,事體嚴重,田稅代捧,初無是事,大同純錢,亦罕其例。而昨年惠澤,寔出曠古之特恩,則今此道臣,雖不直請代捧,謂之民情,論列登聞,揆以事體,誠極未安,當該道臣,從重推考,此一款置之。此後毋敢以稅大同代捧等語,條陳於年分狀啓事,嚴飭諸道,定式施行。新還乃是嗣歲之資,雖在大歉之年,元無停退之請,尤甚二邑,尤甚面里,數雖不多,情亦可矜,而決不可容易擧論,以開後弊,置之。昨年條舊還徵捧時,尤甚二邑,許令勿捧,以紓一分民力。新還代捧,亦不可無分數,尤甚邑限折半,之次邑被災面里,限四分一,以相當穀準折代捧。待明秋還作本色,城餉折半捧留事,推奴徵債防塞事,竝依狀請施行之意,分付,何如?傳曰,允。何論俵稅,亦何論分等,方伯潔己,守令畏法,使朝家懲貪之典,行於兩南,然後始可議及於似此年例應行之事。大抵初元法令,卽懲貪二字,近者紀綱,豈但曰解弛?所謂冒犯者,必皆別鑽倖竇,反獲暗地償勞之效,年復年來,弊上生弊,奸日益滋,貪日益熾。比之丙申以前,可謂百倍甚焉。然而尙未誅一墨守,無怪乎人不知法。如今年年事,豐歉易混,災實相錯,凡係妨民害民之政,尤當惕念禁斷,先以此意,第又申飭,行會於兩南伯處,俾各先自惕畏,以關以面,別加嚴束列邑長吏,期有對揚之實效。雖以俵災一事言之,若不克湔前秋湖西之恥,昏矇變爲蘇明,又使邑宰,替竄相續,則如許道伯,謂之有亦可無亦可也。且聞沿邑水損處,成一滄桑,匹夫匹婦,一把一束之微,吏緣爲奸,惠未下究,則其爲罪昏矇等耳。自本司更加飭諭,停退事,尤甚邑·尤甚面里新還,三分一停退,尤甚邑及之次邑,被災面里舊還停退代捧事,尤甚邑依施,之次邑被災面里,以三分一代捧,至於稅大同木作錢事,結語論請,頗雜人事,似異於錦伯之通同直請,大體壞事體,則無甚異同,別有狀本或上章陳請,可也。焉敢以無於例之事,憑藉一時特敎,續續冒陳乎?若此則道伯廩餼,使邑宰自斷剋削,可乎?行般道理,尙如是昧然,豈非朝廷之羞恥?此伯意謂不若前錦伯之太疎闊,以今擧措,推其事爲,將無異同矣。重推失之太寬,而大處方面重任,不可徑遞,責勵則庶或知改,爲先越俸十等,可也。
曺允大,以備邊司言啓曰,全羅監司沈頤之,災實分等狀啓,有草記回啓之命矣。取見其狀本,則全州等十四邑,置之之次,羅州等三十九邑,置之稍實,仍以爲禾農一例善成,更無可評。尤甚名色,不爲擧論,而屢月長霖,水沈沙覆之災,邑邑皆有,地部劃下事目,災六千六百結外,不足爲二千二九十七結十三負三束,特許加劃,後錄諸條,竝令廟堂,稟旨分付矣。其一,各司所管各樣舊逋,奴婢身貢,指徵無處者,限明秋停退事也。其一,推奴徵債限明秋防塞事也。在前如此之歲,尤甚名色之不爲擧論,旣多已例分等,依狀請施行。本道穡事,雖曰均登,長夏潦霖,間多全棄,則加請災結之止於二千二百九十餘結,頗爲精約,特許準劃,以爲均俵之地。各司所管各樣舊逋,奴婢身貢,限明秋停退事,賑餘得稔,務在紓力,竝與推奴徵債,而依施,何如?傳曰,允。各樣舊逋奴婢身貢,無論內奴·寺奴·驛奴,亦無論他道。竝令停退事,分付諸道,大凡不擾二字,最爲懷保之先務,歉年姑舍是,値此稍稔,尤豈放忽?某事某事,雖不指的下敎,以今國綱,安知其人人畏法,若使道伯。守令,膠守恒廩,不敢萌心於刻割小民之事,則吾民可以庶幾。近有一二繡衣之行,荏柔者,太荏柔,生疎者,太生疎,前誤後誤,徒貽羞恥,此蓋無奉使之才,而栍邑數多,反致僨誤故耳。來頭抽栍一二邑,不時差遣,勿令出道,以爲潛往潛來之地,今此敷示,出於刑期無刑之意。及其現發之後,決不可只用閔慶世·沈基泰之律,以此意令廟堂措辭行會諸道,一體嚴飭。前此以不法守令之摘發,論啓申飭,果何如?而祗受狀啓,跋尾則曰云然,及觀伊後擧行,未聞有摘發一邑宰,論啓一鎭將之擧,豈邑邑鎭鎭,皆得人而然乎?不然則是自道伯欺朝廷,藩臣得此欺字之日,果敢安於心乎?以此一體嚴飭,可也。
平安監司李命植疏曰,伏以中宮殿産室廳之設,已踰月矣。大慶伊邇,帀域共祝,臣身滯遐藩,心懸喜報,日夕東望,自不覺首矯而足跂,顒俟之極,亦切紆鬱。臣當此際,豈敢以些少情懇,遽爲瀆擾於燕護竢休之中,而目下病情,十分危重,亦何可自阻於慈覆之天,而不思所以祈免之道乎?臣於是職,疾病情勢,實無可堪之望,而頃費辭遜,未蒙允可,畢竟冒赴,只俟罪戾。不意自前月念後,忽嬰毒痢,冷熱未分,度數無節,飮噉全却,神氣頓削,除非登溷,旋又貼席。終晝達宵,昏昏欲絶,一味苦劇,實有頃刻難支之形,雖使進退,亦非時日可瘳之證,種種危兆,殆若諺所謂末疾者然。噫,臣以無似之身,被不世之恩,榮宦腴職,踐歷幾遍,隆顯極矣,涯分溢矣。過而生災,滿則招損,此固事理之所不免,則維玆之疾,必將無幸,微臣生死,私耳何說,顧此一路旬宣,任重責大。秋事纔訖,營務政殷,邑報盈案,民牒踵門,裁決酬接,視春夏不啻倍蓰,而緣臣委頓,一任廢閣。將他待變之地,便作養病之坊,期會之違失,擧行之淹滯,已不知爲幾許矣。病中惶悶,如添一證,若又待其調息,無所變通,則其於民事何哉,國體何哉?臣於庚子年間,待罪北藩,亦嘗遘疾,猥徹私懇,卽蒙矜許,不至有生行死歸之歎,天地生成之澤,汔玆感誦,銘在心肝。今則賤疾之危惡,無減於昔,關西之事務,有倍於北,區區所冀望,惟在缷解職事,專就醫藥得蒙恩庇,如前之爲,而在朝家軫藩維重,事體之道,亦不容任其瘝曠,而莫之恤也,玆冒煩猥之誅,敢效疾痛之呼,神精迷錯,未能自力,倩人構疏,益增感蹙。伏乞聖明,竝垂諒察,亟命遞罷臣所帶藩任,俾重務無致抛棄,殘喘得以生還,千萬至祝。答曰,省疏具悉。重任不可輕解,卿其勿辭,調理行公。
丁未十月初五日辰時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,都承旨入侍。出榻敎賤臣承命出傳,兼都承旨沈豐之進伏。命書傳敎曰,左承旨馳詣宗廟,奉審摘奸以來。上敎豐之曰,左承旨處,諭以諸執事,佾舞摘奸後,一一檢飭,仍往獻官所,傳以今年一未親行將事,祭儀凡節,各別申飭,無或欠潔事,分付以來。命豐之先退,命仁浩,書公事判付訖。命退,承史以次退出。
丁未十月初五日未時,上御誠正閣。大臣有司堂上入侍時,右副承旨洪仁浩,假注書李羲觀,記事官李相璜·金祖淳,領議政金致仁,右議政兪彦鎬,備局有司堂上徐有隣·李秉模,以次進伏訖。致仁曰,日氣暄暖,聖體,若何?上曰,一樣矣。上曰,都承旨入侍。賤臣承命出,與沈豐之偕入進伏。致仁曰,此原春監司金載瓚狀啓也。枚擧平康縣監趙重鎭牒呈,以爲今九月二十二日申時量,本邑西面老除保崔道京家竈間失火,民戶與驛村六十七戶及倉舍·大廳·庫間七十六間,一時燒燼。人物致死爲二名,庫在各穀三千二百二十五石零內,曳出穀爲一千三百三十石,縣監自備充數爲九百石,被燒穀爲九百九十五石零。而取考謄錄,則庚申壬戌,因狀請被燒穀蕩減,燼餘穀分作三等,上秩除耗分給,中秩分給後減三斗,下秩減七斗捧上。倉舍則以常賑廳及備局句管耗中,量宜題給,改建之意,自廟堂回啓,蒙允矣。倉舍數十間,自本縣今方改建,而此外五十餘間,不可不待明春始役,被燒民人,今雖拔例存接,還上徵捧,其勢末由。竝令廟堂,考例稟處,該倉監色庫子,自臣營今方照律科罪,而該縣監趙重鎭,律文中,雖無論罪之文,不能檢飭之罪,令攸司,稟處爲辭矣。今此六十七民戶之被燼,二名人命之致死,七十餘間倉舍,九百餘石還穀之一時燒燼,前所罕聞,萬萬驚惻。道臣之援例陳請,皆有所據,被燒各穀九百九十五石零,特許蕩減,燼餘穀分三等,除耗減斗分給事,亦爲許施。倉舍數十間,旣自本縣拮据改建,而其餘五十餘間,所入財力,有不可專責於殘邑,常賑耗折米七十石劃給,使之待明春,卽爲始役。被燒民戶所受還上,一傡停退,燒死兒二名恤典,卽令擧行,該倉監色,道臣今方照律科罪云,而典守不謹之外,亦難保其必無奸情。令本道嚴査重究,該縣監趙重鎭,當時不能檢飭之失,不可無警責,從重推考爲宜,以此分付,何如?上曰,依爲之。被燒之如是夥然,聞甚矜惻,當寒仳離之狀,如在目中,燒死人如有身米布,特爲蕩減。被燒民戶,元恤典外,別給米包,身米布,亦竝停退。嚴飭邑宰,斯速結構,畢奠接後,形止卽爲狀聞事,分付,可也。出擧條致仁曰,此江華留守趙鼎鎭狀啓也。以爲京畿監司分等狀啓中,江都米甲辰輸來一萬石耗條及今年輸來二千石,每石價竝耗,以錢四兩五錢,輸送本島事,備局草記,蒙允矣。今年年事之大違初料,島陸無間,而本府當年應捧,爲二萬一千四百九十三石,而乙巳條關西錢之今秋作米者,爲三百七十五石。完營·嶺營及關西各年添餉條之代錢作穀,合爲一千八百二十四石,而今又更添移轉米二千二百石代錢,則地是小島,歲非大登,元還猶患難捧,近二萬兩貿糴,爲弊島民,誠甚可悶。今春移轉米代錢,令廟堂,更爲稟處爲辭矣。軍餉之體重,貿米之爲弊,朝家固亦知之,而今年移轉米之許以錢還償者,蓋以畿民形勢,有甚於島中故也,覆奏行會之後,更令徵米,則未必能準捧,而只益其騷擾,本都事情,非不相念,而島陸農形,旣有差間,纔令旋收,實涉重難。狀內所請姑置之,二千石之數,不至甚多,方便換貿,期於充上之意,分付,何如?上曰,依爲之。出擧條上曰,趙鎭宅持平康邑誌入侍,備局所在平康賦稅置簿冊,亦爲持入。賤臣承命,出持置簿冊,與鎭宅偕入進伏。上曰,松留下去後,意必有疏請之擧,而其疏果至矣,將何以處之。致仁曰,日昨有松留疏稟處之命,而此非猝乍間可議定者矣。彦鎬曰,松都事,若不急急變通,必至於不可支過矣。上曰,二南面旣難割屬,則使之鑄錢,何如?致仁曰,京中鑄錢,亦因乏銅中輟,則以今松都形勢,何以能貿銅開壚乎?此亦恐不可遽議矣。上曰,鑄錢外,又有他道理乎?致仁曰,今之論松都救弊之策者,一則二南面割給也,一則鑄錢也,一則松西面割給也,此外恐無他好道理矣。彦鎬曰,松西面雖割給,實無關緊矣。上曰,若割給二南,而金川永爲革罷則,何如?致仁曰,自松都距平山,爲百餘里,金川實處其間,勅行與使客,皆自此經由,恐不可遽議革罷也。彦鎬曰,臣待罪松留時,疏請二南面割屬事,而其時海伯徐有寧防啓不得請,臣伊後見有寧,語以其時防啓,有違共濟之義云。則有寧以爲若革罷金川則已,不革金川,而只割二南面,決不可爲云矣。上曰,松都弊端,至於如此,而江華不然,何故也?致仁曰,江華則專以米爲用,故無他弊端,松都則以錢爲用,故始則放債殖利,終則流弊至此,而其中,亦有不可知者。我國行錢,始於肅廟朝,其前則松都用度,未知如何矣。彦鎬曰,松都土地極狹小,以其所出,萬不可支用,故其勢不得不以錢爲用矣。上曰,惠廳堂上不備,凡事苟艱,誰可爲之者,前戶判何如耶?致仁曰,前戶判,似好矣。而左相例兼惠廳都提調,恐有嫌礙矣。上曰,此似有勿拘之舊例矣。彦鎬曰,趙曮爲惠堂時,洪奉朝賀方帶首相,而不以爲拘矣。上曰,考出惠廳謄錄,則可以知之,承旨出去,謄錄冊持入。仁浩承命出,持謄錄冊進伏。上命讀趙曮差惠堂時擧條,仁浩讀擧條訖。致仁曰,通編相避條,此擧條之不爲採入,似由於忘漏之致矣。雖然,旣有此擧條定式,則此固爲可援之例,而自下仰請,則亦有所難,惟在自上處之矣。上曰,姑待左相登對時,議定好矣。致仁曰,事係微細,而適會得間,故敢達矣。政府藥房,本是二窠,而頃因醫司人之上言覆奏,今屬之醫司矣。法典雖有政府醫員取才之文,二窠竝屬,未免太過。且政府藥物與大小用下,藥房皆主管,而一自變通之後,定作瓜限,交替頻數。凡係事例,全未曉解,其所擧行,每患生疎,又其所定送者,未必有術業,故雖大臣有病,亦無以論症服藥,此非當初設置藥房之意也。臣意則藥房二窠中,一窠則仍令兩醫司輪回定送,一窠則還屬方外,以稍解醫理之人,依前久任,則庶可爲兩便之道,如是定式,似好矣。上曰,依爲之。出擧條上敎致仁曰,卿之登科,在何歲?致仁曰,戊辰年御容模本成後慶科也。上曰,先朝八旬後御容模本,卿嘗仰瞻乎?致仁曰,臣未得仰瞻,且今奉安於何所耶?上曰,欲於永禧殿,以此本奉安,而因模本上題寫,有拘礙之事,今尙奉安於櫃中矣。致仁曰,模本上題寫,有浣出之法,小臣曾有經歷,雖極惶悚而敢達矣。今年夏,賤臣出像本,而適値極熱,彩色瀜解流下,有漫汚處,故召匠問之,則謂有浣法,試使浣之,則果能浣出,而細看微有痕跡,驟看則不可辨矣。上曰,其浣法,如何?致仁曰,此則不能詳記,而亦不起其褙貼而浣之矣。上命書西伯疏批,仁浩書訖。上曰,西伯病狀,果何如?卿等有所聞否?有隣曰,聞是痢症而頗不輕,其子在京者,昨日單騎下往云矣。上曰,李文源加資,若還收則,何如?向時右相,則以爲不可云矣。致仁曰,右相所奏,言則是矣。上曰,大臣遭改正,而亦有還爲禮判者,加資還收,似無不可。且一人用捨,在朝廷關係不小,而李文源則因此不得任使,便同枳塞,豈不可悶?如徐判府,伊時亦不受賞典,至於同時加資諸人之將來處義,雖不可知,亦豈無區處之道乎?致仁曰,此事自下仰請,誠有損國體,而若自上還收,則似無不可矣。上敎鎭宅曰,邑誌修整,今至幾何?鎭宅曰,各就二大邑,先爲起草,而亦未了訖。今此持入平康邑誌,亦是舊本矣。上命進邑誌,御覽訖。敎曰,舊本則上納名色,不爲載錄,新本凡例,則凡出於民而納於京者,勿論大小某某名色,一一條列,可也。鎭宅起伏受命。上曰,向時欲見奉朝賀,而日寒未果,欲於數日內一見之矣。仍敎致仁曰,奉朝賀非近時人,言語悃愊,不修邊幅,近來數次引見,而凡諸奏對,殆若常常見之者矣。致仁曰,向時以李萬運處紙筆墨,使戶判助給之意仰達,而若自惠廳給之則似好,故敢此更稟矣。上曰,依所奏,爲之可矣。有隣曰,如柴油等物,亦不可不給,此則無甚大段,而書寫又將入十餘人云,此最難處矣。上曰,能書書吏,須勿定給,此亦弊端不少矣。有隣曰,李萬運所出草本卷數,幾至百卷,而全是暗草,姑先寫出一件後,又當寫出御覽件,若不定給能書,則不可不雇人寫出,所費亦當不些矣。上曰,不必寫二件,一件寫出後,下送兩南等處,寫之則似好矣。致仁曰,李萬運若爲閑司復職,則仍用本司吏屬寫出,似最便好矣。上曰,卿言好矣,今適有窠,使之調用,仍於閑司多書吏處,相換,可矣。仍命書榻敎曰,前縣監李萬運,後日政調用。又命書傳敎曰,備局草記中,訓局保布代錢,之次及稍實邑,以折半代捧事稟處,而更令道伯,細量事勢,勿拘折半或三分二或全數,依前下敎,量宜擧行後,形止狀聞事,,分付。雖以事體,有所飭諭,苟益於民,何拘常貢?大同作木邑尤甚處,特許全數代捧,如可辦納處,依訓局保布例擧行事,一體,分付。命退,諸臣以次退出。
丁未十月初五日酉時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,全羅監司狀啓批旨跋尾持來。賤臣承命出持入,上進覽訖。下敎曰,此是外題,更爲出草以入事,分付。賤臣承命出傳。上曰,開城留守上疏,以啓目稟處事,分付。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
傳于尹行元曰,忠淸監司留待。
傳于洪仁浩曰,左副承旨與忠淸監司入侍。
備忘記,忠淸監司洪檍下直,長弓一張,長箭一部,賜給。
傳于尹行元曰,左承旨入侍。
吏曹參議前望單子入之,李集斗落點。
傳于洪仁浩曰,坐直承旨入侍。
尹行元,以吏曹言啓曰,前縣監李萬運,後日政調用事,命下矣。方在罷散中,何以爲之?敢稟。傳曰,敍用。
洪仁浩,以備邊司言啓曰,禁紋事目別單,依筵中定奪,書入之意,敢啓。傳曰,知道。
洪仁浩,以御營廳言啓曰,本廳把摠吳應常,身病甚重,勢難察任,改差,何如?傳曰,允。
洪仁浩,以義禁府言啓曰,平安監司李命植狀啓據,刑曹粘目內,宣川前府使李得駿,移本府處之事,允下矣。李得駿時在任所云,依例發遣府書吏,交代後拿來,何如?傳曰,允。
洪仁浩,以義禁府言啓曰,平安兵使白東俊狀啓據,刑曹粘目內,宣沙浦前僉使金重得,移本府處之事,允下矣。金重得時在任所云。依例發遣府書吏,交代後拿來,何如?傳曰,允。
丁未十月初六日卯時,上御誠正閣。左副承旨與忠淸監司入侍時,左副承旨曺允大,假注書趙台榮,記事官李相璜·金祖淳,忠淸監司洪檍,以次進伏訖。上曰,錦伯進前。檍進伏。上曰,方面,何莫非重任,而至於湖中,與他道有異,況當數遞之餘,必多蘇弊之政,莅任後,凡事各別飭勵,可也。至若民生之安業,守令之臧否,惟在道伯之如何,今玆特換,意有在焉,自在宮僚,已有知遇故耳。必使久任,然後可期矯弊,卿須悉心爲治,以紓南顧之憂也。檍曰,臣本昏憒,雖閑司漫職,猶切僨誤之懼,至於方面之任,尤非可議到者,況値衰耗之境,叨此不敢當之職,臣不勝惶悶矣。上曰,湖中素稱士夫之鄕,而今則人心不古,便至難治,此無他鄕無矜式之士,爲道伯者,亦不能善爲故耳。卿須下去,以誠求治,先務慰安之政,又悉洞察之道,雖一夫一婦,各得其業,以爲安集之地,可也。檍曰,聖敎誠然矣。近來亂逆凶徒,多從湖中出,此是人心之陷溺,而尤爲難治者矣。臣於莅任之後,卽當宣布德意,俾知朝家悶恤之澤,使民人各得安業,以爲一半分報效之道矣。上曰,卿須悉心爲治也。今於莅任之路,有歷省處乎?檍曰,臣之父母墳,俱在全義地,故方欲歷省矣。上曰,卿之今行,可謂錦衣還鄕,而亦多見久阻之故人,先詑恩榮,仍諭安頓之意,可也。檍曰,謹當依下敎爲之矣。上曰,卿之三代,俱爲錦伯云耶?檍曰,然矣。上曰,何當到營耶?檍曰,十二日當到任,而如有弊瘼可救者,或上疏或狀啓,以俟處分矣。上曰,可矣。命承旨讀宣諭帖訖。命退,諸臣以次退出。
丁未十月初六日午時,上御重熙堂。左承旨入侍時左承旨趙衍德,假注書趙台榮,記事官尹行任·金祖淳,原任直提學徐有防,以次進伏訖。上曰,備局跋尾草持來。賤臣承命出持入。上進覽訖。下敎曰,又是外題,更爲製入事,分付。賤臣承命出傳。上命承旨,書公事判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,來十一日,朝參日次矣,敢稟。傳曰,停。
傳于曺允大曰,左承旨入侍。
兵曹口傳政事,副司直吳載純·李性源。
曺允大,以都摠府言啓曰,都摠管徐有隣,以戶曹判書方物及歲幣看品事,本曹晝仕出去之意,敢啓。傳曰,知道。
曺允大,以備邊司言啓曰,本司武郞廳朴光進·趙雲衢,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
敎咸鏡監司李崇祐書,逖矣玆土,睠豐沛之舊鄕。往哉汝欽,畀觀風之重任。出自八座鄕月,去作一路福星。惟卿儒素之家,端雅其質,文學經術之夙著。十載胄筵,恬約請謹之自持。一心王家,受知遇而躋崇顯之秩,是父是子之俱榮。莅事務而推綜密之才,於內於外之歷踐。南藩之茂積播口,已驗利器之遇盤。北邑之惠政息肩,可試輕車之就熟。予所欲得君爲重,卿亦必隨處殫誠,念玆關北一方,最是海東重臬。風雲護興龍之地,卽周邠岐。山川接射鵰之鄕,如漢恒岱。王化難曁,土俗有獷悍之憂。歲事荐荒,民生多困窮之嘆。設邑之議雖定,尙規度之未成。豎碑之役方營,寔事面之有重。惟彼數十州遐域,凋弊正滋。必須二千石良材,惠澤斯究。顧今日得人最急,而是任捨卿其誰。玆授卿以咸鏡道觀察使兼兵馬水軍節度使都巡察使咸興府尹,卿其益恢遠圖,勉副殊簡。雪山之重輕有係,民望方深,北門之領鑰無憂,邊政克擧。蠢俗之訛誤轉甚,宜導親上之方,驛路之迎送頻煩,須念恤下之道。沿江嚴貂鼠之禁,威著戢奸,列鎭養豼貅之徒,戒在固圉,自餘稟斷,厥有憲章。於戱,旌節辭宸,卿豈無北拱之戀?裘帶臥閣,予可紓中朝之憂,故玆敎示,想宜知悉。知製敎李敬五製進
上在昌德宮。停常參·經筵。
自昧爽至辰時,有霧氣。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于南鶴聞曰,同副承旨入侍。
備忘記,咸鏡監司李崇祐下直,長弓一張,長箭一部,片箭一部,筒兒一箇,賜給。
傳于趙衍德曰,軍士房承旨入侍。
有政。吏批,判書李,參判金文淳,參議李集斗,右副承旨洪仁浩進。以金履禧爲大司成,朴東俊爲恭陵令,李萬運爲禁府都事,兼掌令單鄭致淳,東學訓導單金龍見,西學訓導單李錫心,學錄單黃乃正·李德淵,學諭單金初奕,禁府都事李萬運,敦寧主簿嚴思允相換。
兵批,判書鄭昌順,參判黃昇源,參議宋鍈病,參知柳誼入直進,同副承旨南鶴聞進。副護軍李身晦·李顯靖,副司直韓光會·鄭好仁·李在簡·李聖圭·鄭民始·李敬倫·徐鼎修,副司果尹羽烈。
以咸鏡監司狀啓,今十月令薦新,生文魚·生大口魚,日氣尙暖,限日不得封進惶恐待罪事,傳于洪仁浩曰,勿待罪事,回諭。
洪仁浩,以觀象監領事提調意啓曰,天文學兼敎授安得臣有頉,代三曆官前正金象禹,術業頗精,依例差下,使之付軍職,冠帶常仕,何如?傳曰,允。
禮曹啓目,冬至使齎去事目,以此分付,何如?判付啓,帶去事目,卽一法書,務宜簡而宜行,前後禁條,重出或雜錄,不可不釐正,令廟堂,就此事目,可以合條者合條,可以刪去者刪去。重出則從後錄各段懸註年條,逐一釐正,啓下後,更自本曹,載之謄錄,每年依此遵用爲良如敎。
備邊司啓目,粘連觀此開城留守閔鍾顯上疏,則以爲本府積弊之局,已至難支之境,金川郡大·小南面,白峙鎭,移屬本營爲白臥乎所,白峙之移屬,二南面未屬之前,姑無可論,以此意,分付,何如?判付啓,本府事勢之至於弩末,豈待守臣疏陳而知之。月前至遣備郞,圖來土地形便,而大臣持難之意,亦有所據,姑且留中,未及判下是如乎,觀此回啓,釐正之請,認出不得已。第令依此施行,而剋減而已無補益,則難保其所減準不足,來頭生財之方,更加講究,追後稟處爲旀,債殖之爲松民切困之弊,上下所共知。守臣之銳意革弊,意非不好,不但以弊易弊爲可欠。不以事狀陳聞朝廷,旣被譴罷之典,則其後守臣之續革新弊,亦不關由,其心則因可取,其迹則無彼此。見此疏辭,意謂一體論罷,而及見回啓,漏却此一款,大抵創商稅,雖不上聞,蕩積債旣有論勘,則朝家之所知債與稅無間。其創其罷,各主己見,畢竟救弊,輒徹朝家,朝家雖多事,誠欲不屑,爲此下行之擧。當該罷稅守臣,依蕩債守臣例,施以譴罷之典。僚寀自僚寀,廟堂自廟堂,僚寀爲僚寀隱,不念廟堂之事體,已是大不察,近來行會跋辭,煩而不簡,從又間有外題說話,此等事,亦煩飭敎,有司之責,固如是乎?當該有司堂上,亦爲罷職,以懲來後爲良如敎。
丁未十月初八日辰時,上御誠正閣。同副承旨入侍時,同副承旨南鶴聞,假注書趙台榮,記事官李相璜·金祖淳,以次進伏訖。上曰,惠慶宮進服加減歸脾湯,前方中加陳皮一錢,十貼製入。出榻敎上曰,他承旨與咸鏡監司入侍。出榻敎賤臣承命出傳,右副承旨洪仁浩,咸鏡監司李崇祐進伏。上曰,北道與他道有異,不可放心處矣。況又數遞之餘,必多疵弊之政,卿今下去,非不知善處,而益加惕念爲之也。崇祜曰,臣之精力才器,實無勘承之望,益不勝悚悶矣。上曰,於北道事,有何稟處乎?崇祜曰,北道事,雖未詳知。而第聞北關稍登,南關告歉云。南關舊還停捧間,待到營,欲爲狀啓矣。上曰,本道舊還分排,爲幾萬石,而昨年未捧邑,果是何邑耶?崇祜曰,分排爲五萬石,而未捧邑只鏡城一邑云矣。上命鶴聞書傳敎曰,今聞北伯言,本道舊還分排之數,如關西云。西北之年事,與民戶旣不相當。且聞道內所在舊還,鏡城一邑外,皆非昨年未捧,今年諸道舊還,多從昨年條,本道豈可異同?若待分等時狀請,深北頒令,必有後時之歎,本道舊還,特許停退,使各專意當年條,民得以息肩。大抵今年年事,稍幸免歉,新舊竝督,勢必末由,頒令而還令,徒滋奸僞,今玆先期下敎,出於惠欲下究之意,令廟堂,申飭行會。上敎崇祜曰,此傳敎,先卽行會,雖深北之民,無或未及知之歎,可也。頃聞前前北伯言,北關民人,不識王化,率多難治云。卿今下去,慰諭民心,宣布德意,俾知朝家隱恤之澤。使南·北之民,各安其業,守令中如有不法者,無惜遞罷,可也。崇祜曰,守宰賢否,惟在廉·貪二者矣。上曰,還穀聞有分剩云,事甚可怪。以此之故,民邑俱殘,不可不一番矯弊矣。崇祜曰,此外又有留剩之弊云,尤極怪駭矣。上曰,北邑自來凋殘,守令輩,皆以此等物,作爲應食之資,致有如許之弊,今若除出常賑耗條,以給守令,則可矯其剩弊耶?卿逢見守令,試諭此意,可也。崇祜曰,當依下敎詳諭之矣。上曰,三·甲,殆至難保之境,邊將輩,侵漁民人而然耶?崇祜曰,然矣。上曰,當初設置權管,爲禦野人,而今則古今異宜,如有省減之道,詳探物情,以爲狀聞,可也。崇祜曰,聖敎誠然,如非要害處,減革無妨矣。上曰,內奴婢弊,近益尤甚云。此等事,亦須另念也。崇祜曰,臣待罪安邊時,稔知此弊矣。上曰,三防谷事,未知何如矣。崇祜曰,此路廢塞,則民皆難之矣。上曰,何當發行乎?崇祜曰,明將發行,而承文院謄錄,今旣校正,而臣今辭陛,使都提調看檢,冊名則以同文彙考爲之,恐似得宜矣。上曰,可也。命先退,命仁浩書傳敎曰,承文院謄錄,聞已畢校正云,而北伯以句管之人,今已辭陛,印役不可不從近爲之,該院都提擧知悉。俾卽董役竣事。又命書傳敎曰,政官牌招開政。又命書傳敎曰,未下直守令·邊將,當日辭朝。命退,承史以次退出。
丁未十月初八日申時,上御誠正閣。軍士房承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上曰,右副承旨入侍。出榻敎賤臣承命出傳,右副承旨洪仁浩進伏。上命書傳敎曰,政官待開門牌招開政。又命書傳敎曰,近來官職,無論大臣重臣,處義之過分數,未出場者,固多矣。近於屑越,徒損體例,未有甚於京兆尹肅單之降資書呈也。許令捧入,已示不固拒之意,況重臣異於庶僚,則如是而更迫於所辭之階,殊非禮使之義。古人猶以大匡,還拜正卿而行公者,特準所懇,以資憲施行事,令該曹知悉。今無所執之可言,判尹李文源牌招察任。又命書備局草記批答訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停
趙衍德啓曰,來十一日輪對日次矣,敢稟。傳曰,爲之。
傳于尹行元曰,左承旨入侍。
有政。吏批,判書李進,參判金文淳式暇,參議李集斗進,右副承旨洪仁浩進。以吳載純爲刑曹判書,洪秀輔爲刑曹參判,柳義養爲同敦寧,李文源爲同經筵,洪秉纘爲同春秋,李性源爲同成均,尹勉遠爲義盈主簿。
兵批,無政事。
曺允大,以兵曹言啓曰,景福宮衛將田德雨,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
領議政金致仁箚曰,伏以臣伏見松留疏本回啓判下者,以革新弊,而亦不關由及爲僚寀,而不念事體,有該守臣有司堂上罷職之命,臣不勝萬萬悚蹙之至。愚迷之見,妄意商稅新創,旣非朝家之所與知,則乍行旋罷,有不足陳聞。且凡廟堂覆奏文字,堂上雖起草,命意則大臣授之,況此事,臣果累次往復,亦自點改,則不察之罪,臣實爲首,臣之老昏不事事,此其一驗也。移罪倖逭,庶僚尙恥,臣雖無似,名忝大官,惶愧靡措,露箚自列。伏乞聖明,亟降威譴,勘臣罪戾,以爲不職者之戒焉。取進止。答曰,省箚具悉卿懇。回啓事外,多有不職之端,有譴罷之擧矣。卿旣以此爲引,有司堂上譴罷事分揀,卿須安心勿辭視事。仍傳曰,此批答,遣史官傳諭。
左議政李在協,右議政兪彦鎬等箚曰,伏以臣等,卽伏聞因昨日籌堂之被譴,首相至有箚引之擧,臣等於此,亦有不敢晏然自安者。凡廟堂覆奏文字,例皆輪示停當而後,始得入啓,今此松留疏本之覆啓也,授以命意,往復點改。首揆雖作爲自引之端,而至若輪示之際,漫不省察,矇未可否,則臣等之失,亦難自恕,玆敢聯陳短箚。伏乞亟降威罰,以警具僚,不勝幸甚。取進止。答曰,省箚具悉卿等之懇。譴罷反汗,無可引咎之端,卿等,安心勿辭視事。仍傳曰,此批答,遣史官傳諭于左右相。
丁未十月初九日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,原任直閣徐龍輔,以次進伏訖。上曰,政官入來開政乎?衍德曰,然矣。上曰,政事望筒持來。賤臣承命出持入,上進覽落點訖。敎曰,此望筒出給,仍答下直,可也。賤臣承命出傳。上命書領相箚批,下敎曰,俄者政事中,奉常提調望勿施事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,新除授大司成金履禧,除拜後過三日,不爲出肅,依定式,推考警責,仍卽牌招察任,何如?傳曰,允。
沈豐之啓曰,同經筵李文源,旣入闕中,不爲肅謝,直爲出去,事甚未安,推考警責,何如?傳曰,允。
沈豐之啓曰,明日常參·經筵,取稟。傳曰,停。
傳于曺允大曰,象所共知情病外,懸病備堂,竝牌招。
傳于曺允大曰,大臣·備局堂上引見。
以慶尙監司狀啓,靑松還穀,限折半許令作錢事,傳于洪仁浩曰,糶多民困,反有甚於穀貴,依狀請施行,俾革民弊,顧革民弊,反貽民弊,沈基泰之已鑑昭在,道伯若念日前關飭之朝令,尤焉敢放忽?更加嚴飭,此外糴多邑,亦令從民願,次次貿遷,期有蘇弊之效事,嚴飭。
以慶尙監司狀啓,咸陽還穀,待開春,方便移劃事,傳于洪仁浩曰,何異於靑松事?狀辭結語,無甚別白,道伯推考,此意行會。
以原春監司狀啓,罪人崔二乭,待用刑,更加嚴覈事,傳于洪仁浩曰,聽言觀貌,明是愚蠢,則不必滯囚放送事,回諭。
以忠淸監司啓本,岬寺紙地矯弊形止馳啓事,傳于洪仁浩曰,本寺之凋殘,由於紙弊之滋甚,聞於前後道伯之說,已知之。今所云釐弊者,未知果然有食效之擧,而奏御狀辭,旣如是費言。來頭繡行,先從寺弊按査,萬一有不若狀辭,則前伯·該倅,焉逭重勘。令該曹,竝以此意,嚴飭行會。
傳于洪仁浩曰,坐直承旨入侍。
兵曹口傳政事,副司直單李秉模。
吏曹口傳政事,以兪漢雋爲富平府使。
南鶴聞,以承文院都提調意啓曰,本院提調,近甚數少,事多苟艱,行副司直金鍾正·鄭昌聖·李性源,戶曹判書徐有隣,行副司直徐有寧,禮曹判書金履素,刑曹判書吳載純,行副司直鄭好仁·鄭民始,吏曹判書李,行副司直李在簡,議政府右參贊尹塾,兵曹判書鄭昌順,漢城府判尹李文源,行副司直李聖圭,兼承政院都承旨沈豐之,吏曹參判金文淳,行副司直李秉模,刑曹參判洪秀輔,行副司直洪檢·蔡弘履,漢城府右尹朴祐源,行副司直金憙,竝還爲差下。同知中樞府事尹師國,戶曹參判李在學,司憲府大司憲李致中,行副司直金頤柱,行司諫院大司諫李度默,兵曹參判黃昇源,行副司直洪秉纘,亦爲差下,使之察任,何如?傳曰,允。
曺允大,以備邊司言啓曰,使行帶去事目,依下敎釐正後,年條懸錄書入之意,敢啓。傳曰,知道。其中禁條,雖在大典原編,多是恒貿之物,添書公文外三字以下,此槪要之易行也。至於丙午定式條令,稍久則法易弛,今番使行,更加申明嚴飭,至於書冊,則我國人家,溢宇充棟者,無非唐本。雖於已出本,耽看,足爲該洽,人亦足爲文章士,更安用多購乎?最所切可惡者,所謂明末淸初,文集及稗官雜說,尤有害於世道。觀於近來文體,浮輕噍殺,無館閣大手筆者,皆由於雜冊之多出來。雖不必設法嚴防,爲使臣者,若能禁其已甚,猶賢於蕩然,此意令使臣知悉。至於雜術文字,元事目中,別立科條,期於痛禁,可也。
大司成金履禧疏曰,伏以天休滋至,中宮殿産室廳排設,已有日矣。八域顒祝,萬品同欣。仍伏念臣百無肖似,最居人下,加以蒲柳早衰,特一癃痼無用之物耳。偏蒙剪拂之隆恩,前後揚歷,罔非踰分,而涓埃未報,罪戾徒積,居常愧懼,若隕淵谷。迺者,國子新除,忽下於千萬夢寐之外,臣聞命驚惶,罔知所措,直欲逃遁而不可得也。噫,此是何等職任,臣是何等庸品,而今乃有此誤恩也。師儒之長,卽古掌敎之官也。五敎之敷,三物之興,尙矣莫論,若其訓迪之方,矜式之道,事無大小,亦有其責。下此而課試勸奬,無非事者,則其不可以非其人,而輕授也明矣。是故從前居是任者,苟非才學地望爲一世所推服者,莫敢望焉。藉曰世級漸降,人才不古,夫豈有如臣之濫竽者哉?況臣少而失學,才且至駑,尋摘末技,亦不猶人,晩誦經傳,倖竊科第,攻令程式,尤所茫昧。乃今猝然苟充於萬不近似之任,使之據皐比,而揖讓多士,群情之駭惑,公議之嗤笑,從可知矣。畢竟顚沛,理必無幸,臣身狼狽,固不暇恤,其爲辱朝廷而羞賢關,當如何也?自知則明,自量也熟,去就一節,初非可論,召牌之下,承膺無路,玆敢披瀝肝膈,冒瀆崇嚴。伏乞聖慈,天地父母,察臣言之非飭,念官方之至重,亟命鐫改臣職,回授可堪之人,以安私分,以重公器,不勝幸甚。省疏具悉。爾其勿辭察職。
副應敎鄭萬始疏曰,伏以邦休已兆於毓慶,人情咸聳於設廳,攢手默祝,帀域攸同。仍念臣卽一顓蒙,最居人後,倖竊科第,偏荷恩造。四載講製,厚沾作成之澤。歷揚淸要,祗招僥濫之譏。每承除旨,顔輒發騂。惟是殫竭駑鈍,奔走夷險,爲可以少效塵刹之報,豈容一毫置想於占便之圖。而區區私情,亦有所不忍終默者,敢此仰首,鳴號於仁覆之天焉。臣不孝不天,早失所怙,相依爲命者,獨偏母在,而臣母之閱歷險釁,恩勤顧復,尙冀其有他日者,亦惟臣在已。責勉常切於成立,慈愛倍篤於孤孑,絲身穀腹,念念不置。撫項懷袖,循循善誘。俾臣之脆質魯才,以長以敎,以至于策名,詩曰,欲報之德,昊天罔極。嗚呼,臣之謂矣。臣今夤緣幸會,忝叨從班,自己榮耀,蔑以復加,而奈未有一日反哺之養,粗伸烏鳥之情。徒以過福之懼,貽憂於偏母,則居恒踧踖,若無所措其躬。況臣母夙抱貞疾,衰且轉痼,帖席叫痛,寧日恒少,眞元漸鑠,形神漸脫,調護扶接之方,專靠於刀圭,而家力綿綴,亦未能盡其誠。歲月不駐,人事難期,若不及此陳懇,獲遂至願,則將爲臣沒身之恨,玆控迫切之私,冒瀆崇嚴之聽,自知僭踰,無所逃罪。伏乞聖慈,俯垂矜憐,特令選部,畀臣一小邑,使臣得以簿書聽理之餘,自致其藥餌供奉之節,千萬不勝至禱。答曰,省疏具悉。疏辭,下該曹稟處。
丁未十月初十日辰時,上御誠正閣。大臣·備局堂上,引見入侍時,領議政金致仁,左議政李在協,右議政兪彦鎬,左參贊金魯鎭,行司直鄭昌聖,戶曹判書徐有隣,行副司直徐有寧,禮曹判書金履素,行副司直鄭好仁,吏曹判書李,兵曹判書鄭昌順,兼都承旨沈豐之,開城留守閔鍾顯,行副司直李敬懋,吏曹參判金文淳,行副司直李秉模·徐有大,刑曹參判洪秀輔,漢城右尹朴祐源,江華留守趙鼎鎭,行副司直金持默,校理李鼎德,左副承旨曺允大,假注書李羲觀,事變假注書金膺著,記事官李相璜·金祖淳,以次進伏訖。致仁曰,日氣連得溫和,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今月已至旬日,群情顒祝,去而益深,中宮殿凡節一樣耶?上曰,連得安過矣。致仁曰,臣於昨日箚引事,雖已承批,尙切惶悚矣。上曰,過矣,伊時有司堂上處分之擧,非獨因回啓事也。伊日兩南行會跋尾,至於屢次改撰,而終未免外題,蓋墨守輩,幻弄倉穀者,輒於歉歲發賣,豐年貿充。今年乃是稍熟,則申飭自有當題,而不曉此意,徒煩屢改,有司堂上之責,顧如是乎?回啓事,又適在此時,故仍有處分矣。致仁曰,前前留守蕩債事,係是公貨,而不爲關由故請罪,至於商稅,則本非朝家所知者。自下擅罷,似與蕩債有間,故不爲竝論,實出無心之事,而惶悚極矣。上曰,回啓批答,已有所及,而予意蕩債旣有論功,則罷稅亦似有罪矣。上敎昌順曰,玉帶子今旣成矣,缺傷之餘,只有六鐶,而能得補完,亦可喜也。昌順曰,向以新舊鐶厚薄之不同,有磨減均一之敎,而但新鐶非正玉,易致傷缺故,故令稍厚矣。上曰,此是先朝所服御,補完後欲爲奉置,雖稍薄,何害之有?昌順曰,以輕重言之,則比之自上常時所服御者,未知如何,而較以諸臣所帶之帶,則少無差重矣。上曰,然則不必改爲矣。致仁曰,頃以寧越胎峰加封事陳達,有待秋成,更爲稟處之命矣。今則滌場已訖。民事少歇,分付該曹,擇日擧行,何如?上曰,今已當寒,退定於明春可也。出擧條致仁曰,行副司直李性源·李在簡,吏曹判書李,備堂還差李在簡,使之仍察有司之任,何如?上曰,依爲之。出擧條上曰,備堂追後承牌者入侍。膺著承命出。致仁曰,承文院謄錄印役,從近董飭事,命下矣。聞校役尙多未盡,日本書啓,亦姑未訖云。兵曹判書鄭昌順,是曾經此事之人,與戶曹參判李在學,行副司直洪秉纘,監印堂上差下,使之察任,何如?上曰,依爲之。出擧條上敎在協曰,趙曮差惠堂時,洪奉朝賀擧條見之乎?前例如此,似無可嫌矣。在協曰,伊時事,猶是異姓,而前戶判則與臣同堂,似難援例矣。上曰,洪奉朝賀,與趙曮娚妹間,則論其親切,豈不爲可據之例乎?致仁曰,惠堂皆作闕矣。行副司直李在簡,漢城判尹李文源差下,使之察任,何如?上曰,依爲之。出擧條上曰,前戶判當爲一堂上乎?致仁曰,然矣。上曰,一堂上曾經惠堂乎?致仁曰,亦是曾經矣。上曰,惠堂能否,實關都民休戚,其將如何做得乎?在協曰,其爲人則頗精矣。致仁曰,曾任戶判,亦善爲之,豈不能善做惠堂乎?膺著與漢城判尹李文源,行副司直蔡弘履,偕入進伏。致仁曰,松都弊源釐正事,旣已覆奏,判下矣。備局有司堂上,與開城留守,會本司,取來本府一年捧下文書,從頭理會,逐項釐正,無使有名而無實,何如?上曰,依爲之。出擧條上曰,前留守之罷商稅而不爲上聞,雖非大失,但前人之創商稅,勿論得失,旣已設施,而後人又擅自罷之,將何以善其後乎?其旋得遞歸,可謂幸矣。致仁曰,蓋將罷商稅而捧舊債云矣。在協曰,今留守之曾祖故重臣閔鎭厚,爲松留時,督捧積債,至於謗讟朋興云。古人之體國任怨如此,而今人則或蕩債或罷稅,一以要譽於松民爲事,如此而何能做事乎?致仁曰,以近來事言之,趙暾爲錦伯時,亦因捧債得謗甚矣。上曰,今松留本自柔善,猝難責以古重臣事,如尹蓍東,則足堪做事,爲人甚牢確矣。致仁曰,雖其柔善不得如古人之任怨,亦當隨處着力,捧其可捧,豈或任置而已乎?上曰,松都事,雖不自朝家別加劃給,亦豈無可爲之道乎?彦鎬曰,松都用度,今雖釐正,至如軍兵料,則亦難減削,債本固亦有可捧者,而亦多初無可徵之地者,此則無奈何矣。上曰,然則卿意必以二南面割給爲可乎?在協曰,雖割二南面,豈能補一萬五千之數乎?彦鎬曰,若割給則初年雖無大補,節次裒益,必將漸殖矣。致仁曰,向聞於李性源,則以爲若割給,七八年後,可至四五千兩,此豈足以充補萬餘之數乎?上敎致仁曰,向來氷契革罷事,卿則以爲,如何?致仁曰,氷契之罷,東北郊民情,必以爲難矣。蓋此事,卽鄭昌聖爲判尹時所設施,臣實未詳其便否,而但行之累年,別無大段弊端。獨三江班戶,頗以爲難云。到今革罷,臣意則未知其爲必當也。上曰,今旣革罷,則卿言雖如此,銷刻之嫌,不可不顧,但罷契後,江民則又添在前所無之役,若有從便除減之道則好矣。有隣曰,氷契不罷之時,契人受駄價,而自爲應役,故民役則無之矣。昌聖曰,自兵曹出駄價一千一百兩,契人受之,而仍自應役矣。上曰,然則其時無戶役乎?昌聖曰,無他事,只有掃雪之役矣。上曰,氷契之說,屢發筵中,而至以稍饒者,入契中爲言,則事涉如何故罷之,旣罷之後,不可更議仍存,而江民戶役,實爲可悶矣。致仁·在協曰,此則乃江民應爲之役,似不必爲念矣。上曰,伐氷之役,果如何?有隣曰,或給價防雇,或自往赴役云矣。上曰,掃雪之役,比此,如何?昌聖曰,每當伐氷之時,各部吏屬,隨其遠近,責出役價於民戶,而至於掃雪,則其防雇之價,或分或錢,於民間無甚費,不如氷役之爲苦云。氷契若在,則部屬亦無憑藉徵斂之名矣。上曰,氷契之設,不過爲江民除弊,則契名雖罷,江戶應役,若倣掃雪例變通,似爲便好矣。有隣曰,若只如掃雪之價,則恐必不足矣。上曰,氷丁需用,皆自東·西氷庫進排,而內氷庫則在先朝減除御供,只是賜與及染色所用而已。一年所出,多不過數千丈,而所入則幾至三萬丈,此可爲變通之事矣。有隣曰,氷節當前,謹當依下敎,講究釐正之道而稟達矣。上曰,戶役必如掃雪例釐正,可矣。有隣曰,使行齎去節目中,有與通編相左者,有重疊者,如本國事漏泄條,挾帶雜文書條,賣買雜禁物條,擬律輕重相殊。且如銀貨,爲大典所禁,而今則不可禁,銅錢亦在禁條,而今則不可禁,如此等處,當依下敎釐正,故敢達矣。上曰,如片角亦在禁條,故予嘗以爲筒角,旣許出來,則片角似不必禁斷云,此亦於禁條中拔之,可也。且條件不要大多,刪削煩瑣,務從簡約易行,而如今番禁紋條,亦爲同入於事目,可也。上曰,備局以禁條中,紋錦之已製軍服者服之,此後則勿復新製之意,已爲知委於各營門乎?昌順曰,廟堂知委,姑未及見之矣。上曰,諸將臣,亦未見甘結乎?敬懋等曰,未及見之矣。上敎秉模曰,此亦卿之所句管擧行者乎?秉模曰,然矣。上曰,何如是稽緩乎?委折出去知入,可也。秉模承命出。有寧曰,北漢民人等,以渠等專以城餉出納,聊賴資生,而近年移轉米,捧留各邑,故資生無路。雖或以錢代捧,猶勝於捧留各邑之意,縷縷來訢於臣,保障募民之地,民情可悶,故敢此仰達矣。致仁曰,北漢民人等,以移轉捧留事,成群來守於臣家門外,多般責諭,狀頭被囚而後始散去。大抵近來京外爭訟之類,雖當呈訴於刑漢城府者,輒於臣等過去之路,拚轎叫呼,此實數十年前所未見之事,民習誠可駭矣。上曰,旣聞之後,民習可駭,當該摠戎使,從重推考,管城將,令該府拿問重勘,錢還雖不可開路,摠使所奏事,難以領會,各邑移轉外,又有可以代錢收捧者乎?卿於筵退後,詳問該廳草記,可也。出擧條上曰,今年守·摠餉還捧留之擧,或以爲太過,而予則曰雖在豐年,不可不捧留也。蓋畿甸之民,實維邦本,而土地甚瘠,産業素薄,無所聊賴之中,守·摠兩還,又爲畿民痼弊,輸納之際,遠者或至百餘里,豈可以年事之少登,不爲捧留乎?至於需米保米,則雖豐年除之可矣,此蓋予平日所見然也。然而北漢革罷則已,旣不革罷,則募入居民,專以還保爲生,而每年捧留,在渠輩,豈不爲難乎?但若如摠使言,則便是錢還,何以則爲好乎?致仁曰,軫念民弊之聖意,不勝欽仰。而第如今年,不至凶歉,則城民之稱冤於捧留,似非異事矣。上曰,錢還一款,似非可論,若附近邑如楊州等處,或有願納於本倉者,則許捧,可矣。致仁曰,似必無願納之邑,臣意則若依向來平倉例處之,似好矣。上曰,已發之令,有難還收矣。致仁曰,近來市價漸低,故城餉私受之民,又以代錢爲抑鬱,欲以本色納之,而摠廳初則以無朝令持難,往復於畿營,則畿伯以以錢以米,從民願捧納爲答云矣。上曰,摠廳之初不許捧,亦必出於操縱畿民之事也。上曰,北漢民戶,幾何?有寧曰,古則五百餘戶,今爲三百餘戶矣。上曰,錢還旣不可許,若以平倉米,移用於接濟之資則,何如?有寧曰,平倉留庫,只八千石也。昨年則猶以三千餘石,推移給料,而今年則恐不可推移矣。上曰,移用平倉米,而以錢貿充則,何如?致仁曰,若貿於遠方則,可矣?而欲於都城貿充,則市價必有踊貴之弊矣。有寧曰,貿於遠方,固已難矣。且假令以一石價幾兩,貿一石米,價與米未必適當,有餘不足,俱爲難處,恐不如直以錢給料之爲便也。上曰,錢還終涉不可,且本廳弊源,全在費用過濫,須以節省爲矯救之策,而曰錢曰米之說,勿復煩請,可矣。有寧曰,昨年亦有以錢代捧,以錢分給之例矣。上曰,卿之代錢之說,指元還耶,抑移轉耶?有寧曰,指元還而言也。上曰,摠戎使之言,不甚分明,曾經摠使,有能領會者乎?敬懋曰,臣亦不能領會也。上曰,城中軍餉,亦爲捧留乎?敬懋曰,此則非捧留者矣。上曰,如非捧留者,以米捧之,可矣,何以請代錢耶?此必指移轉而言也。有大曰,此必摠戎使,辭不達意之致也。各處民人受城餉者,例以城中民人懸保納糴時,又以錢防給於懸保之人,使之貿納,摠戎使所奏,似指此而言也。上曰,摠使所奏,終不仔細,退與大臣,相議草記,可矣。履素曰,臣於兼帶典牲署事,有稟定者,敢達矣。本署近因常羊之不足,每以燕羊爲用矣。今則常羊畜産稍優,足於繼用,此後祭享,以燕常兩種,依前參用,何如?上曰,依所奏參用,可也。秉模還入進奏曰,臣出問紋服事甘結遲滯委折,則初七日節目啓下,初八日回公後,各司次次謄去,而亦有未及知委處云矣。上曰,當該有司堂上李秉模推考。出榻敎上敎文源曰,今則於卿無拘礙之端,今日亦待牌招入來,何也?文源曰,曲諒之恩,逈出尋常,私分惶感,無以仰達。而第臣身自同無故,臣心悲冤,尤有倍矣。彦鎬曰,臣之出壃在近,竊有區區私懇,敢此,仰達矣。臣於見帶重任,雖在常時,固無一分堪承之望,而今當數千里遠役,將至五六朔濡滯,帶職往還,萬萬不安。且雖副使書狀,出壃之際,亦不帶職作行,則況於相任之重乎?臣之祈免,亶出苦衷,實非例讓,伏望特許解免,以安私分焉。上曰,自古相臣奉使者,皆帶職往來,卿勿過辭,可矣。致仁曰,自前大臣出壃,在下者必有辭免之擧,而自上無許副之事矣。有隣曰,民間氷役釐正事,俄承下敎,而判尹便是主人也。與之相議釐正,何如?上曰,與之相議,可也。內氷庫之爲紫門監次知者,何故也?有隣曰,爲其闕內所用,故也。命退,諸臣以次退出。
丁未十月初十日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命讀公事。仍命書判付訖。上曰,嶺營狀啓二度,今日內跋尾下送事,分付。賤臣承命出傳。命書傳敎曰,此時守令,不可一刻曠官,富平府使之代,令該曹口傳擇差,待下批,仍卽辭朝。命退,承史以次退出。
上在昌德宮。停常參·經筵。
自昧爽至辰時,有霧氣。
中宮殿,藥房口傳問安。答曰,知道。
尹行元啓曰,新除授刑曹判書吳載純,除拜後,過三日不爲出肅,依定式,推考警責,仍卽牌招察任,何如?傳曰,允。
沈豐之啓曰,明日常參·經筵,取稟。傳曰,停。
傳于趙衍德曰,同副承旨入侍。
傳于趙衍德曰,右承旨與輪對官入侍。
以京畿監司狀啓,楊州老人應資落漏人,令該曹,稟處事,傳于洪仁浩曰,一番落漏猶難免不察,又有此報來,該牧使事當論罪,而只請漏資之釐正,道伯事,亦非矣,推考。漏資人,政官牌招開政下批,內侍則在前歲饌及推恩,雖用朝官例,分秩名目,例以內侍秩書之。此狀本書以朝官秩,未知本道謬例之如何,而亦是不察,以此以彼,無非溺職,當該牧使,爲先從重推考。
傳于尹行元曰,左承旨入侍。
有政。吏批,判書李,參判金文淳進,參議李集斗式暇,左副承旨曺允大進。以成德朝爲同義禁,李白圭爲司䆃僉正,李曾祜爲引儀,承文提調單金鍾正·鄭昌聖·李性源·徐有寧·徐有隣·金履素·吳載純·鄭民始·鄭好仁·李在簡·李聖圭·李·尹塾·鄭昌順·李文源·沈豐之·金文淳·李秉模·洪秀輔·洪檢·蔡弘履·金憙·朴祐源·尹師國·李在學·李致中·金頤柱·洪秉纘·李度默·黃昇源。
尹行元,以吏批言啓曰,司僕寺正朴聖泰呈狀內,素患痰癖之症,當寒添劇,蠢動無路,萬無供仕之望,今姑改差,何如?傳曰,豈可數遞?向於臺望,猶越點,則如是草記,可謂曲循,卿則推考。
兵批,判書鄭昌順進,參判黃昇源,參議宋鍈病,參知柳誼入直進,同副承旨南鶴聞進。以洪秉纘爲副摠管,金光顯爲同知,曺命五爲忠壯將,田光沃爲景福將,副司果金象禹,及第柳繼彭,閑良金學祖,以上今加折衝,加資事承傳。
傳于洪仁浩曰,中官崔鳳佐拿處。
傳于南鶴聞曰,左承旨與尙衣提調入侍。
南鶴聞,以弘文館言啓曰,校理尹翊東,連呈辭單,不爲行公,卽爲牌招察任,何如?傳曰,允。
曺允大,以一所巡廳言啓曰,去夜初更五點量,犯夜人御營廳別抄折衝韓致瑞,白衣大醉,橫過於帽洞執捉,依例移送義禁府之意,敢啓。傳曰,知道。
丁未十月十一日辰時,上御誠正閣。右承旨·同副承旨與輪對官入侍時,右承旨尹行元,同副承旨南鶴聞,假注書趙台榮,記事官李相璜·金祖淳,養賢庫兼直長朴暉,內贍奉事林秉遠,工曹佐郞兪漢忠,西活人別提沈選之,尙衣僉正鄭存玉,宗廟副奉事徐敎修,忠勳都事吳泰詹,西氷庫別檢成鼎柱,義盈庫直長洪彝浩,掌樂僉正鄭致綏,以次進伏訖。上曰,輪對官以次進前。暉等進伏。上各詢職姓名,暉等仰奏訖。上曰,有所懷乎?暉等曰,別無仰達者矣。上命先退,命鶴聞書傳敎曰,時囚罪人李弘遠,罷職放送,鄭德秀等,滯囚已久,亦足懲勵,放送。鶴聞曰,右副承旨洪仁浩,今已畢做,亦完例直矣。上曰,使之出直,可也。命退,承史以次退出。
丁未十月十一日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,原任直閣徐龍輔,以次進伏訖。上曰,有司堂上一員來待。出榻敎賤臣承命出傳。上曰,來待有司堂上入侍。賤臣承命出,與有司堂上徐有隣,偕入進伏。上命書傳敎曰,聞於昨日筵奏,近來民習之無嚴,誠可駭,該帥問備,城將拿勘,出於尊國綱重師律,雖是當許之事,以此民習,不可曲施。然山城不設則已,名以幕民貯粟,年年捧留,各邑居民之不饑則散,固勢也。捧留一款,不惟不可失信於饑民,城民之習,亦不可不懲,若就該廳城餉倉餉,苟講支活之策,亦豈無方便之事?先令廟堂,發遣文備郞,山城平倉餉穀,捧留該邑數爻,城內民戶數爻知來,仍令論理草記,稟處事,知悉擧行。上曰,文備郞自政院招致,諭以平倉北漢穀簿,一一考閱,而穀包今若反閱,易致遲延,勿爲反閱,捧留該邑數爻,居民戶口,城餉聊賴者爲幾人,詳悉知來。事係民情,不可少緩,明日內復命事,分付。命退,諸臣以次退出。
丁未十月十一日酉時,上御誠正閣。左承旨與尙衣提調入侍時,左承旨趙衍德,假注書趙台榮,記注官李宗烈·承膺祚,尙衣提調鄭昌順,以次進伏訖。上曰,今此玉帶,是先朝所御之帶,而今旣補完,誠可幸矣。昌順曰,臣意則猶有未盡之慮矣。上曰,玉帶中此是最輕者矣。昌順曰,俄果權稱,則重爲二十三兩五錢,似爲輕者矣。上曰,今冬都政,當出幾窠耶?昌順曰,臣參都政,有未可知,而出六者,多付虛司果矣。上曰,出六爲幾人耶?昌順曰,多至十六人,而實無區處之道矣。上曰,初入仕窠,則雖其夥多,而出六人之無路區處,可悶矣。昌順曰,此無他,廣取武科,出身居,多故然矣。仍命退,諸臣以次退出。
丁未十月十一日酉時,上御重熙堂。承旨入侍時,左承旨趙衍德,假注書趙台榮,記注官承膺祚,記事官尹行任,以次進伏訖。上曰,金虎門仍留乎?衍德曰,然矣。上曰,近聞大臣出入闕中時,不乘方席云,此後乘而出入事,分付政府·樞府。賤臣承命出傳。命退,承史以次退出。
上在昌德宮。停常參·經筵。
自昧爽至辰時,有霧氣。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
傳于趙衍德曰,右副承旨入侍。
以校理尹翊東,牌不進罷職傳旨,傳于尹行元曰,只推。
以中官崔鳳佐拿處傳旨,傳于南鶴聞曰,分揀。
傳于趙衍德曰,坐直承旨入侍。
以咸鏡監司狀啓,莫重朔膳進上,不得封進,不勝惶恐待罪事,傳于尹行元曰,勿待罪事,回諭。
洪仁浩,以二所巡廳言啓曰,去夜二更量,犯夜人出身禁軍池雲成執捉,依例移送義禁府之意,敢啓。傳曰,知道。
以池雲成囚單子,傳于曺允大曰,保放。
洪仁浩,以義禁府言啓曰,因一所巡廳啓辭,去夜初更量,犯夜被捉人折衝韓致瑞,移送本府事,命下矣。韓致瑞今方待命,卽爲拿囚之意,敢啓。傳曰,保放。
丁未十月十二日午時,上御重熙堂。右副承旨入侍時,右副承旨洪仁浩,假注書趙台榮,記注官李宗烈·承膺祚,以次進伏訖。上命書傳敎曰,今番尙方所進修補玉帶,卽先朝所御帶也。所重自別,功役善就,該院提調鄭昌順,內下大虎皮一令賜給,該掌郞官,問名陞敍。上曰,昨日,有司堂上處,有所下敎者,氷丁事,以草記稟處事,招致備郞,傳諭于大臣,可也。上曰,柳文養摘奸後,今當還歸耶?仁浩曰,似未還來矣。命退,承史以次退出。
丁未十月十二日初更,上御重熙堂。坐直承旨入侍時,左承旨趙衍德,假注書趙台榮,記注官承膺祚,記事官尹行任,以次進伏訖。上命書平安道都試回啓判付訖。上曰,柳文養入來乎?衍德曰,俄聞來到,兵曹直房手本,今方修正云矣。上曰,卽爲修納事,分付。賤臣承命出持入。上進覽訖。上曰,此手本,以草記稟處事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
傳于沈豐之曰,左承旨入侍。
傳于沈豐之曰,都承旨入侍。
以校理尹翊東牌不進罷職傳旨,傳于南鶴聞曰,只推。
南鶴聞,以弘文館言啓曰,校理尹翊東,旣有只推之命,卽爲牌招察任,何如?傳曰,允。
沈豐之,以承文院都提調意啓曰,會寧·慶源交易事,禮部咨文,纔已出來矣。回咨依例撰出,正書安寶後,順付於今番節使之行,何如?傳曰,允。
南鶴聞,以備邊司言啓曰,因本司文郞廳柳文養,山城平倉餉穀捧留,城內民戶數爻手本,有草記,稟處之命矣。取見其手本,則以爲平倉餉穀當年條,移轉捧留本邑,爲一千三百二十二石零,私受民還錢代捧,爲五千一石零。城內各倉餉米當年條,移轉捧留本邑,爲二千九百四十四石零,私受民還錢代捧,爲一萬六百七十一石零。民戶爲二百六十戶,男女壯弱,爲八百九十二口,而移轉主人·保主人·役人等,以城餉糶糴,爲呴濡之資者,爲二百八十九名。大抵平倉居民,旣有附近三十里輸納之令,又有他燻造曝白紙役等業,而惟彼城民之賴活,不過糶糴之餘利。今焉秋熟,包米不上,契活沒策,納還望絶,而其中移轉主人·保主人·役人等納還,殆同龜背括毛,宜講支活之策云矣。移轉穀捧留之後,平倉山倉倉底居民之失利,勢所必至,而平倉則旣有附近處轉納之穀,又有數件事,生活之事。雖無別般軫念,庶幾不底遑汲,而至於城內民人,則數千之米穀捧留,許多之糴民稀闊,故酒食資生,擔負雇價,俱屬無麪之不托。其勢不飢則散,誠如聖敎。第其私受米一萬六百餘石代錢,殆近六萬兩錢條中,亦不無若干沾漑之資。外面觀之,此若可以紓力,而非但比之米條,多寡不當,往來催督之際,所得盡歸所費云。若此則朝家懷保之政,不必因此有所加減,而他無可以區劃者。第念城餉規例,每石耗來納則爲一斗,捧留則爲一斗五升云。城內居民,旣以捧留難支,則除此五升條,餘剩之穀,救彼數百戶難支之勢,恐不至於太濫。捧留條二千九百四十四石,每一石五升米,就城餉中特爲除出,移轉主人·保主人·役人名色及其他募民中最貧窮者,區別大中小戶,量宜抄擇,分數俵給,待明秋除耗捧上,以爲奠接之地。私受米,無論錢米,從民願收捧事,摠使畿伯,已有所往復云,亦此一體分付,方便擧行,俾作一分聊賴之資。向來摠使之問備,城將之罷拿,已經處分,而民習則不可不戢,當該首倡人,令帥臣摘發嚴繩,以懲日後,何如?傳曰,允。如是分給便好,依此施行,至於私受米一款,名色雖與移轉有異,擔輸之際,人畜之俱困,何異於移轉?且以事體言之,體重之公轉,旣許捧留,反輕之私受,從便收捧云者,畿伯事未知爲當。何厚於公輸之民,薄於私受之類乃爾。第令從民願爲之,從當別遣廉察,若有人畜之當寒致傷,則是道伯使之傷之,預令知悉事,嚴飭行會。大抵有城則不可無民,有民則不可無穀,誠示不可缺一,而一城之關係小,邦畿之懷保大,朝家每念畿民,常有罷摠營之意,蓋民心成城,城不足爲也。然未諧於戊戌銳意之時,今不必云云。此後除非大登之年,緣該營困我畿民之事,無論常納恒糴,決難準例許施,廟堂不可不知朝家本意也。
南鶴聞,以備邊司言啓曰,因摠戎事徐有寧筵奏,有自廟堂更問該廳草記之命矣。問于該廳,則以爲今年城餉,捧留各邑之後,城內居民,無所聊賴,而本廳私受米,間於歉歲,有代錢捧上之例。各邑捧留米,若依此例,以錢輸納於城倉,則不無沾漑之端,民情擧皆願此,故有所提奏,而辭未及達意云矣。該廳旣見募戶之難聊,又引私受之已例,有此仰達,而城還私受,雖曰同是軍餉,私受則保戶受出私分。城還則官長領民糴糶,事面本自不同。且捧留各邑,成命已久,私受之例,不可用於城還,置之,何如?傳曰,旣命備郞摘奸,此草記,以休紙還給。
洪仁浩,以義禁府言啓曰,因二所巡廳啓辭,去夜二更量,犯夜被捉人出身池雲成,移送本府事,命下矣。池雲成今方待命,卽爲拿囚之意,敢啓。傳曰,知道。
丁未十月十三日申時,上御重熙堂。都承旨入侍時,兼都承旨沈豐之,假注書李羲觀,記事官李相璜·金祖淳,以此進伏訖。豐之曰,雖因醫官輩朝夕問安,承聞起居,而凡節無由詳知,下情不勝紆鬱矣。上曰,予之所知者,亦不過醫官輩所知者矣。豐之曰,臘劑例於冬至前七十日始製,而今則尙不得始之矣。上曰,姑爲徐徐,何妨之有?豐之曰,本院所用淸,今秋等十六斗,前已仍用,來頭用處甚多,而目下已有不足之患,誠可悶矣。上曰,薑茶罷後所用,宜有省減,而如是不足,何也?臨時果有不足,則寧使戶曹貿用,此後則別卜定與仍用,須勿爲之,可也。豐之曰,本院事多可悶,而至於蔘政,則自上洞燭弊端,列邑亦艱辛備納,而一入本院,自多浪費,每患不足,尤可悶矣。上曰,蔘料以生材封入時,亦有劣條乎?豐之曰,然矣。自上有劣竝封入之敎,則竝劣封入,不然則爲醫官輩所食矣。上曰,予則以不竝劣封入,故認以別貿蔘,元無劣條矣。此事須與戶判相議,此後別貿蔘則去其劣條,上下之例,可也。且藥院事,全不成說,惠廳有藥材貢物,而便爲渠輩囊橐,藥材則初無入院者矣。豐之曰,常材則八道皆有進上,而俱無去處,蓋提調則無所與,全爲醫官輩所管,各司弊端,無如內局者矣。上曰,藥材品好者,皆無去處,今則內局所製藥,殆不可用矣。豐之曰,至於御藥所用,豈至如此乎?上曰,唐材則曾有用遺在,而今則不然,鄭民始嘗欲釐正,而怨讟朋興,遂不果矣。豐之曰,進上鹿茸,置之橐中,而初不封鎻,故臣書謹封,納于櫃中而鎻之,渠輩便以爲無前怪擧矣。上曰,戶判爲提擧時,過於柔善,故內局事,至於如此,此後凡事,須着意收拾,小小處不必盡察,而大體則照管,可矣。命書榻敎曰,中宮殿,進御加減達生散五貼製入。命退,承史以次退出。
上在昌德宮。停常參·經筵。
未時,雷動雨雹。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于尹行元曰,都承旨入侍。
傳于尹行元曰,京畿監司入侍。
傳于洪仁浩曰,戶房承旨入侍。
備忘記,近以冬候頗溫煖,竊幸無絮者,或免呼凍之患,耿耿一念,未嘗不以溫煖爲慮,俄聞有隱隱之響,警惕益切,修省之方,豈可少緩?自今日,減膳三日。
左承旨趙衍德,左副承旨曺允大,右副承旨洪仁浩,同副承旨南鶴聞啓曰,伏以災異,常現於有道之世,何也?蓋明王喆辟,敬天愛民,一念憂勤,罔敢少忽,而其或有一政一令之失中過當,則仁愛之天,必警之以災。使之恐懼惕勵,上下修省,以致轉災爲祥,天人一理,沕然無間,於此可見矣。惟我殿下臨御以來,對越之誠,懷保之德,可謂至矣盡矣。而今日靑臺之報,奚爲而至哉?嗚呼,災不虛生必有所召,臣等不敢知殿下,政令施措之際,或不無致災之端而然歟。夫乖則爲災,和則致祥,理應靡忒,試看今日朝象,可謂和乎乖乎?趨向未定,而朝無寅協之風,傾軋成習,而世多潰裂之憂。身謀最爲能事,國計且置膜外,仰惟丙枕之憂,中朝之歎,未嘗不惓惓於鎭安和協之方,而宿弊膠固,終有化不得焉者,此殿下之治,未盡於協朝象者一也。民惟邦本,本固邦寧,故爲國長計,莫先於民志之壹定,而顧今民志,可謂定乎否乎?亂逆層生而彝倫將斁,喣濡太過而典憲漸壞,憂深滋蔓而亂本自如,恩推解網而凶窩未破。石壓笋出,醞釀之慮尙多,風吹草動,詿惑之輩踵起,此殿下之治,未盡於定民志者一也。至於奢侈之風,弊至難醫,夫高䯻一尺,廣袖全匹,固無怪於上好下甚,而今也反是。上則懋澣衣大布之斂,而下則犯墻紋屋繡之僭,上則惜露臺百金之費,而下則競日食萬錢之富。靡然相尙,莫之可禁,殿下之治,能臻於祛奢侈乎?貪墨之罪,邦有常典,而滔滔一世,習俗已痼,朝紳無不愛錢之人,廉吏有不可爲之戒。贓官汚吏,間或乍罹罪網,而輒復甄滌,道臣繡衣,雖有一時摘劾,而不知懲畏,民生之困瘁,財用之匱竭,職由於此,殿下之治,能臻於懲貪墨乎?凡此數條,卽擧其大者,其餘受病之端,難以毛擧。嗚呼,以殿下盛德休治,政令節目之間,有此闕失,乃於收藏之月,以致轟殷之災,上天告警之意,豈不諄且切乎?在今弭禳之方,亶係乎殿下一心上,惕然奮勵,若憂朝象之未協,則懋之以大中至公之道,憂民志之未定,則先之以義斷威克之政。欲祛奢,則惟恐導率之未盡,欲懲貪,則必思賞罰之得當,精白一心,董飭群工,以底滌去乖沴,導迎太和,則今此天災,卽殿下致治回泰之一大機會也,惟聖明懋哉懋哉。臣等方欲聯籲之際,伏奉備忘下者,三日減膳之敎,有以仰遇災戒懼之聖意也。然應天之道,不在文而在實,伏願益懋實心實政,以爲消災迓休之道焉。臣等職添近密,誠切憂愛,竊附格心之義,仰裨側身之德,惟殿下勿以人而廢其言也,惶恐,敢啓。傳曰,言甚切實,當留意。
尹行元,以兵曹言啓曰,五衛將尹曙,素患痰癖之症,當寒添劇,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
洪仁浩,以左邊捕盜廳言啓曰,本廳兼從事官趙義鎭,身病猝重,勢難察任,改差,何如?傳曰,允。
領議政金致仁箚曰,伏以節屆純陰,日候過暖,果然今日之雷作,而轟殷非常,以臣繞壁之心,仰想廈氈之憂。顧今治化方隆,百度惟貞,寧有闕政,上致天怒,只緣如臣無似,癃老垂死,久叨匪據,䠥躃周行,尸素中書。求退雖切而未蒙矜憐,一日二日,奄至朞歲,大而誤國家之事,小而墜廟堂之體,種種點檢,慙懼多端。有相如此,亦足召災。伏乞勿拘虛文,亟許譴斥,以盡消彌之策,亦願聖上,念古人竿頭進步之喩,勿謂已治已安。更期聖而益聖,存心於節宣之方,加意於問學之工,用舍則公而必辨臧否,爵賞則愼而恒戒濫侈。塞尾閭而爲節用之本,恢聽納而開來諫之門,則轉災爲祥之休,可復見於今日矣。伏見卽下備忘,至有三日減膳之命,有以仰聖心懍惕,靡所不及,而若其實政要道,恐不外於右陳數條,唯聖明念哉。賤疾下痢之症,日來益劇,昏頓呻楚,無以備陳衷懇,臣尤惶悚。取進止。答曰,省箚具悉卿懇。由予否德,卿於何有。六段嘉謨,可作頂鍼,卿其安心勿辭視事。仍傳曰,此批答遣史官傳諭于領議政。
左議政李在協箚曰,伏以近年以來,冬雷之作,殆無歲無之,而砰䃘之聲,又發於收藏之節矣。十行絲綸,諄複懇摯,至下減膳之敎。噫,人事失於下而後,天怒見於上,臣竊觀今日聖明在上,群工勵翼,軫蔀屋之無告,則遇豐歲而猶施蠲恤之政,慮侈靡之成風,則禁紋緞而克盡繼述之道。言路之閉,則每戒媕婀之習,典學之勤,則不懈講對之規,殿下之事天,亦至矣。今乃以可驚可愕之災,大警動之者,夫豈無所以哉?若究其本,則輔相之不得其人,失政之大,無過於此。如臣無似,忝叨匪據,聖朝藉曰無闕,而未嘗進匡格之語,廟務雖云不滯,而未嘗建懷保之策。人心之日漓,而臣無以鎭之,朝象之日潰,而臣無以救之,隨行而進,逐隊而退,八九朔之間,了無一言一事之可以稱塞者。然而評彈不至,庇覆有加,徒積瘝曠之辜,便作譏罵之囮,天安得不出災異以譴告之乎?漢廷遇災,策免大臣,雖可謂應文之故事,而爲今之道,應天以實,寔不外此。伏乞聖慈,勿以倒套而忽之,亟賜斥退,改卜賢德,亦宜奮發睿聰,益加恢弘,以基太平萬世之業,是臣區區之望也。臣方乞免之不暇,未能指陳得失,仰裨螢爝,尤不任主臣之至。取進止。答曰,省箚具悉卿懇。職由否德,卿須安心勿辭。視事。仍傳曰,此批答,遣史官傳諭于左議政。
右議政兪彦鎬箚曰,伏以閉藏之月,忽有轟殷之聲,臣不覺蹶然而起,懍然而驚,不知所出。顧臣愚昧,不敢知何事,可以致災,而有國之置相得失,而隆替隨之,則其所關係何如,而乃以如臣至庸極陋,千不近萬不似之身,拔之衆望之外,置諸百僚之首,伴食中書,半載有餘,其爲國家之疵政,無大於是,災異之生,固其宜也。惟有亟退臣身,改卜賢德,庶可以弭異而濟艱,臣之此言,非敢毫分外飾,庶幾天日之明,有所俯燭也。因災策免,故事班班。伏乞聖慈,亟命鐫臣職秩,以答天譴,以安私分,不勝萬幸。取進止。答曰,省箚具悉卿懇。首揆批已及之,卿須安心勿辭,視事。仍傳曰,此批答,遣史官傳諭于右議政。
丁未十月十四日辰時,上御重熙堂。都承旨入侍時,兼都承旨沈豐之,假注書李羲觀,記事官李相璜·金祖淳,以次進伏訖。上曰,昨日掌務官事,誠怪駭矣。豈有望筒而不書官名,只書姓名者乎?提調於本院事,無不次知,此等事,何不照管乎?豐之曰,渠輩日前,已書置望筒,而第緣未詳使行之何名,更欲追後書愼,而入啓之時,忘未書塡云,此亦小臣不察之罪,不勝惶悚矣。上曰,金宗建本自猥濫,向來交結宰相之習,實多可痛,而幸而漏網。又以渠祖之故,得爲掌務官,則不思畏謹,又有此無前之事,豈不可駭乎?予於都提調事,實有慨然者,七十大臣,有何餘戀?且慕堂以後,洪氏卽我國望族,則結姻金氏,已自不可,而於其姪婦,一日問訊,幾至十次,此何擧措?中人則如金宗建輩,又復結納,藥院所屬無嚴之習,亦由於都提調有以啓之也,豈不可慨?且予於慈殿慈宮本第人,亦不任用,則況於此家乎?予之不用戚里之意,爲今日廷臣者,亦宜對揚,而如領敦寧,則年位已如此,且其子雖非登科,殆勝於登科者。正宜只知有國,不知有他,而乃欲倚仗洪樂恒之子婦,以爲傍結戚里之計,何也?蘧伯玉行年五十,知四十九年之非,須以予言,一一傳及於領敦寧,使之七十而知六十九年之非,不亦好乎?豐之曰,都提調見識,固有不逮,而豈其本心如此乎?上曰,予則拯拔自家,且是外家宗家,故待之自別,而自家行事如此,自今以後,非予所知,須使之善爲鑽刺於其姪婦家,可矣。命退,承史以次退出。
丁未十月十四日巳時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,今日傳香,何承旨爲之乎?衍德曰,同副承旨傳香矣。命書傳敎曰,傳香承旨,馳詣宗廟·景慕宮,奉審摘奸以來。上曰,京畿監司入侍。出榻敎賤臣承命出,與京畿監司徐有防,偕入進伏。上曰,近聞南陽府使上京久留云,卽令下送,可也。有防曰,當依下敎下送矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于曺允大曰,左承旨入侍。
以京畿監司狀啓曰,次及朔膳所封生鮮參半代捧事,傳于洪仁浩曰,依狀請施行,廚院亦令代捧。
傳于趙衍德曰,坐直承旨入侍。
備忘記,傾軋之習,敢售今日乎?朝家之陶甄一念,可透金石,金遇國獨不知之乎?不知而言之,是不畏也。知而言之,是不信也。不畏君命,不信王言,尙可曰有分義乎?重臣尹蓍東·金鍾正事,一筆句斷,下語齪齷,似此習氣,不欲堪視,一筮仕備擬,何如是吹覓乎?遑遽中無妄,何如是驅勒乎?至於前校理金履成之對策,予所嘉尙而賜批者,履成之以此遭,彈誠冤矣。所慮者相反之流弊,所說者往時之舞弄,言固是,理亦然,履成有何罪乎?且予近觀其人,果好之,欲用之,雖有遇國十輩,何拘於湔拂?大抵無彼無此,無甲無乙,人無見枳,物無不遂,擧一國搢紳大夫,咸鑄樂育之中,爭造平蕩之域,卽予一副當苦心血誠也。如遇國不率敎者,豈可待以言官?正言金遇國,亟施譴削之典,惟今多費辭敎,豈或動於一遇國?欲定規模,先審幾微,預杜物我跳踉之漸,然後庶得以從欲,此意,令出入三司之臣,知之。
大司諫李度默疏曰,伏以臣於臺閣之任,本自萬萬不稱,雖無可辭之義,猶不當冒居,況於年前,自速罪戾,屢被人言,至今追思,惶汗浹背。自玆以來,便成鐵限,前後屢叨,輒敢違逋,未嘗爲供職之計者,聖明亦已俯燭矣。向者恩除,適値大庭起居之日,雖不得不暫出肅命,而處義卽當,自顧慙忸,廉防甚大,不可放倒,言責至重,不宜虛縻。伏乞天地父母,俯賜諒察,亟許鐫改,以安微分,以爲居臺不職者之戒焉。臣雖不以言官自處,當此上天垂警,聖主修省之日,憂愛之忱,耿耿未已,豈敢泯默而止乎?伏惟我殿下,一德休明,克享天心,曰雨曰暘,有禱輒應,相與之理,昭然靡忒,而迺於陽藏之節,有此雷鳴之異,丁寧之戒,豈無所召也?嗚呼,有國之政,莫先於懲討,懲討之典,不得其當,國無以爲國,人無以爲人,災異之來,理固當然。粵自丙丁,亂逆層生,枝葉徒剪,窩窟未破,誅治之擧,失之太寬,以致十年之間,百變愈惜,彝倫斁敗,人心陷溺。明義一書,湮晦無餘,而昨今年來,又復依舊寬假,半行刀割輿情之冤憤莫洩,國家之虞憂自在,以蒼穹仁愛之心,安得無告誡之明也?噫,朝廷之上,黨習漸痼,莫體鎭安之意,寅協無望,草野之中,民志靡定,不識懷保之恩,訛僞滋興。大小恬嬉,紀綱無振擧之期,上下凌替,風俗有渝薄之歎,此實爲深憂痼弊,而隨事矯救,亦云末耳。苟求其本,惟在殿下一心上,誠使恐懼之念,久而靡懈,雖在處獨之時,常若遇災之日,方寸之中,對越上帝,則將見庶績咸熙,萬姓於變,退星之祥,枯桑之德,不獨專美於古,惟殿下懋哉懋哉。答曰,省疏具悉。所陳當體念,卿其勿辭行公。
大司憲李致中,執義宋銓,司諫洪樂淵,掌令嚴思憲·李尙度,持平崔守忱·吳翼煥,獻納申禹相,正言申大尹等箚曰,伏以今者隱隱之異,奚爲而作也?夫天災時變,固非治世之所宜有,而挽近以來,無歲不有,天心雖切於警告,人情易狃於恬常。臣等不敢知我殿下,恐懼修省之方,果不以爲偶然一有,而思所以大警動大振作耶?乃者雲臺之報未徹,而先下警災之敎。暬御之箴未至,而遽頒減膳之命。一念之致慶雲,三言之退熒惑,庶復覩於今日矣。噫,天人之際,雖遠而甚邇,感應之理,難微而極顯,災不虛生,必有所召。臣等固不敢掇拾傅會之語,以爲某事之召某災,而若論其一二得失,則亦豈無可言者耶?竊覸殿下臨御以來,一心對越,凡所以敬天恤民之方,靡不用極,而聖志愈勤,治效愈邈,三行刀割一部明義,無地可讀,則懲討之典,其可謂得其道乎?建極,卽帝王爲治之大範也。我寧考五紀治平,悉本於此,我殿下一心繼述,亶在於是,而近年以來,世道波蕩,朝象潰裂。位著無寅協之風,言議有岐貳之歎,注措太偏,保合無期,則平蕩之政,其可謂盡其方乎?有國之所維持,惟在紀綱,而風敎漸弛,名分日壞,下陵其上,吏侮其官。朝家之法禁,莫施於强梗,長吏之威令,不行於獷悍,輦路擊錚,率多猥屑,闕門借標,亦自容易,今日之紀綱,可謂末如何矣。公私之所依賴,專靠財用,而輕費垂匱,儲畜幾空,奢侈之俗日滋,而莫遏尾閭之洩,貪墨之風益熾,而率多膚剝之情。綃緞有禁,而無補惜財之道,租布屢蠲,而反有竭恩之慮,以至民國俱困,緩急無備,今日之財用,可謂無餘地矣。至若官職之數遞,而有乖責成之意,繡衣之頻出,而多失奉使之體,科場淆雜,士習蔑丕變之期,武備疎虞,戎政無克詰之效,凡玆數者,莫非今日之痼弊,則恬嬉頹惰,固是群下之罪,而苟究其源,亦惟在於導率之未盡其道矣。仁天之示警,無怪乎若是丁寧也。恭惟我殿下,學貫天人,誠切茂對,凡所以寅畏而修省者,宜無待於臣等之瞽說。而第念應天之道,不在文而在實。實之一字,言之甚易,行之則難,必也一事有弊,則矯之以實,一政有闕,則修之以實。內而幽獨隱微之際,外而政令施措之間,莫不以實心而行實政,則今者之災,安知不爲轉而爲祥之大機耶?伏願殿下,益加聖念,以盡警省之實焉。取進止。答曰,省箚具悉。所陳當體念矣。
正言金遇國疏曰,伏以是月也,乃純陰之月,而昨日之雷,隱隱有聲,我殿下以側修之念,軫消弭之道,敬天之誠,出於方寸,減膳之敎,不以文具。如臣鹵莽無知識,委靡蔑言議者,適忝臺地,寧不激感?噫,自聖明御極以來,冬雷之作,無歲無之,玩而爲常,不知爲異,大官按故事而陳箚,喉院三司,謄陳談而進戒。去年如是,今年如是,仁愛之天丁寧示戒,而視之懜懜,應之伈伈。在昔唐虞盛世,景星出慶雲爛,蓂莢生鳥獸若,而聖帝良佐,先吁後咈,有曰,儆戒無虞,又曰,罔失法度,恤恤乎湫湫乎,憂治危明,藹然方冊之間。竊惟今之事勢,憂虞之極,而凜然有危亡之慮,法度之失,而馴而至倫綱之墜,災異連年而見,亂逆式月而生。擧國忸安,邪議橫流,小大之臣,袖手噤口,只知爲身家計,不知有君父讎,朱子所云賊勢鴟張,非一葦可抗者,爲今日準備語也。臣請以一二事端之足可致災者略陳之,惟我聖明垂察焉。噫,丙丁之間,亂逆滔天,倫綱墜地,宗國之危,凜如一髮,我殿下神聖英武,廓揮乾斷,元凶巨魁,咸伏斧鑕。危兆禍機,轉爲磐石,而尙慮夫大義未明,餘孼傍生,於是乎裒成義理文字,揭爲海東日星。歲月雖久,而忠逆之分界至嚴,耳目寢遠,而魑魅之情狀莫逃,譬如共兜罪而天下服,春秋作而賊子懼,國家之維持乎今日者,惟是書也。臣子之藉手乎北面者,亦是義也。無是書無是義,而國其國人其人乎?夫何近年以來,是書則置束閣上,是義則抛芭籬邊,向之得罪明義者,今也騫騰,前之力戰公議者,今焉剪拂。汨董於漢賊之域,朱紫於金石之案,使隄防潰決,而殆甚洪水之泚濫。陰陽變亂,而敢售鬼蜮之閃倐。駸駸然民志不定,汲汲焉主勢日孤,若言其衆論之齊憤,而眞贓之莫掩者,則尹蓍東,是也。渠以奴事厚謙,伯仲養厚之人,力斥扶義之血疏,則至曰更觀將來,右袒作賊之逆帥,則敢謂無故被論。言出司直,罪關黨與,特以藏匿之大德,復廁衣冠之舊籍,旣無自新之跡,而遽致汲綆之引,乃以滓穢之蹤,遂掌銓衡之柄。渠若感君恩畏國法,則凡係明義理懲亂賊之關,惟當革心面着眼目,百倍恒人,而夷攷行政,則顧戀宿處,手勢濫滑。其襍引匪類,壞破大防,難遍以擧,而最是韓用中之擧擬寢郞,一何無嚴放恣之甚也?惟彼保任閹豎,沮戱代理之罪,編書攸載,國人所知,而其孫之初仕收檢,殆若無故大臣長孫錄用者然,蓍東眼中,亦有明義錄乎?卽此一事,其不有君讎,扶護凶黨之罪,爲渠斷案。而覬覦之輩,因此生心,澆亂之漸,不知稅駕。國家何負於渠,渠之負國家,乃至於此。而再經都政,厚樹私黨,籌司·惠局,惟意兜攬,朝廷之隄防漸壞,凶逆之跳踉轉甚,思之及此,寧不痛心?至若金鍾正,亦以釁累之蹤,濫蒙甄錄之恩,報效之圖,忠憤之義,雖不可責之於渠,而旣聞劇賊罔測之言,至有內舍避身之擧,則其疏之絶悖,不見可知。況於其時,身帶金吾之長,耳聽凶說,面對凶人,固當急急繫縛,忙忙入告,而乃反趑趄猶豫。任其逃走,晩後發告,迹實涉於黽勉,罪難容於緩忽,韓采則島配,而鍾正則晏如,不但刑政之有乖,抑恐義理之漸晦,不可以時移事久而置之也,審矣。金履成,以悌東之姪,行己持論,本自陰祕,以渠地閥,釋褐過十年,循例陞六,亦不擧論,臺選猶濫,堂錄胡爲。於是乎凶滑之習,讎視義理,狼責之言,無所顧忌,敢於對策之文,拖說明義錄義理,簸揚闔捭,如嘲如侮。或曰恩讎,或曰公私,張皇爲言,閃忽莫測,而要其歸趣,必欲毁是書壞是義而後已。噫嘻,唐虞之象刑,亘古今而長留,夏府之關石,建天地而不悖,雖有履成者百輩,啾喧而嘲訕之,何損於大義理關頭,而若其熒惑之態,嘗試之計,吁亦巧且惡矣。噫,義理如是其不明,淑慝如是其不別,則人心拂鬱矣,天理蔑絶矣。然則天心安得以悅豫,和氣安得以導達乎?顧今仁天之薄,示諄復之警,抑亦云晩矣。臣謂尹蓍東凡係淸顯之望,依前刊改,仍施島配之典。金鍾正屛諸四裔,不置朝籍。金履成瀛選,爲先改正,施以屛裔之典,然後人心可以底定,災異可以消弭矣。臣根孤植弱,墻壁無依,前年妄言,猶不知悔,今此見職,殆同起廢,而金人之緘,謾抱杞國之憂。仰念天災,俯察時象,繞壁彷徨,如醉如癡,欲忠者國耳。得罪巨室,非敢自恤,臣無任激切屛營之至。省疏具悉。都是因機傾軋,豈可循例賜批乎?
丁未十月十五日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,原任直閣徐龍輔,以次進伏訖。上曰,今日日氣猝寒矣。衍德曰,兼以風寒矣。衍德曰,玉堂箚子,已至經宿,尙未承批矣。上曰,從當下批矣。衍德曰,再明日方物看品,何以爲之乎?上曰,當親臨,明日入處所啓辭,可也。命退,承史以次退出。
丁未十月十五日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書京畿監司生鮮代捧事狀啓判付訖。上曰,此判付,斯速分付于畿營,亦令司饔院,自明日代捧事,一體,分付。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,明日方物看品相値,視事頉稟之意,敢啓。傳曰,知道。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于曺允大曰,右承旨入侍。
傳于趙衍德曰,戶房承旨,與戶曹判書歲幣色郞廳入侍。
有政。吏批,判書李,參判金文淳,參議李集斗,右承旨尹行元進。以權中憲爲正言,李成祜爲廣興守。
兵批,判書鄭昌順進,參判黃昇源病,參議宋鍈入直進,參知柳誼替直,左副承旨曺允大進。副司果金履信,以柳仁喆爲管城將。
傳于趙衍德曰,坐直承旨入侍。
南鶴聞,以弘文館言啓曰,校理尹翊東,旣有只推之命,卽爲牌招察任,何如?傳曰,允。
尹行元,以禮曹言啓曰,今十月十四日所下傳敎中,自今日有減膳三日之命矣。三日之限,止於今日,自明日,依例復舊封進之意,分付,何如?傳曰,允。
尹行元,以司饔院都提調·提調意啓曰,因傳敎,本院所供日下生鮮,今日爲始,以活鷄參半代封之意,敢啓。傳曰,知道。
曺允大,以兵曹言啓曰,今十月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
曺允大,以兵曹言啓曰,卽接西所衛將張益福牒報,則永肅門路西邊大松一株,今曉因風顚仆云,令該所姑爲移置之意,敢啓。傳曰,知道。
南鶴聞,以分兵曹言啓曰,卽接西所衛將韓命祥牒報,則武德門內中松一株,拔根顚仆云,令該所追後斫去之意,敢啓。傳曰,知道。
洪仁浩啓曰,臣敬奉聖敎,馳詣義禁府,取考囚徒案,則保放罪人韓致瑞·池雲成,犯夜被捉事也。依傳敎竝卽放送,仍詣典獄署,取閱囚徒案,則御寶僞造罪人六名,傳敎罪人四名,殺獄罪人十三名,結案罪人一名,逆賊緣坐罪人一名,馬牌偸出罪人二名,誣告上典罪人一名,印信僞造罪人二名,誣人惡逆罪人一名,烙印僞造罪人二名,御寶僞造干連罪人一名,殺獄干連罪人三名,印信僞造干連罪人一名,罪名俱係重大,故竝爲仍囚。輕囚罪人李景春·李世同,買僞紅牌,假稱出身事也。全時喆·郭載億,以綿花廛市民,毆打人物,辜限間囚禁事也。此與各司罪人之一時囚禁有異,有不可循例放送,故一體仍囚之意,敢啓。傳曰,竝放。
南鶴聞,以刑曹言啓曰,因承政院啓辭,典獄署輕囚罪人李景春·李世同·全時喆·郭載億等,竝放事,命下矣。依傳敎,罪人李景春·李世同·全時喆·郭載億等,卽爲放送之意,敢啓。傳曰,廷臣彌縫之習,猶可駭也。判堂旣是閣臣,則今日擧行,其可成說乎?五日錄啓時,纔放旋囚之弊,雖不必一一提說,而遇寒釋囚,旣非不可爲之事,則特敎之下,不徒不放,有此巧匿之事。縱曰郞吏之所爲,卿等在近列,有此不察之罪,京兆之不察,猶屬餘事,以何意彌縫,緣何事不察?其委折,自政院,卽爲問啓於判亞堂。且以曹屬言之,渠輩蟻蝨之賤,若有一分懲畏於今夏處分之後,則焉敢有此故犯乎?下吏之事,不必下敎,此則任之堂上,竝以此意,令政院一體,分付。
南鶴聞啓曰,廷臣彌縫之習,猶可駭也。判堂旣是閣臣,則今日擧行,其可成說乎?五日錄啓時,纔放旋囚之弊,雖不必一一提說,而遇寒釋囚,旣非不可爲之事,則特敎之下,不徒不放,有此巧匿之事。縱曰郞吏之所爲,卿等在近列,有此不察之罪,京兆之不察,猶屬餘事,以何意彌縫,緣何事不察?其委折,自政院卽爲問啓於判亞堂,且以曹屬言之,渠輩蟻蝨之賤,若有一分懲畏於今夏處分之後,則焉敢有此故犯乎?下吏之事,不必下敎,此則任之堂上,竝以此意,令政院一體分付事命下矣。問于刑曹判書吳載純,參判洪秀輔處,則以爲臣等俱以無似,待罪法曹,凡係訟獄,不能事事,尋常悚恧是白在如中,今日輕囚放釋之命,出於當寒恤囚之聖德,而至於曹內拘留之類,亦有一竝疎放之命乙仍于,臣等卽地知委,使之無遺放送,而其中李弘濟·趙忠國·姜渭聖·卞光錫等四名段,或罪名稍重,或關係不輕,而本事俱未究竟,故有難全然白放,各令保授於可信人處是白遣,金鍾輔段,因戶曹移文,其所僞造關文,數甚夥然,而印信出處,姑未究覈,故臣載純,意謂此則罪犯甚重,不可謂之輕囚,果令移囚典獄是白如乎,臣等矇未覺察,不善奉行,致有此特敎問啓之命,伏地惶隕,不知所達云矣,敢啓。傳曰,罪名稍重,則移囚典獄,可也。豈可如是?然而越俸,姑令退去。
丁未十月十六日辰時,上御誠正閣。右承旨入侍時,右承旨尹行元,假注書趙台榮,記事官李相璜·金祖淳,以次進伏訖。上命書傳敎曰,明日方物封裹看品處所,以春塘臺爲之。又命書傳敎曰,政官牌招開政。又命書傳敎曰,日寒如此,金吾保放諸囚,刑曹輕囚,該房承旨馳往疎放後以啓,各營拘留,一體放送事,分付。上曰,京兆郎廳,亦爲發牌,輕囚皆令放送事,分付。命退,承史以次退出。
丁未十月十六日巳時,上御重熙堂。戶房承旨與戶曹判書入侍時,左承旨趙衍德,假注書趙台榮,記事官尹行任·金祖淳,戶曹判書徐有隣,以次進伏訖。上曰,歲幣色郞廳,待令乎?衍德曰,諸郞廳家在稍遠,故姑未入來矣。上敎有隣曰,明日方物看品,當以春塘臺爲之,各種物件,趁早待令事,分付郞廳,可也。命退,諸臣以次退出。
丁未十月十六日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,明日開門,差早爲之,各種方物,預爲待令,待開門入之事,分付該曹。命讀公事,仍書判付訖。命退,承史以次退出。
上在昌德宮。停常參·經筵。
夜四更五更,月暈。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,臣今日方物封裹進去下直之意,敢啓。傳曰,知道。
傳于尹行元曰,戶房承旨入侍。
傳于曺允大曰,近來朝令,無論大小,自下擧行,惟以彌縫爲事,已極痛駭,而雖以今日輕囚放釋一事言之,承宣之承命放送,異於本院之囚徒書放,況有拘留竝放之特敎,則今聞該房査奏之言,京兆下輩之極意欺瞞,或匿置民家,或密置公廨,已萬萬駭然。刑曹則雖間於京兆之無形,然敢以拘留之人保授,似此小事,朝令不可行乎?當該京兆堂上,一竝越俸三等,入直郞廳爲先汰去,令義禁府拿問處之,刑曹堂上亦爲越俸一等,郞廳拿處,下吏令攸司,嚴加勘律後,草記,郞廳之代,令該曹口傳差出。
吏曹口傳政事,以兪漢輔爲漢城主簿。
傳于洪仁浩曰,推考房承旨入侍。
南鶴聞,以禮曹郞廳,以左右相意啓曰,御覽方物還下黃細苧布七匹,白細苧布四匹,黃細綿紬七匹,白紬綿紬十六匹,紫細綿紬二十匹,白綿紙二百二卷,極擇改備,其餘物種,一一看品,同爲封裹之意,敢啓。傳曰,知道。
曺允大,以都摠府言啓曰,都摠管徐有隣,以戶曹判書,方物封裹事,議政府晝仕出去之意,敢啓。傳曰,知道。
尹行元,以議政府司錄,以左右相意啓曰,今日方物封裹及査對時,政府西壁,常爲進參,而左參贊金魯鎭,身病猝重,右參贊尹塾,謂以嫌不可進參云。將無以備員開坐,左參贊金魯鎭,右參贊尹塾,竝姑許遞,令該曹以在京無故人,口傳差出,仍卽牌招,使之參坐,何如?傳曰,允。先參坐後謝恩。
吏曹口傳政事,以鄭昌聖爲左參贊,徐有寧爲右參贊。
南鶴聞,以刑曹言啓曰,京兆下輩之極意欺瞞,或匿置民家,或密置公廨,已萬萬駭然,刑曹則雖間於京兆,無形亦然,敢以拘留之人保授,似此小事,朝令不可行乎?當該京兆堂上,一竝越俸三等,入直郞廳,爲先汰去,令該府拿問處之,刑曹堂上,亦爲越俸一等,郞廳拿處,下吏令攸司嚴加勘律後,草記事,命下矣。謹按律文,則大明律制書有違條云,凡奉制書有所施行,而違者杖一百。同律對制上書詐不以實條云,凡奏事詐不以實者,杖一百徒三年,名例云,二罪俱發,以重者論,依此律從重論。本曹書吏姜道說全羅道高山縣,徐敬直忠淸道文義縣,崔命純慶尙道尙州牧,竝徒三年定配,卽爲押送,而杖則待用刑,令配所官擧行事,分付于各該道臣。漢城府書吏金禹瑞·朴尙淳等,所當一體照勘,而旣有捧草供以入之命,故姑不得擧行之意,敢啓。傳曰,旣與自犯匿置有異,堂上旣已處分,下吏不足責,此草記分揀。
丁未十月十七日辰時,上詣春塘臺。方物封裹看品入侍時,兼都承旨沈豐之,左承旨趙衍德,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記注官承膺祚,記事官金祖淳,二直提學李秉模,檢校直閣徐鼎修,直閣鄭大容,以次隨駕。上具戎服,乘輿出賓陽門,由靑陽門,詣春塘臺,降輿陞座。上曰,各樣方物入之,戶曹佐郞鄭東敎等,以次奉入。上曰,閣臣·承旨,逐條看品,如有執頉者,盡爲點退,可也。豐之·秉模等,以次看品訖。上曰,執頉者,爲幾許耶?豐之曰,以最多數言之,白綿紙爲一百餘卷矣。上命分賜諸臣訖,乘輿出靑陽門,入賓陽門還內。諸臣以次退出。
丁未十月十七日未時,上御重熙堂。推考房承旨入侍時,右副承旨洪仁浩,假注書趙台榮,記注官承膺祚,記事官金祖淳,以次進伏訖。上命書刑曹草供判付。上曰,京兆吏所藏匿之囚,卽是沈能喆之訟隻云,沈能喆誰也?仁浩曰,聞能喆卽沈履之之子也。上曰,沈能喆,誰之壻也?注書出去,問於都承旨以來,可也。賤臣承命出,回奏曰,問于都承旨沈豐之處,則以爲沈能喆卽申晩之壻云矣。上曰,晩之姓名,豈可肆然回奏乎?所謂申字,卽是臣字耶?更問於都承旨,可也。賤臣承命出傳。上曰,初欲判下於草供矣,旣聞晩之女壻之事,則豈可自上賜批於此等訟案乎?使秋曹堂上,出意見,更爲盤問,草記,可也。雖秋曹,旣聞此事,何敢泛然看過乎?乃命退,承史以次退出。
丁未十月十七日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,戶判入來乎?衍德曰,姑未入來矣。上曰,如已入來,入侍。賤臣承命出,與戶曹判書徐有隣,偕入進伏。上敎有隣曰,方物善爲封裹乎?有隣曰,然矣。上曰,何時封裹乎?有隣曰,參贊午後始承牌來參,故日暮前纔得封裹矣。命退,諸臣以次退出。
上在昌德宮。停常參·經筵。
未時雷動。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,臣入直禁軍戎器點考,進去下直之意,敢啓。傳曰,知道。
曺允大啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于曺允大曰,戶刑房承旨入侍。
左承旨趙衍德,左副承旨曺允大,右副承旨洪仁浩,同副承旨南鶴聞所懷。臣等職忝近密,豈不仰體建極之聖念,佇覩歸極之至治,而獨奈人心不齊,物情難平,夤緣事會,或售傾軋之習,牢率故常間多漫漶之弊。今於遇災省躬之餘,特降諄複敷心之敎,凡今在廷之臣,孰敢復懷黨比之心,而若乃懲礪董正之方,不惟在於溫音以解之,薄罰以警之而已。噫,淫朋比德,箕疇示戒,仁能好惡,曾傳垂訓。臣等竊伏覩,我殿下,臨御以來,務調醎酸,治欲底於寧靖,量恢淵藪,德已洽於含弘。而惟是拘牽私昵,自陷渝激之罪,畦畛彼此,甘爲狹窄之歸者,卽一不率化之徒也。特以寧靖之不露聲色,含弘之過示包荒,馴致近日朝象,而暌乖極矣。天下之義理,祗是一箇,而甲者之所執,乙者未必爲是,朝廷之公議,夫豈二岐,而此邊之所斥,彼邊不以爲非。始也私室之語言,終至朝廷之上徹,畢竟氷炭互加,戈戟相尋,苟究厥由,蓋無一分畏戢之心故耳。臣等愚意,竊以爲明好惡嚴黜陟六字,爲今日救弊之方,伏願留神澄省焉。上曰,爾等之言,雖不十分有槪,大體六字陳勉,亦好矣,當留意。
副應校鄭萬始,校理李鼎得,副校理宋翼孝·徐配修,修撰李敬五·宋民載,副修撰趙鎭宅·韓用龜等所懷。伏以天心再警於游雷,聖念彌切於詢蕘,至有書進所懷之敎,十行絲綸,丁寧懇摯,臣等聚首奉讀,不勝欽頌之至。噫,上好下從,聖人攸訓,表端影正,先哲有言,顧今日之爻象,一反於是,此曷故焉?臣等愚昧,竊以爲懲討,天下之大義也,用舍王者之大柄也。義理定而典章行,則一世咸服,自臻寧靖之域矣。好惡明而黜陟公,則衆趨歸壹,方囿含弘之象矣。今我殿下,寬仁太過,誅討之義,專事鎭安,而其弊也堤防漸壞。旌別之際,一務包容,而其流也臧否易混。以致言議之渝激而傾軋成風,世路之挾窄而偏詖日甚。治無徯志之望,朝無交泰之象,以古人憂治危明之心,寧不慨惜於今日耶?伏願殿下,惕然改圖,以明義理正好惡,爲今日對症之劑,使搢紳大夫,丕變朋淫之習,咸底會極之休,則應天以實,不外乎是,惟殿下,懋哉懋哉。上曰,日前箚子,太草率,賜批後,原本之留中,出於爲爾等之意,而今日求助之後,意謂悉心對揚,又如是草率,誠慨然矣。
傳于南鶴聞曰,俄下求助之敎,豈敢備例,而兩司之箚,不可但謂冗長,又不可但謂草率。若曰,傳敎未及見云爾,則頒布已久,職在言責,有此孤負,不可無警飭之擧,當該兩司諸臣,一竝遞差。諫長之獨不聯名,又何意也?首創獨疏之謬例,以啓僚臺之效嚬而惹鬧,以此以彼,難免其責,行大司諫李度默,亦爲遞差。
傳于南鶴聞曰,兩司未差之代,前望單子入之。
兩司前望單子入,大司憲洪檢,執義李思祚,掌令李宗燮·朴行淳,持平尹九宗·曺霖,大司諫嚴思晩,獻納李殷模,正言金鎔·李益運落點。
以濟州牧使狀啓畢賑形止馳啓事,傳于趙衍德曰,卿之前後狀辭,極甚該詳,調賑始末,歷如指掌,治績之綜明,亦可推知,甚可尙也。所請亦甚得宜,依此施行事,回諭。
賑恤廳啓目,粘連濟州牧使李命俊,畢賑加資賞典,令該曹稟處,何如?判付啓,觀於狀辭,參以擧行,賑政之外,治蹟可知,前此回諭,屢示褒嘉之意者,此也。畢賑後加資,便成前例,何靳於此倅?該牧使李命俊加資,若此則豐基事,必因襲謬,足可寬貰,原啓目中論罪一款分揀事,分付爲良如敎。
刑曹啓目,漢城府書吏金禹瑞·朴尙淳等原情云云。沈能喆照律定配,金禹瑞等考律嚴勘,何如?判付啓,金禹瑞段,依啓目施行,朴尙淳段,所犯與刑吏無異,放送。沈能喆段,堂疏旣以不義二字爲言者,卿等亦必領會,國有一分法綱,渠焉敢若是?以渠所供觀之,非不義之物,卽完伯沈頤之物也。然以事理推之,立石之需,不給其兄,給其矣處云者,甚不成說,若非頤之之物。必是堂疏所謂不義之物。此一段究竟後,更爲論理草記勘罪爲良如敎。
領議政金致仁,左議政李在協,右議政兪彦鎬等箚曰,伏以今日之雷,又何爲而作也?聖明警惕於上,群工奔走於下,盡修省之方,無暇豫之失,宜其天心回怒,乖氣自消,而乃反譴告之不已,一之再之,轟硜有加,殆若耳提而面命。嗚呼,其可畏也。天人無間,厥理無差,是豈無所以而然哉?古人以置相得失,占國之安危,調元贊化,論道經邦,蓋莫非其職,而今以如臣等者處之,凡庸陋劣,旣無以上補一德,癃老昏憒,又不能下整百度。汔無一言一事,少酬我殿下委畀之意,此其罪,不容於誅久矣。而臣等則不知辭避,殿下則一味涵貸,昊天曰明,安得不赫然而申警也?玆敢相率聯籲,仰請譴何,處分之降,悚息以竢。取進止。答曰,省箚具悉卿等之懇。修省之意,已悉於求助之敎,卿等安心,勿辭視事。仍傳曰,此批答,遣史官傳諭于三大臣。
副修撰趙鎭宅疏曰,伏以臣伏奉傳敎下者,以京兆匿囚事,有堂郞處分之命,臣於此竊爲之駭痛也。噫,當寒慮囚,特許放釋,實出我聖上視如傷之至意,則爲有司者,固當恪遵奉行,無敢淹留,而乃反委諸下屬,恣意欺瞞。潛置民家,密匿公廨,以至摘奸現發之境,德音莫宣,朝令不行,揆以紀綱,固萬萬駭惋,而至若隱匿之由,明有指使之跡。當初始訟,旣緣不義之財,畢竟聽許,自歸非理之科,以至曲循私徑,敢蔽天聽。世道雖曰陵夷,紀綱雖曰虧壞,放肆之習,壅蔽之擧,一至此極,寧不痛心?究厥罪犯,不可以越俸汰拿而止,臣謂當該聽理堂上,爲先施以削黜之典,入直郞廳,施以竄配之律。特命攸司覈得委折,其居間慫慂之人,照法重繩,俾仁澤下究,而國綱稍振,千萬幸甚。省疏具悉。沈能喆事,聞於渠供,事屬完伯,似與疏中所謂不義之財差殊,拒令匿置一款,姑未査得。當於該曹啓目,判下該堂事,始旣越法,末又干科,此等訟官,不可尋常處之,依施,郞官已汰拿勿論。
校理李鼎德疏曰,伏以邦休已兆於毓慶,人情咸聳於設廳,攢手欣祝,帀域同情。仍伏念臣顓蒙椎鹵,百無肖似,而只資口讀,濫竊科第,四載之間,歷揚淸顯,中批除旨,已是特恩。前席溫諭,至及先故,臣且惶且感,誠不知何以得此於聖明之世也。惟是前後忝叨,多在經幄,而顧惟謏蔑之識,曾乏絲毫之裨,每一循省,冞增慙恧,只將竭蹶之義,思效塵刹之報,更安有分外營求之望哉?第臣有區區至切之私懇,終不能自阻於孝理之下,伏惟聖明垂察焉。臣賦命險釁,早失所怙,獨有偏母,而今年已六十有八矣。少多疾病,轉成沈痼,眞元耗竭,神衛凋落,奄奄氣息,不離床席,而所恃以爲命者,惟在於臣身。顧臣誠旣淺薄,家又貧屢,甁罍屢罄,菽水時絶,至於藥餌之方,甘旨之供,所以扶護調救者,一未效誠,則臣心湔迫,爲如何哉?夫以積傷之軀,而抱累歲之疾,衰暮之命,而罹飢寒之厄,則正所謂天下之窮民也。臣進不能對揚王休,粗效人臣之分,退不能保養病母,少伸人子之情,辜負公私,死有餘罪。且竊念爲子爲臣,情無緩急,而事君事親,日有長短,犬馬之戀主雖篤,而烏鳥之反哺亦切,則桑楡暮景,前路無多,而葵藿寸忱,後期可圖,玆敢冒昧而陳之。伏乞聖明,俯賜憐察,畀臣湖·嶺間一小邑,俾得以下遂將母之願,上戴分憂之寵,則公私得便,隕結是期。省疏具悉。疏辭依施。
丁未十月十八日辰時,上御誠正閣。戶刑房承旨入侍時,左承旨趙衍德,右副承旨洪仁浩,假注書李羲觀,記事官李宗烈,記注官承膺祚,以次進伏訖。上曰,御製有校正事,仕進閣臣入侍事,分付。賤臣承命出,與一提學金鍾秀,偕入進伏。上曰,下番玉堂趙鎭宅,持驪州邑誌入侍。邑誌雖未及持來,先爲入侍。賤臣承命出,與趙鎭宅,偕入進伏。上曰,邑誌持入乎?鎭宅曰,方送人臣家,使之持來矣。上命仁浩先退,仁浩退出。上曰,注書出去,邑誌持入。賤臣承命出,持邑誌還入進呈。上命鎭宅先退,鎭宅退出。命書公事訖。命退,諸臣以次退出。
丁未十月十八日申時,上御重熙堂。承旨入侍時,左承旨趙衍德,假注書趙台榮,記事官李相璜·金祖淳,待敎尹行任,以次進伏訖。上曰,大老祠碑文,留置內閣,宋欽書卽爲出去,待下敎來待事,分付。賤臣承命出傳。上曰,陳箚玉堂,竝來待政院事,分付。賤臣承命出傳。上命書傳敎曰,微雷隱隱,又發於五日之間,至理玄邈,雖不敢傅會爲說,只就面前人事易曉而易解者求之,上下反其所好,牴牾難合,至於睽乖。予所好者寧靖,而世則渝激,予所好者含弘,而世則窄狹,如是而安望共濟殷須治能徯志乎?上下交則泰,不交則否,否隔壹鬱,下失其道,上干于和,靜究厥由,由予否德。仁愛之警告,不難曉解,在今日修省之方,其要莫過於求助。咨爾近密三司之臣,體予如渴之思,如以公亮勵翼之謨,補予闕遺,其爲益,豈比於減常饍之備常例乎?等是言也,背予所求,畢竟爲拒言之歸,日前臺批,責之以因機傾軋者此也,竝須知悉。仍傳曰,若啓若箚,徒歸文具,承旨·玉堂,則各陳所懷,兩司則旣不詣臺,以聯箚捧入,近來有謬例,同時行公臺諫,而或以聯箚,或以獨疏,甚未安矣。此意政院申飭。上曰,右副承旨入侍。賤臣承命出傳,右副承旨洪仁浩進伏。上曰,玉堂箚子還給,更以所懷書呈,而勿用例套,必以俄下傳敎,逐條對陳事,招致諸玉堂,分付,可也。上曰,惠慶宮進服加減歸脾湯十貼製入。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日拜表相値,視事頉稟之意,敢啓。傳曰,知道。
沈豐之啓曰,來二十一日朝參日次矣,敢啓。傳曰,停。
沈豐之啓曰,來二十一日輪對日次矣,敢稟。傳曰,爲之。
傳于曺允大曰,左承旨入侍。
傳于曺允大曰,次對食後來會。
傳于曺允大曰,大臣·備局堂上引見。
參贊前望單子入之,左參贊吳載純,右參贊宋載經落點。
尹行元啓曰,卽者校理李鼎德,修撰李敬五,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,飭敎用人言例,亦敢引義乎?可謂不曉事理,遞差,前望單子入之,待下批與他玉堂牌招入直。
玉堂前望單子入之,校理金履翼,修撰尹光普落點。
沈豐之啓曰,前校理李鼎德,前修撰李敬五處,問啓事,命下矣。問于李鼎德·李敬五處,則以爲臣等俱以無似,忝居論思,昨日求助之下,莫效對揚之義,草草所懷,孤負聖意之勤摯。及承聖批,過加優容,誨諭諄複,臣等聚首奉讀,感誦之不暇,豈敢爲一毫引義之計。而第緣臣等愚迷顚錯,徒懷溺職之是懼,全昧處義之乖當,率爾徑出,致勤問啓。一則臣等之罪,二則臣等之罪,惶隕震懍,不知所達云矣,敢啓。傳曰,雖於大臣批答,只以慨然二字爲答,則不必上箚引咎,亦不必胥命,金吾·玉堂雖自重,焉敢爲此無於古無於例之擧乎?至於徑出,尤萬萬未妥。此雖小事,所關紀綱分義,問啓之下,對辭極爲矇然,當該玉堂,爲先罷職。
傳于尹行元曰,刑曹判書前望單子入之,待下批牌招察任。
刑曹判書前望單子入之,李在簡落點。
以柳煥寅囚單子,傳于洪仁浩曰,付過放送。
以戶曹別單唐藥材貿易事,傳于南鶴聞曰,所謂別香所入,必是自內別造香所入也。不然則內局豈有別香乎?自內別造香,元無造出之事,丙申以後,便同革罷,內局之循例啓下於燕貿別單,必是金光國所爲,自本曹査問該院,如果自內別造香,則首醫論罪草記。
南鶴聞,以戶曹言啓曰,以戶曹唐藥材貿易別單。傳曰,所謂別香所入,必是自內別造香所入也,不然則內局豈有別香乎?自內,別造香元無造出之事,丙申以後,便同革罷,內局之循例啓下於燕貿別單,必是金光國所爲,自本曹査問該院,如果自內別造香,則首醫論罪草記事,命下矣。問于內醫院,則以爲別香材料,卽芙蓉香衣香所入,而春秋等香時,以別香材料,同時加劑,一體需用,而元無以別香材料內入之例。未知創自何時,而取考前後啓下別單,則戊戌別單,以加劑香爲名,己亥以後,連以別香爲名,一例擧行,故今番亦爲依例啓下,文移戶曹云矣。今此別香名色,旣非內入之需,乃是內局加劑材料,溯考屢年,如例擧行,雖與今年創開有異,其所襲謬之罪,在所難免。當該首醫金光國,令該府拿問處之,內局藥材燕貿別單,改修正啓下,何如?傳曰,如自戊戌創行,而今番循例爲之,則首醫汰去別單改修正,若是久遠之例,則首醫勿論,依元別單擧行後,形止草記。
曺允大,以兵曹言啓曰,今十月二十日,文臣朔試射日次,而內外中日,旣已停止,不得爲之之意,敢啓。傳曰,知道。
洪仁浩,以刑曹言啓曰,因本曹草供判付內,金禹瑞段,依啓目施行,朴尙淳段,所犯與刑吏無異,放送,沈能喆段,堂疏旣以不義二字爲言者,卿等亦必領會,國有一分法綱,渠焉敢若是?以渠所供觀之,非不義之物,卽完伯沈頤之物也。然以事理推之,立石之需,不給其兄,給其矣處云者,甚不成說,若非頤之之物,必是堂疏所謂不義之物,此一段究竟後,更爲論理草記勘罪事,命下矣。取考律文,則大明律對制上書詐不以實條,有曰,凡對制及奏事,詐不以實者,杖一百徒三年,金禹瑞依此律,原春道三陟府徒三年定配。卽爲押送,而杖則待用杖,令配所官擧行之意,分付道臣,朴尙淳依判下放送。罪人沈能喆處,謹以判付內辭意,更爲嚴加究問,則以爲李順昌之換用錢,果是完營所送,而渠所主管去來之事,則渠之長兄,病未看檢。仲兄二人,或在靑丹任所,或居龍仁鄕庄,諸般家事,渠自照檢,而今此李順昌及其弟云得,卽渠之素所親知者也。酬酢之際,偶及完營換錢事,則云得自願下去,受錢換用,故渠抵書完營,使云得拮据,則云得使其兄順昌,先納四百兩後,仍忽逃走。故二百餘兩,則僅捧於順昌處,零數三百入十兩,則終不備給,故果於順昌處督捧,而當初換錢時,以完營錢一千兩換用之意,所成手記,見在渠處,一覽可知其爲完營物。至於不義物,則渠雖愚迷,粗知分義之截嚴,厥錢若是他條所出,則特敎嚴問之下,何敢假托爲先之事,重自陷於欺天之科乎云云。而竝與匿置一款,反覆究詰,終始發明,故李順昌,卽爲招致,査問其錢財出處,則以爲渠之兄弟,果與沈能喆相親,而成納手記,下送云。得於完營,使之轉換,則云得受錢千兩·牛隻·白木等物,興販上來,四百兩,先給沈家。仍持所餘錢·木,忽無去處,而自沈家督徵於渠處,二百餘兩,渠果辦納,其餘三百八十兩,尙未畢報云矣。沈能喆前招所謂完營所送之錢云者,似有隱情,終難取信,判付辭意,又如是嚴明。故錢·貨出處,反覆鉤問,威脅理喩,使之從實直告,而渠之所供,極口發明,與順昌兄弟,相換去來之狀,一一指陳。順昌兄弟等處所捧手記,亦爲現納,順昌招辭,與能喆所告,亦多相符,而至於不義之財,則專事掩諱,終不直告。竟日盤覈,無以究得,竝與嗾囑該吏,再三匿置之狀,一直牢諱。究其情狀,誠極痛駭,而昨日納招中,平時嗾囑府吏,雖有意外放送之事,切勿全釋,必爲保授等說,可見其拒令匿置之本情。因渠操切之習,致使德意莫宣,朝令不行,卽此一事,實難容貸,罪人沈能喆,考律遠配,何如?傳曰,允。所謂換錢,旣非不義之物,卽完伯沈頤之所爲,則無論用處之如何,名以道伯,何不光明輸來,稱之曰立石之需,買牛買綿,興販換送者,貽羞聽聞。然以不屑之義,不欲處分,此說旣登於奏御文字,亦可謂羞恥事。然沈能喆,則匿置一款,旣無潛囑之跡,推以事勢,亦似未及周旋,此專是該堂之罪,能喆,自本曹參酌照律勘放,可也。
洪仁浩,以義禁府言啓曰,因慶尙監司金光默狀啓,據刑曹粘目內,陜川前郡守朴仁榮罪狀,更爲拿問嚴處事,允下矣。朴仁榮,前以他罪,定配於全羅道錦山郡,依例發遣府羅將,拿來,何如?傳曰,允。
左參贊鄭昌聖疏曰,疏本缺
丁未十月十九日巳時,上御誠正閣。大臣·備局堂上,引見入侍時,領議政金致仁,左議政李在協,右議政兪彦鎬,戶曹判書徐有隣,禮曹判書金履素,刑曹判書吳載純,行副司直鄭好仁,吏曹判書李,行副司直李在簡,兵曹判書鄭昌順,兼都承旨沈豐之,開城留守閔鍾顯,行副司直李敬懋,吏曹參判金文淳,行副司直徐有大,刑曹參判洪秀輔,行副司直蔡弘履,漢城右尹朴祐源,江華留守趙鼎鎭,行副司直金持默,左副承旨曺允大,假注書李羲觀,事變假注書金膺著,記事官李相璜·金祖淳,以次進伏訖。致仁曰,今日寒事稍解,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今月已至念間,群情之晝夜顒祝愈切,中宮殿諸節一向平順,而無他症候耶?上曰,連得平順矣。致仁曰,自前月,每承必致踰月之敎,而今則爲日稍久,下情還不勝紆鬱矣。上曰,若不踰晦初則好矣。致仁曰,近來冬雷之災,殆乎無歲無之,而至於今番,則四五日之間,再次告警,且雪中殷轟,尤係初見,伏想聖心兢惕,丙枕靡安矣。日昨箚引,自古爲應文之例,而若臣等祈懇,則亶出衷曲,蓋旣無一毫裨補,反或貽害世道。區區所望,實在於亟賜退斥,改卜賢德,而乃伏承循例下批,臣等悚恧,已無可言。且災異如此,而下之祈免,上之靳允,徒歸應文之事,則其有乖於至誠修省之道,爲如何哉?至於賤臣,則尤是衰老昏耄,飾巾待盡,只在朝夕,更伏望亟許遞免,以幸公私焉。上曰,所引過矣。昨日傳敎已言之,而一則否德,二則否德,予固自省之不暇,然而予亦曰,近日災異,未必不由於卿等何者?近來朝象之不得寧靖,實由於卿等之不能鎭定故耳。致仁曰,豈惟下能鎭定?乃反有激成之歎,此臣所以至誠祈懇於斥退之恩者也。如賜斥退,目下亦必有顯效矣。上曰,若如此,當初何以復起卿乎?致仁曰,初則猶冀其爲一有補益,而今則已試蔑效,正宜斥免也。上曰,昨日政院·玉堂所懷,卿等見之乎?致仁曰,未及見之矣。上曰,昨下求助之敎,庶幾昌言之有聞,而政院·玉堂所懷,旣無可觀,臺諫所言,則又只似擧子對策樣,豈不慨然哉?予於玉堂所懷批答,用慨然二字,而玉堂又因此徑出,設於大臣箚批,用此二字,卿等亦豈因此胥命,或尋箚乎?玉堂事,誠可異也。致仁曰,誠如聖敎,雖於臣等箚批,承此二字,臣等豈敢因此不爲入闕乎?徑出玉堂,誠過於分數矣。上曰,昨日命陳所懷,實出有意,近日朝象何如此乎?金遇國疏本,初則不欲頒布,而或者以爲頒布,然後於當之者,反有勝焉云,故使之頒布矣。予非不知重繩之爲宜,而罰止削職者,意實有在,再作洪樂淵,又有疏救之擧矣。此亦姑不賜批,而要之此等處,不必多費聲氣,曰是曰非,如是則非徒無益,反恐無寧靖之期也。致仁曰,如使臣等,少有彈壓之望,鎭服之量,則朝象豈至如此乎?臣則尤是垂死殘喘,而徒致激人心害世道之歎,亟賜處分,實所至望。且今日入闕,始見臺疏,則在臣亦多有不安者,而旣入闕中,不敢不承候而退歸,故玆敢冒沒登對矣。上曰,臺疏於卿,有何不安處乎?致仁曰,誠亦有之矣。上曰,近日事,左相當任其責矣。大抵對策,與臺疏一般,自上求言,在下應旨,設使言有狂妄,亦宜假借,向來金履成對策中語,非謂其眞如此也。乃是先事之戒,古人亦有毋若丹朱傲之言,則予之特加批點者此也。而金遇國疏,乃以一筆句斷,非直爲人鬼關頭而已,則此豈朝廷間好事乎?且其所論三事中,金鍾正事尤可笑,金鍾正,予於其賓客時見之,頗了了剛明,今則老昏甚矣。向來事必是老昏,惶怯中所致,則疏中下語,豈可如是?且不惟論向來事,乃又提及已往,復起宿火,此等處,左相則似可以鎭壓,而何不爲鎭壓之道乎?予則曰,自向來議薦時事,卿亦如此,況年少名官乎?不知者,必反以卿爲推波助瀾,此豈予置卿此任之本意乎?予雖無誠信之交孚於群下者,豈因金遇國之言,而有所左右,亦豈因金遇國對邊之言,而有所彼此哉?自古如此事,或値投間抵隙之機,以售乘時逞意之計,而今則明知其不能入,猶復如此,亦可謂不善料事矣。在協曰,聖敎及此,下懷惶悚,無以仰對。且卽今擧國顒祝之際,雖有大於此者,亦不可提論,況臺疏所陳乎?臺諫事,誠怪異矣,然而尹蓍東之政注,金履成之對策,人之有言,亦已久矣。但對策事,設有人言,豈可以此論斷乎?上曰,雖以政注事言之,亦何可因此句斷其平生乎?予於伊時,非不欲索言是非,以露圭角,而若或致過重,則反易乖激,若不以爲非,則又有可慮,故只得如此平說。且予之本意,欲使爲甲乙之論,而互相起鬧者,兩無所甘,蓋甘如醴者,本非好事,故近來規模,無彼無此,一以無味爲主。此意卿等,亦必知之,而遭罹者,須勿認以爲不足,臺諫亦毋認以爲太過,可矣。雖然,近來每事如此,故毋論此邊彼邊,氣節名義,又漸掃地,蓋先朝五十年功德,實所以全保世臣,而今則聖化寢遠,世級日下。只自爲身家之計,不復知名節爲何事,此固可悶,而若於彼此之間,有所偏重,則反有激成之慮,故只以不激不隨,物來順應爲事,且使跳踉者,毋得轉加而已矣。致仁曰,自上雖以不露圭角爲敎,而伊日金遇國處分,亦可謂明示好惡矣。大抵爲國之道,當好惡處好惡,當處分處處分,然後乃可以寧靖,而若或以一味鎭安爲主,則恐非其宜。且雖以培養氣節言之,聽納之際,是者奬之,非者責之,又其甚者罪之,則必有益於培養之道,而但恐於此得中爲難矣。上曰,此時夾贊,正賴卿等,蓋財成輔相,上下交修而後,可以做事,予豈能獨運於上也?予之復起卿者,正以此也,則卿欲見幾而作,可乎?致仁曰,夾贊二字,豈如臣之誠信未孚,力量無素者,所堪當乎?且如尹蓍東所遭,正以其進用太驟,見忤半世之故,則處於睢盱之地者,例患如此,臣之冒居此任,亦周年矣。此臣所以惟望速退,以全曲保之恩者也。上曰,尹蓍東事,誠然矣。而卿之復居此任,豈可援比於他人之驟用乎?且卿年若只五六十,亦可以曲從,而今卿則餘日無多,何可許其去乎?致仁曰,臣年若五六十,且當生死以之,而今則實昏耄無用,故敢以是祈免矣。上曰,然則詢玆黃髮之言,又何謂耶?致仁曰,如高允九十後,亦當劇務,而臣之無似,何敢比擬古人乎?上曰,臺疏中,尹蓍東事擬望一款,爲新說話,而其餘皆套襲前人所言矣。致仁曰,若以古事言之,故相鄭澈,至被榜示朝堂之罰,而其子登科入玉署,故相李頤命,拜相後,其兄師命始復官,今韓翼謩,旣已復官,則其孫檢擬,似非異事矣。在協曰,鄭·李兩相事,係是黨議間事,似與今日事有異矣。上曰,韓翼謩伊時事,載在明義錄,蓋初則不可謂善處,而末後書啓,獜漢則以一轉再轉,必欲湛滅爲言,而韓翼謩則知罪知罪爲辭,亦可謂收之桑楡矣。且予嘗以其孫,則似不必枳塞,有所云云。豈或此言流出,而有所檢擬乎?金遇國乃欲因此而驅之於逆,則豈有如此人事乎?觀其疏辭之全沒知覺,可見左相諸人之初不與知也。至於金鍾正事,亦必昏妄所致,則又何可深咎乎?致仁曰,金鍾正事,臣則嫌不敢陳,而至於韓翼謩,則本與麟漢角立,便是楚越矣。上曰,予亦於復官傳敎,略已言之,而但臺論寧激毋渝,設令韓翼謩果賢也。爲臺官者,提論其孫檢擬之可否,而或請罷或請削而已,則雖或過於分數,亦何關係,而今乃直驅之於逆則豈其可乎?且果逆也,予豈任之以冢宰之重乎?其無知覺甚矣。致仁曰,若只就事論事而已,則豈以爲非乎?上曰,金履成,則予於傳敎,已脫之矣。致仁曰,金履成亦久枳之餘,榮進稍驟,故見忤於人矣。上曰,左相則以爲如何?在協曰,誠如聖敎,謄前人之言,蒙上文之稱,而歸之於逆,豈有如此人事乎?上曰,小小是非之曰可曰否,猶或可也。此則非人則鬼,非忠則逆,豈可以甲乙之爭,直驅之罔測之科哉。且金遇國實則庸劣,故其疏眞贓,自可見捉,此予所謂左相必不與知者也。蓋其無見識無料量如此,安得不敗乎?致仁曰,此等事雖左相,亦何以盡知?雖知而挽止,亦未必聽從,官高者例患如此矣。上曰,今番事,左相必不知,而此亦豈金遇國所能自辦者乎?予於處分時,欲發此言,而嫌於過重,故不果矣。然而其中主張跳踉者,若査得懲戢,則必有益於世道時象矣。在協曰,主張跳踉者,將何以知得耶?上曰,卿豈無斟酌料量者乎?必須嚴加禁斷,使無情者,不得盡其辭則好矣。上曰,金遇國疏中,有起廢之語,其間豈有廢枳之事乎?予於臺望及兵郞望,一二次越點,以此觀之,亦與初不擬望者有異,蓋前年金遇國言事後,予非以其言爲非,而伊時試射日,復賊以金遇國五寸來見等說,有所云云。復賊事,誠萬萬無嚴,而不炊之堗,又何生煙乎?予則以臺諫進言,不因人指使,能自辦得者,爲眞箇臺諫,予之靳點於金遇國者,正以此也。然若使金遇國,無此事而冒此名,則亦可矜憐矣。致仁曰,復賊之筵中此言,誠萬萬無嚴,卽此一事,可知其爲逆矣,然臺諫則又豈可如此乎?上曰,伊時六承旨及諸卿宰皆在,而乃敢揚言此事,其時承旨中,亦有論斥之擧矣。致仁曰,筵體旣如是無嚴,入侍承旨,豈可不卽席請罪乎?上曰,伊時果亦有請推之事矣。上曰,李命俊狀啓,卿等見之乎?其中涼藿事,以十分之九出送,而以其一分留置云者,其言頗有條理,且聞其治積素著云矣。致仁曰,涼藿事,似於湖南,必有益矣。上曰,此誰之親族也?在協曰,洪秀輔必知之矣。秀輔曰,卽廣平大君子孫,而與李致中寸數不遠,且與臣連家矣。在協曰,其爲人頗眞實矣。上曰,判尹何不入來也?允大曰,判尹辭疏到院,故纔已退却,而疏辭則以僚堂譴削,爲難安之端矣。致仁曰,此忠淸前監司金光默狀啓也,枚擧泰安縣監朴泂牒呈,以爲該縣三面環海,水路絶險,挽近以來,臭載最甚,況以一隻孤舟,責其三海護送者,實是行不得之政。所斤行營,以稅船去來咽喉之地,吏率軍民,生長水邊,洞知夷險,而護送各不過數十里。泰安則以海門稍遠之地,裝送不慣水之船格,而護送合爲三百餘里,歷行營而爲西邊指路,則後到船之在南邊者,無護送之暇。越所斤而爲北邊指路,則前到船之在西邊者,亦無護送之勢。當初定界之時,不顧護送之難易,只限邑鎭之地界,故致敗之數出者,良以此也。若使行營,自黃嶼少進而至蟻項,爲西邊七十里指路,所斤則自蟻項少進而至萬垈,爲北邊八十里指路。泰安則爲南邊二百里指路,使護送無甚偏多,則允合矯救之道,請令廟堂稟旨分付矣。當初縣鎭護送,各限其地界,故或數十里,或三百里,不均莫甚,泰安之年年遞倅,蓋由於是。此不可無變通,而道臣所論,儘得其宜,臣等之意,則依其請許施似好,而備堂中,或有難之者,臣等旣不能目覩形便,則有難硬斷以奏,曾經道臣,今方入侍,下詢處之,何如?上曰,曾經道臣及水使,各陳所見,可也。有隣曰,泰安事勢,非不可悶,而毋論營邑鎭長短大小,各有壃界,若使虞候·僉使,非其壃界,而替當護送,則營鎭稱冤,勢所必至,恐不如仍舊貫之爲經法矣。豐之曰,泰安數遞之弊,實由於護送界限之太遠,臣之淺見,則與前道臣金光默狀啓所達,無異矣。文淳曰,泰安數遞,雖極可悶,而邑鎭旣有地界,如是變通,恐不無反生弊之慮矣。秀輔曰,臣則居任未久,未及巡審,海路形便,無以詳知,今於下詢之下,不敢指一仰對矣。有大曰,旣有地界之定限,則在本邑,雖云可悶,而使虞候與所斤,替當護送,則其所救弊,反爲貽弊之端矣。致仁曰,邑鎭壃界,則依前,只於水路,別定界限,使之護送,恐無不可矣。上曰,地界之如是分定,雖有無於前之嫌,自此分掌可專,該倅數遞之弊,亦可矯救,依狀請施行,可也。出擧條致仁曰,爲先山石役,送助財力,不是異事,而完營錢之說,屢登於秋曹文案,至徹睿覽,則其在國體,不可仍置,全羅監司沈頤之罷職,何如?上曰,依爲之。出擧條致仁曰,臣素蔑鑑識,每當儀薦時,不勝惶悶,而鄭東浚之治積,曾所慣聞,實合一試於方面之任,故向於錦伯薦望時,以此薦擬矣。今番完伯之代,則必以此人爲定似好,故敢達矣。上曰,鄭東浚近聞有實病。且雖以國體,許施罷職之請,而其本事,似是立石所用。且其才諝可惜,姑勿出代,可矣。致仁曰,臣亦以國體請罪,而蓋換錢事,南中則猶稀少,西路則幾乎無處不然矣,上曰,完伯事,今番則公罪,而但其才太多,固亦有疏明處,所可慮者,諺所謂言甘之家,醬未必甘耳。致仁曰,明日慕華館査對,政府西壁,互相引義不進,左參贊鄭昌聖,右參贊徐有寧,竝姑許遞,何如?上曰,依爲之。前望單子入之。待下批牌招,可也。出擧條致仁曰,臣之賤疾,已成癃痼,而向來則猶有乍劇乍歇之間,今則近五十日,一味添苦,今日賓對,亦僅僅扶畀入來。臣之始望,惟在邦慶後,卽賜退斥,今則雖邦慶前,有難陳力矣。上曰,前已言之,予必不使卿至於狼狽矣。十五年休致之餘,旣復入則寧可忽然復去乎?此亦有關國體,不可不顧,況中間,又因事故,再次進免者乎?卿雖如此,予必不從,徒有不相孚之歎矣。致仁曰,臣於筵席,豈敢拖長陳懇。而第情踪旣甚危臬,疾病又復癃痼,僚相今方出壃,而亦無由就別私第,往參査對,則其衰病難强,亦可推知矣。上曰,耆耉之年,何可修如此人事乎?有隣曰,本曹財力,常患不敷之中,昨年收祖,比前大縮,以今所儲,限明年二月新捧前較量,則米不足爲二萬五千石,錢不足爲十萬兩。米旣有今春貸用,錢又係無時請得,其不能量入爲出,莫非有司之責,開口仰達,極涉愧悚。方依領相所達,定例外謬例,抄出釐正,而非但釐正後贏縮,有不可預料,目下所需,拮据末由。五千石米,則自下稱貸於惠廳,四萬兩錢,則姑先取用於封不動十萬兩中,竝待新捧,還報爲計,而二萬石六萬兩,殆無出處。米條則嶺南三漕倉除留米,乃是戶惠廳通瀜句管之需,限二萬石許劃惠廳後,自京廳先爲取用。錢條則關西別餉錢二萬兩,木三百同,嶺南除留錢一萬兩許劃,以爲計朔支用之地,而事關錢穀區劃,下詢大臣處之,何如?上曰,領相之意,何如?致仁曰,自前地部之請得錢·木,每在於國役稠疊之時,而未聞無事,而請得如今日之爲也。此非可繼之道,而關西事,亦豈不可悶乎?第聞以昨年收租之比前大縮,本曹經用,政在渴急云。到此朝家,有難一向恝視,而所請則未免過多矣。嶺南除留米,卽戶惠廳同管之需,而旣與惠堂相議云。二萬石特令取用,關西別餉錢一萬兩,木二百同,亦爲許劃,俾於新捧前繼用,何如?在簡曰,臣於待罪度支時,亦欲請得除留米,故不無料量,臣意則二萬石,似太多矣。致仁曰,惠堂所奏亦然,依其言,以一萬五千石許劃,宜矣。上曰,依爲之。出擧條有隣曰,今此惠廳請得條及貸用條,係是軍兵掖隷諸上司各衙門所屬放料之資,在前如此之時,與受諸人,視若公得,斗量無節,欠縮居多,事之寒心,莫此爲甚。今番放料時,如有如前之事,則別營軍監所屬,自臣曹另加嚴繩,軍兵掖隷及諸上司各衙門所屬,隨其現發,草記重勘之意。出擧條預先申飭,俾無犯科之弊,何如?上曰,依爲之。出擧條在簡曰,向來守禦使,以廣州結錢,還送均廳,請得給代米事,陳奏蒙允矣。第以本廳言之,給代旣患不足,事目亦自至嚴,來後流弊,又恐難支,故敢此仰達矣。上曰,予之爲畿民,停留代捧,卽苦心,而守·摠兩營,旣不罷,則又不可一向如此。且聞軍兵料,將以錢代給云,故向於擧條,措辭批答,而且其所請,只是一年給代,則何至有後弊乎?在簡曰,雖只請一年一番,如此則每爲前例矣。上曰,大臣之意,何如?致仁曰,守禦廳本有給代米,而中間停罷,徐命膺爲守禦使後,又復以錢代給,今之所請,不過以錢換米,則此與公給有異,似難用一切之法矣。在協曰,有司之臣,當守法意,彼之請給代,終是法外,此之遵事目,乃出守法矣。彦鎬曰,所請旣止一年,則雖許給代,豈至爲式例乎?上曰,守·摠兩營,又有他米條名色乎?有隣曰,摠廳則有月課米矣。上曰,月課米,有其名而無其實,有司之臣,所宜變通者,而因循至此矣。有隣曰,月課米,卽造銃之資矣。上曰,名雖造銃,實則不然,予亦非謂其永罷也。上曰,諸將臣各陳月課米所用處,可也。敬懋曰,臣於本營,待罪日淺,未及詳知,而至於摠廳,若無此米,將無一柄銃之下往於列邑者矣。有大曰,禁·御兩營,則間年劃給矣。上曰,果以此造銃乎?有大不能仰對。敬懋曰,法意則以此造銃,而每以他用矣。上曰,若以守禦廳錢,換給他營門此米條則似,便好,惠堂筵退後,相議處之,可矣。致仁曰,若以摠廳米移換,則摠廳必難之矣。上曰,摠廳則似必以此造銃矣。上敎持默曰,御營廳月課米數爲幾何,造銃亦爲幾柄乎?持默曰,臣未及詳知矣。上曰,出去知入,可也。上敎敬懋曰,都監軍卒,乃輦下親兵,苦樂專係於大將,且威生於廉,公生於明,苟能潔己,則軍律亦必有勝,近來都監凡百果何如?敬懋曰,臣百無一能,猥當重任,晝夜惶懼,形容日就瘦削,顧何能使軍容,頓變於前乎?上曰,向有中巡從近爲之之敎,軍情果以爲如何耶?敬懋曰,傳敎之下,一軍聳聽,歡聲雷騰,感頌之情,可以想得矣。上曰,匠人私役事,何以處之?敬懋曰,工匠中善手,多屬都監,若一切防塞,則恐爲行不得之事,故番次及工役外,不得已處,則公私役事,使之往赴矣。上曰,近來米儲之枵然,專由都監養兵之需,而渠輩朔料,則聞又甚薄,且受料之際,又不得全數受去,此弊若得釐正則誠好矣。致仁曰,自上以撫摩之責,提飭將臣,臣竊欽仰德意,而都監大弊,則又在老弱疾病之不爲淘汰矣。上曰,年限已過而除減者幾名乎?敬懋曰,雖已過限,不至衰病者,有仍留之例,故十餘名則仍留,三十餘名則除下矣。上曰,陞戶已盡領付乎?此似有勝於京軍矣。敬懋曰,其準尺者,乃許到付,此蓋一邑中極擇上送者,比之京軍之待年者,似有勝矣。上曰,中巡財力,則能有裕乎?敬懋曰,本營財力,只是錢邊,而記付不過萬餘兩,且中巡施賞,則無用錢之例,當入木七八十同矣。上曰,財力可謂寒心矣。致仁曰,中巡若常常爲之,所入反少,以其稀闊,故兼爲慰悅之道,而所入反多矣。上曰,自今定式,每年春秋,如期設行,雖七八十同,亦可爲二次之用。且技藝較試之際,老弱査括必易矣。卿須申明舊制,爲此經綸,可也。初則予之知卿者不如此,而近來卿之處事多隘塞,有非元戎之材,予所以未妥於卿者多矣。然而猶望其勉力於廉明二字,且須定行此事,以爲慰悅軍心,鍊熟技藝之地,好矣。敎鍊官之純用行伍,自金聖應始之,而近來將校中,全無稍解兵書者,此後取才時,必以兵書試取,期有實效,可也。敬懋曰,臣亦嘗考閱取才,則行伍中,亦無如見今曾經者,臣意則行首敎鍊官,以方外人諳熟兵書者爲之,似可爲彈壓勸奬之道,而若一切自行伍拔用,恐無優劣矣。持默進奏曰,臣出問則本營月課米四百石,間年受來,以造火藥云矣。上曰,實則火藥亦未必造矣。每年所造,果幾斤云耶?持默曰,一年所造,未詳幾許,而每致不足,故自本營加造云矣。上曰,中宮殿進御加減達生散,依前方五貼更爲製入。出榻敎命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深一寸一分。
夜五更,雷動電光。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于沈豐之曰,三使臣留待。
傳于曺允大曰,右承旨入侍。
傳于尹行元曰,三使臣入侍。
傳于尹行元曰,參班大臣入侍。
曺允大啓曰,摠戎使徐有寧,時無職名,令該曹口傳付軍職,何如?傳曰,允。
兵曹口傳政事,副司直徐有寧。
傳于南鶴聞曰,前後申飭,非爲本儀,此亦朝儀,不當如是屑越故耳。職在糾正之地,竝懸頉不進,事體所在,極爲未安,雖於判校押班之時,兩司不備,則例不得行禮。自禮曹,具由稟啓,然後擧行,自是法例,以此以彼,兩司事不可無飭,懸頉兩司,一竝從重推考。
傳于曺允大曰,左承旨入侍。
尹行元,以弘文館言啓曰,新除授修撰尹光普,卽爲牌招察任,何如?傳曰,允。
曺衍德,以戶曹言啓曰,本曹唐藥材貿易別單,別香所入,査問內醫院草記批旨內,如自戊戌創行,而今番循例爲之,首醫汰去,別單改修正。若是久遠之例,則首醫勿論,依原別單擧行後,形止草記事,命下矣。取考前後本曹文書,則唐藥材貿易冊子,自已去甲辰至癸亥年見在,而以芙蓉香所入載錄,自甲子至乙亥閪失。自丙子至丙午見在,而丙子至丁酉,以芙蓉香所入及別貿加劑芙蓉香衣香所入,分兩條,載錄矣。自戊戌爲始,兩條物種,頗從減省,合爲一條,名以別香,連爲擧行,以今見在文書考之,名色雖殊,加劑香流來前例,殆至三十二年之久,可知非戊戌之創開,依下敎首醫勿論,唐藥材貿易,以原別單擧行之意,敢啓。傳曰,知道。
丁未十月二十日辰時,上御誠正閣。右承旨與拜表參班大臣·三使臣入侍時,右承旨尹行元,假注書趙台榮,記事官李相璜·金祖淳,判府事徐命善·金熤,左議政李在協,冬至兼謝恩正使兪彦鎬,副使趙瑍,書狀官鄭致淳,以次進伏訖。命善等曰,日氣稍寒,聖體,若何?上曰,一樣矣。命善等曰,王大妃殿氣候,若何?上曰,一樣矣。命善等曰,惠慶宮氣候,若何?上曰,一樣矣。命善曰,今日已至念日,臣等顒望之忱,比前愈切矣。上曰,今則可謂稍遲,而雖在晦初間,順娩則幸矣。況是老産,且早服達生散,故致此遲緩矣。命善曰,今此踰朔,亦是喜事矣。上曰,右相今將出壃,予心甚悵矣。彦鎬曰,臣今辭陛,遽作經歲之行,不勝耿結。而況此顒祝之餘,遠出異域,益切悵鬱矣。上曰,筋力尙强,當利還矣。命善曰,然矣。上曰,明年則左相當往乎?彦鎬曰,似然矣。上曰,左相何以彌綸,而有此金遇國之疏乎?命善曰,此實臣等之罪,而後進雖有陳章之擧,不使先進知之,爲大臣者,尤漠然不知矣。上曰,儘不成說,豈可以筮仕一望之誤擬,直驅人於罔測之科乎?如有知覺者,不必如是說去,而至於韓用中,反被金判府之害,金判府,早知擬望之擧,似必挽止矣。命善曰,雖或知之,不能挽止,在人情,亦似無怪矣。上曰,金遇國地閥最下,識見全沒,故如是發言,以此觀之,實爲慨然。左相各別董率,此後無復有如許之事,可也。在協曰,臣何敢董飭庶僚,而以疏辭觀之,專言明義錄所關事矣。上曰,獜賊則一轉再轉,至于湛滅而後已,韓翼謩則知罪,知罪爲言,故年前復官傳敎,有所下敎,而今此韓用中,卽以金判府之壻,致於此矣。熤曰,若關義理,宜乎見枳矣。上曰,日昨韓用龜之違牌,亦因此事而然乎?熤曰,似然矣。上曰,何必以此爲引義,而韓用中爲幾寸乎?在協曰,以同生出系,爲六寸矣。上曰,韓用中之今此遭罹,亦由金載瓚出外之故耳。何不從後筮仕,而有此擧乎?熤曰,臣則未能卽知矣。上曰,東伯何間欲遞耶?熤曰,臣久未相見,情私一時難抑矣。上曰,卿何不往見耶?熤曰,臣之先祖墳山,在於原州地,固欲下去,而呈辭旣無例,不得下往矣。上曰,向於輪對官入侍,見卿兄筋力尙健,而廣興守以瓜見遞,何不以他閑司相換耶?熤曰,筋力雖强,年至八耋,有難供職矣,上敎彦鎬曰,渡江當在何時耶?彦鎬曰,似在來念間,而以使行事,有仰達者矣。上曰,卿其奏之。彦鎬曰,臣之赴燕時帶率軍官,以前府使李羲星,啓下矣。身病猝重,無以作行,其代以兼司僕將柳增萬,改付標以入,所帶禁軍將之任則,今姑改差,何如?上曰,依爲之。出擧條上曰,卿今遠行,予豈無一字贈耶?以此授卿,卿其見之。彦鎬跪受伏讀曰,在昔聖王,以皇華詩贈使者,後人尙切欽歎,臣於今日,獲奉御詩,惶感之極,無以仰達矣。上曰,使檢書官齎之諭書筒,陪至郊館,可也。上曰,副使年今幾何?瑍曰,今爲六十八歲矣。上曰,判府事,似爲悵矣。瑍曰,昨往作別,深以爲悵矣。上曰,前已下敎,而我國銀子,多入彼國,每換無用之物,亦屬浪費,事極怪駭,三使臣今方登筵,勿貿小說等書冊,可也。命善曰,小說之出來,亦由於譯官輩矣。上曰,近來士子輩,擧稱好唐,凡事每倣唐體,此害甚於天主等學,豈不慨然。命善曰,近來果多此弊矣。上曰,先自卿等,嚴飭子弟,可也。此漸益長,實緣國家衰盛之運矣。命善曰,事極駭然矣。上曰,明末淸初人文集,予不進覽,蓋文體浮輕,語多悽楚故耳。今見時人,皆效此體,必欲爲垂絶之聲,是甚慨然矣。熤曰,臣亦多見前未有之書冊,而文體極怪矣。近來士子,原文不足,故徒知好奇好新,以至文格之日變矣。在協曰,使士子輩盡讀經傳,文體自愈矣。上曰,古語云聲音與政通,況文體乎?雖以人家事言之,不守家法,以從他人之法,其家不能久,予實爲深慮也。熤曰,人無眼目,若見無前之書,必爲奇好,故以致此弊矣。彦鎬曰,今或以兒輩尺牘觀之,書法亦用唐體,尤切慨歎矣。上曰,場屋取士,勿用此等文體好矣。僉曰,然矣。此體不改,亦有關於文運,其爲害恐不細矣。上曰,非但有關文運以此推去,終至左道之弊,不可不一切嚴禁,卿等筵退後,曉諭申飭,始自陞庠,勿取此等文體,可也。在協曰,陞庠卽端本之地也。熤曰,在昔宋朝,歐陽脩,爲知貢擧,以致文體日變,今若以大司成久任責效,則文體庶變矣。上曰,歐陽修何處得來乎?今若不改文體,無得決科,以此意俾各洞諭,可也。上敎熤曰,近聞有尤菴集印出之事,而名以宋子大全云,然乎?熤曰,果聞板本之自鄕上來,而以至印出云矣。上曰,此題目,在先正爲何如?別無妨害耶?熤曰,先正若有知,必蹙蹙矣。上曰,予於先正,早服其義,認以師道,凡於先正事,豈或泛忽,而近聞先正文集刊出時,題目如此云,不知誰所主張,而固不知其合當矣。大抵自朱子大全之大全二字,已非襯題,蓋論·孟·庸·學則聖人之言,而先儒之所集註,故名以章句,詩·書之名以大全者。蓋以三代之政事治謨,列國之風謠歌頌,故謂之大全,以此推之。大全云者,不但貽累先正,先正有知,必笑後學之無識。夫豈以大全之大字,尤有尊於先正之事乎?大老祠宣額時,初以望寧祠爲請,故予改以大老矣。熤曰,下敎誠至當矣。一大字,何足有無於尊慕先正之道乎?此蓋近來士儒貿貿之致也。下敎旣如此,改亦何難乎?上曰,何不講究,卒以定名耶?今若改之,反爲貽辱於先正,爲卿等慨然也。彦鎬曰,今則不但人力多費,事亦如何,似難改刊矣。熤顧謂彦鎬曰,全帙旣能刻出,則些少張間冊目之改刊,有何難哉?仍奏曰,當初諸議不一,以致如此,今若御定冊名以下,則孰敢異議乎?上曰,老·莊之書,亦無大全之名,何用異端者之所不爲乎?如有識見者,不外予言矣。且聞以朝令印出云,朝家雖貧,豈藉趙判府之廩餘,爲此印役耶。熤曰,此卽怪說也。臣等果以此冊之名,深以爲慮,而今亦猶可及之,特推大老祠命名之例,亦賜冊名,是區區之望矣。上曰,何可遽爾命名也?彦鎬曰,此固異於宣額,何敢望命名也。上曰,眉叟記言,自朝家印出云,然乎?僉曰,未能詳知矣。熤曰,此冊之刊出,雖非朝令,自上命名,似無所妨害矣。上曰,予亦未知何以則爲好,而且不可但以全書爲名云奈何?命三使臣各賜耳掩,彦鎬等跪受。上曰,俱爲無事往還也。仍命退,諸臣以次退出。
丁未十月二十日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,京畿監司入侍。出榻敎賤臣承命出,與京畿監司徐有防,偕入進伏。上命書傳敎曰,卿宰侍從罷散人敍用,亞將無以排望云,罷削人一體敍用。上曰,朱書節要案冊題目,不能精寫,更爲書入事,分付弘文館,可也。命退,諸臣以次退出。
上在昌德宮。停常參·經筵。
昧爽,雷動電光。
自昧爽至巳時,灑雨下雨,測雨器水深三分。
自初昏至夜一更有霧氣,五更月暈。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
曺允大啓曰,來二十五日朝參,國忌齋戒相値,頉稟之意,敢啓。傳曰,知道。
尹行元啓曰,輪對官來待矣,敢啓。傳曰,後日次來待。
傳于尹行元曰,右副承旨入侍。
傳于趙衍德曰,諸承旨持公事入侍。
傳于尹行元曰,左承旨入侍。
以修撰尹光普牌不進罷職傳旨,傳于南鶴聞曰,只推。
南鶴聞,以弘文館言啓曰,修撰尹光普,旣有只推之命,卽爲牌招察任,何如?傳曰,允。
兵曹,以李漢泰爲禁衛中軍。
兵曹,以趙圭鎭爲摠戎中軍。
傳于洪仁浩曰,坐直承旨入侍。
以平安監司狀啓,龍岡縣漕鴨島,彼人六名漂到事,傳于曺允大曰,漂人願從水路還歸云,問情後,更勿待廟堂知委,侯風依願卽爲發送,厚給糧米,仍令造着襦衣,以示朝家撫恤之意,發送後形止狀聞事,令廟堂卽爲行會。
以禁府都囚徒,傳于洪仁浩曰,尹光柱旣已汰去,卽爲放送,宋益休·李漢一·李大永·崔夢巖保放。
以李得駿囚單子,傳于洪仁浩曰,保放。
南鶴聞,以訓鍊都監言啓曰,依兵曹奉承傳移關,集賢門入直軍三十名減半十五名入直,而弘化門·金虎門入直軍中,如有頉軍,則集賢門入直軍十五名內,隨頉移充,輪直之意,敢啓。傳曰,知道。
曺允大,以右邊捕盜廳言啓曰,本廳從事官趙華錫,身病甚重,勢難察任,改差,何如?傳曰,允。
丁未十月二十一日辰時,上御重熙堂,右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,今日又爲院議啓辭乎?仁浩曰,方欲爲之矣。上曰,連陳啓辭,亦有已例乎?仁浩曰,未詳其前例,而連日應文之啓,反涉瀆屑,故今方咨且矣。上曰,今曉則轟燁太作,不勝警惕,院議啓辭,詳考日記後爲之,可也。命書傳敎曰,警告若是諄複,冞切悚然,修省之方,無出貶躬,不可以應文而闕之,自今日減膳三日,膳米例捧於每三日,初日昨已捧入云。在昔先朝,有如此之時,亦有前日封進條,計下廚院之命,今番亦遵已例,膳米自昨日條計下事,分付廚院。予則雖以責躬之意,不拘巳例,特減常膳,至於大臣引義之箚,不必續續爲無於例之例,此不但反歸屑越。大抵致此警告,一則由予否德,二則由予否德,何有於大臣?況日前引箚,亦是前例之外,今番則須爲安心事,遣史官傳諭于時任大臣,以示責躬之意。命退,承史以次退出。
丁未十月二十一日巳時,上御誠正閣。諸承旨持公事入侍時,左承旨趙衍德,左副承旨曺允大,右副承旨洪仁浩,同副承旨南鶴聞,假注書趙台榮,記事官李相璜·金祖淳,二直提學李秉模,以次進伏訖。上命讀公事,衍德讀奏。仍命書判付訖。上曰,左承旨先退,可也。允大等讀奏公事,仍書判付訖。上曰,今日亦有院議啓辭乎?仁浩曰,俄考庚子年日記,則十月十六目雷動,有院議啓辭及玉堂陳箚,十八日·二十日,則連有轟燁之災,而院啓堂箚,俱不爲之。至二十一日,又有雷異,伊時政院·玉堂,復陳啓箚,以是觀之,在前雷異荐疊之時,亦無煩複陳勉之例,今番亦欲依此例,停止院啓矣。上曰,大臣陳箚前例,又何如耶?仁浩曰,亦如院議之例矣。上曰,在予修省之道,豈嫌箚啓之煩數,而但恐敬畏之地,反歸瀆屑之科,大臣箚,如已到院,入之,不然則使知前例,亦使玉堂知之,可也。在前如此之時,只有承宣筵啓之例,諸承宣今旣登筵,須進讜言,以代院議,好矣。允大等曰,臣等俄於院中,欲相議草啓,而屢啓之餘,不但辭竭,陳腐之論,徒歸應文,故考稽日記,依例中止,而今適登筵,伏承縷縷求助之敎,豈敢不效其一得之愚乎?臣等日前所懷,始論朋比之弊,末以明好惡·嚴黜陟,爲救弊之道,而伊時忙遽,未得畢陳。大抵朋黨之弊,固已病人家國,而朋黨之中,有邪有正,救弊之道,只在乎人君辨別用舍之如何耳。人君一心,卽萬化之原,苟能如鑑之明,如衡之平,使姸媸畢照,輕重無差,則好惡黜陟,自得其正,而若徒惡朋比之習,不辨邪正之歸,則賢愚雜進,薰蕕同器,雖有去朋黨之心,終無建皇建之期矣。伏願聖明,先正鑑衡之體,克盡邪正之辨,以爲明好惡·嚴黜陟之本焉。上曰,所奏,好矣。上曰,雷異陳戒,三日內則更不爲之之說,出於何處乎?仁浩曰,此是院吏輩相傳之言,初無可據文蹟矣。上曰,三日內之說,極爲無稽矣。何等警惕之地,敢有定限爲之之事乎?自今以後,以更勿用三日說之意,載之故事,亦令玉堂知悉,可也。命退,諸臣以次退出。
丁未十月二十一日申時,上御重熙堂。坐直承旨與兵曹參議入侍時,右副承旨洪仁浩,假注書李羲觀,記事官李相璜·金祖淳,兵曹參議柳誼,以次進伏訖。上曰,昨因局出身病急,深夜留門出送,此後則闕內入直中有病者,預爲出送,毋致如昨夜事,可矣。誼曰,局出身多老者,故有如此之患矣。仁浩曰,其中年最老者,使勿入直,似好矣。上曰,雖勿入直,而又不可使之落料,須使訓將,論理草記擧行,可矣。上曰,禁軍中,亦有老者乎?誼曰,然矣。上曰,禁軍如有病者,將如何處之?誼曰,如有病者,門限前來告之意,俄已申飭,而姑無病者云矣。上曰,門軍士則無老病者乎?誼曰,此則無之矣。上曰,自今日集賢門軍士,定以十五名,他處如有頉,則以集賢軍換充,可矣。且送騎郞,申飭摠府,摠府所管諸處,如有病者,亦令預爲出送之意,分付,可也。仍命誼先退,誼退出。仁浩曰,日前副修撰韓用龜,謂有情勢,飭敎之下,終不入來,而適因更鼓已深,只爲入稟下鑰矣。諸玉堂旣皆入直,面獨自引義,以至成命之許久遲滯,事甚未安,推考警責,何如?上曰,依爲之。所謂情勢,萬萬無所據,況日前所懷聯書之後,獨於入直,如是逡巡,嚴飭,追省記入直。伊時承宣事,極爲駭然,屢次飭敎之下,惟以不爲不知爲能事,爲先從重推考。此後擧行,又復諉以生疎,則當嚴處,以懲他承宣,以此使之知悉。出擧條上曰,尹光普之連事違牌,何故也?仁浩曰,似以向來情勢如此矣。上曰,須申飭,使之行公,可也。上曰,予每欲以此事,言於承旨而未果矣。近來政院乏人,諳熟凡百,無如承旨者,故除拜頗頻數,而承旨之行動威儀,太涉輕率,旣非自重之道,亦何以爲一院標率乎?自今以後,須痛改前習,規行矩步,稍存體貌,使他人傍觀者,便覺刮目,可也。舊習之改與不改,從後予自有探知之道,必須十分着念,痛自矯改,可也。果能改之,此於承旨,實有大益矣。仁浩起伏受命。命退,承史以次退出。
上在昌德宮。停常參·經筵。
午時,日暈兩珥。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于尹行元曰,左承旨入侍。
以平安監司狀啓,龍岡縣漕鴨島漂到彼人問情事,傳于曺允大曰,昨因狀啓,已有從願,以水路還送之命,而今又欲以旱路還歸云,亦依昨日本司行會,一從所願,卽速還送,沿路邑各別申飭護送,俾勿遲滯事,更自本司,星火行會。問情自有體段,則如是疎漏不成樣,前所未見,該譯學,令道伯待用刑決棍懲礪,地方官之做錯,固非一段,爲先從重推考。
傳于趙衍德曰,右副承旨入侍。
兵曹口傳政事,以金魯成爲永宗僉使。
有政。吏批,判書李,參判金文淳,參議李集斗,右承旨尹行元進。以李羽晉爲校理,洪義浩爲修撰,蔡弘履爲左尹,沈原之爲司宰僉正,濟州牧使李命俊,今加嘉善,加資事承傳。
兵批,判書鄭昌順進,參判黃昇源入直進,參議宋鍈病,參知柳誼病,左副承旨曺允大進。以李漢泰爲副摠管,朱重純爲五衛將,李沖彬爲慶州營將,李敬倫爲同知,兪喆基爲僉知,崔範星爲兼司僕將,同知單田光沃,副護軍趙圭鎭·李漢泰·李漢昌·金相玉·金光顯·李顯益·李顯宅·朴明逵·宋銓·嚴思憲·李尙慶,副司直鄭昌聖·金魯鎭·尹塾·尹蓍東·李致中·尹尙東·李度默·崔守忱·吳翼煥,副司果權中憲。
以李光沂囚單子,傳于洪仁浩曰,保放。
沈豐之,以禮曹言啓曰,今十月二十一日傳曰,警告若是諄複,冞切悚然,修省之方,無出貶躬,不可以應文而闕之。自今日減膳三日,膳米例捧於每三日,初日昨已捧入云,在昔先朝,有如此之時,亦有前日封進條,計下廚院之命,今番亦遵已例,膳米自昨日條計下事,分付廚院事,命下矣。減膳三日之限,止於今日,自明日依例復舊封進之意,分付,何如?傳曰,允。
曺允大,以訓鍊都監言啓曰,依兵曹奉承傳移關,永肅門入直局出身四十五人中,年滿八十及雖未篤老,病不合入番之類,特限解凍前除番,代以他番出身換充輪直,以示優恤之意,敢啓。傳曰,知道。
大司憲洪檢啓曰,臣於見職,已是僨誤之地,夫豈有抗顔更冒之勢,而況臣於昨冬之待罪喉院也,合辭之啓,何等至重,而職忝惟允,旣不能積誠繳納,終不免躬自付丙,至今追思,惶恧末已。自玆以往,一步臺端,便是臣永劃之地,且伊後僚員之叨是職者,以此引遞,則處義宜無異同。第此時一肅,亶出於臣分之所不能容已者,未暇顧廉愧之有無也。草草聯箚,徒歸故常之備例,莫裨側修之聖意,黽勉就列,只增惶懍,而日昨懸頉,伏奉重推之敎。惶隕之極,固宜卽地引避,而非直臣不敢以行公自居,亦由臣昏謬顚錯,致此稽緩,荐速問備,誨責備至,由前由後,臣之溺職大矣,其何可晏然於臺次乎?請命遞斥臣職。答曰,勿辭,亦勿退待。
執義李思祚,掌令朴行淳啓曰,臣等卽伏見政院傳敎下者,滿心惶恧,靡所容措,三昨陳箚,不過備數,翌日朝儀,亦引謬例,方訟闕禮之罪。及承重推之命,事當卽日來避,而未諳格例,因循至此,蹙伏俊勘之中,問備又下,誨責切至。臣等生疎溺職之罪,惶隕無地,由前由後,其何敢一刻晏然於臺次乎?請命遞斥臣等之職。答曰,勿辭,亦勿退待。
副修撰韓用龜疏曰,伏以臣卽我聖上造化中物耳,微門幾覆,而惟殿下全保之,畸蹤至危,而惟殿下拂拭之,俾得以身沐恩波,跡忝瀛班,雖赤子之依慈母,枯木之霑時雨,未足以喩臣情之萬一。臣於是乎感戴之忱居先,辭遜之節爲後,惟以殫竭奔走,爲一分自效之圖,而有玷名器,無報絲毫,履氷之懼集木之憂,臣固百倍他人。至於今日,而臣又情私痛迫,不容冒廁周行,飭敎截嚴,而未敢趨承,咫尺脩門,終夜徊徨。罪在慢命,罰止問備,恩言鄭重,特開進身之路,誨飭勤摯,混置持被之列,豈臣微末,所敢得此?臣誠惶隕感泣,冒沒承命,而義分雖伸,情地愈蹙,終何忍不一鳴號,以冀仁天之垂憐也哉?嗚呼,臣兄臣用中,一窮生耳,名登臺章,遭罹罔極,將不得復見天地之大,日月之明,而其終爲僇廢之人矣。人鬼未分,恫若在己,榮辱相關,義無差殊,夫以一命備擬,猶不免於呑噬,其於三司淸顯,獨何心於翺翔?在臣自處之義,惟有斂跡名塗,避遠駭機,永保無故之樂,獲免胥溺之患,以不負我聖上再造之恩,乃爲臣不報之報耳。至若臣之聯參所懷,聖敎之下,益不勝慙悚。蓋於伊時,臺疏纔頒,臣未及見,諸僚進言,臣未及聞,而只憑座目混錄臣名,事歸忙錯,跡涉唐突。臣方追訟之不暇,而顧臣私心之煩冤,踪地之危蹙,更何敢徒恃寵靈,晏然在公,不思所以自靖之道乎?玆不得不略暴血懇,徑出禁扃。伏惟聖慈,天地父母,如臣情踪,庶蒙矜念,惟願亟削臣難冒之職,仍治臣擅離之罪,以肅朝綱,以安私分,不勝幸甚。以副修撰韓用龜上疏,傳于曺允大曰,此上疏還給,使之追省記入直。
正言金鎔疏曰,伏以臣庸陋譾劣,百不猶人,而特荷聖上天地之恩,猥玷臺閣淸顯之班,尋常愧懼,若隕淵谷。向於待罪柏府也,初登筵席,進止顚錯,先被儒臣論罷之斥,繼有僚臺譴削之請,雖蒙聖度天大,曲賜寬貸,而私心恧蹙,實不自容。不料薇垣新命,忽下於杜門屛伏之中,無狀賤品,何以得此?且惶且感,不知攸喩,而追思前愆,不可以時月之稍久,有所自恕。瞻望雲天,萬無冒進叩謝之勢,玆陳短章,略控危懇。伏乞聖慈,俯垂體諒,亟令鐫削臣職名,以安私分焉。臣旣不以臺職自居,則不容贅論他事,而方當遇災修省之日,十行求助之敎,丁寧懇惻,臣若以情勢之難安,緘默不言,則是負聖恩也,負臣心也,豈爲此哉?噫,此月乃純陰之月也。在卦爲坤,坤之彖曰,含弘光大,品物咸亨,其初六又曰,履霜堅氷至。今我殿下,體天御極廣運遍覆,深得含弘光大之義,則是宜天心底豫,災沴永消,而五日之內,荐雷斯作,天之警告我聖心者,有若耳提而面命者然,此其故何哉?無乃朝著之上,爻象泮渙,言議乖激,少無寅協之風,從售傾軋之習,人事感於下,而天道應於上耶?我殿下英明出天,睿智冠古,凡朝臣之淑慝是非,無不洞燭,而特以山藪之量,每軫含藏之道。竝淑慝而不欲嚴加黜陟,混是非而不欲明示好惡,其弊也遂至於憑公逞私,其害也轉及於忘君負國,履霜氷至之患,豈不深可畏耶?伏願聖明,默察乎陰陽消長之機,深愼乎扶抑進退之際,則朝廷可底於寧靖,而宗國可奠於磐泰矣,惟聖明之留意焉。省疏具悉。當留意,爾其勿辭察職。
大司憲洪檢,行大司諫嚴思晩,執義李思祚,掌命朴行淳,持平尹九宗等箚曰,伏以雷殷之異,何歲無之,而五日之間,警告丁寧,仁愛之天,有若耳提面命於我殿下對越之際,我殿下卽降求言之旨,反省之意,責勵之敎,諄諄懇摯,藹溢於十行之間。臣等聚首莊誦,欽頌攢祝,有以仰大聖人警懼之至德也。噫,應天之道,所貴誠實,弭災之方,亶在和平,見今朝著,少寅協之風,世道有睽乖之象。上勤中朝之歎,下失對揚之方,感召之機,轉移之會,以臣等顓蒙之識,雖不敢指陳某事,仰塞明旨,而語其要則亶在我殿下益勉建極之道而已。毋以世之渝激,而必軫寧靖之方,毋以世之狹窄,而愈懋含弘之度,凡於聽納之間,深察公私之分,施措之際,克恢交泰之念。俾一世咸囿於大中至正,無偏無詖之域,寔爲應天弭災之第一義,惟聖上念哉念哉。抑臣等竊有所耿耿憂歎者,殿下每當遇災之日,輒勤求助之音,前後章箚,豈無一二事可採可用者?仰惟聖心,非不體念於側修之初,未免因循於施行之時,尙未見因一言而矯一事,因一疏而革一弊。警惕徒歸於文具,俗習莫救於恬嬉,方其災也,聖志奮發群聽聳動,若將有大振作大修爲之擧,而及其過也,寂然寥然,依舊是狃安世界。此雖由於群下不善奉承之致,而亦豈不有欠於大聖人懋實心·行實政之道乎?伏願更留聖意,雖在無災之日,常若有災之時,亦於遇災之時,必盡弭災之實焉。取進止。批答出傳敎。
丁未十月二十二日巳時,上御重熙堂。左承旨入侍時,左承旨趙衍德,記事官金孝建·尹行任·金祖淳,以次進伏訖。上命書榻敎曰,前判書尹蓍東,備局堂上還差,仍察有司之任。又命書榻敎曰,永宗僉使,口傳差出。又命書榻敎曰,日前箚語,太沒着落,旣是言箚,則承批與否非可論,重推之後,尙不來避。以此以彼,所失非細,原批以當留意傳之,當該兩司諸臣推考。命退,諸臣以次退出。
丁未十月二十二日未時,上御重熙堂,右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,韓用龜之疏,何爲捧入乎?仁浩曰,不但辭免,又以日前聯名之疏爲嫌,故謂當一徹,遽爾捧入,不勝惶悚矣。上曰,日前以渠兄事,有所言及於金判府事,事當惶蹙,何敢引義?以此諭之,可也。上曰,玉堂較正冊子,使之輪看事,分付,其中宋民載,以眼病不能較看云,然乎?仁浩曰,果然云矣。上命書傳敎曰,因案冊校正事,聞其眼病無以看字云,修撰宋民載許遞,其代,政官牌招開政,以在京無故人差出,待下批牌招擧行。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于曺允大曰,都承旨入侍。
傳于洪仁浩曰,右副承旨入侍。
傳于趙衍德曰,左承旨入侍。
以平安兵使狀啓,龍岡縣漕鴨島漂到彼人問情事,傳于曺允大曰,近來兵使狀辭,太沒料量,前此鍼山漂人,已極矇然,至於今番,又如此尋常擧行,如是不察,宜乎治聲之多駭聽。方欲觀勢,更遣繡衣,考其事爲,而烏在其當初差遣之意也?狀辭不審委折,逐狀論理,據實狀聞事,回諭。
以原春監司狀啓,平康縣被燒民人等,還上身米布,竝停退事,傳于曺允大曰,斗邑殘況,自辦充備,至於此多,極爲嘉尙,豈比於尋常賙救?該縣監陞敍,居民所奠接者,猶未完築云,令道伯嚴飭邑宰,待開春期於畢築,形止報來後狀聞。當別遣繡衣,審察邑宰勤慢,此意一體嚴飭,被燒人身米布,初則只令停退,伊後更考備局所在成冊,雖令蕩減,不甚夥然。貧殘民戶,特爲蕩減,稍實戶半減事,更爲措辭行會,以示朝家慰恤之意。
曺允大,以備邊司言啓曰,因平安監司李命植,龍岡漕鴨島漂人問情狀啓,依所願旱路還送,而定差員護送等節,各別申飭之意,已爲依下敎行關知委矣。咨文令槐院卽速撰出,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
司諫洪樂淵疏曰,伏以臣伏見昨日備忘下者,有前正言金遇國譴削之命矣。臣未敢知殿下處分,出於調停之聖意,而適於遇災之時,果因進言之會,乃以明義理·嚴隄防之意,要爲快公議·弭天災之方。則其人雖微,其言固是,原本未下,雖未詳下語之如何,而言出忠憤,事關義理,則以聖明虛受之量,何如是一朝摧折,俾自阻於來諫之路耶?渠身之斧鉞,固不足恤,而恐欠於大聖人包容之德。臣適忝僚臺,不忍泯默,粗效匡救之責,冒萬死仰籲。伏乞聖慈,俯垂鑑諒,亟寢成命,以存敢言之風,千萬幸甚。省疏具悉。本職爲先遞差。
獻納李殷模疏曰,伏以冬月之雷,殆無歲無之,而仁天警告,去益諄切,以殿下側修之念,伏想丙枕,歷日靡安。臣於繞壁之餘,更不堪憂慮耿結矣,災不虛生,便成陳談,下之言之也,自處以循例,上之聽之也,亦歸之循例。然例語之中,自有至理,未必新奇可喜之說然後,始可有補於修省之實也。雖以近日懲討一事言之,經年閱歲,紙且毛盡,則固無怪乎視作陳談,認爲例語,而顧今岌嶪之勢,危亡之形,莫不由於禍本之未去。雖使聖賢,當今之言地,其果有易此說,而先之以他事者耶?嗚呼,懲討不行,故義理日晦,義理日晦,故名節日壞,躁競也貪侈也,許多病敗,殆難歷擧。然則殿下所以斥其陳腐,而求其對揚者,意甚盛也,而臣愚死罪,竊恐反有欠於翕受敷施之義,應災以實之道也。臣從下土,凡於朝廷擧措,官師得失,昧然無知,而嘗有所慨歎于中者,如故儒臣朴在源,忠愛之誠,激仰之節,向來一儒臣疏陳之外,更無一人言者。卒淪斥以沒,而終無表奬之典,徒菀朝野之論,今之待忠直如是之薄,而尙何望勸來後也?臣謂贈以爵秩,風動一世,則其於扶名敎勵世道,必有大益也。且如前郡守洪彦燮,以蔭路潦倒之人,誓不與賊俱生,卽日投紱而歸,若其去就之至徹朝廷,卽其勢然耳,非其本情也。殿下過加訶責而摧折之,使之卓然之樹立,將不免掩而不章,此亦豈非聖世之闕失耶?伏願聖明,特加奬用,俾一世重爵輕義,忘君負國之徒,知所愧懼焉,則未必不爲轉災爲祥之一端也。仍伏念臣,至庸至陋,無足備數之狀,聖明之所俯燭,而意外薇垣之除,忽下於來伏京邸之際。固當感激恩造,蹶趨謝之不暇,而素患痰癖之症,當寒猝劇,轉側須人,蠢動無路,一日虛縻,病上添病。玆敢略控文字,仰暴衷悃,伏乞聖明,勿以人廢其言,仍命鐫削臣所帶之職,以安賤分,千萬幸甚。省疏具悉。上款陳談,不必更提,故校理朴在源事,伊時未能嘉奬,至於摧折,予實自覺其非。褒奬之擧,不待爾言,已有商量者,前郡守洪彦燮事,如是處分,烏可已乎?爾其勿辭察職。
丁未十月二十三日巳時,上御重熙堂,都承旨入侍時,兼都承旨沈豐之,假注書李羲觀,記事官李相璜·金祖淳,以次進伏訖。上曰,進上蔘已捧之乎?豐之曰,原春道蔘已捧之,而醫官輩以爲,勝於昨年所捧者云矣。上曰,然則無點退之事乎?豐之曰,其中二斤餘,有未審之端故退之,而蔘商輩以爲,當自京周變,明日備納云,差員亦使之明日辭朝,似好矣。上曰,嶺南蔘則如何云耶?豐之曰,聞於差員,則營門封進時,營下云云。皆以爲勝於前年所封云矣。上曰,此亦已捧之乎?豐之曰,當於明日捧之矣。上曰,完伯換錢事,雖云立石所用,屢登囚供,辱及其先,且身爲監司,而有換錢之事,至於現發,豈有如此事面乎?豐之曰,小臣亦極惶恧,不知所以仰對矣。上曰,日昨筵中,雖有完伯姑勿出代之敎,而旣無文跡頒布,則銓曹擧行,只宜循例出代,而昨日政,初不擧論,何也?豐之曰,小臣亦招問政吏以不出代之故,則以爲,次對時,有筵敎大臣,令姑置之,故不爲出代云。銓曹擧行,則可謂失例矣,小臣今旣入侍,出擧條,請罪,何如?上曰,卿則猶有嫌,不必請罪矣。豐之曰,中宮殿感候諸節,若何?上曰,凡百稍勝,而昨夜咳嗽,猶不止云矣。聞人家多有患感後,順娩之事,方以此爲望矣。豐之曰,閭閻間果多如此之事,下情不勝顒祝矣。命退,承史以次退出。
丁未十月二十三日巳時,上御重熙堂,右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書傳敎曰,無論事實之如何,名登囚供,雖已處分,此時道伯,不可數遞,全羅前監司沈頤之敍用仍任,更責來效。又命書傳敎曰,草草數語,非匡救卽營護,此非朋比之習乎?此等之人,不可以言官待之,貽世道無窮之害,初欲拿推,以詰紛競之由,而非其時也,姑止之。前司諫洪樂淵,亟施刊削之典,雖於收敍之後,內外官職,更勿擧論事,嚴飭銓曹。仍命退,諸臣以次退出。
丁未十月二十三日午時,上御重熙堂,戶房承旨與尙衣提調入侍時,左承旨趙衍德,假注書趙台榮,記事官尹行任·金祖淳,原任直閣徐龍輔,尙衣提調徐有隣,以次進伏訖。上曰,禁紋節目,已爲開刊乎?有隣曰,印出一本,來待政院矣。上曰,本曹劃得錢三萬兩,米二萬五千石,可得支用耶?有隣曰,今則庶可計用矣。命承旨讀公事,仍書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日再明日,國忌齋戒正日相値,視事頉稟之意,敢啓。傳曰,知道。
傳于趙衍德曰,都承旨入侍。
傳于曺允大曰,左承旨入侍。
沈豐之,以禮曹言啓曰,卽接翼陵參奉所報,則今十月二十六日本陵忌辰祭享時,兩官當爲備員,而今有闕未差云。莫重祭享,兩官不可不備,令有闕之代,卽令該曹口傳差出,以爲備員將事之地,何如?傳曰,允。
吏曹口傳政事,以姜命達爲翼陵令。
丁未十月二十四日辰時,上御重熙堂,都承旨入侍時,兼都承旨沈豐之,假注書李羲觀,記事官李相璜·金祖淳,以次進伏訖。上曰,嶺南進上人蔘,今日當捧之乎?豐之曰,今日當捧之矣。上曰,差員,誰也?豐之曰,晉州牧使金履珪也。上曰,原州判官,何故以差員上來?豐之曰,初則杆城郡守李最源,以差員上來,而適有事故,不可入闕中,故自藥院往復原營,使之改定差員,而原營以原判替定上來矣。豐之曰,羅蔘捧納後,惠慶宮湯劑,以此蔘製進乎?上曰,別貿蔘所餘幾何?豐之曰,似爲六七兩矣。上曰,以羅蔘製入湯劑,而別貿所餘,則封入,可也。豐之曰,中宮殿湯劑,亦以羅蔘製進乎?上曰,別貿蔘品,亦未必不如羅蔘,此則以別貿蔘入用,可也。豐之曰,中宮殿感候諸節,今則若何?上曰,御將出來後,可詳知矣。豐之曰,聞於卞觀海,五果茶責效稍緩,方文若少改之則爲好云,臣意則其在愼重之道,入診詳察,議定湯劑,似合事宜,雖極惶悚,而敢此仰達矣。上曰,姑觀今日動靜,略改材料無妨,而入診則不必爲之矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于南鶴聞曰,右副承旨與戶曹郞廳入侍。
傳于曺允大曰,左承旨入侍。
領議政金致仁箚曰,伏以臣以病則劇困篤,以情則至危臲,至今淟涊,蓋有待耳,豈臣全昧廉隅而然哉?頃於賓對詣閤之際,瞥見諫疏謄本,咫尺前席,冒陳悚惶之忱,而退更點檢,皆由臣故,首尾論斷,各有精神,察影可知,奚待其形?臣固五日京兆,其亦枉用心矣。周歲匪據,無絲毫裨報,乃反緣臣而致朝著之不靖,此亦臣之罪也。自來宜去之義,旣甚較然,目下難言之端,又添一層,其不可更爲低徊也審矣。歷日悸蹙,不敢終默,略控血懇,仰瀆宸嚴。伏乞聖明,俯賜矜諒,亟許斥退,使國體尊而殘喘延,則其於公私,豈勝萬幸?取進止。答曰,省箚具悉卿懇。朝著之不靖,卿雖引以爲已咎,置卿揆地者,予也,然則由予不由卿,卿何云云。安心勿辭視事。仍傳曰,此批答,遣史官傳諭于領議政。
丁未十月二十五日午時,上御重熙堂,右副承旨與戶曹郞廳入侍時,右副承旨洪仁浩,假注書趙台榮,記事官李相璜·金祖淳,戶曹郞廳尹光心,以次進伏訖。上曰,戶郞進前。光心進伏。上曰,爾是版籍司色乎?光心曰,臣非該色,而李良會·鄭東敎,今爲版籍司色矣。上曰,版籍所載田賦摠數,始自何年,而今因宮房免稅,自戶曹捧給事聞之,則內司實摠,與版籍司互有異同,事甚可訝。汝須詳閱元帳付實摠分錄,宮房折受幾許,其外免稅幾許,一一修正後,來待于政院,可也。上曰,炭遺在幾何?光心曰,臣非該色,故未能詳知矣。命光心先退,命書領相箚批。又命書傳敎曰,禁紋節目,內閣·政院·玉堂·備局·藝文館,已印置云,而四處史庫外,奎章閣·譯院·各營門·八道兩都·灣府,亦爲印給。禁條原節目,旣命尾附,此後使行,曆行一本,印給齎去事,定式施行。到灣時,節目不爲帶去,灣尹直以齎咨官·書狀官論罪之意狀聞事,一體定式。使行節目,雖自該曹,年年啓下,而未免作休紙,今此定式,出於行之悠久之意。原事目,曾有揭板之命,此傳敎添錄事,令廟堂行會。仁浩曰,密匝昨已啓請,而尙無發落,故北伯密符,留宿於闕外矣。上命書傳敎曰,今因言端聞之,密符經宿,萬萬駭然,當該承旨從重推考。命退,承史以次退出。
丁未十月二十五日未時,上御重熙堂,左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,臨軒題叢持來。賤臣承命出持入。上曰,抄啓文臣課試題,出給閣吏,卽爲頒布事,分付。賤臣承命出傳。上曰,玉堂洪義浩,勿校冊子,卽爲出去應製事,分付。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于趙衍德曰,右副承旨入侍。
傳于沈豐之曰,左承旨入侍。
曺允大,以吏曹言啓曰,今此宗廟·景慕宮·文禧廟·孝昌墓朔祭執禮·大祝,皆以侍從塡差矣,時無職名人員,令該曹口傳付軍職,何如?傳曰,允。
曺允大,以兵曹言啓曰,來十一月·十二月當上番騎兵二百五十名,依定式本曹點考後,仍令該曹,襦衣題給之意,敢啓。傳曰,知道。
丁未十月二十六日辰時,上御重熙堂,右副承旨入侍時,右副承旨洪仁浩,記事官金孝建·李宗烈,記注官承膺祚,以次進伏訖。上命書傳敎曰,爲小民除瘼恤隱,卽繼志述事之一端,初元頒令,先正宮房侵虐民間之弊,所謂元結與折受,凡以免稅爲名之屬於度支者,皆自度支捧給。仍令永革,直納之規,或者以爲,直納之苦弊,宮與營無異云,而此有不然,營納之尙不釐正,蓋軍與民均有所重,有難爲民而妨軍也。至於宮庄,姑不盡數革罷,固幸耳,先除宮納之弊,烏可已乎?如是之後,實效及於小民然後,方可謂之有辭,而今也反是,此非有司之罪乎?丙申初宮房折受之出稅,還屬度支者,結數殆近三萬,則伊後度支,未聞有食效之稅,反不如未出稅之時,此已極可駭。雖以未出稅處言之,到今自戶曹句管出給之後,宮稅亦公稅,則近聞多有積年未給處云,此豈民邑之不納而然?然則度支之臣,用公賦乎,下屬作奸乎?事之無謂,孰甚於是?執此究之,曹屬之操縱,必無減於於往時宮屬所爲,小民之弊固自如,寧不痛惡?如此易知易發之事,不畏朝令若此,他尙何說?令廟堂嚴査委折,此後有此等之弊,嚴立科條,使初元法令,期於行之無弊。曾以刷官革罷之後,猶慮邑屬之作俑,屢下飭敎,至有閔慶世處分矣。宮納革罷,無異於刷官革罷,仍令廟堂,先以査出委折,草記合行科條,亦令論理以聞。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于沈豐之曰,左承旨入侍。
傳于曺允大曰,右副承旨入侍。
以京畿監司狀啓,黔巖店築洞人韓尙禧等論賞,令該曹稟處事,傳于南鶴聞曰,兩人之損財效勞,極爲可尙,令該曹帖加成給。
以忠淸監司啓本,丹陽郡守趙時淳,濫杖査啓判付內,觀此査啓諸條,不翅脫空,而刑與棍事雖非,非其罪濫用典,則頒令何等至嚴,豈敢不報,使擅爲?已登聞之後,不可仍置,而所謂由吏之罪,在私罔赦,在公難貰,兼有逃躱之擧,則只治獄吏,更不推捉勘律。該倅事,失之庸鈍,及聞於繡衣之耳,安知非厥漢之造訕?然則大關風化,以犯典則,較關風化,自有輕重之殊,該倅自本曹發緘推考,逃躱是在由吏稱名漢,期於跟捕,令道臣除尋常痛繩,以懲民習,以重風化。
以李東植囚單子,傳于洪仁浩曰,保放。
傳于洪仁浩曰,坐直承旨入侍。
以有司堂上尹蓍東牌不進推考傳旨,傳于洪仁浩曰,更爲牌招。
以有司堂上尹蓍東再牌不進推考傳旨,傳于洪仁浩曰,更爲牌招。
以有司堂上尹蓍東,三牌不進推考傳旨,傳于洪仁浩曰,廉防雖重,獨不念踢蹶之義乎?被人汚衊,曲費昭晣,則於敵以下,尙且知感,況爲之洗拂之恩言乎?不用則無此遭罹,如是督飭,出於不欲更枳之意,三召有命,徑還城外,不得祗受云,事體所在,不可無飭,備局有司堂上尹蓍東罷職。
趙衍德,以戶曹言啓曰,卽接廣興倉所報,則來十一月朔祿牌請受次,倉官進去于東大門外判府事趙璥所住處,祿牌不爲出給。自三月至十月,合八朔祿俸,又不領受云,何以爲之?敢啓。傳曰,令倉官更爲輸送。
曺允大,以兵曹言啓曰,卽接弘化門入直哨官洪格手本,則弘化門入直軍一百名內,一名有病,以集賢門入直軍十五名內一名,除出代把之意,敢啓。傳曰,知道。不必草記,此後言送政院,以爲轉稟之地,可也。
曺允大,以扈衛廳別將,以大將意啓曰,本廳別將李亨默,身病甚重,勢難察任,改差,何如?傳曰,允。
洪仁浩,以備邊司言啓曰,傳曰,爲小民除瘼恤隱,卽繼志述事之一端,初元頒令,先正宮房侵虐民間之弊,所謂元結與折受,凡以免稅爲名之屬於度支者,皆自度支捧給,仍令永革直納之規。或者以爲,直納之苦弊,宮與營無異云,而此有不然,營納之尙不釐正,蓋軍與民均有所重,有難爲民而妨軍也。至於宮庄,姑不盡數革罷,固幸耳,先除宮納之弊,烏可已乎?如是之後,實效及於小民然後,方可謂之有辭,而今也反是,此非有司之罪乎?丙申初宮房折受之出稅,還屬度支者,結數殆近三萬,則伊後度支,未聞有食效之說,反不如未出稅之時。此已極可駭,雖以未出稅處言之,到今自戶曹句管出給之後,宮稅亦公稅,則近聞多有積年未給處云,此豈民邑之不納而然?然則度支之臣,用公賦乎,下屬作奸乎?事之無謂,孰甚於是?執此究之,曹屬之操縱,必無減於往時宮屬所爲,小民之弊固自如,寧不痛惡?似此易知易發之事,不畏朝令若此,他尙何說?令廟堂嚴査委折,此後有此等之弊,嚴立科條,使初元法令,期於行之無弊。曾以刷官革罷之後,猶慮邑屬之作俑,屢下飭敎,至有閔慶世處分矣。宮納革罷,無異於刷官革罷,仍令廟堂,先以査出委折草記,合行科條,亦令論理以聞事,命下矣。依下敎,査問於戶曹,則以爲,以宮稅未捧給,至有嚴査委折之命,不勝惶悚之至。蓋宮稅移屬本曹之後,其在對揚德意之道,嚴飭督納,與田稅少無異同,而近來各邑擧行,漸致稽緩。丙午條宮稅中,舒川和協翁主房稅米五十四石零,忠州淑敬公主房稅米四十三石零,慶淑郡主房稅米二十二石零,淸衍郡主房稅米八十九石零,順天內需司稅米十三石零,愆期不納。故連加嚴督,再次關飭,尙無回報。宮稅之自戶曹句管,寔出於恤隱祛瘼之一初令式,則其在京外擧行之道,固當稅無愆期,民蒙實惠,而今以報辭觀之,則各宮丙午條未納,至於四邑之多,此豈民間未收之致?專由於吏緣爲奸,彌縫延拖,事之寒心,莫甚於此。昨年以後,當該判堂,該道監司,竝從重推考,各該邑守令,拿問定罪,仍令刻期督納,至於合行科條,元田稅愆期上納之罪,自有法典,而免稅條出自元稅,同時上納,則其所論勘,別無異同。此後免稅條愆期守令,倣元田稅例,拿問嚴處,上納戶曹,而自戶曹操縱不給,有所現發,則當該堂上論責,郞廳拿問定罪,該吏移法司重繩之意,竝爲嚴立科條,定式施行,何如?傳曰,允。合行科條,依此施行,至於愆期不納,決非該邑之不勤,以惟正之稅,屬之度支,無異惠廳之捧給貢物,則設或不納,該曹若能催促,豈有是也?且於前次査問,厥數夥然,今此草記之如是零星,亦由於其間彌縫之致,此亦非曹屬之作俑乎?所當嚴刑定配,以懲日後,而非其時也。今姑參酌,守令論罪一款勿論,當該判堂,令政院捧現告,爲先從重推考。此後令該曹定朔限,過限則依此科條,言送政院捧傳旨,萬一匿置,該判堂施以譴罷之典。大抵屬之戶曹,與原稅通同句管,意在祛一分民弊,則以今所爲觀之,名雖句管,昔之宮納時侵徵剝割之習,曹屬之冒犯將自如,爲小民之意,果安在哉?況丙申節目撰出時,沾漑條之特命,勿給宮房給曹屬,朝家之恩澤已至矣。然猶容奸,寧不痛駭?當初欲罷分屬之邑名,原稅中自戶惠廳割給,如均廳給代之例,而迄未之果焉者,若有臭載之患,則有妨於經費故耳。更自廟堂,嚴飭諸道,設有襲謬之弊,丙申事目外,一竝革罷,期有釐正之實效。刷官革罷,亦類於是,而今因此事査問,革罷事目成出之後,刷官雖不下去,奸弊自如。甚至畿邑,則內需司所屬下去收斂,諸道則該曹又不檢飭,己亥以後,今至九年,奴貢或半納,或全不納。今因査事,將有更徵之弊云,國有一分紀綱,寧有是也?有司堂上,進詣備局,司屬·曹屬等,捉來嚴査,竝與救弊之方,論理草記,若或不勤,堂上亦難免其責。以此嚴飭有司堂上處,限今日午前査出,而如是遲滯,內司次知中官,令內府刊名,內司該掌吏,令攸司嚴囚照律懲罪事,分付,可也。
洪仁浩,以備邊司言啓曰,本司草記批旨內刷官革罷,亦類於是,而今因此事査問,革罷事目成出之後,刷官雖不下去,奸弊自如。甚至畿邑,則內需司所屬,下去收斂,諸道則該曹又不檢飭,己亥以後,今至九年,奴貢或半納,或全不納,今因査事,將有更徵之弊云,國有一分紀綱,寧有是也?有司堂上進詣備局,司屬·曹屬等,捉來嚴査,竝與救弊之方,論理草記,若或不勤,堂上亦難免其責,以此嚴飭有司堂上處事,命下矣。內司所屬及戶曹所屬,捉來査問,則戶曹所屬所告內,內司及五宮奴婢貢,有解由拘礙之法,故各邑守令解由成出時捧未捧,問于內司,憑考磨勘,而貢錢則自各該邑成陳省,直納于內司云。內司所屬,則內司未納成冊,先爲書納,而丙午條未納,海西則長連·黃州,關西則義州·鐵山·順川·博川,嶺南則慶山·高靈·慶州·比安·咸昌·星州·迎日·金海,湖南則順天·康津·扶安·潭陽·南原·靈光,關東則淮陽·麟蹄·金城·杆城,湖西則文義·淸州·鎭川·槐山·忠州·鴻山,合爲三十邑之多。沃溝·泰安·溫陽等三邑,則己亥以後,全然不納,內司如此,五宮未收,亦可推知。奴婢貢上納,自有定限,而未捧之數,若是夥然,三四月當納之貢錢,豈有拖至十月?尙在民間之理,至若己亥以後,九年全不納之三邑,事未前聞,尤極痛駭。若非邑吏之從中作奸,必是邸吏之惟意幻弄,各該邑邸吏,今方一一捉致,窮査嚴覈,五宮成冊,連爲催促,待其來到,一體擧行之意,敢啓。傳曰,査奏命下,始於夜深後,只以內司一處,先爲書入云者,稽忽甚矣,卿等爲先推考。外此各處,一一詳査,與已査者,刊錄別單以啓,而論罪與救弊,依前下敎,以草記爲之。該曹旣云有解由之法,則一司未納,至於三十邑,各處未收,又至於八九年,則何以成出,其委折,何不論啓,而內奴如此,寺奴可知。大抵許多年消瀜之餘,彌縫無路,其弊將有再徵之擧,是罷刷官,反不若不罷,向來北民願復刷官之說,誠非過語。朝家每見各道宣頭案,至年老未頉下之類,猶未嘗不蹙眉,況今聞有再徵之慮,以朝家爲小民,辛勤釐正之本意,卿等謂將安於心乎否乎?卿等旣不能摘發於令前,令下之後,所査如是草草,惜乎,卿等何太不諒爲小民之苦心?卿等致位崇顯,不能對揚,尙如此,守宰何論?此事未究竟之前,卿等決不當退去,小加着念,各別査櫛,期於懲礪,而朝令尙不行於一刷官事,則寧有如許朝廷乎?必是司屬與曹屬,符同作奸,暗地逞毒於無勢小民之致,此輩必須査出置法然後,國綱可整,卿等亦竝知悉擧行。
刑曹啓目粘連,該僉使田光羽,係是朝官,令義禁府處之,道臣之不請稟處,直以勘處爲辭,殊涉未安,當該道臣從重推考,何如?判付啓,完伯事,誠可悶矣,當勘未勘,有罪不罪,揆以常理,宜有含畏之心,而伎倆依舊,矯變無期。今此査事,雖屬疎節,可見不操心之一端,田光羽段,爲先卽其地定配,禁錮三年,一以懲爲官長貪墨之風,一以戢爲道伯容護之習。所謂衙客等分配他道上言人罪狀,關係凌分,亦爲勘配爲良如敎。
丁未十月二十七日未時,上御重熙堂,右副承旨入侍時,右副承旨洪仁浩,假注書趙台榮,記事官李宗烈,記注官承膺祚,以次進伏訖。上命書備局草記批旨訖。上曰,徐有隣·李秉模,卽詣備局,以爲査稟事,分付。賤臣承命出傳。上命書傳敎曰,備局有査稟事,旣命有司堂上來會擧行,向來人言,筵敎昭晣備至,況有司之任,無異往役,處義非可論。備局有司堂上尹蓍東,牌招申飭察任。上曰,各宮房奴婢貢,自己亥年,至今九年,多有不納處,此必中間作奸,今若責納,恐或於民,有再徵之弊,此等事,各別詳査事,招致備郎,分付,可也。命退,承史以次退出。
丁未十月二十七日申時,上御重熙堂,坐直承旨入侍時,右副承旨洪仁浩,假注書趙台榮,記事官李宗烈,記注官承膺祚,以次進伏訖。上命書傳敎曰,明日由月覲門,展拜景慕宮,該房知悉。又命書傳敎曰,明日展拜時,布帳置之,禁軍·槍劍軍亦爲置之,當次營門將臣,除旗鼓,只率入直前排及集春營入直軍三十名,排立事,分付。又命書完伯·東伯狀啓判付訖。上曰,有司堂上尹蓍東,牌去來催促。命退,承史以次退出。
上在昌德宮。停常參·經筵。
上詣景慕宮。展拜罷後,政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于洪仁浩曰,出宮門路,以賓陽門爲之。
備忘記,永宗僉使金魯成下直,長弓一張,長箭一部,片箭一部,筒兒一箇賜給。
傳于曺允大曰,戶房承旨入侍。
以備邊司內司各宮奴婢貢捧未捧別單,傳于曺允大曰,旣以翌年臘月爲限,則丙午條自在限內,別單改修正以入,乙亥節目中,捧貢數爻,每年歲末都單子,改啓下事載錄,而近無此規,致有此弊。自本司問于該司,使之指名現出,該中官施以制書有違之律,可也。
曺允大,以備邊司言啓曰,內司及五宮奴婢貢未收成冊,一一收取考準,則己亥以後各年未納,爲八十四邑。各該邑邸人,竝爲捉來,與內司所屬,頭面査問,則以已捧爲未捧,載錄於成冊者,爲十九邑。自本邑專不納者,爲四十八邑,或納或不納者,爲七邑,本邑則上送,而邸人延拖不納者,爲十邑。邑名·年條,具別單懸註以入,而粵自刷官革罷之後,幾百年小民積痼之弊,庶幾盡祛,而司屬則操縱尺文,以已捧爲未捧,邸人則中間掩置,以已來爲未來。該邑則違越定限,一任吏輩之奸弄,若此不已,拖至多年,則以其彌縫之計,必有再徵之患,事之駭痛,孰甚於此?若不及此時大加懲創,嚴立規模,則來後之弊,尤不可勝言。況內司當該所屬,初旣消瀜,末又欺瞞,究厥情狀,尤極無嚴,竝與幻弄邸人,移付法司,準數徵出後,照律痛繩。全不納及未收各邑,推以事理,決非民間未捧,必是吏輩所爲,竝以此意,發關査問於各該道,而再徵之弊,一體嚴飭。至於未收邑守令之成出解由委折,亦爲究覈於計士等處,則其所成出,皆因內司之無頉文跡云。故使之現納,則或有或無,有者固是司屬之罪,無者明有幻弄之跡,閪失云云。不足取信。一體移法司,從重勘罪,而今此弊源,大槪有四,司屬之潛自捧食,成給手標也,邸吏之從中偸竊,掩置邑報也,該邑之不有定限,無難延拖也,解由之不考印文,容易成出也。若論矯救之要,無出於督尺考還一事,欲嚴考還,宜先定限,戶曹及各寺奴婢貢上納之限,雖在三四月之內,今聞內司,則昨年條例,於今年歲末,定限收殺云。此則依內司前規施行,仍令各該道臣,趁歲末盡數考還,而詳考其陳省及尺文日字,枚報本司。上納愆期罪該邑守令,尺文遲滯罪內司官吏,自本司區別草記論勘,而萬一有再徵貢錢,貽弊民間之事,則當該守令,摘發狀聞,繩以重律。道臣不察,從他現露,則道臣亦爲論責,邸吏弄奸,付之道臣,査實重究,至於解由成出一款,勿循內司三口以上拘礙之謬規,一依他奴婢例,一口以上,亦爲拘礙,又毋敢以私通往復施行,必以內司踏印報狀爲準,長淵之導掌名色,旣發査問,畿邑之司屬下去,在所嚴防,卽爲革罷之意,分付內司及兩道。以此諸條,成出節目,內而內司五宮,外而諸道,申明知委,永久遵行,何如?傳曰,允。罷刷官一付本道之後,道伯安敢辭其責乎?混出解由,亦度支之責也。首犯之道伯,判堂査出捧現告,自本司草記論罪,曹屬·司屬·邸人等,依草記嚴治,姑待用刑擧行。至於長淵之導掌名色,畿邑之司屬下去,聞極痛惡,刷官雖罷,刷差更出,若知一分紀綱,焉敢乃爾?幺麽司屬,何足云云。首犯之內需司次知中使問名,該道終站邑定配事,分付該府。大抵乙亥減貢節目,甲午罷婢貢節目,丙申罷刷官節目,俱甚詳備,而法久則弊生,種種有此奸竇之漸滋。使我先大王聖德聖化,將未免閼而不行,是豈非怵然乎?乙亥節目成出也,領相亦以堂上,參聞始末,似必記有之矣。宮房豪橫之積弊,在其時無以一朝盡祛,減貢不得不給其代,給代不得不割經用,貢布雖減,口數自如,生弊之源,由於此,救弊之端,亦在於此,此非文字所可詳及者,卿等就各年節目,逐一看詳,議于領相,別成簡而易行之制,登對稟處,可也。
曺允大,以御營廳言啓曰,今十月二十八日景慕宮展拜時,依兵曹啓下節目,集春營入直軍三十名除出,兼大將臣徐有大率領,月覲門外分左右排立。東營入直軍三十名除出,入直把摠柳翼星,哨官申在寬率領,宮大門外把守,而竝待標信出用。解嚴後,還入直間,集春營哨官李景佐,東營哨官郭林福,代直之意,敢啓。傳曰,知道。
洪仁浩,以義禁府言啓曰,全羅監司沈頤之狀啓據,刑曹粘目判付內,法聖前僉使田光羽,卽其地定配,禁錮三年事,命下矣。田光羽卽其地靈光郡法聖鎭定配,禁錮三年,而以判付內辭意,具罪目,依例發遣府書吏,押送配所之意,敢啓。傳曰,知道。
以慶尙監司狀啓,十一月令薦新生靑魚,限內不得封進,惶恐待罪事,傳于南鶴聞曰,勿待罪事,回諭。
丁未十月二十八日辰時,上詣景慕宮,展拜入侍時,兼都承旨沈豐之,左承旨趙衍德,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,檢校直閣金憙·徐鼎修,直閣鄭大容,待敎尹行任,以次隨駕。上具翼善冠·衮龍袍,乘輿出賓陽門,藥房都提調洪樂性進前奏曰,日氣太冷,早朝勞動,聖體,若何?上曰,一樣矣。卿則留院,可也。駕出靑陽門,由月覲門入日瞻門,詣齋殿門外,降輿入齋殿,少頃,出東狹門,就板位,行再拜禮,詣廟內奉審訖。還詣齋殿,出西狹門,乘輿,由月覲門入廣陽門,還內。諸臣以次退出。
丁未十月二十八日巳時,上御重熙堂,戶房承旨入侍時,左承旨趙衍德,假注書趙台榮,記注官承膺祚,記事官尹行任,檢校直閣徐鼎修,以次進伏訖。上曰,備局堂上,今方査實草記云耶?衍德曰,連爲催促,而下屬處未盡査得,故姑未爲之云矣。上曰,緣何遲滯?委折詳問以來。膺祚承命出,回奏曰,八道邸吏與宮屬·曹屬,一竝捉來,使之頭面,故自致遲緩矣。上曰,斯速査出事,分付。賤臣承命出傳。上曰,惠慶宮進服加減歸脾湯十貼製入。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,來初一日,輪對日次矣,敢稟。傳曰,後日次爲之。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于趙衍德曰,傳香承旨,馳詣宗廟·景慕宮,奉審摘奸以來。
傳于趙衍德曰,都承旨入侍。
假注書李羲觀禁推,代以李貞運爲假注書。
傳于尹行元曰,當該中官罷職。
以李羲觀囚單子,傳于洪仁浩曰,放。
洪仁浩啓曰,堂后日記,過限未修納人,直捧禁推傳旨事,曾有定式矣。前假注書李德鉉,所修日記,非但過限,且多錯誤,故纔已還給,使之改修正以納,而莫重日記,全不致察。揆以事體,誠極駭然,依定式,禁推傳旨捧入之意,敢啓。傳曰,前後申飭,果何如?此非但過限而已,若有一分小心,焉敢若此?拿問處之,可也。
有政。吏批,判書李進,參判金文淳式暇,參議李集斗進,左承旨趙衍德進。以宋銓爲司諫,沈銖爲兵曹正郞,金履溫爲司䆃主簿,宋畊玉爲尙衣別提,李白圭爲公州判官,李永馥爲長寧殿令,申淑爲元陵別檢,全羅監司沈頤之仍任事,承傳。
兵批,判書鄭昌順,參判黃昇源,參議宋鍈病,參知柳誼入直進,左副承旨曺允大進。副司果宋民載·元毅鎭。
傳于曺允大曰,坐直承旨入侍。
以原春監司狀啓,杆城郡民家失火事,傳于趙衍德曰,比江陵差少,何必較量?江·杆失火民戶,各別賙恤,斯速結構奠接,其中殘獨戶,元恤典外,別給米斗,身布停退,舊還勿徵事,分付。
趙衍德,以戶曹言啓曰,卽接廣興倉所報,則依傳敎,判府事趙璥,自三月至十一月,合九朔祿俸,輸納于東大門外所住處,則以爲,屢勤輸送之命,終無冒受之路,惶恐隕越,不知所達云,不爲領受,何以爲之?敢啓。傳曰,令倉官更爲輸送。
曺允大,以備邊司言啓曰,卽見咸鏡監司李崇祐災實分等狀啓,則以爲,本道農形,南北若而邑濱海之社,雖或有偏被水患者,而旣異擧一邑受災。通一道言之,可謂免歉,尤甚名目,不爲擧論,端川等八邑,置之稍實,咸興等十六邑,置之之次,後錄條件,請令廟堂,稟旨分付矣。其一,明川以南進捧吏,今年姑爲停止事也。其一,推奴徵債,無論南·北關,限明秋防塞事也。分等,依狀請施行,明川以南進捧吏資送之弊,本自不些,停止之請,便成年例,竝與推奴徵債,一體許施,何如?傳曰,允。
曺允大,以備邊司言啓曰,本司草記批旨內,罷刷官一付本道之後,道伯安敢辭其責乎?混出解由,亦度支之責也。首犯之道伯,判堂査出捧現告,自本司草記論罪事,命下矣。以今番內司五宮奴婢貢捧未捧,査實別單,考出年條,則忠淸道溫陽郡,己亥以後未納,當該道臣洪秉纘。全羅道沃溝縣,己亥以後未納,當該道臣徐有隣。原春道金城縣,己亥以後未納,當該道臣金尙集。京畿道金浦郡,庚子以後未納,當該道臣李亨逵。咸鏡道文川郡,辛丑以後未納,當該道臣徐有寧。革罷刷官一付本道之後,俱有不善檢飭,首先犯科之失,竝罷職。溫陽郡守趙瑗,旣有己亥條未納,而解由無礙混出,其時判堂李衍祥,亦宜論勘,而今已身故勿論。各年未納邑當該守令,今方關問各道,待其報來後,勘處,何如?傳曰,允。只以首犯人捧現告之命,旣未免苟艱,多是劇任,乍罷旋任,亦近無實,竝施越俸之典,可也。
曺允大,以刑曹言啓曰,因備邊司啓辭,內需司掌吏,令攸司嚴囚,照律懲罪事,命下矣。依傳敎,內需司該掌書員崔仁大,爲先着枷嚴囚,而取考律文,則大明律制書有違條有曰,凡奉制書,有所施行,而違者杖一百。崔仁大,依此律照勘,杖一百收贖,何如?傳曰,允。
曺允大,以義禁府言啓曰,備邊司別單批旨內,該中官自本司指名現出,施以制書有違之律事,命下,而當該中官韓聖揆,自本司指名以來矣。韓聖揆,今方待命,卽爲拿囚,而以制書有違私律,杖一百收贖,告身盡行追奪,放送,何如?傳曰,允。
丁未十月二十九日午時,上御重熙堂,都承旨入侍時,兼都承旨沈豐之,記事官金孝建,記注官承膺祚,記事官金祖淳,以次進伏訖。豐之曰,假注書近甚乏人,無以備擬云,合有變通之道,故敢此仰達矣。上曰,別檢勿拘擬入,別檢之代,今日政差出,可也。上命書傳敎曰,政官牌招開政。命退,諸臣以次退出。
丁未十月二十九日酉時,上御重熙堂,坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,案冊校正,玉堂如已盡校,明日則皆令出送,而其中鄭萬始,詣內閣,與閣臣同爲校正御製文事,分付。上曰,江陵失火民人別恤典,依杆城例,一體擧行事,亦爲分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,來初五日,朝參月次矣?敢稟。傳曰,停。
尹行元啓曰,陞補十二抄,十月內畢試,載在大典通編矣。十月已過,不爲擧行,事甚未安。大司成金履禧,依定式推考警責,何如?傳曰,允。牌招。
以大司成金履禧牌不進罷職傳旨,傳于曺允大曰,只推,更爲牌招。
沈豐之啓曰,假注書趙台榮,姑令仍察廳任,何如?傳曰,允。
尹行元啓曰,事變假注書金膺著,身病猝重,勢難察任,今姑改差,何如?傳曰,允。
以李德鉉囚單子,傳于洪仁浩曰,保放,畢修正後,草記。
傳于趙衍德曰,坐直承旨入侍。
南鶴聞,以禮曹言啓曰,今十一月十四日冬至陳賀,適値國忌齋戒,而前有退行之例,故令日官推擇,則同月二十五日爲吉云,以此日擧行,何如?傳曰,權停。
洪仁浩,以漢城府言啓曰,孝烈之表著者,自各部搜訪報來,合爲四人,故呈單則移送禮曹,孝烈各人居住姓名,別單書入之意,敢啓。傳曰,知道。
丁未十一月初一日未時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,今日日氣和暖,不似冬日矣。衍德曰,然矣。上曰,周易講義,問于閣吏,如已盡考,卽爲持來。賤臣承命出,回奏曰,姑未畢準,故不得持入矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日景慕宮冬享大祭齋戒相値,視事頉稟之意,敢啓。傳曰,知道。
傳于曺允大曰,大臣·有司堂上入侍。
曺允大啓曰,左議政李在協,有司堂上徐有隣·李在簡·李秉模,依下敎來待矣。傳曰,入侍。
傳于尹行元曰,右承旨入侍。
傳于趙衍德曰,右副承旨入侍。
傳于尹行元曰,發遣吏郞,諸執事請齋與否,摘奸以來。
兵曹口傳政事,副司果韓興裕。
傳于趙衍德曰,坐直承旨入侍。
洪仁浩,以御營廳言啓曰,今十一月初三日景慕宮展拜時,依兵曹啓下節目,東營入直軍三十名除出,入直把摠李燁,哨官李得遠率領,宮大門外把守,而待標信出用,解嚴後還入直間,哨官李景佐,代直之意,敢啓。傳曰,知道。
丁未十一月初二日巳時,上御誠正閣。大臣·有司堂上入時時,左副承旨曺允大,假注書李貞運,記事官李相璜·金祖淳,左議政李在協,有司堂上徐有隣·李在簡·李秉模,以次進伏訖。在協曰,日氣寒煖甚不適,此時聖體若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,此月又改,群情之顒祝,一倍深切矣,中宮殿諸節,近日則若何?上曰,諸節則一樣平順矣。上曰,領相何不入來乎?在協曰,聞有實病,不能入來云矣。上曰,今日欲以內司奴婢事下敎,而卿等未熟於原節目,領相則與聞於乙亥節目,故必欲召見者此也。在協曰,臣則雖見節目,而實未知裏面之如何矣。上曰,有司堂上進前。有隣等進伏。上曰,奴婢貢事,卿等詳見原節目乎?奴婢之貢,始減於乙亥,而甲午罷婢貢,丙申罷刷官,朝家爲民之意,不爲不至,而法久弊生,不可無矯救之道矣。古則奴婢之貢,各司與宮家,皆以爲便好,而今則別無緊關之中,所出名色甚多,故己亥以後,則內司婢貢,全數以減矣。且或有百歲二百歲奴婢,豈有是理?乙亥以後,亦豈無生産之理乎?且各宮二字,有與他宮房相混之慮,故雖改稱以五宮,而義烈宮,依毓祥宮例竝入,則當爲六宮,而至於他宮房賜與奴婢,則各自其宮收貢,便同私家奴婢,不必自戶曹句管,而六宮奴婢之自內司移去者,仍屬內司,自各寺移去者,屬之戶曹。內奴婢則依前自內司擧行,則似爲便好,節目釐正後,更爲議處好矣。有隣曰,秋判之意亦然,而臣則旣於免稅,不善擧行,則又任此事,誠惶悚矣。在簡曰,寺奴·內奴,竝送戶曹擧行,則有宮府一體之意矣。上曰,事面則好矣,而亦或有難便之端,內奴仍舊屬之內司,可也。上曰,各道奴婢給復結數爲幾何,有隣曰,乙亥以前,厥數夥然,乙亥以後,雖多減結,而海西給復,猶爲九百餘結,關西·關北,亦皆有之矣。上曰,復戶之法,卿等以爲,何如?有隣曰,復戶之弊,雖以道伯狀啓觀之,徒歸於姦吏之囊橐,而惠不下究,足可知矣。今若罷其給復,而不收其貢,則亦足爲公私兩便之道矣。上曰,復戶之弊,則固有之,而其中亦不可無存罷之。可以商確者,詳考宣頭案,泝究其來歷,然後議處,可也。上曰,本色給代之需,先朝以魚·鹽·船稅餘錢爲之者,聖意深矣,而間或以木換送,故選武布,亦入其中,到今對揚聖意之道,以純錢捧上,則似爲便好。兵曹木亦仍均廳給代木之至麤,他木亦然,此亦以純錢越送,則好矣。有隣曰,誠如聖敎矣。上命戶曹郞官進前。鄭東敎進伏。上曰,上下酬酢,爾果詳爲承聆乎?東敎曰,臣果承聞聖敎矣。上曰,寺奴名色幾何,內奴名色幾何,而五宮則內奴婢外,不給爲幾名,考見宣頭案後,給代·給復諸條,亦爲詳細抄出,註其委折,生産多寡,亦爲詳考,而甲午節目·丙申節目,合一通成出後,與堂上相議,取決於領相,可也。上曰,宮房免稅之不爲來納者尙多云,然否?有隣曰,非但免稅,原稅尙多不納者矣。上曰,不納爲幾邑乎?有隣曰,聞是數邑,而忠州亦不上納云矣。在簡曰,忠州則船路果甚難云矣。有隣曰,此則專由於無浮價之致也。浮價之例,八路同然,而獨忠州無之,故捉船之際,民弊甚大云矣。上曰,浮價一款,本倅以本州之人,素諳其弊,似當任怨爲之,言于領相處,自備局行會,可也。上曰,奴婢之貢,名色或多不同,何也?有隣曰,內司裏面,臣亦未能詳知矣。上曰,不緊名色無數,如紅花等物,豐歉不齊,亦安可一一責出耶?上曰,濟州之貢,越海上來,其情可矜,此亦以錢給代,則何如?有隣曰,內司雖或難之,而在民誠爲便好矣。允大曰,永宗前僉使姜柱河,待命城外,已至數日,而奪符之稟,未承發落,故敢此。仰達矣。上曰,奪符則依例爲之,姜柱河則姑爲保放事,分付。仍命退,諸臣以次退出。
丁未十一月初二日未時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上曰,明日冬享大祭時,由日瞻門展拜,親押香祝後還宮,以次分付。又命書傳敎曰,明日展拜時,當由逌瞻·日瞻門,一依月勤門例擧行,禁軍槍劍軍除之,挾輦軍以弘化門軍三十名爲之,當次營門將臣,除旗鼓,只率弘化門入直軍六十名,排立事,分付。命退,諸臣以次退出。
丁未十一月初二日申時,上御重熙堂。坐直承旨入侍時,左承旨趙衍德,假注書趙台榮,記事官李相璜·金祖淳,以次進伏訖。上曰,明日擧動時,寶劍望·守宮望置之事,分付。賤臣承命出傳。上曰,明日戶·禮判,來待于本宮事,分付。賤臣承命出傳。命退,承史以次退出。
上在昌德宮。停常參·經筵。
上詣景慕宮。親押罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于曺允大曰,出宮門路,以協陽門爲之。
傳于曺允大曰,侍衛軍兵毛具。
傳于南鶴聞曰,戶房承旨入侍。
有政。吏批,判書李押,參判金文淳進,參議李集斗差祭,同副承旨南鶴聞進。以尹晦東爲司䆃僉正,成雲柱爲監役,安川君烆爲司饔提調。
再政。吏批,以李顯民爲假監役。
兵批,無政事。
傳于尹行元曰,未下直守令,皆令明日辭朝。
以平安兵使狀啓,傳于尹行元曰,爲先推考,後勿如是事,令廟堂嚴飭行會。
丁未十一月初三日辰時,自上詣景慕宮。展拜入侍時兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,二直提學李秉模,檢校直閣金憙·徐鼎修,直閣鄭大容,待敎尹行任,以次隨駕。上具翼善冠·衮龍袍,乘輿出協陽門。藥房都提調洪樂性進前奏曰,日氣過冷,早朝勞動,聖體若何?上曰,一樣矣。卿則留在本院,可也。駕由建陽門,出弘化門,入逌瞻門,詣齋室。少頃,出東挾門,就板位,行再拜禮,仍詣廟內奉審,還御齋殿,親押訖。上曰,本宮提調入侍。本宮提調鄭昌聖進伏。上曰,亞·終獻官誰也?昌聖曰,亞獻官兵曹參判黃昇源,終獻官吏曹參議李集斗矣。上曰,戶禮判入侍。戶曹判書徐有隣,禮曹判書金履素進伏。上曰,川渠石築,更有修補處耶?履素曰,秋間修補後,別無更築處矣。上曰,逌瞻門左右,人家極甚凋殘,便成頹垣破壁,所見怪駭。卿等看審後,相議修葺,可也。命昌聖等退出。上出西挾門,乘輿出逌瞻門,敎曰,漢城判尹入侍。判尹李文源進前。上曰,今此左右人家,處在莫重宮垣之外,便成頹垣破壁,所見極涉如何矣。所居民人役姓名,詳問以來。文源承命出,回奏曰,西邊卽陞戶砲手之家,東邊是砲手之子家云矣。上曰,此兩家,俱載帳籍中耶?文源曰,不入於帳內云矣。上曰,訓將入侍。宣傳官承命出,與訓鍊大將李敬懋偕入進前。上曰,此兩家,聞是卿營軍卒之家云,出問以奏。敬懋承命出,回奏曰,果是砲手家云矣。上曰,莫重宮墻近處,人家之如是頹圮,極爲怪駭。卿其董飭改建,而不必自朝家全然造給,所入材瓦,自戶曹輕價發賣,以爲完葺之地,可也。此舍稍廣改建,則日後本宮經宿之時,卿當札住留宿,便作卿營朝房,好矣。敬懋曰,今非土木之時,待春爲之,宜矣。上曰,唯。命敬懋退出,駕由弘化門,入協陽門還內。諸臣以次退出。
丁未十一月初三日巳時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,戶曹判書入侍。出榻敎賤臣承命出,與戶曹判書徐有隣偕入進伏。上曰,本宮近處,何等莫重,而所居民家,便是頹垣破壁,所見甚怪,不可不待春修葺矣。有隣曰,聖敎誠然。雖以戶曹專事造成,不甚大段矣。上曰,兵學指南御製序文,守禦使如已正書,持來。賤臣承命出,回奏曰,姑未盡書,故不得持入矣。上曰,中宮殿進御。加減補心湯三貼製入。出榻敎命書傳敎曰,政官牌招開政。命退,諸臣以次退。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于沈豐之曰,下直守令留待。
傳于尹行元曰,同副承旨與下直守令入侍。
傳于洪仁浩曰,有司堂上來待。
傳于南鶴聞曰,漢城判尹來待。
傳于尹行元曰,右承旨與判尹入侍。
事變假注書金膺著改差,代以張錫胤爲事變假注書。
傳于曺允大曰,左承旨入侍。
修撰前望單子入之,金履成落點。
兵曹口傳政事,副司果洪義浩。
以修撰金履成牌不進罷職傳旨,傳于南鶴聞曰,只推,更爲牌招。
傳于南鶴聞曰,政官牌招開政。
有政。吏批,判書李,參判金文淳,參議李集斗,同副承旨南鶴聞進。啓曰,大司成今當差出,而擬望之人乏少,承旨竝擬,何如?傳曰,允。以金就夏爲律學敎授,洪秉纘爲大司成。再政。以李秉模爲大司成。
兵批,無政事。
傳于趙衍德曰,軍士房承旨入侍。,
傳于南鶴聞曰,此時守令,不可一刻曠官,金城縣令狀罷之代,政官牌招開政擇差,待下批,明日辭朝。
傳于南鶴聞曰,大司成李秉模,職事相妨,勢難行公,許遞,今日政更爲擬入。
傳于南鶴聞曰,守令辭朝有命,在外及未肅拜臺諫許遞,今日政,以在京無故人差出,待開門牌招,使之署經。
南鶴聞,以弘文館言啓曰,修撰尹光普,謂有情勢,副修撰韓用龜,連呈辭單,俱不行公,竝卽牌招察任,何如?傳曰,允。
以修撰尹光普,副修撰韓用龜牌不進罷職傳旨,傳于洪仁浩曰,許遞,今日政差出。
有政。吏批,判書李,參判金文淳,參議李集斗,同副承旨南鶴聞進。以鄭民始爲弘文提學,李景魯爲金城縣令。再政。以沈晉賢爲修撰,尹羽烈爲副修撰。三政。以李書九爲掌令,權儐爲正言。四政。以洪克浩爲持平。五政。以尹師國爲大司成,宋煥德爲正言。
以正言韓商新望筒,傳于曺允大曰,勿施,更爲擬入。
曺允大啓曰,內入馬牌實數,更爲修正以入事,命下矣。問于尙瑞院,則推字一馬牌,宇字二馬牌,査考置簿,初不以還下載錄,披覓院內,終未推得云,莫重馬牌,不謹典守,致有此無前之事,揆以法意,誠極駭然。當該尙瑞院官員,所當重勘,而本院請推之外,無他可施之罰,何以爲之?敢稟。傳曰,都承旨旣兼尙瑞院,當該郞官査出,然後指名論罪,可也。
南鶴聞啓曰,初六日毓祥宮酌獻禮祭文,當爲製進,藝文提學徐有隣,卽爲牌招,何如?傳曰,允。
以濟州牧使狀啓,大靜縣監洪繼善公廨修繕論賞事,傳于南鶴聞曰,觀於狀辭,可知其實績,加資事,回諭。
以朴仁榮囚單子,傳于洪仁浩曰,保放。
以金重得囚單子,傳于南鶴聞曰,付過放送後,草記。
南鶴聞,以禮曹言啓曰,今十一月初六日毓祥宮酌獻禮親行時,自上當有散致齋之禮,而正日只隔二日,散齋則勢未及依例磨鍊,殿下自今日,散齋一日於別殿,致齋一日於正殿。凡散齋,有司不啓刑殺文書,致齋唯啓享事,諸享官及近侍之官應從升者,竝散齋一日於正寢,致齋一日於本司,陪享百官諸衛之屬,各於本司,淸齋一宿事,知委,何如?傳曰,允。
南鶴聞,以兵曹言啓曰,今夜初更三點五次之錚,只打二次,而預呼四點,仍誤傳打,事極驚駭,査問其委折,則自漏局初旣誤呼,以至於次次誤傳。究其罪狀,不可置而不論,入直禁漏官,令該曹從重嚴勘,分更東所衛將,則漏局旣在該所字內,當其發巡之際,聞其誤打,不能申飭而釐正,亦不可無罪,令該府拿問處之,漏局下隷,竝移送秋曹,各別科治,何如?傳曰,更漏雖關於漏局,誤打旣在於項傳衛將,待用棍,自本曹決棍懲勵。初更誤打,以致人定之遲滯,已極駭然,況昨日卽莫重享日也。四更傳漏,又誤打於差備,此亦漏官·衛將之罪乎?本曹入直郞廳,卽兼史出入之人,小心宜倍他人,而如此長夜,鼾睡爲事,所爲萬萬無據,該郞官拿入捧供。四更誤打,聞是別監所管云,當該司謁,待用棍決棍,可也。
南鶴聞,以賑恤廳言啓曰,依下敎,濟州進上領來人李光普等七名,回糧米各三斗式,依例分給之意,敢啓。傳曰,知道。
曺允大,以義禁府言啓曰,時囚罪人金重得,付過放送後草記事,命下矣。金重得付過放送之意,敢啓。傳曰,知道。
洪仁浩,以義禁府言啓曰,慶尙監司金光默狀啓,據刑曹粘目內,豐基前郡守李仁默·李光沂·姜柱河·丁範祖·崔夢嵒·李漢一·李大永等,移本府處之事,允下矣。崔夢嵒·李漢一·李大永,今方待命,卽爲拿囚,而姜柱河,以永宗僉使,時在任所,依例發遣府書吏,交代後拿來,李光沂,時在京畿水原地,丁範祖,時在原春道原州地云,發遣府書吏,竝拿來,李仁默,已爲身故,勿論,何如?傳曰,有職人,本職改差,保放人及無職人,待用刑,更爲草記拿囚,可也。
丁未十一月初四日辰時,上御誠正閣。同副承旨與下直守令入侍時,同副承旨南鶴聞,假注書趙台榮,記事官李相璜·金祖淳,公州判官李白圭,以次進伏訖。上曰,守令進前。白圭進伏。上下詢職姓名,白圭仰奏訖。上曰,爾經幾邑乎?白圭曰,曾經六邑矣。上曰,本邑是營下劇任,下去善爲也。命鶴聞宣諭訖,命白圭先退。命書傳敎曰,吏判事,多未妥矣。每於政牌,必費半日承牌,況昨日飭敎何如,則今又如此,極爲駭然。吏曹判書李,爲先從重推考。上曰,有司堂上入侍。出榻敎賤臣承命出,與有司堂上李在簡·徐有隣·李秉模,偕入進伏。上曰,右承旨·漢城判尹入侍。賤臣承命出傳,右承旨尹行元,漢城判尹李文源進伏。上曰,弘化門外,古有待漏廳各司朝房,而今則盡爲閭家所占。自弘化門北,至逌瞻門外,連建三營門朝房,自南以下,設置各司朝房,好矣。文源曰,聖敎誠好矣,而通化門以上閭家,今爲二十餘矣。有隣曰,待漏廳各司朝房之在於弘化門外,臣亦知之矣。上曰,今予更思,陞戶軍家,給材改建,事涉無義,自訓局創置朝房甚便好,至於摠府,本甚殘弊,有難營建,而若置朝房,則愈好矣。大抵含春苑·弘化門之間,豈有人家之可居,而近來便爲謬弊,有此冒占之擧。今若設置朝房,以成禁標,則閭家更不得冒入矣。有隣曰,聖敎然矣。上曰,以昌德宮言之,金虎門外,無各司朝房,故大臣·卿宰,乘軺而直抵,金虎門前,皆下之。是故軒軺之杠,半入於金虎門閾云,今於大臣家門,卿宰之軺,不得乘入,而至於闕門,如是爲之,事極如何矣?古則爲朝官者,必以敦化門出入,且以留門啓辭觀之,丹鳳·曜金之門,亦爲出入。近者自金虎門出入,卽新創之謬例也。今若以敦化門,竝令出入,則爲老宰相者,皆爲難耶?有隣曰,別無爲難矣。上敎文源曰,弘化門外,朝房設置之役,任卿爲之,筵退後,出自通化門,看審形止,可也。上曰,守禦使持兵學指南入侍,出榻敎賤臣承命出,與守禦使金鍾秀偕入進伏。上曰,兵學指南入之。鶴聞跪進之。上進覽訖,敎曰,自守禦廳,開板印出,可也。鍾秀曰,當依此爲之矣。上曰,序文卿當書之,卿之職銜,甚華美矣。鍾秀曰,臣之所帶文任,實爲可悶。大提學卽不行公,則見叨之職,又何承膺乎?是故不得肅謝,已至三朔,下情不勝悚悶,亟賜體諒,是所望矣。上曰,卿言似然矣。命書傳敎曰,未肅拜提學許遞。上敎有隣等曰,戶郞抄錄件持來乎?在簡曰,姑未盡抄,故不得持入矣。上曰,今召卿等,爲是也。抄出後,先以草本入之,可也。有隣曰,抄出後,來待政院乎?上曰,可矣。上曰,兵曹參知入侍。賤臣承命出,與兵曹參知柳誼偕入進伏。上曰,昨夜傳漏之誤打,果何故也?誼曰,査問於郞廳處,則以爲自漏局誤打,以至誤傳云矣。上曰,聞郞廳時在鼾睡,不省誤打云,事極痛駭矣。命書傳敎曰,計劃當前,講製之役,職務相妨,抄啓文臣中,時帶館職人許遞,前望單子入之,待下批牌招察任。命退,諸臣以次退出。
丁未十一月初四日巳時,上御重熙堂。戶房承旨入侍時,左承旨趙衍德,記事官金孝建·尹行任·金祖淳,以次進伏訖。上曰,政官牌招開政。衍德曰,今日濟州人民勞問時,本州儒生金錫鑑以爲,今年卽渠父胤胄回榜之年,將校金錫興又以爲,今年渠父繼鏡回榜之年,而該牧使狀啓,中路遺失,只持紅牌上來云,故敢此仰達矣。上曰,聞極稀貴。今日政竝加資下批,令禮曹造給花牌,仍使該牧使優給宴需以侑之,以示朝家尊高年之意,可也。命退,諸臣以次退出。
丁未十一月初四日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,大司成望還給,以新通人擬入事,分付。賤臣承命出傳。上曰,玉堂金履成牌去來知入。賤臣承命出,回奏曰,牌不進云矣。上曰,大司成望,催促持來。賤臣承命出,回奏曰,政廳方入啓辭,承批後始可擬入云矣。上曰,以允字頒布,卽爲擬入事,分付。賤臣承命出傳。衍德曰,濟州民人,今方待令,何以爲之乎?上曰,承旨坐於延英門,招問年事與疾苦,襦衣·回糧,自戶曹·宣惠廳分給事,分付。上曰,新除授大司成,方帶摠管,本職許遞,今日政差出,待下批牌招察任。出榻敎命退,承史以次退出。
丁未十一月初四日申時,上御重熙堂。軍士房承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上命書傳敎曰,連歲親享,出於仰體追述之意,今豈可闕爲?初六日,當行毓祥宮酌獻禮,以此,分付。又命書傳敎曰,再明日酌獻禮,香祝詣齋室親押,以此,分付。又命書傳敎曰,再明日動駕,副輦置之,挾輦軍,以金虎門入直軍百名爲之,槍劍軍則三十名,禁軍則入直一番,先後廂軍則建陽·弘化門軍各八十名外,各營入直步軍及入直訓局馬兵,訓將率領隨駕,標下軍,亦以各營入直率領,留陣置之事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日動駕相値,視事頉稟之意,敢啓。傳曰,知道。
洪仁浩啓曰,明日大駕詣毓祥宮,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于趙衍德曰,同副承旨與下直守令入侍。
以修撰金履成再牌不進罷職傳旨,傳于曺允大曰,如是屢違,殊非向日金遇國處分傳敎中昭晣之意,分義所在,焉敢若是?高敞縣監除授,當日辭朝,時任縣監,遞付京職。
傳于洪仁浩曰,右副承旨與高敞縣監入侍。
兵曹口傳政事,副司直李秉模。
傳于尹行元曰,政官牌招開政。
以摠府守宮望筒,傳于洪仁浩曰,懸頉都摠管許遞,今日政差出。
有政。吏批,判書李押,參判金文淳,參議李集斗,右承旨尹行元進。以柳匡天爲掌令,李尙榮爲工曹正郞。
兵批,判書鄭昌順進,參判黃昇源病,參議宋鍈入直進,參知柳誼病,左副承旨曺允大進。以李柱國爲都摠管,崔爲曹司衛將,李尙履爲五衛將,朴光迪爲宣傳官,梁塤爲加德僉使,副護軍李彦熙·李翼純·李宗燮,副司直洪秉纘·曺霖,副司果尹光普·韓用龜·金鎔·李益運。
尹行元,以吏批言啓曰,大靜縣監洪繼善加資事,命下矣。雖已資窮,未經準職,何以爲之?敢稟。〈傳曰〉,營將窠,今日政備擬,其代以善治守令中,亦令今日政擇差下送。
兵批,再政。以洪繼善爲大丘營將。
吏批,再政。以張漢喆爲大靜縣監。
三政。以丁載運爲歙谷縣監。
尹行元啓曰,今日臣等伏奉生大口魚賜送之命,卽爲推覓,則謂無所儲,終不出給。莫重賜送之物,有此稽滯,事極駭然。當該次知中官,所當重勘,而本院請推之外,無他可施之罰,何以爲之?敢稟。傳曰,當該中官方得賢,難免偸食之罪,當査實嚴處矣。
沈豐之啓曰,因本院啓辭批旨,都承旨旣兼尙瑞院,當該郞官査出,然後指名論罪,可也事,命下矣。査考該院置簿冊子,則推字一馬牌,壬寅十月二十九日內入,宇字二馬牌,甲辰八月初六日內入,而還下日字,初不載錄,致有此無前之事,揆以法意,誠極駭然。壬寅十月當該尙瑞院官院許霔·沈公著,甲辰八月當該尙瑞院官員尹㝡遠·南義老,所當重勘,而本院請推之外,無他可施之罰,何以爲之乎?敢稟。傳曰,內入時當該,何關於閪失之時?似此査啓,前所未見,卿等推考,下屬等待用刑,各別嚴査,更爲指名論啓。
以禁衛營屛門把守單子,傳于曺允大曰,把守軍,以明日出番軍擧行,將亦以明日出入番騎士定送。日寒如此,故旣欲除弊,有入直軍隨駕之命,則把守將卒之如是磨鍊,卿何儱侗乎?推考,依此判付擧行,可也。
以御營廳屛門把守單子,傳于曺允大曰,依禁營單子判付擧行,可也。
曺允大,以訓鍊都監言啓曰,明日動駕時,金虎門軍旣命出用於挾輦,以弘化門入直軍十名代把事,分付事,傳敎矣。弘化門入直軍十名除出,把摠·哨官率領守直,還宮後還入本處,而待標信擧行之意,敢啓。傳曰,知道。
領議政金致仁箚曰,伏以臣本病呻吟之中,又添外感,頭疼惡寒,多日未解,左手戰掉,係是風祟,而發且旬望矣。危兆疊出,蔘藥罔及,臣亦末如之何也。日次賓對,未免緣臣而頉稟,明日動駕有命,小大奔走,而臣獨宛轉床席,無望蠢動,虧分廢禮,爲罪滋大,兢惶之極,惟竢重勘。伏乞聖明,亟降威罰,俾具僚知警焉。取進止。答曰,省箚具悉卿懇。日寒如此,未參何傷?卿須安心勿辭。愼節之尙未差,可極用慮念,亦須加意愼攝,竢間視事。仍傳曰,此批答,遣史官,傳諭。
持平曺霖疏曰,伏以臣以至愚極陋之姿,加八耋昏耗之年,志業荒頹,行義蔑聞,宜編民伍,畢義田間,而濫膺薦拔,屢霑鴻私,駭惶震懼,汗浹頂趾,每懷懍慄,恭俟常刑,不惟不加之罪,持憲之命,再降於五朔之內,驚惶戰掉,隕越于下。董仲舒之言曰,量材而授官,錄德而定位。況今皇天警告,上下懍然,固宜惟官惟其人,日進忠言,以盡恐修之道,而豈可授官而不量其材,授任而不以其德,如臣庸愚,決知其不可。而得預於風憲重地,有駭瞻聆,有損國體乎?且臣猥與諸人,同辭徵命,而其情實。則有所大相不同者。今臣犬馬之齒,乃七十有七,禮經休致,旣經七八年之久,衰朽迷錯,只存軀殻,其何以致匪躬而效夙夜哉?憂愛之忱雖切,而旣不得仰裨萬一,葵藿之誠冞深,而亦無以陳力就列,受國厚恩,圖報無地,敢陳瞽說,冀蒙察納。此所謂雖在畎畝,猶不忘君惓惓之義也,伏願聖明,少垂察焉。蓋人者,天地之心也,人之於天,猶人之有心也。心安則體安,體安則血脈順軌,心不安則體不安,體不安則血脈不能順軌。人心陷溺,私慾橫流,乖氣亂常,陰盛陽衰,其何能順軌,且安燕及皇天哉?天人之際,甚可畏也。臣竊惟,遠以天下萬事,近以一人之心,善惡之分,皆天理人慾之貞勝者也。天理有一分之明,則人慾有一分之減,人慾有一分之肆,則天理有一分之揜,其勢相勝,間不容髪。聖人則天理渾然,無纖毫私慾,從容中道,與天地合其德。賢人則不遠而復,無祗于悔舜·跖之分。由玆而始,百姓蚩蠢,不知義以裁之,禮以節之,任情縱慾,放僻奸邪,無所不爲,不恥不仁,不畏不義,不見利不勸,不威不懲,此大舜所以執其兩端,用其中於民,而易繫所謂天下之動,貞夫一者也。聖君哲辟之,道之以德,齊之以禮,理財正辭,禁民爲非者,皆所以因民之所固有者,使之保守天理,檢防人慾,化民成俗者也。外是而能治天下者,未之有也,今之俗士,必曰三代之法,不可行之於今之世矣。仁義之說,世儒之常談,死法不可施之於今之世矣,世已衰矣,俗已壞矣,雖有善者,亦無如之何矣。此說之害於治道,甚於洪水猛獸,而實有閔馬父之憂矣,臣獨以爲過矣。上之人,苟能行仁義勵廉恥,則其化民成俗,如置郵而驛傳,指日可期。夫醫國者,如醫人之病,先知其受病之源,投之以對症之劑而後,庶可收效。臣竊觀,今者受病之源,實在於人慾肆行,天理晦塞,衆弊群瘼,皆莫不由玆而生。朝廷之傾軋,選人之循私,貪冒之成風,賄賂之公行,皆出於利慾之私心,而無仁義之良心也。失其良心,廉恥都喪。昔日之賈豎市童之羞愧不能行者,今之讀書士大夫,公行無恥,以至卿里黎庶,惟利是趨,失其天性,五敎不明,百事乖盭,侮長陵上,壞風亂俗,無一人安其本分者。天下無義民,八路無善俗,上下淊淊,孶孶爲利,無親上死長之心,有不奪不饜之慾,孟子之何必曰利,大學之國不以利爲利,以義爲利者,政謂此也。臣雖無狀,不敢以阿諛之言,輒陳於君父之前,以取媚悅。臣實感我殿下聰明睿智,文理密察,聖學淵深,無所不通,好生之德,洽于民心,此眞祈永之會,有爲之秋,庶可見都兪之風,熙·皞之治,而目今朝著之上,上下之情,不能交泰,無誠信事君,敢言直諫者,爲政且無以公滅私。民其允懷者,生民之困悴日甚,顚連無告,爲官長者,仇視邦本,不知恤焉。民無恒心,狃於姦究,敗常亂俗,日漸有加。人無禮讓,鬪狠好利,天理日以益晦,人慾日以益肆,玆曷故焉?臣跧伏草野,見識不逮,未知施措之際,或失其宜而然耶?位育之工,猶有所未盡善而然耶?雖有仁心,苟不誠信,則治未著效,民不服矣。不究其本,徒治其未,則雖加刑辟,俗習難回。以殿下之聖明,誠使少知治體者,得佐下風,明天理,正人心,則其於治國家何有?禮義廉恥,國之四維,其法似疏而實密,似迃而實要,自三代以來,捨是而能治天下者,未之有也。後世徒知習聞其說,不知爲貴,而且不能深繹其意,易而忽之,天下之治日常少者,其以此乎?孔子曰,擧直錯諸枉,能使枉者直。今殿下,得一行仁由義至公無私之人,任而勿貳,漸摩仁義,則昔之不恥不畏者,庶可畏且恥而歸我仁矣。且不必罪貪虐讓不公,而進用淳謹廉直者,擢而陞之,則昔之貪冒不公者,庶可有廉隅,從風而變矣。苟使一國之人,能知先義後利,艮止其所,則國庶幾焉。然而九經章曰,取人以身,修身以道,修道以仁。仁者在天地,則坱然生物之心,在人則溫然愛人利物之心。衆善之源,百行之本,此孔門所以汲汲於求仁。其言有曰,克己復禮。克去己私,復乎天理,則此心之體無不在,而此心之用無不行也。其所以行之者一也,一者誠也。此所謂正心以正朝廷,正朝廷以正百官,正百官以正萬民者也。是故君心一正,誠意藹然,則朝廷之上,情誼交孚,知無不言,嘉謨美猷,日陳於前,都兪吁咈,朝廷正矣。朝廷一正,忠君愛民,至公無私,則民各安其分願,萬民正矣,可以致和弭災矣,惟聖明留意焉。其或一失其實,不得其正,則治欠綜核,可不愼乎?易曰,負且乘,致寇至。聖人釋之以慢藏,力小而任重,聖人戒之以形渥,是知上之處下,不可以浮其實,下之受任,不可以踰其分。臣之昏愚陋劣,自知甚明,豈可僭竊淸班,以貽朝廷之羞哉?伏乞聖慈天地父母,特賜矜諒,鐫削臣職名,以嚴公議,以安私分,千萬幸甚。答曰,省疏具悉爾懇。言事極爲切實,可資做治之方,當體念矣。爾在旌招之列,敦召多年,尙未見幡然之美,何太浼浼?第切歉歎。爾須體予此意,從近上來。
丁未十一月初五日未時,上御誠正閣。同副承旨與下直守令入侍時,同副承旨南鶴聞,假注書趙台榮,記事官李相璜·金祖淳,金城縣令李敬魯,以次進伏訖。上曰,守令進前。敬魯進伏。上下詢職姓名,敬魯叩奏。上命奏七事,敬魯仰奏訖。命鶴聞宣諭訖,命敬魯先退。命書領相疏批·持平曺霖疏批訖。上曰,政事望筒催促。賤臣承命出傳。上曰,濟州判官瓜滿與否知來。賤臣承命出,回奏曰,已瓜滿云矣。上曰,濟州判官,今日政差出事,分付。賤臣承命出傳。上命書傳敎曰,銓官事,極爲駭然,吏曹判書李,從重推考,參政銓官,竝推考。又命書傳敎曰,明日動駕時,金虎門軍,旣命出用於挾輦,以弘化門入直軍十名代把事,分付。命退,承史以次退出。
丁未十一月初五日申時,上御重熙堂。承旨入侍時,左承旨趙衍德,記事官金孝建·尹行任·金祖淳,檢校直閣徐鼎修,以次進伏訖。上命書榻敎曰,新除授大司成,牌招察任。命退,諸臣以次退出。
丁未十一月初五日二更,上御重熙堂。右副承旨與高敞縣監入侍時,右副承旨洪仁浩,假注書趙台榮,記事官李相璜·金祖淳,高敞縣監金履成,以次進伏訖。上曰,守令進前。履成進伏。上曰,向來事不足提說,而早晩僨敗,予亦知之矣。今此外補,卽是滌瑕之意,爾其下去,惕念爲之,可也。何當發行耶?履成曰,明欲發程矣。上曰,爾旣爲都廳郞廳,春初似卽還來矣。命履成先退。命書傳敎曰,明日出宮門路,以協陽門爲之。命退,承史以次退出。
上在昌德宮。停常參·經筵。
大駕詣毓祥宮,入齋室後,內閣·政院·玉堂·藥房口傳問安。答曰,知道。
酌獻禮罷後,仍詣延祜宮,行禮罷後,還入齋室,內閣·政院·玉堂·藥房·朝廷·二品以上·六曹·兩司長官口傳問安。答曰,知道。
大駕詣義烈宮,行禮罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
還宮後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,司僕內乘來言,捲簾毛帳,取稟。傳曰,捲三面。
傳于曺允大曰,侍衛軍兵毛具。
傳于南鶴聞曰,今日動賀時,陣上各營,皆不用棍手·劊手云,未知謬例之創自何時,事之無義,孰甚於是?軍行自有定制,宜不敢擅刪,且以過愼之意,除之云爾,則除劊手則何不去貫耳箭,除棍手則又何不去弓銃鎗刀等屬乎?後弊所關,不可無飭,令該曹明日査問委折草記,各該將臣,從重推考。
備忘記,趙判府事家,遣御醫看病。
以水原府使李祖源城堞·軍器·公廨修補狀啓,傳于曺允大曰,柳殷鉉之效勞,曾因前府使尹行元言,已聞之,揆以常格,宜有賞典外,此其人極可意,且是宣廳主人之孫,而至今沈屈,無勢之致,堂上宣傳官,待窠調用,其餘令該曹依例,稟處。
以引儀任希澤·任藗拿處傳旨,傳于南鶴聞曰,分揀。
以李東植·金錫福·金胤張囚單子,傳于南鶴聞曰,保放。
南鶴聞,以弘文館言啓曰,新除授修撰沈晉賢,副修撰尹羽烈,竝卽牌招察任,何如?傳曰,允。
以修撰沈晉賢,副修撰尹羽烈牌不進罷職傳旨,傳于南鶴聞曰,只推。
曺允大,以訓鍊都監言啓曰,今十一月初六日,毓祥宮擧動時,因兵曹節目,南營馬兵五十名,廣智營步軍五十名,北營標下軍四十名,各留五名,弘化門軍八十名,竝除出赴陣,還宮後還爲入直,而待標信擧行之意,敢啓。傳曰,知道。
南鶴聞,以義禁府言啓曰,明日擧動時,本府都事,當爲備員,都事丁載運遷轉之代,令該曹口傳差出,以爲分排之地,何如?傳曰,允。
吏曹口傳政事,以鄭東保爲禁府都事。
洪仁浩,以刑曹言啓曰,今日動駕時,猥濫擊錚罪人氷契貢人狀頭張聖民,依下敎,爲先嚴囚之意,敢啓。傳曰,街路煩訴之狀,至登筵席,則又焉敢駕前煩籲?此則大關民習,照律放送後草記,此外擊錚人,今日捧供。
洪仁浩,以刑曹言啓曰,因猥濫擊錚人張聖民嚴囚草記,街路煩訴之狀,至登筵席,則又焉敢駕前煩籲?此則大關民習,照律放送後草記事,命下矣。取考律文,則大典通編訴寃條有曰,事係微細,可呈該司,而冒濫上言,事理重者,依上書詐不以實律論。大明律對制上書詐不以實條有曰,凡奏事上書,詐不以實者,杖一百徒三年。罪人張聖民,敢以氷稧復設等語,冒濫煩籲,不可不嚴勘。依此律,杖一百徒三年照律,黃海道豐川府定配所,卽爲押送,而杖則待用刑,令配所官擧行之意,分付道臣,何如?傳曰,編配夥然可悶,照律放送,可也。
洪仁浩,以刑曹言啓曰,今日動駕時,全羅道羅州居良人朴明道,擊錚於衛外,故取考其原情則以爲,渠等義烈宮田畓耕食資生,而道掌之侵虐,不一其端者。原道掌安昭,不爲下來,替送差人,致有科外不法之事,而舍音朴太福,隨事斗護作人,互相依賴矣。差人締結奸民,受其賄賂,以年少之漢,差出舍音,專事刻薄,故許多作人,將未免流離之境,或使安昭。親自下來,或以朴太福。還差舍音,以除民弊云矣。近來民習狡詐,乃敢以此等至猥屑至微細之事,無難瀆擾,致煩天聽,揆以紀綱,萬萬痛惡。原情勿施,其罪狀,自臣曹照法嚴勘,何如?傳曰,允。
南鶴聞,以義禁府言啓曰,今月初一日所下傳敎內,李德鉉保放,畢修正後草記事,命下矣。李德鉉所修日記,今日畢修正云矣,敢啓。傳曰,放送。
毓祥宮酌獻禮祭報府,贊禮禮曹判書金履素,典祀官奉常寺正崔烜,宮闈令尙膳金明佐,執禮直閣鄭大容,執尊副應校鄭萬始,大祝待敎尹行任,盥洗位兵曹佐郞李益洙,爵洗位禮曹正郞李重,贊者引儀任藗·任希澤,謁者兼引儀鄭桓·李持淳,贊引假引儀金在儉·李孝達,祭監監察柳·李東野。
判府事李福源箚曰,伏以禮成獻酌,孝光述先,寒朝夙駕,回鑾萬安,欣忭之忱,小大惟均。臣於日前,重患寒感,兼以牙頰之間,風熱肆毒,半面浮腫,痛氣連鬢,廢盥巾却飮啖,委頓呻楚,今已六七日矣。戶庭之內,亦難蠢動,陪扈之列,竟未進參,誠禮虧缺,惶恐無地,猥陳短箚,仰瀆崇聽。伏乞亟降威罰,以安私心焉。取進止。答曰,省箚具悉卿懇。未參何傷?卿須安心勿辭,益加善攝。仍傳曰,此批答,遣史官,傳諭于李判府事。
丁未十一月初六日辰時,上詣毓祥宮。酌獻禮入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,二直提學李秉模,檢校直閣徐鼎修,直閣鄭大容,待敎尹行任,以次隨駕。上具翼善冠·衮龍袍,乘輿出協陽門,降輿乘輦。藥房都提調洪樂性進前奏曰,日氣過冷,早朝勞動,不勝悶慮矣,聖體若何?上曰,一樣矣。卿則留在本院,可也。駕出敦化門,至鍾樓前路,民人等當衛外上言。上命進覽訖,敎曰,禁府都事召入。賤臣承命出傳,禁府都事洪大淵進前。上曰,氷丁事,向於次對,已有處分,則如渠小民,焉敢更訢?無嚴莫甚。狀頭人,押送秋曹,爲先嚴囚,以懲民習。大淵承命而退。駕詣本宮洞口,命書傳敎曰,影幀奉安閣展拜時,百官依例行禮事,分付。駕詣毓祥宮大門外,上降輦乘輿,入齋室親押訖,就板位行再拜禮,詣廟內奉審訖,降復位行再拜禮,復詣神位前,三上香,執酌獻酌訖,降復位行再拜禮。通禮跪告禮畢。上出西挾門,詣影幀閣,就板位行四拜禮,還御齋室。上曰,延祜宮行禮時,百官行禮,依例爲之,義烈宮行禮時,百官先就班列。出榻敎少頃,上乘輿出東挾門,詣延祜宮,就板位行再拜禮,詣廟內奉審訖,乘輿詣義烈宮。上曰,只閣臣·承·史隨駕事,分付。賤臣承命出傳。駕入宮門,降輿就板位,行再拜禮,詣廟內,敎曰,贊儀·引儀,何不隨入耶?孝建承命出召入。上曰,當該引儀,事過後拿處。出榻敎上詣神位前,三上香執酌獻酌訖,降復位,行再拜禮,詣齋室。還宮時至,上乘輿出宮大門,詣毓祥宮大門外,降輿乘輦進發。詣敦化門外,命宣傳官持標信解嚴。駕入敦化門,詣協陽門,降輦乘輿。洪樂性進前奏曰,歷拜諸宮,聖孝克伸,而日寒稍嚴,聖體若何?上曰,一樣矣。駕入宣化門,還內。諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,來十一日,朝參日次矣,敢稟。傳曰,停。
趙衍德啓曰,來十一日,輪對日次矣,敢稟。傳曰,爲之。
傳于洪仁浩曰,左承旨入侍。
有政。吏批,判書李,參判金文淳進,參議李集斗式暇,同副承旨南鶴聞進。以沈興永爲修撰,李趾源爲刑曹佐郞。
兵批,判書鄭昌順病,參判黃昇源病,參議宋鍈病,參知柳誼入直進,右副承旨洪仁浩進。副司果申偗。
以大司成尹師國牌不進推考傳旨,傳于洪仁浩曰,更爲牌招。
以慶尙監司狀啓,淸河縣民家失火事,傳于趙衍德曰,當寒失火,極爲矜惻。令道臣拔例各別顧恤,斫給材木,畢奠接後,形止狀聞事,回諭。
尹行元,以弘文館言啓曰,本館下番副修撰臣趙鎭宅,以御營廳從事官,今日本營上下坐起時,晝仕出去之意,敢啓。傳曰,知道。
曺允大,以兵曹言啓曰,昨日更漏誤打草記批旨內,更漏雖關於漏局,誤打旣在於項傳衛將,待用棍,自本曹決棍懲礪。初更誤打,以致人定之遲滯,已極駭然,況昨日卽莫重享日也。四更傳漏,又誤打於差備傳,此亦漏官·衛將之罪乎?本曹入直郞廳,卽兼史出入之人,小心宜倍他人,而如此長夜,鼾睡爲事,所爲萬萬無據,該郞官拿入捧供。四更誤打,聞是別監所關云,當該司謁,待用棍決棍,可也事,命下矣。依傳敎,入直郞廳李宗烈,拿入査問,則所告內以爲,矣身待罪騎曹,供職無狀,莫重傳漏,不能申飭,初更誤打,人定遲滯,已是矣身罔赦之罪,長夜就睡,四更誤打,矇未覺察,又添矣身罔赦之罪,惶恐遲晩云矣,敢啓。傳曰,知道。
曺允大,以兵曹言啓曰。傳曰,今日動駕時,陣上各營,皆不用棍手·劊手云,未知謬例之創自何時,事之無義,孰甚於是?軍行自有定制,宜不敢擅刪,且以過愼之意,除之云爾,則除劊手則何不去貫耳箭,除棍手則又何不去弓銃鎗刀等屬乎?後弊所關,不可無飭,令該曹明日査問委折草記,各該將臣,從重推考事,命下矣。昨日動駕時,陣上不用劊手·棍手委折,依傳敎査問於各營,則訓局將校所告內,大將以爲,當此停刑之時,劊手係是凶器,固不可如例擺立,至於棍手,旣不用棍,不必待令云,故雖無前例,姑爲撤去。且念前排,不過大將威儀,有異軍中定制,愚迷之見,只出於過愼之意,自歸於擅刪之科云。龍虎營則本無劊手,只有棍手,而亦隨訓局,不爲排立云。禁·御兩營,竝皆領付訓局,旣無主將號令,別無更爲査問之事,而本兵旣主統領,別將又是管下,而事係軍制,有關後弊,旣不能董飭,終未免效尤,傳敎査問之下,亦不勝惶恐之意,敢啓。傳曰,若言不屑之具,則劊刀之無用,豈比屢用之耳箭乎?若言前排,不關於軍制,則巡視旗·令旗,去鎗刃,亦可也。大抵兵者,都是凶器,凶器之中,豈有區別?訓長分疏之說,徒覺其迃回。此後軍制,勿出別意思事,申飭各營,可也。
曺允大,以兵曹言啓曰,僉知中樞府事金蓍耉,病歸鄕廬,末由上來,所帶本職,卽賜啓遞云。西樞雖是閑局,不可一向虛帶,今姑改差,何如?傳曰,允。
丁未十一月初七日午時,上御重熙堂。左承旨入侍時,左承旨趙衍德,記事官金孝建·李相璜·金祖淳,原任直閣徐龍輔,以次進伏訖。上命書榻敎曰,大司成尹師國牌招。又命書傳敎曰,政官牌招開政。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
以禮曹王大妃殿誕日陳賀節目,傳于沈豐之曰,旣承慈敎,陳賀權停,以進表裏擧行事,知委。
傳于沈豐之曰,都承旨入侍。
傳于南鶴聞曰,坐直承旨入侍。
判義禁前望單子入之,金鍾正落點。
李翊臣書啓,臣承命馳往于東部興仁門外崇新坊契判中樞府事趙璥所住處,病症看審,則脈度浮數,肌膚微熱,素患痰火,挾感添劇,嘔逆之症,晝夜不止,寢啖俱廢,神氣昏綴。症雖挾虛,外氣未解,餘熱升降,補瀉兩難,用藥之道,不可不詳審,姑觀數日,用藥之意,詮次啓達。傳曰,所當不離看病,而爲便大臣心,姑不下敎,明日更往看病以啓。
傳于沈豐之曰,趙判府事家,更遣御醫,看病以來。以日前書啓觀之,以其症情,參以命藥,太不相當。大臣之不服藥,曾所聞之,若以御醫所定之藥强服,則決知其有害。似此醫官,其罪難恕,初欲嚴處,爲便大臣之心,今姑參酌。今番則以議藥廳醫官中,看病以來。
以平安監司狀啓,謝恩正使迎候事狀啓閪失事,傳于南鶴聞曰,此是前所未聞之事,後弊所關,不可尋常看過,令廟堂草記,勘罪。
南鶴聞,以弘文館言啓曰,新除授修撰沈興永,時在京畿廣州地,經筵入番事緊,請斯速乘馹上來事,下諭。傳曰,依啓。
南鶴聞,以兵曹言啓曰,景福宮衛將田光沃,身病猝重,勢難供職,呈狀乞遞。輪番之任,不可久曠,改差,何如?傳曰,允。
洪仁浩,以義禁府言啓曰,慶尙監司金光默狀啓,據刑曹粘目內,龜山前僉使李東植·金錫福·李炡一·柳瑞文·金胤張等,移本府處之事,允下矣。李東植·金錫福·金胤張等,今方待命,卽爲拿囚,而李炡一,下去京畿水原地,柳瑞文,下去黃海道信川地云,依例發遣府書吏,竝拿來,何如?傳曰,待用刑時拿來。
兵曹啓目粘,水原府城堞修補時,監董各人等,宜有論賞之擧,而係是干恩,上裁,何如?判付啓,依回啓施行爲旀,張陽鎭段,帖加成給爲良如敎。
右議政兪彦鎬疏曰,伏以,臣怵惕辭陛,跋涉在塗,淸渭·終南之戀,自不覺其遲徊眷顧,又況當八域騰祝之辰,有萬里銜命之行,祗自瞻望雲天,寤寐耿結而已。至若臨發之日,所被優異之渥,夐越尋常,聳動瞻聆。昔皇華四牡之詩,卽聖帝明王所以達下情而侈使命,雖在異代,讀之者尙且咨嗟歆艶於上下相與之際。如臣無似,固不敢擬議於古人專對之能,而幸際明時,過沐洪造,頂踵皆恩,蹈赴是甘。惟玆原隰驅馳之役,不過筋力奔走之事,而上煩聖念,俯垂軫恤,恩言鄭重,寵錫便蕃,德意洋溢,眷遇殊絶,將使後之視今者,不啻如周雅所稱盛事,則是奚特爲臣身之榮也哉?雖然,臣竊觀先王體下之政,如彼其委曲周摯,有願必得,無物不遂,則臣亦不能不以此仰望於天地父母之下。夫以臣庸愚譾劣,望實俱淺,其於論道經邦之任,初何嘗一毫髣髴,而屢辭不獲,因仍冒據,倐已半載有餘矣。伈俔尸素,涓埃莫效,疎謬顚錯,醜拙畢露之自處與人之處,臣直不過備員充位耳。每一循省,惶汗沾背,惟思亟解重擔,早還本分,以圖不報之報,而嚴畏囁嚅,以訖于今。乃者行邁漸遠,京國渺然,凡係朝政廟謨,漠未與聞,而猶且虛帶議政之銜,遙涉冬春之序,則向所謂備員充位者,又將不免於瘝且曠焉。其爲公私之俱妨,事面之有損,非細故也。似此情實,宜蒙體諒之恩,敢於前後筵席,略有陳暴,而誠淺辭拙,徒歸例讓,徊徨悶蹙,不知所出。今則渡江之期,隔以若干日字,復申籲號,宜及此時,玆從縣道,猥入文字,仰瀆崇聽。伏乞聖明,推先王體下之政,察微臣由中之懇,亟命遞解臣所縻職名,以重國體,以安私分,不勝大願。答曰,省疏具悉卿懇。行斾漸遠,益覺悵然,所辭誠過矣。仍佩往返,中書故事,不啻班班,卿須安心勿辭。仍傳曰,此批答,下送于平安監營,附近邑守令中,時帶兼史者,使卽齎往,傳諭後形止,仍令兼史狀聞事,下諭于該道監司處。
平安監司李命植疏曰,伏以臣頃陳賤疾危劇之狀,冀蒙重寄遞解之恩,及承批旨,只許調理,臣病枕驚聆,惘然失圖。噫,臣之疾痛,苟不甚於害事,神精或可强於按務。以臣荷恩之深,受任之重,豈敢急於便身,狃於言私,不思所以仰體之道哉?顧臣病情,去益沈篤,時月漸久,兆證疊出,醫技亦殫,形殻徒存。夫人之所以運動一身,酬應百爲者,元氣也。元氣之虛實堅脆,專在於飮食滋補,而臣一疾旣淹,百味皆爽,終日所噉食,不過爲一溢米,而此亦强而後進,則尙何望其扶得胃土,抵當客邪乎?芤然一軀,落在床褥,家人子弟,厪能認其誰某,房闥咫尺,猶難躬自照管,如是而安能有可久之勢,復起之望哉?況玆西門鎻鑰,事務繁氄,甲兵·錢穀·簿書·期會,實有晷刻不可緩者,雖在不病之時,猶覺其酬接不暇,部決爲勞。今則三朔沈頓,百事廢弛,田報·糴狀,不免案上之堆委,戎政·試期,便屬度外之抛置。此豈按道之體,分憂之責,而民邑之疵病,公私之狼狽,有不勝言。臣身罪戾,雖不足恤,其有關於國體民事,非細故也。目今産廳踰月,邦慶指日,此時煩籲,一猶唐突,而事勢所迫,不容趑趄,玆敢更申前懇,洊瀆崇聽。伏乞聖明,細加諒察,亟命遞臣職名,俾莫重營務,無至曠廢,臣亦得以安意調治,生入都門,涵育聖澤,不勝大願。答曰,省疏具悉。近觀狀辭已悶之,疏辭又如此,瘝曠宜念,依施。
修撰沈晉賢疏曰,伏以自天之休祥遄臻,彌月之慶運伊邇,攢手祈祝,帀域攸同。仍伏念臣,四無墻壁之一疎賤耳,偏荷庇覆之聖恩,濫廁經幄之淸班,人器相舛,涯分太踰。雖使臣工於謀身,巧於涉世,尙難望畏塗之利濟,況以疏迃之質?且欠容忍之性,只知有必陳之義,屢犯無得罪之戒。自顧寡合,人孰善恕?果然大僚筵斥,語意深緊,至今追惟,夢魂猶噩。夫疑亂聰聽,臣子之大罪也,用意崎嶇,小人之情態也。爲人臣而冒此名,將無以自立於天地之間,是豈可容易加諸人者乎?俯仰慙懣,如不欲生。噫,彼宇鎭,厚積負國之罪,終作通天之逆,今不須追理旣往之細節,而若臣聯箚中所論,槪指宇鎭平日心跡之黯黮也。惟其背明向幽,如鬼如蜮,暗結於風牛不及之地,自歸於龍蛇難化之域,左右市恩,揣摩漸巧於迷藏,前後行政,手脚盡露於欺騙,則搢紳之所指目,物情之所切齒,蓋非一朝一夕之故,而臣所歷擧而條陳者,特其彰著之一二事而已。苟以陰陽態色之不能到底說破,責臣以模糊,咎臣以巽軟,臣當受以爲過,乃以明的之事,反加疑亂之目,此則萬萬非始慮所及也。逮夫天討斯行,鬼魅莫遁,締結匪類之罪,眞贓畢綻。顧瞻不逞之狀,渠供自輸,則當日臣箚之疑亂與不疑亂,不待臣言,已瞭然於公眼,今何必更事覶縷也?若臣之所自慙痛者則有之。臣雖疲劣,無足顧藉,其職則論思也,其事則討逆也。今焉處論思之地,討劇逆之罪,而乃反誠信不孚於同朝,言辭徒歸於觸忤,箚擧一出,呵責四至,畢竟遭罹,乃至汚衊身名而後已,歷數前古,果有如臣者否?臣身狼狽,猶不暇恤抑,恐後之視臣者,反以臣爲戒。雖復有劇逆大憝,反覆如宇鎭,盤結如宇鎭,化身幻跡,亦如宇鎭者,皆將反顧却步,依違鶻突,懼或陷疑亂之科,而莫敢爲劈破之論矣。是緣臣身一日之顚沛,而啓世道無窮之憂也。思之及此,誠不覺顔騂而血熱。及今補劓之道,惟是絶意榮途,屛跡朝端,斂遠駴機之復至而已。臣雖欲含恩怵義,復踏舊跡,適足以烖其身,其於旣晦之義理,難平之是非,顧焉能以少補也哉?中間收簪之恩,非止一再,而積違嚴召,諒非獲已。迺者玉署除命,忽焉復降,屛蟄而荷甄拔之恩,違傲而靳引例之勘,坑坎袵席,未足儗其寵渥,高天厚地,恐無日於報答,瞻望雲天,有淚而已。僨誤之地,旣不可以復玷,滓穢之蹤,亦無路於更進,玆敢冒死控籲於紸䌙之聽。伏乞聖慈,俯察肝膈之懇,終垂生成之澤,遞臣見叨之職,勘臣瀆擾之罪,仍命選部,勿復檢擧,以謝公議,以靖私義,不勝大願。臣是懲於羹者,一切世事,固不宜復容唇舌,而至於事關民隱,則亦何必終默?潭陽府還穀米代租還分時,加數作米之數,至於一千二百餘石之多,臣果論列於向來書啓中,又以亟令道臣,査櫛歸正之意仰請矣。近聞潭人之所傳,則其所加分之租,今將一例以米代捧云,潭民之徒勞迎送,依舊受弊,誠甚可矜,是豈爲民除害之意哉?臣謂另飭道臣與新倅,使之詳査釐正,以爲潭民終始之惠也。省疏具悉。潭陽事,誠有是也,極可駭然。若此則新倅何不論罪?該道伯,爲先從重推考,使之詳査狀聞,無或隱匿事,令廟堂嚴飭。上款辭職,太涉煩屑矣。
副修撰尹羽烈疏曰,伏以臣庸姿陋識,最居人下,瀛館淸選,本非夢寐之所到,而感激恩命,一再承膺,私心愧懼,若隕淵谷。昨年夏間,猥叨見職也,適當藥院事停啓之日,兩司先旣停之,始乃通及於臣,臣方在直,依例謹悉矣。及奉嚴敎之時,兩司先爲胥命,臣亦啓本中一人,故不敢獨異,隨衆俟勘。蓋伊日事勢,蒼黃震迫,不得不然,而擧措之顚倒則極矣。其後李謙彬之疏,乃以此事論斥三司諸臣,不遺餘力,人言雖出於未諒,而臣罪自著於損體。自是以後,三司一步,矢心自劃,屢蒙除旨,輒事違傲,揆以義分,實多惶蹙。千萬不自意,玉署新命,又下此際,湔拂之恩,愈往愈摯,臣手奉華誥,惝怳感泣,不覺涕淚之交頤。歲月雖久,情勢依舊,何敢徒恃寵眷之便蕃,不恤廉防之重傷,而揚揚冒出,有若無故者然哉?玆敢略陳短章,仰瀆宸嚴。伏乞聖慈,憐臣踪地之危臲,察臣肝膈之至懇,特許鐫削臣所帶職名,仍命有司治臣逋慢之罪,以謝人言,以安微分焉。臣旣不以館職自居,則不宜拖及他說,而前月洊雷之後,聖心警惕,修省之極,至減常膳,求助之敎,屢勅臣工。猗歟,大聖人,遇災敬天之德,至矣盡矣。凡在殿下之庭者,孰不思對揚萬一,消弭天災之道乎?噫,上天高遠,雖不知某事爲某災之應,而第念國家,近年以來,亂逆層生,懲討不嚴,義理漸晦,彝倫將墜,以下四字刀削王章不加,當問而不問者有之,旣問而旋宥者多焉。宗社神人之憤,無以少洩,擧國含生之倫,久懷冤鬱。荏苒歲月,殆若忘忽,憂虞之方殷,紀綱之不振,適足以上干天和,而方且雍容暇豫,姑息玩愒,搢紳閭巷之間,奢侈日甚,方伯·守宰之職,廉謹無聞,財匱民窮,京外同然。至尊獨勞,有識竊歎,卽此而又豈不爲召災之一端乎?伏願殿下,惕然警省,渙然奮發,先以明天理正人心爲主,復以立紀綱正風化爲務。刑政得其宜,治敎盡其方,則轉災爲祥,亶不外是,惟殿下念哉。省疏具悉。當留意,爾其勿辭察職。
丁未十一月初八日辰時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上命書禮曹別單判付訖。豐之曰,伏未審日來,中宮殿諸節,若何?上曰,一樣平順,而無他動靜。今則太遲矣。豐之曰,閭巷間,亦多有十一二月分娩之事,今此踰朔,甚是喜事矣。上曰,予亦聞有十一二月之産,而今已遲緩,差待冬至後順娩則好矣。豐之曰,〈冬〉至後順娩,尤爲喜事矣。上曰,王大妃殿進御人蔘粟米飮,自明日停止,加減蔘橘茶十貼製入。出榻敎豐之曰,雖當監製之時,臘藥諸種,欲俟邦慶後製之矣。上曰,趙判府事家,進去醫官,誰也?豐之曰,方泰逈矣。上曰,聞其病狀,參其命藥,實是外題,而以致添病云,事極痛駭。今此遣醫之意,爲其差病,而今反添病,寧有如許道理?醫官之不善擇送,亦可怪矣。昨有數兩蔘賫送之事,而判府事初不服之云,是甚可悶矣。豐之曰,此大臣,常時操心太過,雖某種藥,不服云矣。上曰,今此賜蔘,與他有異,必爲煎服事,傳之,可也。命退,承史以次退出。
丁未十一月初八日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書箕伯疏批訖。命書傳敎曰,政官待開門,牌招開政。又命書傳敎曰,光陽査事,九月有成命,萬頃水沈,在去旬間,而今始登聞,有甚役役之事,如是稽忽。況潭陽米代租加捧事,堂疏旣發,此亦非監司不職之一端乎?竝卽首實狀聞事,回諭于全羅監司。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日王大妃殿誕日相値,視事頉稟之意,敢啓。傳曰,知道。
傳于曺允大曰,右副承旨入侍。
傳于曺允大曰,明日次對,進定於今日,食後來會。
傳于曺允大曰,大臣·備局堂上引見。
傳于洪仁浩曰,西藩重地,一時瘝曠可悶,平安監司之代,今日擬薦,待下批,不多日內辭朝。
備邊司薦,以金履素爲平安監司。
以吏曹參議李集斗牌不進罷職傳旨,傳于洪仁浩曰,只推。
有政。吏批,判書李進,參判金文淳進,參議李集斗牌不進,同副承旨南鶴聞進。以朴廣源爲應敎,李挺龍爲禮曹正郞,李商采爲端川府使。
以端川府使望筒,傳于南鶴聞曰,何時下敎,而過食頃後,始乃擬入,果擇差乎?當該銓官,爲先從重推考。
兵批,判書鄭昌順進,參判黃昇源病,參議宋鍈病,參知柳誼入直進,左副承旨曺允大進。啓曰,阿耳僉使,今當差出,而擬望之人乏少,未準朔禁軍將,竝擬,何如?傳曰,允。以柳鎭恒爲同知,宋濟愚爲僉知,趙光鉉爲五衛將,李運春爲都摠都事,姜翼振爲景福將,具紞爲阿耳僉使,丁允泰爲全羅右水虞候,副司直金蓍耉,副護軍洪繼善,僉知單曺命五。
以李商采囚單子,傳于曺允大曰,放送後草記。
吏曹口傳政事,以李汝節爲端川府事,楊州牧使單尹蓍東。
傳于南鶴聞曰,楊州牧使入侍。
傳于曺允大曰,政官牌招聞政,平安監司下批。
有政。吏批,判書李,參判金文淳進,參議李集斗式暇,左承旨趙衍德進。以李洪載爲修撰,鄭昌聖爲禮曹判書,李命植爲典牲提調,鄭述仁爲永春縣監,平安監司金履素。止
傳于南鶴聞曰,平壤庶尹,今日政差出。
吏批啓曰,平壤庶尹,今當差出,而本府以營下劇邑,素稱難治,不可不擇差,他道有聲績未準朔守令,竝擬,何如?傳曰,允。
以平壤庶尹望筒,傳于南鶴聞曰,郡守中可堪可擬之人,無端匿置,有此疊擬,銓官事萬萬駭然。此等銓官罷推,不屑爲也。捧納承旨,從重推考。
傳于曺允大曰,近見遺傳,已有筵敎,今日又因差員上來,思之作宰之後,已聞治聲,伊後無端落拓,是豈錄舊之意?故忠臣林慶業奉祀孫,前縣監林泰遠,今日政復職調用。
再政。以趙鼎玉爲平壤庶尹,林泰遠爲繕工主簿,徐命珪爲天安郡守,李種徽爲陽川縣令,李在容爲玉果縣監。止
兵批,判書鄭昌順病,參判黃昇源病,參議宋鍈病,參知柳誼入直進,左副承旨曺允大進。副司直李命植·洪義榮。
南鶴聞,以弘文館言啓曰,副修撰尹羽烈,疏批已下,卽爲牌招察任,何如?傳曰,允。
南鶴聞,以禮曹言啓曰,卽接慶尙監司金光默移文,則丹城縣監牒呈內,忠宣公文益漸書院延額及祗受致祭日字,以來十二月初四日推擇云,祭物及執事官,令本道差定進排事知委,而本曹郞廳,則正日臨時受香祝進去,以爲致祭宣額之地,何如?傳曰,允。
趙衍德,以備邊司言啓曰,以平安監司狀啓,謝恩正使下來時不爲出待狀本閪失事,傳曰,此是前所未聞之事,後弊所關,不可尋常看過,令廟堂草記勘罪事,命下矣。取考其狀本,則平安監營狀啓,因金川站撥卒之所傳托,黃海兵營陪持逢授持來,到黔巖站閪失,而爲碧蹄·黔巖兩撥將所摘發矣。狀啓事體,何等重大,而當初自箕營封發時,必有出付之陪持,替傳之委折,而今來狀本,不爲指陳者,事甚訝惑。黃海兵營陪持,始因撥卒之言,容易受來,又於中路,便致閪失。原狀本,雖與時急邊報有異,事未前聞,萬萬驚駭,其在杜後弊之道,不可不嚴懲。當初受出與中路閪失之兩營陪持,金川站傳給撥卒,竝待用刑,另加覈失,分輕重嚴棍定配,平安前監司李命植,旣有伊日不善封進之責,黃海兵使鄭觀采,又有常時不能檢飭之失,竝從重推考,何如?傳曰,允。
曺允大,以義禁府言啓曰,時囚罪人李商采,放送後草記事,命下矣。李商采,卽爲放送之意,敢啓。傳曰,知道。
兵曹啓目,新除授大口營將洪繼善,除朝辭赴任,何如?判付啓,越海之地,有難等待其到任,前營將人頗勤幹,瓜遞可惜,仍任,時營將付軍職,待上來調用爲良如敎。
丁未十一月初九日巳時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上曰,昨見辭職之疏,雖知太煩屑,本事無以記有,批語未免依俙,而今日取見箚本,又考啓語段落,始恍然伊時箚辭,果未達意,董飭之說,但當受而爲罪。苟使此人難忘宿處,稔知妖邪之本情,則何不絶裾於處分之前,洞晣論斷乎?且雖後時下語,又不能十分打破,亦非疑亂乎,窘逃乎?似此地處,似此干科,須用加一倍法,趨向可正,黨與可鋤。大臣所請罪名,予則曰猶失太寬。到今甄錄之後,焉敢一味遂非?殆若己無所失,人或深看者然者,其可成說乎?昨冬經一滄桑,滄桑以前,付之昧爽則猶可也,寧或拖長追提,以益其疑亂窘逃之嫌乎?又以事理言之,遭臺彈反詈,尙非美俗,況大僚論譴之餘乎?一事二事,敲撼爲事,此非特侮大官,卽輕朝廷也。近日注措,雖主漫漶,決不可任其跳踉。修撰沈晉賢,爲先刊名仕籍,以懲喧豗之習。又命書傳敎曰,明日誕辰起居,又豈敢闕參?幺麽蔭官,除官之後,尙不肅命,所爲萬萬痛駭。向來恩敎,又何等丁寧,雖無是也,戚屬無異宦寺,渠輩豈有處義?曰生曰死,一聽處分。近來似此地處之如是逡巡,此蓋舊氣不挫,宿焰不息,尙有無嚴之心故然耳。向於一戚家,亦以此申飭矣。濟用主簿金龍柱,今日內肅拜承候,仍參明日起居。此後萬一又踵前習,違命之誅,家長當之,以此,分付。無論此家他家,以戚臣爲名者,以去就煩徹朝家,則公法無私,斷以當律,豈可饒貸?俾各屛息竢命,無或重貽害於朝廷。又命書傳敎曰,前判書尹蓍東敍用,備堂還差,仍察有司之任,令該曹口傳付軍職,牌招同參次對。命退,諸臣以次退出。
丁未十一月初九日午時,上御誠正閣。大臣·備局堂上引見入侍時,領議政金致仁,左議政李在協,行司直金華鎭,戶曹判書徐有隣,行副司直徐有寧,禮曹判書金履素,行副司直鄭好仁,吏曹判書李,刑曹判書李在簡,兵曹判書鄭昌順,漢城判尹李文源,兼都承旨沈豐之,開城留守閔鍾顯,行副司直李敬懋,吏曹參判金文淳,行副司直李秉模·徐有大,刑曹參判洪秀輔,漢城左尹蔡弘履,江華留守趙鼎鎭,行副司直金持默,副校理徐配修,左副承旨曺允大,假注書李貞運,事變假注書張錫胤,記事官李相璜·金祖淳,以次進伏訖。致仁曰,近來日氣,頗協月令,而今日則寒威少解,聖體若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,此月又將一旬,群情之顒祝,以時益切矣。上曰,今則可謂太遲,誠泄泄矣。上曰,沈晉賢之疏,殆爲侵卿而發矣。予之精神,近甚不逮,昨見其辭疏,本事委折,專未記有,問諸承宣,亦不能知,故今日取見箚本及啓語,始乃覺得矣。致仁曰,臣得見其疏,槪以遭罹奇怪爲言,臣亦固已訝之矣。俄入闕中,見其疏本,則與臣筵奏之意,頗相反矣。上曰,卿之致此,實由於予之起卿,予亦甚不安矣。致仁曰,臣之賤疾久彌留,屢次賓對,一未進參,向者動駕時,亦不得參班,臣心悚鬱,恒切于中,故明日卽王大妃殿誕辰也,賤疾雖如此未參問安,下情不勝悵缺,大擬進參候班,而今日有來會之命,故擔病入來矣。沈晉賢之一番疏引,固知其無怪,而臣之情踪,轉益危臲矣。且臣之瓜限,亦已滿矣。此時陳懇,固知非時,而惟望此後體諒之恩矣。上曰,卿之瓜限,未知幾何。畿伯一藩任也,猶且過期仍存,況大臣之重乎?雖以此較彼,輕重自別,卿何必如是乎?予亦豈無思量者乎?上曰,西伯之一年三遞誠重難,而頃見西伯狀啓,又見辭本,可知實病。且老人事,有不可知,故不得已遞免矣。西伯擬薦望,已爲之乎?致仁曰,諸處擬薦,尙未收來,故姑不得爲之矣。致仁曰,此濟州牧使李命俊災實分等狀啓也。以爲三邑穡事,可謂無前之豐,而纔經大賑,新舊還上,一時竝督,其勢誠難。舊還姑爲停退,新還及今夏停退條,期於限內準捧,各寺奴婢身貢米,每一口二斗內減一斗,男丁大同米每口五升,全數蕩減,軍兵操鍊,今姑停退,逃老故病頉之數,隨闕充定,待明春從附近哨司鍊。凡係蠲減·停退等事,固當一一稟旨,恭俟處分,而一番往來,動費累朔,姑先擧行,事涉擅便,誠極惶悚爲辭矣。右陳諸條,先擧行後狀聞,乃是本州事例,今亦依狀請施行之意,分付,何如?上曰,依爲之。出擧條致仁曰,卽見黃海監司金思穆狀啓,則以爲海州士民朴履慶等,以營本州還穀折半作錢事,禁·御軍保米及勅需所用大·小米,竝令以錢代納事,上言判付,有査實決給後狀聞之命,而還上設置,法意不輕,而今以應食之還戶,較諸分糶之數爻,則一戶所收,雖似過多,不足爲弊。勅需之不以錢取耗,必以米取耗,蓋以錢債之病民,有浮於米弊,今又散錢,貽債民間,則是纔除一弊,反啓一弊,兩件作錢事,竝不得許施。至於納米軍保,皆是貧窮之類,一丁所納,豐年不下三四兩,凶年殆過四五兩,比諸納布之軍,實有偏重之寃,依一匹例,每名二兩式,以錢代納,則在軍保可除偏苦之弊,在軍門似無爲害之端,而軍門支放之需,遽然直請,事涉擅便,請令廟堂稟旨分付矣。軍保納米,比諸納布,苦歇有間,稱寃無怪,而此不但海西一道爲然,諸道皆有納米之軍,而各軍門凡百支放,專靠於此,則以錢代納,實是行不得之政,狀啓內辭緣,置之,何如?上曰,依爲之。出擧條致仁曰,監印堂上洪秉纘,私義難安,今姑減下,副司直李度默差下,使之董役,何如?上依爲之。出擧條致仁曰,今日賓對,雖在於久停之餘,而此外別無可稟者矣。上曰,諸堂以次進達,可也。昌順曰,頃因水原府使李祖源城堞公廨繕修狀啓,自本曹回啓,看役·監董人等賞典,已爲判下,而其中軍官前郡守柳殷鉉,則有堂上宣傳官待窠調用之特敎,固當依傳敎擧行,而殷鉉方在堂下,時無加資之命,擬望之際,似有掣礙,故敢達矣。上曰,加資下批,可也。出擧條曰,今朔爲始,當儲窠矣。郡守以上窠,則京職可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之乎?敢稟。上曰,依爲之。出擧條曰,伏見慶尙監司金光默狀本,則以爲金海府使閔永喆繡啓論列中,遏民·手標兩件事,雖不無苖脈,若論事實,可知非遏民之意云云。該府使之如是處事,似欠穩當,而究其本情,誠如道臣査啓,稟處一款,置之,何如?上曰,依爲之。出擧條文源曰,盲人自前不應戶役矣。座更申飭之後,有率丁盲人,入於座更之役,則盲人廳亦自有應行之役,故以疊役稱寃矣。病人不可以平人責之,座更雖已釐正,皆難變通,而此外諸般戶役,一竝除減似好,退與大臣相議處之,何如?上曰,依爲之。出擧條上曰,諸堂中如有可達者,進前,可也,僉曰,別無可達者矣。上曰,屢日之後,今始賓對,廟謨則大臣雖爲之,而諸堂中,亦豈無一言準備以對者乎?極爲慨然矣。上曰,有實職備堂,竝推考。出榻敎上曰,端川府使,當日辭朝。出榻敎上曰,端川府使入來與否知入。賤臣承命出,回奏曰,尙未入來云矣。仍命書傳敎曰,雖非入直之人,辭朝之命已久,足可入來,身在闕中,如是逗遛,極爲可駭。端川府使李商采,爲先改差,令該府拿問處之,其代,令該曹口傳差出。上曰,頃者擧動時,各營門之不設棍手者,其可成說乎?致仁曰,此時異於他時,專由於操心之致矣。上曰,若去棍手,則前排旗幟·創刃,亦竝拔去,可也。近來事誠過矣。致仁曰,見今人情,方在顒祝之中,則此亦無足怪矣。上曰,在他人則猶可闊略,而訓將事,每患刻鑠,誠可怪矣。上曰,趙判府事之病,今日則何如云耶?此是血躁之症,而若用半夏·生薑之屬,則必致見害,此藥之不用,亦可幸也。致仁曰,今日則精神比昨少勝云,而大體沈重,此專由於年前草土中受傷矣,誠可惻矣。上曰,判尹進前。文源進伏。上曰,趙判府事之病,有脫危之望乎?文源曰,加減無常,而此異於少年之病,實有深慮矣。上曰,毓祥宮·義烈宮前路,狹窄崎嶇,開春後,不可不治之,與濬川堂上相議爲之,可也。上曰,同副承旨,持兵曹啓目入侍。賤臣與鶴聞,偕入進伏。上命書啓目判付。上曰,尹蓍東牌去來催促。賤臣承命出,回奏曰,尙無牌去來矣。上命書傳敎曰,旣湔之,又欲拂之,若因人言,輒捨之,則無論此人他人,孰有完人?然則用捨之權,將歸於夫夫之有口者,寧有是也?日前譴罷傳敎,在重臣爲恩言。且今收殺之後,又復如是逡巡者,分義道理,兩無所當,豈可每每曲循?至於罷削,亦歸於副其心。備局堂上尹蓍東,楊州牧使除授,當日辭朝,時任牧使,遞付京職。上曰,惠慶宮進服加減歸脾湯十貼製入。出榻敎仍命退,諸臣以次退出。
丁未十一月初九日未時,上御誠正閣。左承旨與楊州牧使入侍時,左承旨趙衍德,假注書趙台榮,記事官李相璜·金祖淳,楊州牧使尹蓍東,以次進伏訖。上曰,楊牧進前。蓍東進伏。上曰,俄下傳敎,已悉予意,而今番事,便一滄桑耳。年前所遭,姑勿更提,而今者遭彈,誠一怪事矣。人或論人,如是說去,孰肯出脚於今世耶?今此外補,便是竄謫,亦足爲勘罪之端矣。本州距京不遠,爲卿將老,故以是州出補耳。且莫非卿宦數不好之致,而大抵卿久居睢盱之地,再經都政,故遭此人言,亦由予未盡曲爲地之故矣。蓍東曰,今此遭罹,豈但歸之於宦數,而如非聖上曲保之恩,復安得再生,至拜此任耶?臣無以容喙叩達矣。上曰,人若構毁,何患無辭,而今以前日之言,謄出聲罪,卿久據銓地,安得免此患乎?蓍東曰,前後恩諭,曲盡無餘,故久據重任,以遭此境,悲寃抑塞,無所更達矣。上曰,卿今驟進,久秉銓柄,故人皆伺釁,以致此境,此後卿以娟美爲事,好矣。蓍東曰,臣罪則指不勝屈,而至於政注間,別無忤世矣。上曰,淸川君亦有何罪,同被人言乎?若以一事論人,孰無一端耶?卿於日後雖吏判,亦無不可行之端矣。蓍東曰,疏中論以改正淸顯,施以島配之典矣。上曰,何足提說也?何當發行耶?蓍東曰,今欲發程矣。上曰,日前金履成辭朝時,有所下敎,而卿亦有句管事,不踰數朔,當還歸矣。命退,諸臣以次退出。
上在昌德宮。停常參·經筵。
大殿,內閣啓辭問安。答曰,知道。
惠慶宮·中宮殿,內閣口傳問安。答曰,知道。
大殿·惠慶宮·中宮殿,政院·玉堂口傳問安。答曰,知道。
王大妃殿,內閣·政院·玉堂單子問安。答曰,知道。
大殿·王大〈妃〉殿,朝廷·二品以上·六曹堂上·兩司長官·宗親單子問安。答曰,知道。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于洪仁浩曰,左承旨入侍。
以吏曹參議李集斗牌不進罷職傳旨,傳于趙衍德曰,只推。
有政。吏批,判書李進,參判金文淳進,參議李集斗牌不進,右承旨尹行元進。以李性源爲知經筵,徐鼎淳爲宗廟令,李尙友爲監察,鄭殷祥爲刑曹正郞,金鳳吉爲濟州判官。止
兵批,無政事。
平安監司金履素疏曰,伏以景運川至,彌月載屆,臣民顒祝,小大惟均。仍念臣儱侗一賤品耳,文質無當,百不肖似,處世則冥行而墑埴,立朝則孤立而寡合,隆顯之位,腴膴之仕,實非臣意想之所到,而特蒙我聖上不世之恩,抆拭之庇覆之,節次推遷,滚到上卿,前後兜攬,罔非匪據,間雖怵迫嚴命,冒昧承當,而夙夜憂懼,如蚊負山,蓋未嘗一日安于心。今於千萬夢想之外,又以臣爲平安道觀察使者,臣聞命悸恐,實不知聖明,奚取於臣,而誤恩之隆厚,愈往而愈摰也。嗚呼,方岳之任,孰非難愼,而至若關西一路,最爲邦畿之藩蔽,冠蓋旁午,貨泉流行,從古選任,蓋難其人。至於近年以來,民生之困瘁,弊瘼之滋痼,軍政之淆雜,穀簿之紊氄,視諸他道,殆有甚焉。此時方伯,尤宜愼簡,今以如臣倥侗短拙,全無才具者,擧而畀之,不少惟難。臣身過福之災,雖不足恤,其於誤國家委寄之重何哉?左右揣量,承膺無路,敢陳肝膈之懇,仰瀆崇嚴。伏願聖慈,念方面之不可輕授,諒臣情之非出飾讓,亟許鞶帶之遞,以安私分,仍治瀆擾之罪,以肅朝綱焉。答曰,省疏具悉。卿其勿辭,往欽哉。
丁未十一月初十日辰時,上御重熙堂。左承旨入侍時,左承旨趙衍德,記事官金孝建·尹行任·金祖淳,檢校直閣徐鼎修,以次進伏訖。上曰,戶判入侍。賤臣承命出,與戶曹判書徐有隣偕入進伏。上曰,戶曹査出事,從速釐正,成出節目,俾無更復如前之弊爲可矣。命書傳敎曰,政官牌招開政。上曰,濟州判官瓜滿代,今日政差出事,分付。賤臣承命出傳。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
傳于曺允大曰,都承旨與輪對官入侍。
傳于洪仁浩曰,右承旨入侍。
以東萊府使狀啓,逋欠米木限內不得準捧惶恐待罪事,傳于曺允大曰,觀於繡啓,聞其筵奏,已以去晦內畢捧定限云,則到今但當以畢捧形止狀聞,豈敢區別捧未捧,煩徹朝廷乎?該府使,當按法勘斷,特以未收殺,姑不處分,此狀啓還下送,畢捧後形止狀聞後,府使以下勘罪一款,令廟堂,稟處。
以京畿監司狀啓,生鮮參半代封事,傳于曺允大曰,依狀請施行事,回諭。
傳于曺允大曰,戶房承旨入侍。
傳于洪仁浩曰,右副承旨入侍。
傳于趙衍德曰,戶·惠堂有司堂上,明日來待。
傳于趙衍德曰,坐直承旨入侍。
曺允大,以訓鍊都監言啓曰,本局局別將柳文植,身病甚重,勢難察任,改差,何如?傳曰,允。
洪仁浩,以刑曹言啓曰,因本曹都囚徒,延就近放送事,命下矣。依傳敎,延就近卽爲放送之意,敢啓。傳曰,知道。
領議政金致仁箚曰,伏以臣之老昏憒憒,亦云極矣。沈晉賢之疏,危險憯毒,無復餘地,而惟其游辭隱暎,用意艱深,故乃於倉卒促敎之下,瞥地看過,不能領略其指歸,遂不免冒登筵席,進思至今,悚懍靡容。噫,臣之當去久矣。左擠右撼,應接不暇,而只緣顒祝誠切,等待時久,臣子情禮,不敢遽然告去,不得不爲耐過目前計,而竟至於此矣。臣固不足言,其奈辱朝廷何?伏乞聖明,亟命遞臣相職,還臣本分,俾得以三字舊銜,自效於慶賀之節,公私幸甚。取進止。答曰,省箚具悉卿懇。以予爲卿之苦心,察影杜漸,不嫌其臆逆,在卿容物之度,勿撓勿奪,勿或深看,實爲目下彈壓之要方,卿何不深念此箇事理?望須安心,卽起視事。仍傳曰,此批答,遣史官,傳諭于領議政。
丁未十一月十一日辰時,上御熙政堂。都承旨·右承旨與輪對官入侍時,兼都承旨沈豐之,右承旨尹行元,假注書李貞運,記事官李相璜·金祖淳,承文院副正字金晦彬,司宰監主簿洪大默,議政府司錄高應觀,義禁府都事嚴思允,司饔院僉正李彦藎,社稷署令尹在陽,繕工監監役朴趾源,假監役趙鎭奎·沈養之,宗簿寺正權恢,宗親府典簿李集星,中學訓導朱重翁,以次進伏訖。晦彬進奏職姓名。上曰,職掌何事?晦彬曰,事大交隣文書擧行矣。上曰,所懷有之否?晦彬曰,無所懷矣。上命退。大默進奏職姓名。上曰,誰也?豐之曰,故牧使洪櫟之子也。上曰,職掌何事?大默曰,鹽及燒木矣。上曰,留在幾何?大默曰,鹽一百三十石四斗,燒木二百五十六束矣。上曰,有所懷否?大默曰,無所懷矣。命退。應觀進奏職姓名。上曰,職掌何事?應觀曰,大臣·衙門擧行之事矣。上曰,有懷否?應觀曰,無所懷矣。命退。豐之曰,司錄高應觀,筵席出入之際,擧措駭然,推考,何如?上曰,生疎所致,勿推,可也。出擧條思允進奏職姓名。上曰,職掌何事?思允曰,職掌則無之矣。上曰,有所懷否?思允曰,無所懷矣。命退。豐之曰,禁府都事嚴思允,職掌下詢之下,以無職掌仰對,事甚駭然,推考,何如?上曰,依爲之。出擧條彦藎進奏職姓名。上曰,何年經桂坊乎?彦藎曰,壬辰年經桂坊矣。上曰,職掌何事?彦藎曰,無所掌之色矣。命退。在陽進奏職姓名。上曰,職掌何事?在陽曰,奉審修掃等節擧行矣。上曰,有所懷否?在陽曰,無所懷矣。命退?豐之曰,社稷令尹在陽,莫重筵席,擧措駭然,推考,何如?上曰,生疎所致,勿推,可也。出擧條趾源進奏職姓名。上曰,職掌何事?趾源曰,掌鐵物矣。上曰,有所懷否?趾源曰,無之矣。命退。鎭奎進奏職姓名。上曰,誰也?豐之曰,趙瑍之子也。上曰,判府事病患,近日則何如?鎭奎曰,今日少勝於昨日矣。上曰,寢食之節,何如?鎭奎曰,不睡而昏沈之時居多矣。上曰,居處不至疎冷乎?鎭奎曰,未免疎冷矣。上曰,判府事,無入城調治之意乎?鎭奎曰,惶恐不敢爲入來之計矣。上曰,爾其出傳予敎,使之移居於無風不冷之所,可也。上曰,職掌何事?鎭奎曰,掌竹色矣。上曰,留在幾何?鎭奎曰,無留在者矣。上曰,緣何而致此乎?鎭奎曰,朔朔差下,而祭享時尤數用故然矣。上曰,有所懷否?鎭奎曰,無所懷矣。命退。豐之曰,繕工監役趙鎭奎,莫重筵席,周旋多錯,推考,何如?上曰,生疎所致,勿推,可也。出擧條養之進奏職姓名。上曰,職掌何事?養之曰,掌紫門矣。上曰,有所懷否?養之曰,無所懷矣。命退。恢進奏職姓名。上曰,職掌何事?恢曰,掌璿源譜略及御製矣。上曰,有所懷否?恢曰,無所懷矣。命退。集星進奏職姓名。上曰,與李集斗爲幾寸?集星曰,臣之弟也。上曰,職掌何事?集星曰,無所掌矣。命退。重翁進奏職姓名。上曰,職掌何事?重翁曰,掌訓敎儒生矣。命退。上曰,今番水原城廨繕修之狀啓,加資之典,不可屑越,故捐補人張陽鎭,則以帖加爲之而不可與納粟之一例看之,以賞加例書之,分付該曹,可也。豐之曰,然則與賞加,爲一體矣。豐之曰,湯劑久停,自今日更爲製進,似好矣。上曰,待一番診候後製進爲宜矣。命退,承史以次退出。
丁未十一月十一日巳時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命讀東萊府使狀啓,仍書判付訖。命退,承史以次退出。
丁未十一月十一日未時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書領相箚批訖。上曰,都承旨入侍。出榻敎賤臣承命出傳,兼都承旨沈豐之進伏。上曰,俄者醫官,診脈後何如云耶?豐之曰,脈候極爲平順,宜用達生散,而人蔘代入沙蔘進御,則尤爲好云矣。上曰,尙此遲緩,似是早服達生散之致矣,而今用一二貼後,更入人蔘用之,好矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,自明日至十六日,國忌齋戒正日相値,視事頉稟之意,敢啓。傳曰,知道。
曺允大啓曰,臣今日冬至望闕禮習儀進去,下直之意,敢啓。傳曰,知道。
趙衍德啓曰,戶曹判書徐有隣,宣惠廳堂上李在簡·李文源,有司堂上李秉模,戶曹正郞鄭東敎,佐郞尹光心,宣惠郞廳金思義,依下敎來待矣。傳曰,入侍。
傳于南鶴聞曰,右承旨入侍。
傳于洪仁浩曰,戶房承旨入侍。
傳于南鶴聞曰,坐直承旨入侍。
丁未十一月十二日辰時,上御誠正閣。戶·惠堂入侍時,止右承旨尹行元,右副承旨洪仁浩,假注書趙台榮,記事官李相璜·金祖淳,戶曹判書徐有隣,宣惠廳堂上李在簡·李文源,有司堂上李秉模,戶曹正郞鄭東敎·尹光心,宣惠廳郞廳金思義,以次進伏訖。上曰,奴婢案及免稅抄出冊子,昨已覽閱,而只憑此冊,未可以究竟矣。僉曰,然矣。上曰,所謂宣頭案,無異鬼錄,至有二百歲,或過百歲者,此豈眞箇收貢者乎?旣不收貢,而猶不頉下者,何也?在簡曰,恐有虛實相蒙之弊,故不輕許故字故矣。上曰,奴牌案,在秋曹乎?在簡曰,然矣。上曰,定其年限,以爲頉下,似好矣。有隣曰,用罪人·逃亡八十以上頉下例,作爲定限,則似好矣。在簡曰,如是則亦恐有冒年之慮矣。上曰,卿言似然,使各該本官,窮檢存拔,何如?有隣曰,一自比摠之後,守令初不照管,只令頭目捧貢以納,故故頉尤難矣。上曰,其中亦豈無奸僞乎?在簡曰,實無善處之道矣。第以黃州一邑言之,百歲以上之人居多,是則不成說矣。上曰,未書故字而然乎?有隣曰,當初法意至嚴,不輕許故字而然矣。上曰,給復事,亦何以爲之乎?在簡曰,貢案名色中,以雜物備納者,特許給復矣。上曰,雜物以錢代捧,則民皆不願乎?在簡曰,別無不願之事矣。上曰,給復則兩西·咸鏡道最多乎?有隣曰,然矣。此蓋兩西及關北,別施優恤之意故也。上曰,選武軍布,以何捧上乎?在簡曰,此則從自願捧納矣。上曰,所可矜者,兵曹雇立軍,而其所上下木,極爲麤劣,以錢給之則好矣。上曰,螺篆用於何處乎?郞廳奏之。東敎曰,自工曹或有取用之時,而未詳其用於何處矣。思義曰,用於勅行時云矣。上曰,濟州則雜物何以爲定耶?有隣曰,本島旣不用錢貨,只以土産納貢,甚好矣。上曰,十宮房免稅結中,三宮房不能推食云,使之推給,好矣。寺位免稅,亦皆推食云乎?有隣曰,京寺則雖外方,似能推食,而外方寺,恐不能推食近畿之稅矣。上曰,某某處結數,何以爲之乎?有隣曰,捧置於別庫矣。上曰,前日則其數多至五六百結,而今何只止六十結乎?此則屬之內需司,可矣,止益安大君房結數,其子孫能推食乎?仁浩曰,聞其子孫在於原州,而推食免稅於驪州云矣,上曰,給復·雜物·奴婢貢三件事,卿等出去詳問後,從後稟處,可也。上敎文源曰,趙判府事病狀,何如?文源曰,自昨日少有差減之勢云矣。上命書傳敎曰,某某處宮結之度支,終不出給,不成事理。此非屬公之物,寧或取用於經費?別處積置,尤無意義。似此等處宮結之不給者,自今送于內需司句管。旣屬內司之後,非外廷所知,今日內移屬內司。此無異於補內需之用,所重自別,直以內需司莊土例爲之事,分付。止仁浩曰,傳敎中,宮房二字,恐爲過當矣。某某處,豈可以宮房言乎?如是下敎,則該曹似不得奉承矣。上曰,然則宮房二字,抺下,可也。上曰,中宮殿進御加減達生散三貼製入。出榻敎命退,諸臣以次退出。
丁未十一月十二日巳時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,日寒比昨愈劇乎?衍德曰,然矣。上曰,戶曹判書入侍。賤臣承命出,與戶曹判書徐有隣偕入進伏。上曰,曆書,自戶·惠廳依昨年例,加數入之,可也。有隣曰,昨年內入數,爲二千餘件矣。命書公事判付訖。命退,諸臣以次退出。
丁未十一月十二日二更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,金吾無時囚乎?仁浩曰,已皆保放矣。命書傳敎曰,糴政方殷,此時守令,曠官可悶。未下直守令及差使員上來守令,雖値齋日,皆令明日辭朝。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日冬至望闕禮,依例爲之之意,敢啓。傳曰,知道。
傳于南鶴聞曰,貢柑雖已來到,適値坐齋,十六日以前,有難試取。且古例柑製,必皆當日出令,過齋後,當臨時下敎,預令成均館知悉。
傳于南鶴聞曰,都承旨·右副承旨入侍。
傳于南鶴聞曰,左承旨入侍。
領議政金致仁箚曰,伏以今月十六日月食,將按禮伐皷於朝,以救蝕矣。當此顒祝靜竢之時,闐沓喧鬧於大內咫尺之地,殊非所宜,臣職忝雲觀,敢貢愚見。伏乞聖明,淵然深思,特命移設於崇政殿庭,不勝幸甚。取進止。答曰,省箚具悉卿懇。箚辭當問于他大臣處之矣。仍傳曰,此批答,遣史官,傳諭于領議政。
丁未十一月十三日辰時,上御重熙堂。都承旨·右副承旨入侍時,兼都承旨沈豐之,右副承旨洪仁浩,假注書李貞運,記事官李相璜·金祖淳,以次進伏訖。上曰,獻官皆爲入來,而已爲傳香乎?如未及傳香,更待下敎爲之,可也。賤臣承命出傳。上命書各陵謁者姓名件記,仍敎曰,使之卽爲來待。賤臣承命出傳。仁浩曰,差使員守令,明日辭朝事,昨夜命下,而今日拜辭,只有一守令下直,餘皆追到。肅拜單子,雖不得不捧入,而成命之下,不卽知委,致此稽滯,殊涉未安,吏曹堂上推考,何如?上曰,依爲之。入直郞廳,拿處,可也。出擧條命書傳敎曰,都承旨馳詣宗廟,左承旨馳詣景慕宮,右副承旨馳詣毓祥宮·延祜宮·懿昭墓,奉審摘奸以來。又命書傳敎曰,左副承旨馳詣永陵,奉審摘奸以來。又命書傳敎曰,同副承旨馳詣永祐園,奉審摘奸以來。命退,承史以次退出。
丁未十一月十三日申時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,左副承旨何當還來耶?衍德曰,三更間,似當還來,而曺允大出去時以爲,留宿於畿營,待開門入來云矣。上曰,留宿中間,事涉如何矣。仍下標信二面,下敎曰,金虎門·敦義門·留門,奉審承旨入來後還閉事,分付。賤臣承命出傳。命書傳敎曰,數日寒威折綿,雖以重裘擁爐,深處燠室,猶患其觱烈,言念宿衛軍兵之寒凍,寧不悶憐?今夜特遣摘奸,遍察各處,果有絮不蔽體,尙着袷衣者,至於十六名之多,如是而寒屯,能無奄殊之慮乎?聞來極甚惻然,抄來擧案啓下,卽令兵曹入直堂上知悉。待開門,分付各該營,量給綿與布,俾卽庇身。推此反隅,三軍之類此者,可知其不勝指僂,而旣難博施,則惟今處分,出於投醪之意也。此後極寒之時,入直堂上,躬審衛士,或如此類,申飭該軍門,隨卽周給,形止以聞,仍爲定式施行事,一體分付兵曹。命退,承史以次退出。
上在昌德宮。停常參·經筵。
夜四更,月暈。止
冬至問安。大殿·王大妃殿·惠慶宮·中宮殿,內閣·政院·玉堂·朝廷·二品以上·六曹堂上·兩司長官·奉朝賀·宗親單子問安。答曰,知道。
中宮殿,藥房口傳問安。答曰,知道。
傳于沈豐之曰,都承旨馳詣宗廟·景慕宮,奉審摘奸以來。
傳于沈豐之曰,戶房承旨入侍。
沈豐之,以禮曹言啓曰,今此冬至陳賀,諸道所封箋文中,慶尙右兵使李延弼,以應封官,兼別軍職,故各爲封箋矣。一體看品捧入之意,敢啓。傳曰,知道。
南鶴聞,以內醫院都提調·提調意啓曰,進上煎藥,今方監劑,而所盛砂盒體樣,比前極小,屢次申飭,而體大之盒,則謂無所造,終不進排。進上盒大小,自有定制,而今此待令,如是體小,以致莫重進上,未免苟艱,揆以事體,誠極駭然。當該司饔院官員,令該府拿問處之,該吏移送秋曹,照律嚴勘,何如?傳曰,在前則各種砂器,皆有用後還下之規,筵稟定奪,不啻丁寧,近來則此規掃地,一入本院,便歸烏有,雖使廚院,月造萬種,日貿千竹,將不勝其支當。以是之故,莫重御藥封入之器皿,猶令還下,而還下者又皆消瀜於本院,若此而又必侵責於廚院,至有草記之擧,一則本院之罪,二則本院之罪。大抵醫官與院屬,亦吾民,以朝家一視之澤,寧或偏憎,而究厥所爲,罔非罔赦,甚至此等微細之事,從中作梗,慫慂卿等,致有此煩徹之擧,事之痛駭,莫此爲甚。況廚院,均是都相衙門,均是御供衙門,卿等之如是凌踏,其可成說乎?都相卿則無論此事他事,不欲雌黃,而提調卿則近日飭敎何如,而不緊草記,無難書呈,亦極未妥矣。砂器苟艱之罪,自有作俑之人,何諉他司,掌務官及院吏,以廚院官吏所請律,施行,可也。
曺允大,以兵曹言啓曰,入直軍兵中,尙着袷衣者,至於十六名之多,抄來擧案啓下,卽令兵曹入直堂上,分付各該營,量給綿與布事,命下矣。入直禁軍中,李海範·全弘奎·韓泰重·李炡遇·安宗宅五人等處,自臣曹,各正木一疋,去核二斤,題給之意,敢啓。傳曰,知道。
曺允大,以扈衛廳大將意啓曰,依傳敎,本廳內入直軍官邊致衡·黃泰光二人等處,正木各一疋,去核各二斤,題給之意,敢啓。傳曰,知道。
南鶴聞,以訓鍊都監言啓曰,依下敎,本局砲手崔鎭世,別武士見窠陞差,前仕繼給之意,敢啓。傳曰,知道。
曺允大,以訓鍊都監言啓曰,依傳敎,永肅門入直局出身金成周·吳昌憲,金虎門入直軍辛鳳彬·李世興·金聖泰,弘化門入直軍崔鎭世,集賢門入直軍金春起·任聖得等處,各木綿一疋,去核二斤式分給,使之造着冬衣之意,敢啓。傳曰,知道。
曺允大,以禁衛營言啓曰,依傳敎,銅龍門入直鄕軍申夢業處,木綿一疋,去核二斤以給,使之造着冬衣之意,敢啓。傳曰,知道。
上在昌德宮。停常參·經筵。
夜一更二更,月暈。四更,月暈。
中宮殿,藥房口傳問安。答曰,知道。
曺允大啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于曺允大曰,左承旨入侍。
沈豐之啓曰,在院承旨處問啓事,命下矣。問于左副承旨曺允大,右副承旨洪仁浩處,則以爲臣等愚迷昏劣,不能事事,申牌未到之前,院隷徑呼軍號,而臣等全未致察,至有此無前之事,莫非臣等不職之罪,問啓之下,惶懍震越,罔知攸措云矣。敢啓。傳曰,申前一刻呼軍號,前所未聞之事。雖諉於院隷,安知非承宣之欲爲早退,致此先呼?此問啓勿施,其委折,卿其更爲査實問啓,果是院隷之所爲,則當該實注書,拿處,可也。
沈豐之啓曰,因本院啓辭批旨,申前一刻呼軍號,前所未聞之事,雖諉於院隷,安知非承宣之欲爲早退,致此先呼?此問啓勿施,其委折,卿其更爲査實問啓,果是院隷之所爲,則當該實注書,拿處可也事,命下矣。問于左副承旨曺允大,右副承旨洪仁浩處,則以爲申時軍號,例呼於禁漏官來到院中之後,而今日院隷,見吏曹假郞廳之入來,誤認以禁漏官徑告日入仍呼軍號,此莫非臣等不能檢飭,又未覺察之罪,惶隕罔措,不知所達云矣,敢啓。傳曰,然則問啓之前,何不據實稟啓,仍請待罪乎?職在近密,如是周遮,事之駭然,反有甚於徑告軍號。當該承旨等,爲先拿問處之,待開坐時捧傳旨。雖以吏兵曹郞官言之,徒仰院隷之口,莫重入啓之省記軍號,不當呈而呈,當該郞官,亦爲拿問處之。不能檢飭之吏曹判堂,兵曹入直堂上,從重推考。卿則雖不仕進本院,旣在闕中,又忝長官,難免不察之責,亦爲推考。
以曺亨壽·金進源囚單子,傳于洪仁浩曰,保放。
洪仁浩,以刑曹言啓曰,因內醫院啓辭,掌務官及院吏,以廚院官吏所請律,施行可也事,命下矣。取考律文,則大明律收支留難條有曰,凡收受支給官物,當該官吏,無故留難刁蹬,不卽收支者,杖六十徒一年。當該內醫院書員趙慶國,依此律杖,則收贖後黃海道安岳郡徒一年定配,卽爲押送之意,敢啓。傳曰,知道。定配收贖。
丁未十一月十五日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,中宮殿進御加減達生散二貼,更爲製入。出榻敎上曰,扈衛廳草記紙品太厚,依他營門例爲之事,分付。衍德曰,明日救蝕節次,何以爲之乎?上曰,領相箚批,有問于他大臣處之之敎,使禮曹問議草記,可也。命退,承史以次退出。
上在昌德宮。停常參·經筵。
夜自二更至四更,月食。止
中宮殿,藥房口傳問安。答曰,知道。
曺允大啓曰,大司成尹師國,特敎申飭之下,謂有身病,懸牌闕外,屢度催促,終不承膺,事體所在,誠極未安,從重推考,何如?傳曰,旣有實病,則勢難行公,許遞,前望單子入之,待下批牌招,使之入泮檢飭。
南鶴聞啓曰,明日常參·經筵,取稟。傳曰,停。
傳于趙衍德曰,都承旨入侍。
以注書金孝建,吏曹假郞廳閔升龍,兵曹佐郞李益洙拿處傳旨,傳曰,開坐時捧入。
傳于沈豐之曰,明日處所,集春門爲之。
大司成前望單子入之,申大升落點。
以大司成申大升牌不進推考傳旨,傳于洪仁浩曰,更爲牌招。
以大司成申大升再牌不進推考傳旨,傳于洪仁浩曰,此傳旨勿施,催促肅謝。
以大司成申大升再牌不進推考傳旨,傳于洪仁浩曰,更爲牌招,違牌勿爲呼望。
洪仁浩啓曰,行大司成申大升,特敎申飭之下,謂有身病,懸牌闕外,屢度催促,終不承膺,事體所在,誠極未安,從重推考,何如?傳曰,現任非病窠,則有除輒稱病,此何事體?意謂以情勢引義,聞承宣言,雖云有實病,安知非情半病半,仍稱實病乎?今日雖以救蝕事,姑不就寢,徹漏不遠,而以泮長去就,如是酬應,由前由後,大關國體。行大司成申大升,茂朱府使除授,當日辭朝,時任府使,遞付京職。
傳于曺允大曰,坐直承旨入侍。
傳于洪仁浩曰,茂朱府使,明日入侍。
自沈豐之,以禮曹言啓曰,因領議政金致仁箚子批旨內,省箚具悉卿懇,箚辭當問于他大臣處之事,命下矣。發遣郞廳,問議于諸大臣,則議政府左議政臣李在協以爲,救食之必於正殿,可見禮意之嚴重,而今此移設他闕之議,當此顒祝靜竢之時,或有闐沓喧鬧之慮,其在靡不用極之道,臣無容他議云。領中樞府事臣鄭存謙以爲,臣於病伏昏瞀之中,猥承問議之命,不勝惶恐之至,當此日夕顒祝之時,奏皷喧鬧於大內至近之地,殊非愼重之道,領相之箚請移設,實爲得宜,伏惟上裁云。行判中樞府事臣徐命善以爲,雲觀領事之箚請移設,實出於愼重之意,而雖以處所言之,同是殿庭,別無彼此之殊,臣豈有他見?伏惟上裁云。領敦寧府事臣洪樂性以爲,此時伐皷喧鬧於大內至近之地,殊非愼重之道,依領相箚請,移設擧行,斷不可已矣。第臣自來情地,處以旣退,前後俯詢之下,一未仰對,況今惶慄悚蹙之中,尤何敢唐突獻議,而職忝藥院,當此日夕顒祝之時,實切靡不用極之誠,他不暇顧,不敢泯默,冒昧煩陳,伏不勝惶恐之至云。行判中樞府事臣李福源以爲,領相箚辭,寔出於務精致愼,靡不用極之意,在群下顒祝之誠,豈容他議,而救食體重,崇政殿與時御所有間,以明政殿設行,似或爲便,伏惟上裁云。行判中樞府事臣金熤以爲,竊念日月救食,載在夏書,是實聖人之法也,蓋所以畏天之命,盡其警懼之意也。降至後世,便屬應文之事,而究厥設法之意,則對越之誠,弭災之意,竝行於其中,其義可謂至精而至嚴矣。今若以救食之擧,移設於空闕之中,則雖異於無端創行,揆以事面,恐或未安,而事係莫重,以臣矇識,不敢質言,伏惟上裁云。行判中樞府事臣趙璥,病重不得獻議云。諸大臣之意如此,伏惟上裁,何如?傳曰,金判府之議,卽大經大法,李判府之議,亦權中之經,而向於領相箚,以問大臣爲答者,予亦有別般商量。近以此事,慈殿下敎,不啻縷縷,欲於明政殿行之,慈敎亦縷縷。慈敎之頒示外庭,非不知不可,而今則過加用心,正殿則一也。順承爲當,依領相箚語,施行,可也。止
曺允大,以兵曹言啓曰,今十一月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
曺允大,以訓鍊都監言啓曰,今十一月十七日,集春門殿座時,依兵曹啓下節目,軍餉庫入直軍二十名,把摠李殷昌,哨官兪鉉商率領侍衛,金虎門軍一百名,弘化門軍一百名,廣智營軍五十名,北營標下軍四十名,新營軍二十名,各留十名除出,千摠許,把摠金徽柱,哨官申鏶·金處純·李泰郁率領,設布帳外排立,雜人一切嚴禁,事畢後,各還本處,而竝待標信擧行之意,敢啓。傳曰,知道。
曺允大,以禁衛營言啓曰,今十一月十七日,集春門親臨頒柑時,依兵曹節目,銅龍門入直鄕軍九十六名內,建陽·銅龍等門,各除營直十名,元入直把摠率領仍直,西營入直鄕軍四十名,新營入直鄕軍三十七名內,各除營直十名,其餘軍兵,千摠鄭忠達,把摠鄭潤玉,哨官李弼邦·韓師鎭率領,排立於布帳外,事畢後,還入直,而銅龍門·西營兩處入直將官軍兵,竝待標信擧行之意,敢啓。傳曰,知道。
曺允大,以御營廳言啓曰,今十一月十七日,集春門親臨頒柑時,依兵曹啓下節目,集春營入直軍五十名內,營直五名除,實四十五名,東營入直軍五十九名內,營直五名,敦化門東邊水門把守軍十名除,實四十四名,新營入直軍一百七名內,營直十名除,實九十七名,領軍千摠閔光升,入直把摠柳翼星,哨官申在寬·李景佐率領,設布帳外排立,事畢後,各還本處入直,而東營·集春營入直軍,則待標信擧行之意,敢啓。傳曰,知道。
洪仁浩,以義禁府言啓曰,明日親臨柑製時,本府都事,皆爲赴擧,武都事李東爀,當直入直都事卞緯鎭,本府入直,而公事回公都事及禁亂都事,無以推移,假都事二員,令該曹各別擇差,以爲分排之地,何如?傳曰,允。
丁未十一月十六日巳時,上御重熙堂。都承旨入侍時,兼都承旨沈豐之,假注書李貞運,記事官李相璜·金祖淳,以次進伏訖。上敎祖淳曰,丕闡堂墻垣頹圮處,爾果詳爲看審乎?若是過多,因今年霖雨而致之乎?祖淳曰,自昨夏潦水,已多圮傷,而至於今年,尤多致頹云矣。上曰,若欲修築,則貢人之弊誠不些,可憫矣。上曰,同成均誰也?豐之曰,臣未及詳知矣。上曰,知入。賤臣承命出,回奏曰,同成均是徐有隣·李性源云矣。上曰,右副承旨入侍。賤臣承命出,與仁浩偕入進伏。上曰,昨日申前呼軍號,緣何致此?仁浩曰,吏曹郎廳之入來也,院隷認爲檢漏官,故致此錯誤之擧,誠不勝惶悚矣。上曰,檢漏官則自建陽門來,假郞廳則自肅章門來,不難分別,下隷則雖或不知,院吏亦何不致察乎?誠可怪矣。上曰,泮儒多少,何如?祖淳曰,取見食堂到記,則爲百五人矣。上曰,丕闡堂旣未及修補,不可設場,以明倫堂設行,則似有狹窄之患矣。仁浩曰,鄕儒方多來待者云,明倫堂則似難容接矣。命書傳敎曰,今因摘奸史官回奏之言聞之,丕闡堂墻垣頹圮處,殆近六十間,無棘圍則勢難設場云,若此則來頭設場,又當更費貢人之弊。年前新築後,若能時加察飭,則豈有是也?且聞頹圮,在於近年云,近年久任者,惟開留一人而已。士習固無論,似此節目間修護之事,亦不免毁劃之喃,至以不得設場,煩徹朝廷,責成之意,果安在哉?當該大司成閔鍾顯,爲先越俸三等,行公館堂,亦爲推考。掌務官不能檢飭之罪,亦不可置之,問名拿處。原窠昨年因備局覆啓,有所定式之處分,則尙不擧行,亦極駭然,後日政作窠,依定式擇差事,分付銓曹。又命書傳敎曰,未肅拜弘文提學,許遞。新除授大司成之尙不出肅,事甚未安,牌招申飭行公。又命書傳敎曰,柑製親臨,近固罕爲,今番因坐齋,以致多士之遲待,明日當親臨頒柑,方外儒生,一體應試事,分付。仍命退,承史以次退出。
丁未十一月十六日午時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書榻敎曰,明日殿座時,別雲劍外侍衛,以入直擧行。又命書榻敎曰,挾輦軍二十名,以軍餉庫入直軍爲之。命退,諸臣以次退出。
丁未十一月十六日四更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,月光今已復圓乎?仁浩曰,然矣。命書傳敎曰,今將復圓,救蝕罷後,進去承旨復命後退去。上曰,大司成有何實病耶?仁浩曰,素有脚部不仁之症,近來添劇云矣。上曰,向遭人言後供職乎?仁浩曰,向叨承旨之任,數日行公矣。上曰,兼因此事,以爲引義乎?仁浩曰,似然矣。命書推考啓辭判付訖。上曰,茂朱府使,斯速肅謝事,分付。命退,承史以次退出。
上在昌德宮。停常參·經筵。
上詣集春門,頒柑罷後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,來二十一日,輪對日次矣,敢稟。傳曰,爲之。
南鶴聞啓曰,來二十一日,朝參日次矣,敢稟。傳曰,停。
傳于曺允大曰,侍衛軍兵毛具。
傳于南鶴聞曰,政官牌招開政。
以吏曹參議李集斗牌不進罷職傳旨,傳于南鶴聞曰,只推。
以平安監司狀啓,朔州府使韓聖養罷黜事,傳于南鶴聞曰,今日政差出。
有政。吏批,判書李,參判金文淳進,參議李集斗牌不進,同副承旨南鶴聞進。以李尙度爲副修撰,洪大默爲監察,金爔爲朔州府使,大司成申大升仍任事,承傳。再政。以兪漢忠爲舒川郡守。三政。以李德鉉爲茂朱府使。四政。以李太源爲臨陂縣令。
兵批,判書鄭昌順病,參判黃昇源入直進,參議宋鍈病,參知柳誼病,右副承旨洪仁浩進。同知單姜翼振,司直尹師國,司果徐侃修,司正權琇。
傳于南鶴聞曰,科次入侍。
以成均博士朴暉拿處傳旨,傳于南鶴聞曰,待開坐捧傳旨。
以平安監司狀啓,雲山郡守金鳳顯旣非實兼史則直啓猥屑當自臣營轉聞事,傳于南鶴聞曰,道內例有外史,月前已以雲倅差下望筒,下批已久,向於右相箚批,有遣道內兼史之命矣。觀此狀辭,本道則尙未知外史窠差代形止,此必吏曹不爲知委之致,然則安寶敎旨,置之何處乎?大抵外史之設置,法意甚重,上而天時之陰晴災祥,下而列邑之俚謠街頌,朔末必報內史,以助時政記修正之資。近來此事,雖成文具,其在存羊之義,豈或全闕?況春秋官銜,事體自別,則該曹事,尤極無謂,其委折,自政院爲先査問以啓。
南鶴聞啓曰,道內例有外史,月前已以雲倅差下望筒,下批已久,向於右相箚批,有遣道內兼史之命矣。觀此狀辭,本道則尙未知外史窠差代形止,此必吏曹不爲知委之致,然則安寶敎旨,置之何處乎?大抵外史之設置,法意甚重,上而天時之陰晴災祥,下而列邑之俚謠街頌,朔末必報內史,以助時政記修正之資。近來此事,雖成文具,其在存羊之義,豈或全闕?況春秋官銜,事體自別,則該曹事,尤極無謂,其委折,自政院爲先査問以啓事,命下矣。問于吏曹判書李,參判金文淳,則以爲雲山郡守金鳳顯,今七月初八日,差下兼史,仍卽安寶敎旨,出給藝文館,蓋兼史差下之後,知委等節,例自本館擧行云矣,敢啓。傳曰,然則査問本館以啓。
趙衍德,以禮曹言啓曰,社稷祈穀祭,每於歲首,遣大臣攝行事,曾有定式矣。來正月初八日上辛日,社稷祈穀祭,遣大臣攝行,何如?傳曰,謹當親行矣。
南鶴聞,以兵曹言啓曰,依下敎,侍衛禁軍及壯勇衛·武藝別監·內吹等處,設粥以饋之意,敢啓。傳曰,知道。
南鶴聞,以訓鍊都監言啓曰,依下敎,挾輦軍及批立將官軍兵等處,設粥分饋之意,敢啓。傳曰,知道。
南鶴聞,以禁衛營言啓曰,依下敎,本營兼內吹·槍劍軍及布帳外排立軍兵等處,設粥分饋之意,敢啓。傳曰,知道。
南鶴聞,以御營廳言啓曰,依下敎,兼內吹及排立將官軍兵等處,設粥分饋之意,敢啓。傳曰,知道。
丁未十一月十七日卯時,上詣集春門。頒柑儒生試取入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,檢校直閣徐鼎修·鄭東浚,直閣鄭大容,以次隨駕。上具翼善冠·衮龍袍,出石渠門乘輿,詣集春門降輿,御幕次。上曰,今日雖寒,日勢已高,士子輩想已齊會矣。仁浩曰,似然矣。上曰,讀券官鄭民始牌招。出榻敎上曰,讀券官牌去來,懸題前知入。賤臣承命出,分付。上曰,日勢已晩,試官及儒生,先開門入之。仁浩承命,分付。上曰,讀券官牌去來知入。賤臣承命出,回奏曰,牌不進云矣。上曰,讀券官鄭民始,代,鄭昌順爲之。出榻敎上曰,入場儒生,比前夥多矣。豐之曰,然矣。引儀唱試官以下入就位,行四拜禮。讀券官左議政李在協,兵曹判書鄭昌順,行副司直李秉模,對讀官禮曹參議李時秀,行副司直李勉兢,副司果洪義浩,副修撰趙鎭宅,行拜禮訖。在協進前曰,日寒比酷,早朝臨座,聖體若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。命豐之頒柑訖。上曰,懸題紙入之。昌順·秉模,奉紙進伏。命書詔題擬漢令豐謹治枌楡社,常以四時,具羊彘以祀之。仍命懸題訖。上曰,茂朱府使待令乎?仁浩曰,今方待令矣。上曰,茂朱府使入侍。賤臣承命出傳,茂朱府使申大升進伏。上下詢職姓名,大升仰奏訖。上曰,卿之身病,何如?大升曰,素有脚部不仁之病,而近益添劇,不能行步矣。命書傳敎曰,意謂雖有實病,兼因情勢,昨有懸牌之擧云爾。今因登筵見之,可知全然是情勢。外補殆涉曲副,且今宰列乏人,茂朱府使申大升,仍任前職,牌招察任,違牌更勿呼望。自今日住宿館中,陞試通讀,畢場後退去事,各別嚴飭。命大升先退。上曰,大司成使卽肅謝。賤臣承命出傳。上敎仁浩曰,承旨留在試所,嚴飭場中,如捧十軸,試官先爲率領入來,可也。引儀跪告禮畢。上乘輿入集春門,敎曰,集春·靑陽·明光門,仍置守門將,畢試間,試所下隷出入事,分付。賤臣承命,分付。駕由靑陽門,入協陽門還內,諸臣以次退出。
丁未十一月十七日未時,上御熙政堂。科次入侍時,左副承旨曺允大,同副承旨南鶴聞,假注書李貞運,記事官李相璜·金祖淳,讀券官左議政李在協,兵曹判書鄭昌順,行副司直李秉模,對讀官禮曹參議李時秀,行副司直李勉兢,副修撰趙鎭宅,副司果洪義浩,以次進伏訖。命讀諸試券。上曰,今番諸作,皆不善做矣。在協曰,然矣。仍命拆榜。命書傳敎曰,柑製居首幼學鄭毅祚,直赴殿試,之次進士柳之羽,直赴會試,之次幼學朴濰給二分,進士鄭得中,幼學尹魯東·尹致升·權熀,各給一分,次上儒生,紙筆墨施賞,令政院捧傳旨。命官以下,以次先退。上曰,中宮殿進御加減達生散三貼製入。出榻敎仍命書諸道狀啓判付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于沈豐之曰,入格儒生待令。
傳于尹行元曰,右承旨率入格儒生入侍。
傳于南鶴聞曰,未下直守令,當日辭朝。
傳于尹行元曰,下直守令留待。
傳于尹行元曰,右副承旨與下直守令入侍。
傳于南鶴聞曰,左承旨入侍。
南鶴聞啓曰,査問本館以啓事,命下矣。問于上番翰林李相璜,下番翰林金祖淳處,則以爲外史差下之時,每自該曹,敎旨安寶以來,則自本館招致該邑邸吏,使之下送該邑而已,元無行關知委之例,故今番亦爲出給邸吏矣。本道狀啓,今旣如此,則中間委折,雖未知緣何,而臣等不能察飭之罪,無辭可達云矣。敢啓。傳曰,枚擧兩次問啓傳敎及此問啓,令本館査問該道,使之狀聞。
南鶴聞,以承文院都提調意啓曰,月食已過,禮部回咨,依例撰出,正書安寶後,定禁軍給馬下送于灣府,使之傳給鳳城,以爲轉致北京之地,何如?傳曰,允。
丁未十一月十八日午時,上御誠正閣。右副承旨與下直守令入侍時,右副承旨洪仁浩,假注書趙台榮,記事官李相璜·金祖淳,朔州府使金爔,舒川郡守兪漢忠,臨坡縣令李太源,以次進伏訖。上曰,守令進前。爔等進伏。上各詢職姓名,爔等仰奏訖。上敎漢忠曰,爾其下去,何以爲治乎?漢忠曰,謹當竭誠奉公矣。上曰,聞爾沈屈,特爲除拜,下去善爲也。仍命奏七事,漢忠仰奏訖。上曰,戶口增之說云何?漢忠曰,撫恤民人,則戶口自致增益矣。上曰,依爾言爲治,可也。上敎太源曰,落仕幾年,始除此縣乎?太源曰,十一年後爲之矣。上曰,李普行爲完伯時,爾以全州判官見遞乎?太源曰,然矣。上曰,爾年幾何?太源曰,五十四歲矣。上曰,昨見柑製乎?太源曰,見之矣。上曰,爾父以桂坊舊僚,尙未陞資,亦可寃矣。命守令先退。上曰,右承旨與入格儒生入侍。賤臣承命出傳,右承旨尹行元,入格儒生幼學鄭毅祚,進士柳之羽·鄭得中,幼學尹致升,生員趙鉐·吳慶元,以次進伏。上各詢姓名訖,仍命誦奏科作,毅祚等以次誦奏。上敎毅祚曰,做得幾首表乎?毅祚曰,未滿數百首矣。上曰,幾解司馬初試乎?毅祚曰,二次發解矣。上敎之羽曰,做得幾首表乎?之羽曰,爲九百餘首矣。上曰,入格中,爾文猶勝居魁者,而以一天不得爲壯元矣。上敎得中曰,爾是誰族乎?得中曰,無顯族矣。上敎致升曰,爾是誰族乎?致升曰,參判尹承烈之九寸姪矣。上曰,做表幾首乎?致升曰,僅爲九十餘首矣。上敎鉐曰,爾是誰族乎?鉐曰,左承旨趙衍德之八寸孫矣。上曰,做表幾首乎?鉐曰,僅爲三百餘首矣。上敎慶元曰,做表幾首乎?慶元曰,未滿百首矣。上曰,爾年幾何?慶元曰,二十四歲矣。上曰,爾父方在外任乎?慶元曰,然矣。上曰,爾家以忠臣之裔,連仕蔭官矣。命儒生先退。行元曰,入格儒生九人中,三人未及待令矣。上曰,司僕主簿李榏入侍。出榻敎賤臣承命出,與李榏偕入進伏。上曰,碑役何以告完乎?榏曰,碑役去月纔得告訖,碑閣今月初四日始爲完葺,仍爲上來矣。上曰,歸州洞,距咸興幾里乎?榏曰,爲十里矣。上曰,德原碑役,誰爲監董乎?榏曰,該邑座首監董云矣。上曰,爾居何邑乎?榏曰,居在利城矣。上曰,爾爲四王子孫乎?榏曰,臣爲桓祖大王十六世孫矣。上曰,初何得筮仕乎?榏曰,李重祜爲道伯時,猥入鄕薦爲之矣。上曰,緣何見遞乎?榏曰,甲辰六月,官至敦寧主簿,以無敦寧見遞矣。上曰,北道人上京從官者,爲幾人乎?榏曰,四人矣。上曰,該道伯狀啓,何不上來乎?榏曰,慶興碑文未及印出,故以致遲緩矣。命書傳敎曰,今番北道碑功役告成後,監董官·差使員·地方官以下,吏·隷·工匠等,依他道例,區別別單上送事,下諭于咸鏡監司。又命書傳敎曰,今因復命,召見奏對,極爲精詳,人亦了然,向來落仕,誠不成說。且是四王子孫,近來無調用之人,人旣如許,何試不可?咸興歸州洞碑閣監董官司僕主簿李榏,相當職勿拘陞敍調用事,分付。命榏先退。上曰,未到儒生,如已來待,入侍。賤臣承命出,與幼學朴濰·尹魯東,偕入進伏。上敎濰曰,爾是誰族乎?濰曰,無顯族矣。上曰,爲該邑土班乎?濰曰,然矣,上敎魯東曰,爾是誰族乎?魯東曰,與參判尹尙東爲十寸矣。上曰,小科,以詩見之乎?魯東曰,然矣。上曰,年前重陽律詩,爾雖見屈,詩甚善作,故予爲謄置,時或進覽矣。小科初解爲幾次乎?魯東曰,長榜·陞庠合五解矣。上曰,爾年幾何?魯東曰,三十五歲矣。命退,諸臣以次退出。
丁未十一月十八日申時,上御重熙堂。左承旨入侍時,左承旨趙衍德,假注書趙台榮,記事官承膺祚·金祖淳,原任直閣徐龍輔,以次進伏訖。上曰,王大妃殿進御加味蔘橘茶十貼製入。出榻敎上曰,陞試通讀,自今日設行云耶?衍德曰,通讀,今日已爲設行,陞補,自明日設行云矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于南鶴聞曰,右副承旨入侍。
傳于曺允大曰,左承旨入侍。
以兵曹回啓京畿監營軍器修補監董人論賞事,傳于曺允大曰,凡軍器修補後論賞,無論內外營門,滿千數,然後加資,自是法典。觀此回啓問之,以畿營之營況凋弊,不得已拔例論賞云,而猶與斗邑殘鎭稍間,有難遽然許施,此狀本還下送。雖以蜜燭·鉛丸·菱鐵等微瑣之物,期準千數新備,更卽添書狀聞請賞事,分付該道道臣。
以平安監司狀啓,雲山郡守金鳳顯果是兼春秋而誤爲發關惶恐待罪事,傳于南鶴聞曰,勿待罪事,回諭。
南鶴聞,以義禁府言啓曰,慶尙監司金光默狀啓,據刑曹粘目內,黃山前察訪尹長烈·權恢·洪履健·趙錫穆·李運彬·成鼎鎭等,移本府處之事,命下矣。尹長烈·權恢·洪履健·成鼎鎭等,今方待命,卽爲拿囚,而趙錫穆,時在慶尙道尙州地,李運彬,前以他罪,徒配於原春道金城縣,依例發遣府羅將,竝拿來,何如?傳曰,允。
以尹長烈·權恢·洪履健·成鼎鎭囚單子,傳于南鶴聞曰,保放。
曺允大,以兵曹言啓曰,今十一月二十日,文臣朔試射日次,而內外中日,旣已停止,不得爲之之意,敢啓。傳曰,知道。
丁未十一月十九日辰時,上御重熙堂。右副承旨入侍時,右副承旨洪仁浩,假注書趙台榮,記注官李宗烈·承膺祚,以次進伏訖。上曰,金吾無時囚乎?仁浩曰,皆在保放矣。上曰,今日設陞試乎?仁浩曰,然矣。上曰,數日內當畢試乎?仁浩曰,似然矣。上曰,學製,何當設行乎?仁浩曰,冬等學製,全數未設,陞補畢試後,似當設行矣。上曰,學敎授,俱備員乎?仁浩曰,然矣。命退,承史以次退出。
丁未十一月十九日巳時,上御重熙堂。左承旨入侍時,左承旨趙衍德,假注書趙台榮,記注官承膺祚,記事官尹行任,檢校直閣鄭東浚,以次進伏訖。上曰,惠慶宮進服加減歸脾湯十貼製入。出榻敎命書公事判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于趙衍德曰,都承旨入侍。
傳于曺允大曰,左承旨入侍。
有政。吏批,判書李,參判金文淳進,參議李集斗式暇,右承旨尹行元進。以李鎭國爲工曹佐郞,宋畊玉爲南部都事,卞緯鎭爲顯陵令,李得休爲慶基殿令,李尙說爲竹山府使,洪雨輔爲龜城府使,韓命祥爲雲峯縣監。止
兵批,判書鄭昌順進,參判黃昇源,參議宋鍈病,參知柳誼入直進,左副承旨曺允大進。李旭祥爲都摠經歷,任聖尹爲都摠經歷,朴行胤爲訓鍊判官,黃土岐權管單金貴泰,前郡守柳殷鉉今加折衝加資事,承傳。
丁未十一月二十日辰時,上御重熙堂。都承旨入侍時,兼都承旨沈豐之,記事官金孝建·李宗烈,記注官承膺祚,以次進伏訖。上命書榻敎曰,政官牌招開政。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,來二十五日,朝參日次矣,敢稟。傳曰,停。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于洪仁浩曰,未下直守令,當日辭朝,下直守令留待。
傳于趙衍德曰,同副承旨入侍。
尹行元啓曰,輪對官來待矣。傳曰,入侍。
傳于南鶴聞曰,左承旨入侍。
曺允大,以備邊司言啓曰,頃因鏡城幼學李世楷上言,本府漏結加報委折,收租各種虛留與否,詳覈報來後,稟處之意,覆啓,分付矣。卽見咸鏡監司李崇祐所報,則枚擧鏡城判官姜彝正牒呈,以爲本府衙祿位畓八十五結,公需位田一百三十八結,乃是減租之田,故不入於收租文書,而辛丑三月,自營門促報隱結,則李世楷以伊時鄕所誤認爲餘結,竝與實隱結二十八結,混爲報矣。及自營門,加付元摠,會祿出稅之後,始覺其誤,更査隱漏,又得五十二結零,其餘一百七十結零爲無田之稅,而甲辰·乙巳兩年,陳廢還元者,又爲三十一結零,則無田之稅,實爲一百三十九結零。若不頉減,民邑難支,而虛留各種,則一從每年實虛錄數爻,磨鍊計減爲辭矣。今以査報觀之,李世楷之誤報隱結,的實無疑,則其後査得五十二結零及甲·乙兩年陳廢還元三十一結零外,虛結一百三十九結零,及今頉減,在所不已。以此分付戶曹及本道,每年收租各種虛錄者,一依實結數,磨鍊計減之意,一體分付,何如?傳曰,允。
丁未十一月二十一日辰時,上御誠正閣。同副承旨入侍時,同副承旨南鶴聞,假注書趙台榮,記注官李宗烈·承膺祚,以次進伏訖。上曰,輪對官入侍。賤臣承命出,與漢城庶尹丁載遠,長興庫主簿朴宗敬,典牲署主簿成元柱,奉常寺正崔烜,敦寧主簿李萬運,偕入進伏。上各詢職姓名職掌,載遠等以次進奏訖。上敎萬運曰,文獻備考較正之役,今至何境乎?萬運曰,中草今始出之,周年內似難告訖矣。上曰,前書中多誤處耶?萬運曰,果多誤處,故欲爲稟定矣。上曰,陳達,可也。萬運曰,前書中語到上躬處,必皆間一字書之,而臣意則欲爲續書矣。上曰,可矣。萬運曰,列聖朝在位年數,皆自卽阼翌年計之,而世祖·中宗·仁朝朝,俱自當年計而書之矣。臣取考譜略,則世祖在位以十四年載錄,寶鑑則以十三年載錄,端宗在位,譜略則載以二年,寶鑑則以三年書之,未知何以適從矣。上曰,此則寶鑑校正時,似是不察之失,問于校正人,若伊時未及照檢,以致錯誤云,則卽令釐正爲好。其時校正者誰也?萬運曰,世祖寶鑑所撰鄭昌聖,端廟寶鑑所撰趙璥矣。上曰,譜略比寶鑑,尤有重焉,詳問釐改,可也。萬運曰,犯逆之人,言或可採,則亦可取用乎?上曰,此所謂看竹何須問主人,言可用者,存之,可也。命輪對官先退。上曰,下直守令入侍。出榻敎賤臣承命出,與龜城府使洪雨輔,竹山府使李尙說,平壤庶尹趙鼎玉,雲峰縣監韓命祥,偕入進伏。上各詢職姓名,雨輔等以次仰奏訖。上敎雨輔曰,爾是誰族乎?雨輔曰,與參判洪秀輔爲八寸矣。上曰,曾經幾邑乎?雨輔曰,只經二邑矣。上敎尙說曰,爾能善射乎?尙說曰,比前日不至甚減矣。上敎命祥曰,爾其下去善爲,而大抵譏察不緊,只務戢吏卒,可也。上敎鼎玉曰,曾在參奉時,已知其了了,下去善爲也。命守令先退。上曰,承旨與故相南九萬爲幾寸乎?鶴聞曰,臣之十一寸叔矣。上曰,南九萬雖或爲雌黃之論,其人則可尙,至於當時際遇,罕有倫比矣。其子孫幾何?鶴聞曰,極甚零替,只有玄孫一人矣。上曰,誰也?鶴聞曰,名則正和,而年今二十餘矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于南鶴聞曰,戶房承旨入侍。
傳于趙衍德曰,推考房承旨入侍。
有政。吏批,判書李進,參判金文淳進,參議李集斗式暇,同副承旨南鶴聞進。禮曹佐郞朴東俊·尹在陽·閔,監察安秀民·李東鉉·辛翊寧,氷庫別提金聖涵·金昌顯·崔東起望筒還下。止
兵批,判書鄭昌順進,參判黃昇源,參議宋鍈病,參知柳誼入直進,左副承旨曺允大進。以金衡柱爲五衛將,柳爾胄爲忠翊將,南衡重·兪國柱爲訓鍊判官,沈耉賢爲主簿,副護軍柳殷鉉·李東植·李澄萬·申潚·韓光迪,副司正徐有鳳。
傳于趙衍德曰,同副承旨入侍。
傳于南鶴〈聞〉曰,吏曹堂上前望單子入之。判堂前望,除實兼緊務,無故行公人甚少,向來議薦人姓名,該房問于該曹書入。
以吏曹判書前望單子,傳于南鶴聞曰,漢城判尹李文源,吏曹判書除授。
吏曹,吏曹判書單李文源。
吏曹參判前望單子入之,李秉模落點。
以吏曹判書李文源牌不進推考傳旨,傳于南鶴聞曰,更爲牌招。
丁未十一月二十二日巳時,上御重熙堂。戶房承旨入侍時,左承旨趙衍德,記事官金孝建,記注官承膺祚,記事官尹行任,以次進伏訖。上命書傳敎曰,政官牌招開政。命退,諸臣以次退出。
丁未十一月二十二日未時,上御誠正閣。推考房承旨入侍時,左副承旨洪仁浩,假注書趙台榮,記注官李宗烈·承膺祚,守禦使金鍾秀,以次進伏訖。上曰,都承旨入侍。出榻敎賤臣承命出傳,兼都承旨沈豐之進伏。上敎鍾秀曰,兵學指南,姑未盡書耶?鍾秀曰,今方正草,故以致遲緩,未及持入矣。上曰,畢書後入之,可也。上曰,今日寒事稍解矣。鍾秀曰,然矣。上曰,如此之時,易致外感矣。鍾秀曰,然矣。上敎仁浩曰,今番抄啓文臣親試,洪義浩以違格見屈,而尹永僖亦實才矣。鍾秀曰,尹永僖果實才,而居在廣州,故登科時,臣亦往見矣。上曰,吏判之必欲違牌,何也?仁浩曰,未知其故矣。上曰,政事望筒,催捉捧入。命退,諸臣以次退出。
丁未十一月二十二日申時,上御誠正閣。同副承旨入侍時,同副承旨南鶴聞,假注書趙台榮,記注官李宗烈·承膺祚,以次進伏訖。上命書傳敎曰,銓官擧措,極爲駭然。初何限遞,又何行政?參政銓官,一竝遞差。上曰,吏曹判書·參判,待下批牌招察任。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于南鶴聞曰,都承旨入侍。
傳于沈豐之曰,左承旨入侍。
傳于南鶴聞曰,坐直承旨入侍。
以慶尙監司狀啓,東萊前府使趙英鎭等公木虧欠那移之罪,竝令攸司稟處事,傳于南鶴聞曰,纔因萊伯狀本,有還下送之命,仍下飭敎,則道伯亦當聞知。大抵不飭之罪,道伯焉敢逭也?特以時未用刑,只令收殺後狀聞,則爲道臣者,必當刻期嚴督,待究竟枚擧登聞,先請自已不職之罪,仍論邑倅任譯以下勘律,而不此之爲,無難以不緊之說,如是煩徹,揆以國綱,萬萬該然。此狀啓還下送,該監司金光默,爲先從重推考。其中任驛·鄭思鈺之罪,尤無良最罔救。似此譯舌,懸首倭館,然後國法可伸,倭人可慰,而非其時也,姑且置之,豈可使之自在於配所?嚴飭萊伯,星火捉囚,待用刑一次嚴訊,期於收殺,用律一款,更請稟旨事,分付。
以黃海監司狀啓,歲抄逃老故債不可全數革罷以一兩定式事,傳于洪仁浩曰,向因備局回啓,逃老故代頉時,科外收斂事,措辭判下,至以此弊不革,其可曰國有法爲敎,則爲道臣者,所當惕念擧行,務盡革弊之方,然後方可謂一分對揚,而觀此狀辭,全無銳意釐正之效者,誠萬萬駭然。當初廟堂跋辭,泛而不切於事情,其說徒張皇,該道之視若尋常,亦無怪焉。當該有司堂上,捧現告推考,該監司金思穆,爲先越俸一等。前此朝家所不知之時,猶且侵虐,及今枚擧債名,又定數爻,至登於奏御文字,反不若不禁之爲愈。此狀啓還下送,更令廟堂嚴飭行會,他道亦令依此擧行後,刑止登聞之意,向有下敎者,已至屢朔之久,而自畿營以至遠外諸道,一無登聞,亦可訝也。嚴査草記事,令廟堂知悉。
吏曹判書李文源疏曰,伏以景運川至,彌月載屆,臣民顒祝,大小惟均。伏念臣,以其情則臲卼而難便也。以其跡則畸危而孤立也,信心冥行,釁孽萃身,實無以自容於斯世,幸賴天地之至仁厚德,全保性命,式至于今,而畢竟聖明,曲察守株之微諒,特霈降秩之恩私,以伸臣之至願,以開臣之進路,殆若父母之於稚子,務從其欲,無所不至者然。臣於此,九頓流涕,不知死所。抵徊京輦,固非初心,而感激隆渥,不忍言歸,有除而輒膺,有召而輒進。此雖出於殫竭奔走,以效塵刹之報,而顧臣去就,則卽當極矣,夙宵惶憫,如墜淵谷。不自意天官上宰之命,又下於千萬夢想之外,臣惝惶震越,五內崩潰,茫然不知其所以也。噫,自古人臣之受知於君上,固非一塗,而未聞有文學之空疎如臣,才識之鹵莾如臣,鈍滯而不能通變於事爲亦如臣,而不世之寵,非分之榮,若是其偏者也。況銓衡之職,實是有國所重,而本非如臣者之所可猥玷,則今此恩命,奚取於臣而特加之哉?臣於是職,不敢承當,不惟由於自知之甚明,抑有家訓之銘心自守者。嗚呼,先臣之晩年所遭,尙忍言哉?其機穽之憯,鋒鏑之毒,必欲湛滅而後已,尙今追思,心骨俱寒。及其退處東墅也,未嘗不噓唏而發歎,仍又諄諄然語臣曰,吾家之保有今日,莫非聖恩,而究厥媒禍之本,直由秉銓之久,厚招怨怒,自取顚沛,汝方年少蒙騃,而凡爲吾子孫,或有當此職者,必以吾事爲鑑,必以吾言爲訓,世守而勿失。丁寧反覆,言猶在耳,而不幸是職,濫及於臣身。嗚呼,雖以先臣之聞望,猶不免以此而積忤,幾至有闔門之禍,況如臣之不肖,其何可不量已分,妄蹈一世睢盱之場也哉?且今朝象之潰裂,人心之淆漓,比諸三十年前,又不知落下幾層。臣若昧時貪寵,冒沒承命,則上必僨誤國事,下將墜失先訓,終歸於不忠不孝之罪,以殿下終始生成之澤,豈不惻然而垂憐乎?向來擬薦時多口,亦足爲難安之一端,而此猶屬餘事,天牌屢降,不得不坐犯違傲,嶺海鐵銊,是所甘心。伏乞天地父母,特垂矜諒,先收臣新授職名,仍治臣逋慢之罪,以嚴邦憲,以安私分,千萬幸甚。答曰,省疏具悉。中批亦遵故事,卿其勿辭行公。止
丁未十一月二十三日巳時,上御重熙堂。左承旨入侍時,左承旨趙衍德,假注書趙台榮,記注官承膺祚,記事官尹行任,以次進伏訖。上命讀公事,仍書判付訖。上曰,賫咨官手本持來。賤臣承命出持入。上進覽訖,上曰,此手本出給內閣,抄錄日省錄後,仍給備邊司事,分付。命退,承史以次退出。
丁未十一月二十三日申時,上御重熙堂。都承旨入侍時,兼都承旨沈豐之,假注書李貞運,記事官李宗烈,記注官承膺祚,以次進伏訖。上曰,吏判呈疏與否,卽爲知入。賤臣承命出,回奏曰,疏紙書寫,朝已待令,而姑未知何時呈疏云矣。上曰,使院隷催促受來。仍命退,承史以次退出。
丁未十一月二十三日初更,上御重熙堂。坐直承旨入侍時,右副承旨洪仁浩,假注書趙台榮,記注官李宗烈·承膺祚,以次進伏訖。上命書吏判疏批,命書傳敎曰,吏判批下,待開門,與亞三堂,牌招開政。又命書嶺伯狀啓判付訖。上曰,此判付跋尾,下送該道事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于沈豐之曰,戶房承旨入侍
南鶴聞啓曰,吏曹判書李文源,參判李秉模,參議李集斗牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招開政,何如?傳曰,允。
南鶴聞啓曰,吏曹判書李文源,參判李秉模,再牌不進,推考傳旨,今方捧入,而開政命下之後,連事違召,不卽膺命。事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
洪仁浩啓曰,吏曹判書李文源,屢度飭敎之下,謂有情勢,懸牌闕外,終不承膺。事體所在,誠極未安,從重推考,何如?傳曰,如是違傲,萬萬未安,更加申飭行公,使之卽爲入侍。
洪仁浩啓曰,吏曹判書李文源,肅謝登筵之後,荐承開政之飭敎,而以爲嚴敎之下,伏承入侍之命,章皇出肅,而出於粗伸義分,非敢爲仍冒之計云,仍卽徑出禁局,連爲催促,終不入來。揆以事體,萬萬未安,推考警責,更卽牌招開政,何如?傳曰,朝廷自有事面,筵席擧措,大失格例。況以肅拜爲陳情懇,以先訓又作欛語,多少說話,大官之所不敢爲者。雖急督出,姑不處分,旣有開政前勿踰闕門之命,則如是直出,尤萬萬未安。問備亦近屑越,卽爲牌招,嚴飭開政,待承牌亞三銓,一體牌招參政,判堂違牌,勿爲呼望。闕門豈可許久仍留,如至侵夜,該房承旨,難免不飭之責,各別申飭。
洪仁浩啓曰,吏曹判書李文源,屢度飭敎,何等截嚴,而懸牌闕外,謂以席藁待命。重臣待命,旣是格例之外,更鼓已深,終無承膺之意。事體所在,誠極未安,從重推考,何如?傳曰,寧有如許事體?各別申飭,斯速入來開政。
以吏曹參議李集斗牌不進罷職傳旨,傳于曺允大曰,只推。
傳于洪仁浩曰,有司堂上推考,備邊郎拿處。
傳于洪仁浩曰,坐直承旨與吏曹判書入侍。
丁未十一月二十四日午時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,檢校直閣徐鼎修,以次進伏訖。上曰,政官之一日四違,誠過矣。命書傳敎曰,分義道理,豈敢若是?吏曹判書李文源,參判李秉模,從重推考,更爲牌招,違牌勿爲呼望。上曰,黃海道狀啓跋尾草,初不成說,與他有司堂上相議,更製以入事,分付。賤臣承命出傳。上曰,吏判牌去來知入。賤臣承命出,回奏曰,謂有情勢,懸牌闕外,終不承牌云矣。命書傳敎曰,昨見疏語,一則曰先訓也,二則曰敗薦也。中批之後,何論敗薦與否?至於所謂先訓,曾於筵席,亦雖聞之,故相之言,旣不的指今日此職,則屢敎之下,懸牌闕外,以期於被罪爲辭,分義所在,萬萬寒心。中批爲說,猶可爲一番例讓之資,徑說此先訓二字,質言於章奏,畢竟當如何,去就亦可謂太欠商量。銓長重任,非朝除暮遞之窠,則數朔間,豈可三易其人乎?由前由後,督出而已,寧有曲施之理?吏曹判書李文源,從重推考,仍以前牌催促,斯速膺命。命退,諸臣以次退出。
丁未十二月二十四日申時,上御重熙堂。坐直承旨與吏曹判書入侍時,右副承旨洪仁浩,假注書趙台榮,記注官李宗烈·承膺祚,吏曹判書李文源,以次進伏訖。上曰,俄者傳敎已悉諭,而今之辭巽,誠過矣。向日雖聞卿言,銓長之任,固難其人,今旣肅謝,宜卽行公矣。文源曰,臣於疏本,粗暴私懇,而今此肅謝,聞有入侍之命,竊擬登筵,仰悉情私故爾。至於本職,豈敢承當乎?上曰,重任何可朝除暮改?卿以先訓二字,質言於疏中,此言旣發,則有非尋常飭敎,可以勉出。且以中批爲辭,則古例旣多,亦何辭免也?文源曰,臣之區區迷執,只以上孤聖簡,下墜先訓爲懼而已。至於中批,在臣尤榮,豈敢以中批爲辭乎?上曰,世人皆以卿固執謂長處,先訓二字,輕易發口,而必欲固執,則豈成說乎?文源曰,以殿下日月之明,不待臣言,臣之長短,已蒙俯燭。今若一出,則臣身狼狽,不敢自恤,而朝體國事,尤當如何?伏願特霈終始之澤焉。上曰,置卿此任,予亦未必爲十分無僨敗之慮,而卿以乃父之子,業則箕裘,事多擩染,何可免也?到今則朝廷體統,亦不可不顧,有難輕解矣。文源曰,俄者肅命,迫於嚴敎,兼有入侍之命故爾。上曰,卿旣以資憲加資,行公於諸凡見職,則到今有何可辭之端乎?若其任之久速,權度在予,而今日則事面有重,只有行公而已,第過都政,當體念矣。文源曰,伏承此敎,抑塞無所達矣。臣之才局,何可議擬於都政乎?上曰,事今已矣,出去開政,可也。文源曰,爲伸分義,雖已肅命,實不敢擧行矣。上曰,卿須思之,以卿地處凡節,今若輕遞,在事面卽如何耶?以卿自己計言之,則固知必欲厭避,而人人厭避而得解,則自此銓長爲虛設之任乎?文源曰,臣以世祿之裔,得至今日,臣家保全,然後庶或有報答之日矣。上曰,須勿多言,退去行政也。文源曰,實難奉承矣。仁浩曰,筵席辭職,自有規例,而吏曹判書李文源,縷縷陳懇,事甚未安,推考,何如?上曰,依爲之。以肅謝爲急於辭懇,又以筵退之後,不得行政爲奏者,尤萬萬未安,推考亦輕矣。爲先從重推考。旣非一品,則如是筵奏,大關國體,使之退去開政,可也。出擧條上曰,判堂若不行政,亞堂無或獨政事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,明日常參·經筵,取稟。傳曰,停。
南鶴聞啓曰,吏曹判書李文源,懸牌闕外,已至經宿,事體所在,萬萬未安,從重推考,何如?傳曰,允。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,久未爲之,來會。
傳于南鶴聞曰,有下敎事,吏曹判書入侍。
南鶴聞啓曰,吏曹判書李文源,依下敎來待矣。傳曰,入侍。
傳于曺允大曰,大臣·備局堂上引見。
傳于曺允大曰,他承旨入侍。
有政。吏批,判書李文源進,參判李秉模式暇,參議李集斗進,右承旨尹行元進。以沈能翼爲修撰,李爲判尹,洪景憲爲義禁都事,李曾祜爲氷庫別提。
兵批,判書鄭昌順進,參判黃昇源,參議宋鍈病,參知柳誼入直,左副承旨曺允大進。以沈擇之爲宣傳官,李宗海爲慶尙監營中軍,僉知單崔範星,副司直金文淳。
曺允大,以兵曹言啓曰,宣傳官李儒敬,以身帶別軍職,勢難兩處供職,呈狀乞遞,宣傳官之任,今姑改差,何如?傳曰,允。今日政差出。
兵批,再政。以任屹爲宣傳官。
傳于曺允大曰,宣傳官試講,明日爲之。
以平安監司狀啓,雲山郡守金鳳顯外史差代後,該曹與本館元無知委事,傳于南鶴聞曰,以此狀啓,該房査問本館,論理,稟處。
南鶴聞,以戶曹言啓曰,卽接廣興倉所報,則來十二月朔頒祿次,倉官進去于東大門外判府事趙璥所住處,請受祿牌,則不爲出給,自三月至十一月,合九朔祿俸,又不領受云,何以爲之?敢啓。傳曰,令倉官更爲輪送。
領議政金致仁箚曰,伏以臣頃自至日候班退後,重被外感,一添再添,痰注經絡,轉成別症,頭疼身搖,如在舟中。左臂不仁,日漸有加,阻食失寢,委蟄床褥,常若前祟之朝夕復發,澟澟危悸,殆無生人之事。今日賓對,至勤宣召,而束帶趨承,萬無其望。實狀如此,非直以自來情踪而已,逋慢之誅,自知難逭。伏乞聖明,亟降威譴,以警具僚,以安賤心,不勝幸甚。取進止。答曰,省箚具悉卿懇。所愼之尙此彌留,深庸慮念。昨今天氣稍寒,將攝易致失宜,卿須安心勿辭,益加善攝。仍傳曰,此批答,遣史官,傳諭。
丁未十一月二十五日巳時,上御誠正閣。大臣·備局堂上,引見入侍時,左議政李在協,行禮曹判書鄭昌聖,戶曹判書徐有隣,行副司直徐有寧·鄭好仁,兵曹判書鄭昌順,兼都承旨沈豐之,開城留守閔鍾顯,行副司直李敬懋·徐有大,刑曹參判洪秀輔,漢城左尹蔡弘履,江華留守趙鼎鎭,行副司直金持默,副校理宋翼孝,左副承旨曺允大,假注書李貞運·趙台榮,記事官李宗烈,記注官承膺祚,以次進伏訖。在協曰,日候寒煖太不適,此時,聖體若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,此月又將近晦,群情顒祝,愈益深切矣。近日則中宮殿諸節,若何?上曰,一樣平順矣。上曰,領相何不入來乎?在協曰,聞自至日以後,重添感氣,尙今彌留,自昨連爲往復,而實無進參之望云。臣則別無稟定之事,故今日次對,果爲頉稟,而今承來會之命,敢此入來矣。上曰,廟謨之可以稟定者,須卽奏達,好矣。在協曰,領相入來,則或有稟定之事,而臣則以草記擧行之外,別無更稟之端矣。海伯以逃老故頉下時,紙筆債事狀啓,至有越俸之命,他道如嶺南·關東,亦皆以此啓聞,而定數之多寡不一。蓋十年一次都案修正價,亦皆收捧,則此亦不可廢者,而細瑣之事,酌定多寡,至煩登聞,亦涉屑越。自今收議備局,量宜定數,俾無諸道不一之患,似好矣。上曰,他道亦果狀聞,而海西則定數最多,自今成爲一定之法,然後始可以釐正此弊矣。此非但道伯之不善擧行,當初廟堂跋尾,太欠精詳,張皇爲辭,故諸道之眩於擧行,亦由於是矣。在協曰,此堂上,素善於敷衍說去,而其精緊處,則果不及於戶判矣。上曰,何用敷衍爲哉?雖止一二行,詳其事實,然後可無眩亂之弊,而此則不然。不知事情,全沒裏面,雖屢次飭敎,而終不能曉然爲辭,誠駭然矣。上曰,有司堂上,何不盡爲入來乎?在協曰,秋判則有實病,吏參則拘於判堂之去就,俱不得入來矣。上曰,吏判事,誠可憫矣。旣已肅謝登筵,而還卽出去,終不開政者,誠莫曉其意也。在協曰,吏判似或以向日擬薦事,爲引義而然矣。上曰,昨聞其筵奏,專以先訓爲重,而至於擬薦事,則旣已中批之後,不必更以此引義爲言矣。昨日筵敎中,以卿之才局,不無僨敗之慮爲敎,無或以此爲難安之端乎?銓衡重任,有難輕遞,且若曲副於此,而委之於後來者,則亦不無彼此愛憎之嫌矣。在協曰,向來擬薦時事,初非今吏判之所可引義,而設或引義,措語固宜詳審,而得見其辭疏,則廟議可否,謂之多口,終未免語病不擇之失,不可無警,吏曹判書李文源,推考,何如?上曰,依爲之。出擧條上曰,旣已肅謝,到今不出,誠無意義,更爲申飭,則似可行公矣。且有先訓而行公者,自前往往有之矣。在協曰,先訓雖存,君命莫重,其在先公後私之義,豈可一向執迷乎?此由於自上從前體諒之太過而然矣。上曰,諸堂以次進對,好矣。有隣曰,月前備局宮稅米未捧査實草記批旨內,此後令該曹定朔限,過朔則依科條,言送政院,捧傳旨事,命下矣。蓋此宮稅,卽是元稅中除出者,而丙申節目,亦以稅船添載載錄,則宮稅上納之限,所當一遵田稅定式,而田稅上納,雖或過限,果能無事上來,則曾無以過限摘發論罪之擧,揆以法意,雖甚乖當,而事勢有不得不然者矣。今於宮納,只據元定之限,不用通行之例,則反有掣礙之端。特從寬限,定以九月,九月內如有未準納之邑,該邑守令,言送政院,拿問嚴處之意。出擧條定式施行,何如?上曰。依爲之。出擧條有隣曰,外史庫奉安冊子,印送春秋館,則所盛櫃袱,報本曹措備,例也,而第念外史庫奉安,必待史官之行,則櫃袱等屬,不必續續措備,以致煩屑之歎。此後則史庫奉安冊子,以一大袱都裹留置,每於史官之行,計其卷數,另作櫃子,合盛奉安,而各處史庫奉安時,亦爲遵用此例,則允合省冗費尊事體之道,故敢此仰達矣。上曰,依爲之。出擧條昌順曰,都政時新資,例爲五窠,故五衛將·忠壯·忠翊將,以外任陞差,而尙未滿五窠之數,且聞宿衛重地,排番甚難。五衛·忠壯·忠翊將中,在外人員,今姑改差,何如?上曰,依爲之。出擧條上命大臣·備堂先退。上曰,吏曹判書入侍。台榮承命出,與李文源偕入進伏。上曰,昨日筵中,旣有使卿不至狼狽之敎矣。若以卿之堅執,仍爲遞改,則非但爲卿之自劃而已,亦不無防賢路之嫌,今日須卽出去開政好矣。此後亦豈無體諒之道乎?文源曰,臣誠未格天,猥陳私義,致使至尊深夜酬應,罪上添罪,惶隕無地。臣之一身,非臣之有,顚沛僨誤,有不敢自恤,謹當奉承聖敎矣。文源承命退出。仍命書傳敎曰,判堂今旣入來開政,亞三堂一體牌招參政。上曰,在外玉堂許遞,今日政差出。出榻敎命退,承史以次退出。
丁未十一月二十五日午時,上御重熙堂。承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,政官今已開政乎?衍德曰,亞三堂未及入來,故姑未開政矣。上曰,政事望筒,催促持入。賤臣承命出持入。上進覽訖,以判尹李等落點。命書領相箚批訖。上曰,宣傳官試講,明日爲之事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
南鶴聞啓曰,因平安監司李命植狀啓,雲山郡守金鳳顯,外史差代後,該曹與本館,元無知委事,以此狀啓,該房査問本館,論理稟處事,命下矣。問于上番翰林李相璜,下番翰林金祖淳處,則以爲外史差下敎旨出給以後,本館則唯待該邑之修納陰晴日記,題送於到付狀而已,雖於減下之後,元無發關知委之例矣。雲山郡守之差下兼史,旣在七月間,則泰川縣監之修送秋等日記者,誠極可訝,而臣等不能登時覺察,循例題送,此實臣等矇然之罪,査問之下,惶恐隕越,不知所達云矣。外史之減下與否,自本館元無行關知委之規例,則此一款,在本館似無所失,而至於已減下之泰川縣監修送日記,而矇不覺察,循例捧置,難免不審之失,上下番翰林,推考警責。以道臣言之,則初不詳探,遽自狀聞,揆以事體,殊涉未安,該道道臣,亦爲推考。此後則外史差下與減下後,自本館隨卽知委於該道監營及該邑事,定式施行,何如?傳曰,允。泰川倅之以堂上官,朁行於已遞之後者,雖可駭也,雲山倅則兼史敎旨,但自受置,不以外史自居,尤爲迷劣,兼春秋金鳳顯,拿問處之。不出於政目,以致該道之莫卽聞知,其時該曹堂上,從重推考。大凡時政記,下番主管,矇然捧置之失,不在於上番,如以右位,謂有不能檢飭之責,則上番之上,又有右位,以此以彼,上番之混請問備,誠非矣。上番翰林推考勿論,右位翰林尹行任,下番翰林金祖淳,竝從重推考,以重修史之禮。在前則外史修納,在京翰林,出擧條申飭,雖似陳談,可見存羊之意,而近來竝與此規除却,京外不知有外史,事甚駭然。此後外史修納,無或如前泛忽,亦無敢只以陰晴書納事,令本館堂上謄關,嚴飭諸道。內閣旣管日省錄,且帶兼史,本館以外史修納,送示本閣,考錄日省錄事,亦爲定式施行。
傳于南鶴聞曰,本道綿農,無異於湖西·嶺南,則豈不欲一例代納,而兩道則有狀請,本道則姑無所請,故意欲從近處分,觀此狀辭,大抵民情,益可知也。常稅雖重,不可或許或啓,大同木代納事,依他道例許施,卽令廟堂枚擧此意,分付。
以慶尙左水使狀啓,進上靑魚限內不得封進惶恐待罪事,傳于南鶴聞曰,勿待罪事,回諭。
以黃海監司啓本,長淵幼學姜載坤上言內辭緣馳啓事,傳于南鶴聞曰,纔以逃老故債錢事狀本之萬萬不成說,方令備局嚴辭責飭,而觀此狀辭,旣有立落,則落邊之反事右祖,昏劣甚矣。關係民事者,勿拘四件,亦在法典,反請勘律,巽軟亦甚矣。道伯之畏勳監雖若此,事旣登聞,不可仍置。作故人雖無論,侵虐者嚴勘事,分付。且以奏御文字體段言之,當初元上言下送也,以有旨成送,則今此査啓,不以祗受爲言,曰以節到付云者,此設營以後所未有者,揆以道理,尤萬萬駭怪。種種做錯,不一而足,似此道伯,何責旬宣?秋間所下有旨,謂以勳史之不卽來待,反請自己之罪,又焉有如許事體?姑屬不屑之科,俾開自新之路,原狀本,只令政院,書目嚴題還送後,勿如是之意,一體嚴飭。
南鶴聞,以弘文館言啓曰,新除授修撰沈能翼,卽爲牌招察任,何如?傳曰,允。
曺允大,以兵曹言啓曰,該監當該公事提調推考,該官員令該曹査問草記事,命下矣。依傳敎,奏時官金壎,行首禁漏官李最彦,竝拿入査問,則壎所供內以爲,禁漏官隨行,將至一年,而帳前出入,實是初次,今日殿座時時紙,當付於初入竹柱,而愚迷生疎,不辨東西,直入殿座咫尺之地,自陷於罔赦之科,惶恐遲晩,萬死無惜云,最彦所供內以爲,身爲行首,磨鍊番次,而使如此茫昧之人,帳前奏時,致有此無前之事,其平日不能檢飭之罪,萬死無惜云矣,敢啓。傳曰,行首官員,後勿如是之意,嚴飭放送,當該官員,令該監科罪。
南鶴聞,以禁衛營言啓曰,來十二月當五番左部右司屬忠淸道五哨軍兵逢點實數六百五十二名,已爲點閱整齊,十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
南鶴聞,以禁衛營言啓曰,來戊申二月當五番左部後司屬忠淸道五哨軍兵,正月二十五日京中逢點,依例準二朔立番之意,本道監·兵使處,預爲知委,何如?傳曰,允。
南鶴聞,以御營廳言啓曰,本廳來十二月戊申正月兩朔應立中部左司屬全羅右道五哨軍兵六百七十名,已爲逢點整齊矣。十二月初一日,與前司軍兵,替代立番後,舊軍放送之意,敢啓。傳曰,知道。
南鶴聞,以御營廳言啓曰,本廳來戊申二月三月兩朔應立中部中司屬,全羅右道二哨,忠淸右道三哨,合五哨軍兵,來正月二十五日京中逢點,二月初一日,與左司軍兵,當爲替代立番,趁期調送事,兩道監·兵使處,依前知會之意,敢啓。傳曰,知道。
戶曹啓目粘,災政法意,何等至嚴,而公州前判官申韺段,初則不審,末乃釐報,懷德前縣監李尙琦段,莫察下吏之作奸,至有新官之摘發,道臣論勘,事理當然,而竝前官勿罪,昭載法典。論罪一款,依法典置之,以開前頭諸守令自首之路,何如?判付啓,所引隱然自首,竝前官勿論,政爲襯當,依回啓施行。至於道伯段,新伯初政之綜明,固可喜也。前伯災政之囫圇,益覺駭然,體面異於守宰,又無自首之可言,當該前道臣罷職爲良如敎。
丁未十一月二十六日辰時,上詣春塘臺。宣傳官試講入侍時,兼都承旨沈豐之,左承旨趙衍德,右副承旨洪仁浩,記事官金孝建,假注書趙台榮,記事官李相璜·金祖淳,以次隨駕。上具戎服,乘輿出賓陽門,由靑陽門詣春塘臺,降輿陞座。引儀唱試官以下應講人員,入就位行四拜禮。考官訓鍊大將李敬懋,禁衛大將徐有大,參考官直閣鄭大容,待敎尹行任,率宣傳官李身敬等,入就位行拜禮訖,敬懋等以次進伏。呼名官呼李身敬等,以次進講,至尹孝儉·尹範益·金鎭鼎,連次居不。上曰,近來宣傳官,全不習講,有此連不,事極駭然。今番居不人,來月貶題,皆以中考施行事,分付兵曹。此後又復居不,當施下考,以此知悉,可也。上曰,禁漏官何敢入於咫尺之地乎?命書榻敎曰,該監當該公事提調推考,該官員,令該曹査問草記。講訖。上曰,榜目,自兵曹修正以入事,分付。乘輿由靑陽門,入賓陽門還內。諸臣以次退出。
丁未十一月二十六日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上親考抄啓文臣課試試券訖,命坼封。三上張錫胤等,以次出榜訖。命退,承吏以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日乃是小寒,自明日日暖間,視事頉稟之意,敢啓。傳曰,知道。
沈豐之啓曰,來初一日,輪對日次矣,敢稟。傳曰,爲之。
傳于沈豐之曰,都承旨入侍。
傳于趙衍德曰,戶房承旨入侍。
以李元祥囚單子,傳于洪仁浩曰,付過放送。
尹行元,以吏曹言啓曰,成均館學正李益烈,學錄黃乃正,俱爲除拜後過限未肅拜,竝依例罷職,何如?傳曰,允。
曺允大,以備邊司言啓曰,濬川司主管堂上有闕矣。貶月當前,自多擧行,吏曹判書李文源差下,使之察任,何如?傳曰,允。
副摠管吳大益疏曰,伏以臣於今月十五日,見差太廟享官,冒寒往來,重得感疾,未及調治,十七日陪扈之班,不敢言病,終朝觸寒,仍爲就直矣。自數日以來,又添泄痢,症情危劇,委臥床席,不省人事。此際該曹,又以臣塡差太廟朔享,以此病狀,萬無將事之望,玆敢冒萬死呼籲於天地父母之下,乞賜變通,以幸公私。答曰,省疏具悉。疏辭,許令該曹付標。
丁未十一月二十七日巳時,上御重熙堂。都承旨入侍時,兼都承旨沈豐之,假注書李貞運,記事官李相璜·金祖淳,以次進伏訖。豐之曰,久停湯劑,今則諸節,何如?上曰,一樣平順,而但微有咳嗽之症矣。豐之曰,使醫官入診議藥,恐好矣。上曰,旣已平順,則診候不必爲之。且方有外氣,議藥亦姑遲之無妨矣。上曰,今番都目,蔭官守令窠闕,爲幾何云耶?豐之曰,臣未及詳知,而其數甚少云矣。豐之曰,紫金精,例自北漢製來,今亦依例爲之乎?上曰,唯。上曰,海伯事,誠矇矓矣。今番狀啓中,節到付三字,是豈成說乎?豐之曰,此誠妄發矣。上曰,政院之混請上番推考,誠矇然矣。時政記則下番爲之。若以右位言之,則上番之上,又有右位,李相璜有何可推之端乎?至於金鳳顯,則受置敎旨,稱以不爲兼史者,誠極迷劣,其罪允合於拿問矣。豐之曰,誠如聖敎矣。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,都承旨入侍。
傳于趙衍德曰,左承旨入侍。
洪仁浩,以備邊司言啓曰,內氷契今已革罷矣。減內庫應入之數,用坊役最少之例,寔出於軫念之德意,而奉承筵敎,廣加詢問,民願不一,旣難適從,他條湊合,有傷國體,勢將依舊例抄戶使用矣。近江民人,則自當如前赴役,別無可論,東北郊最遠處民人,旣異於江村居生之類,則混同赴役,實非斟量民隱之道。此則以減氷餘條,推移充給,坊役則使之通瀜擧行,而凡係抄戶之際,部隷及洞任輩,嚴加操切,毋敢有毫分濫雜之弊事,一體分付於京兆及四部,何如?傳曰,有司堂上中一員,明日入侍。
副司直尹師國疏曰,伏以臣於月前,夙患疝癖之症,觸寒復發,少失將攝,頑癖輒動,從以疝氣上衝,雖房闥之間,若或起動,則實有頃刻隕絶之勢。入冬以來,作一籧除,委身床笫者久矣。此際見差文禧廟享官,而顧今病狀,萬無升降拜跪之望。賤疾之每煩瀆擾,極知其萬萬惶悚,而實狀如右,玆不得不冒死呼籲於天地父母之前。伏乞聖慈,俯賜矜諒,亟命銓曹,趁卽變通,仍治臣罪,以肅朝綱焉。答曰,省疏具悉。疏辭,許令該曹付標。
丁未十一月二十八日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,檢校直閣徐鼎修,原任直閣徐龍輔,以次進伏訖。上命書傳敎曰,今丁未年抄啓文臣親試都計劃居首副司果洪義浩四十分,依例陞敍,課試都計劃居首別檢尹永僖五十分,陞六,課講都計劃居首佐郞尹光顔一百二十九分,陞品屬耳,熟馬一匹面給。又命書傳敎曰,今丁未年講陣都計劃居首宣傳官李身敬一百五十七分,陞敍,射都計劃居首,則旣未準試,勿論。又命書傳敎曰,抄啓文臣頒賞及進箋,明日便殿當親臨,以此,分付。命退,諸臣以次退出。
丁未十一月二十八日未時,上御重熙堂。都承旨入侍時,兼都承旨沈豐之,假注書李貞運,記事官李相璜·金祖淳,以次進伏訖。上曰,大妃殿氣候,自今日略有嘔症,與醫官相議,加入方文,改書以入,可也,豐之曰,水刺進御之後,或有升降之氣而然耶?上曰,非由是也。有若暑症者然,胃氣未調,欲吐而未能吐,誠切憫矣。上曰,右副承旨入侍。賤臣承命出,與仁浩偕入進伏。命書傳敎曰,課試居首抄啓文臣洪義浩,以陞敍依事目論賞矣。聞以課講,連三次壯元,已陞敍云,今番則以熟馬捧傳旨。上曰,文蔭武守令,限明年三月瓜,知入。賤臣承命出書入。上曰,限六月瓜,又爲知入。賤臣承命出書入。上曰,明日殿座時,入直侍衛,除之,可也。豐之曰,臣等則當盡參班矣。上曰,唯。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,有司堂上徐有隣,依下敎來待矣。傳曰,入侍。
以掌樂正李濟萬拿處傳旨,傳于南鶴聞曰,分揀。
尹行元啓曰,吏曹判書李文源,參判李秉模,參議李集斗牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議李集斗牌不進罷職傳旨,傳于尹行元曰,只推。
有政。吏批,判書李文源進,參判李秉模,參議李集斗牌不進,右承旨尹行元進。以吳泰賢爲修撰,朴興福爲禮曹佐郞,尹永僖爲典籍,洪義浩爲司藝,閔爲全羅都事,崔鵬海爲直講。
兵批,判書鄭昌順進,參判黃昇源入直,參議宋鍈,參知柳誼病,左副承旨曺允大進。以李顯益·金碗爲五衛將,權汲爲忠翊將,副司果沈興永。
曺允大,以兵曹言啓曰,宣傳官李身敬陞敍事,命下矣。李身敬,以承傳宣傳官仕滿,且經堂下三品實職,在前如此之人,或有陞資之例,而有非自下所敢援例仰請,堂下陞敍,別無可施之典,何以爲之?敢稟。傳曰,資歷旣如此,今日政加資下批,可也。
兵批,再政。宣傳官李身敬,今加折衝加資事,承傳。
南鶴聞,以兵曹言啓曰,同知中樞府事安翼濟,素患痰癖之症,當寒添劇,無望供職,呈狀乞遞。西樞雖是閑局,不可一向虛帶,今姑改差,何如?傳曰,允。
丁未十一月二十九日辰時,上御熙政堂。抄啓文臣頒賞入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記注官李宗烈·承膺祚入就位,先行四拜禮,分東西以次陞殿。豐之曰,莫重殿座時,皷吹初不待令,協律郎亦不來待,事之駭然,莫此爲甚。該院提調,幷爲推考,當該協律郎,所當重勘,而本院請推之外,無他可施之罰,何以爲之乎?上曰,依爲之。協律郞拿處,可也。出擧條引儀唱閣臣及抄啓文臣計劃武臣,入就位行四拜禮。原任提學李福源,一提學金鍾秀,檢校提學吳載純,原任提學鄭民始,二直提學李秉模,檢校直閣徐鼎修·鄭東浚,直閣鄭大容,待敎尹行任,率洪義浩·李身敬等,分東西行拜禮,樂作拜訖。樂止,下同上曰,禮兵房承旨,唱名頒賞,可也。豐之·允大,承命出頒賞,義浩等跪受,行四拜禮訖。上曰,仍爲進箋,可也。宣箋官奉箋陞殿,讀箋官韓商新·鄭晩錫·申溆,以次進讀訖。義浩·身敬等,行四拜禮,引儀跪告禮畢。上曰,李判府事入侍。賤臣承命出,與李福源偕入進伏。福源曰,日氣過寒,早朝臨殿,聖體若何?上曰,一樣矣。福源曰,王大妃殿氣候,若何?上曰,一樣矣。福源曰,惠慶宮氣候,若何?上曰,一樣矣。福源曰,今月亦無餘日,臣民顒祝之忱,去而益切,伏未審中宮殿氣候,若何?上曰,一向平順,而今則可謂太遲緩矣。福源曰,閭巷間亦多有十二三朔分娩之事矣。上曰,此雖稀有之事,而遲緩亦何妨也?福源曰,然矣。上曰,今冬過寒,而卿能好在,是甚可幸,而入於耆社之年不遠矣。福源曰,臣間有寒疾,日前候班,不得隨參,尙不勝耿結矣。上曰,左相不欲行次對,是甚可悶,而領相病狀,近果何如云耶?福源曰,日前聞之,不甚大段云矣。上曰,右相已渡江耶?福源曰,二十二日始爲渡江云矣。上曰,昨見賫咨官手本,則再明年以皇帝八旬稱賀云,別使似當入去矣。福源曰,然矣。上曰,皇帝之在位享年,俱極靈長,考諸往牒,實是罕有矣。福源曰,果然矣。上曰,今冬有雪頻多,明年來牟,可以占豐矣。福源曰,老農之談,以此爲驗矣。上曰,九月以後,連値閑暇,輒覽書冊,故三餘之工不少矣。福源曰,聖學高明,不待加勉,而今伏承下敎,不勝欽嘆矣。上曰,政官牌招開政。上曰,陞敍人,今日政,竝爲下批事,分付。命退,諸臣以次退出。
丁未十一月二十九日巳時,上御重熙堂。有司堂上入侍時,左承旨趙衍德,假注書趙台榮,記事官尹行任·金祖淳,有司堂上徐有隣,以次進伏訖。上曰,氷丁事,何以爲之乎?有隣曰,沿江民人,依例應役,山底戶稍遠村,使之除役,宜矣。上曰,從便爲之,可也。有隣曰,紫門藏氷,非久當爲擧行,而內氷庫修理,有難如例爲之。西氷庫四庫所藏之氷,以三庫施行,除出一庫,藏置內氷,來頭鱗次取用時,駄價依例自戶兵曹上下事,分付,伐氷抄戶,今始釐正,紫門藏氷官,使之追後出去,何如?上曰,依爲之。止出擧條有隣曰,臣於朔膳進上物種中,有區區所懷。待罪禮曹時,擬欲提稟而未果,今因言端,敢此仰達矣。貢獻事體,至爲嚴重,所當以土貢本體,當節所産封進,而諸道物膳中,海衣·粉藿·秀魚卵·乾廣魚·乾大口魚等屬,務從體大,專尙黏付,味旣全失,色亦易損,定例釐正時,曾有申飭,而近復如前。雖以生銀口魚言之,欲趁月令之朔日,未免封進之太早,似此等節,殊乖致敬之意,反有違時之歎。此後則海衣·粉藿·秀魚卵·乾廣魚·乾大口魚四種,勿拘大小,以本體之美好者,另擇封進,生銀口魚節早則早封,節晩則晩封,物以體小未成者,徑先封進之意,令禮曹及廚院,發關知委於封進諸道,何如?上曰,依爲之。出擧條命退,諸臣以次退出。
丁未十一月二十九日申時,上御重熙堂。承旨入侍時,左承旨趙衍德,假注書趙台榮,記注官承膺祚,記事官金祖淳,以次進伏訖。上曰,王大妃殿進御加減蔘橘茶五貼製入。出榻敎上曰,惠慶宮進御加減歸脾湯二十貼製入。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郎廳來言,今日賓廳日次,而無時急稟定事,不得來會云矣,敢啓。傳曰,知道。
傳于南鶴聞曰,傳香承旨,馳詣宗廟·景慕宮,奉審摘奸以來。
傳于趙衍德曰,平安監司尙未辭朝,曠務可悶,一兩日內辭朝。
傳于趙衍德曰,左承旨入侍。
以李運彬囚單子,傳于南鶴聞曰,保放。
洪仁浩,以吏曹言啓曰,南學訓導高克忠,受由過限未上來,依例改差,何如?傳曰,允。
趙衍德,以戶曹言啓曰,卽接廣興倉所報,則依傳敎,自三月至十二月,合十朔祿俸,倉官更爲輸納于東大門外判府事趙璥所住處,則以爲屢煩輸送之恩,終無冒受之路,惶隕之極,恐俟譴何云,祿俸不爲領受,何以爲之?敢啓。傳曰,大臣之苦懇若此,一向例批,旣非體諒之意。聞其所患,尙無差意,又豈可以此不緊之事,添作惱心之端乎?且考之故事,凡大臣儒臣之辭月俸,有代送食物之擧,予於此大臣,何靳殊典?出仕間月俸,以食物代送,仍以安心順受之意,遣史官,傳諭,問疾以來。
事變假注書張錫胤書啓,臣敬奉聖諭,馳往傳諭于東部崇信坊契判中樞府事趙璥所住處,則以爲恩諭出尋常萬萬,病裏惶隕,益不勝感泣之至云矣,敢啓。傳曰,知道。
趙衍德,以戶曹言啓曰,判府事趙璥,祿俸不受草記批旨內,月俸以食物代送事,命下矣。取考大臣食物賜給前例,則多少不一,而今此代送之命,寔出於安其心之聖意,則不必加數於常俸。且每月代送,與一時擧行有異,食物米二石·太一石·猪肉五斤,今朔爲始,輸送之意,敢啓。傳曰,知道。
趙衍德,以戶曹言啓曰,今因內司手本,鄭房及他免稅中,有土免稅米,收報戶曹推尋事,命下矣。蓋此免稅,雖已移送內司,而揆以事理,未收等節,有非本曹所可推尋者,不得擧行之意,惶恐敢啓。傳曰,鄭房免稅條,以戶曹米錢,準數輸送內司,旣有下敎。且此是公稅,則該邑之無端不納,萬萬駭然。無論已準納未準納,內司則但當依元數推來,更勿煩瀆。他免稅事亦然,而此條依草記施行。旣屬內需司,則事面無他稱托之端,而尙未準納,尤爲駭然。方令內司,以盡捧後,形止使之來告,又或愆限,當該守令,當拿問嚴處矣。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,來初五日,朝參日次,而國忌正日相値,頉稟之意,敢啓。傳曰,知道。
趙衍德啓曰,漢城府郞廳來言,獻民數修正次,請出矣,敢啓。傳曰,知道。
傳于趙衍德曰,都承旨入侍。
傳于趙衍德曰,右副承旨入侍。
傳于趙衍德曰,吏兵房承旨,持歲抄入侍。
傳于趙衍德曰,戶房承旨入侍。
曺允大,以兵曹言啓曰,兼司僕將崔範星,素患痰癖之症,每當換節之時,如期發作,時月之內,無望供職,呈狀乞遞,實病旣如是,則宿衛領軍之任,不可久曠,今姑改差,何如?傳曰,允。
曺允大,以兵曹言啓曰,本曹一軍色,專管龍虎營,近益淍弊故,至有昨冬劃給田土之命,自今年,發遣曹屬,收稅補用,而其中礪山所在十五結零,本色郞廳,不告堂上,私送所親,收稅以來云。臣晩始聞知,以公稅私人,已違常格,不告擅送,有關事體,科治該吏,則該郞柳文養,以此自引,累次呈旬,臣又以事體所在,不得不然之意,委曲開諭,使之行公,則該郞,仍卽出仕多日供職之後,忽又引入,曠廢曹務,該吏則不欲施罰,私人則不令推現,初旣遂非,末又務勝,揆以事面,勢難仍置,汰去,何如?傳曰,拿處。
趙衍德,以戶曹言啓曰,曹中各樣物種歲末遺在,依例別單書入之意,敢啓。傳曰,知道
趙衍德,以漢城府言啓曰,今此丁未年獻民數時,京中及八道元戶人口摠數,抄錄合啓,而濟州三邑民數,迄未上來,海島遲速,未可豫料故,京外已磨鍊戶口摠數,爲先入錄,濟州三邑,待其上來,追後添錄之意,敢啓。傳曰,知道。
丁未十二月初一日巳時,上御重熙堂。都承旨·右副承旨入侍時,兼都承旨沈豐之,右副承旨洪仁浩,假注書李貞運,記事官李相璜·金祖淳,以次進伏訖。上曰,大妃殿氣候,以外氣,肢節皆有痛候,湯劑本方中,人蔘加入製進,好矣。豐之曰,産室圖帖,今日午時,當改粘乎?上曰,依去朔例爲之好矣。仍命書歲抄判付,仁浩曰,前僉使田光羽,方在定配,而歲抄單子,混錄於奪告身,致勤點下,該曹之不能照察,殊甚未安,原單子勿施,當該堂上,推考,何如?上曰,依爲之。出擧條仍命退,承史以次退出。
丁未十二月初一日未時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,今番北道上來印出碑文奉來。賤臣承命出奉入,上進覽訖。敎曰,此碑文,還爲奉安于內閣事,分付。賤臣承命出傳。上命書傳敎曰,歲抄點下者,依例捧傳旨。命退,承史以次退出。
上在昌德宮。停常參·經筵。
自辰時至午時,灑雨下雨,測雨器水深三分。
自午時至申時,灑雨下雨,測雨器水深六分。
自初昏至夜五更,灑雨下雨,測雨器水深一寸一分。
中宮殿,藥房口傳問安。答曰,知道。
傳于南鶴聞曰,平安監司留待。
傳于沈豐之曰,都承旨入侍。
備忘記,平安監司金履素下直,長弓一張·長箭一部·片箭一部·筒兒一筒賜給。
傳于趙衍德曰,左承旨入侍。
傳于南鶴聞曰,兵郞中拿處及兼帶抄啓文臣人,竝改差,令該曹口傳差出。
吏曹口傳政事,以崔守忱·閔師宣爲兵曹佐郞。
兵曹口傳政事,副司果尹光顔。
傳于南鶴聞曰,各司褒貶,皆令限內擧行,取才亦爲擧行事,分付。
禮曹,今十二月十四日,行宗廟臘享大祭親祭取稟。奉敎攝儀爲良如敎。
禮曹,今十二月十四日,行社稷臘享大祭親祭,取稟。奉敎攝儀爲良如敎。
禮曹,今十二月十四日,行景慕宮臘享大祭親祭,取稟。奉敎攝儀爲良如敎。
敎平安監司金履素書。王若曰,周登十連,爰責屛翰,虞咨四岳,咸秦績庸,自昔簡賢而授之顧今捨卿其誰也?睠彼西關重鎭,貽我北宸深夏,金銀川蜀之饒,而虛簿按泉流之故,弓馬趙代之壯,而邊籌忽陰雨之圖,近値年穀之少豐,愈見生靈之多困,江稏灣貝,供篚匱而奸竇滋,唐舶燕繒,防堠疏而尾閭竭,視諸路管轄爲最,詢有位掄揀其難,惟卿,策名風泉,貯望柱石,四世五公之燀爀,忠孝靑氊,三司八座之翶翔,江湖素履,鍊達之材周通之識,本諸靖白乃心,凝確之操醇慤之姿,恥彼蠟黃其貌,惟其適用於大小,所以歷揚於淸要,兩銓著藻鑑之譽,允協物議,東服播棠茇之詠,尙切去思,暫管米銅,劉轉運之能幹,久贊籌畫,王樞密之經綸,伊十載勞勩之旣彰,肆近日倚毗之冞篤,禁闥出入之願,豈宜使卿遠離?關河保障之任,咸謂非此莫可,玆授卿以行平安道觀察使兼兵馬水軍節度使都巡察使管餉使平壤府尹,卿其祗服寵命,克恢遠圖,北門有寇萊公,可使鎭撫邊境,西人稱范老子,足以彈壓藩垣,樽俎折衝,宜軫吳桑之禁,裘帶整暇,毋忘陶甓之勞,精簽抄而完繕修,所貴釐革之政,公黜陟而嚴譏詗,須勉振刷之方,凡厥稟裁,自有彝典。於戱,出自卿月,流以福星,履聲乍隔於天門,卿須有北望之戀,旌彩頓變於河壘,予則無西顧之憂,故玆敎示,想宜知悉。知製敎趙鎭宅製進
丁未十二月初二日巳時,上御重熙堂。都承旨入侍時,兼都承旨沈豐之,假注書李貞運,記事官李宗烈,記注官承膺祚,以次進伏訖。上曰,平安監司入侍。賤臣承命出,與平安監司金履素,偕入進伏。上曰,卿今出外,可得一時休暇,而予心則甚悵然矣。履素曰,此時異於他時故,雖承飭敎而不敢爲辭退之計,低徊未發矣。當此中外大小,晝夜顒祝之際,今當辭陛,下情不勝悵結矣。上曰,今日當宿,何處?履素曰,今日出宿於京畿中營,明日則宿坡州矣。上曰,今番褒貶,新舊伯中,誰可當之乎?履素曰,褒貶封進,例在今月初十日,而舊伯之行,其前已發,似不及爲之矣。上曰,西路近甚蕭條云,蘇弊祛瘼之政,卿須着念爲之,可也。履素曰,臣之人器最下,前後經歷,孰非不稱,而至於此職,尤非其任,恐無一分報效之望矣。上曰,西路素稱多武力之士故,自前往往有別軍職調用者,卿須廣搜此等人,如有可合者,以親幕,使之知其堪用然後,仍爲上送,好矣。履素曰,當如聖敎矣。上曰,此外,別無向卿說道者,往須安過也。先命履素退出,豐之曰,中宮殿湯劑中,紫蘇飮佛手散,不可無預備之道故,敢達矣。上曰,御將入來時,持進可也。仍命退,承史以次退出。
丁未十二月初二日午時,上御重熙堂。左承旨入侍時,左承旨趙衍德,假注書趙台榮,記注官承膺祚,記事官尹行任,檢校直閣鄭東浚,以次進伏訖。上命讀公事,仍書判付訖。命書傳敎曰,各司貶坐,勿拘齋日爲之。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于曺允大曰,判府事入侍。
兵曹口傳政事,副司果李書九。
曺允大,以兵曹言啓曰,宣傳官李文喆,身病猝劇,旬月之內,萬無起動供職之望,連狀乞遞,實病旣如是,則不可等待其差復,今姑改差,何如?傳曰,允。
曺允大,以備邊司言啓曰,本司武郞廳李元祥,奔走勤仕,已滿十五朔,依例陞敍或守令除授事,捧承傳施行,何如?傳曰,允。
曺允大,以備邊司言啓曰,本司武郞廳徐有鳳,奔走勤仕,已滿十五朔,依例六品遷轉事,捧承傳施行,何如?傳曰,允。
判義禁金鍾正疏曰,伏以景運川至,彌月載屆,臣民顒祝,大小同情。仍伏念臣,猥以僇廢之蹤,叨被薰沐之私,隆天厚地,無以報其萬一,而窮命轉畸,危蹤易擠,遭罹孔慘,薤粉在卽,竊不自意,日月之明,昭晣無餘,父母之慈,庇保曲至,恩敎春溫,字字浹骨,雖使臣,極口自明,無以逾此,闔門感祝,不知死所,玆於出城屛伏之際,金吾寵命,忽下夢想之外,踪地愈蹙,天眷愈新,枯荄復蘇,陰崖回暖,自惟螻蟻微命,何足仰煩於洪造,而陶鑄神功,殆若獨偏於一物,臣手奉恩誥,以首頓地,惶感隕越,不覺涕血之交逬也。顧臣今番所遭,卽在事初,已被臺參,而臣亦陳章首服者也。以臣昏鈍之姿,忽値倉猝之變,警悸先發,知慮頓塞,未及回旋,自致蹉跌,反躬默數,昨指靡及,第其遑駭顚錯,不知所出之狀,今此言者之言,亦不能全沒,則反謂之猶豫黽勉者,果何意也?不究其終始事實之如何,直驅於千萬罔測之科,倘微我聖上至仁至明,則臣何以獲保縷命也哉?從古人臣之幸全於危禍之餘者,莫不頌再造之恩,而竊惟聖上之於臣,旣已甄拔於坑塹,衽席於水火,以至倉惶迷錯,則原恕而全之,孤弱顚隮則哀憐而拯之,以覆載生成之澤,兼鞠育顧復之恩,生死肉骨,前後幾遭,則罔極之德,奚但止於再造而已哉?抑臣之所自悼者,臣本孤根孑立,依靠靡所,十載幽谷,再見天日,區區寸丹,惟恃天鑑之臨照,而其奈當事昏謬,自速罪戾,涉世疏愚,厚招怨憾,至以虛丹之蹤跡,亦入駭浪之推盪,聖眷每軫於全保,而人必欲其傾陷,微忱蔑校於報答,而身已極於顚沛,仰孤降私,俯愧素心,撫躬悲汶,尙復何言?惟有匿影削跡,永謝周行然後,煩言不達於聰聽,殘命,庶保於桑楡,從後自靖之圖,秖在於此恩除之下,義當竭蹶,而情地至危,去就何論?以此滓累之蹤,猥入文字,亦有所不敢一味蹙伏,譴罰不加,數朔虛縻,惶悚轉深,況今各司殿最,申飭有命,而本府則將不免緣臣廢閣,罪上添罪,蓋無所逃,玆敢不避嚴誅,冒瀆危懇。伏乞聖明,俯賜照察,亟削臣職名,仍命有司,重勘臣罪,以快人心,以安私分,不勝幸甚。答曰,省疏具悉。人言豈足云云?卿其勿辭行公
傳于南鶴聞曰,批下牌招,申飭行公。
丁未十二月初三日巳時,上御重熙堂。判府事入侍時,左承旨趙衍德,假注書趙台榮,記注官李宗烈·承膺祚,判府事徐命善,以次進伏訖。上曰,原任直提學入侍。賤臣承命出,與原任直提學鄭民始,偕入進伏。命善曰,近日日氣不調,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。命善曰,中宮殿氣候一向平順乎?上曰,連得平順,而今則太遲緩矣。命善曰,閭巷間,亦有過數朔分娩之事,不必以遲緩爲難矣。上曰,此是老産而豫用達生散故,致此太遲矣。命善曰,八域臣民,擧皆顒望故,似然矣。上曰,馬場內牧場,欲以石築之耶?命善曰,若以石材環築,則所費殆至十餘萬金故,欲以木柵爲之矣。上曰,以木柵爲之,當至幾許耶?命善曰,所費只至一萬三四千兩,而火巢近處,當以石材完築矣。上曰,商量善爲之,可也。民始曰,昨日之雨,無異夏潦,而若復成凍,則牟麥之受傷可慮矣。上曰,判府事近得休息故,神色頗勝矣。命善曰,伏蒙聖澤,以致閑養,不勝感幸矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于洪仁浩曰,都承旨,左承旨入侍。
傳于洪仁浩曰,同副承旨入侍。
傳于趙衍德曰,戶曹判書漢城府當上郞廳入侍。
趙衍德啓曰,戶曹判書徐有隣,漢城左尹蔡弘履,漢城主簿兪漢輔,依下敎來待矣。傳曰,入侍。
以判義禁金鍾正牌不進推考傳旨,傳于南鶴聞曰,宜令一伸廉隅,許遞。
尹行元啓曰,吏曹判書李文源,參判李秉楧,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,更卽牌招,何如?傳曰,無故行公銓堂,每政輒違,極爲未安,此啓辭休紙還給,都政前,政官違牌,勿捧傳旨。
有政。吏批,判書李文源進,參判李秉楧內閣進,參議李集斗式暇,右副承旨洪仁浩進。以鄭述祚爲判尹,李挺龍爲兵曹佐郞,尹聚東爲司僕主簿,柳煥爲司宰主簿。再政。以申曮爲禮曹正郞,趙錫福爲司饔直長,閔光暹爲內資直長。三政,以徐有鍊爲兵曹正郞,申在維爲司饔奉事,尹五榮爲繕工奉事。四政,以李憲圭爲禧陵參奉,李齊白爲英陵參奉。
兵批,判書鄭昌順進,參判黃昇源,參議宋鍈病,參知柳誼入直,左副承旨曺允大進。以李夏章爲同知,吳鼎煥爲僉知,安棣爲兼司僕將,白鳳麟爲五衛將,沈載鎭爲五衛將,尹養儉·柳殷鉉爲宣傳官,金鼎澤爲露梁別將,僉知五單李儒敬·柳孝源·朴基豐·吳毅常·徐英輔,護軍李文德·申㬚·李邦鵬·許侙·金樂淳·李弘遠·李鼎勲·尹在復·安翼濟·李文喆·李格·柳鎭琡·安橚·韓聖養·黃世中,副司直尹尙東·金履禧。
傳于曺允大曰,武兼尹養儉,昨年因畫壯,旣有準職後加資之命,宣傳官,係是無品職,旣經本任,今日政,加資下批。
兵批,再政。宣傳官尹養儉今加折衝,加資事承傳。
曺允大,以訓鍊都監言啓曰,王大妃殿別監崔命爀,去夜二更量,犯夜被捉於本局巡邏軍,不可循例決放,何以爲之,敢啓。傳曰,待用棍,依更數決棍次,保放。
禮曹,今十二月十四日,行宗廟臘享大祭親傳香,取稟。奉敎敬依。
禮曹,今十二月十四日,行社稷臘享大祭親傳香,取稟。奉敎敬依。
禮曹,今十二月十四日,行景慕宮臘享大祭,親傳香,取稟。奉敎恭依。
丁未十二月,初四日巳時,上御重熙堂。都承旨與左承旨入侍時,行都承旨沈豐之,左承旨趙衍德,記事官金孝建·尹行任·金祖淳,以次進伏訖。上曰,王大妃殿進御湯劑,問于醫官,更爲議定後來稟,可也。豐之承命先出。上曰,戶判及漢城府堂郞,使之待令事,分付。
丁未十二月初四日未時,上御誠正閣。同副承旨與戶曹漢城府堂上入侍時,同副承旨南鶴聞,假注書李貞運,記注官承膺祚,記事官金祖淳,戶曹判書徐有隣,漢城左尹蔡弘履,主簿兪漢輔,以次進伏訖。上曰,氷戶別單中,遠近洞,何以爲定乎?弘履曰,以距江十里爲限,而十里內爲近洞,十里外爲遠洞矣。上曰,西部民則不入於其中乎?弘履曰,以中部民爲之,而抄爲之後,部官眼同爲之矣。上曰,獨戶殘戶,不入於其中乎?弘履曰,任長,持發賣通記,區別抄出故,殘獨戶則不入矣。有隣曰,一戶所收,不過爲錢分之間故,抄戶存拔,無甚係關云矣。弘履曰,諸戶雖收雖不過錢分之間,而但收來時,不無任長輩,中間作姦之弊,此則部官申飭,一如坊役雇價之例則似好矣。有隣曰,無論所入之加減,渠輩則皆不願此,而只欲復出氷契矣。上曰,掃雪則除之,合掃雪軍,城外民,盡入其中,酌定收錢,則一年應役之外,必有剩餘,以其餘數,善爲區處,以爲防役之道則似好矣。弘履曰,最遠洞則不在應役之中矣。有隣曰,渠輩之心則無論八分與一錢,皆以爲厭云。大抵,以此爲式,則於渠似當便好,而渠輩則不滿於罷氷契,而互相紛紜,民情亦可怪矣。上曰,收來時,其果無因緣作姦之弊耶?有隣等曰,爲通記,假如以大戶一錢,中戶八分,小戶五分爲式,曉喩渠輩,依此收納,則似無作姦之患矣。上曰,是本民出,傳之於民,未爲不可,且聞江村兩班,往往有私氷之人,百兩爲本則所餘之數,多至二三百兩云,雖行此法,不禁私氷,則出於民者不過一番,而有來頭蠲役之望矣。有隣曰,氷契之法,亦與此,別無異同矣。上曰,氷契時則渠輩收錢貿氷乎,或伐氷用之乎?有隣曰,一人所伐,不過爲六丈,而不入於伐氷者,爲掃雪之役,此則西部爲之而出一錢,今若收錢則似甚輕便,而渠輩則以爲收錢之際,兩班不出錢,則誰可當之,任長往來時,又有酒肉之費,以是尤不願云矣。上曰,氷契,渠自出錢爲之乎?有隣曰,出入民力,而其財爲四五百兩,不甚大段矣。駄價則別有之矣。上曰,取其餘息利,以當伐氷之役則何如?有隣曰,歲出四五百兩則可以當之矣。上曰,然則民戶所出,其數當爲幾何?有隣曰,以一錢爲式而推之,則爲百三十餘兩,存本取利,則可當此數矣。弘履曰,私氷之人以爲,若給駄價,則渠當自出任之云,此則出於窘迫之致也。摎以事面,終涉苟且矣。上曰,領相之意云何?有隣曰,領相之意,則依坊役例爲之爲好云矣。上曰,自官收錢,出給氷契,不禁私氷,則似必以爲便矣。有隣曰,渠輩,方如曉虎之勢,若給駄價,則其利大矣。上曰,今年旣不駄來,以駄價買氷用之,以除一年之役則好矣。仍命書傳敎曰,有民則有役,伐氷之役,亦豈已也?今年則適因闕內,不得用土木,旣不藏氷於內氷庫故,駄運之需,餘過强半云,官給運需,本出坊民役之,聖意今以餘數,以公還公,曷若以民補民,且見京兆抄戶別單,亦有合商量處,有難以此啓下,召問該堂,蓋爲此也。今年江戶,伐氷之役,特竝除之,以運需餘數,浮氷取用事,分付。上敎弘履曰,江民及山底民人處,詢問便好之道,後日賓對復奏,可也。又命書傳敎曰,內局臘劑,尙不爲之云,公用緊漫姑捨是,如例製出然後,自多滲漉之效,今年豈可闕爲?更勿趑且,依例爲之事,令內局知悉。又命書傳敎曰,兵曹軍色郞,正郞例兼,而前佐郞柳文養,雖因特敎兼管,而非常式,今聞佐郞,見窠自辟云,前望筒勿施,正郞中,今日政,移遷作窠後,軍色郞,更爲擬入事,分付。又命書傳敎曰,今閱承傳官案思之,益安大君奉祀孫,昨年有卽爲調用之敎,則該曹尙不收擬,極爲未安,大君,卽開國首勳,奉祀孫錄用,豈可因循?今日政調用,月山大君奉祀孫調用事,先朝屢勤下敎,年前,予又於謁陵路,駕過祠宇,仍有調用其孫之命,亦不收用,該曹事,極爲稽忽,亦令今日政調用。命書榻敎曰,政官牌招開政。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于尹行元曰,都承旨入侍。
傳于曺允大曰,左承旨入侍。
傳于曺允大曰,右副承旨入侍。
以禁府都囚徒,傳于洪仁浩曰,尹長烈·成鼎鎭·權恢·李運彬削職放送,宋益休·李得駿罷職放送,曺亨壽·金進源付過放送。
以柳文養囚單子,傳于洪仁浩曰,保放。
傳于南鶴聞曰,史官二員待命,騎馬二疋立之。
沈豐之,以內醫院都提調·提調意啓曰,內局臘劑,尙不爲之云,公用緊漫姑捨是,如例製出然後,自多滲漉之效,今年豈可闕爲?更勿趑趄,如例爲之事,令內局知悉事,命下矣。所當卽爲擧行,而第當此時,劑藥官及醫女軍人等,數多雜人之出入院中,其在愼重之道,實多可悶之端,依前定奪,姑爲退行,何如?傳曰,依昨日下敎爲之
沈豐之,以觀象監領事提調意啓曰,因兵曹草記,禁漏行首官,後勿如是之意,嚴飭放送,當該官,令該監科罪事,命下矣。當該禁漏官金壎,帳殿奏時,不能審愼擧行,致有此科罪之命,事之驚駭,莫此爲甚,禁漏官金壎,爲先汰去之意,敢啓。傳曰,迷劣所致,自本監科罪。
洪仁浩,以義禁府言啓曰,兼春秋雲山郡守金鳳顯拿問處之事,傳旨,啓下矣。金鳳顯時在任所云,依例發遣府羅將拿來,何如?傳曰,待待命拿囚。
丁未十二月初五日辰時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,王大妃殿進御加減正傳二陳湯,自今日一貼式煎入,命讀都囚徒。仍書判付訖。上曰,昨日應製,何以晩後製進乎?仁浩曰,正書稍遲故,以致差晩矣。命退,承史以次退出。
丁未十二月初五日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命讀公事,仍書判付訖。上曰,禁府保放罪人,皆依下敎放送乎?衍德曰,俄果招致該府書吏,詳細分付矣。命退,承史以次退出。
丁未十二月初五日未時,上御重熙堂。都承旨入侍時,兼都承旨沈豐之,假注書李貞運,記事官李相璜·金祖淳,以次進伏訖。上曰,大妃殿氣候,感候則少瘳,而但膈間痰候,尙未順降,此不是胃弱之候,而專由於常時痰火之證也。痰候今則顯有躁意,喉間亦有痰候之往來者,誠切憫矣。卿須詳問于徐命緯,議藥以入,可也。熱痰之中,亦有寒意,人蔘之停止難矣。且有感熱之候,則溫劑亦難進御,詳量症候,湯劑改入好矣。豐之曰,中宮殿諸節,近日則若何?上曰,諸節則一樣,而漸致差久,誠泄泄矣。豐之曰,卞觀海之言則,以爲達生散,更爲進御爲宜云矣。上曰,本方中,欲爲加減乎?豐之曰,觀海之言則,以爲依本方製進云矣。上曰,姑觀來頭,更議,可也。上曰,臘劑之尙今不爲,極是欠典故,昨日筵中,已下敎矣。自何日欲始之耶?豐之曰,臘劑之尙今遷就,臣等亦知其未安,而第若始臘劑,則雜人之出入者,多至七八十人故,此時不敢爲製出之計,旣已忍到至此,且又姑俟,似合愼重之道矣。上曰,雜人出入之數,何其多也?豐之曰,製藥官·刀子匠·金子匠·醫女等屬,總爲此數矣。莫重臘劑,旣難移設處所,且臣等亦無出外監製之勢,事誠難便矣。小臣愚意則淸心·安神·蘇合等丸,三種進上外,別無緊關者,姑先以三種製出,似好矣。上曰,只製三種則可至幾日乎?豐之曰,此則限一望,各別董役,庶可爲之矣。上曰,雖不及歲前,而第須始爲之,可也。進上則雖退至正二月,亦無不可矣。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于南鶴聞曰,左承旨入侍。
傳于洪仁浩曰,同副承旨入侍。
傳于洪仁浩曰,右副承旨入侍。
有政。吏批,判書李文源進,參判李秉模,參議李集斗式暇,同副承旨南鶴聞進。以李命植爲判義禁,洪義浩爲宗簿正,李昌胄爲明陵別檢,金建柱爲敦寧參奉,金聖和爲咸從府使,兼春秋單魚錫齡。
兵批,無政事。
傳于南鶴聞曰,舍人,今日政差出。
吏批,再政。以鄭大容爲檢詳。
傳于南鶴聞曰,未參坐玉堂,許遞。
以趙錫穆囚單子,傳于洪仁浩曰,保放。
曺允大,以兵曹言啓曰,五衛將朱重純,身病猝重,時月之內,無望供職,呈狀乞遞,宿衛輪番之任,不可久曠,今姑改差,何如?傳曰,允。
領府事鄭存謙箚曰,伏以臣於病伏中,伏見傳敎下者,各司褒貶,皆令限內擧行,臣殘喘尙延,職名猶縻,至於社稷署殿最,事體重焉。成命之下,曷敢不趁卽奉承,而第臣左癱,入冬簁劇,寒氣乍觸,筋絡拘急,肢末浮症,尤係危惡,今至兩朔,汔無減勢,房闥起動,不能自遂,陳力赴坐,其勢末由,伏枕惶隘,不知所措,玆不得不據實自列,仰請處分。伏乞聖明,俯垂矜諒,亟賜變通,遞臣本署都提調之任,俾考績重典,及時磨勘,以存國體,仍治臣瀆擾之罪,以肅朝綱焉。取進止。答曰,省箚具悉卿懇。旣非緊任,且當隆寒,卿須安心善撮,勿爲磨勘。仍傳曰,此批答,遣史官傳諭。
丁未十二月初六日午時,上御重熙堂。承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,以次進伏訖。上曰,去夜史官摘奸時,各司皆無頉耶?衍德曰,果無頉云矣。上曰,畿內各邑還穀,幾何收捧耶?有防曰,連聞各邑所報,則非久當畢捧云矣。命退,諸臣以次退出。
丁未十二月初六日申時,上御誠正閣。同副承旨入侍時,同副承旨南鶴聞,假注書趙台榮,記事官李相璜·金祖淳,以次進伏訖。上命書傳敎曰,政官牌招開政,未下直守令,皆令明日辭朝。又命書傳敎曰,右承旨入侍。賤臣承命出傳,右承旨尹行元進伏。上曰,禁·御兩營貶坐,何日爲之云耶?行元曰,未及聞知矣。命退,承史以次退出。
丁未十二月初六日申時,上御誠正閣。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,忠於君,孝於親,立朝敢言,處官潔己,以至家室之間,所守又確,如是豈易得之人?遽聞長逝之報,痛惜曷言?予則曰雖謂死於王事,惟過語,衰境執喪,疏食終三年,榮衛已積瘁,而去夏以後,傷損尤無可言,際因秉義棄官,棲屑於荒郊深山,備經人間不可堪之苦,況醫藥不以時節,攝先其方,畢竟有此不起,似此出處,似此執守,求之古人,不惟不愧,在予心,蓋不覺私自激感而傷歎,且聞添劇祟於先忌夜登崗達朝,孝哉孝哉。旌諡之典,無則固已矣。不施於此大臣,將焉所施,令該曹,就卒判府事趙璥第,表以孝子之閭,仍令弘文館,不待諡狀,攝其行誼,當日議諡臨吊等事,雖未如禮,諸凡隱卒之典,從厚例擧行,給俸錄孤,亦令依例爲之事,分付。上曰,應敎,誰也?仁浩曰,朴廣源·鄭萬始也。上曰,應敎一員,卽爲入來,故判府事趙璥議諡事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,來十一日,輪對日次矣,敢稟。傳曰,爲之。
曺允大啓曰,來十一日,朝參日次矣,敢稟。傳曰,停。
傳于尹行元曰,下直守令留待。
傳于趙衍德曰,同副承旨入侍。
傳于趙衍德曰,右副承旨與下直守令入侍。
傳于曺允大曰,左承旨入侍。
有政。吏批,判書李文源,參判李秉模進,參議李集斗式暇,同副承旨南鶴聞進。以趙鎭宅·沈興永爲校理,鄭東觀爲修撰,洪義浩爲副校理,朴基正·李鼎德爲副修撰,辛翊寧爲監察,金錫權爲司藝,舍人單鄭大容,諡號望,故判府事趙璥爲忠定。
兵批,判書鄭昌順進,參判黃昇源,參議宋鍈病,參知柳誼入直,左副承旨曺允大進。以鄭好仁爲知事,李身敬爲五衛將,李亨復爲宣傳官,副護軍尹養儉·鄭萬始,副司直金履翼·李羽晉·徐配修,副司果吳泰賢·李尙度·趙鎭宅。
南鶴聞,以議政府左議政意啓曰,卒判府事趙璥諡號合坐,今當爲之,而左參贊吳載純,右參贊宋載經,俱有身病,無以備員開坐,左參贊吳載純,右參贊宋載經,竝姑許遞,令該曹,以在京無故人,口傳差出,待下批,仍卽牌招,以爲推移進參之地,何如?傳曰,允。前望單子入之,待下批,先參坐,後謝恩。
參贊前望單子入之,左參贊金鍾正,右參贊鄭昌聖落點。
南鶴聞,以吏批言啓曰,義盈主簿尹勉遠呈狀內,身病猝重,勢難察任云,今姑改差,何如?傳曰,允。
丁未十二月初七日辰時,上御誠正閣。同副承旨入侍時,同副承旨南鶴聞,記事官金孝建·李相璜·金祖淳,以次進伏訖。上曰,政官牌招開政。命退,諸臣以次退出。
丁未十二月而七日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,檢詳今日政,陞付舍人事分付。賤臣承命出傳。上曰,故判府事趙璥家,勢將過葬後,遣承旨致祭,禮曹單子,以此書給,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,戶曹判書入侍。
傳于南鶴聞曰,右副承旨入侍。
兵曹口傳政事,副司直吳載純。
洪仁浩啓曰,明日展拜時,由逌瞻門事下敎,而司謁誤傳以月覲門,莫重傳命,如是誤傳,極爲駭然,當該司謁,令攸司科治,何如?傳曰,當該司謁推考,原傳敎,以逌瞻門改書出。
傳于南鶴聞曰,明日當由逌瞻門,展拜景慕宮,該房知悉。
傳于南鶴聞曰,明日出宮門路,以賓陽門爲之。
丁未十二月初八日巳時,上御重熙堂。承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,戶判入侍。賤臣承命出,與戶曹判書徐有隣,偕入進伏。上曰,忠淸道堤川縣還穀事狀啓持來。賤臣承命出持入,上命承旨讀奏,仍書判付訖。有隣曰,故判府事趙璥,依例給俸事命下矣。向來常俸之代,給食物,寔出於慰安其心之聖意,今亦依此例,以食物限三年代送,似合事宜故,敢此,仰達矣。上曰,依爲之。出擧條命退,諸臣以次退出。
丁未十二月初八日初更,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,肅廟寶鑑,曾有諺解,而慈殿慈宮,方欲進覽列聖朝寶鑑,諸承旨與入直玉堂,分掌各卷,念日廳坐,竝飜諺以入可也。仁浩曰,明日展拜時設布帳,依去月例置之事,當爲分付乎?上曰,可矣。命書榻敎曰,王大妃殿,進御一錢五分重人蔘粟米飮,自今日一貼式煎入。命退,承史以次退出。
上在昌德宮。停常參·經筵。
上詣景慕宮展拜罷後,還入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
傳于曺允大曰,侍衛軍兵毛具。
傳于沈豐之曰,左承旨入侍。
傳于洪仁浩曰,右副承旨入侍。
判尹前望單子入之,鄭昌聖落點。
禮曹判書前望單子入之,宋載經落點
右參贊前望單子入之,李性源落點。
曺允大,以御營廳言啓曰,今十二月初九日景慕宮展拜時,依兵曹啓下節目,東營入直軍三十名除出,入直把摠李燁,哨官尹弘儉,率領,宮大門外把守,而待標信出用,解嚴後還入直間,哨官權薰,代直之意,敢啓。傳曰,知道。
丁未十二月初九日辰時,上詣景慕宮展拜入侍時,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,二直提學李秉模,檢校直閣徐鼎修·鄭東浚,直閣鄭大容,待敎尹行任,以次隨駕,上具翼善冠·衮龍袍,乘輿出賓陽門,藥房都提調洪樂性進前奏曰,朝候過冷,聖體,若何?上曰,一樣矣。卿則留院,可也。駕出弘化門,由逌瞻門,詣齋室外,降輿入齋室,少頃,出東狹門,就板位,行再拜禮,詣宮內奉審訖,還詣齋室,出西狹門,乘輿出日瞻門入弘化門,由建陽門入協陽門還內,諸臣以次退出。
丁未十二月初九日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,今日廳坐,以賓陽門外爲之事下敎,則諸承旨,例自宣仁門仕進,而今聞皆以金虎門入來云,事甚怪駭,其委折,問于右副承旨以來,賤臣承命出回奏曰,右副承旨洪仁浩以爲,不善知委,有此僨誤,不勝惶恐云矣。命書傳敎曰,今日出宮時,以入直不爲待令,紀綱所在,萬萬駭然,標信進去外,入直宣傳官竝拿處。又命書傳敎曰,雖非赴衙之時,耆耉之臣,勢難久帶,判尹鄭述祚許遞,前望單子入之,貶坐當前,仍卽牌招察任。又命書傳敎曰,保放中,柳文養放送。上曰,參贊及禮曹判書前望單子入之,待下批牌招。出榻敎命退,諸臣以次退出。
丁未十二月初九日三更,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,宣傳官現告,何故誤捧云耶?仁浩曰,招問入直宣傳官梁埉,使之現告,則有此誤捧之事矣。命書傳敎曰,以入直之人,至出宮之時,未及待令,極爲駭然,有拿處之命,而以昨日出番人,混捧傳旨,當該承旨,從重推考,以此事申飭,則又以隨駕中,有差備人,勿論入來與不入來,竝以現告書送,寧有如許迷劣之事?當該承傳宣傳官梁埉,亦爲拿處,混入現告中人,一竝分揀。又命書傳敎曰,公務自公務,私情自私情,且於還朝之後,尙未反面,今此點下,欲令出脚,則咫尺之地,豈稱在外乎?右參贊李性源,申飭上來行公。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于曺允大曰,次對久未爲之,廟謨因此積滯,誠可悶,貶坐又有飭命,卿之所愼,近如可强,食後來會事,遣史官傳諭于領議政。
傳于曺允大曰,大臣·備局堂上引見。
傳于趙衍德曰,左承旨入侍。
傳于趙衍德曰,右承旨入侍。
吏曹口傳政事,直閣單鄭大容。
洪仁浩啓曰,今日隷儀時,取見史官所捧擧案,則諸執事中,或有換塡及移差者,間有全然頉免者,與誓戒時報府,多有相左,莫重享官之臨時互換,至有摘奸現發之擧,事體所在,誠極未安,當該吏曹堂上,推考,何如?傳曰,前後申飭,何如,而焉敢如此?雖與全然不參有異,同一執事,何以換塡,又何以移差乎?誓戒後,如是換改,已極駭然,況無端頉免之類,尤極無狀,當該堂上,不可推考而止,義禁府推考該吏,令該曹,捉來嚴覈,捧供以聞,無端頉免人,令吏曹詳査,卽爲草記論罪,換差人,待草供,從後處之事,分付,可也。
以李集斗囚單子,傳于洪仁浩曰,過齋後,附過放送。
以梁埉·李光益囚單子,傳于洪仁浩曰,保放。
以禁府都囚徒,傳于洪仁浩曰,趙錫穆,依同罪人例勘放。
以慶尙監司狀啓,中軍柳爾胄仍任事,傳于曺允大曰,依狀請施行事,回諭。
傳于洪仁浩曰,坐直承旨入侍。
南鶴聞,以弘文館言啓曰,新除授校理沈興永,修撰鄭東觀,竝卽牌招,何如?傳曰,允。
刑曹啓目,吏曹書吏朴聖浹·安命獜等原情云云,矣徒等,以祭享色書吏,莫重享官誓戒後,或任意換易,或肆然頉免,致有摘奸時現發之境,矣徒等罪狀,萬死無惜是白置,傳旨內辭緣,竝只惶恐遲晩敎事啓,渠輩前此作奸不一而足,屢勤徵厲,而又此犯科,極爲痛惡,近來法禁,雖曰解弛,幺縻該吏,乃敢如是容奸,該吏等,遠地勿限年定配,今日內押付,至於執事官等,旣廳誓戒,無端圖頉,其習誠萬萬無嚴,其中金思義,尤無狀,渠是戚畹家人,謹守家聲,隨事小心,可也,而焉敢乃爾本職爲先刋汰?其餘諸人,除公故及實狀外,依初下敎,令該曹區別草記論罪,以懲日後爲良如敎。
洪仁浩,以吏曹言啓曰,誓戒後,無端頉免人,令吏曹詳査,卽爲草記論罪事,命下矣。頉免委折,一一詳査,則司饔主簿洪復浩,尙衣主簿鄭東元,西部都事韓謩,濟用奉事閔是祥,俱以身病頉免,副司果金思義,求得移差,司僕正朴聖泰,謂有十三日公故待令而頉免,莫重享官,受誓戒之後,稱以身病如是頉免,萬萬該然,雖以金思義·朴聖泰言之,誓戒後移差,已極未安,公故待令之後,亦可及於受香之後,則以此以彼,俱不可無罪,洪復浩·鄭東元·韓謩·閔是祥·金思義·朴聖泰,竝令該府,拿問嚴處,工曹正郞李尙榮以私故,誓戒前頉免,而報府中,未及釐正云,此則罪在該吏,而不在尙榮,該吏,令攸司依法科治,何如?傳曰,允。朴聖泰卽進轎差備,係是應頉勿論,金思義已處分亦勿論,洪復浩·鄭東元·韓謩等,聽誓之後,無端稱病,寧有如許國綱?今於現發之時,又復寬恕,法將無所施,後弊亦何以懲勵乎?在年前,猶不敢若是放恣,近來依前蕩然,此亦關紀綱之一端,以此以彼,宜有懲一之擧,竝令該府拿處,嚴加勘律,此後聽誓,或已塡差後,除非切故外,有此圖頉之事,則竝與本曹堂上重勘,惕念知悉,可也。
南鶴聞,以成均館行大司成意啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。卽接西學牒報,則兼敎授趙鎭宅有實病,當等學製,限內不得設行云,令政院稟旨擧行,何如?傳曰,今日出肅之人,敢言實病乎?見職之華要,豈加於玉堂?漢敎則彼而循例行公考試,此而屢勤促敎,終托病故,幺麽庠試之致勤促敎,屑越已極矣,又焉敢爲此草記乎?此皆宿習未悛之致,趙鎭宅事,極爲放恣,朝筵已令泮長試取後,仍令合施,則此草記捧入政院事,亦極駭然,當該承旨從重推考,然則泮長代行之命勿施。
南鶴聞,以內醫院都提調·提調意啓曰,年例各殿進上臘藥所用牛黃九十四部三分三里,麝香一百八十二部五分,竝令戶曹·宣惠廳進排,而丙申新定式,加進上牛黃二十二部三分,以本院春秋兩等元貢中取用,何如?傳曰,允。
曺允大,以兵曹言啓曰,禁軍來春夏等都試,政府及本曹,連因有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。取才之城內設場,未必爲拘,卿其量宜爲之。
曺允大,以兵曹言啓曰,羽林衛將尹範敍,身病猝重,旬月之內,無望供職,呈狀乞遞,宿衛領軍之任,不可久曠,今姑改差,何如?傳曰,允。
曺允大,以司僕寺一二提調意啓曰,分養馬故失瘦瘠不馴守令,每於畢上納後,依法典錄啓請罪矣。今年所納分養馬有頉各營邑守令現告成冊,今始齊到,抄出啓目書入,依例施罰之意,敢啓。傳曰,竝勿論。
洪仁浩,以刑曹言啓曰,因本曹草供吏曹祭享色書吏等,遠地勿限年定配,今日內押付事,命下矣。依判下罪人安命麟慶尙道固城縣,朴聖浹全羅道靈巖郡,竝勿限年定配,卽爲押付之意,敢啓。傳曰,以北道定配所,待用刑,令道伯捉來嚴刑還配,此後享吏之犯科者,隨現還,卽因此律,以此嚴飭,今番則以含垢之意,各司官員,許多不正無狀之習,雖不一一摘發,後又襲謬,依年前例査出,竝與犯科官員嚴處,自本曹一體知委各司,期於無犯,可也。
洪仁浩,以刑曹言啓曰,因吏曹書吏安命麟等發配草記,以北道定配所,待用刑,令道伯捉來嚴刑還配事,命下矣。依傳敎罪人安命麟咸鏡道吉州牧,朴聖浹端川府,竝勿限年定配所,卽爲押付之意,敢啓。傳曰,知道。
領議政金致仁箚曰,伏以,臣一疾沈篤,跨朔委蟄,前後瘝曠,爲罪已多,近又完痰作祟,肩胸腰膂之間,無不流注,坐臥牽痛,不覺失聲,外此諸症,一味無減,晝宵辛楚,萬念如灰,生不如死,其臣之謂也。諸司殿最,飭敎荐下,而病狀如右,擧行無路,今日賓對,又入頉稟。伏枕兢惶,無地自操,疾病縱所不免,罪戾寧容每逭。伏乞聖明,俯加諒察,亟許鐫遞臣本兼諸任,仍令攸司,重勘臣罪,以幸公私,不勝懇祝。取進止。答曰,省箚具悉卿懇。才見附啓,續接來箚,所愼之尙未夬可,豈勝奉慮?開柝尙有日,卿須安心愼攝,期於磨勘,雖或愆限,推勘亦有例,至於廟謨之積滯,大是悶事,方擬寒歇日,要卿晏赴對討計,卿須諒之。仍傳曰,此批答,遣史官,傳諭于領議政。
刑曹判書李在簡疏曰,伏以,臣自經昨冬類中之症,自分爲廢疾之人,賴天之靈,春夏以後,漸得差道,强策隨衆,出入周行,而源委已痼,餘症往來,不敢以完人自處,及値寒節,善病忒甚,屢經外感,元氣積敗,迺於四五日前,諸症一倍越添,膈煩而嘔逆兼作,頭疼而寒熱交發,風痰乘虛用事,肢體麻痺不仁,委頓昏瞀,澟然有宿症再發之漸,時月之內,束帶供職,已無可論,而目今本曹殿最,尙未磨勘,若不及今變通,將至曠廢,玆不得不疾聲呼籲於閔覆之下,且於治疏將上之際,見差永禧殿享官,啓單已下,而以此病狀,萬無駿奔之勢。伏乞聖慈,天地父母,俯賜鑑諒,亟命鐫遞臣所帶職名,使莫重殿最,趁限擧行,仍令該曹付標,享單毋或臨時窘速,重勘臣瀆擾之罪,以肅朝綱,不勝幸甚。答曰,省疏具悉。所辭依施。
丁未十二月初十日辰時,上御誠正閣。右承旨入侍時,右承旨尹行元,假注書趙台榮,記事官李相璜·金祖淳,以次進伏訖。上曰,今日不行次對云耶?行元曰,左相進去肄儀,故姑不出令云矣。上曰,諸宰則已來會耶?行元曰,或有入來人矣。命書傳敎曰,兼直閣鄭大容本職許遞。上曰,學製畢試乎?行元曰,他學盡爲試所,趙鎭宅,獨不設場云矣。上曰,連有飭敎則何敢乃爾?明日設學製,再明設合製事,招致館吏,嚴明分付,可也。命退,承史以次退出。
丁未十二月初十日午時,上御誠正閣。大臣·備局堂上引見入侍時,左議政李在協,行漢城判尹鄭昌聖,戶曹判書徐有隣,行副司直徐有寧,兵曹判書鄭昌順,吏曹判書李文源,兼都承旨沈豐之,開城留守閔鍾顯,行副司直李敬懋·金大淳,吏曹參判李秉模,刑曹參判洪秀輔,漢城左尹蔡弘履,行副司直金持默,副校理宋翼孝,左副承旨曺允大,假注書李貞運,事變假注書張錫胤,記事官李相璜·金祖淳,以次進伏訖。上曰,肄儀摘奸史官已入來乎?允大曰,入來矣。上曰,然則何不入稟乎?允大曰,肄儀擧案,與受誓戒報府,多有相左故,今方査準後入稟云矣。上曰,右副承旨持擧案及報府入侍。錫胤承命出,與右副承旨洪仁浩,偕入進伏。在協曰,近來日氣甚不調,聖體若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,此月又爲一旬,近日則中宮殿諸節,若何?上曰,一樣平順矣。在協曰,首相旣未入參,臣則別無建白之事,而旣承來會之命,故敢此入來矣。在協曰,此前司諫李師濂所啓也。以爲都城東方缺虛處,若舁其濬川之沙礫,積置東城內空坎處,一年二年築之不已,則爲丘爲山,勢所必至爲辭,而批旨有令廟堂稟處之命矣。見今濬川司後,亦有造山,此外東邊,別無空曠可積之處,置之,何如?上曰,依爲之。出擧條在協曰,頃因前承旨李亨元所啓,獅子筒起墾便否,關問道臣矣。卽見平安前監司李命植報備局辭緣,則義州府尹沈煥之所報內,以爲起墾引水之道,當導船橋浦,而浦是龍川,主客異勢,壅流不許,募民之方,必須蠲徭役,而役係龍川,侵害多端,等棄沃土云,龍川府使朴瑬所執內,以爲船橋浦,卽本府之都水口,而地勢低陷,激而行之,始可流入,本島如是之際,數千石民畓屢百石,官筒七十坐,鹽釜數百戶民家,沈沒於水患,一境之顚連,可立而待,今若自灣府,半鑿貯水,當作數百石畓,不出數年,醎氣自退,庶可生穀云。大抵此筒處,在醎滷之地,如欲耕墾,而論其便否,則在土民,害爲居多,利則尟少,雖以事理推之,如可以耕墾,而有利無害,則費力築筒,首尾二百餘年,屢經營府之査決,豈有不引水不作畓之理乎?以此以彼,本筒起墾一款,不可遽議爲辭矣。道臣採探兩邑民情,其所論列,誠有意見,依所報置之,何如?上曰,依爲之。出擧條在協曰,此外稟定者,領相入來然後,可以爲之,而臣則別無更達者矣。上曰,領相雖未入來,卿則獨非大臣乎,何乃過爲自便乎?上曰,近來飭敎之後,卿宰以下,無便服赴衙之弊否?在協曰,臣則未見,而似無此弊矣。上曰,諸堂以次陳達,可也。有隣曰,卽見備局甘結,則內需司牒呈缺一字原等九邑廢堰,已作畓處,因傳敎移屬本司,收稅上送之意,行關本道爲言,而有自戶曹相考,遵法典,筵稟擧條,擧行之題矣。堤堰犯耕,明有禁令,而今年歲初,又有領相筵稟,有另加申飭之命,今此九處,亦爲依定奪,疏鑿禁耕,移屬內司一款,置之,何如?上曰,依爲之。出擧條有隣曰,時御所各司,例於四季朔奉審,而今朔則有難循例爲之,節候亦値隆冬,追後擧行,何如?上曰,依爲之。出擧條昌順曰,向來宣傳官試講後,有居不人中考施行之命,而入侍承宣,不能別白知委,不可不更爲筵稟故,敢此,仰達矣。上曰,伊時果有區別下敎於承宣者,而此必自政院不善分付之致,何爲如是乎?允大曰,臣則時未登筵,而聞入侍承宣之言,則有原講居不者,有比較居不者,而其時下敎,不得仔細承聆,未能區別分付云矣。上曰,講畫居多之人入侍,比較連爲居不,則原畫之多,可謂無實,此則以畫多而居不者施行,可也。問諸宣傳官則可以詳知矣。昌順曰,然則當以比較居不人爲之矣。上曰,然矣。上曰,宣薦何日爲之乎?昌順曰,因副行首朴光迪之身病,未成日會,故姑不及爲之矣。上曰,申飭使之卽薦,可也。昌順曰,都政時新加資挾輦將,間都目陞資,自是定式,而今番都政,亦當依例陞資,而時任挾輦將李殷昌,以前任外任,方在下等,姑未蕩滌,下等之勿敍右職,已成金石之典,固不可循例擧擬,而年前前營將趙光鉉,亦以下等陞資云,光鉉則褒貶居下,繡啓褒啓,故其時以功過相準,特命蕩滌後擬望,恐不可引以爲例故敢達矣。上曰,然則置之,可也。昌順曰,副正通擬,雖是前望之人,有實職然後,方可擬望,自是政格,近因特敎,以時任內乘,依實職例擬望,而旣無此後定式之敎,則內乘本是軍職,不可引以爲例,視同實職,循例擬望,此係官制,似當有一定之規,卽今內乘,亦是前望,一經稟定,可以擧行,故敢達矣。上曰,武將各陳所見,可也。敬懋曰,內乘雖曰兼職,旣與宣傳官竝稱,則有異軍職,訓鍊副正通望之人,時帶內乘,而謂無實職,見拔已通之訓副望,恐非的當之政矣。上曰,大抵堂下武弁之積滯,莫若近年,原出六虛司果外,軍門出六,重試出六,他各岐出六之類,復職無期,若此則前銜之甄用,尤無可論,內乘窠,依實官例,通融參用,實合疏滯之方,今旣詢問,此後依定式施行,可也。出擧條上敎文源曰,卿之近日政事,頗善爲之,都目亦得順經則可幸矣。上曰,左相之向來除兵判,在於都政臨時政事,善爲擧行,予之尙今歎服者此也,何以鍊達之若斯?在協曰,不過披見官案而爲之矣。上曰,今番邊將窠,其數,幾何?昌順曰,邊將窠則果不少矣。上曰,雖是多窠,亦難排比矣。上曰,兵曹政事則大抵無甚難矣。在協曰,此是一套規例故,不甚爲難矣。昌順曰,鍊達政體者,固是非難,而如臣茫昧者,實難善爲擧行矣。昌順曰,兩營騎士之有薦出身,當初定式,一依宣薦禁軍例擧行,而其後,以外方出身之不屬騎士者,無路通仕,故除久勤別取才外,盡屬之閑散取才,自此以後,雖非入屬騎士,亦當取才入仕,故人不願屬,不成軍容,日前騎士將,屢次來見,面陳其弊,許多騎士,亦來呼訴,以爲前日節目,雖不可遽復,久勤入仕,亦當依禁軍,而禁軍旣有正領久勤,則騎士正領之獨無久勤,縷縷稱冤,此其爲說,不無所據,事係軍制,下詢大臣將臣處之,何如?上曰,將臣之意,何如?敬懋曰,兩營騎士久勤,不必加定一窠,如當大政窠優之時,則銓曹加意檢擧,似好矣。上曰,大臣之意,何如?在協曰,臣亦聞之,而此不必定式,若値窠闕優足之時,則惟在其時兵判之闊狹,若値窠窄之時,則兩營原久勤,亦不得擧論,況加定一窠乎?上曰,未登筵大臣將臣處,筵退後,一體詢問,後日次對稟定,可也。出擧條上敎昌順曰,卿之郞廳事,何爲而然乎?昌順曰,以收稅事,書吏下直後,反以私人差送,大違格例,豈有堂上所不知之導掌乎?體例所在,不得不如是,而轉至葛藤,誠爲不幸矣。文源曰,繕工主簿林泰遠,卽故忠臣林慶業支孫,承傳中,有奉祀孫調用下敎故,泰遠以此引義,連呈辭單而特敎除職,事體自別,臣曹不敢擅便,何以爲之?敢稟。上曰,原傳敎中奉祀孫,以後孫改書出,可也。出擧條文源曰,懷德前縣監李尙琦,軍資前奉事趙學敏,俱在罷職,而歲抄書入之時,未免見漏,臣之昏謬不察之失,惶恐待罪,而別單更爲書入乎?敢稟。上曰,勿待罪,竝敍用,可也。出擧係上命允大,書成均館草記批答。上曰,趙鎭宅之尙不爲庠製者,此何道理?玉堂漢敎則皆爲承膺,而獨於庠製,巧避不設,以渠處地,安敢若此?此是舊習猶不悛之致也。予於渠家前後曲庇者,果何如也?不思拂拭之恩,爲玉堂纔一年,遽有生氣之意,如此草記,丙申以後所未見者也。若趙㻻則非但恬退之風可尙,近因數次登筵見之,則毁之可謂狂狷之士,譽之可謂稀貴之人矣。至於趙曮則贓汚之罪,世亦有以此被彈者,此則猶可謂無甚係關,而至於李潭之所不爲者,趙曮則無難行之,力排衆議,乙未八月政,擬厚謙於禮參望,致有八,牌不進之擧,而翔雲之事出矣。執此究之,其罪當至何境耶?予則以爲,大家之外,又有戚聯之誼,只以贓汚罪之,朝家之於渠家,可謂恩至德厚,渠若念及於此,固當竭蹶趨承,安敢若是放恣乎?近來爲監司守令者,專事市恩徼譽,而予意則不然,無論彼此,有罪者罪之然後,可無此等放恣之習矣。上曰,庠製旣有使泮長設行之命,則此草記,何承宣捧納乎?允大曰,同副捧納矣。上曰,禁推傳旨何入捧入乎?仁浩曰,待草記允下,捧入傳旨故,未及爲之矣。上曰,政院之擧行,若是矇然,此由於近日,有罪未勘,一向掩覆之致,誠不成說矣。仁浩曰,趙鎭宅旣已館職肅謝之後,謂有實病,不設庠製者,誠爲駭然,臣等之輕先捧納,惶恐待罪,而趙鎭宅不可無警,本院請推之外,無他可施之罰,何以爲之乎?上曰,朝旣捧納草記,今乃追後請罪,安有如許院規,此承宣,自處以解事而不能察下位之捧納,誠可怪也。且趙鎭宅之朝旣肅謝,而卽又以病草記者,尤萬萬無嚴,朝家飭敎,豈可不行於一趙鎭宅乎?若思滌瑕收用之恩,渠安敢若是生氣乎?在協曰,滌瑕之道,惟在賢然後用之,亦不可太過矣。上曰,人之有瑕者,亦豈無洗滌用之之道乎?卿言亦欠於稱停矣。上命大臣備堂先退。上曰,祭報府充代者,誰也?仁浩曰,朴聖泰之,代以金光岳爲之,而或有以齋郞而移去祝史者,或有自宗廟而移差社稷者矣。上曰,刑參,誰也?仁浩曰,臣之父也。上曰,刑參進前。秀輔進伏。上曰,詳問右副之後,祭享色書吏,各別嚴査,以草供捧入,可也。上曰,受誓戒後,亦多有頉免者云,尤極放恣,摘發該吏,卽爲問出,可也。仍命退,承史以次退出。
丁未十二月初十日三更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,差祭人稱頉,固非假托乎?仁浩曰,或有實病,或有實故云,而皆非應頉之公故矣。上曰,前此亦有受誓後變通之事云乎?仁浩曰,受誓戒前期七日故,其間果不無改付標之事矣。上曰,近來此弊,似尤甚矣。仁浩曰,在前若以受誓時報府,較諸傳香時擧案,則頉改者非止一二人矣。上曰,韓謩·洪復浩,誰也?仁浩曰,韓謩似是韓德弼之子姪,而洪復浩,卽臣之八寸矣。上曰,自今傳香後微稟時,祭報府同爲入之,可也。命退,承史以次退出。
上在昌德宮。停常參·經筵。
申時,日暈。
自初昏,至夜三更,月暈。
王大妃殿·惠慶宮·中宮殿,藥房口傳問安。答曰,知道。
藥房都提調臣洪樂性,提調臣沈豐之,副提調臣尹行元啓曰,節屆隆冬,寒事轉甚,伏未審此時,聖體,若何?今日臣等,率諸御醫趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?臣等不任區區伏慮,敢來問安。竝此仰稟。答曰,知道。提調入侍,已承候矣。
以香室,社稷·宗廟·永禧殿·景慕宮受押單子,傳于洪仁浩曰,親押省牲省器。
傳于趙衍德曰,都承旨入侍。
傳于南鶴聞曰,右承旨與輪對官入侍。
洪仁浩啓曰,公事出納,何等至重,而今月初一日,禮曹節目入啓後未下之意,今日廳坐入稟矣。司謁及別監,持公事啓下,置簿冊子,來告院中,以爲今月初一日巳時已下,入錄於冊子,別監及院吏之與受人姓名,亦爲懸錄,臣等方査究院吏之際,原節目,今始啓下,以此推之,則別監冊子中置簿,如是矇然,事極可駭,後弊所關,不可無懲礪之道,當該司謁及別監,竝令攸司科治,何如?傳曰,萬萬駭然,寧有如許事理?當該司謁頭目別監,當該別監,先令兵曹,捉致嚴問,捧供以入,尋常公事,猶不敢若是,況莫重誕辰陳賀單子乎?掖隷本是無倫無識之徒,焉敢犯此無據之罪乎?各別嚴査草記事,分付。
洪仁浩啓曰,今日廳坐時,臣等以禮曹節目未下之意,微稟矣。今聞司謁別監輩,中間稽滯,不卽入稟,莫重稟啓之事,渠輩始則任自掩置,末乃用計彌縫,事未前有,萬萬痛駭,當該司謁及別監,令攸司,各別嚴査,從重勘律,何如?傳曰,未下公事之誤錄於已下秩,猶屬無情之科,莫重入稟之事,中間遲滯,此雖發覺,後弊誠有難言之端,渠輩所犯,可謂罔赦,不可尋常照律而止,該番司謁,遠地勿限年定配,該別監,絶島充軍,待用刑,令配所道伯捉來,嚴刑還配事,分付。此雖一事,事關嚴內外杜後弊,不可不深加意處,卿等知悉。
事變假注書張錫胤書啓,臣敬奉聖諭,馳往傳諭于北部觀光坊昭格洞契,議政府領議政金致仁所住處,則以爲卽者史官臨宣聖敎,有次對食後來會之命,而賤疾一向沈篤,無望蠢動,纔控短箚,仰請癏職之誅,嚴譴之降,惟是伏祝云矣,敢啓。傳曰,知道。
曺允大啓曰,闕門攔入,法禁至嚴,而近日以來,漸致解弛,今日賓對時,下隷之無章標攔入者,至於二名,事極駭然,攔入者則方出付攸司,照法科治,而兵曹之初旣不能檢飭,今又不得摘發,殊涉未安,不可無警,當該入直堂郞,竝從重推考,何如?傳曰,允。郞廳所當重勘,而係是生疏,今姑參酌,此後嚴飭。
傳于洪仁浩曰,戶房承旨入侍。
有政。吏批,判書李文源進,參判李秉模式暇,參議李集斗禁推,同副承旨南鶴聞進。以鄭好仁爲刑曹判書,安鼎大爲宗簿正,金重燮爲工曹正郞。再政。以宋祥濂爲校理,李洪載爲西學敎授。
兵批,判書鄭昌順病,參判未差,參議宋鍈入直進,參知柳誼病,左副承旨曺允大進。護軍卞至健,副司直李在簡·鄭述祚·黃昇源,副司果柳文養。
以校理沈興永,修撰鄭東觀牌不進罷職傳旨,傳于曺允大曰,只推。
以宣惠廳郞廳現告,傳于趙衍德曰,此輩公故,則百計稱頉,公事則如是稽滯,極爲無狀,竝汰去。
以宣惠廳郞廳望單子,傳于趙衍德曰,前日飭敎,固無論,昨夜又有飭敎,則抽對不出於黃白之間,焉敢乃爾,當該堂上,從重推考,此單子勿施。
以忠淸監司狀啓,堤川縣還穀單代捧守令,令攸司稟處事,傳于趙衍德曰,單代捧,旣不知昉自何年,則以三十年爲限者,未免硬定,以今狀本現告觀之,生存不過如干人,石數又最少,以此以彼,以此勘律,太涉斑駁,此狀啓還下送,依狀請寬限收殺後,形止轉報廟堂事,回諭。
以忠淸監司狀啓,軍丁逃老故情債,永爲革罷,改案所入,自該邑,從略取辦,成節目施行事,傳于洪仁浩曰,諸道狀本中,卿之意見,極爲精詳,殊可尙也。然旣更令關問,當於齊到後,自廟堂稟處,此狀啓,姑爲置之事,回諭。
沈豐之,以禮曹言啓曰,今十二月十四日,行宗廟·社稷·景慕宮臘享大祭犧牲,本曹堂上與典牲提調,明日當爲眼同看品,而提調李命植,以前任平安監司,未及上來,本曹堂上,有難獨爲擧行,本署提調,令政院,稟旨變通,以爲及時看品之地,何如?傳曰,許遞。令該曹口傳差出。
吏曹口傳政事,以黃昇源爲典牲提調。
傳于南鶴聞曰,典牲提調黃昇源,本職許遞,前望單子入之,待下批,牌招察任。
大司成前望單子入之,洪秉纘落點。
以大司成洪秉纘,牌不進推考傳旨,傳于曺允大曰,更爲牌招。
以大司成洪秉纘,再牌不進推考傳旨,傳于南鶴聞曰,無端違牌,事甚未安,更爲牌招,違牌勿爲呼望,更鼓已深,牌去來申飭。
洪仁浩,以兵曹言啓曰,今十二月十三日,大駕,詣社稷·宗廟·景慕宮,省牲省器時,以何營軍兵隨駕,何營軍兵留陣,而禁軍及馬步軍幾番幾哨磨鍊乎?敢稟。傳曰,訓局步軍八哨,馬軍三哨,禁軍三番隨駕,留陣置之。
曺允大,以兵曹言啓曰,傳曰,萬萬駭然,寧有如許事理,當該司謁頭目別監,當該別監,先令兵曹捉致嚴問,捧供以入,尋常公事,猶不敢若是,況莫重誕辰陳賀單子乎?掖隷本是無倫無識之徒,焉敢犯此無據之罪乎?各別嚴査草記事,命下矣。依傳敎當該司謁白景采,頭目別監朴重大,當該別監池大源,竝捉致嚴問,則司謁景采所供內,以爲矣身,以今月初一日入番司謁,不能檢飭,別監使莫重公事置簿冊子中,誤以啓下懸錄,矣身罪狀,死無所惜云,頭目別監重大所供內,以爲,矣身以今月初一日入番行首別監,居下別監,不善申飭,使莫重公事,誤以啓下樣,懸錄於冊子中,矣身罪狀,萬死無惜云,當該別監大源所供內,以爲,矣身以今月初一日公事廳別監,當日許多公事啓下之際,不能審愼,莫重公事,混爲懸錄於置簿冊子中,矣身罪犯,萬死無惜云矣,敢啓。傳曰,知道。迷劣所致,所重則在,司謁及行首,待用刑,令攸司決杖懲勵,該別監,移送該曹,杖一百收贖後,除名該廳事,分付。
洪仁浩,以義禁府言啓曰,保放罪人趙錫穆,依同罪人例,勘放事,命下矣。趙錫穆,依同罪人例,削職放送之意,敢啓。傳曰,知道。
禮曹啓曰,中宮殿誕日陳賀時,應行節目,參考前例磨鍊爲白乎矣,令各該司,照律擧行,何如?判付啓。只進表裏事,分付爲良如敎。
左議政李在協箚曰,伏以昨日賓對,以便服赴公事,聖敎諄勤,而臣敢以未嘗目擊,必無是事仰對矣。廼者以臣之從弟前判書臣在簡赴召時犯科,方有廟堂論罪之擧,臣職忝董率之地,同堂之間,亦不能戒飭,則尙何望其表正百僚,而況臣所奏對,語歸爽誤,迹涉掩護,惶懍之極,無地自容,玆敢短箚自訟。伏乞亟降烕罰,以爲告君不以實者之戒焉。取進止。答曰,省箚具悉卿懇。雖無於法之法,作法是法,爲法官,不可冒犯,古有民不畏法之語,而法官之犯法,未之聞也,卿之不知,固無怪,何必如是爲引?惟卿重厚畏愼,予所歎服,使卿從弟,事事效卿,則卿豈有今日之箚乎?在卿毫無難安之端,安心勿辭,卽起視事,仍傳曰,此批答,遣史官,傳諭于左議政。
右參贊李性源疏曰,伏以,臣蒙恩解節,獲遂至願,畢命窮山,更無餘憾,疾病留落,三朔于玆,咫尺都門,尙稽反面,瞻望宸極,寤寐如結,千萬不自意,除書遠頒,召命繼降,雙擎九頓,有隕如瀉,誠不知垂死賤臣,何以得此於聖明也?使臣而苟有一半分可强之勢,則當此大小顒祝之日,顧何敢偃處鄕閭?自甘逋慢,而目下證情,實係危惡,精爽內耗,形神外換,或通夕不寐,或終日忘饌,坐臥酬酢之際,輒致氣喘,房闥戶庭之間,每要人扶,昏眩去來而如墮烟霧,痞積陟降而不通勺飮,人之見之者,不惟爲臣危之,臣亦自分其轉成癃痼,永爲棄物,涓埃酬報,此生無望,孤恩負德,罪合萬隕,至於前後所被哀榮之典,慰諭之音,惻怛鄭重,曠越常格,而區區感鏤之私,有不敢猥有塵瀆,惟有銜結入骨,涕淚爲日而已,飭敎之下,未敢一向泯伏,不計顚仆,舁到城外,略控短籲,徑還郊次,方命之罪,實無所逃。伏乞天地父母,俯垂憐察,將臣本兼諸任,亟賜鐫削,俾公務無曠而殘喘小延,不勝幸甚。答曰,省疏具悉。卿之情事,想來悲切,從宦可以寓心,勿辭行公。
丁未十二月十一日辰時,上御誠正閣。都承旨右承旨,右副承旨,與輪對官入侍時,兼都承旨沈豐之,右承旨尹行元,右副承旨洪仁浩,假注書李貞運,記事官李相璜·金祖淳,東學訓導金龍見,西學訓導李錫心,單資判官趙鎭完,禮曹佐郞朴興福,兵曹正郞吳泰彦,戶曹佐郞李尙岳,內資奉事李晉秀,尙瑞副直長李英胄,都摠經歷趙義鎭,以次進伏訖。豐之曰,永禧殿祝文,亦當親押乎?上曰,永禧殿則無親押之例矣。社稷·宗廟·景慕宮三處,當親押矣。再明出宮,差早爲之然後,似無窘速之患矣。豐之曰,王大妃殿氣候有差勝之節,湯劑依前製入,似好矣。上曰,詳問于徐命緯,粟米飮更爲煎入,可也。上曰,輪對官進前。龍見進伏,上命奏職掌所懷龍見曰,職掌則訓敎儒生,所懷則無之矣。錫心進伏。上命奏職掌所懷,錫心曰,職掌則訓敎儒生,所懷則無之矣。鎭完進伏。上命奏職掌所懷,鎭完曰,職掌則米糆所懷則無之矣。興福進伏。上命奏職掌所懷,興福曰,職掌則典享祀,而所懷則無之矣。泰彦進伏。上命奏職掌所懷,泰彦曰,職掌則政色,所懷則無之矣。尙岳進伏。上命奏職掌所懷,尙岳曰,職掌則銀色,所懷則無之矣。英胄進伏。上命奏職掌所懷,英胄曰,職掌則馬牌,而所懷則無之矣。義鎭進伏。上命奏職掌所懷,義鎭曰,職掌則門鼓,所懷則無之矣。晉秀進伏。上命奏職掌所懷,晉秀曰,職掌則油淸,而所懷則無之矣。上命輪對官先退。上曰,禮判入侍。賤臣承命出,與禮曹判書宋載經,偕入進伏。上曰,卿之登筵,今幾年矣。甲辰以後,今始見之乎?載經曰,然矣。上曰,其時事,何爲而然乎?此非特徒亂人心而已,予以卿,春坊舊僚,潛龍故契,故於卿事,每每庇護,而卿何不體此心,做事如是耶?載經曰,臣性本木强,不能與世屈伸之致矣。上曰,卿則以木强二字,引作好題目,擔在自己身上,而若在堂下名官,則或以乖激取名,如卿老成,何效此套?於卿,雖或爲取名之道,而國脈豈不潛傷乎?推此思之,所係豈非大段乎?自此勿如前,然少回初心,來頭銓衡時,必善爲之,無襲舊套好矣。載經曰,臣本非乖激。保合大和,共濟國事,臣之本心也。上曰,信心直行,則自歸於乖激,古語曰,識時務者爲賢,卿雖七旬,筋力尙强,從今以後,須思涉世之方也。世皆畏卿,而予則以爲,卿本良善矣。守禦使近頗尙熟,卿何不效之乎?載經曰,守禦使有突兀處,而臣則初不然矣。上曰,貶坐何當爲之?載經曰,今日爲之矣。上曰,然則卽爲出去,可也。載經承命退出。上曰,予以右承旨爲純實矣,以今見之,則殆與所料相反矣。向問近來便服赴衙之有無,則對以近無是弊云矣。此不是不誠實處乎?如李在簡者,身居法官,便服赴衙,無難爲之,已極駭然,而向來享官時,托病呈疏者,尤極無嚴矣。雖以大臣之尊,猶不得便服赴衙,則李在簡是何人,安敢若是放恣乎?此事不特大關國綱,而已言于大臣處,自今以後,使備郞摘奸朝房,若有現發者,卽爲論罪,而亦言于兵曹參議柳誼處,使之摘奸,以爲草記,可也。豐之曰,當如聖敎矣。仍命退,承史以次退出。
丁未十二月十一日午時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,吏曹,本有祭官謄錄冊子乎?仁浩曰,久遠事則雖未詳知,而近來似爲錄置矣。上曰,此後殘司官員,若差五次,則厚料衙門官員連差十次之意,嚴飭吏曹,可也。上曰,惠郞望,斯速擬入,事分。付賤臣承命出傳。上曰,入直惠郞,問名以來。賤臣承命出,回奏曰,金履信云矣。上曰,以金文淳之父,似必善養,有何餘戀,欲爲此任耶?竝爲汰去,一體擬入事,分付。命書傳敎曰,貶坐當前,刑曹判書有闕之,代政官牌招開政。命退,承史以次退出。
丁未十二月十一日申時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,凡今世家,曲費恩造何限,而豈若趙鎭宅乎?往事尙何言,生之又生,若保如傷,幺麽庠製,胡大事也?當刻內,一邊出肅,一邊稱病,已前之屢朔虛縻,固無論,臨限跳踉,依舊是乙未以前習氣,此蓋爲而不售臆,餒耳,不爲無所畏,所以至於屢抗命也。其意極無嚴,昨於草記,非不欲嚴加處分,而近慣見之,無足深責,特垂終始之澤,昨筵果有多少敷示,渠若有省覺,泥首鑽地,求死不得,可也。焉敢掦掦若無故,聚諸生會試考券乎?當初出令,雖或謂之怯也。今日渠之從兄,以輪對官入侍,筵敎又何如,則聽若不聞,因仍蹲坐,亦極可駭,指渠作人之域,莫如嚴處,學敎授趙鎭宅,施以刋削之典,俾廷紳知,有罪莫逭,須各畏愼。又命書傳敎曰,右參贊批下,以私情,廢公事,義無所據,進住城外,何不出肅?牌招申飭行公。命退,承史以次退出。
丁未十二月十一日二更,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,學製出榜云耶?仁浩曰,然矣。上曰,大司成緣何違牌乎?仁浩曰,未知其故矣。命書傳敎曰,大司成聞有實病,許遞前望單子入之,待下批牌招察任。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日大駕詣太廟入齋室後,王大妃殿·惠慶宮問安。何承旨進去乎?敢稟。傳曰,同副承旨進去。
傳于曺允大曰,左承旨入侍。
傳于洪仁浩曰,右副承旨入侍。
傳于曺允大曰,明日出宮門路,以協陽門爲之。
傳于曺允大曰,發遣吏郞,諸執事,淸齋與否摘奸以來。
傳于曺允大曰,坐直承旨入侍。
以時囚錄啓,傳于洪仁浩曰,梁埉·李光益姑放。
兼都承旨臣沈豐之,左承旨臣趙衍德,右承旨臣尹行元,左副承旨臣曺允大,右副承旨臣洪仁浩,同副承旨臣南鶴聞啓曰,伏以明日親臨省牲省器之命,寔出於我殿下伸孝思重祀典之盛意,臣等不勝欽仰之至,而第伏聞近日社壇近處閭閻,多輪行之疾,至有移避之人云,淸蹕臨過之地,有此不淨之患,此豈古聖王桃茢淸道之義哉?臣等職忝近密,不任憂慮之忱,玆敢相率聯籲。伏乞亟加三思,特寢社壇親臨之命焉,惶恐敢啓。答曰,知道。大臣之有聞卽陳,固可感,卿等何往而如是煩瀆乎?
兼都承旨臣沈豐之,左承旨臣趙衍德,右承旨臣尹行元,左副承旨臣曺允大,右副承旨臣洪仁浩,同副承旨臣南鶴聞啓曰,伏以臣等,俄以愼重之意,略陳憂慮之忱矣。伏奉批旨,未蒙允兪,臣等相顧失圖,益切悶迫,社壇近處閭閻之不淨,非但臣等之所聞,今以兩大臣箚辭觀之,益知其時氣之非比尋常,輦路經過,決非審愼之道,臣等衷情轉迫,敢此申籲。伏乞更加三思,亟寢社壇動駕之命,以副群情焉,惶恐敢啓。無批
尹行元,以吏曹言啓曰,卽接掌樂院所報,則明日動駕出還宮時,殿庭,當有協律郞節次,而本院正李濟萬,見差社稷壇上執禮,合有變通之道云,旣經誓戒,肄儀,亦已出齋,則祭官有難變通,掌樂正改差,其代口傳差出,何如?傳曰,允。
吏曹口傳政事,以許晪爲掌樂正。
尹行元,以吏曹言啓曰,今此社稷臘享大祭壇上執禮李濟萬無職名,令該曹口傳付軍職,何如?傳曰,允。
尹行元,以吏曹言啓曰,今此宗廟臘享大祭大祝,以前校理魚用謙塡差,而時無職名,令該曹口傳付軍職,何如?傳曰,允。
兵曹口傳政事,副司果魚用謙李濟萬。
曺允大,以御營廳言啓曰,去夜初更量,夜畫介近處,大殿別監朴世蘊,銅峴近處大殿別監金履升,本廳巡邏將卒處,犯夜被捉,而係是掖屬,不敢擅便,何以爲之乎?敢啓。傳曰,該廳保放。
曺允大,以御營廳言啓曰,依判付,犯夜被捉大殿別監朴世蘊·金履升,該廳保放之意,敢啓。傳曰,知道。
洪仁浩,以刑曹言啓曰,因承政院啓辭,司謁,遠地勿限年定配,該別監,絶島充軍,待用刑,配所道伯,捉來嚴刑還配事,命下矣。依傳敎罪人安福大全羅道康津縣薪智島充軍定配所,卽爲押送,待用刑還配事,分付道臣,司謁崔昌祿係是出身,令義禁府擧行,何如?傳曰,允。
洪仁浩,以刑曹言啓曰,因兵曹啓辭,司謁及行首,待用刑,令攸司決杖懲礪,該別監,杖一百收贖事,命下矣。依傳敎司謁白景采,行首別監朴重大,待用刑決杖懲礪,該別監池大源,杖一百收贖放送之意,敢啓。傳曰,知道。
洪仁浩,以義禁府言啓曰,保放罪人梁埉,李光益等,姑放事,命下矣。梁埉·李光益,依下敎,姑放之意,敢啓。傳曰,知道。
領議政金致仁箚曰,伏以社壇省牲器,有命矣。壇外咫尺之地,閭家大段不安,所聞驚心,臣適明知此時動駕,大有乖於淸道之義,愼重之道,玆將短箚仰聞。伏乞亟寢社壇動駕之命焉。取進止。答曰,省箚具悉卿懇。箚辭,認出愼重之意,已整備矣。有難中止,卿須諒之。仍傳曰,此批答,遣史官,傳諭于領議政。
領敦寧洪樂性箚曰,伏以動駕隔日,寒威稍解,伏不勝欣幸之至,第聞社壇洞內,近甚不淨,而墻外咫尺之地,尤極熾毒,非比尋常,隣比之人,擧皆遠避云,況在大聖人愼重之道,決不宜駕過而躬臨也審矣。臣職忝保護之列,益切憂悶之忱,玆敢仰籲。伏乞聖明,亟寢社壇親臨之命,千萬顒祝。取進止。答曰,省箚具悉卿懇。不必煩請,卿須諒之。仍傳曰,此批答,遣史官,傳諭于領敦寧。
應敎朴廣源,校理宋祥濂·沈興永,副校理洪義浩·宋翼孝,修撰李洪載,副修撰朴基正·李鼎德等箚曰,伏以臘享膈日,有親監省牲器之命,實仰我殿下伸孝重祀之擧,而卽伏聞社壇至近之地,頗有輪疾,人多移避,其不淨可知,此際淸蹕之將過其處,殊欠桃茢淸道之義,喉院之啓,大臣之箚,亶出愼重之意,可見憂愛之忱,而俱未蒙允許,如是相持,恐有乖於大聖人聞納之道矣。臣等職忝通列,竊不勝區區憂慮之至,玆敢聚首聯籲,冒控愚忱。伏乞聖明,亟加三思,特寢社壇親臨之命焉,取進止。答曰,省箚具悉。豈如是煩瀆乎?
丁未十二月十二日辰時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,合製今爲設行耶,仁浩曰,設場云矣。上曰,李在簡今已退去耶?仁浩曰,留待闕外云矣命。書傳敎曰,矯氣質最難,予於重臣亦云,若使誠信早格,豈有前後責敎?他人遞推之事,在重臣則欲加罷削,他人曲恕之罪,在重臣則自爾深看,莫非自取,誰咎誰尤,雖以近日事言之,勿論命令之大小,法禁之輕重,以標異爲高致,此正殊塗同轍,公服赴公,有甚難事,敢以掌法之官,無難壞了,此務勝乎,此取便乎?然大臣旣云無是,必是現告之誤捧,此一款姑置之,幺麽郞官差出,屢煩飭敎,黽勉破戒,名宦取捨,猶不敢乃爾,況財賦微官乎?此雖小事,太欠嚴畏,凡今廷臣之曲保身家者,癡濫滋長,敢售於今日朝廷,況此重臣之本自了了者,無怪其不小心,謂以待命,經宿闕外云,若此則再昨言病,又何相戾,昨日備局請罷草記,雖以爲大臣之心,勿令捧入,而郞官差出事,極爲駭然,前判書李在簡罷職,須令痛改前過,期於孚感。上曰,李在簡聞有病故故,退歸私第,使之善爲調攝,都承旨方帶典醫監提調,自該監,助給藥物事,分付。命退,承史以次退出。
丁未十二月十二日申時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,藥房請對啓辭,緣何爲之耶?衍德曰,欲爲承候爲之云矣。上曰,予方善攝,勿爲過慮,卽爲退去事,傳諭于都提調,此啓辭,還給以來。賤臣承命出傳諭。上命書傳敎曰,何如是違召?右參贊李性源推考,更爲牌招察任。命退,承史以次退出。
上在昌德宮。停常參·經筵。
夜一更二更,月暈。
大殿·王大妃殿·惠慶宮,內閣·政院·玉堂口傳問安。答曰,知道。
中宮殿,內閣·政院·玉堂·朝廷·二品以上·六曹·堂上兩司長官,奉朝賀,宗親單子問安。答曰,知道。
大駕,詣宗廟入齋室後,內閣·政院·玉堂·藥房口傳問安。答曰,知道。
展謁罷後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
詣景慕宮入齋室後,內閣·政院·玉堂口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
傳于曺允大曰,侍衛軍兵毛具。
曺允大啓曰,司僕內乘來言捲簾毛帳,取稟。傳曰,捲三面,毛帳爲之。
尹行元啓曰,領議政金致仁,判府事徐命善·李福源·金熤,左議政李在協,有稟達事,來詣請對矣。傳曰,親押時,當召見矣。
尹行元啓曰,藥房都提調洪樂性,提調沈豐之,副提調尹行元,有稟達事,來詣請對矣。傳曰,親押時,當召見矣。
傳于趙衍德曰,左承旨入侍。
丁未十二月十三日卯時,上詣宗廟·景慕宮展拜入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校直閣徐鼎修·鄭東浚,待敎尹行任,以次隨駕,上具翼善冠·衮龍袍,乘輿出協陽門,詣仁政殿月臺,降輿陞座,親押,仍行親傳香訖,一提學金鍾秀進前奏曰,臣聞社壇近處,有不淨之患云,必難躬臨,使之攝行宜矣。上曰,所重在焉,有難聽施矣。鍾秀曰,爲民祈年,雖曰重事,所重尤有在焉矣。上曰,鑾駕已啓,卿勿更煩,仍降自東階,詣祗迎所,鞠躬祗送訖。上曰,大臣入侍。賤臣承命出,與領議政金致仁,判府事徐命善,領敦寧洪樂性,判府事李福源·金熤,左議政李在協,偕入進伏。致仁等曰,曉候過冷,此時動駕,聖體若何?上曰,一樣矣。致仁等曰,今此動駕,寔出聖上致敬之情禮,而伏聞社壇近處,閭閻不淨,人多移避云,淸蹕之臨過,實有所萬萬未安,昨日陳箚,未蒙允許,群情不勝悶迫矣。嚴駕雖戒,更加三思,亟寢成命焉。上曰,予於今年以來,凡於大享,一未親行故,親省牲器,欲伸誠禮,而不淨云云之處,差間於駐駕之地云,何可因此而遽撤旣戒之行乎?所重旣如許,今雖有卿等之齊懇,實難曲從矣。僉曰,所重有在故,已行親押親傳香之禮,情禮亦已伸矣。且以事理言之,禮儀之節,審愼之道,互相輕重矣。上曰,雖曰如此,嚴駕已備,且聞所經之地,殆同過去路,過路亦何避也。僉曰,實非尋常過去之路,臣等聞之,極爲警心故,今此冒死煩懇,亟副群情焉。上曰,一洞之中,適有一家之不淨,亦何可謂熾盛乎?僉曰,雖未詳知,人多移避,蓋其毒癘,殆所罕有云矣。上曰,不但所重在焉,事面亦復如何矣?僉曰,如或有一分,如何之端?臣等何敢屢瀆,而省牲器之擧,比享事,亦有輕重矣。上曰,比享事,雖或有差等,方臨啓駕,事甚如何矣?僉曰,嚴駕已戒之後,旋因群請而寢命,則豈不有光於聽納之德乎?上曰,昨於領敦寧請對,已言其無前例矣。僉曰,如此之時,何拘前例有無乎?熤曰,臣則以爲,不思愼重之道,又咈群請之懇,誠不敢知爲得中矣。致仁曰,今此動駕,因知萬安回鑾,而其在愼重之道,似不當若是矣。上曰,如可從之,何必靳許?似聞其家在墻外稍間處云,何可以此中止乎?僉曰,果非稍間,而只隔一墻,法駕經過,萬萬悶迫,亟加深思,以從群請焉。上曰,所重在焉故爾?僉曰,傳香若未親行,則雖或謂之如何,而前或因隆寒暑雨,有動駕停止之例,今此仰請,若涉如何,何敢冒煩乎?臣等誠意淺薄,陳箚而未蒙允兪,齊懇而未獲回天,則臣等之罪,當如何只當不得請則不敢退矣。上曰,此與享事有異,卿等又若是懇摰,特爲曲從矣。致仁等起伏而對曰,特循之敎,不勝欽仰矣。顧謂豐之曰,書出傳敎也。上曰,今日社稷省牲省器,勿爲親臨事。駕前定奪上敎致仁曰,卿早曉來待,如是懇請,觀卿顔面,特許允從,自此落後,以爲善攝也。仍命大臣先退,乘輿出仁政門,降輿乘輦,出敦化門,詣宗廟前降輦所,降輦乘輿,入廟大門降輿,御齋室,改具冕服就板位,行四拜禮,仍詣殿內奉審訖。上曰,本署提調戶禮堂入侍。賤臣承命出,與宗廟提調李坤,禮曹判書宋載經,戶曹參議姜趾煥偕入進前。上奉審仁元王后癸酉加上尊號金寶,丁卯加上尊號玉寶無頉詣省器所省器訖。詣永寧殿就板位,行四拜禮,仍詣殿內奉審訖。上曰,本署提調戶禮堂入侍。賤臣承命出,與坤等偕入進前,上奉審仁聖王后庚辰年尊號銀印無頉還御齋殿,少頃,詣省牲所,省牲訖,還御齋殿,改具翼善冠·衮龍袍,乘輿出廟大門,至乘輦所,降輿陞輦,詣景慕宮前降輦所,降輦乘輿,入宮大門降輿,御齋室,改具冕服,就板位,行再拜禮,仍詣廟內奉審,詣省器所,省器訖,還御齋室,少頃,詣省牲所,省牲訖,還御齋室,改具翼善冠·衮龍袍,乘輿出宮大門。命書傳敎曰,右承旨馳詣永禧殿奉審摘奸以來,行元承命退出。上曰,還宮門路,以弘化門爲之。出駕前下敎詣乘輦所,降輿乘輦,由板廛屛門,至弘化門外,命宣傳官,出標信解嚴,由建陽門,入協陽門還內,諸臣以次退出。
丁未十二月十三日未時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,俄於宗廟奉審時,日氣稍暖,今始風峭矣。衍德曰,然矣。命書傳敎曰,左副承旨馳詣社稷,奉審摘奸以來。命退承史以次退出。
上在昌德宮。停常參·經筵。
初昏月暈,暈上有冠,夜自一更至五更,月暈。
中宮殿,藥房口傳問安。答曰,知道。
傳于尹行元曰,左承旨馳詣宗廟,景慕宮,奉審摘奸以來。
傳于洪仁浩曰,春塘臺殿座侍衛,兵曹入直堂郞及宣傳官外,置之,兵刑房承旨入侍,餘皆置之,禁衛大將徐有大記過,卽爲待令。
傳于趙衍德曰,同副承旨入侍。
備邊司,以李柱國爲禁衛大將。
南鶴聞啓曰,臣與左承旨趙衍德伴直矣。纔已奉命出去,伴直無人,右副承旨洪仁浩,所當牌招,而拘於廳規,不得請牌,何以爲之?敢稟。傳曰,牌招。
南鶴聞,以兵曹言啓曰,五衛將沈載鎭·金鍾義,俱以身病猝重,呈狀乞遞,宿衛輪番之任,不可久曠,竝今姑改差,何如?傳曰,允。
南鶴聞,以禁衛營言啓曰,本營七牌巡邏牌將一番騎士沈鍜處,依傳敎,嚴問取招,則供招中,槪以爲昨夜五更量,七牌前路,逢着白衣步行之人,乃是土亭居黃哥,本來射場親舊,從前但知其爲守禦哨官隨行而已,未聞壯勇衛陞差之事,逢着時,寒暄之後,卽以顔面放送,又有軍服人同行者故?執捉,詰問其何故犯夜,則初稱可以夜行故夜行,末乃曰,問之何爲云故,執捉而去,則黃哥以爲,此人亦以吾顔面,許放爲好云故,答以竝與汝之同行人許放,豈其易乎云,而仍爲執捉而去,初若知其爲壯勇衛奉命之行,則雖從人,初何敢爲執捉之計乎?前後事實,不過如斯,通符搜考一款,初無可論云故,臣以犯夜人逢着之際,毋論放送與執捉,初不問其夜行曲折,此是理外必無之事,到今雖欲飾詐,有不可得之意,多般開諭,反覆鉤問,而一辭發明,終不吐實,平問之下,萬無取服之道,以奉命人隨率之被捉於一該營邏校事,承命査實,事面不輕,而緣臣昏弱,不善擧行至此,臣亦惶恐待罪之意,敢啓。傳曰,昨日奉命之壯勇衛,卽卿之所薦黃仁爀稱名人也。爲人亦必見知,昨日出送,蓋爲狀實,祭後發行,五更已到,行色豈有不知之理?至於探時帶卒之不先入送,雖因時刻之將近。仁爀曰不善擧行之罪,纔令勘斷而無論如此,如彼所謂牌將之曰,以不知安知,非伊時泥醉之故,而否則必是杜撰之語,觀於名字,似有行列,亦與無薦白徒有異,尤焉敢飾辭?此槪再昨日御廳巡邏,因掖屬被捉,牌將處,至有木綿賞給之命,渠亦必有倖心,作此擧,渠輩蟻蝨,何足道?然渠帥,旣以此被罪則不可白放,移送有司,照律處置。大抵此事,一則該帥之罪,二則該帥之罪,捉來之後,早卽警聽,豈有是也?情出無妄,跡實無狀,且其子出入近侍,則小心尤倍他帥而擧行如是儱侗,此非恃不恐而何?此等之人,用加倍之律然後,可以懲他故耳。至於査事,無論奉命與否之知不知,執捉一款,渠旣輸款,卿則勿待罪,可也。
南鶴聞,以禁衛營言啓曰,依傳敎,本營巡邏牌將騎士沈鍜,移送秋曹之意,敢啓。傳曰,知道。
洪仁浩,以刑曹言啓曰,因禁衛營啓辭,本營巡邏牌將沈鍜,移送有司,照律處置事,命下矣。沈鍜係是出身,移義禁府處之,何如?傳曰,允。
南鶴聞,以刑曹言啓曰,昨日動駕時,京畿安山居幼學趙完相,擊錚於衛外故,取考其原情,則以爲渠之父母墳,在於安山,而白虎內,坐臥俱見要害處,隣居常漢文英得,偸葬其父,相訟三年,營本官,皆以英得,屢置落科,定日督掘,則英得恃惡不掘故,今八月行幸時,駕前上言啓下本道道臣,以當掘之意,回啓,則英得敢生欺天之計,使其母全女,乃於九月,衛外擊錚,判付內,使之各自守護,則何敢更事煩瀆,而惟彼全女欺罔之狀,不可不一番明辨矣。全女原情內,渠之累代墳山,在於安山,子孫世居守護,百有餘年,而本邑趙姓兩班,借而入葬,其後甲辰年,繼葬其夫,則忽生客反爲主之計,誣呈起訟云,而渠之前母入葬,在於癸丑英得之曾祖貴同入葬,在於十年後癸亥,而當初許葬,旣是白虎外不見處之故,而今乃以渠,反爲借葬。又曰,自本官摘奸,則距趙山,爲一百十六步,論以士庶,無步數之法,不在當掘,且趙山靑龍內,又多衆塜,則不禁於彼,欲禁於此,事涉不可云,而此亦截去頭尾者也。乙巳英得養父偸葬之後,卽呈本官,得訟督掘,而士庶無步數之題在於未及親審之時,反以此,作爲欛柄,萬萬巧惡,且靑龍內衆塜,皆是數百年前先葬,而又在三四百步之遠,至於英得之偸葬處,旣非貴同塜局內,踰越岡脊,壓臨礙逼,與上項所謂衆塜,大不相侔,步數則雖爲一百十六步,對峙相見,在所當禁,而變幻其占葬之先後,隱諱其累度官決,無嚴欺罔,一至於此,其不有名分,不畏法理,固無足怪,如渠貧寒窮殘者,將無以得保丘壠云矣。今秋因全召史之擊錚判付內,一邊之言,雖難取信,士庶元無步數,主客自可立判,分付山在官,勿拘前決,各令嚴飭守護,俾勿如前起鬧事,行會該道事判下,則在渠之道,固當謹奉判付,各自守護之不暇,而況其訟理,雖曰相距切逼,以步數言之,至於一百十六步之遠,則渠以無步數之人,覬僥倖之望,未踰數月,又敢肆然呼籲,若是無難,揆以民習,萬萬痛駭,原情勿施,其猥越之罪,自臣曹,考律重勘,何如?傳曰,允。
南鶴聞,以刑曹言啓曰,昨日動駕時,原春道狼川居幼學李明奎,擊錚於衛外故,取考其原情,則以爲甲辰年,因吉來福之呈訴,自戶曹報備局慶熙宮修改木物斫伐事,發關楊口縣,而來福以同事,請於渠之父子故,僅得數千金物力,計數斫伐,結筏流下者,一百六十株,山上斫置者三百餘株,而當年十二月京居葛知得·李性喆·廉德福等,稱以宣惠廳庫舍營造,持關下來,渠之結筏,與留在木,擧皆收取,作板發賣,又以戶曹進排木物輸納事,高有大·安有仁兩差人,名下木物九百餘株,斫取於私養山,而亦以水淺,未卽運到京江,今年三月,葛知得等,又稱以惠廳所用,沒數圖奪故,外都庫貢人等,因其被奪,呈備局稱冤,則知得,反爲含毒於渠之父子,謂以渠父,呈訴備局,誣訴惠廳,行關本道,以渠父三碩,照律遠配於豐川府,豈不至冤乎?癸卯年間,惠廳將欲修改,送計士于狼川私養山,給價九百兩,斫伐流下,翌年乙巳,已爲造成倉舍,則知得之憑公奪取,明若觀火,且有萬萬切痛者,渠之木物中下品,爲其償債之計,艱辛流下于京江,則知得又爲奪取,非但渠之負債如山,終以曖昧之人,構誣遠配,各別査實,使七十老父,生還故土,見奪木物,一一推給云矣。明奎原情中,雖以其父被配,爲稱冤之端,到配狀聞,姑未啓下,罪狀之如何?不得考見,則渠之自鳴之言,有難取信,且以見奪木物事,張皇論列,外托訟父之冤,潛售徵財之計者,猥越莫甚,情狀極痛,此不可以四件事論之,原情勿施,自臣曹懲治,何如?傳曰,允。
南鶴聞,以刑曹言啓曰,昨日動駕時,平安道陽德兎城鎭居良人河仁宅,擊錚於衛外故,取考其原情,則以爲渠父健三,以本鎭難支之事,今秋擊錚鳴冤,何幸令道臣?別具蘇弊之方,論理狀聞事傳敎,而巡營査啓內,雖曰,民戶,有增無減云,昔之八百戶,今止三十餘戶,則是果增戶乎?此實難曉之端也。父子兄弟之同居一室者,必無各張戶籍之事,則豈有民戶增加之理乎?蓋父子兄弟,竝帶衆民之苦役,而尙此支過者,雖由於十年停操之效,若有操則必有弊,豈可永爲息弊?況三哨軍案,便成鬼錄,雖欲充額,其於無民何?增戶與否,鎭瘼有無,更令巡營摘奸後,從長釐革,而渠父,方以誣罔之罪,牢囚縣獄,俾蒙放釋之典云矣。仁宅之父健三,今年八月,以本鎭弊瘼,擊錚鳴冤,而特因聖敎,別具蘇弊之方,論理狀聞事,行會本道矣。前道臣李命植査啓中,以爲該鎭創設在於二去庚申,而溯考帳籍,則當初民戶,不過一百八十六戶,其後略略增加,目今成籍之數,爲二百五戶,則渠所謂三十餘戶之說,自歸虛妄,其他許多稱冤,擧皆落空故,奸濫之罪,不可尋常處之,待用刑重勘之意,伊時自臣曹,覆啓蒙允,分付道臣矣。曾未幾何?縱子呼籲,敢欲掉脫,究厥情狀,萬萬痛駭,事當照律嚴繩,以懲遐土之習,而旣曰,爲父呼訴,則與四件外,猥越有異,今姑參酌,其原情則勿施,嚴飭放送,以爲後毋敢更瀆之地,何如?傳曰,允。
洪仁浩,以義禁府言啓曰,時囚罪人李集斗過齋後,附過放送事,命下矣。今已過齋,李集斗附過放送之意,敢啓。傳曰,知道。時囚保放。
南鶴聞,以義禁府言啓曰,時囚保放事,命下矣。時囚罪人洪復浩·鄭東元·韓謩,竝保放之意,敢啓。傳曰,知道。
左議政李在協箚曰,伏以廟宮展禮,淸蹕穩旋,區區不勝欣幸,臣於日前,略陳悚懍之忱,猥承慰勉之寵,擎讀批旨,惶汗浹背,第臣有萬萬悚蹙者,伊日籌司郞,以草記來傳於臣,臣旣承此敎,宜卽歸身司敗,仰請嚴誅,而適値方在齋所,不得自由,姑且縮伏,以俟處分之降,繼伏見所下傳敎,至有現告誤捧之敎,一倍戰恐,罔知攸措,而受香隔日,不敢更事煩瀆,歷日泯默,冞增罪戾,蓋賓筵俯詢之時,臣則只據常理之所必無者,率口仰對,而退而聞之,則首先犯科,乃在臣同堂之間矣。無易由言,經訓攸戒,況告君之辭,尤宜審愼,觀於古人策數六馬之義,可見其敬謹之至也,今臣敢以未信之事,容易質言於君父之前,何其妄耶?臣方捫舌之不暇,顧何敢費辭容喙,自暴其無情也哉?至若請罷草記之勿令捧入,尤爲臣罪上添罪之端,以惶以愧,無面可顯,臣之從弟,雖以他事被罪,其便服赴公之罪,固未勘也。向日筵敎,有及於有罪必罪之意故,臣亦對揚前席,欽歎不已,今乃緣臣之故,使有罪者,不被其罪,臣之私心懍恧,姑無論,其於國體何哉?雖使臣爲他人質言,尙難逭奏對不審之罪,況以至親之事?難免周遮之嫌,而特以忝在大臣之列,寬假而容護之,則朝廷法綱,又將由臣而壞了,興言及此,寧不怵然而寒心哉?玆敢退自駿奔之班,申控兢蹙之情。伏乞亟降威罰,俾邦紀肅而私分安,千萬至願。取進止。答曰,省箚具悉卿懇。文恬武嬉,睯不知畏,重臣如此,將臣又如此,具僚之干科,卽次第件事,國之爲國,捨法綱何以?董正之責,在揆地,望須留意,向筵無是之奏,予亦豈不知無心?但不當信處過信,至於質言,是爲差欠,未嘗不爲卿慨歎,亦何必深引乎?予自昔日,每見大官於法綱所係處,雖微事細節,無或放過,意謂此大官職分固然云,今之大官,不屑爲也。得無違於問牛喘之義耶?旣往雖勿諫,來猶可追,卿須安心,勿辭視事,振勵將頹之法綱也。仍傳曰,此批答,遣史官,傳諭于左議政。
丁未十二月十四日辰時,上御春塘臺殿座入侍時,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記注官承膺祚,記事官李相璜,直閣鄭大容,待敎尹行任,以次進伏訖。上曰,禁將徐有大,旣有記過待令之命,則當於殿座近處來待,何敢偃處闕外乎?使之斯速納符待命,可也。賤臣承命出,分付。上曰,禁將事,承旨想未聞知矣。昨夜命送承旨於魂宮參享,而墓所則欲送史官參享,先令壯勇衛,往探行祭時刻而回報矣。使喚之人,爲禁營邏校所捉,酗醉侵困,達曉不放,終無皁白故,朝始査問,則該將臣,了不聞知云,若知所重,焉敢如此乎?允大等曰,徐有大之事,誠不勝萬萬駭然矣。允大曰,禁衛大將徐有大,兼御營大將徐有大,今方拿入,命召來納,將兵之任,不可一刻無摠察之人,何以爲之乎?上曰,禁衛大將出代間,守禦使兼察,兼御營大將出代間,訓鍊大將兼察,牌招聽傳敎,可也。出擧條上命拿入,有大命宣傳官分付訖,仍令拿出。命書傳敎曰,近不得躬臨,昨夜文禧廟·孝昌墓臘享,以朁臨之意,分遣承史,使之參享回奏,墓所則以城鑰之已下,先以壯營走騎,持通符,看審行祭形止,爲禁營邏校所捉,通符之執出搜考,不但事未前聞,拘置該卒,至於經宿,門開後,始通知,尋常奉命,猶不敢乃爾,況本墓所重,何如?享祀事體,又何如,則因營校之醉酗,奉命承史之僅趁,今日晝茶禮出去者,寧有如許駭然之擧?爲將臣者,聞此必驚悚,不待闕門開鑰,一邊草記待罪,一邊放送,可也,否則一邊微稟,一邊嚴治邏校,亦可也。尙今無一言者,尤萬萬無狀,拿入該帥問之,所對極爲儱侗,然則邏校醉於酒作俑,該帥醉於睡不知也。此固有辱朝廷,而雖曰無識武夫,亦知所重旣犯,似此重罪,豈可寬恕?禁衛大將徐有大,亟施削職之典,使近日將臣,俾祛有所恃而不恐之習。上曰,今日殿座兵判當爲別侍衛,而何不入來乎?兵曹判書鄭昌順進前。上曰,徐有大事,卿其聞之乎?昌順曰,臣於入闕後始聞,而誠爲駭然矣。上曰,日昨李在簡處分,予意有在,大抵便服干科,雖是小事,首先犯禁,已極可訝,惠郞望之屢煩飭敎,尤可駭也。此重臣,歷揚崇顯,似緣善涉世之致,然崇顯之人,尤宜操心,而未見其爲然故,予果嚴處,而須以後勿如是之意,傳之可也。重宰如此故,如趙鎭宅者,不思兢愼,欲售舊習,豈不可痛?如渠者,雖被拂拭,宜思自處以有累,而不此之爲,予所莫曉也。乙未冬政事,其可成說,然而趙曮,只用貪律,在渠曲恩極矣。昌順曰,聖敎誠爲至當,而至於趙鎭宅,弘錄準點觀之,亦不可謂有累矣。允大曰,兼御營大將李敬懋承牌來詣,而方有拘忌,不得入闕云,何以爲之乎?上曰,都提調兼察,可也。允大曰,兼御營大將,都提調兼察事,命下矣。在前如此之時,或有都提調命招之例,或有從事官發牌聽傳敎之例,今番則何以爲之乎?上曰,從事官發牌聽傳敎,可也。出擧條命退諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郞廳來言,今日賓廳日次,而上前開柝相値,不得來會云矣,敢啓。傳曰,知道。
傳于尹行元曰,吏兵房承旨,持褒貶啓本入侍。
傳于曺允大曰,次對明日來會。
傳于南鶴聞曰,次對,近久未參,日昨動駕時晉接也,亦知所愼之向差,俄以明日造朝之意,使之傳諭領相,明日次對,食後,使之來會。
傳于趙衍德曰,有司堂上入侍。
傳于尹行元曰,前平安監司入侍。
有政。吏批,判書李文源,參判李秉模進,參議李集斗式暇,右承旨尹行元進。以申若文爲監察,崔逵翰爲忠淸都事。
兵批,判書鄭昌順病,參判未差,參議宋鍈病,參知柳誼入直進,左副承旨曺允大進。副司直申大升,副司果兪漢葛·金履澤·朴宗厚·李龜應。
傳于趙衍德曰,坐直承旨入侍。
以吏曹金世澤歲抄單子,傳于尹行元曰,物無不遂,可也。雖如渠罪科,因仍坎坷,殊非一視之澤,罪名特爲分揀,因渠事,大臣則箚引,白哥則降充掖屬矣。醫譯子校,或有因事迫充之時,仍以置之則不可,白弘奎掖屬之役永頉,仍令承文院,無礙收用,又思之三醫司族屬中,勒定掖屬者,又必有之特,竝永頉,以隷爲名,則掖隷賤役也。以衣冠之人勒充,豈無抑鬱之心?此後醫譯子與孫,特竝勿爲勒充,此意,分付該司。
以兵曹軍職褒貶啓本,傳于曺允大曰,文侍從軍職中,原在外及衆所共知情病外,貶坐不參人,竝拿處。
尹行元,以弘文館領館事意啓曰,今秋冬等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
尹行元,以吏曹言啓曰,曹所屬宗簿寺官員等矣。今丁未年秋冬等褒貶,當爲等第,而因本寺提調有故,不得磨勘之之意,敢啓。傳曰,知道。
尹行元,以議政府領左相意啓曰,今丁未秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
尹行元,以耆老所言啓曰,本所堂上,多有身病,今秋冬等褒貶啓本,限內不得封進之意,敢啓。傳曰,知道。
尹行元,以敦寧府言啓曰,府郞廳等矣。今秋冬等褒貶等第,當爲磨勘,而首堂上身病,限內不得爲之之意,敢啓。傳曰,知道。
尹行元,以戶曹言啓曰,本曹郞廳及所屬各司官員,今丁未秋冬等褒貶,依前例磨鍊以入,而軍資監內資寺司圃署,因都提調·提調有故,不得磨勘,去春夏等褒貶時,司宰監,因提調有故,限內不得磨勘矣,今則其時官員,已有遷轉,難以考績,依近例蕩滌,何如?傳曰,允。
尹行元,以戶曹言啓曰,本曹所屬各司,今丁未秋冬等褒貶磨勘之際,廣興倉啓本中,一字誤書,擦改之意,敢啓。傳曰,知道。
尹行元,以戶曹言啓曰,今秋冬等所屬各司褒貶啓本中,司䆃寺主簿金履溫,與判書臣徐有隣,爲內外從兄弟相避故,參議臣姜趾煥,獨爲磨勘以入之意,敢啓。傳曰,知道。
尹行元,以宣惠廳都提調意啓曰,本廳郞廳等,今丁未秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
尹行元,以禮曹言啓曰,今此本曹所屬官員等褒貶時,童蒙敎官洪大應,與參判臣金載順,有應避之嫌,不得同議磨勘,別啓本以入之意,敢啓。傳曰,知道。
尹行元,以禮曹言啓曰,各陵殿園墓,本曹郞廳,東·南關王廟,四學童蒙敎官,通禮院,掌樂院,奉常寺,禮賓寺,惠民署,典醫監,圖畫署官員等,今丁未年秋冬等褒貶等第以入,而宗廟署,社稷署,景慕宮,弘文館,藝文館,春秋館,承文院觀象監,司譯院,成均館,內醫院,典牲署,東西活人署,東西氷庫官員等,各其司領事都提調·提調及堂上有故,不得一時磨勘之意,敢啓。傳曰,知道。
曺允大,以兵曹言啓曰,本曹今丁未年秋冬等褒貶等第,磨勘以入,而曹所屬軍器寺褒貶,因本寺都提調有故,不得一體磨勘,訓鍊院官員等矣。去春夏等褒貶,其時官員已多遞易,依例蕩滌之意,敢啓。傳曰,知道。
曺允大,以兵曹言啓曰,本曹今丁未年秋冬等褒貶各度啓本中,刀擦十處之意,敢啓。傳曰,知道。
曺允大,以濬川司都提調意啓曰,本司都廳及郞廳,今丁未年秋冬等褒貶,當爲等第,而臣等俱有故,限內不得磨勘以入之意,敢啓。傳曰,知道。
曺允大,以訓鍊都監都提調意啓曰,今丁未年秋冬等褒貶磨勘以入之意,敢啓。傳曰,知道。
曺允大,以御營廳言啓曰,本廳從事官及諸將官,今丁未年秋冬等褒貶當爲等第,而都提調臣金致仁,有身病,限內不得磨勘之意,敢啓。傳曰,知道。
曺允大,以義禁府言啓曰,今秋冬等本府郞廳褒貶等第,當爲磨鍊以入,而判義禁李命植,在外·未肅拜,限內不得擧行之意,敢啓。傳曰,知道。
洪仁浩,以義禁府言啓曰,因刑曹啓辭,禁衛營巡邏牌將沈鍜,移本府處之事允下矣。沈鍜今方待命,卽爲拿囚之意,敢啓。傳曰,知道。
洪仁浩,以義禁府言啓曰,全羅監司沈頤之狀啓,據刑曹粘目內,全羅前都事南景龍,移本府處之事,允下矣。南景龍時在慶尙道寧海地云,依例發遣府羅將拿來,何如?傳曰,不參雖可駭,旣云瓜報,罷黜足矣,拿處分揀。
尹行元,以工曹言啓曰,本曹郞廳,今丁未年秋冬等褒貶,及屬司尙衣院造紙署官員,今丁未年秋冬等褒貶,合三度磨勘以入,而屬司繕工監掌苑署,瓦署,典涓司官員,今丁未秋冬等褒貶,因各該司提調之有故,限內不得磨勘,屬司瓦署官員,今丁未春夏等褒貶,亦因該署提調有故,限內不得磨勘,其時官員,依例蕩滌,本曹啓本中,三處刀擦,惶恐敢啓。傳曰,知道。
壯勇廳單子,牙兵將金昌仁,捉虎事賞典,移報該曹事啓,牙兵將賞典,令該曹,考據他營例,粘目稟處爲良如敎。
丁未十二月十五日辰時,上御熙政堂。諸承旨持褒貶啓本入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,直閣鄭大容,以次進伏訖。上曰,進前坼封,可也。豐之等以次開柝。上曰,讀奏也。豐之等進讀訖。行元曰,卽伏見京各司今秋冬等褒貶啓本,則惠民署前銜及掌樂院樂師居中者,俱無題目,旣置中考,則不書貶題,有違格例,至於樂院則上考有題目,而中考則無之,尤爲未安,該署公事提調,該院提調磨勘堂上,竝推考,何如?上曰,依爲之。各司提調處,其委折,問啓,可也。出擧條行元曰,卽伏見全羅監司沈頤之,原春監司金載瓚,慶尙監司金光默,今秋冬等褒貶啓本,則守令無一人居下,殊無嚴明殿最之意,三道道臣,竝推考警責,何如?上曰,依爲之。出擧條允大曰,卽伏見兵曹今秋冬等褒貶啓本,則三田渡別將崔碩良,宜置中考,而置諸上考,致勤點下,殊無嚴明殿最之意,當該堂上,推考警責,何如?上曰,依爲之。出擧條允大曰,卽伏見慶尙監司金光默,全羅監司沈頤之,江華留守趙鼎鎭,慶尙左水使李章漢,全羅兵使沈,右水使申遇文,忠淸水使洪仁默,北兵使南憲喆,南兵使李漢五,黃海兵使鄭觀采,水使宋載岳等,今秋冬等褒貶啓本,則邊將無一人居下,殊無嚴明殿最之意,竝推考警責,何如?上曰,依爲之。出擧條上以黃海監司守令褒貶啓本。命書傳敎曰,向下判辭,不啻截嚴比之考績,卿難免居下,卿之按例行守令殿最,其可乎?爲方伯者,不恤民隱,不矯軍政,致勤多少飭敎,一有所失,尙難逭重勘,況兼有之乎?卿之如是憒憒,寧不駭歎?際見殿最啓目,不封則已旣封之後,廾三邑宰治績之無能爲者,果惟最殘最小最無勢康翎一邑乎?於是乎卿事無異弄劇,萬萬駭然,卽欲重勘,而方面體重,又且含垢,此啓目還下送,退限三十日,趁限更封事,回諭。更封時,無循私意,無循前習,從所見磨勘上送事,一體回諭。命書傳敎曰,政官牌招開政。上曰,禁衛大將李柱國牌招,傳授命召。出榻敎命退,諸臣以次退出。
丁未十二月十五日午時,上御重熙堂。有司堂上入侍時,左承旨趙衍德,假注書趙台榮,記事官尹行任·金祖淳,有司堂上徐有隣,以次進伏訖。上曰,王大妃殿進御加減正傳二陳湯,自今日停止。出榻敎上曰,吏兵曹褒貶等第,今日內,盡爲正書以入事,分付。賤臣承命出傳,上敎有隣曰,明日有賓對來會之命,卿往于領相家,諭以美痾,今已差可云。明日必爲入來事,傳之,入來與否,自政院卽爲微稟,可也。命退,諸臣以次退出。
丁未十二月十五日未時,上御誠正閣。前平安監司入侍時,同副承旨南鶴聞,假注書趙台榮,記事官李相璜·金祖淳,前平安監司李命植,以次進伏訖。上敎命植曰,卿出外稍久,且以身病請遞故,果爲許施矣。排日登途,能無添損乎?命植曰,臣素有奇疾,下去後,病勢越添,今則雖似少差,氣血全枯矣。上曰,人之爲箕伯者,或益已或遊觀,而卿則淸儉最著,予所深歎,且聞不率內眷云,然乎?命植曰,果不率去矣。上曰,尤庵集,自箕營開板,而以卿廩餘爲之云,然否。命植曰,然矣。上曰,卿於尤庵集,頗致勞矣。命植曰,不無費力矣。命植曰,今因言端,敢此,仰達矣。昨年待罪藥院時,得見嶺營羅蔘進上,則與前判異,或屈其腰而揷蘆頭,或揉首尾而若環形,俱非天生形體,而大體刮去外皮,露出膚肉,嚼之則全無性味,又乏香臭,藥料精神,本在皮肉之間,而今則已皆疏洩,如此而何望其得有異效乎?御藥所用,事體至重,尤不當犯手巧作,此後則自藥院,申飭該道,使之不復犯手,全其形體,俾責其功效,似好矣。上曰,依爲之。出擧條命植曰,關西還穀折米都數,不過爲百萬石,其中三十萬石,儲在山峽諸邑,無路遷動,只以近七十萬石,布在列邑矣。每年取耗發賣之數,殆近四萬石,必爲四十萬石分給然後,可得四萬石之耗,餘數只是三十萬石,以三十萬石依法分留,留穀絶少,近年連値豐登,幸無未捧,而若或一遇歉歲,則彼四十萬石,不敢以未捧懸錄,其所未捧,專在於元分之穀,國穀因此耗縮,將不成樣,求其救弊之策,則別無他道,宜就發賣條中,除其不可不爲者,其餘竝用半留之法,此後則雖有不得不應許者,限十年勿爲添數發賣,則亦可爲矯救之道故,敢此,仰達矣。上曰,出擧條令廟堂稟處,可也。出擧條命植曰,臣於今番審察西路事情,則人心風習,與前判異,甚或不知有父子兄弟之倫,上下尊卑之分,大可憂也。大抵關西人士,非不閑習文字,而不過爲功令之文,尋摘之業而已,至於向上義理鞭約之工,則一無聞焉,本土所謂有文有識之士如此故,鄕黨無所取法,卑幼無所矜式,馴至於此,今欲移其俗尙,正其風俗,則有非一朝一夕所可矯改者,而當此右文之化,一路許多士子,無一留心經術,開門授徒者,則豈不可惜,而又何望有丕變之效乎?其中,想必有下帷自修,不求人知者,若爲廣加搜覓,雖一二輩,必得其人,擢拔奬勵,則將見聞風而興起,臣意則雖似迂闊,如是然後,庶可爲移易作成之方故,敢此,仰達矣。上曰,卿言甚好,令道伯,着意搜訪,隨聞,卽爲啓聞,可也。出擧條命植曰,列邑糴政事,誠可悶矣。爲守令者,全不留意故,倉庫擧皆蕩然矣。上曰,此亦出擧條申飭好矣。命植曰,新伯當報于備局,待報來稟處,似好矣。上曰,唯。命植曰,臣之病狀,雖閑漫之任,實無供職之望,今此見職,亟賜體諒,是所望也。上命書傳敎曰,聞其陳懇,姑許調治,前箕伯李命植兼帶金吾,今姑許遞。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于曺允大曰,大臣·備局堂上引見。
傳于曺允大曰,左承旨入侍。
傳于洪仁浩曰,當該注書推考。
兵曹,禁衛大將單金持默,御營大將單李柱國。
有政。吏批,判書李文源進,參判李秉模,參議李集斗式暇,同副承旨南鶴聞進。以韓光會爲判義禁,呂奎明爲長陵令,趙重鎭爲金川郡守,兼春秋單金重燮。
兵批,判書鄭昌順進,參判未差,參議宋鍈病,參知柳誼入直進,左副承旨曺允大進。以李聖奎爲知事,李命植爲都摠管,朴宗和爲訓鍊僉正,許侙爲宣傳官,李身敬爲羽林將,李始喆韓命祺爲五衛將,僉知二單李顯益·閔百履,慶尙監營中軍柳爾胄,仍任事承傳。再政。以金宗淳爲內乘,李身敬爲宣傳官。
傳于曺允大曰,因宣傳官廳座目思之,副行首宣傳官現告,當以朴光迪爲之,以之次柳殷鉉捧入,似是不察,問于該廳以啓。
曺允大啓曰,因宣傳官廳座目思之,副行首宣傳官現告,當以朴光迪爲之,以之次柳殷鉉捧入,似是不察,問于該廳以啓事,命下矣。問于宣傳官李謙會處,則以爲,現告初無知委故,不爲書送,而朴光迪呈由兵曹,不得參薦,之次梁埉,方在姑放中故,柳殷鉉以副行首參薦云矣,敢啓。傳曰,朴光迪之呈由,未知有甚事故,而安知非謀避薦會乎?此人,本自癡濫,全沒嶺風,今番犯科,亦極駭然,爲先汰去,令該府嚴處。
傳于曺允大曰,宣傳官有闕之,代令該曹口傳差出。
兵曹口傳政事,以李殷福爲宣傳官。
傳于洪仁浩曰,右副承旨入侍。
傳于洪仁浩曰,時囚中,任屹柳殷鉉,旣已汰去,放送。
傳于洪仁浩曰,平康縣監,口傳差出。
以平康縣監望筒,傳于洪仁浩曰,首擬之人,以考校之役,特命甄復,不但書冊之載往載來,有妨事功,況貶遞屬耳,聲績未聞,本邑許多民戶,纔經被燒,政宜另擇綜明有吏才人差送,今忽以衰老之文人擬入,何也?大抵,近來銓官,太欠顧忌誠一弊風,若此不已,得無尾大轡長之歎乎,前堂之罪止遞職,非爲其人,有兼帶也。以此重臣之故,不得不隨事如是敷示,當該判堂,爲先越俸一等,此望筒勿施,更爲擬入,此後雖於一政一擬必愼必畏,無敢放恣事嚴飭。
吏曹口傳政事,以趙鎭完爲平康縣監。
以平康縣監望筒,傳于曺允大曰,旣有筵中特敎,則今始擬入,當該銓官推考。
傳于曺允大曰,行首宣傳官,口傳差出。
兵曹口傳政事,以李儒敬爲宣傳官。
南鶴聞啓曰,因右承旨尹行元所啓,今秋冬等褒貶啓本,惠民署前銜及掌樂院樂師居中者,俱無題目,旣置中考,則不書貶題,有違格例,至於樂院則上考有題目,而中考則無之,尤爲未安,該署公事提調該院提調磨勘堂上推考,何如?依爲之,各司提調處,其委折問啓可也事,命下矣。問于惠民提調李文源,掌樂提調徐有寧·李在學處,則李文源以爲,昨年因一提調臣李福源筵奏,本署前銜官,不參貶坐,中考者,不書題目,只時任祿官中,下考書題目事稟定故,其後褒貶磨勘時,連爲依此擧行,今番亦循前例矣。今以不書題目有違格例,喉院請推,至有委折問啓之命,不勝萬萬惶悚云,徐有寧·李在學以爲,本院樂師殿最之規,以其訓下樂生分劃之多寡,考其勤慢,以爲等第,而題目則只書於時仕樂師,不書於前樂師,蓋前樂師,卽前仕之充額付料者,與時仕有異故,時仕則勿論上中下,皆有題目,前仕則勿論上中下,皆無題目,本院已例,每等如此故,臣等俱以矇眛,不能變改,未免襲謬,依前磨勘,致有此問啓之命,惶悚隕震越,不知所達云矣,敢啓。傳曰,知道。
曺允大,以兵曹言啓曰,今十二月十七日武臣堂上祿試射日次,而內外中日,旣已停止,不得爲之之意,敢啓。傳曰,知道。
丁未十二月十六日巳時,上御誠正閣。大臣·備局堂上引見入侍時,領議政金致仁,左議政李在協,行漢城判尹鄭昌聖,戶曹判書徐有隣,行副司直徐有寧,刑曹判書鄭好仁,延豊君李,行副司直李柱國,兵曹判書鄭昌順,吏曹判書李文源,兼都承旨沈豐之,開城留守閔鍾顯,行副司直金文淳,刑曹參判洪秀輔,漢城左尹蔡弘履,行副司直金持默,校理沈興永,左副承旨曺允大,假注書李貞運,事變假注書張錫胤,記事官李相璜·金祖淳,以次進伏訖。上敎豐之曰,王大妃殿湯劑,自今日停止,只以粟米飮煎入,可也。豐之曰,粟米飮中,當入桂枝煎入矣。上曰,唯。致仁曰,連日動駕殿座之餘,日氣又頗寒澟,聖體若何?上曰,一樣矣。致仁曰,王大妃殿氣候,若何。上曰,一樣矣。致仁曰,惠慶宮氣候,若何?上曰,一樣矣。致仁曰,此月又過一望,群情顒祝,益切於晷刻矣。近日則中宮殿諸節,若何?上曰,諸節則一樣平順,而漸致差久,企待誠憫矣。致仁曰,古者唐堯,亦以十四月而生,臣方以此企祝矣。在協曰,雖以閭閻言之,亦多有踰至屢月者矣。上曰,大體,年歲旣多,自致遲緩,其勢固然,向來設廳之欲爲姑徐者,亦以是矣。致仁曰,諸堂中,惠民掌樂兩提調,來詣闕外,而惶恐不敢入來云矣。上曰,見其問啓,前例已然,批答已以,知道頒布,今無可引之端,使之卽爲入參,可也。錫胤承命出,與李文源·徐有寧偕入進伏。上敎致仁曰,緣卿久病,未行次第,廟謨積滯誠用憫然矣。意外日前,殿庭見卿,則比所聞頗勝故,今日强卿造朝者此也。致仁曰,下敎旣如此,重臣又來傳聖諭。賤疾則實無一分減勢,而臣旣久未登筵,且今歲垂窮故,下情不勝悵缺,敢此擔病入來矣。致仁曰,此守禦使金鍾秀狀啓也。以三條事,論列後錄,竝請令廟堂稟處,其一,本廳財力支放,猶患不足,許多軍器倉舍,漸就毁傷,莫可收拾,各道賑餘穀中,劃給數千石米,逐年取耗,一年則修補軍器,一年則修補倉舍及城堞,每年修補數爻,報備局事也。守廳事勢之可憫,誠如其狀辭,而第念朝家設置軍門,凡百修擧,一以委之,則藉曰該廳財力本甚疲弊,異於三局,惟當節省用度,隨力修補而已,今以軍器倉舍修補物力,至請朝家之區劃,未知其得當,旣無前例,且關後弊,置之,何如?上曰,保障重地,修繕未了,數百石耗穀,何必靳許?雖非賑餘穀名,近年來前惠堂貿置之穀,數亦夥然,就此劃給,亦無不可,城役固無論,丁酉年宣傳官摘奸軍器以後,尙不一齊新備,其後加頉,又必倍屣,守使所請,從施無妨矣。致仁曰,自上,特軫保障重地,下敎至此,有以仰聖意所在,諸道賑餘穀中,米二千石,特爲劃給,使之每年取耗,倉舍城堞軍器,輪回修補,一如其狀辭,必於歲末,枚報備局之意,申飭,分付,何如?上曰,更思,凡事,人存政擧,今雖年年劃給,畢竟蔑效,如西穀之添餉條,則可謂有名無實,每年劃給一款置之,及今得人委任之時,宜責成效,今年所捧穀摠耗條中,無論賑餘,貿置限五百石劃給執頉後,未及修繕者,盡數訖工,形止狀聞,向日請賞狀啓,令政院還下送,待畢役,同爲修正上送事,分付,可也。致仁曰,山城餉穀甲申年間,有移送戶惠廳者,其後自朝家,劃給錢貨及小米,以爲充償之地,而價不相當,未卽作米,散給各人,錢米貿換之際,虧耗亦多貿米錢,尙餘累萬兩,區處收殺,終無好策,待春散給還戶,待秋以米捧上,則此與朝家錢還之禁,大不相干,且還戶之春受四兩錢,秋納一石米,比之私債,其利倍之,公私兩便事也。頃年米代錢之自戶曹,惠廳,送償該廳者,事當卽爲作米,以充元餉,而至今累十年之間,尙不擧行,雖緣價不相當,事甚未安,此是莫重軍餉,脫有可用之時,其將徒守錢繈乎?京外旣無貿運之道,則狀中所論,誠有料量,此與朝家所禁錢還有異,春受四兩錢,秋納一石米,農民之大幸也。依狀請許施,而但俵錢之際,下吏弄奸,難保其必無,此則各別嚴飭,俾無一文錢未準受之弊事,一體,分付,何如?上曰,依爲之。致仁曰,其一,畿內守禦摠戎屬六營內,廣州等五營軍校,有久勤遷轉之法,惟後營竹山,無遷轉之法,軍校輩,奔走呼訴,已至數十年之久,鄕將校邊將遷轉,不過等棄之窠,且又寬展其年限,則似不甚妨於京校遷轉之路,此猶爲難,則但就追設之南陽久勤朔數內,折半均分,使南·竹兩邑,共一窠而輪,回事也。臣於各軍門久勤事,嘗所慨憫,如昔忠武公李舜臣等名將,皆由邊將而起,爲國効力,一自久勤法出,不復擇人,只爲軍校輩哺啜之階,而久勤之路,次次漸廣,以至於鄕將校矣。南陽久勤之又許遷轉,事在久遠,今不須言,而守禦摠戎屬六營之中,五營軍校則皆有久勤遷轉之法,獨竹山未蒙一視之澤,則渠輩呼冤,雖無足怪,然當此久勤多岐,邊將窄窠之時,加出一窠,固非可論,而若與南陽輪報久勤,亦令依前計朔數遷轉,則南陽久勤,比前雖遲,在竹山軍校,則更無向隅之歎,以此,該曹一體,分付,何如?上曰,依爲之。出擧條致仁曰,卽見平安監司金履素報備局辭緣,則枚擧江界府使李頤祥所報,以爲本府今年農形,慘被風雹之災,一境民事,誠可哀痛,且以信蔘,擧皆遑遑之時,徵出舊還,則必將渙散,本府舊還今年當捧條八千一百石零,參量善處爲辭矣。江界,卽關西尤甚中邑,而參以報辭,民情誠可愍惻,重之以目下信蔘,宜有別船軫念之道,舊還今年當捧條八千一百石零,特令停退事,分付,何如?上曰,依爲之,江民之苦,如在目中,旣責信蔘,又復催科,何異刮龜背之毛?最尤甚處,雖新還,不可無闊狹,見今歲改不遠,往復知委,必未及其時,令道伯知委,此意分付邑宰,新還之最難捧處,特爲分數停退後,形止使之追後報來後,狀聞事行會,可也。出擧條致仁曰,松都事,依覆奏判下,令有司堂上,取考該營一年捧下文書,則應入錢,爲一萬九千六百八十兩零,應下錢爲三萬六千六百五十兩零,不足錢,爲一萬六千九百六十兩零,而本營又有蕩債後,報本條,債邊錢五千一百四十兩零,不緊名色,備堂留守,相議減省者,爲三千二百三十兩零,以此,添應入而減應下,則實不足,爲八千五百八十兩零矣。當初覆啓之意,蓋出於以其所減,當其不足,不煩他劃,庶幾彌綸,而設置本自浩大,規模有難盡變,所減與不足之數,太不相當,如其任置,無所矯救,則必有次次犯用於本錢,卽今經費,非不知措手無處,而保釐重地,不容坐視,與其變通於全數蕩竭之後,無寧區處於稍有餘儲之時,今番鑄錢,經用所需,關西小米,每劃雖憫,勢有緩急之殊,他無推移之處,特以鑄錢餘利二萬兩,關西小米一萬石,竝今年耗,永爲劃給,使之支用,而錢則分俵於田結,米則只取其耗條則庶可爲經遠之圖,而利與耗,洽爲五千餘兩,設有數千兩不足,舊債之量宜收捧,或商稅之從輕取用,唯在守臣參量善處,何患無其策哉?所謂釐正,全沒實效,畢竟措劃,仰煩國用,此爲惶悚矣。上曰,依爲之。出擧條致仁曰,忠州大同米,船運遲滯,轉成痼弊,合卽矯正故,以依他例,浮價變通之意,發關本道矣。卽見忠淸監司洪檍,枚擧該牧使鄭履煥牒呈,報本司者,則楊津倉餉米移劃事,京上納人情雜費嚴禁事,上納時,注斛執丁,依漕船例,令沙工爲之事,水站船再運畢納後,本邑大同一運事也。水站船事,六邑與本邑,均是正供,況本倅,旣是漕船都差使員,而漕卒亦多相關於本邑,則稅米再運後,閒游時,爲本邑一運,渠安敢辭乎?此則分付該曹,成節目施行,上納時,所謂人情,自有定式,而或歲加而月增,或古無而今有,至於軍門此弊,尤爲特甚,有駭听聞,令各該衙門,嚴加禁斷,如有復踵前習者,竝其官員而從重勘罪,兩南漕船及六邑貢稅上納時,注斛執丁之役,以領米沙工爲之者,法意可見,而本邑大同則異是,一委倉屬輩注執故,轉相弄奸,莫可救止,公穀之許多無面,船人之百般厭避,職由於此,今亦依漕船站船例,必使都沙工,率其沙格,注斛執丁,雖其移劃於軍門及戶曹者,亦用此例,毋得使倉屬,如前作奸,則實爲推本矯瘼之要道,一體嚴飭,分付。惟大同移劃一款,合商量,觀其報辭,首以楊津倉軍餉萬餘石,或因移轉,或因蕩減,今只爲千餘石,關防陰雨之備,極爲疎漏,明年大同條中,限四千石,以儲置樣,劃付於該倉添作軍餉,待年豐,常賑租中,鱗次作米,俾滿七八千石云云。本邑處於鳥·竹兩嶺之間,地據上游,爲畿甸藩蔽,觀於戊申事可知,其所論列,不可謂無意見,而所謂浮價,特以本邑結役之倍重於他邑,自前未免始議而終寢,今若添徵於田結,則田賦之偏重,反甚於船人之無面,今請劃四千石大同米,依還穀糶糴例,分給民間,使之補納於大同督捧之時,待秋竝耗捧上,以其耗四百石,劃給船人之浮價,則在民無加斂之弊,在惠廳自翌年,亦無減於常年原上納之數云者,其於軍儲民弊之間,亦可謂多費料度,臣許久病伏,姑未與該堂面議,而該堂雖或持難,此事今旣推上,朝廷廟堂,關問道臣論報,則到今事面,不可中止,累千石劃留,雖似重難,在京在外,其爲國穀則一也。臣意則特爲許施,快去一大邑積弊,恐爲得宜,僚相惠堂,今方入侍,下詢處之,何如?上曰,左相之意,何如?在協曰,此事,有司之臣,固當持難,而臣意則以爲,事面終不可許矣。今爲軍餉之充儲,劃給經用之大同米已極不當,雖以儲置米劃給樣爲說,一邑儲置,決不至於四千石之多,且以儲置爲名,則與軍餉,名色各異,不可使之換名糶糴,非但此也。本州船弊之矯正者,專爲大同上納之愆期,而今反劃給累千包大同,俾作船人輩浮價,揆以事體,終涉苟艱,恐不可輕議矣。上曰,旣因愆期,有此釐正,則有司必當相持,第令廟堂,各陳所見,可也。文源曰,臣則新爲惠堂,且非公事堂上故,本廳裏面,姑未與知事之便否,而敢,仰達矣。有隣曰,忠州事勢,非不可憫,而大同事體,本自不輕,留作軍餉,恐涉難便,向來前牧使李議綱所懷中,有雜役米,移屬均廳條中,量給浮價之議,浮價終不可創出,則取考此所懷,從長措處,則恐不害爲通變之一助,而臣旣待罪兼堂,有難指的仰對矣。致仁曰,左相所奏,固爲守經之論,而參以軍儲民瘼,俱有不可已者,四千石內折半,則以大同米劃留,折半則依戶判所奏,某樣米中,從長許劃,俾準四千石之數,似好矣。上曰,道伯報辭,蓋從邑倅之說也。及今釐正之時,便民之政,在所當念,大抵楊津倉穀之枵然,常所憫念,年前與故相鄭領府,有酬酢者,至今記有,本倉介在上游,備京司不時之資,濟關東救荒之需,萬數之減爲千數,可謂不成說矣。今此劃置之無義,左相言,亦似然矣。此非鎭長儲留,則本邑民情,亦不可不念,今卿所奏,出於裁酌之意,依此施行事,分付該廳,如是之後,弊又如前,邑倅難逭不職之罪,一體申飭,可也。出擧條致仁曰,忠州處於鳥·竹兩嶺之間,其地形便,實爲要衝矣。上曰,松面地形,亦是要害之處,設置重鎭,以爲統領則似好,而此是猝未易之事,其地形便,果何如?有隣曰,此地形便,比若鐵甕與寧邊略同,四面圍之以山,中間則開野矣。上曰,此地之不設鎭邑,亦可異也。有隣曰,戊申年賊徒喪車,載軍器,皆由葛加峙而越來云,雖以此觀之,不可無備禦之方矣。致仁曰,設置鎭邑則似合事宜矣。有隣曰,設置一邊將,似亦不甚難矣。上曰,卿等第,須留意講究好矣。上曰,忠州實爲關防重地,可置防營,而尙未設置,誠爲欠典矣。有隣曰,臣嘗見之,則城址甚好,公廨亦壯麗矣。今聞城址頹廢無餘云矣。致仁曰,城墣之頹廢,此由於守令,一向等棄之罪也。上曰,改之者,亦自有人,見今畿營修改一新,予以爲,畿伯於此等事,自來疏闊,而判得一新者,亦是誠勤所致也。且聞畿營軍容,亦得一新云矣。在協曰,先臣時,設置旗手,不過爲團束衙兵,而後來稍稍增設,今則無異於京軍門矣。上曰,前排之增加,始自何道伯乎?有隣曰,沈頤之時,增其額數矣。上曰,旗手爲三牌乎?致仁曰,臣之待罪時,不過三旗手,而今則爲三牌云矣。致仁曰,遺棄兒給料收養,卽我聖上一大仁政也。未知外邑擧行,近更如何,而兩南伯外,亦不以時枚報,法久解弛,難保其必無,更加嚴飭諸道,俾無使有鮮終之歎,何如?上曰,依爲之。出擧條致仁曰,近來城內外私屠轉甚,殆無洞不有,此似由於法司之不開坐不出牌,而雖以歲時言之,藏牌下敎,每下於臨歲數日之前者,有以仰聖意軫念,而乃反不待下敎,任自屠殺,街布之間,血肉狼藉,見者狃不爲怪,法司亦無何問?便同無法之國,寧不寒心,今後則傳敎未下前屠宰之類,法府一一捉去用律,亦令京兆,知委各部,使大小民人,知有國法,少加懲畏,何如?上曰,依爲之。申飭之後,又復犯科堂上,不但難免其責,郞官隨現,先汰後拿,可也。出擧條致仁曰,事雖微細,有關國綱故,敢達矣。向來因繡啓覆奏,金川兩南面折受處,還屬於宗親府司圃署,而其時本面民人,請自本郡,收稅上納,呈訴備局,臣稔知下送差人,徒貽弊於民間,必有損於官俸故,依其願許題者,實出於官民兩便之意,而伊後傳聞,自多入耳,督限濫捧,殆甚於差人之時,畢竟兩司所納,未滿十之一二,果然民訴復發,稱冤不已,歸罪該吏之侵虐,請還科外之所納故,自備局,發關該道,使之嚴査以報則,道臣謂非上下官相孚之道而,初不推問該吏只,擧該郡守往復之語而報來如,許査體曾,所未見固,已萬萬未安在,本倅之道則,唯當悚赧自處之不暇而,不但不此之爲乃,反發怒於上京號訴推,捉本面許多士民,累朔囚繫,必欲甘心,至有囚人妻乘轎呼冤之擧,此無前之事也。他姑無論,其蔑國法輕朝廷,莫此爲甚,金川郡守李廷衡,爲先罷黜,令該府拿問,從重勘處,何如?上曰,此雖一事,大關國綱,依爲之,道伯報辭,亦極駭然,爲先緘辭,從重推考,可也。出擧條致仁曰,臣纔承御廳兼察之命,老昏憒憒,無以照管,方欲仰請解免,而雖令他將臣,兼察軍門,自是劇務,不能專一於董察,而卽今御將直宿,已閱累朔,此後出直,又不知在於何時,御廳事,誠可憫矣。宮城宿衛,禁將則管內,御將則管外,使兩將相換,則庶可無許久兼察之弊,將臣換差,事面不輕,而古亦有此例故敢達矣。上曰,依爲之。出擧條上曰,禁衛大將金持默,御營大將李柱國牌招,傳授命召,出榻敎上曰,兩將旣皆入侍,無以承牌,出去祗受後,各自納符,可也。持默·柱國,承命出去,仍爲納符,允大請出密匣,使持默·柱國進前,聽傳敎後,換授命召,修呈密匣。致仁曰,鑄錢堂上有闕之代,御管大將李柱國差下,使之董察,何如?上曰,依爲之。出擧條致仁曰,松留一番到任後,卽爲上來,尙未還營,今當歲末,自多曠務之弊,催促下送,何如?上曰,唯。在協曰,向來事,尙今追惟,不勝惶悚,臣性本疏率,言又鈍澁,且有容易之病,觸事生疣,久據重任,實難堪,承惟望體諒之聖恩矣。上曰,此是出於無情者,卿何必過引之至此乎?在協曰,此不過小事,而猶且如是謬誤,況大於此之事,尙何可論乎?上曰,重臣事,卿勿過信可矣。予於卿及重臣,豈有彼此愛憎之別,而信重臣者,終不如信卿者,蓋以平日不能孚信之致也。此雖小事,在他人則猶可闊略,而於此重臣,不爲放過者,此重臣,本自了了,此事非出於無情故也。此重臣,亦豈無畏朝守法之心,而近來朝臣之不遵政令者,成一痼習,法官之外,致位崇顯,而無難身犯,此豈非萬萬慨然者乎?此等事,必欲聞知,則近於伺察,一向掩置,則法綱漸弛,此誠難處矣。致仁曰,臣等在董率之地,事當飭厲,而臣老病昏憒,尙未聞知,誠不勝惶悚矣。上曰,此亦是卿見輕之致也。程子之言曰,吾黨激成之。大抵朝令,廟堂主之,廟堂之見輕,卽朝廷之見輕,此非激成而然者乎?致仁曰,臣自少憒憒,今則老病且昏,不省外事故,朝著少忌憚之人,或有此等之患,臣若久據此職,則將不成朝廷體統,惟願早賜斥退,使一線餘景,得以舒心待終,則非但爲一身之幸,朝廷亦有一新之望矣。今當晝夜顒祝之時,不敢爲陳懇之計,而顧臣此年此任,猶云難强而況今歲垂窮,一年又添,則豈可責之以生人之事乎?惟望聖上曲保之恩而已,上曰,予之傳敎於重臣者,可謂恩言,發示無隱者,亦是好意,至若趙鎭宅事,亦不成說,其兩叔中,其一則予甚偉之,而其一則以贓汚磨勘者,出於曲保渠家之意,遂事勿說,今何必追言其某事之善否,而奉朝賀所謂見欺者是也。蓋以政注間事,仍成風波,遂至有翔雲之事,而此必是由於無知妄作故,減死磨勘,良以此也。渠若體朝家庇保拂拭之恩,則以渠處地,安敢爲無端呈病之擧乎?向者傳敎,亦出於指示生路之意也。鎭宅之爲此者,亦由於從俗俯仰之致,不若乃叔之堅介有守矣。重臣此事,亦是從俗套之致,眞所謂殊蹈而同轍者也。致仁曰,纔爾肅謝,遽又呈病者,誠萬萬駭然矣。上曰,李潭則猶可謂周通矣。右相在扶安坎軻之時,以兼輔德擬入,背馳一時之議論,足可謂英雄,而至於趙曮,則眞是不知,而冥行擿埴,致此顚沛者也。雖以楊牧言之,若能如李潭之爲,則豈値人言之至乎此?亦不知之致也。在協曰,故忠臣洪霖子,曾在先朝,有令勳府永付司果之下敎,今則其子儆,已作故,其孫亦當仍爲付祿,而此是一時特敎,與功臣嫡長,依例付祿有異,不可不一番稟定,今當戊申春等付祿之時,敢此,仰達矣。上曰,依爲之。致仁曰,左相所奏,出於奬忠之意,誠好矣。亦令軍門,相當窠調用,何如?上曰,依爲之。明年卽戊申也。其在感舊記古之意,豈可伈伈度過?雖無此言端,欲爲下敎,卿,仁平之孫,感慕自倍他人,伊時死於王事者,勞勩卓異者,勳臣子孫之有官無官者,合褒奬者,合收錄者,豫加留心抄出,裁量區別,以備來頭顧問,可也。出擧條在協曰,向來臣,以故彦城君金重萬孫二人,見漏宣薦仰達,其時批旨,極爲嚴截,而數日前宣薦時,金宗源·金宗淳二人,又皆見漏,臣雖無似,旣在此職,其所建白,亦出褒忠之意,又況聖敎至嚴至重,則此輩所爲,萬萬乖常,且聞曾爲副薦,已近十年者,謂以洗滌,亦爲入薦云金重萬則六十年前副薦,豈不如近來副薦乎?雖非勳臣,雖非閫帥於宣薦,少無拘礙之端,而在當身則已副薦,而陞宣薦,獨於六十年前副薦人之孫,如是防塞,誠莫曉其意,其人之宣薦得失,固不足言,而朝令之下,武弁風習,至於如此,誠非細慮,其在尊朝體之道,不可置之,當該行首副行首宣傳官,竝汰去,令該府,拿問定罪,今番宣薦勿施事,分付兵曹,何如?上曰,入侍武將聞知乎?柱國曰,宣薦之規,一從公議圈點,而金宗淳兄弟二人之未越,未知其廳議之如何,而挾私不公,應越不越,不當越而越之,則臣等,或論責或筵稟請罪,而至於指名勒越,雖將臣,不敢爲之矣。上曰,薦單無勿施之例爲奏,卿意,何如?致仁曰,左相頃以此事,陳達出擧條則今又漏薦,未知何故,而事甚可駭,僚相之言固也。上曰,左相所奏請罪事,依爲之,渠兄旣越,何靳於渠與渠弟乎?薦事,雖屬該廳用捨,在朝廷在國綱,其何可委之渠輩手中,金宗淳內乘作窠調用,可也。出擧條上曰,金重萬之子三兄弟,皆爲及第,而一不檢擬,兵判事,誠可怪也。勿拘宣薦之有無,內乘窠,卽爲擬入,可也。致仁曰,內乘則有薦然後,可以爲之矣。上曰,雖無宣薦,豈可不爲內乘乎?內乘一人,今日政,以訓鍊主簿移擬,卽以此人擬入可矣。昌順曰,內乘之實職用之,向承聖敎矣,今當依此爲之乎?上曰,以實職例用之,可矣。致仁曰,有實職者爲之,則當爲兼職,無實職者爲之,則當爲實職矣。上曰,內乘是兼軍職,則雖不用履歷,而不可與軍門哨官,一例視之,今則以實兼職爲之,履歷則用之,蓋以參上窠之不廣放,欲爲參用故身。上曰,宣傳官中,誰當見汰乎?在協曰,行首副行首當之矣。上曰,金麟瑞已經水使,來年間,則當任兵閫矣。上敎昌順曰,騎士事,後日次對,有稟處之敎,卿其果已問議乎?昌順曰,擧條尙未下故,未及問議矣。上曰,兵房承旨,不爲指揮而然乎?允大曰,臣於伊日,卽爲頒布,兵曹使之詢問矣。上曰,注書出去,其緣由,知入,可也。錫胤承命出,回奏曰,兵曹則已爲分付頒布,而備邊司則未及頒布云矣。致仁曰,擧條見之然後,可以隨見仰對矣。上曰,注書持入。錫胤承命出持入。致仁曰,臣於騎士事,亦別無他見,蓋兩營騎士一百人中,與之四窠,則亦不甚冤,窠優之時,則或可闊狹,而不必更爲添窠定式矣。至於京城六道閑散,則其數甚多,此之騎士,不啻倍蓰,則不可無加與之道矣。上曰,李性源爲兵判時,全數不與云,可謂確矣。有隣曰,此則以渠輩呼訴太煩之故,仍爲不與云矣。上曰,卿意則欲仍舊貫乎?致仁曰,臣意則然,而加與閑散窠,似好矣。昌聖曰,景慕宮植木牌將,今將以久勤遷轉,而新來之人,易致生疏於植木等節,不可無各別擇差之道矣。上曰,唯。昌聖曰,朝家之劃給無稅帽於該廛,不但爲渠輩之生涯,京中需用之資,亦使之無乏也。近來民習,專事權利,京市本有之價,不得加減故,廛人輩,初不輸來於本廛,直自灣府,散賣於各邑場市,加捧價本,取其多剩,以致京貿之絶種,雖當冬節,無處可貿,究厥所爲,誠甚痛惡,自今以後,嚴飭西關·灣府,皇曆及使行出來時,廛民帽隻,照數起送,文移本署,以爲憑考之地,禁其中間散賣之弊,旣到本廛之後,於京於鄕,任其賣買,則都庫之習可革,貿遷之政似均矣。上曰,領相之意,何如?致仁曰,判尹之言,似爲救弊之道矣。上曰,依爲之。出擧條昌聖曰,私屠之弊,果如領相所奏,近來旣不得坐起,而例無在家出禁之規故,近來此弊特甚矣。上曰,卿意以爲何以則好耶?昌聖曰,出禁吏,似不可已矣。上曰,然則只禁其蕩然好矣。有隣曰,今番信蔘之江界添價,西北卜定兩年分劃,俱出於朝家軫恤民隱,均分事力之德意,則道臣·守令擧行之節,所當盡心盡誠,趁期來納,而歲色垂暮,西北分定之蔘,尙無動靜,江界則只以二十餘斤塞責,而例貿蔘未納之數,亦甚夥然,今若蹉過此歲,拖至明年,則兩年條之合貿,必致倍屣之難,信使行期,當在再明春間,趁來冬,一齊措備然後,可無狼狽之患,而兩道營邑,若是伈泄,事之寒心,莫此爲甚,江界府信蔘例貿蔘及西北卜定蔘當年條,竝令星火措備,趁卽來納,明年條,亦令着意搜採,鱗次輸送,俾無如前稽忽,臨期生事之弊事,申明知委於兩道道臣,何如?上曰,依爲之。出擧條上命大臣備堂先退。上曰,政官牌招開政,出榻敎仍命退,承史以次退出。
丁未十二月十六日未時,上御重熙堂。左承旨入侍時,左承旨趙衍德,記事官金孝建·李相璜·金祖淳,以次進伏訖。上曰,未下直守令,皆令明日辭朝命退,諸臣以次退出。
丁未十二月十六日酉時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,李萬運以金化縣令,今六月見遞乎?仁浩曰,然矣。上曰,六月下考者,遽擬於平康首望,事涉如何矣?命書傳敎曰,近日銓官事,萬萬駭然,長堂之一二次獨政,猶無怪也。除拜以後,亞三堂之同參絶罕,況都政前銓官違牌,有勿爲呼望之命,今日竝懸式暇,便則固便矣。曰,以飭敎,所當恪遵,而出牌之後,懸病無例,不進無路,則拈出式暇二字,强作應頉之資者,揆以事面也擧措也。極爲駭眼。大抵朝綱掃地,飭令蔑如,以此尋常公故,無難惟其意,任其情,銓官事,寧不駭痛?吏曹亞三堂,爲先越俸二等,此後至都政,竝與式暇,無得懸頉,又復巧避,此等不畏朝令者,合置重典,第令知之。上曰,今日領相所奏私屠禁飭事,誠好矣。明日廳坐,三法司郞廳發牌,以大臣擧條,各別嚴飭,而嚴飭之後,或有侵擾閭里之弊,此意亦爲嚴飭也。大抵犯禁之患,專在於勢家奴僕,若不於此等處執捉,而徒令小民受弊,則豈成說乎?刑曹,京兆郞官處,以此分付,如有干科出禁之堂上,因當重勘,而聽傳敎之郞廳,爲先嚴處之意申飭,可也。命書傳敎曰,未肅拜玉堂許遞,政官待明朝牌招開政。命退,承史以次退出。
丁未十二月十六日二更,上御重熙堂。坐直承旨入侍時,右副承旨洪仁浩,假注書趙台榮,記事宮李相璜·金祖淳,以次進伏訖。上曰,入直行首宣傳官,誰也?仁浩曰,許侙矣。命書傳敎曰,大臣筵奏薦單勿施之請,旣知彦城孫之不薦也,則無累之人,公然拔去何也?渠於年前,旣薦其兄,今日始欲趑趄,末乃書入,以此以彼,擧措孱劣,宣傳官許侙汰去,曾見薦冊,有特敎則一年會薦,至於三四次之多,無時爲之,元無六臘之定限,渠廳廳風,卽受敎廳風故也。前單與今單粘連啓下,兩薦通同施行事,分付該廳。仍命退,承史以次退出。
上在昌德宮。停常參·經筵。
中官殿,藥房口傳問安。答曰,知道。
沈豐之啓曰,來二十一日,輪對日次矣,敢稟。傳曰,爲之。
沈豐之啓曰,來二十一日,朝參日次矣,敢稟。傳曰,停。
傳于曺允大曰,有司堂上入侍。
傳于洪仁浩曰,京畿監司入侍。
傳于洪仁浩曰,都承旨入侍。
有政。吏批,判書李文源,參判李秉模,參議李集斗進,同副承旨南鶴聞進。以李敬五爲修撰,李命植爲左參贊,柳鎭九爲軍資判官。
兵批,判書鄭昌順,禁軍祿試射坐起進去,參判未差,參議宋鍈入直進,參知柳誼病,左副承旨曺允大進。副司果鄭東觀。
以朴光迪·李廷衡囚單子,傳于南鶴聞曰,保放。
尹行元,以吏曹言啓曰,原春監司金載瓚褒貶啓本中,本道都事邊景祐之祐字,書以祜字,莫重奏御文字,有此不審之失,當該道臣推考,何如?傳曰,允。
尹行元,以吏曹言啓曰,本曹開坼坐起時,考見諸道褒貶啓本,則長鬐縣監李秉晟,以做事欠詳,宜勉方來爲目,義興縣監任希默,以事有得失,政或過當爲目,則宜置下考,而置諸中考,安城郡守李天穆,以開衙宜早爲目,原春都事邊景祐,以旣知有病,宜恕未參爲目,則竝宜置諸中考,而置諸上考,殊無嚴明殿最之意,三道道臣推考警責,長鬐縣監李秉晟,義興縣監任希默,竝罷黜,安城郡守李天穆,原春都事邊景祐,竝中考施行,何如?傳曰,允。
南鶴聞,以兵曹言啓曰,柝見諸道褒貶啓本,則黃海中軍洪鏶,今姑闊略爲目,所斤僉使徐泰秀,小失姑恕爲目,則竝宜置中考,而置諸上考,殊無嚴明殿最之意,各該道帥臣推考警責,洪鏶·徐泰秀竝中考施行,而徐泰秀,前已居中,其不治可知。依例罷黜,三田渡別將崔碩良,致勤點下,改題該廳堂上,亦爲推考,崔碩良中考施行,何如?傳曰,允。
南鶴聞,以備邊司言啓曰,有司堂上有闕,代草記啓下事,命下矣。右參贊李性源差下,使之察任,何如?傳曰,允。
判府事李福源箚曰,伏以,臣伏見喉院擧條之下惠民署者,以本署前銜官,不書貶目,有公事提調問備之命矣。本事委折,已悉於提調臣李文源問啓中,臣不敢更事煩瀆,而考績之法,首堂主之,凡有錯謬,咎實在臣,責歸僚堂,臣則無事,揆以廉愧,義難晏然,玆敢短箚自列,仰瀆崇聽。伏乞聖明,亟降譴何?以安賤心焉。取進止。答曰,省箚具悉卿懇。箚引萬萬過當,卿須安心勿辭。仍傳曰,此批答,遣史官,傳諭于李判府事。
丁未十二月十七日辰時,上御誠正閣。都承旨與守禦使入侍時,兼都承旨沈豐之,假注書趙台榮,記事官李相璜·金祖淳,守禦使金鍾秀,以次進伏訖。豐之曰,王大妃殿進御湯劑中,去桂枝,入藿香一錢重,煎入,何如?上曰,依所奏爲之,副提調在院則監煎以入事,分付。賤臣承命出傳,鍾秀曰,南漢錢還,猝不得收殺,流伊捧上,則一二年內,似當畢捧,以此分付,何如?上曰,依所請爲之,可也。仍命,退諸臣以次退出。
丁未十二月十七日午時,上御重熙堂。有司堂上入侍時,左承旨趙衍德,假注書趙台榮,記事官李相璜·金祖淳,有司堂上徐有隣,以次進伏訖。上曰,京畿監司入侍。賤臣承命出,與京畿監司徐有防,偕入進伏。上曰,有司堂上有闕之代,草記啓下。出榻敎。上曰,有司堂上,以李性源啓下事,分付。賤臣承命出傳。命書傳敎曰,日前有申飭行公之命而尙不上來,是豈疏批中,提及寓心二字之意乎?似聞來頭,有看檢之事云,而私情雖然,分義爲重,且於行公之後,豈無得暇往來之道乎?有司之任,亦命啓下,不可許久在外,右參贊李性源申飭,今日內上來,待上來,牌招察任。有防曰,本道儒生公都會,以四長官設行一款,禮曹姑未覆啓,則都事自當依前擧行,且十月內設場試取,係是定式故,試所邑則已爲定次第,分定於左右道,而第伏念都事,雖是外官,自是侍從,則此時離次,屢日留滯,極涉未安,況今歲律已暮,限內,勢不得擧行,待開春,卽爲試取,恐合事宜故,敢此,仰達矣。上曰,豈可逾歲?不多日內辭朝,使之斯速設行,可也。出擧條命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,判義禁韓光會除拜後,過三日,不爲出肅,依定式推考警責,仍卽牌招,何如?傳曰,允。
尹行元啓曰,今十二月二十二日,都目政事,爲之之意,敢啓。傳曰,知道。
傳于尹行元曰,左承旨與右參贊入侍。
趙衍德,以戶曹言啓曰,俄於筵敎,故判府事趙璥禮葬,以葬需代送事,命下矣。以此分付各司及畿營,參考前例,以葬需擧行之意,敢啓。傳曰,知道。
趙衍德,以漢城府言啓曰,再昨日,掖隷崔重崙等三人白活內,掌苑署前路,公然被人毆打,流血狼藉,至以血痕之衣,作爲證據,聞甚驚駭,別定刑吏窺捕捉得鄭順興·申貞孫等稱名兩漢,査實嚴問,則以爲果於掌苑前路,偶見掖隷數人,與過去女人戱諺矣。徒等所見駭慙,毆打的實,納招本事,姑毋論掖隷雖微,係是王人過去之路,不干於渠輩,而無端毆打,至於流血,事之駭惋,莫此爲甚,右漢等,移送秋曹,照律嚴勘,何如?傳曰,允掖隷之不告掖庭,越訴本府,後弊所關,萬萬駭然,令該廳,一竝除名,以懲日後。
守禦使金鍾秀疏曰,伏以守禦廳褒貶啓本中,左別將孫相龍題目全句改下者,兵曹開坼,已過半日,而該吏終不知委本廳者,事有關係,難容放過故,臣於昨昏,始捉囚該吏矣。夜中得聞兵曹捉囚本廳吏。噫,吏有何罪?臣實自取,何敢尤人,而從古未有之事,不幸於臣身,始當着,羞當世而辱朝廷,更無餘地,此臣之罪也,玆敢短章請譴。伏乞聖明,亟命有司,議臣當被之罪,以存朝體焉。臣無任屛營祈懇之至,謹昧死以聞。答曰,省疏具悉。別將孫相龍題目事,與開坼日改下有異,非知委,無以知之,況本廳,有上使之稱者乎?兵判則以本兵較挈,亦無怪,大抵囚吏一也。先囚似罪吏,後囚近朁治,然何必立落於其間?卿其勿辭行公。
兵曹判書鄭昌順疏曰,伏以,臣以取才試射,出來城外,昨日晩後,有吏兵批褒貶開坼,今日內爲之之命,臣旣身在城外,試事未罷故,卽令下吏,取來諸道貶題草記,擧行之際,忽聞守禦使,自內閣,捉囚政色執吏,臣誠訝惑,莫知事實,追聞下吏所告,則以守禦廳啓本,有改題以下之事,而政吏不卽往告,有此捉囚之擧云,諸司殿最之或有點下改下者,則各其司吏,謄書往告於本司堂上,例也。今此守禦廳啓本之有改下,而不卽告此,是守禦使之責也,何關於本曹之政吏?此等事理,重臣亦豈不諒悉,而初無一言之往復,直令下吏之捉囚者,此皆如臣無似,見輕同朝之致,臣方自反,未暇尤人,而設身而處,勝心自平易地而言,事情可見,臣之捉囚守禦吏,蓋亦以當初啓本之不卽謄稟於重臣,至有此葛藤於本曹之致,此固重臣所當自治者,而今反激怒,又何故也?臣若少遲開坼之坐,先令往告而來,則可謂周便,而迷鈍之性,計不出此,此臣之罪?下吏奚罪,重臣旣以此自引,則臣何可獨自晏然乎?伏乞聖明,亟治臣罪,以尊國體,因遞臣職,以安私分。答曰,省疏具悉。守使疏批,亦言之,細事豈煩扶抑,勿辭行公。
判義禁韓光會疏曰,伏以臣於秋間,待罪金吾也。以議律不審事,重遭臺評,臣固自訟,何暇尤人,而至於囚人收贖事,未諳前規,荐被譴罷之罰,至今追省,惶愧靡措,旋蒙恩敍,復叨新除,且悚且感,宜伸叩謝之忱,而第臣衰朽之境,兼以風眩之疾,長在床褥之中,自前月,重觸寒感,症勢沈篤,廢食涔涔,不省四到,以此病狀,萬無時月內起動之勢,庚牌之下,末由承膺,玆敢疾聲呼籲於愍覆之天。伏乞聖慈,俯垂諒察,亟命鐫削臣職名,以安私分,以尋生路,千萬顒祝,還給事。出學條
丁未十二月十八日巳時,上御誠正閣。左承旨與右參贊入侍時,左承旨趙衍德,假注書趙台榮,記事官李相璜·金祖淳,右參贊李性源,以次進伏訖。上曰,見卿無復可言矣。早登科第,榮耀太過故,至於斯矣。性源曰,哀榮之典,迥出格外,幽明之感,實無,仰達矣。上曰,意謂卿遭慼後,神容必致損傷,不甚大段矣。性源曰,形殼僅存而神精已耗矣。上曰,情私雖難抑,至於官職,豈可不行公耶?性源曰,臣之情私,與他有異,實無供職之望故,今此見職,屢違召命,不勝惶恐矣。上曰,見今筋力,與所聞有異,是甚幸矣。性源曰,尙未完窆,雖出往城外,可以不由往來耶?上曰,從便爲之,可也。命性源先退。上曰,右副承旨入侍。出榻敎賤臣承命出傳,右副承旨洪仁浩進伏。上曰,惠慶宮進服加減歸脾湯二十貼製入。出榻敎命退,承史以次退出。
丁未十二月十八日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上命書守禦使金鍾秀疏批訖。上曰,再昨日領相擧條,詳細出朝報乎?衍德曰,錢穀外擧條,盡爲出之矣。衍德曰,卽見判義禁韓光會上疏,則不書軍銜,只書金吾兼帶有違格例,事甚未安推考,何如?上曰,依爲之。原疏還給,捧納承旨,從重推考,可也。出擧條命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,左參贊李命植,除拜後,過三日不爲出肅,依定式,推考警責,仍卽牌招察任,何如?傳曰,允。
傳于曺允大曰,左承旨入侍。
有政。吏批,判書李文源進,參判李秉模進,參議李集斗進,承旨南鶴聞進。以李命植爲弘文提學,李聖圭爲宗簿提調,宋碩欽爲貞陵令,李榏爲陽城縣監,司直鄭民始,今加正憲,德源府使崔重敎,今加通政,以上加資事承傳,寫字官李時喆,畫員尹在咸·李世贊·池夢雲·金在潤,今超通政賞加事承傳。
再政。以李義玄爲司僕主簿,前府使李晟,今加嘉善,加資事承傳。
三政。以兪漢寬爲宣陵直長。
四政。以趙光存爲司饔奉事。
五政。以鄭汝翼爲敬陵參奉。
六政。判敦寧尹東暹,今加崇祿,吏曹參判李秉模,今加資憲,加資事承傳。
兵批,無政事。
兵曹口傳政事,副司直李秉模。
吏曹參判,前望單子入之,趙鼎鎭,落點。
曺允大,以兵曹言啓曰,今十二月二十日,文臣朔試射日次,而內外中日,旣已停止,不得爲之之意,敢啓。傳曰,知道。
曺允大,以兵曹言啓曰,宣薦內禁衛取才時,三技以上入格人及一技以上入格單子,合二度書入之意,敢啓。傳曰,知道。
兵曹判書鄭昌順疏曰,伏以本曹,卽節制五營之任,而今此本兵之政吏,乃爲設營之替治,此固自有本兵以來所未有之事也。顧臣疲劣,不拭於唾面,無卞於橫逆,尤何敢與重臣較絜,而所惜者朝體耳。重臣疏所謂,辱朝廷而羞當世,不在於重臣而正在於臣也。又況殿最啓本之點下改下,雖是大臣衙門,初無知委前例,則惟彼重臣,亦豈不知,而何故遷怒至此?臣誠駭惑,莫省所由,臣旣對疏首,實未蒙恩勘,大政已稟,期日斯迫,而臣之情勢,實難蹲冒,且聞重臣,昨又治疏,斷斷不已,原疏見却,雖未知遣辭之如何,而若臣自靖之道,不以其言之淺深,有所輕重,問政之行亦停,褅鞶之義已決,靦然冒據,斷無是理,玆不得不申控危懇,仰瀆崇嚴。伏乞聖明,亟賜遞改,毋愆政期,仍令重勘,俾快人心,疏批未下。
奎章閣提學金鍾秀上疏,伏以,臣昨伏奉疏批下者,有以仰見日月高懸,物無遁情,載罪頒恩,惶感無地,而秖緣臣行止無據,爲人所賤,畢竟貼辱朝廷,自臣身始,到今臣雖欲善耐,無奈國言何,則惟有蹙伏俟勘而已。此際中軍差出之命荐下,目下情勢,苟有一分可强之道,安敢不卽地擧行,而使吏替囚,仍蹲不去,臣雖無恥,決不忍爲此故,終不敢爲抗顔奉承計,方命之罪,自知難逭。伏況戎垣事面,與他自別,臣之職名,尙在身上,而屢犯違傲,若罔省覺,臣罪至此,實合萬死,泥首闕外,已抵兩日,而迄未有處分,惶阨之極,玆不得不申控未徹之章,冒死煩瀆。伏乞聖明,亟命勘臣罪犯,俾成命毋滯,師律益嚴,千萬之祝,疏批未下。
掌令柳匡天上疏,伏以景運川至,彌月載屆,顒祝之極,中外同情。嗚呼,今之進言亦難矣。言或淺近則陳腐也,非經世之策,語涉更張則矯激也。非對症之劑,備局回公,謾招譏嘲之資,省中故紙,未見採用之實,是不知常談之中,自有活法,大易之義,惟貴通變也,雖日積於公車之牘,顧何裨於治謨哉?如臣狂瞽之說,有不足仰塵乙覽,而前春二疏,猥荷開納之恩批,臣且惶且感,至今欽誦,而耿耿芹曝之忱,不敢以疏逖自外,憂國一心,烟然如丹,不避瀆擾之誅,更貢一得之見,惟聖明垂察焉。嗚呼,爲今日矯救之急先務,一曰,變通官制,以恢用人之公道也。二曰,振刷糴弊,以解生民之倒懸也,三曰,奬用廉吏,以祛貪汚之風也,四曰,湖南漕稅之改用地土船也,何謂官制之變通也,夫治國之謨,用人爲重,我朝定制,雖云以科取人,而實則用之以三岐,文蔭武是已,古則貴文而賤武,以蔭補而已。一自外重之後,蔭路寢廣,以外官言之,武窠倍於文窠,蔭窠倍於武窠,官制無變於古,而三岐調用,有此多寡之不均,臣竊慨然也。噫,通融而參用,以做平蕩之治者,卽我列聖朝家法,則文蔭武竝用,其亦平蕩中一大政法也。殿下每以色目之分裂,憂其調劑之難平,而獨於三岐之調,何其用之之不均也?殿下務祛偏用之習,必用人才之陶甄,而至於外任之用,何其試之之不廣也?文蔭武交遞言之者,非一,臣亦略陳於前疏之中,而若其不可不變通者,其條有四焉。噫,爲政,莫大於興學校講武備治財賦故,文官責其學校之興,武臣責其武備之修,蔭官責其財賦之治,亶出於因其才而施諸用也。人才長短,如器用之不齊,則武非必時於文敎,蔭非必疏於武備,而在朝家甄用之道,不宜有偏重不均之歎,武窠之倍於文,恐有欠於尙文治之義矣。蔭窠之倍於武,恐有違於詰戎政之方矣,文敎之未振,武略之不競,未必不由於此,而蔭官亦豈必箇箇通才,周流陞遷於郡縣府牧之間哉?塞外邊氓,每有願見文宰之語者,以其只慣魏尙弓馬之習,而未覩文翁儒雅之化故耳,卽此而民情大可見矣。三分通融,輪回換差,實合恢蕩之道,此文蔭武之可以交遞者一也。生民困悴,專由於迎送之頻,迎送紛紜,多在於武文之邑,何也?作吏瓜限,蔭官最久,而武官次之,文官最短,武文守宰,久不過十數朔,短則七八朔,以故,去時便同五日京兆,歸處看作逆旅傳舍,間有一二才諝者,無暇於周察民隱,展盡素蘊,而無時內遷,闔境騷擾,卒地換局,吏民疲盡,財賦庫匱竭,奸猾舞文,新舊行資裝,愁怨載路,眞所謂有庫之民奚辜者也。數遞之邑長,困於數遞,迎送之勞,偏苦於他邑,腴地變而敗局,殘官等於病癰,邑何以爲邑,民何以爲民乎?欲除此弊,莫如輪差之規,此文蔭武之便於交遞者二也。貪墨生於無所畏忌,而無忌之習,亦由於文蔭武之不相輪回也。三岐繩繩之間,氣味相連,治規略倣,去者有所恃而不忌,來者因其舊而襲謬,掩護周遮之弊生,而轉成貪墨之風,無少顧忌,則不廉者何所不爲?專事掩護,則肥己者何所知戢?若行輪差之制,則蔭去之邑,必有嗣後之虞,武歸之州,必多方來之憂,瞻前顧後,汚吏自有所徵畏,革舊圖新,貪風亦可以漸祛矣,此文蔭武之宜其交遞者三也。至於抱紅牌之冤,莫甚於近日,國朝古制,外輕內重故,郞署泮官,例作三司臣遞付之窠,名添從班者,無時無官,無月無祿,而玉堂外補而爲守宰,臺臣外遷而爲察訪,陞六初未通淸,朝典籍而暮縣監,雖窮鄕疏賤,登科之後,無憂銅章之不佩矣。今也則內輕外重,轉以至於內外俱重,言乎內則出入三司之臣,或終年而未帶一銜,或閱歲而未添寸祿,言乎外則經幄有桂玉之愁,臺省多凍綏之憂,外窠一出,擧世如狂,鑽刺求乞,得者猶罕,躁競之日熾,世道之壞了,無可言矣。嘻嘻,哿矣,京人,哀彼鄕科,都事奉朝賀,便成俚諺,一斥數十年,甄復無期,而槐安太守,夢外難得,每都政過後,曷嘗見甄復者,能有幾人,亦嘗見遐鄕疏逖之能得一麾者乎?或有斗邑之倖得者,生疏初邑,齟齬上司,未滿數考,狼狽而廻,有才而未及售,有冤而不得伸,因遂見枳而止,一出都門,淚渡淸㶚,歸對妻兒,兒啼妻飢,望絶榮塗,枯槁以終,慼矣抱紅牌之冤也。其所飮恨,直足以上干天和,以科取人,以科用人之國,而因科呼冤,一何至此?古之名碩,趠起寒畯之中,草野之人,豈皆愚不肖而擯棄乎?朱子所謂,人才積滯,比如山川鬱結者,正爲今日道也,若此不已,則用周宣幹之言,革罷三十年科擧,可也。不然則變通官制,有不容已,此文蔭武交遞之不可不變通者四也。曾在先朝故重臣李益輔,有意變通而見沮未售,故相臣李思觀,力主是論,幾乎區劃變通,定分排而其時權凶用事,一言不合,閼而不行,重可慨也。噫,官制若不變通,則殿下,雖日下振淹滯之飭敎,而淹滯無以振也。銓官雖欲銳意於恢公,而公道難以恢也。臣意則除却蔭之營下邑,武之防禦使,文之三府尹及東萊·水原,其餘則外地守令,文武交遞,內地守令,一竝文蔭武輪回換差,則夫然後,三岐用人之路,廣蕩無偏,而興學講武治財之方,交修而互擧,抱紅牌之含冤,庶可自解,而邑無迎送之偏苦,吏革貪墨之舊習,翕受敷施,上有陶鑄之化,展才布能,下有凝績之效,允協平蕩之治,而克底會歸之休矣。伏願下詢廟堂,而亟令變通,顧今大政不遠,因命選部,方便措畫,俾得振滯而恢公焉。甲者曰,交遞大變通也。有難遽議,是有不然,今日偏用之弊,由於古制之紊,則交遞變通,實則復古制也,有何持疑於斷行乎?乙者曰,文官元無不可擬之窠,只在銓地之恢公,何必三岐之交遞?此亦不通之論也。元定文窠,近或移付於蔭,苟非指窠定制,則武蔭之窠,豈歸於文哉?久則變,變則通,易之時義也。一番變通,政合事宜,如或形格勢阻,終不可大變通,則抑有一說焉。向來我聖上深軫參下官之積滯,至有令別檢之變通,甚盛意也。一自變通之後,小紓參下官淹屈之患,而獨於外官,無所變通故,目今三館參上,積薪淹滯,虛司果出六,尙患區處之無路,奚暇於罷散人之甄復乎?若於百餘武窠中,除出十餘窠,近二百蔭窠中,除出二十餘窠,定爲文窠,而文參下察訪十五窠,竝爲陞付參上之窠則是所謂小變通也。交遞大變通,雖或未施,推移小變通,斷不可已也。至若諸道都事,古稱外臺,曾以侍從差遣,與道臣相可否,設置之意,本自不輕,而一自災傷革破之後,便成無職事之冗官,謾歸窮文官之卒職,掌試之外,初不以別星待之,且緣廚傳之爲弊,元無夫馬之起送故,虛帶假銜,初不赴營,雖或暫赴,亦不過乍當貶題而歸,小淹營底,堪羞本衛之冷客,强號上官,不免下隷之嗤點,如許冗官,置之何爲?先朝癸巳,果以侍從差遣事,定式矣。時以郞署之無區處,大臣筵白,行之一二都政,旋又廢却,官制如得變通,則都事變通,自無礙於參上振滯之餘矣。繼自今,永作侍從窠,而區劃廩捧,還復古規,必以有文識地望之人,從班中擇差,使之往留該營,或輪行列邑,糾察風俗,規正官雅,而一道之奬勸試,任其責成,有如皇朝之督學御史,則秋冬詩禮之誦,春夏程式之業,日漸修擧,是不但舊規之復,大有補於振作之方矣,何謂糴弊之振刷也?今日痼瘼,無如糴弊,千瘡百孔,蠧國病民,一則吏逋之虛簿也,二則那移反作之虛留,而三則立本錢還之最爲巨瘼也。前後繡啓之黜罷皆出於此,聖上宵旰之軫憂,恒在於此,而況値大歉之餘,穀簿在在枵然,振刷査正之擧,其何以小忽乎?今夫至奸者吏,至冤者,民捧糴時,空殼穀之彌縫封庫日因,倒納之虛錄,分糶時不完石之欠缺無非吏逋之弄幻,民疲精穀之供,而吏作倉中之蠧,精實之穀,盡歸烏有,分糶之地,半是空殼,一包之分斗,不過十餘,弊劇之邑,簸揚一斛,六七斗而已,年年偸食,積逋如山,則乘夜逃躱,害及村民,村村求乞,面面橫徵,吏屬晏如,而殘民受困,賣庄賣土,公然蕩盡,此實蔀屋難支之弊也。若令各邑,別設吏奴庫,吏奴之還,斂散於此,不混民庫,則吏無容奸之路,漸社積逋之患,而且以吏逋,徵於吏,勿侵村民之意,申嚴禁條,則可紓無辜之冤矣。那移反作之弊,西北偏劇,以其穀名繁而有折米之規也。各樣穀名,色,紛錯於糴案故,吏緣爲姦,姦賣不一,穀之貴者,從中偸出,穀之賤者,派給殘氓,而勘簿之際,多般幻面,以稷爲粟,以粟爲米,傅會苟充於折米之數,不明官長,矇不覺察,不廉者又從以染指,那移流而爲反作,反作轉以爲虛留,年荒之餘,此弊尤劇,嚴覈査櫛,有不可緩也。錢還立本之弊,三南滋甚,以其穀簿之多米,而米價之多踊也。窮春穀貴,米價高踊故,憑藉上營發賣,托以爲民加分,而留庫中,高價作錢,泒給二兩零於民間,以爲待秋一石之當納,而餘剩盡歸肥己,雖云立本於秋後,未納之前,自歸庫中之虛留,而穡事未登,錢貴如金,則受錢之民,怨聲嗷嗷,不法之事,何以加此?雖在平年,猶爲犯科,況如前春大無之歲乎?濱死飢氓,仰口吻於發倉,而塞責排巡,彌縫賑資之外,精實之穀,都歸發賣,哀彼飢口,何以聊生?受食者,不過二兩直三斗米,而半年之間,竝耗所納,恰滿十六七斗,其亦冤矣。一包米執錢,殆近十貫,而只以三兩零給本,則剩歸私橐,不啻數倍,以米計之,則及秋一包之殖,幾乎四五包之多矣。小邑殘官幾百石自備穀云者,亦安知不犯於此也。不革此弊,民其難保矣。請令廟堂,嚴關諸道吏民庫,區別斂散,而吏逋之勿侵村民事,定式遵行,別遣摘奸,痛加査櫛,那移反作,隨現嚴勘,錢還立本之弊,往雖勿論,來猶可追,從今犯者,狀聞論罪,施以贓汚之律,以期糴弊之振刷焉,何謂奬廉而懲貪也?噫不廉爲貪,徵貪之道,孰先於奬廉乎?今之爲吏者,有能吏焉,有酷吏焉。又有所謂勢吏焉,能吏衒才而沽譽,酷吏尙嚴而苛刻,勢吏無忌而縱恣,勢吏之害,甚於能酷,而摠以論之,不過曰貪吏怙勢無忌之類,內雖多慾而外著廉聲故,藉藉阿邑之譽,瘦殘無勢之人,居官雖潔而廉聲無著故,箇箇陽城之下,臣實痛之,顧今四維不張,廉恥交喪,漢世循良之吏,豈易求於今之世,而恬謹自持,淸白其心,不犯非理之科者,不害爲今世之良吏矣。古語曰,誅一貪吏,不如奬一廉吏,奬廉之方,有不容小緩,繡啓道査,只論贓汚之吏,而廉吏則無所著稱,臣不勝訝惑也。令廟堂,亟擧淸白吏之選,因飭銓曹,採用廉白之人,激濁揚淸,扶植廉防,則始識世間有羞恥事,而貪風自可祛矣。若夫湖南漕稅之改用地土船,何也?夫破船,專由濫載,而濫載與故破,實由京江船雇載也。京江船,摠是諸官家所管,豪勢家所使,而船格,無非濫猾浮浪之類,圖囑沿邑,怙勢縱恣,憑藉公稅,嚇喝官長,斛上濫捧,其弊已劇,一船所載,例不過千石,而貪其雇價,濫載數千石故,無風海晏,吳檣幸得穩過,而一遇驚濤,楚檝忽然翻覆,此則臭載之必因濫載,而濫載之由於京江船也。發船初,宰牛宴樂,到泊處,飮食若流,雇價費盡,逐石犯手,米一斗水一盂,和水補缺,所犯旣多,終至於莫可彌縫,則死中求生,破其船而已,此則破船之例多故破,而故破之由於京江船也。噫,破船多出於康·海南諸邑,古皆地土船裝載故,無船破之患,而京江船雇載後,年年破船,此實爲地土船可用之明證,且如無數商船,出沒魚龍之窟,而亦未聞取敗,京江船多破,亦豈非翻覆於船格慾浪之中者乎?地土船變通,恐合便宜,而至於故破船格,刑治定配,非足以戢其奸,嚴行査,卞情跡,如有可疑,必用一律而後,可杜後弊矣。湖南列邑中,法聖浦漕船二十九隻,而十二邑輪回禁載,群山倉七邑裝載,同於法浦,此則地土船也。其餘三十餘邑,皆用京江船,若於羅州·順天·康津等浦口,各設漕倉,造置漕船,從近邑稅米,出浦裝載,而革罷京江船之雇載,破船船格,跡涉可疑者,斷用一律,則臭載故破之患,庶自可除矣。請令廟堂,從長變通焉。嗚呼,凡今之事,弊如蝟毛,欲言其弊,豈止於斯,而以上數條,只論其最切於急務耳。臣跡疏言輕,非敢與議於時謨,而漆憂弸中,略暴愚悃,妄言之罪,無地自逃,伏願聖明,勿以人廢言,俯垂察納,因命遞臣虛縻之職,治臣瀆擾之罪,以安微分。答曰,省疏具悉。爾以疏逖之蹤,每叨言地,輒有陳列極爲嘉也。第一件文蔭武守令輪差事,勿論輪差與混差名登科目,內外無用文侍從及未通淸參上是也。似此格式,似此規模,歷代史牒之所未聞,國朝故事之所未有,不以科取人則已矣。科以搜羅,竟使枯黃,誠不可使聞於後人,大抵三岐之各有定窠,本非美制,今若但令申飭收用,則決知歸於言敎,今日大臣備堂來會之命,蓋爲是耳。卽聞領相病未造朝,諸有司,多有故,來待者只是一大臣,一有司云,勢將差待後次賓筵,先令廟堂知悉,預講便完之策,第二件四件事,亦令廟堂稟處,第三件揀廉事,爾言切是,所謂誅一貪吏,不如奬一廉吏云,卽今日最要最緊最急先之務,選擧已故之人,非無砥礪之方,奬揚見任邑宰,尤合風動之端,廟堂方伯,俾各對揚,期有實效。丁未十二月十九日申時,上御重熙堂。承旨入侍時,左承旨趙衍德,記事官金孝建,尹行任·金祖淳,以次進伏訖。上曰,北道碑閣工役告成,別單來到,道伯則或材石鳩集,事功已就,或躬奉四本,刻役幾充,或際其豎建,亦有監董,而論賞之典當,以月日多小論,前監司鄭民始加資,李性源熟馬一匹賜給,監司李崇祐半熟馬一匹賜給,歸州洞地方官咸興判官韓用和,雖有加資之例,未經準職,準職除授湧珠里地方德源兼官,碑石·碑閣監董差使員,浮石差使員,高原郡守朴孝晉,兼管各務,效勞之最多,本道中軍陞遷,原地方官府使崔重敎,赤島·赤地兩處地方官時府使李晟,竝依例加資,前府使安橚日涉,半熟馬一匹賜給,各處差使員定平縣監李禹昌,端川府使具紞,穩城府使鄭潤弼,造山萬戶李茂春,相當窠陞敍,本地方西水羅權管趙齊崚,雖非守令,亦非差員,不可無論賞,道內僉使待窠調用,監董官司僕主簿李榏,旣有承傳,今日政,守令調用,幼學鄭汝翼則上疏後,欲依先朝遇石里疏儒調用故事,直爲除職,而先令董役,出於愼賞之意,京職初仕,今日政調用,畫員寫字官營裨領役將校,賞加下批,資窮人,令該曹,木布賞給,御製御筆印本陪進差使員永興府使韓光濟,半孰馬一匹賜給,慶邑吏隷工匠,令本道,從厚施賞後狀聞,京工,令該曹施賞,御製碑文書進諸臣及監董官等賞典,令該曹,取考遇石里及刀削一字陵碑追立時賞典謄錄,卽爲書入事,分付。今番本道豎碑之役,係是追述未遑之典,令道伯敍記事實,兼錄賞典,各等地方館廨揭板一本印上事,自內閣,下諭。又命書傳敎曰,宗簿提調,卽古之大宗正,淸選也重任也。苦治宗屬,姑毋論,有罪者不啓聞,月臺用刑,無異霜臺,近來差除,雖不愼擇,未嘗不以,有資歷人差出,而今此望單,誠可駭眼,如未經判書,老難堪任之人擬入,尤何等疎忽,似此擧措,雖出於拳籌臆決,大政隔日,生疏如此,勢將隨處警飭,俾免狼狽,吏曹判書李文源從重推考,亞三堂則粗知此箇政格,袖手無言,任其做錯,極爲駭然,參政政官,亦爲從重推考。又命書傳敎曰,今見該曹考入謄錄,先朝乙亥,永興豎碑及庚寅·辛卯豎碑時,書寫官,皆蒙加資之典矣。德源等三處碑,篆文書寫官判敦寧尹東暹加資,德源湧珠里赤田碑,書寫官行司直鄭民始,慶興赤碑,書寫官右議政兪彦鎬方赴燕,還朝後,當論賞,赤地碑書寫官吏曹參判李秉模,初欲商量,自有所重加資,御製御筆歸州洞碑,文監模閣臣,兒馬一匹賜給,模寫閣屬官,相當職陞敍調用,寫字官洪慶運,前後之勞甚多,申飭收用,其餘寫字官,令該曹,參考施賞。又命書傳敎曰,政官牌招開政,北道賞典,今日政下批。又命書傳敎曰,吏曹參判前望單子入之,待下批牌招察任。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于尹行元曰,戶房承旨入侍。
以賓廳日次,無時急稟定事,頉稟。傳于左承旨趙衍德曰,大臣有司堂上,午後來待。
曺允大啓曰,左議政李在協,有司堂上徐有隣,依下敎來待矣。傳曰,入侍。
備邊司薦望,江華留守宋載經落點。
曺允大啓曰,假注書趙台榮,身病猝重,勢難察任,今姑改差,何如?傳曰,允。
曺允大啓曰,事變假法書張錫胤,身病猝重,勢難察任,今姑改差,何如?傳曰,允。
假注書趙台榮改差,代李冕膺落點。
事變假注書張錫胤改差,代尹淙落點。
曺允大啓曰,假注書李冕膺,時無職名,令該曹,依例付軍職,冠帶常仕,何如?傳曰,允。
尹行元,以司饔院提調意啓曰,本院奉事兪漢寬,昨日政,宣陵直長遷轉,而今年柴場摘奸後,明年燔造物力,旣已區處矣,莫重燔造之任,不可付之手生之人,本院直長中相換,以爲竢事之地,何如?傳曰,允。
曺允大,以守禦廳言啓曰,本廳中軍吳載熙,身病猝重,勢難察任,今姑改差,何如?傳曰,允。
兵曹口傳政事,守禦中軍孫相龍落點。
曺允大,以禁衛營言啓曰,本營諸將官,今旨射講居首人依例別單書入之意,敢啓。傳曰,知道。
曺允大,以守禦廳言啓曰,本廳諸將官今年射講居首人,依例別單書入之意,敢啓。傳曰,知道。
洪仁浩,以摠戎廳言啓曰,本廳諸將官射講居首人,依例別單書入之意,敢啓。傳曰,知道。
丁未十二月二十日午時,上御誠正閣。大臣,有司堂上入侍時,同副承旨南鶴聞,記事官金孝建·李相璜·金祖淳,左議政李在協,有司堂上徐有隣,以次進伏訖。在協曰,日間寒事甚酷,聖體若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,首相病未入來,有司堂上適多有故,只臣與戶判入來,而別無可奏之事矣。上曰,掌令柳匡天疏陳官方變通之事故,召卿等,領相不爲入來,後筵可以問議耳。在協曰,臺疏姑未得見,而官方變通之論,亦有年數,終不得好樣道理,至今未諧,似難容易着手矣。上命書傳敎曰,再明日都政,以親政爲之,處所,以熙政堂爲之。又命書傳敎曰,兩重臣事,誠不滿一笑,幺縻小事,打起大鬧,互相疏卞,一云再云,或稱從古所未有,或稱自有本兵所未有,殆成攪車猗角之勢,莫曰陽氣所使,獨不念年位乎?兩重臣事,極非矣。少年名官,似此硬生之擧,猶或恕以銳鋒銛稜,而以若事實,做若鬧端,兩疏所謂辱朝廷,而羞當世者,正是自道,且況兩重臣見叨,皆戎垣之任,卽師律所寓,屢飭之下,一味方命,豈直有傷國綱?姑不嚴處,欲竝渙釋,兵曹判書鄭昌順,守禦使金鍾秀上疏,竝還給,爲先從重推考,問政不可踰日,將官又當差擬,竝卽牌招,嚴飭行公。又命書傳敎曰,不但乃弟之兄,視之自異,曩在胄筵,多賴稽古之力,以至御極,先膺奎選,潤色之功,又最著,觀於易編保晩,可以知其人眷遇,又可知年來不幸有遭罹,蹤跡未免齟齬,予未嘗不爲之憫之,今聞長逝,殊用嗟惜,已冬一着,謂之保晩之一大節拍,亦可也。隱卒之典,自可按例擧行,而文衡已經賓客者,皆令印行遺稿,以內帑物力助給,況此奉朝賀乎?卒奉朝賀徐命膺子,待闋服,復職調用,遺稿,依故閣臣黃景源例,斯速印給事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,輪對官來待矣。答曰,入侍。
傳于趙衍德曰,戶房承旨入侍。
吏曹參判前望單子入之,金文淳落點。
吏曹參判前望單子入之,朴祐源落點。
以吏曹參判朴祐源牌不進推考傳旨,傳于洪仁浩曰,向來抹下,旣示飭意,今此點下。又因承乏,大抵處義無所據,明日都政,政官豈可不備?不如是則豈點下乎?此傳旨勿施,待開門,更卽牌招參政。
兵曹參判前望單子入之,具㢞落點。
傳于趙衍德曰,推考房承旨入侍。
以黃海監司狀啓,康翎縣監李爗,投呈印符,擅自徑歸,爲先罷黜,其罪狀,令攸司稟處事,傳于洪仁浩曰,徑投印符,自有當律,居中決歸,且有飭禁,則還下委折,似因未及聞知,此路一開,法綱將安所施,該縣監李爗,依受敎,卽其地定配事,回諭。
洪仁浩,以兵曹言啓曰,景福宮衛將姜翼振·金南楚,俱以身病猝重,勢難供職,呈狀乞遞,輪番之任,不可久曠,竝改差,何如?答曰,允。
曺允大,以兵曹言啓曰,同知中樞府事李夏章,素患痰癖之症,當寒添劇,時月之內,無望供職,呈狀乞遞,西樞雖是閑局,不可一向虛帶,改差,何如?答曰,允。
曺允大,以訓鍊都監言啓曰,本局諸將官,自今年正月至九月,射講居首人,依例別單書入之意,敢啓。答曰,知道。
曺允大,以御營廳言啓曰,本廳諸將官今年射講居首人,別單書入之意,敢啓。答曰,知道。
丁未十二月二十一日辰時,上御誠正閣。輪對入侍時,同副承旨南鶴聞,假注書李冕膺,記事官李相璜·金祖淳,以次進伏訖。命入,輪對官,典設別檢羅東善,刑曹佐郞李祉源,司圃別提金致說,成均直講崔鵬海,儀賓都事金獻祚等,遞進奏職姓名職掌,又問所懷,俱對曰,無矣。上敎東善曰,誰人之族也?東善曰,一家無立朝之人矣。上敎致說曰,與訓局相換者,金川外,更有何處?致說曰,又有安州·博川矣。上曰,何處所捧最多?對曰,非臣職掌,不能詳知矣。上曰,何時經守令乎?對曰,戊戌待罪玉果,己亥遞矣。上曰,以何事遞歸也?對曰,以待罪倉官時逋欠事矣。上敎鵬海曰,何處人也?鵬海曰,星州人矣。上曰,今番新差掌務官乎?對曰,然矣。輪對官先退。上曰,都政在明,本府都試,聞方設行,在外吏曹參判許遞,前望單子入之,待下批牌招察任。出傳敎命退,諸臣以次退出。
丁未十二月二十一日申時,上御重熙堂。推考房承旨入侍時,右副承旨洪仁浩,假注書李冕膺,記事官李相璜·金祖淳,以次進伏訖。上曰,都政在明,以無故行公之人,無端違牌,若以向來事引義云爾,則飭敎亦引義乎,可謂太不識道理分義,吏曹參判金文淳罷職。出傳敎上曰,吏曹參判前望單子入之,待下批牌招察任。出榻敎上曰,畿營支勅定例持入。賤臣承命出傳。命退,諸臣以次退出。
丁未十二月二十一日初更,上御重熙堂。左承旨入侍時,左承旨趙衍德,假注書李冕膺,記事官李相璜·金祖淳,以次進伏訖。上曰,伴直誰也?衍德曰,右副承旨洪仁浩矣。命退,諸臣以次退出。
上在昌德宮。停常參·經筵。
中官殿,藥房口傳問安。答曰,知道。
曺允大啓曰,來二十五日,朝參日次矣,敢稟。答曰,停。
洪仁浩啓曰,大司憲洪檢,執義李思祚,掌令柳匡天·朴行淳,持平洪克浩·尹九宗呈辭,監察茶時之意,敢啓。答曰,呈辭臺諫,牌招茶時。
傳于趙衍德曰,吏禮換房。
以金㙆爲事變假注書。
曺允大,以備邊司言啓曰,卽見慶尙道松田摘奸宣惠廳郞廳李廷恢手本,則巨濟·固城·知世浦·南村四邑鎭火燒處,左右沿封山各處,有無頉形止,條列修成冊報司云矣。取考其成冊,則毋論火燒處及他松田,擧皆童濯,全沒成樣,姑捨是,莫重封山,一任其冒耕入葬,火菑蓬科,間多有之,此猶不足,稱以災民之去皮取食,偸斫無數,根頭遍滿云,事未前聞,萬萬驚駭,大抵封山設置,法意嚴重,偸斫冒耕入葬等罪犯,上自一律,下至杖配,區別輕重,著爲金石之典,通編而昭揭之,事目而詳載之,國有一分紀綱,庶幾營邑知所董飭,民人知所畏戢,而在處蕩然,若是狼藉,此而泛看,不思所以大加懲創,復申令甲,則未出數年,必至無松之境,而本道之許多戰艦,許多漕船,其將廢閣而後已,言念及此,寧不寒心?蓋此松田之解弛,自非一朝一夕之故,則溯源端本,事理當然,而年限旣難硬定,多人又難追理,勢將以現發者論,入葬處則數爻差少,久近未別,而至於火菑之襲謬,去皮之不禁,旣在春間,則巡統水營及守令·邊將之春間在任者,宜有分等照勘之擧,火田最多處右沿屬巨濟府使金赫,去皮最多處固城前縣令李普天,泗川前縣監金胤行,金海前府使李邦榮,龜山前僉使金胤張,倂令該府,拿問嚴勘。偸斫不禁最多處,金海府使閔永喆,偸斫雖在前等,發覺未免最後,火田最多處左沿屬密陽前府使沈鉁,比之巨濟,多寡雖殊,而在左沿,則居末,亦爲拿問勘罪。火田之次右沿屬南村別將金贊興,玉浦萬戶劉德基,知世浦前萬戶崔泰嶸,去皮松之次平山浦前萬戶鄭敏赫,一體拿問處之,以懲來後。右沿邑鎭,係是統營次知,而各處諸頉,如是夥然,矇未覺察,全不檢飭,朝家委毗之意,果安在哉?揆以法意,不可尋常處之,前統制使柳鎭恒,亟施削職之典,童濯一款,通計左右沿,合爲四十邑鎭,除却以他罪論勘者,則當爲三十二處,而或多或少,難以毛擧,不善播種,豈曰無罪,而旣無耕懇之顯捉,又少木根之執頉,比之上項邑鎭,猶有間焉,姑從寬典,爲先從重推考,至若左水使李章漢,本掌內之種植培養,風落松之摘奸論報,可見修擧之意,而所管邑鎭,旣多頉處,懲一之政,宜先帥臣,施以罷職不敍之典,道臣雖與帥臣有異,道內事,無不摠察,則左右沿松政,不啻疎虞,而曾無一人摘發論罪之事,其在事體,不可無警,伊時道臣金尙集,亦爲罷職。有罰必有賞,右沿之加背梁一鎭,最爲蓊鬱,各項船村,專靠於此,左沿之長鬐一縣,亦能稠密,頗有封山之樣云,兩處邊將·守令之殫誠禁養,極爲嘉尙,不可直歸之於宜土而已。加背梁萬戶鄭觀裕,長鬐前縣監李秉晟,合有褒奬之擧。右沿則新統帥,莅任以後,銳意禁察,半載之間,威令漸立,新道臣亦於松政,面戒關飭,頗能勤勵云。一此不懈,庶有新效,而以今摘奸成冊觀之,官民之不知法令久矣。前頒事目,非不詳悉,而擔却不用,推此可知,特以懸法象魏之意,就原事目中,酌古參今,成出一通,郞廳之計年摘奸,措辭添入,以爲頒下之地,而仍令統帥臣·守令·邊將,眞諺翻謄,曉諭坊曲,使官長,益加猛省,民人莫敢冒犯,此後守令·邊將殿最,以松政勤慢,爲黜陟中一件事,而如有最稱職尤無良者,不待考績,狀聞賞罰事,著爲令式。本道外諸道有松田處,一體嚴飭,火枯自枯松之定價發賣,自是前例,而謹按事目內,有曰,毋論火枯自枯,中松以上,一一置簿,如非船材之用,則切勿許斫云云。蓋慮發賣許斫之時,易致生私之被傷被竊故也。且於日前筵中,有司之臣,伏承不利於松,有害於民,勿爲發賣,許令自朽之特敎,以此意,知委於統制使及左水使,若干株可合船材,置簿烙給者外,竝令自朽山中,而如是嚴飭之後,若有許斫或偸斫之弊,則一依生松例同律,守令·邊將,另加嚴勘事,竝爲分付,何如?答曰,允。有國大政,莫過於戰艦·漕船,至於宮闕·官府之材,猶屬第二件事。大抵禁養,不得其方,則安望蓊鬱之效。自昔松禁,至嚴且重,觀於大典法令,可以知之。今見草記回啓,法禁之蕩然,不知若是其甚,分等勘罪之請,甚爲得宜,依此施行,而不可拿問而止,爲先罷職,已勘罪外,左右沿四十邑鎭請推事,其在戢後之道,宜有大懲創之擧,雖非渠輩首犯,而推考輕矣。其中最多處守令,一體先罷後拿,其外侍從及堂上守令,越俸三等,堂下守令,令道臣,拿致營門決杖,邊將則令帥臣拿致嚴棍,身在邊門,松禁執頉,如是夥然,邊禁可知,多大浦僉使李潤謙決棍輕矣。拿處有罰則有賞之請甚是,左沿居首長鬐前縣監李秉晟,特爲蕩滌敍用,仍任前職,待準瓜,道內沿邑封山窠陞遷。右沿居首加背梁萬戶鄭觀裕,待準瓜,亦於道內封松鎭將陞遷,瓜滿前勿差,代以示懲勸之政,嶺沿若此,湖沿可以反隅,只令申飭,不責其效,不無斑駁之歎,先令道伯,詳覈細察,帥臣以下最擧職尤無良者,指名狀聞,待開春,亦當發送備郞,考其勤慢,此意,亦爲嚴飭行會,可也。
兵曹,以趙圭鎭爲禁軍別將。
兵曹,以趙圭鎭爲左邊捕盜大將。
以金鳳顯囚單子,傳于洪仁浩曰,附過放送,本職改差,兼銜,以京兼春秋相換,其代,三曹文郞中擬入。
都政。吏批,以徐貞輔爲活人別提,鄭可容爲尙衣別提,鄭斗榮爲引儀,洪樂敎爲典設別提,尹應烈爲義興縣監,鄭厚祚爲德山縣監,朴宗敬爲漢城主簿,許混爲厚陵令,洪宣輔爲楊根郡守,李長春爲長鬐縣監,李鎭國爲求禮縣監,趙燮爲寶城郡守,趙希鎭爲義盈主簿,朴英源爲靖陵直長,李羲文爲景慕宮直長,金彝行爲長興直長,林秉遠爲順陵直長,金魯淳爲右尹,金憙爲吏曹參判,金獻祚爲眞寶縣監,金履溫爲漢城判官,李東野爲永陵令,吳毅常爲楚山府使,李顯福爲慶源府使,徐㬦爲慶興府使,金魯岳爲咸陽府使,兪國柱爲高原郡守,吳載純爲禮曹判書,鄭民始爲司宰提調,鄭忠達爲鐵原府使,李尙岳爲康翎縣監,江華留守單宋載經,鄭民始爲知經筵,李爲同經筵,李英胄爲尙瑞直長,李晩祥爲南部奉事,尹瑩爲景慕宮奉事,金直休爲禮賓奉事,金龍淳爲內贍奉事,鄭湋爲柒谷府使,權爲金海府使,姜游爲靑松府使,李邦鵬爲平山府使,尹爲珍島郡守,金晉柱爲尙瑞副直長,吳文常爲郭山郡守,申大偀爲三和府使,權邁爲渭原郡守,許爲巨濟府使,李元采爲蔚山府使,尹壽民爲瑞山郡守,金德老·金致簡爲典籍,護軍孫相龍,今加嘉善加資事承傳,李始源爲廣興副奉事,金正淳爲監察,禹拓夏爲戶曹佐郞,李英裕爲儀賓都事,李曾祜爲平昌郡守,尹行履爲執義,金觀欽·金宅洙爲掌令,尹光顔·尹宗彦爲持平,趙基泓爲禮賓主簿,成鼎柱爲掌樂主簿,李學永爲司䆃主簿,李嗣萬爲氷庫別提,李彦藎爲靑山縣監,徐有慶爲造紙提調,沈耉賢爲工曹佐郞,李元膺爲長興主簿,朴宗榦爲司饔僉正,申憙淵爲氷庫別檢,李冕膺爲典籍,洪秉聖爲淮陽府使,尹永僖爲兵曹佐郞,崔陽羽爲尙衣直長,李顯道爲持平,金復光爲弘陵令,曺允遂爲典籍,承膺祚爲雲山郡守,長鬐縣監李秉晟仍任事承傳,李勉輝爲北部奉事,李孝達爲兼引儀,金宗垕爲掌苑別提,洪留浩爲氷庫別提,李英胄爲禁府都事,李度文爲果川縣監,權訪爲昌陵令,金鳳顯爲戶曹正郞,金㙆爲典籍,南衡重爲寧遠郡守,韓光近爲副應敎,李冕膺爲持平,金晉柱爲尙瑞直長,李敬心爲宗簿主簿,徐貞輔爲刑曹佐郞,李寅采爲濟原察訪,李之英爲熊川縣監,李默運爲南海縣監,盧廷良爲執義,李禮潤爲持平,金鳳顯爲兼春秋,宣陵直長兪漢寬,司饔直長申昔相換,李顯秀爲麒麟察訪,金永聃爲尙瑞副直長,李儒喆爲活人別提,崔時淳爲典籍,金方行爲靈光郡守,閔致和爲繕工副奉事,尹之鉉爲康陵令,徐有聞爲永祐園別檢,李挺奎爲昭寧園守奉官,辛耆寧爲禁府都事,洪景斗爲元陵參奉,朴瀅源爲孝陵參奉,崔吉憲爲弘陵參奉,南鶴玄爲慶基殿參奉,辛景愈爲長陵參奉,丁藎祖爲齊陵參奉,趙學愼爲恭陵參奉,尹玄錫爲靖陵參奉,李英孝·尹之衡爲假引儀,李景載爲寧陵參奉。
兵批,以洪允運爲同知,李度默爲副摠管,李洺爲五衛將,李漢棟爲全州營將,鄭殷誠爲三陟營將,張集紹爲平安兵虞候,趙岱爲南虞候,李懋爲平安監營中軍,朴孝晉爲咸鏡監營中軍,具壽漢爲全羅監營中軍,任屹·許侙爲副護軍,趙鼎鎭爲副司直,姜游·李文協·許爲僉知,李夏章爲副護軍,李冕膺·尹昇東爲副司正,訓鍊主簿孫翊成本院去官,安榕爲黃海監營中軍,裵重昌爲蛇島僉使,南允卨爲上土僉使,鄭道寬爲彌助項僉使,金龍弼爲馬梁僉使,簡聖魯爲所斤僉使,金宗弼爲彌串僉使,金鴻齡爲老江僉使,崔大衡爲古城僉使,方宗規爲柔遠僉使,金尙孝爲平山浦萬戶,王廷哲爲唐浦萬戶,崔廷喆爲呂島萬戶,卓世文爲安骨萬戶,朴文彩爲植松萬戶,梁慶元爲方山萬戶,金陽禧爲靑水萬戶,李長春爲全羅左水虞候,鄭學畊爲訓鍊正,洪得一·朴壽崙·咸震輝爲景福將,宋益訥爲武兼,李基豐爲守門將,張重吉爲全羅兵虞候,趙齊崚爲西北僉使,金德秀爲天城萬戶,金亨三爲在德萬戶,徐慶殷爲阿山萬戶,金啓漢爲正方別將,金宗漢爲黑山島別將,金得商爲浦項別將,金鼎胤爲禿用別將,李仁宅爲林土別將,吳㬅爲僉知,金得海爲訓鍊判官,申光輅·尹弘儉爲訓鍊主簿,趙·朴秀儉·李明宇·崔慶臣爲武兼,洪愼五爲部將,柳文範爲北虞候,張鉉佐爲古群山僉使,金哲麟爲永達萬戶,副護軍李漢棟·鄭殷誠,副司直林濟遠,僉知單金·成玉·安德鵬爲五衛將,權聖鎭爲忠翊將,李厚在爲都摠經歷,金弘運爲武兼,李文喆爲全羅右水使,南志默爲慶尙左水使,閔光升爲水原中軍,金樂水爲神方萬戶,張志近爲武兼,金挺大爲智世浦萬戶,李輔國爲五衛將,李郁延爲訓鍊判官,李晦植爲訓鍊副正,安廷玹爲曹司五衛將,李默運爲中樞經歷,李晉秀爲宣傳官,李榮大·李永老·鄭光賓爲武兼,申在德·金鍾翕·金命復·金聖鼎·宋良佑·李海範爲部將,鄭惟轍·金宗鉉·趙鳳顯·金德隆·高景洙·朴弼漢爲守門將,宣傳官李晉秀,部將李海範相換,徐有龍爲多大浦僉使,池得龜爲舒川浦萬戶,朴應浩爲訓鍊副正,李旭祥爲高山里僉使,任國大爲玉浦萬戶,李廷郁爲南村別將,權薰爲加設訓鍊判官,金慶源·丁麟泰·姜申岳爲加設訓鍊主簿,副護軍金璿,副司直鄭啓淳,副司果洪旭浩,李徵大爲五衛將,南衡重爲都摠經歷,李恒林爲中樞都事,具載敬爲宣傳官,具載敬爲訓鍊判官,趙義鎭爲訓鍊副正,李晦植爲宣傳官,鄭麟采爲訓鍊判官,金坊爲武兼,李熙燮爲分守門將,副護軍李鉐,副司果梁垸·尹芮基,副司正趙台榮,李彦煐爲都摠經歷,金光秀爲武兼,洪德峻爲分守門將,僉知二單李魯植·李良玉,副護軍申遇文,副司直李獻慶,副司果尹之鉉·崔時淳,洪健祚爲都摠都事,徐有鳳爲訓鍊主簿,李邦翼爲武兼,訓鍊正單鄭學畊,李海愚爲訓鍊正,副司直李顯道,副司果南愼五·高殷泰·李遇福,李運春爲內乘,洪百游爲都摠經歷,吳載衍爲中樞經歷,安百漢爲都摠都事,李海容爲訓鍊判官,梁垸·尹芮基爲訓鍊主簿,權管秩,西水羅金成鼎,乫軒洞金致宗,梁永萬洞朴信規,甲巖崔聖柱,廟洞金光福。
洪仁浩啓曰,大司憲洪檢呈辭,執義盧廷良,掌令金觀欽·金宅洙在外,持平李冕膺,傳旨未下,李福潤家在城外監察茶時之意,敢啓。答曰,知道。
持平前望單子入之,李挺龍落點。
以趙台榮爲假注書,張錫胤爲事變假注書。
以尙瑞院直長趙希鎭,副直長李英胄拿處傳旨,傳于南鶴聞曰,分揀。
以薛里內官手本,武藝別監軍兵等犒饋所用等物進排事,傳于趙衍德曰,年終放砲,今年旣命置之,所用雜物,勿爲進排事,分付該曹,犒饋物種,依例進排事,分付。
以濟州牧使狀啓,貢果敗船待罪事,傳于南鶴聞曰,進上船隻之旣漂還泊,雖極可幸,未泊船之不聞去處,亦甚關心,遠近浦口,申飭瞭察,待報來,卽爲狀聞,還泊,歸之漸被之澤,漂失引爲誠淺之罪者,誠果矣。若使海波不揚,安有還泊與未還泊之歎,卿則勿待罪事,回諭。
行副司直鄭民始疏曰,伏以臣伏見傳敎下者,以北道碑役之告完,恩賞誕頒,加資之典,亦及賤臣,聞命惝怳,感惶交切,惟我聖上,遠惟聖祖長發之基,仰述先朝永興之事,四處舊蹟,一時貞珉,累百載未遑之擧,炳煥於今日,猗歟追遠之誠,繼志之孝,度越千古,莫不欽聳,凡厥地方之臣承命祗役,乃其職耳。雖使臣,終始監董,訖于成事,自是職分之當然,初無勞勩之可紀,況臣之擧行,不過料理材石,始事而歸,至於豎碑建閣,俱屬後來之人,如欲敍勞,臣最罔功,今以罔功之蹤,獨受上賞之恩,不但微臣私義,萬萬慙悚,在朝家懋賞之典,亦欠綜核之政,玆敢略控衷懇,仰瀆崇嚴。伏乞聖慈,亟命收還臣新授資級,以重公器,以安賤分,千萬幸甚,臣無任屛營祈懇之至。答曰,省疏具悉。爲所重也,取最勞也。卿其勿辭肅命。
行副司直李秉模疏曰,伏以臣於日昨政席,伏奉傳敎下者,以御製赤池碑書寫之勞,加臣一階,臣誠如顚如癡,歷日者多,而猶未之自定也。臣登第纔十有五年,陞亞卿纔六年,進階嘉義,纔又五箇月矣。藉使望實竝隆,勞績俱茂,以若歲月,取若資秩,人尙憂之以太驟,今以百無似之身,冥升不已,忽焉躋之於八座之列,則其所以驚惶失守,匪暇商量於過福之災而然也。直以理之所必無,而所不宜有也。殿下於臣,慈父也,旻天也。拯救水火,陶鑄門戶,欲生之德,如傷之澤,如春斯噓,如日斯煦,造化若偏,孤根自遂,妄意終始之恩,置之全保之地,遽失所圖,決知無幸,臣安得不疾聲一籲,或庶幾於聽卑也。於戱,太歲重回於誕聖,豐碑載峙於舊社,旣又溯王跡之肇起,述天命之攸自,赤田·赤島暨厥赤池,煌煌宸藻,輝映豐沛,臣猥隨諸臣,祗寫雲漢,榮則大矣。勞於何有?已例有無,恐非擬議於如臣者,然此猶辭賞之例言,臣不敢張皇,只以驚惶之私,陳之於先,更以終始之渥,冀之於後。伏乞聖明,曲推矜憐,特寢臣加資之命,以重爵賞,以安賤分,不勝大願,臣無任憂恐懇祝之至。答曰,省疏具悉。非不念驟躋,卿其勿辭行公。
吏曹參判朴祐源疏曰,伏以臣沈淹一疾,跨延三冬,消渴舊祟,已屬難醫,而風痺別症,又復添苦,榮衛漸就消鑠,坐臥必須扶將,委頓床笫,作一籧篨,侍衛則懸頉,賓對則未參,積違天陛,歲色垂暮,涔伏之中,秖不勝耿結之忱,千萬不自意,亞銓新命,忽下於此際,臣於是,惝怳踖踧,國知攸措,噫,臣之一身,本非己有,夷險燥濕,何暇自擇,而第於見職,鐵限在前,臣則以父母之訓戒而仰暴衷懇,殿下以天地之生成,而曲垂體諒,恩數曠絶,闔門感祝,臣之父母,每以爲權要自此斂遠,頂踵莫非恩造,向後糜粉之報,惟在湯火之蹈,朝夕相對,丁寧勉誨,臣亦竊自期沒齒優游於冗閑之班,以圖塵刹之萬一,前後此職之叨拜,或爲叩謝之計,或緣事會之迫,雖未嘗不暫出承膺,而至於政牌,每犯違傲,去就卽當,處義乖常,自顧悚恧,無面可顯,向伏承飭敎,誨責備摰,殆逾慈父之詔迷子,至今莊誦,惶汗浹背,今蒙重叨之特渥,又荷開譬之恩言,臣是何人,叨此不世之殊私,以首頓地,感激靡措,固當銜恩畏義,竭蹶趨承,而反顧前日之辭,太沒着落,將未免上而欺聖聰,下而違親戒也。臣雖至愚極庸,亦何敢安於是也?至如臣目下病情之無路蠢動,初不敢煩陳,天牌之下,末由祗承,昨犯逋慢之罪,今始力疾治疏,仰瀆崇嚴。伏乞聖慈,特垂終始之澤,亟許遞改臣見叨銓任,以安私分,不勝幸甚,臣無任屛營祈懇之至。答曰,省疏具悉。卿其勿辭,先參政,後調理。
丁未十二月二十二日辰時,上御熙政堂。都政入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李冕膺,事變假注書金㙆,記事官李相璜·金祖淳,奎章閣檢校直閣徐鼎修,直閣鄭大容,待敎尹行任,吏曹判書李文源,參議李集斗,假郞廳金致泳·高昇甲·任希鐸·金良倜·閔升龍·劉師坪,兵曹判書鄭昌順,參判具㢞,參議宋鍈,參知柳誼,正郞徐有鍊·沈銖·金載翼·吳泰彦,佐郞李益洙·閔師宣·李宗烈,以次進伏訖。上敎文源曰,授卿此任,予意存焉,須善爲之,俾令聳動也。文源曰,守令多窠,今當差出,未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。出擧條文源曰,蔭仕六品官之經一考後陞品者,每於過都政後照擬,而見今在職者絶無,昨冬出六之人故,五品官無以推移備擬,今番則未經一考之人,依近例,勿拘陞擬,何如?上曰,依爲之。出擧條文源曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮故,自前雖未經九處講,亦有陞六之規矣。今秋冬等褒貶,不得爲之故,當出六品者,未免積滯,依例遷轉,何如?上曰,依爲之。出擧條文源曰,今都目大政各岐,仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部都事,各司久任時推人員,竝擬,何如?上曰,依爲之。出擧條昌順曰,營將中軍,虞候今當差出,而擬望之人乏少,未準朔守令,邊將竝擬,何如?上曰,依爲之。出擧條昌順曰,古群山僉使,今當差出,而擬望之人乏少,未準朔禁軍將,竝擬,何如?上曰,依爲之。出擧條昌順曰,高原郡守朴孝晉,有本道中軍檢擬之命,此則旣是賞典,新加資五窠之外,當爲擧行乎?上曰,依爲之。出擧條昌順曰,訓鍊正,今當差出,而擬望之人乏少,未準朔守令,竝擬,何如?上曰,依爲之。出擧條昌順曰,日昨宣傳官廳,以廳憲薦法,本自嚴愼,如有不合人誤薦者,主薦人論罪,被薦人拔去,自是廳規,癸卯十二月宣薦時,交河李陽五,以風憲之子被薦云故,詳探事實,則果如所聞,陽五則拔薦,主薦人柳殷鉉,不可不草記論罪之意,有所報來,聞甚駭然,殷鉉則罷職,陽五則拔去,何如?上曰,依爲之。出擧條上曰,大政銓官,不可不備員,觀此疏辭,全篇煩浼,極爲屑越,所謂父母之言云云,尤極礙眼,今番點下,雖因承乏,無異甄敍,則復申前說,張皇反復,甚焉若此,揆以國體事面,萬萬寒心。吏曹參判朴祐源爲備銓官,姑不處分,前牌違召勿施,更以前牌嚴飭參政,又復逡巡,焉逭重勘乎?牌去來該房,各別催促,違牌勿爲呼望。出傳敎豐之曰,尙瑞院官員,尙不入來安寶,事甚駭然矣。上曰,尙瑞院官員,事過後拿處。出榻敎上曰,初仕宜擇,守令·邊將,尤宜愼簡,明年卽戊申軍功人,另合收用,選廉亦有成命,其子孫,尤加奬拔,外此,純褒守令及諸道人,依前飭敎,着意調用事,申飭兩銓。出傳敎檢校直提學李秉模加資肅拜後,追後入來,文源曰,今番都政,祿都目政事亦爲擧行,何如?上曰,依爲之。出擧條文源曰,臺諫多窠,今當差出,而擬望之人乏少,外任竝擬,何如?上曰,依爲之。出擧條上曰,昨因臺疏,有從長商確變通之命,而近來文岐,參上則積薪,參下則苟艱,不可無隨時闊狹之擧,事關政格,計窠裒益,差待後筵稟處時,而以今都政言之,虛司果,至於此多,有特敎之事,格例何言?今政別檢·察訪中二三窠,以出六人擬入,別檢則權稱令事,分付後,不必以此爲例,亦令知悉。出傳敎上曰,親政時,入侍注書,尙瑞院官員,依例陞六。出傳敎上曰,積薪之弊,文武何異。西銓虛司果之未區處,無論科前司果,重試司果內禁衛出六,恰過二十餘人,當陞未遷,固已可悶,落仕復職,何時擬論?此外今政,元出六備郞,又有二人之陳置者云,有累者甄滌飭敎,尙且申申,無累而蹲仍,亦足齎鬱,不可無闊狹之擧,內乘旣作實職階,見窠以時仕中擬入事,言于該寺,未肅拜訓鍊正改差,以爲次次陞遷之地出六備郞,待陞遷,減下本任,今番則以各岐出六虛司果中,取才差定事,亦令廟當知悉。出傳敎仁浩曰,吏曹參判朴祐源,屢度飭敎之下,謂有身病,終不入來,已極未安。殿座時出牌,則雖二品以上,無得在家不進,自有禁令,則如是違召,不可無警,從重推考,何如?上曰,極爲駭然。飭敎之下,雖擔舁來到闕下,納牌,可也,焉敢偃息家中乎?此等事,豈敢煩稟?雖無朴祐源,豈無銓堂乎?亟施不敍之典,其代,今日政差出,待下批,牌招參政,可也。出擧條鶴聞曰,新除授左邊捕盜大將趙圭鎭牌招,傳授命召及大將牌·傳令牌,何如?上曰,依爲之。出擧條豐之曰,吏批,府使望單子,不書都護二字,不啻屢次,有違格例,不可無警,當該參政銓官,竝爲推考,何如?上曰,依爲之。出擧條上曰,吏批望筒中,都護府使之不書都護字,行副司直之不書行字處,皆付標,以存政格,可也。以氷庫別提望筒。上曰,年太淺,力且弱,材未就,雖已仕滿,未經六品,不可以參上言,宣傳官申純末仕勿施,本職已出代,權付額外禁軍,俾渠肄藝決科事,分付。出傳敎豐之曰,假注書趙台榮,時無職名,令該曹付軍職,冠滯常仕,何如?上曰,依爲之。出擧條上曰,五衛將·忠壯將·忠翊將在外人,竝改差,今日政差出。出榻敎上曰,新除授臺諫,竝牌招察任。出榻敎上曰,新除授臺諫中,在外人許遞。出榻敎吏曹參判金憙肅拜後,追後入來。上曰,旣欲懲創則不可以金·巨兩倅磨勘,左右沿最多守令,使之一體罷拿,而守令遞易,所係不輕,使該房承宣,詳問本司,現告書入,書入之後,屢問是否,輒以信然爲對故,先罷兩倅,只以蔚山一邑,差代矣。政席將畢之後,始聞現告捧入,更謂有熊·海兩邑,當初書入時,只書左沿,漏却右沿,致此大做錯,雖是司吏之罪,矇然不察,萬萬駭然。當該承旨洪仁浩,爲先趙俸五等,豈可委罪下吏?當該有司堂上,從重推考。出傳敎上曰,巨濟府使,金海府使拿問之代,今日政,各別擇差。出榻敎文源曰,今番都政,窠闕不足,出六人之虛司果,將至五六人矣。靑山縣監金相丁,淮陽府使李獻慶,明年旣滿年限,竝改差,以爲次次陞付,何如?上曰,依爲之。出擧條豐之曰,副應敎末望,以時任應敎擬入,大是不察,吏批銓堂推考,何如?上曰,今因承宣之請,推聞之,時任應敎,以軍銜,降擬副應敎,大是做錯,當該銓官推考,此望筒勿施,更爲擬入。出傳敎文源曰,副應敎今當差出,而擬望之人乏少,外任竝擬,何如?上曰,依爲之。出擧條允大曰,守門將望筒,不書將字,有失照檢,不可無警,當該政官,竝推考,何如?上曰,依爲之。出擧條上曰,新除授臺諫中,時在陵官人許遞,前望單子入之,出榻敎上曰,宣傳官李晉秀,部將李海範相換。出榻敎上曰,曾有筵敎,前判書尹塾子,今日政調用,前縣監任希厚,亦爲待窠調用。出傳敎上曰,今日政,新除守令·邊將,初仕復職出六人,明日來待。出傳敎吏兵批,政事畢後,文源等,跪請下直。答曰,知道。上曰,吏判進前。文源進伏。上曰,授卿此任者,爲其家世箕裘,而久不體諒,則豈是惜卿之意也。在先朝,多有政畢後許解之例,予於御極之後,亦屢行之,特降許解之典矣。文源曰,伏承聖敎,雖豚魚木石,豈不感泣乎?上曰,此重臣,純是野樸,不可耕且爲云者,若爲重臣準備,加之素昧世情,未諳於斡旋,任其冥擿,坐視瘡疣,豈前此拔用之本意?以其家世箕裘,不得不暫畀,新除日初筵,已以從近曲諒,示微意,天官冢宰,果何等重任,則寧或乍授旋解,徒令侈其銜也。然政畢許免,自昔頻有,丙申後,亦多此例,予豈食言於重臣,反欠禮使之義乎?吏曹判書李文源,今姑許遞。出傳敎集斗曰,來正朝祭官,與祈穀祭官,苟艱甚矣。至於一人疊差,恐未知如何矣。上曰,疊差,似如何?勿拘雜技,通同塡差,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
藥房都提調臣洪樂性,提調臣沈豐之,副提調臣尹行元啓曰,親臨大政,侵夜酬應,伏未審夜間,聖體若何。今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿慈宮氣候一樣,卿等不必入侍矣。
傳于沈豐之曰,守令·邊將,初仕復職出六人入侍。
南鶴聞啓曰,以谷城縣監林夏喆等第中字,顯有改畫之跡,自本院,査問本道事,命下矣。卽接全羅監司沈頤之所報,則以爲貶目繕寫之際,谷城縣監林夏喆等第之中字,初果誤書,事當刀擦改修,而以其刀擦惶恐之心,因其誤畫添墨,以書不淨之痕,顯然呈露,莫重奏御文字,不能致敬致愼,査問之下,惶懍震越,恭俟嚴誅云矣。褒貶啓本,何等嚴重,而不能審愼,有此誤書改畫之事,揆以事體,誠極未安,從重推考,何如?傳曰,允。院中文書,非有旨下諭,則書目題送而已,故外方,亦無關牒等去來文字,則今於啓辭,以觀此所報爲說者,殊可訝也,更爲據實,回啓。
南鶴聞啓曰,院中文書,非有旨下諭,則書目題送而已,故外方,亦無關牒等去來文字,則今於啓辭,以觀此所報爲說者,殊可訝也。更爲據實回啓事,命下矣。啓本誤書委折,査問以稟事命下,而本院元無關帖行會之例,褒貶啓本書目開拆前,到卽題送故,只以全羅監營了云,而査問委折矣。卽者該監司枚擧事狀,具書目牒呈故,臣等只據其所報,稟啓矣。伏承據實回啓之命,不勝惶恐之意,敢啓。傳曰,自有政院以來,焉有監司具書目牒呈之例乎?當初政院之非關非帖,無端題送,已極駭然,此或諉之未及經稟故然,道伯之創此,無於前之事,事關後弊,不可不趁卽釐正。令廟堂,査問委折於該道,果如院啓辭緣,則道伯推考,後勿如是之意,分付。又或爽實,則承旨推考事,言于廟堂。
尹行元啓曰,吏曹假郞廳來言,判書有闕政事,取稟。傳曰,當日爲之。
洪仁浩啓曰,大司憲洪撿呈辭,執義盧廷良,掌令金觀欽·金宅洙在外,持平李冕膺傳旨未下,持平李福潤未肅拜,監察茶時之意,敢啓。傳曰,知道。在外及違牌人,竝許遞,與未差之代,今日政差出。
尹行元啓曰,兩司諸臺牌招,守令署經事,命下矣。大司憲洪撿,大司諫嚴思晩,司諫宋銓,獻納李殷模,正言權儐·宋煥德牌不進推考傳旨,及罷職傳旨,今方捧入,而憲府只有持平李福潤一人,大司憲洪撿,更卽牌招,今日政新除授憲府諸臺,待下批,一體牌招,大司憲嚴思晩,亦當更請牌招,而一員例不得擧行,何以爲之?敢稟。傳曰,兩司踏下之代,今日政差出,與長官,待下批牌招。
沈豐之,以吏曹言啓曰,侍從臣父年七十人,每於歲首抄啓加資事,載在法典,而新有應推恩人,雖非歲首,亦爲抄啓加資事,曾有定式矣。侍從臣父年七十人,別單書入之意,敢啓。傳曰,知道。今日政下批。
有政。吏批,判書未差,參判金憙病不進,參議李集斗進,同副承旨南鶴聞進。以吳載純爲吏曹判書。啓曰,新判書命招,同參政事,何如?傳曰,允。又啓曰,判書吳載純牌招不進,參判金憙病不來,小臣獨政未安,何以爲之?敢稟。傳曰,只出緊任,以洪聖淵爲執羲,李秀夏爲司諫,李羽晉·權應奎爲掌令,金鼎國爲持平,金光岳爲獻納,韓興裕·朴猷煥爲正言,李爲禮曹判書,申大升爲同義禁,李儒喆爲監察,金聲秋爲惠陵令,前參奉尹東美年七十,今超通政,侍從臣父加資事承傳,南愼五爲活人別提。
兵批,判書鄭昌順呈辭,參判具㢞病,參議宋鍈,差祭,參知柳誼入直進,左副承旨曺允大進。副司直李文源。
以十六日日次儒生殿講取稟,傳于尹行元曰,歲除不遠,連次留滯,明日爲之。處所,便殿爲之。
以儒生書啓,傳于尹行元曰,上齋生,待題下應製。
傳于沈豐之曰,左承旨入侍。
傳于南鶴聞曰,右副承旨入侍。
傳于洪仁浩曰,在外人員許遞,與未差之代,前望單子入之,待開門,一體牌招。
持平前望單子入之,曺允遂落點。
臺諫前望單子入之,掌令曺命業,正言柳誨,持平韓德厚落點。
以寶劍望筒,傳于南鶴聞曰,未肅拜及時帶亞將人許遞前望單子入之,待下批,牌招察任。
摠管前望單子入之,都摠管李文源,副摠管南玄老落點。
尹行元啓曰,春帖子製述人,旣已抄啓矣,弘文提學李命植,待明朝牌招,出韻科次,何如?傳曰,允。
南鶴聞啓曰,明日殿座時,別侍衛不可不備員,而兵曹判書鄭昌順,方在呈告中,牌招以爲進參之地,何如?傳曰,允。
南鶴聞啓曰,兵曹判書鄭昌順牌不進推考傳旨,今方捧入,而明日殿座時,別侍衛不可不備員,而如是違牌,不卽承膺,事甚未安,更卽牌招,何如?傳曰,允。
南鶴聞啓曰,兵曹判書鄭昌順,再牌不進,推考傳旨,今方捧入矣。明日殿座時,別侍衛,不可不備員,而連事違召,不卽承膺,事體所在,極爲未安。所當更請牌招,而係是一日三牌,何以爲之?敢稟。傳曰,前此兵判之大政後三度前,因事出膺,其例不一,則如是屢違,有傷事體,從重推考,更卽牌招,申飭行公。
南鶴聞啓曰,兵曹判書鄭昌順,三牌不進,推考傳旨,今方捧入矣。明日殿座時,別侍衛,不可不備員,而特敎申飭之下,屢違召命,無意承膺,事體所在,誠極未安,所當更請牌招,而係是一日四牌,何以爲之?敢稟。傳曰,更爲牌招。
以吳文常囚單子,傳于尹行元曰,分揀放送。
以咸鏡監司啓本,濬源殿臘享祭設行事,傳于南鶴聞曰,獻官之以堂下守令塡差,似因承乏,事體未安。此後本府使,雖帶別軍職,無敢以問安參班上來,過祭享後上來,或致實故,則道內守令堂上及堂下府使中,爲獻官事,定式施行之意,回諭。
以慶尙道侍從及堂上守令越俸現告,傳于洪仁浩曰,慶州府尹李秉鼎,昌原府使鄭駿采,莅任屬耳,檢飭固無論,摘發似未及,竝分揀。
以慶尙道邊將決棍現告,傳于洪仁浩曰,加德僉使梁塤分揀事,下諭。
尹行元,以禮曹言啓曰,來正月初八日,社稷祈穀祭親行時,省牲省器之節,依例以親臨磨鍊擧行乎?敢稟。傳曰,當親行矣。
以京畿監司狀啓,辭職上疏上送事,傳于南鶴聞曰,還下送。
京畿監司徐有防疏曰,伏以臣之過期蹲滯,恰已半年于玆矣。瘡疣愈著於久據,聖恩莫報於責成,公私愧懼,日甚一日,非不知悉陳衷懇,早圖缷免,而大僚請仍,旣係別例,俟敎差代,又有特旨,怵畏囁嚅,不敢煩請,今幸館廨之修繕才訖,賑糴之穀簿粗完,則臣可以及此言私矣。噫,臣之不敢藩寄,臣實自知,志在殫竭而事反歸於姑息,期欲修擧而才苦短於綜理,夷考數十朔猷爲,幾乎無往而非罪,則挨到瓜熟,已是庇覆之隆私,而秋間寵擢,忽侈八座之榮,分外委毗,殆同一年之借,反復循省,誠不知何以得此於則哲之明也。臣庸是感惶,勞心焦思,多少未了之事,今幾盡了,臣旣自處以己遞人,亦待之以己遞,況又歲鑰將新,民功伊始,政須移之方面之才,責以旬宣之任,然後可以改營邑之觀,聳吏民之聽。大抵,人情,久則易狃,狃則易怠,顔私所慣,威令難行,此政臣今日之謂也,亦豈非當去之一大端乎?且臣有區區懇迫之情,臣之偏母,年迫七耋,平生貞疾,床笫爲命,有非人子頃刻離捨之日,而臣旣仰首丐遞,其將捲還京第矣。雖以時往時來時,已經歷者言之,每當城鑰已下,更鼓初動,尺地如海,寸心難住,今若隨臣久留,則臣兄之焦迫,亦如臣之爲矣。顧其勢,兄弟團聚,左右扶將,然後庶或各遂其私,似此情理,想矜悶於孝理之政矣。臣之當遞,以公如彼,在私如此,而猶且趦趄徊徨,更過此歲,則自顧歉赧,人其謂何?臣雖不肖,若其不憚燥濕,少效涓埃之忱,矢之在中,神所鑑臨,豈敢爲一毫偃便之計,仰瀆慈覆之天哉?伏乞聖明,俯垂憐察,亟遞臣藩任,一以幸公事,一以伸私情,千萬大幸。以京畿監司辭職上疏,傳于南鶴聞曰,旣非腴藩,且有待下敎差代之命,而穀簿尙未釐正,外此,多有未了,則徑進辭疏,有若例讓然,事體不當若是,原疏還給,捧納承旨推考。
丁未十二月二十三日辰時,上御誠正閣。諸承旨與守令·邊將,初仕復職出六人入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,檢校直提學李秉模,以次進伏訖。上曰,殿上狹窄,守令及東班,至中階進伏,營將及西班人,立階下,各奏職姓名履歷,可也。金海府使權,淮陽府使洪秉聖,三和府使申大偀,靑松府使姜游,平山府使李邦鵬,楚山府使吳毅常,鐵原府使鄭忠達,慶源府使李顯福,慶興府使徐㬦,咸陽府使金魯岳,巨濟府使許,靈光郡守金方行,寶城郡守趙燮,珍島郡守尹,高原郡守兪國柱,郭山郡守吳文常,渭原郡守權邁,寧遠郡守南衡重,瑞山郡守尹壽民,平昌郡守李曾祜,雲山郡守承膺祚,南海縣監李默運,熊川縣監李之英,義興縣監尹應烈,德山縣監鄭厚祚,求禮縣監李鎭國,康翎縣監李尙岳,眞寶縣監金獻祚,果川縣監李度文,靑山縣監李彦藎,刑曹佐郞徐貞輔,義盈主簿趙希鎭,堂樂主簿成鼎柱,司䆃主簿李學永,長興主簿李元膺,尙衣別提鄭可容,典設別提洪樂敎,氷庫別提李嗣萬,活人別提李儒喆,禁府都事李英胄,引儀鄭斗榮,典籍金德老·金致簡·曺允遂·金㙆,康陵令尹之鉉,禮賓主簿趙基泓,氷庫別提洪留浩,靖陵參奉尹玄錫,元陵參奉洪景斗,弘陵參奉崔吉憲,長陵參奉辛景烈,全羅右水使李文喆,以次進伏。上各詢職姓名,等仰奏,至吳文常,命奏七事,文常仰奏訖。上曰,農桑,何以爲盛乎?文常曰,民有懶惰,則必加勉飭,以致盛矣。上曰,爾能躬自勉飭否?文常曰,雖躬自勉飭,未爲不可矣。上曰,焉敢以未爲不可,仰奏乎?上曰,郭山郡守吳文常拿處。出榻敎至尙岳奏七事,豐之曰,康翎縣監李尙岳,七事讀奏之際,屢錯次第,事甚駭然,從重推考,何如?上曰,依爲之。出擧條上曰,持平前望單子入之,待下批牌招。出榻敎全州營將李漢棟,水原中軍閔光升,平安監營中軍李懋,南虞候趙岱,全羅左水虞候李長春,多大浦僉使徐有龍,高山里僉使李旭祥,蛇渡僉使裵重昌,上土僉使南允卨,彌助項僉使鄭道寬,馬梁僉使金龍弼,彌串僉使金宗弼,所斤僉使簡聖魯,老江僉使金鴻齡,古城僉使崔大衡,柔遠僉使方宗規,神方仇非萬戶金樂水,平山浦萬戶金尙孝,唐浦萬戶王廷哲,呂島萬戶崔廷喆,安骨萬戶卓世文,天城堡萬戶金德秀,知世浦萬戶金挺大,玉浦萬戶任國大,舒川浦萬戶池得龜,植松萬戶朴文彩,靑水萬戶金陽禧,在德萬戶金亨三,阿山萬戶徐慶殷,永達萬戶金哲麟,正方山城別將金啓漢,黑山島別將金宗漢,浦項別將金得商,禿用山城別將金鼎胤,林土別將李仁宅,南村別將李廷郁,西水羅權管金成鼎,乫軒洞權管金致宗,梁永萬洞權管朴信規,甲巖權管崔聖柱,廟洞權管咸熙績,訓鍊主簿申光輅·尹弘儉·梁垸·尹芮基·徐有龍·宋益訥·朴孝儉·李明宇·崔慶臣·張志近·金坊·金光秀·李邦翼,部將洪愼五,守門將李基豐,分守門將李熙燮·洪德峻,宣傳官李海愚,武兼李榮大·李永老·鄭光賓,部將金鍾潝·金命復·宋良佑,守門將鄭惟轍·金宗鉉·趙鳳顯·金德隆·高景洙·朴弼漢,假引儀李英孝·尹之衡,以次進伏階下,上命允大,各問職姓名履歷訖。命退,至英孝等。上曰,試奏唱聲,可也。英孝等唱奏訖。上曰,唱聲駭然,薦主査實論罪,可也。上曰,兩司諸臺牌招,守令署經。出榻敎命退,承史以次退出。
丁未十二月二十三日巳時,上御重熙堂。左承旨入侍時,左承旨趙衍德,記事官金孝建·尹行任·金祖淳,以次進伏訖。上曰,畿伯上疏入之。賤臣承命持入。命書批旨。又命書傳敎曰,職雖末官,所任,亦自不輕,立殿陛,唱謁朝儀。近來初仕之類,莫不駭怪,無一人成樣,固已可駭。今政初仕中一人,尤不能開口,贊儀,例主廳薦,與該引儀,初欲嚴處,聞贊儀言,旣非廳薦云。且參下引儀,無非此類,故今番則姑且勿問,參上御前唱數人,若老且病,則將使院吏代唱乎?此後唱才成就之方,不可不另責實效,令該曹,別講秉公搜才之道,以草記稟處事,分付。又命書傳敎曰,雖以柔遠之意,兩道初仕望,西點鐵山,北點三水,而更思,首擬人,萬一以取才居首矢數,懸殊於蒙點人,則殊非公選擧之意,渠輩亦當抑鬱,問于該曹,如果然矣。兩居首更試,以劃多者收用,本矢數與已受點人,如不懸殊,置之事,令兵判知悉。命退,諸臣以次退出。
丁未十二月二十三日三更,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,兵判緣何違牌乎?仁浩曰,以經大政故,似然矣。上曰,更爲出牌乎?仁浩曰,然矣。上曰,牌去來催促。賤臣承命出傳。上曰,儒生書啓,何不修納乎?仁浩曰,連爲催促,而尙不來納矣。上曰,應講人,爲幾許云耶?仁浩曰,只十四人云矣。命退,承史以次退出。
上在昌德宮。停常參·經筵。
儒生殿講罷後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
沈豐之啓曰,今日日次儒生殿講,中嚴已入,而儒生無一人來待者,大司成之不能檢飭,誠極未安,當該大司成洪秉纘,從重推考,何如?傳曰,自昨日擧行,萬萬駭然,落點單子書啓,幾致經宵?此前所未見之事,齋任生,已命停擧,而居齋儒生之又不趁時待令,尤爲駭然,當該大司成遞差,事過後,捧傳旨,太學掌議,停擧。
傳于沈豐之曰,左承旨入侍。
大司成前望單子入之,徐鼎修落點。
兵曹口傳政事,以李秉模爲都摠管。
以李邦榮·沈鉁·金胤·張囚單子,傳于曺允大曰,保放。
尹行元,以成均館行大司成意啓曰,今日日次儒生殿講時,東學色掌幼學李憲一·崔日憲·李鍾岳,南學色掌幼學宋勉載,西學掌議幼學權思謙,色掌幼學李勉陽·林章鎭,書啓已入之後,或稱身病,或稱在外,屢度催促,終不入來,事體所在,極爲未安,該儒生等,依定式,限三年停擧,何如?傳曰,允。其中,有衆所共知實故人云,分揀。
曺允大,以都摠府言啓曰,副摠管洪秉纘,今方入直,而時無職名,令該曹,口傳付軍職,何如?傳曰,允。
兵曹口傳政事,副司直洪秉纘。
丁未十二月二十四日辰時,上御熙政堂。日次儒生殿講入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,檢校直閣徐鼎修·鄭東浚,待敎尹行任,入就位,行四拜禮,分東西,以次進伏訖。上曰,考官鄭民始,代行副司直李秉模爲之。出榻敎引儀唱試官及應講儒生入就位,行四拜禮,考官左議政李在協,行副司直李秉模,行副司直李致中,參考官禮曹參議李時秀,行副司直金履禧,奎章閣直閣鄭大容,弘文館副修撰李鼎德,率儒生朴龍培等,行拜禮,以次進伏。在協曰,早朝臨殿,聖體,若何?上曰,一樣矣。上曰,就座開講,可也。貞運,呼朴龍培等,以次進講。上敎大司成洪秉纘曰,懸頉儒生,竝爲停擧,可也。仁浩曰,四學掌色儒生,使之着意肄講,無得輕易遞改事,曾有飭敎,而四月殿講後,堂色之無端差代者,至於八人之多,事甚未安,當該大司成,竝推考,何如?上曰,當該大司成推考,齋任限五年停擧,可也。出擧條上曰,當該試官推考。出榻敎儒生講訖,通禮跪告禮畢,上敎兵曹判書鄭昌順曰,昨日處義,誠過矣。卿鍊達政格,故欲爲久任,何如是違召乎?昌順曰,每蒙含垢之恩,至今蹲據,誠甚惶恐,而大政之後,情私實難仍冒矣。上曰,何必以此引義乎?昌順曰,從當以文字,一番仰懇矣。行元曰,弘文提學李命植牌不進推考傳旨,今方捧入,而春帖子出韻科次,不可踰日,更爲牌招,何如?上曰,藝文提學牌招,可也。出擧條上命書傳敎曰,日次儒生殿講比較,旣非純通,居齋生居首幼學李致祜,齋任居首幼學申純,竝直赴會試。之次通幼學朴龍培,進士鄭履綏,幼學沈鈺,康濟臣丁載孝,各給一分,前此已給分者,付會試。略栍以下,紙筆墨,考例施賞,令政院捧傳旨。上曰,都摠管李文源,許遞。令該曹口傳差出,出榻敎上曰,大司成前望單子入之。出榻敎上曰,居齋儒生,當出題試取,以此分付。命退,諸臣以次退出。
丁未十二月二十四日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,同成均入侍。賤臣承命出,與同成均徐有隣,偕入進伏。上曰,今日應講儒生,何不趁早待令乎?有隣曰,大司成尙不入去泮中,以爲申飭故,有此稽滯矣。上曰,兼史一員入侍。賤臣承命出,與記注官金鳳顯,偕入進伏。上敎鳳顯曰,持此御題,馳往泮中,限明日午時,捧券以來,鳳顯承命退出。上曰,捧券往來時,院牌出入事,分付宣仁門守門將處。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,同義禁申大升除拜後,過三日不爲出肅,依定式,推考警責,仍卽牌招察任,何如?傳曰,允。
南鶴聞啓曰,各軍門將官有闕代,過三日不爲差出,則該房察推事,曾有定式矣。摠戎中軍有闕代,今已過限,尙不差出,事甚未安,摠戎使徐有寧,推考警責,何如?傳曰,允。
曺允大啓曰,備邊司郞廳來言,今日賓廳日次,而正朝望闕禮習儀相値,不得來會云矣,敢啓。傳曰,知道。
洪仁浩啓曰,臣今日,正朝望闕禮習儀進去下直之意,敢啓。傳曰,知道。
傳于趙衍德曰,左承旨入侍。
洪仁浩啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,開城府·江華府·原春監營,忠淸監營·全羅監營·慶尙監營·咸鏡監營,各一件營上事,自本院,依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
洪仁浩啓曰,今此春帖子製述人抄啓中,時無職名人,令該曹口傳付軍職,何如?傳曰,允。
以李普天囚單子,傳于洪仁浩曰,保放。
洪仁浩,以承文院都提調意啓曰,院吏文學官李元膺陞遷代,幼學韓在中差下,付軍職,冠帶常仕,何如?傳曰,允。
洪仁浩,以訓鍊都監言啓曰,依武藝廳射藝都計劃啓下單子,技藝居首左番馬象箕,右番姜世文,各木綿二疋,布子二疋。之次左番金亨珍,右番金大千,各木綿一疋,布子一疋,分等施賞之意,敢啓。傳曰,知道。
洪仁浩,以刑曹言啓曰,因漢城府草記,毆打掖隷鄭順興·申貞孫,移送秋曹,照律嚴勘事,命下矣。謹按律文則大明律鬪毆條,有曰,毆制使者,杖一百徒三年,以此律照勘,鄭順興黃海道長連縣,申貞孫忠淸道黃澗縣,竝徒三年定配,卽爲押送,而杖則待用杖,令各其配所官,擧行之意,分付,何如?傳曰,聞掖庭署手本,掖隷所爲,萬萬痛惡,右漢等,定配分揀。
南鶴聞,以義禁府言啓曰,巨濟前府使金爀,固城前縣令李普天,泗川前縣監金胤行,金海前府使李邦榮·閔永喆,龜山前僉使金胤張,密陽前府使沈鉁,蔚山前府使兪漢緯,南海前縣令申載文,熊川前縣監閔光德,南村別將金贊興,玉浦萬戶劉德基,知世浦萬戶崔泰嶸,平山浦萬戶鄭敏赫等,拿問處之事,傳旨啓下矣。李邦榮·金胤張·沈鉁等,今方待命,卽爲拿囚,而李普天,時在京畿楊州地,金胤行,前以他罪,徒三年,定配於忠淸道舒川郡豆谷驛,兪漢緯,時在任所,依例發遣府羅將拿來。金爀·閔永喆·申載文·閔光德·金贊興·劉德基·崔恭嶸·鄭敏赫等,俱在任所云,發遣府書吏羅將,交代後拿來,何如?傳曰,允。
判敦寧尹東暹疏曰,伏以臣於病伏之中,伏見傳敎下者,以北道碑役之告成,恩賞遍及,而臣各亦入其中,至蒙晉秩之恩,臣聞名驚惶,莫省攸處也。今玆諸處豎碑之擧,寔我聖上追王迹之肇基,擧列朝之曠典,雲章炳烺,貞珉璀璨,將與公劉瓜瓞之詩,竝美匹休於千百代矣,於休盛哉?臣於其間,忘僭效拙,與榮極矣。初無寸榮之可言,混被峻秩之濫叨,自顧慙恧,無望承當,玆敢略暴情實,仰瀆崇嚴。伏乞亟命收還臣新授資級,使公器無濫,私分獲安焉。臣癃蟄惛憒,更値齋日,短章呼籲,亦致稽晩,尤增罪戾。答曰,省疏具悉。卿其勿辭行公。
兵曹判書鄭昌順疏曰,伏以臣猥據匪據,宜遞不遞,初旣副急而冒膺,終又因循而盤礡,中權之任,視同固有,大政之期,指爲瓜限,在臣私心,固已悚恧,而觸事瘡疣,隨處庇覆,幸免大何,得至于今。今則大政已過,瓜限已滿,雖欲貪戀,更有何辭,藉使臣,年力方在富强,才器粗能堪任,猶且逡巡,宜思退遜,況以衰頹殘齡,神識昏短,靺韋酬接,全未記其名姓,政注排擬,亦多昧於格例,除目一出,醜拙可見,尙何望於對揚疏滯之聖意,稱塞群弁之物情哉?譬如垂斃之疲駑,百鞭不起,已試之鈆刀,再割無望,此不待臣辭之畢。伏想聖明,有以諒處,而前席許解,獨阻一視之恩,長單請由,徒循按常之套,昨又殿座有命,庚牌屢降,深夜禁扃,荐犯違傲,顧念義分,又復黽勉,去就卽當,臣固自愧,畢竟狼狽,臣亦自料,及此罪戾之未大彰著,而早賜處分,則其於公私,豈不兩幸?此臣所以不能無望於終始生成之澤也。且臣痔痬宿證,自來貞疾,重添於郊館觸冷之後,失攝於强策奔走之餘,坐輒呻楚,行必蹣跚,衛班出入,已駭衆瞻,重以輪行毒感,乘時兼作,眞元澌頓,頃刻不支,委席昏囈,殆無起色,癖氣挾痰,轉成關格,失今不治,難保縷喘,本兵重務,不容暫曠。賤疾蘇醒,難責旬日,以病以情,惟有一遞,玆不得不更伸控籲,仰瀆崇嚴。伏乞聖慈,亟賜鐫免,毋曠重任,仍許譴勘,以肅朝綱,不勝大願。答曰,省疏具悉。卿其勿辭行公。
江華留守宋載經疏曰,伏以臣年邁病痼,朽殘癃瘁,理宜杜門,飾巾以還,造化舊物,而一息未泯之前,誠不忍以此時遠離京輦間者,屢勤除命,又未敢一向違傲。力疾出肅,獲登前席,積年曠覲之餘,仰覩耿光,眷顧隆摰,恩諭鄭重,寸衷益激,感淚自逬。臣雖自此退塡丘壑,庶無所恨,而亦幸衰尫之形,悉被淵鑑之照燭,不復責之以陳就之列矣。不意沁都居留新命,忽下於夢想之外,臣誠惝駭,不知所以自措也。噫,國家保障,惟江都爲最重,雖使精力强旺,才猷幹敏者當之,每患不能稱任,今臣氣血已凋,神識已耗,遇事迷錯,不能照檢前後,其於撫輯軍民之責,壯固關防之略,將何以自效絲末之報,而仰副委寄之恩哉?念臣自來情地之危蹙,已蒙聖明之洞燭,向來噂,亦不欲追理,而至於官職去就實有內恧而不自安者,況臣犬馬之齒,洽滿七旬,卽古人引年之時也。尙今羈縻朝籍,低徊輦轂者,固非出於獲已,然其爲壞禮防而拚廉隅,則亦已甚矣。縱不能引經告退,一朝便訣,亦何忍歷揚內外,視若固有,揚揚而不知止哉?此又俯仰慙惕,不敢爲承膺之計者也。且臣痰咳本症,遇寒益苦,宛轉床席,起動無望,以今澌頓之狀,尤無以自力,而府務甚重,又不宜虛縻延拖,輒具短疏,冒昧自列。伏乞天地父母,察臣言之出於肝膈,將臣新授職名,亟行鐫改,俾重任毋曠,私分獲安焉。答曰,省疏具悉。卿其勿辭行公。
丁未十二月二十五日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,藝文提學入侍。出榻敎賤臣承命出,與藝文提學徐有隣,偕入進伏。上曰,都承旨·右副承旨入侍。出榻敎賤臣承命出傳,兼都承旨沈豐之,右副承旨洪仁浩進伏。上曰,閣臣入侍。賤臣承命出,與檢校直提學李秉模,檢校直閣徐鼎修·鄭東浚,偕入進伏。上親考應製試券考訖,命坼封,以表三上朴宗洪,賦二下韓應濂等出榜,賦·表各取一百五十人。上曰,榜目,書出二本,各給賦表壯元,可也。命書傳敎曰,泮儒應製賦·表居首,紙筆墨已施賞。次上以上入格人,無論生·進·幼學,竝赴來春到記紙頭,各書應製字事,預爲分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,入啓望單,固宜審情,而禁衛千摠首望李弘遠之遠字,誤以運字書入,至於蒙點。原望單,今方付標以入,而當初不能照檢之失,不可無警,當該兵曹堂上推考,何如?傳曰,允。
傳于趙衍德曰,朝官年七十者,例有歲饌,而錦城尉年近七十,卽先朝儀賓中耆臣也。豈無殊異之典,亦何待年至?自來春歲饌·米肉,特爲輸送事,分付度支。
傳于南鶴聞曰,吏·禮換房。
傳于南鶴聞曰,坐直承旨入侍。
兵曹口傳政事,副司果魚用謙·李百亨·李遇濟·林道浩·徐邁修。
南鶴聞啓曰,延祥詩製述人,旣已抄啓矣。弘文提學李命植,待明朝牌招,出韻科次,何如?傳曰,允。
洪仁浩,以兵曹言啓曰,本曹敎鍊官,禁軍遞兒窠,今方有闕矣。依定式,禁軍別將與番將,眼同試取,以其居首者塡差之意,敢啓。傳曰,知道。
洪仁浩,以義禁府言啓曰,多大浦前僉使李潤謙拿處事,傳旨,啓下矣。李潤謙,時在任所云,依例發遣府書吏交代後拿來,何如?傳曰,允。
禮曹,來戊申年正朝陳賀時,應行節目,參考前例磨鍊,依此擧行,何如?啓。權停進表裏爲良如敎。
丁未十二月二十六日初更,上御重熙堂。坐直承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上命書傳敎曰,政官待開門,牌招開政。又命書傳敎曰,軍額簽充之幻弄者一口以上,守令罷黜,邑吏杖配,載在大典,今番湖西守令狀罷,固是矣。所謂逃老故債錢名色,特命或革或減,革與減之代,自官使之方便料度,裁酌充報,此蓋實惠則及於窮民,亦欲使京鄕胥吏,不至空手赤立之意也。自廟堂,遍關諸道,諸道不但姑未回啓,本道亦不指一狀聞,而錦伯狀辭中,直以已處分出場樣爲說,未免不察,不可無警,該監司推考,何時關問?尙無回上之狀,稽忽甚矣。凡事任置,則易致狃玩,更自廟堂,措辭促飭諸道。又命書傳敎曰,今年諸道年事,稔歉各殊,種田不食實,採綿不盈掬,且況瘡痍之餘乎?歲末停捧之命,十分忍住者,亦出於爲嗣歲備民食之意,而催科之餘,甕罌必當匱乏,蔀屋之間,能無饑困之患乎?餞迎在此,而阻飢嘽寒,則豈可謂樂歲乎?予每一念至,不遑寧處,南邑之稍實處,尙可說也。外此諸邑,若非邑宰之拔例周恤,民何聊活,不待歲首,先此申申,令廟堂,關飭諸道,勿拘開倉之限,方便撫摩,期有提飭之實效事,措辭知委。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,來初一日,輪對日次,而正朝相値,頉稟之意,敢啓。傳曰,知道。
傳于趙衍德曰,左承旨入侍。
南鶴聞啓曰,今此延祥詩製述人抄啓中,時無職名人,令該曹口傳付軍職,何如?傳曰,允。
兵曹口傳政事,副司果權裕·尹翊東·金履鏞。
南鶴聞啓曰,弘文提學李命植,牌不進推考傳旨,今方捧入,而延祥詩出韻科次,一時爲急,更卽牌招,何如?傳曰,允。
尹行元啓曰,弘文提學李命植,再牌不進推考傳旨,今方捧入,而延祥詩出韻科次,一時爲急,連事違召,不卽擧行,事甚未安,事當更請牌招,而係是一日三牌,何以爲之?敢稟。傳曰,聞其筵懇,無異給由許遞,藝文提學牌招。
南鶴聞啓曰,吏曹判書吳載純,參判金憙,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判更爲牌招,何如?傳曰,允。
以吏曹參議李集斗牌不進罷職傳旨,傳于南鶴聞曰,只推,更爲牌招。
南鶴聞啓曰,吏曹判書吳載純,參判金憙,參議李集斗,再牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,所當更請牌招,而係是一日三牌,何以爲之?敢稟。傳曰,參判聞有實故,許遞,參議只推,與判書,更爲牌招,申飭開政。
兵曹口傳政事,副司直金憙
南鶴聞,以禮曹言啓曰,卽接齊陵令所報,則今此正朝祭享時,兩官當爲備員,而參奉丁藎祖有頉,不得進參云。莫重祭享,兩官不得不備,參奉丁藎祖,今姑改差,其代,卽令該曹口傳差出,以爲備員將事之地,何如?傳曰,允。
南鶴聞,以吏曹言啓曰,侍從臣父年七十人,每於歲首,抄啓加資事,載在法典,而新有應推恩人,雖非歲首,亦爲抄啓加資事,曾有定式矣。侍從臣父年七十人,別單書入之意,敢啓。傳曰,知道。今日政,下批。
有政。吏批,判書吳載純進,參判未差,參議李集斗式暇,右承旨尹行元進。以李尙友·鄭觀輝爲正言,黃昇源爲同春秋,趙彦哲爲典籍,趙厚鎭爲禁府都事,姜世靖爲齊陵參奉,趙鎭井爲昭寧園守奉官,林芝秀爲濬源殿令,金晩淳爲扶餘縣監,柳鎭九爲懷德縣監。通德郞朴獻來年七十二,侍從臣前正言朴猷煥父,通德郞金得吉年七十七,侍從臣前掌令金觀欽父,以上今超通政,加資事承傳。
兵批,判書鄭昌順病,參判具㢞入直進,參議宋鍈,參知柳誼病,同副承旨南鶴聞進。副護軍盧廷良·金宅洙·權應奎,副司直洪秉纘·曺允遂·金鼎國·尹宗彦,副司果元永卨,副司勇韓在中。
以卿宰侍從堂上·堂下罷削人員敍用傳旨,傳于南鶴聞曰,金遇國拔去。
南鶴聞,以弘文館言啓曰,新除授副應敎韓光近,時在全羅道靈光郡任所,經筵入番事緊,請斯速乘馹上來事下諭。傳曰,依啓。
南鶴聞,以景慕宮郞廳,以都提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
曺允大,以兵曹言啓曰,曹司五衛將安廷玹,素患痰癖之症,近益添劇,時月之內,無望供職,呈狀乞遞,實病旣如是,則宿衛輪番之任,不可久曠,今姑改差,何如?傳曰,允。
領議政金致仁,領中樞鄭存謙,判府事徐命善·李福源·金熤,左議政李在協等箚曰,伏以上辛祈穀,親享有命,三明之夕,將行誓戒矣。我聖上,孔夙虔禱,歲以爲常,臣等亦豈不欽仰。第伏聞社洞癘氣,近猶不熄,閭里匹庶,亦多移避云,此時此地,決非至尊臨幸之所,聖人所愼,惟齋與疾,而其爲愼也。有時輕重,向者省牲反汗之命,有以見聖上愼重之意,容受之德,在前日則雖暫時經過,而猶以桃茢之義,特停己戒之駕,況經宿將事於至近之地乎?藥院之臣,以此求對,亦不許引接,憂鬱轉深,不得不聯陳短箚,仰貢愚見,伏乞亟寢成命焉。取進止。答曰,省箚具悉卿等之懇。雖無是也,方且咨且,際有卿等之請矣。御極以後,未嘗不躬祼粗效,爲萬民祝有年之誠,而事勢旣如此,有難强行。每念故儒臣帖詞,祈年不必勞星駕,對越誠深濩蠖中,若爲今日準擬,箚請依施。仍傳曰,此批答,遣史官,傳諭于時·原任大臣。
領敦寧洪樂性箚曰,伏以祈穀大祭,親臨有命,而受誓戒隔日矣。惟我殿下卽祚以來,年年上辛,必行躬享,冞敬不懈,瞻聆所及,孰不攢頌。第今社壇近地不淨之患,久而益甚矣。向者諸臣,齊聲陳達,特蒙兪音,幸寢成命,大聖人轉環之量,察邇之德,尙切欽仰之至,輦路咫尺,不潔倍前,而竟日移次,終宵行禮,實非一時省牲省器之比,則其在愼重之道,尤不宜躬臨也審矣。臣職忝保護,誠切憂悶,屢煩求對,忱誠淺薄,未借方才之地,不勝抑鬱之懷,不避煩瀆,玆敢短箚仰籲。伏乞亟加三思,特寢親享之命,千萬顒祝。取進止。答曰,省答具悉卿懇。見於諸大臣箚批,可以知之,此姑略之。仍傳曰,此批答,遣史官,傳諭于領敦寧。
兼都承旨沈豐之,右承旨尹行元等疏曰,伏以社壇親享,歲以爲常,今又誓戒隔日,動駕在邇,此實出於我殿下重祀典祈民穀之盛意,臣等竊不勝欽仰攢頌。而第伏聞壇底咫尺之地,閭里不淨之患,近益熾盛,人皆移避云,鑾蹕之此地臨駐,是豈聖人愼重之道乎?向者親省牲器之命,不過暫時臨幸之擧,而尙因大僚之齊籲,特許成命之還寢。伏況近日熾蔓,有倍曩時,此時寒宵親祼,又將經宿,則臣等所以齊聲請寢,其可已乎?臣等職忝保護之地,不勝憂悶之忱,求對不得,衷情轉迫,玆敢聯章仰籲。伏乞聖明,更加三思,亟寢壇享親臨之命,不勝辛甚。以都承旨沈豐之,右承旨尹行元,聯名上疏。傳于趙衍德曰,還給。
應校朴廣源,校理宋祥㾾·沈興永,副校理洪義浩·宋翼孝,修撰李敬五·李洪載,副修撰李鼎德等箚曰,伏以社壇祈穀,親祼有命,享禮涓日,誓戒在卽,我聖上爲民重農之念,十載如一日,凡在瞻聆,孰不欽仰?而第伏聞壇底輪疾,至今蔓熾,地旣不淨,人皆謹避,此際輦路過巷,殊欠淸道之祓除,齋殿經宿,有妨寒節之愼攝,大小臣僚,憂慮同情。向者臘享省牲之禮,不過霎時歷臨之擧,而齋籲竟日,不避煩瀆,終因大臣之請,幸承還寢之音,矧今村閭之憂虞殆甚,曩日伏蹕之留滯,非止暫時,臣等所以冒瀆請寢者,尤當十倍於前。且伏念聖心恤民,晝宵匪懈,虔誠格神,動靜無間,籩豆之儀,攝以有司,董飭於將事之際,感通於默禱之中,則神之聽之,降必穰穰,豈或一毫有缺於祭神如在之誠耶?臣等聚首齊悶,仰控愚忱,伏乞聖明,亟加三思,特寢成命焉。取進止。答曰,省箚具悉。爾等,取見大臣箚批。
丁未十二月二十七日申時,上御重熙堂。承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,吏曹參議,今已出去耶?衍德曰,然矣。上曰,明日更爲來待事,分付。賤臣承命出傳。上曰,藝文提學入侍。賤臣承命出,與藝文提學徐有隣,偕入進伏。上親考應制文臣試券,二下李相璜等,以次出榜訖。命書傳敎曰,應製居首檢閱李相璜,兒馬一匹賜給。之次待敎尹行任,紙三卷·筆三枝·墨三笏。之次兵曹參判具㢞,假注書李貞運,兵曹佐郞李益洙,檢閱金祖淳,左承旨趙衍德,紙二卷·筆二枝·墨二笏。注書金孝建,紙二卷·筆二枝·墨一笏。右承旨尹行元,同副承旨南鶴聞,假注書張錫胤,左副承旨曺允大,副修撰李鼎德,紙一卷·筆二枝·墨二笏。校理沈興永,紙一卷賜給。命書時·原任大臣箚批仍。命書傳敎曰,大臣箚請,旣依施,祈穀祭,遣大臣攝行。又命書傳敎曰,卿宰侍從堂上·堂下罷削人,竝敍用。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,都承旨與吏曹參議入侍。
傳于南鶴聞曰,左承旨入侍。
以江華留守狀啓,還穀所捧之數,若是零星,惶恐待罪,歲前還分,從略分給事,傳于曺允大曰,此狀啓,似未及見,傳敎還下送,勿待罪事,回諭。
兵曹口傳政事,副司果尹光顔·韓興裕。
曺允大,以吏曹言啓曰,社稷祈穀祭諸執事,依以春秋享例,塡差事,命下矣。捧俎官十二員,雖已仍差,祝史齋郞八員,亦以蔭官磨鍊,而正朝祭及春享大祭諸執事外,他無推移分排之道,雖有勿爲疊差之命,春享大祭,與祈穀祭日字,旣不相値,以春享大祭諸執事,推移塡差,何如?傳曰,旣勿疊差,不可提改,以祈穀祭齋祝中,文侍從,移差於正朝祭大祝,而陵大祝則未通淸文臣,今番則與蔭官,推移塡差於齋祝,祭報府修整以入,可也。
曺允大,以備邊司言啓曰,日前本司郞廳啓下三人中,元永卨,前以內禁衛,雖有出六承傳未付司果,而始付於昨日政事,則渠之冒赴取才,已極駭然,本司之不察啓下,亦甚惶恐,元永卨汰去,更爲差出之意,敢啓。傳曰,知道。
行副司直李文源疏曰,伏以臣本以千不似,百不能之姿,非可堪於任使之末,不但自知已明,天鑑之所俯燭,通朝之所共悉,特以先故世承,猥廁天官長席,臣非不知抵死辭遜,上以無累於則哲,下以無負於遺戒,而恩敎鄭重,責勉截嚴,跼天蹐地,逃遁不得,卒未免冒沒承膺,及其一二行政,醜謬多露,每承飭敎,委曲懇摰,左右遮護,惟恐或傷,不翅如慈父之保癡子,私心感惶,當復如何?荏苒旬月,大政當前,以臣鈍滯之質,蒙昧之識,其何以參考格式,秤衡人物也哉?卽地僨敗,不待明者而決矣。臨事昏瞀,若墜烟霧,凡所做錯,不可縷計,所仰恃者,惟慈覆之天而已,何幸前席恩旨,許解見任,自不覺感淚之被面,今始收召精神,追檢政紙,則殆若春困夢囈,怳然新醒,罅漏百出,無以自解,臣固慙惶,人謂斯何?至於柒谷,巨濟之排擬,大失格例,蓋柒谷,本以堂下之窠,近年已多堂上差去者,則苟非特敎,不可以堂下議擬,而只知前任之爲堂下,不免仍而襲之,巨濟則臣於年前登筵時,偶以庶孽變通,節目中,旣許府使,而一無差除者,殆同罔民之意,有所仰奏矣。適逢巨濟窠於倉卒之際,伊時筵奏,臣有記得者,今此許曾經縣監,尹光宇已通府使望,而崔鎭衡則以北路之人,數次來見,身手可取,猝地排望,誤認爲已經守令,且朝家之慰悅遐方,自是美事,故未及周思,昧然塡充於末擬,而猶不無疑慮,更閱武案,則鎭衡踐歷,不過僉使五衛將,況非一名,又是白徒也。其不可擬於府使,雖以臣之愚迷,亦能覺得,方此自訟,踧踖靡安。卽者大僚,果以此,囚禁政吏,顧臣不職之失,尤著矣。政格之茫昧如此,排擬之昏錯又如此,則大僚之未及覺察者,又必有大於是矣。臣之罪,臣旣自知,不得不露章自列。伏乞聖明,俯察臣政措之失,非比尋常,特命攸司,亟加郵罰,以重官方,以安私分,不勝幸甚。答曰,省疏具悉。卿其勿辭行公。
丁未十二月二十八日辰時,上御重熙堂。都承旨與吏曹參議入侍時,兼都承旨沈豐之,假注書李貞運,記事官李相璜·金祖淳,吏曹參議李集斗,以次進伏訖。上曰,今番祈穀,旣非親祭,則儀注,當何以爲之?集斗曰,旣是攝行,則當以單獻爲之矣。上曰,雖非親祭,以三獻爲之,與春秋大享,一例爲之,似好矣。上敎豐之曰,牲品等節之何以磨鍊,問於禮曹,可也。上敎集斗曰,祭官各別擇差,用親臨例,爲之,可也。上曰,吏議出去,祭報府盡爲修正,可也。集斗承命,先爲退出。仍命退,承史以次退出。
丁未十二月二十八日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,檢校直閣徐鼎修·鄭東浚,原任直閣徐龍輔,以次進伏訖。上命書傳敎曰,祈穀祭,不列於祀令,非親行則單獻小牢無樂舞。我朝祈穀,始自肅廟朝,而于社不于郊,考倣斟酌之聖意,可以仰認,第於攝儀,尙有缺典,若用春秋仲時享儀,三獻大牢具樂舞,陞列於大祀,允合禮宜。令禮曹,發遣郞官,問議于大臣以聞。又命書江華留守宋載經疏批訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于南鶴聞曰,左承旨入侍。
傳于趙衍德曰,右副承旨入侍。
傳于洪仁浩曰,大臣·備局堂上引見。
傳于南鶴聞曰,當該宣傳官汰去。
吏曹口傳政事,以張錫胤爲永祐園別檢。
有政。吏批,判書吳載純進,參判未差,參議李集斗進,同副承旨南鶴聞進。以朴祐源爲吏曹參判,李性源爲弘文提學,吳在斗爲軍資判官,尹聚東·白師坤爲監察,韓宗鎬爲德陵直長,金洛一爲順康園守奉官。
兵批,判書鄭昌順進,參判具㢞病,參議宋鍈病,參知柳誼入直進,右副承旨洪仁浩進。以尹尙東爲同知,南柱老爲曹司衛將,洪和輔爲副摠管,李馨秀爲都摠都事,池慶源爲方山萬戶,李長益爲五衛將,韓景禹爲忠翊將,柳鎭恒·朴獻采·尹東美·金得吉爲副護軍,李在簡·金尙集·金文淳·朴祐源·魚錫定·金憙·徐有大爲副司直。
再政。以張鉉國爲監察,洪旭浩爲司僕主簿,趙駿逵爲柒谷府使。
再政。崔光烈爲部將,李潤堋爲守門將。
三政,以趙圭鎭爲訓鍊都正,李元祥爲宣傳官,李翼鉉爲武兼。
尹行元,以禮曹言啓曰,卽接永祐園參奉所報,則本園正朝祭享時,兩官當爲備員,而別檢徐有聞在外未及上來云,莫重祭享,兩官不可不備,別檢徐有聞,今姑改差,其代,卽令該曹口傳差出,以爲備員將事之地,何如?傳曰,允。
南鶴聞,以戶曹言啓曰,今年內,貧寒宗室子女婚扶助數,依定式別單書入之意,敢啓。傳曰,知道。
曺允大,以兵曹言啓曰,來戊申年,各處頒給信漢符別單,及文宰二品以上,武官蔭官曾經摠管人員,章標頒給別單,修整以入之意,敢啓。傳曰,知道。武臣亞將·蔭嘉善,已經實職,當參廷班人,亦不可無帶隷,一體頒給,別單改修整以入,可也。
洪仁浩,以御營廳言啓曰,本廳千摠任屹,身病甚重,勢難察任,改差,何如?傳曰,允。
洪仁浩,以義禁府言啓曰,康翎前縣監李爗,卽其地定配事,承傳,啓下矣。李爗黃海道康翎縣,卽其地定配,而以承傳內辭意,具罪目,依例發遣府羅將,押送配所,何如?傳曰,允。
洪仁浩,以義禁府言啓曰,忠淸監司洪檍狀啓據,刑曹粘目內,扶餘前縣監朴光晦,懷仁前縣監李趾馨等,移本府處之事,允下矣。朴光晦·李趾馨等,俱在任所云,依例發遣府羅將,竝拿來,何如?傳曰,待待命拿囚。
丁未十二月二十九日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,大殿延祥詩限一百張,更爲書入事,分付。賤臣承命出傳,還入進伏。命退,承史以次退出。
丁未十二月二十九日巳時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上曰,自今二十九日,至來初三日,各司藏牌事,分付。命書傳敎曰,歲前,次對當爲之,午後來待。又命書傳敎曰,政官牌招開政。命退,諸臣以次退出。
丁未十二月二十九日午時,上御誠正閣。大臣·備局堂上引見入侍時,左議政李在協,行漢城府判尹鄭昌聖,戶曹判書徐有隣,行副司直徐有寧,吏曹判書吳載純,刑曹判書鄭好仁,禮曹判書李,兵曹判書鄭昌順,行副司直李柱國,行副司直李文源,兼都承旨沈豐之,行副司直李秉模,刑曹參判洪秀輔,漢城府左尹蔡弘履,行副司直金持默,校理沈興永,右副承旨洪仁浩,假注書李貞運·趙台榮,記注官金鳳顯,記事官李相璜,以次進伏訖。在協曰,節候已過立春,而日氣猶不調,聖體,若何?上曰,一樣矣。在協曰,王大妃殿,氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,新正隔日,倍切顒祝,此時中宮殿氣候諸節,若何?上曰,一樣平順矣。在協曰,首相則以犯染之屬耳,今日不得入來矣。上曰,明日則入來乎?在協曰,再明始可入來,而徐判府亦以犯染,明日不得入來云矣。在協曰,此南兵使李漢五狀啓也。以爲明春三甲,左右營習操及南各營各其官鎭門聚點,依定式擧行事,請廟堂稟旨,分付矣。邊上詰戎之政,許多年停廢,雖甚可憫,今年秋事,亦是穴農,左右營習操及官鎭門聚點,一竝停止之意,分付,何如?上曰,依爲之。出擧條在協曰,此北兵使南憲喆狀啓也。以爲行營屬軍兵合操及茂山以北各衛軍兵,明春巡操,依定式擧行事,請令廟堂,稟旨,分付矣。南關習操,旣令停止,北關亦不宜異同,一體停操事,分付,何如?上曰,依爲之。出擧條在協曰,此原春監司金載瓚狀啓也。以爲明春合操與營將巡點,何以爲之事,請令廟堂,稟旨,分付,勸別武都試,依例擧行爲辭矣。關東年事,不可爲登稔,且當農時,合操巡,點竝停止,只勸別武都試,依例擧行之意,分付,何如?上曰,依爲之。出擧條在協曰,外方則皆以推奴停債,限明秋防塞,爲請蒙允,而都下則無禁斷之令,此亦一體限明秋防塞之意,分付諸法司,何如?上曰,卿言甚好,依爲之。此後外方徵債防塞時,京司一體擧行事定式,而年分回啓後,直以依定式擧行事,分付之意,自本司草記後,知委,可也。出擧條在協曰,初入仕引儀,自前每爲取才差擬,而近年以來,此法漸弛,六月都政,初不取才,今番亦無取才之事云。若此則臚唱,將無擇差成樣之望,前後不取才銓官,竝推考。此後則另飭銓曹,必爲取才後,擇差事,分付,何如?上曰,依爲之。若此則近日御前唱數人,年老聲澌,則將使校生替行乎,院胥代爲乎?堂堂殿陛臚唱,不得成樣,則其爲壞國綱損朝體當何如?職雖微官,藝雖末技,關係則不輕,依日前下敎,令該曹,另究防私拔尤之方,斯速定式,此後,無論都政·散政,唱才入仕,不能善唱者,卿等隨現嚴勘,擬望銓官,施以譴罷之典,可也。出擧條上曰,今番兩引儀,聞是初仕,故使之試唱,則殆不能成聲,若此則御前臚唱,將無以成樣矣。近來引儀之不取才,自何時而然乎?在協曰,今年六月,亦不取才云矣。上曰,前吏判之政事,雖未可謂恰好,而其中亦不無長處之可觀矣。在協曰,前吏判之政事,雖或有牽私之嫌,而亦多有開眼處矣。上曰,牽私二字,指何等處乎?在協曰,如巨濟及引儀,不無此等之疵病矣。在協曰,今番都政,巨濟府使許,只經縣監,資歷甚淺,而遽擬此職,其末望崔鎭衡,則以白徒賞加,只經僉使,則守令非所可論,而直擬於府使之望,亦極駭然,柒谷府使,本是堂上窠,而以堂下差出,亦涉不察,兩邑新除人員,竝改差。當該政官,從重推考,何如?上曰,依爲之。許之資淺,雖如卿言,而大靜亦守令,且疏通節目成出之後,銓曹之一不收用者,已駭然。卿云不知渠面,人之堪與不堪,亦無可言,在渠輩,又爲權輿之階梯,然則成憲爲重,政格次之,何必改差乎?此則置之,日前因考閱重試科作,有筵敎矣。吳濬根意謂作故,伊後聞之,不然云,向亦下敎,已通兩司之文臣,已越宣薦之武弁,決不可仍至枯黃,此等之人,銓曹收用,尤當先於人,此蓋仰體不擇地,無棄物之聖意,凡事若無別般申飭,則難責實效,文武通選淸顯之類,別錄姓名一通書入,內外相當窠,次次調用,望筒懸註事,分付,可也。出擧條在協曰,限品敍用,只言虞候,而不及於中軍,則便是節目之外,雖欲疏通,固當通議廟堂,而不此之爲,全羅中軍望,直爲擬入,殊涉疎忽,兵曹判書鄭昌順推考,何如?上曰,東銓之府使,西銓之中軍,爲今政,最開眼處云爾,卿反以爲云然乎?勿推,可也。出擧條上曰,備堂之未還差者,爲幾人乎?在協曰,臣未及留意,姑未知誰某之未差矣。上曰,未還差者,須以草記還差,使之進參於歲初次對,可也。在協曰,首相旣不造朝,廟謨別無可達者矣。上曰,諸宰以次奏事。昌順曰,西北取才中首擬人及末望受點人,更爲比較事,命下矣。日前依傳敎更試,則西關取才中首擬人李潤堋,兩技六中,受點人趙鳳顯兩技居不,才藝之懸殊,可知。旣已較藝,則當以矢數多寡爲準,趙鳳顯改差,以李潤堋更爲擬入,至於北道取才人崔光烈,聞昨年以取才之次,旣入副擬,今年又居首,則其技藝可知。末望受點人金聖鼎,旣除邊將,北道初仕之全闕,誠爲可惜,金聖鼎之,代以崔光烈更擬以入,何如?上曰,依爲之。出擧條上曰,忠壯將金錫憲,是淸城之族乎?昌順曰,臣未能詳知矣。上曰,禁將進前,持默進伏。上曰,卿則詳知乎?持默曰,行列則果與淸城同字,而臣之遠族也。上曰,錫字行,何至今存乎?持默曰,行列則雖高,而年歲不甚多矣。上曰,此人似於先朝受加資之典矣。持默曰,於先朝受加資之典者,卽府院君庶子金錫龜,而非此人矣。上曰,禁將,似不能詳知,兵判,詳問此人之來歷以奏,可也。昌順曰,謹當詳問,後日賓對時,當仰達矣。上曰,每欲見卿言及而未果矣。見御營千摠望筒,始乃覺得矣。邊慶遇已經防禦履歷,當爲水使矣。後政如有窠擬入,可也。且此人之情境,極甚可矜,無異於前北伯矣,近來則作何模樣耶?柱國曰,聞得養孫而又不能保云矣。上曰,若然則尤可慘也。上敎載純曰,蔭官見窠,未知幾數,而應出六之未付職者爲幾人乎?載純曰,蔭武司果,各有二人之未及收殺者矣。上曰,張鉉國收用事,業已申飭矣。初旣非逆名,今旣復官,則尙未收用,亦不成說,今日政復職擬入,可也。上曰,予於前吏判許遞傳敎,有不可耕且爲之敎矣。繼見柳誼軍號,則以專農二字書納,其意似指前吏判而言矣。柳誼軍號文字,或多如此之時矣。昌順曰,臣則未見而似不敢以傳敎托意矣。文源曰,昨年收租大縮,故外邑各樣需用裁給事,稟定,分付矣。今年穡事,諸道均登,明年爲始,似復其所減,下詢大臣處之,何如?上曰,大臣之意,何如?在協曰,此是循例應行之事矣。上曰,依爲之。出擧條上曰,前吏判之纔行畢度,卽爲遞職者,於自家事,可謂善成矣。且其娚妹,迭居銓衡,豈不壯乎?在協曰,故相之三壻一子,俱登崇顯,誠壯矣。上曰,以今見之,故相必有知人之鑑矣。上命大臣備堂先退,命豐之書傳敎曰,眞殿正朝行祭時,齋宿處所,依例爲之,該房知悉。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷·二品以上·六曹·堂上兩司長官,奉朝賀單子問安。答曰,知道。
上詣摛文院入堂內後,內閣·政院·玉堂·藥房口傳問安。答曰,知道。
南鶴聞啓曰,正朝望闕禮,依例爲之之意,敢啓。傳曰,知道。
傳于曺允大曰,門路,以協陽門爲之。
傳于曺允大曰,出宮侍衛軍兵毛具雨具。
傳于尹行元曰,左承旨入侍。
以宣傳官李海範汰去傳旨,傳于曺允大曰,承旨之罪,非渠所爲,分揀。
事變假注書張錫胤遷轉,代以金和鍾爲事變假注書。
曺允大啓曰,事變假注書金和鍾,時無職名,令該曹,依例付軍職,冠帶常仕,何如?傳曰,允。
沈豐之,以禮曹言啓曰,傳曰,祈穀祭,不列於祀令,非親行則單獻小牢無樂舞,我朝祈穀,始自肅廟朝,而于社不于郊,考倣斟酌之聖意,可以仰認。第於攝儀,尙有缺典,若用春秋仲時享儀,三獻大牢,具樂舞,陞列於大祀,允合禮宜。令禮曹,發遣郞官,問議于大臣以聞事,命下矣。發遣郞廳,問議于大臣,則領議政金致仁,以爲下詢禮節,係是國之大事,如臣病昏鹵莾,何敢臆對,而謹按月令孟春,祈穀于上帝,鄭玄謂以上辛郊祭天也。證以孟獻子郊社祈農之說,此祈穀之所由本,而先正臣宋時烈,引周禮凡國祈年于田祖之文,以爲雖非天子,亦無不可,遂行祀于社壇,則聖意酙酌,誠如下敎,攝儀欠觖,亦合追述,而第念當時議禮之臣,考倣損益於親享攝禮之際者,必有其說,是未敢知也。周禮,凡享大神大祀,王不與祭祀,則宗伯攝位,註曰,王有故,代行其祭祀而已,未聞其有減損儀節,而祈年田祖,有龡豳擊鼓之節,亦見其不可無樂也。且社稷三享,雖非親臨,必皆備三獻,用樂舞,則此亦爲可據之一端,事同郊社,禮實不輕,今一依三享攝祼之儀,陞列大祀,恐爲得宜,淸問之下,無容別議,而祀典至重,宜致兢愼,惟在聖上博詢而審處,伏惟上裁云。左議政李在協,以爲上辛親享,始行於皇朝嘉靖,而我朝未遑焉。肅廟斷然行之,著爲定制,甚盛典也。但旣非祀典所載,故親行攝行,禮有隆殺,續五禮儀曰,孟春上辛,祈穀祭儀節,親臨同大祀,攝事同祈告,斟酌定制,必有考據講定者然,按禮記云,孟春祈穀于上帝。春秋傳曰,郊祀后稷,以祈農事,我朝之於社不於郊,雖出於天子祭天,諸侯祭土之義,而其事則固莫重也,其禮則固莫盛也。肅廟創之,先朝行之,我殿下自御極以後,歲歲躬祼,祈年之誠,述祖之念,可以仰認。且社稷之設,本爲民事,元日之祀,卽每歲祈農之常典,有非一時祈告之比,則備其儀文,躋於大祀,實合於重農之意,此亦所謂禮可以義起者也。第念大享事體,至爲嚴愼,求之古禮,又無酌據,以臣謏昧,不敢妄議。伏惟上裁云,領中樞府事鄭存謙,以爲今以祈穀祭,陞列大祀,特下問議之命,寔出我聖上夙宵虔誠,一念重祀之至意,不勝欽誦,如臣癃殘之喘,猥忝收議之列,惶恐隕越,不知所對。第伏念上辛祈穀,倣周禮凡國祈年之文,而不以圜丘之制,雖寓斟酌之義,歲首祈年,錫福烝民,其祀之重,其禮之尊,何如也?然而祈穀攝享之不用大祀之儀,與尋常祈告,一例磨鍊,似是未遑之典,先朝甲午正月初七日,香祗迎入侍時,祈穀攝儀時,用樂與否,使之問入,仍下傳敎,載在本署謄錄,仰認聖人之意,上辛祈穀,與春秋臘三大享,皆有定期,恐似一體擧行,而事關莫重邦禮,以臣昏昧,不敢臆對,惟在博詢而處之,伏惟上裁云。行判中樞府事徐命善,病不收議,領敦寧府事洪樂性,病不收議,行判中樞府事李福源,以爲春元祈穀,著於月令,聖祖創行,實遵古禮,其義甚大,其禮甚重,而攝行儀節之,皆從降殺,似是援用社稷祈告儀也。然社稷元屬大祀時享,則親臨與攝行,皆具三獻,用太牢軒懸,重在於祀,不以攝而有差異也。祈穀,歲有定期,便用時享,與尋常祈告,大有間焉。先朝甲午,以用樂增牲之意,再下絲綸,雖因朝議不一,寢不果行,而大聖人重民本,虔祀典之至意,猗歟盛矣。今此問議之命,寔仰前後之同揆,臣不勝欽頌,而祈穀攝行之爲小祀,載於續五禮儀,禮樂損益,事體至重,以臣矇眛,不敢臆對,惟在博詢而處之,伏惟上裁云。行判中樞府事金熤,以爲古者正月元日,天子祈穀于上帝,王者郊社之祭,皆祈年也。社祭之時,享與祈穀,古無別焉。詩曰,以我齋明,與我犧羊,以社以方。又曰,琴瑟擊鼓,以御田祖,先聖之制,祈穀于社,備犧牲,具軒懸,此可爲證,蓋祭有定期,歲以爲常,則是亦時享,與水旱癘疫,一時祈告,大有異焉。而時享則親享與攝行,無儀物隆殺之別,獨於祈穀攝行,損益其制,降之爲小祀,當時議禮之臣,必有所考據斟酌之義而有未敢曉也。今若躋于大祀,竝列於時享,備其儀物,無別於親攝,則祀典克備,禮意無缺,明問之下,臣不勝欽頌,而祀享事體,至嚴至重,矇迷之識,不敢臆對,惟在博詢而處之,伏惟上裁云。大臣之議如此,上裁,何如?傳曰,觀此收議,僉意可謂純同,先朝甲午年增牲品之敎,聖意可以仰認,且壇儀之昔缺今備,不獨本祀儀爲然,春秋及臘大享誓戒,無親臨之儀,至先朝,始遵復中華舊制,時享儀文之增衍,猶尙然矣,況祈穀大祀乎?自來春上辛祈穀,用春秋及臘大享儀,陞列於大祀,祝文樂章,仍用與改撰間,卿等詳考,論理草記,可也。
沈豐之,以禮曹言啓曰,因大臣收議,社稷祈穀祭,以大祝擧行事,定奪矣。自今爲始,以大祭陞號,祭品與祭官品秩,親祭親傳香取稟等節,依春秋仲時享及臘享例擧行,誓戒肄儀,依例爲之之意,定式施行,何如?傳曰,允。祝文不可臨時撰出,攝行時,以一祝文用之,可也。
沈豐之,以禮曹言啓曰,社稷祈穀祭三獻用太牢樂舞事,大臣收議草記批旨內,自來春上辛祈穀,用春秋及臘大享儀,陞列於大祀,祝文樂章,仍用與改撰間,卿等詳考論理草記,可也事,命下矣。臣等取考社稷署儀軌,則春秋時享及臘享攝行時所用樂章,亦用於親享時,祈穀祭親享之時,亦以此樂章用之,則攝行時樂章,亦當依春秋臘享時例仍用,似無容更議,祝式則春秋時享及臘享,有應用之祝,至於祈穀祭,則每當享禮,臨時撰進,係是前規,依例親行時,則文任撰進,攝行時,知製敎撰進,恐合事宜,而莫重典禮,臣曹不敢擅便,上裁,何如?傳曰,允。
沈豐之,以成均館官員大司成意啓曰,每歲末圓點準點人姓名,具別單草記事,曾已定式矣。依定式,當年條圓點準點儒生別單書入之意,敢啓。傳曰,知道。
丁未十二月三十日申時,上詣摛文院。齋宿入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,檢校直提學李秉模,檢校直閣徐鼎修·鄭東浚·徐龍輔,直閣鄭大容,待敎尹行任,以次隨駕,上具翼善冠·衮龍袍,乘輿出協陽門,由仁政門,詣萬安門外降輿入內,少頃,出乘輿,藥房都提調洪樂性進前奏曰,夕候尙寒,聖體,若何?上曰,一樣矣。命仁浩書傳敎曰,左副承旨馳詣宗廟·永寧殿·景慕宮,奉審摘奸以來。上曰,同副承旨馳詣文禧廟·孝昌墓,奉審摘奸以來,允大·鶴聞承命退出,駕出仁政門,詣摛文院,降輿陞殿,日暮時至,仁浩跪告環衛軍兵懸燈,取稟。上曰,知道。上曰,金虎門仍留事,分付。賤臣承命出傳。上曰,侍衛諸臣竝少退,軍士房承旨□□□□展拜時,主上乘輿出,詣瑞暉門內降輿入內,行禮訖。乘輿由仁政門,入協陽門還內。諸臣,以次退出。
