上在昌德宮。停常參·經筵。
孝安殿朔祭親行還內後,內閣·政院·玉堂·藥房,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上,正朝單子問安。答曰,知道。
柳畊啓曰,行大司憲李直輔,執義李重蓮,掌令李在璣·李基崇在外,持平柳·閔昌呂差祭,監察茶時之意,敢啓。傳曰,知道。
傳于洪奭周曰,今日晝茶禮當親行,該房知悉。
傳于金在昌曰,都承旨·左承旨許遞,前望單子入之,待下批牌招察任。
傳于金蓍根曰,予聞之,民者國之本也,食者民之本也,故洪範三八政,一曰食。食之所出,衣之所資,在於農之一事,農之於國,豈不重且大乎?農之家一而食之家六,出之者寡而用之者多,三日于耜,千耦其耘,能務三時之勞,冀獲千箱之慶者,其可不服力殫心而得之乎?夫警飭其懶惰,躬行其阡陌,補不足而助不給,使民樂趨而忘勞,其責專在於吏之勤與不勤,予小子夙夜憧憧者,惟望年豐,年豐之願,何年不然?而年年尤倍,聿迓無疆之休,永至如京之美,亦深有望於方伯居留之臣,咨爾喉院之臣,將此心切之諭,下諭于八道監司·四都留守。
洪奭周,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰,知道。
金蓍根,以戶曹言啓曰,故判書趙曮妻洪氏衣資歲饌,依昨年例擧行事,命下矣。方在其子水原府留守趙鎭寬任所云,依例自本府擧行,仍令地方官存問後狀聞之意,分付,何如?傳曰,允。
洪奭周,以禮曹言啓曰,太廟歲首展謁,當爲取稟,而自上方在諒闇中,不爲取稟之意,敢啓。傳曰,知道。
洪奭周,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
李文會,以兵曹言啓曰,每年正月初五日朝參,例於元朝取稟,而取考謄錄,則國恤三年之內,朝參雖無停止之定式,亦無設行之前例矣。今番則何以爲之乎?敢稟。傳曰,依前爲之。
行護軍李相璜疏曰,伏以臣,伏奉宗廟春享享帖,行將出齋矣。臣於肄儀歸後,素患癖積,忽又大肆,胸膈之衝亘,而呼吸幾不能相通,肢體之牽攣,而轉側亦不能自主,雖左右刀圭,交下峻劑,而眞元則益脫,本祟則轉劇,目下證形,實無以自力於駿奔之列,玆不得不猥暴實狀,仰干崇聽,而緣臣賤疾,上而貽酬應之勞,下而違殫竭之誠,伏枕惶隕,重添一病。伏乞聖慈,俯垂諒燭,卽賜變通,俾無公私狼狽之端,千萬幸甚,臣無任云云。答曰,省疏具悉。疏辭許令該曹付標。
孝安殿朔祭親行敎是時,亞獻官領敦寧金祖淳,終獻官行知事金思穆,贊禮禮曹判書曺允大,典祀官奉常正金孝秀,宮闈令尙膳曺壽喆,執禮副應敎金魯敬,執尊軍資正金啓濂,大祝應敎朴宗薰,祝史副修撰朴大圭,齋郞副修撰李志淵,盥洗位禮曹正郞姜學濬,佐郞韓錫仁,爵位典籍金鍾文,宗簿主簿孔胤恒,亞終獻盥洗位典籍朴師晉,贊者引儀趙明益·成海默,謁者引儀趙元溥,兼引儀鄭在翼,贊引引儀張濩,兼引儀李鍵,祭監監察梁奭觀·康達秀。
丁卯正月初一日子時,上詣孝安殿朔祭親行入侍時,行右承旨金在昌,左副承旨李文會,右副承旨柳畊,同副承旨洪奭周,假注書鄭元容·尹錫永,記注官崔鳳和,記事官鄭觀綏,檢校待敎朴宗薰,待敎朴綺壽,以次侍立。時至,通禮跪請外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調徐榮輔進曰,侵夜勞動,聖體,若何?上曰,一樣矣。由協陽門至建陽門外,上曰,侍衛何其錯雜耶?命文會書傳敎曰,兵曹判書韓晩裕從重推考。由銅龍門至崇化門,通禮跪啓請降輿,上降輿入齋殿。敎曰,入齋殿後,問安勿爲事。出榻敎諸臣侍立,時至,通禮跪啓行禮,上改具衰服,出幄次。通禮前導,上入詣版位。贊禮跪啓請俯伏哭。上俯伏哭,通禮啓請止哭,上止哭。仍詣版位,贊禮跪啓請俯伏哭,上俯伏哭,亞獻以下在位者俯伏哭。贊禮跪啓請止哭興,四拜興平身,上止哭興,行四拜禮。諸臣止哭,贊禮啓請行禮,導上詣盥洗位,上詣盥洗位。贊禮導上詣尊所,奭周酌酒,畊受酒。上仍詣神位前,贊禮啓請跪,上跪,在昌奉香。奭周奉爐。贊禮啓請三上香,上三上香。贊禮啓請執爵獻爵,在昌奉爵以進,上執爵授文會,奉奠于靈座前。贊禮啓請俯伏興,少退跪。上俯伏興,少退跪,宗薰跪讀祝文訖,贊禮啓請俯伏興平身。上俯伏興平身,贊禮前導,上降復位,亞獻官領敦寧金祖淳,終獻官行知事金思穆,以次行亞獻終獻禮如儀訖。贊禮啓請俯伏哭,上俯犬哭。贊禮啓請止哭興,四拜興平身,上止哭,行四拜禮。贊禮前導,上詣望燎位。燎畢,贊禮啓禮畢,贊禮導上,還詣齋殿。敎曰,親祭罷後,問安勿爲之事。出榻敎諸臣侍立,少頃,通禮啓請外辦,上改具布裹翼善冠·布袍·布裹烏犀帶·白皮靴,出齋殿。通禮啓請乘輿,上乘輿,由景化門·銅龍門·協陽門,入宣化門還內,諸臣以次退出。
丁卯正月初一日午時,上詣孝安殿。晝茶禮親行入侍時,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記事官李若洙,記事官鄭觀綏,檢校直閣沈象奎,檢校待敎朴宗薰,待敎朴綺壽,以次侍立。時至,上具衰服,由齋殿入殿門,詣版位,仍詣視膳位視膳,還復位。引儀唱俯伏哭,上俯伏哭。引儀唱止哭興,四拜興平身,上止哭興,行四拜禮,仍詣盥洗位,盥洗。仍詣神位前,通禮啓請三上香,在昌奉香,奭周奉爐,上三上香。通禮啓請執爵獻爵,在昌奉盞以進,上執盞授文會,文會奉奠于靈座前。上還位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮。通禮前導,上還齋殿,諸臣以次退出。
上在昌德宮。停常參·經筵。
柳畊啓曰,合辭方張之時,兩司無詣臺之員,事甚未安,除在外·未署經·差祭外,未肅拜·呈告人員,竝卽牌招,何如?傳曰,允。
傳于洪奭周曰,今日朝上食當親行,該房知悉。
專于金在昌曰,諸承旨持公事入侍。
傳于洪奭周曰,發遣吏郞,諸執事淸齋與否,摘奸以來。
洪奭周啓曰,吏曹郞廳來言,應資老人加資下批,政事,取稟。傳曰,當日爲之。
柳畊啓曰,行大司憲李直輔,執義李重蓮,掌令李在璣·李基崇在外,持平柳差祭,閔昌呂牌不進,監察茶時之意,敢啓。傳曰,知道。
以大司諫宋翼孝,司諫李萬榮,獻納趙民和,持平閔昌呂牌不進罷職傳旨,傳于柳畊曰,只推。
洪奭周啓曰,卽者,吏曹郞廳來言,政事當日爲之事,命下,而判書李始源未肅拜,參判·參儀俱未差,不得開政云。判書卽爲牌招,何如?傳曰,允。
洪奭周啓曰,吏曹判書李始源牌不進推考傳旨,今方捧入,而開政命下之後,如是違牌,事甚未安,更爲牌招,何如?傳曰,允。
洪奭周啓曰,吏曹判書李始源再牌不進推考傳旨,今方捧入,而開政命下之後,如是違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
洪奭周啓曰,吏曹判書李始源三牌不進推考傳旨,今方捧入,而開政命下之後,連事違召,無意承膺,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
柳畊,以都摠府言啓曰,今正月初四日,孝安殿春享大祭親行時,侍衛寶劍,當爲備員,而都摠管吳載紹,副摠管洪羲臣差祭,都摠管洪顯周在外,副摠管白師誾以禁軍別將進,李相璜·李庚運有身病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。在外外,竝許遞。
兵曹口傳政事,以權常愼爲都摠管,任希存·李潤謙·吳載重·吳毅常爲副摠管。
兵曹,副摠管單權常愼。
以慶尙監司尹光顔狀啓,靈山縣民家失火事,傳于金蓍根曰,當寒失所,聞甚矜惻,元恤典外,別加顧恤之道,俾速奠接之方事,廟堂措辭關飭。
柳畊,以御營廳言啓曰,本廳騎士別將李文喆,千摠尹範益身病甚重,勢難察任,改差,何如?傳曰,允。
丁卯正月初二日辰時,上詣孝安殿。朝上食親行入侍時,行左承旨金在昌,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官盧,記事官鄭觀綏,檢校待敎朴宗薰,待校朴綺壽,以次侍立。時立,上具衰服,由齋殿入殿門,詣版位。引儀唱俯伏哭,上俯伏哭。引儀唱止哭興,四拜興平身。仍詣神位前,通禮啓請三上香,在昌奉香。奭周奉爐,上三上香,通禮啓請執盞獻盞,在昌奉盞以進,上執盞授蓍根,奉奠于靈座前。上出戶降復位,引儀唱俯伏哭,上俯伏哭。引儀唱止哭興,四拜興平身,通禮導上還齋殿,諸臣以次退出。
丁卯正月初二日午時,上御誠正閣。諸承旨持公事入侍時,行左承旨金在昌,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官盧,記事官鄭觀綏,檢校待敎朴宗薰,以次進伏訖。奭周曰,臣吏房代房矣。讀奏江原監司金履喬淸國憲書祇受事狀啓,未訖,上曰,勿爲讀奏,直爲入之,可也。蓍根曰,臣戶房無公事矣。奭周曰,臣禮房無公事矣。畊曰,臣兵房代房,而無公事矣。畊曰,臣刑房無公事矣。在昌曰,臣工房無公事矣。上曰,判付出去書之,可也。上曰,昨日勸農傳敎文,何如耶?仍命在昌讀奏京畿監司金履度勸農下諭祗受事狀啓訖。上曰,都摠管洪顯周,當於何日入來云耶?奭周曰,今日似發行矣。上曰,幾日程耶?奭周曰,四日程矣。上曰,平壤庶尹,當於何時下直耶?奭周曰,除朝辭赴任,故不爲入城,而今日當自延安發行,直往平壤矣。上曰,今日坐直,誰也?奭周曰,臣與右副承旨伴直矣。上命退,諸臣以次退出。
上在昌德宮。停常參·經筵。
柳畊啓曰,行大司憲李直輔,執義李重蓮,掌令李在璣·李基崇在外,待平柳·閔昌呂呈辭,監察茶時之意,敢啓。傳曰,知道。
傳于金在昌曰,在院承旨入侍。
傳于洪奭周曰,禮房承旨,馳詣宗廟·永寧殿,奉審摘奸以來。
柳畊啓曰,吏曹判書李始源疏批已下,卽爲牌招,何如?傳曰,允。
柳畊啓曰,吏曹判書李始源牌不進推考傳旨,今方捧入,而開政命下,已至經宿,如是違牌,事甚未安,更爲牌招,何如?傳曰,允。
柳畊啓曰,吏曹判書李始源再牌不進推考傳旨,今方捧入,而開政命下,已至經宿,連事違召,不卽承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
柳畊啓曰,吏曹判書李始源三牌不進推考傳旨,今方捧入,而開政命下,已至經宿,連事違牌,無意承膺,揆以事體,極爲未安,所當更請牌招,而係是一日四牌,何以爲之?敢稟。傳曰,更爲牌招
柳畊,以吏曹言啓曰,侍從臣父年七十人,每於歲首抄啓加資事,載在法典矣。侍從臣父年七十人員,別單書入之意,敢啓。傳曰,知道。
有政。吏批,判書李始源進,參判未差,參議未差,同副承旨洪奭周進。以申耆爲吏曹參判,李存秀爲參議,趙得永爲刑曹判書,李宗明爲長興主簿,軍器直長單李福麗,奉事單金道燁,副奉事單崔宗大,參奉單白達雲,上護軍尹師國今加崇祿,前同知趙德亮今加嘉義,僉知洪羲恒,前僉知金載恒·韓景琦,前營將高雲瑞,前五衛將高鳳允,礪峴僉使張浚宅以上今加嘉善。前監役沈鐓今超通政,以上朝官年八十,依定式加資事承傳。
兵批,行判書韓晩裕進,參判閔昌爀病,參議李存秀在外,參知尹孝寬入直,右承旨李文會進。以趙得永爲知中樞,柳和源爲宣傳官,鄭光賓·李洛·韓炯爲五衛將,鄭益行爲武兼,安宗厚爲公忠水使,李永喆爲慶州營將,金翰周爲加德僉使,尹大心爲美錢僉使,吾村權管李度蕃,同中樞單李亨道,大護軍金羲淳,護軍閔耆顯,副護軍朴命燮·金益彬·李甲會·金煐·具綜·成泰一,副司正李義權·李近植竝單付。
傳于李文會曰,出宮門路,以協陽門爲之。
傳于李文會曰,侍衛軍兵毛具。
傳于金蓍根曰,當該中官,從重推考。
以江原監司金履喬狀啓,襄陽府民家失火事,傳于金蓍根曰,當此春寒未消之時,有此民家燒燼之多,聞甚矜惻,元恤典外,別加顧恤,使之斯速結構,毋至失所棲屑事,廟堂分付。
李文會,以備邊司言啓曰,卽見慶尙監司尹光顔報本司辭緣,則以爲,本營衙舍營建之急務,在於鳩材,而宣化堂·澄淸閣·如水閣·燕超堂·內衙中舍·左右翼廊·工庫合一百八十四間,竝爲全燒,所入大小材木,假令磨鍊,則恰過五六千株,其中內衙冊室·翼廊·庫舍等所用,一倂斫取於私養山計料,至於宣化堂·澄淸閣所用椽桷修粧等材木,亦爲取用於私養山,而棟樑體材中最長大,私養山所難得者,略綽磨鍊,大松爲十株,中松爲一百八十六株,一依壬子已例,沿邑封山,特許取用,容入財物,小不下三萬餘兩,今方撙節俸廩,經紀設施,而實有役鉅財詘之慮,金烏山城修城穀,卽己巳年本營別備者,米爲八千九百二十二石,租爲五千六百五十五石,而年年添耗,未免屬邑還多之弊,就其中米四五千石,除出作錢,以補物力爲辭矣。本營今番火災,比之壬子己酉,不啻倍蓗,且宣化堂,卽道臣之正衙,不可不及時改建,他餘材木,固可取用於私養,而棟樑體材之私養難得云者,事勢固然,依所報大松十株,中松一百八十六株,沿邑封山,特許取用,風落自枯松中,如有合用者,勿爲犯及生松事,分付於道臣及該道帥臣,容入物力,不可全責於道臣,而今此所請金烏山城修城穀,雖曰別備,係是城餉,不可輕許,昨年本道加分耗各穀,合爲八千一百十石零,以折米計之,則當近三千石,本無歸屬,與元耗有異,以此劃給,使之待解凍,卽速營建,而許多材木,遠地輸運之際,水陸之民,必多貽弊之慮,各別察飭,俾無病民妨農之地事,一體分付,何如?傳曰,允。
吏曹判書李始源疏曰,伏以,日月不淹,歲籥鼎新,孝安殿祥事,只隔旬餘矣,仰惟聖孝出天,哀慕愈深。仍伏念臣,疎愚謏陋,最出人下,擬諸百執事,自知其無一所當,而過蒙先王特達之知,洪恩隆渥,淪浹肌髓,逮事我殿下,繼荷殊私,節次推摺,敭歷華顯,居然滾到於八座之列矣。臣家本淸素,跡又畸孤,每以守拙安分,爲禔身保家之方,而兄弟聯赫,迭居要膴,怵然內顧,憂愧成病,區區此情,庶幾神明之所燭。不意天官新命,忽下於夢想之外,惝怳疑悸,精爽飛越,繼而潛靚以思,殆臣眇福亢極,災厄驟至,莫之然而至於此境也。噫,升高必仆,酌滿必溢,天理孔昭,不僭在人,今臣狼狽,翹足可俟,則窮窘號呼,卽人情之不能自已者,臣安得不披瀝肝血,以自獻於旻覆之下乎?臣嘗讀朱子之言曰,今欲做治,只須揀吏部尙書一人,夫建官分職,孰不有其義?而必以天官冢宰,爲做治之本者,誠以人物取捨之所由關,世道汚隆之所由基,苟使掌是權者得其人,陟罰臧否,曲當物議,鑑別淑慝,務盡公道,賢者在位,不肖者退,尊朝廷於日月之明,措斯世於禮義之中,則眞所謂焫其丹田氣海,而耳目手足自便利者。朱子之至訣要道,固不外此,故張橫渠之言曰,天官之職,須襟懷弘大,滾滾天下之事,如捕龍蛇搏虎豹,用心力看,方可其爲任之重。須才之難,有若是矣,然而古今人才之不相侔久矣。今欲責之以掌六典治八則,以行周官之美度,尙矣,難容議爲。抑其次則必才識可以甄流品,踐歷足以嫺格例,然後彌綸牽架,可幸無過。若賤臣者,自在先朝,迹忝近密,而常懷滿盈之懼,避遠名利之塗,分甘冗散,棲遲郊坰。且夙嬰貞疾,膏肓在身,杜門啽囈,斷意徵逐,凡當世之上,自搢紳簪纓,下至韋布草野之類,而親熟面目者,亦罕其人矣。況可論於審㫼蘊抱之淺深,綜察名實之當否也哉?夫子曰,擧爾所知,爾所不知,人其舍諸?今旣不能於此,而手攬政柄,恣行進退之權,則是非癡則妄,臣不敢爲是也。我朝用人,歷試爲重,歷試之規,銓曹爲最,自郞而參,自參而貳,考課薦剡,罔不與聞,注擬通塞,隨處參論,眼慣於氏族品等之別,手習於官制班簿之選,由是而進長席,則凡於大小政格,沛然無礙,有如策輕車而就熟路。今又不能於此,而一朝臨政,將見手慌脚亂,炫晃迷錯,不啻若瞽擿之索道,其不顚仆者幾希,臣不敢爲是也。臣於數者,無一之能,則雖欲强顔承當,終亦不得其說也。嗚呼,峽坼河蕩,朝象潰裂,則臣以何誠力,可以調劑酸鹹,諧底中正?涇淆渭混,名器䙝慢,臣以何識量,可以激揚淸濁,允叶物論?況自六七年來,習尙愈乖,名檢益虧,士不畏義,人不知恥,滔滔一世,盡入於利慾窠臼,不謂朝宗以來,培養扶植之功,至此而壞缺無餘,此奚獨末俗使然?操其柄者,亦不能辭其責矣。是故不予不求,程子曾斥持國,再及吾門,王朝深惜師德,臣有何標望,足以杜絶倖私,裁抑躁競,以追古人淸嚴之操,小裨我聖上平明之治也哉?倘使有一半分矯捄之術,則豈不欲竭其心思,粗效塵露,而奈臣悾悾,如上所陳,實有做不得者,非敢謂巧避睢盱之場,自占便宜之道也。今欲徒恃寵靈,昧然冒進,終致一身之顚隮,未免國事之僨誤,則此其孤恩之罪,浮於慢命之誅,此臣所以惕然危懼,不敢爲承膺之計者也。伏惟殿下之於臣,天地之覆燾也,父母之慈育也。造化生成,無不曲遂,玆敢悉暴衷懇,仰瀆崇嚴。伏乞聖慈,念官方之至重,憐微誠之極苦,亟賜遞改,回授可堪之人,使天職無曠,私分獲安焉,臣無任云云。答曰,省疏具悉。所陳深知利弊,益勉卿盡心對揚。勿辭,卽爲肅命。
丁卯正月初三日辰時,上御誠正閣。在院承旨入侍時,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官盧,記事官鄭觀綏,檢校待敎朴宗薰,以次進伏訖。上命文會·蓍根,分讀公事訖。上曰,判付出去書之,可也。仍命退,諸臣以次退出。
上在昌德宮。停常參·經筵。
藥房提調徐榮輔,行左承旨金在昌啓曰,節屆春元,聖慕益新,親行春享,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳畊啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
都承旨前望單子入之,閔耆顯落點。
傳于金在昌曰,諸承旨持公事入侍。
備忘記,阿山萬戶劉聖祚下直,長弓一張,長箭一部,片箭一部,筒兒一箇賜給。
柳畊啓曰,行大司憲李直輔,執義李重蓮,掌令李在璣·李基崇在外,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,司諫李萬榮,獻納趙民和,持平柳·閔昌呂牌不進罷職傳旨,傳于柳畊曰,只推。
柳畊啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
柳畊,以義禁府言啓曰,公忠監司趙德潤狀啓內,木川縣丙辰以後各年還穀虛錄磨勘守令姓名,後錄陳聞,其罪狀竝令攸司稟處事,啓下矣。當該木川前縣監禹成謨·李彦五·南巖老,俱已身故云。罪名竝勿論,何如?傳曰,允。
孝安殿春享大祭親行敎是時,亞獻官領敦寧金祖淳,終獻官行知事金思穆,贊禮禮曹判書曺允大,典祀官奉常正金孝秀,宮闈令尙膳方得賢,執禮副應敎金魯敬,執尊司果申溆,大祝應敎朴宗薰,祝史副修撰朴大圭·齋郞副修撰李志淵,盥洗位禮曹正郞辛碩林,兵曹佐郞李希祖,爵洗位典籍李銘,直講安以鼎,亞終獻盥洗位典籍劉僖,贊者引儀趙明益,引儀成海默,謁者引儀趙元溥,兼引儀李沃,贊引兼引儀鄭在翼,假引儀沈憲永,祭監監察梁奭觀·康達秀。
丁卯正月初四日子時,上詣孝安殿。親行春享大祭入侍時,行左承旨金在昌,右承旨李文會,左副承旨金蓍根,右副承旨柳畊,假注書尹錫永,記注官盧,記事官鄭觀綏,檢校直閣沈象奎,檢校待敎朴宗薰,待敎朴綺壽,以次侍立。時至,通禮啓請外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調徐榮輔進曰,寢夜勞動,聖體,若何?上曰,一樣矣。由協陽門·銅龍門,至崇化門,通禮跪啓請降輿,上降輿。入齋殿後,問安勿爲之事。出榻敎諸臣侍立,時至,通禮跪啓行禮,上改具衰服,出幄次。通禮前導,上入詣版位,贊禮跪啓請俯伏哭,上俯伏哭,亞獻以下在位者俯伏哭。贊禮跪啓請止哭興,四拜興平身,上止哭興,行四拜禮,諸臣止哭。贊禮啓請行禮,導上詣盥洗位,上詣盥洗位。贊禮導上詣尊所,畊酌酒,文會受酒。上仍詣神位前,贊禮啓請跪,上跪,在昌奉香,蓍根奉爐。贊禮啓請三上香,上三上香。贊禮啓請執爵獻爵,在昌奉爵以進,上執爵授蓍根,奉奠于靈座前。贊禮啓請俯伏興,少退跪。上俯伏興,少退跪,宗薰跪讀祝文訖,贊禮啓請俯伏興平身,上俯伏興平身。贊禮前導,上降復位,亞獻官領敦寧金祖淳,終獻官行知事金思穆,以次行亞獻終獻禮如儀訖。贊禮啓請俯伏哭,上俯伏哭。贊禮啓請止哭興,四拜興平身,上止哭,行四拜禮。贊禮導前,上詣望燎位。燎畢,贊禮啓禮畢,贊禮導上,還詣齋殿。親祭罷後,問安勿爲之事。出榻敎諸臣侍立,少頃,通禮啓請外辦,上改具布裹翼善冠·布袍·布裹烏犀帶·白皮靴,出齋殿。通禮啓請乘輿,上乘輿。左議政李時秀進曰,親行春享,聖慕克伸,侵夜勞動,聖體,若何?上曰,一樣矣。當此時,益復如新矣,聞卿有愼節,今則快復耶?時秀曰,賤臣病狀,少無差減,今日陪班,僅爲匍匐入參矣。文會進曰,別雲劍李仁秀不爲入來,推考,何如?上曰,如有實故而然,則推考,置之,可也。上由景化門·銅龍門·協陽門,入宣化門還內,諸臣以次退出。
丁卯正月初四日辰時,上御誠正閣。諸承旨持公事入侍時,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官金致礪,記事官鄭觀綏,檢校待敎朴宗薰,以次進伏訖。奭周曰,臣吏房代房,而有慶尙監司尹光顔狀啓,陜川郡守安命遠到任事。上曰,勿爲讀奏,直爲入之,可也。蓍根曰,戶房無公事矣。奭周曰,禮房無公事矣。文會曰,兵房有慶尙監司尹光顔狀啓,給馬有旨祗受事。上曰,直爲入之。畊曰,刑房有江原監司金履喬啓本,安峽縣徒配罪人崔完鎭限滿,令該曹稟處事。上曰,直爲入之,可也。在昌曰,工房無公事矣。上曰,判付出去書之,可也。上曰,都承旨不爲肅謝乎?在昌曰,不爲肅謝矣。上命文會讀奏判下訖,仍命退。上曰,永明尉何當入來耶?奭周曰,似於再明入來矣。王大妃殿進御加減蔘蘇飮三貼製入事。出榻敎惠慶宮進服加味六君子湯前方中,去麥門冬·天花粉·五味子,加貝母一錢,自明日一貼式製入事。出榻敎諸臣以次退出。
上在昌德宮。停常參·經筵。
柳畊啓曰,行大司憲李直輔,執義李重蓮,掌令李在璣·李基崇在外,持平柳·閔昌呂牌不進,監察茶時之意,敢啓。傳曰,知道。
洪奭周啓曰,刑曹判書趙得永,吏曹參判申耆除拜後過三日,不爲出肅,依定式推考警責,仍卽牌招察任,何如?傳曰,允。
以大司諫宋翼孝,司諫李萬榮,獻納趙民和,持平柳·閔昌呂牌不進罷職傳旨,傳于柳畊曰,只推。
傳于閔耆顯曰,發遣吏郞,諸執事淸齋與否,摘奸以來。
金蓍根,以備邊司言啓曰,今日,卽歲首次對,而堂上懸病甚多,事體殊涉未安,實病實故外,竝推考,仍卽牌招,何如?傳曰,允。
傳于金蓍根曰,大臣·備局堂上引見。
金蓍根,以兵曹言啓曰,兼司僕將趙恩錫,內禁衛將李尙岳,五衛將申晤,俱以身病猝重,時月之內,萬無供職之望,呈狀乞遞,實病旣如此,則宿衛領軍之任,不可久曠,竝改差,何如?傳曰,允。
金蓍根,以禁衛營言啓曰,本營騎士將李源龍,身病甚重,勢難察任,改差,何如?傳曰,允。
丁卯正月初五日辰時,上御熙政堂。大臣·備局堂上引見入侍時,左副承旨金蓍根,假注書尹錫永,事變假注書李慶旭,記注官崔鳳和,記事官鄭觀綏,左議政李時秀,左參贊金文淳,知中樞府事金思穆,禮曹判書曺允大,開城留守洪義謨,戶曹判書徐榮輔,行護軍李得濟,校理李愚在,以次進伏訖。時秀進前曰,歲前後日氣甚寒,朔祭春享,連爲親行,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,歲律已新,此朔奄屆,伏想聖慕益切矣。上曰,當此月益復如新矣。時秀曰,王大妃殿氣候,何如?上曰,一樣矣。時秀曰,中宮殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,伏聞昨日殿宮進御湯劑,或有欠安之節而然乎?上曰,一時微症,而凡節則如常矣。仍敎曰,左相新舊歲候班,不爲入參,知其有愼節矣,今則快差耶?時秀曰,小臣病狀,數十日委頓床席,至於候班常禮,曠闕亦多,萬萬惶悚,而自數日間,少有減勢,今日賓對,僅爲入參矣。上曰,今果如常耶?時秀曰,病狀醜穢,不敢仰達,而終未能如常矣。上曰,次對爲之。時秀曰,時急之事,已爲草記稟定,而姑無時急之事矣。仍奏曰,此慶尙左兵使吳載光狀啓也。以爲臣營,迫處海口,地理不合,形便失宜,而城內泉井,小旱輒乾,且所管兵馬,則三鎭與四十州,皆在背後,遠或四五百里,近爲二三百里,猝有警急,萬無時日可集之路,諸道兵營,皆設於各軍摠會之地,以爲便其節制之權,若論可合移營之處,則前後諸議,或以爲慶州便,或以爲永川便,或以爲新寧華山便,而至於慶州,則距海邊爲一日程,舟師後援,不近不遠,且以地勢言之,本以羅代舊都,山川周遭,民物殷盛,儼然有關防規模,各項公廨,營府兩衙,足可容接,一號令之間,屢千軍校,可以立辦於府中,請令廟堂稟處矣。帥臣陳請,不無意見,前人所論,亦有可據,而營閫移設,事體甚重,關防之緊歇,兵民之利害,俱難遙度,博詢於時原任將臣,亦爲分付於該道道臣,廣探物情,詳察形便,論理狀聞後,更爲稟處,何如?上曰,依爲之。出擧條時秀曰,此公忠監司趙德潤啓本也。枚擧木川縣監權晙牒呈以爲,本縣穀摠,恰過二萬包,自丙辰,吏民反逋虛錄,爲九千四百餘石,而今秋所捧,爲二千四百六十七石,未捧爲七千十石矣。無論官屬村民,逃亡物故,指徵無處者,亦多有之,雖其生存者,蕩盡家産,萬無準捧之望,若蒙限年除耗之恩,則庶有漸次收殺之路,虛錄九千四百七十七石零,自今年爲始,勿令取耗,就其中未捧穀七千十石,自明年,每年五分一徵捧事,請令廟堂稟旨分付。丙辰以後,各年虛勘守令罪狀,令攸司稟處爲辭矣。還穀法意,何等嚴重,而反逋之穀,至於近萬石之多,誠不勝萬萬該痛,當該諸守令,道啓旣已論勘,攸司自當照法重繩,反逋之穀,固當刻期準捧,而年條旣久,勢難一時督徵,除耗限年分捧,亦多已例,依所請施行事,分付。如斗小邑,穀摠多至二萬石,故畢竟有此等弊端,自今年爲始,次次從便裒益於隣近穀少之邑,俾無如前之弊事,一體分付,何如?上曰,依爲之。出擧條上曰,今日,卽歲首賓對也,他無稟處之事乎?時秀曰,只有一事仰稟矣。仍奏曰,登科十年出六,自是法典,又或有因事故過十年,未及出六者云。今當歲初,令該曹考出登科年條,十年以上人,依例陞六,何如?上曰,依爲之。出擧條上曰,登科十年未出六者,誰也?時秀曰,未敢的知幾許人,而以臣所聞,則徐俊輔·朴時源,也?上曰,徐俊輔,故判書徐有隣之子乎?時秀曰,然矣。上曰,朴時源誰也。時秀曰,領南人也。上曰,當爲槐院分館之人乎?時秀曰,然矣。上曰,大臣就座,諸宰奏事。允大曰,祔廟吉日,纔已推擇啓下矣。謹稽謄錄,則前期四朔設都監,自是舊例,而己卯年則前期一朔,戊戌壬戌兩年則前期四五十日,其例不一,而前期四朔則恐太預,前期一朔則恐太促,今番則以二月念後設局,似爲得中,令該曹趁其時,差出堂郞擧行,何如?上曰,依爲之。出擧條允大曰,謹考補編丁丑受敎,則此後祔謁,有以下室則告由時於當室,以權安翼閣之意,添入告文,正時前二刻,權奉於東翼閣,禮畢後還安事,載錄爲敎矣。今番貞純王后祔謁時,第十四室第十五室,爲以下位,權安還安之節,當依受敎磨鍊,而權安之由,旣已添入於告文,則還安之後,亦不可無告由之節,當室大祭祝文中,措辭添入,似合禮意,故敢此仰達矣。上曰,移安告由,當在何日耶?允大曰,告由,例於前三日爲之,而今番則朔祭兼行告由,似合矣。上曰,移安還安時,祗迎節次有之乎?允大曰,前例則無之矣。上曰,大臣所見,何如?時秀曰,當其時齋殿已爲動駕矣,移安時則當就小次時也。雖無前例,而咫尺之間,暫爲祗迎,恐無不可矣。上曰,東翼閣於太室,其間爲幾許耶?時秀曰,咫尺矣。仍奏曰,臣於閤外,見禮堂擧條,意謂當然矣。今更思之,則大祭祝文中,措辭添入,恐難便,臣意則移安時祝文中,以禮畢後還安之意,竝告則似好,而諸宰及玉堂,旣皆入侍,下詢處之,何如?上曰,諸宰儒臣,各陳所見,可也。文淳曰,臣於禮節茫昧,不敢臆對,而大臣所奏似好矣。思穆曰,臣於閤外,聞禮堂之言矣。莫重禮節,不敢臆對,而移安時旣有告由,則還安時措辭添入,恐爲合宜矣。上曰,開城留守進前。義謨曰,臣矇昧禮節,不敢仰對,而大臣所奏似然矣。上曰,戶判進前。榮輔曰,禮節重且大矣,未及料量,而補編旣無還安告由,則不敢指一仰對矣。上曰,所見次次陳之,可也。得濟曰,臣武臣也。至於禮節,尤無所見,極涉猥濫,而大臣之言似宜矣。上曰,玉堂亦陳所見,可也。愚在曰,大臣與禮堂,參互禮節,有所陳達,以臣矇昧,何敢臆對?而臣之淺見,則移安告由祝文,竝入還安之意,事涉未安,豈有未還安之前,先告還安之理乎?上曰,承旨陳奏所見,可也。蓍根曰,補編旣不載還安時祝文,則恐未知添入於移安時告由祝文中,而臣旣茫昧,不敢臆對矣。上曰,然則筵退後,更與爛熳相議,草記稟處,可也。仍敎曰,禮曹所當稟者有幾許事耶?允大曰,有三件事矣。仍奏曰,補編受敎若曰,返虞及祔廟時,皆以北神門奉行,心常訝之,取考五禮儀,亦考儀註謄錄,則皆稱魂殿門外,此後以崇化門外請乘輦,由集禮·明政門前路·弘化門擧行事載錄爲敎,而謹稽己卯謄錄,則祔廟時門路,命依壬寅例,由建福門奉行,建福,卽北神門也,此與補編所載有異者,似有所以,而今無可考矣。補編刊行之後,則大小儀節,一遵此書,故昨年返虞時門路,亦以崇化門爲之,今番祔廟時門路,依此磨練,何如?上曰,依爲之。出擧條允大曰,祔廟後還宮及頒敎時儀節,當爲磨練,而謹稽五禮儀,有用樂之文,謄錄所載,則鼓吹軒懸之陳而不作,已有肅廟·英廟兩朝下敎,而禫月之內,大小法樂,懸而不作事,亦有先朝定式。蓋三朝已例,則祔廟皆在禫月之內,聖意所在,可以仰認,而更考補編,祔廟後還宮儀,以鼓吹陳而不作載錄,而至於禫月內外,則初無明白區別者矣,今番祔禮,旣在於禫之翌月,樂作一款,恐無其疑,而補編旣無別白,則臣曹不敢擅便磨鍊,下詢大臣處之,何如?上曰,大臣之意,何如?時秀曰,五禮儀,旣以用樂定式,又値吉月,除非特敎,則該曹磨鍊,當依例用樂矣。上曰,此則不必出擧條,只依例磨練以入,則臨時當有下敎矣。允大曰,康陵王后陵上石物有頉處,臣曹堂上,念後當進詣奉審,而積城縣監丁遇泰,昨年以別看役進去詳審云。今番奉審及修改時別看役,依前差下,使之擧行,何如?上曰,依爲之。出擧條義謨曰,齊陵·厚陵典祀官兼大祝,例以本府經歷及府內文臣之曾經侍從者塡差矣。見今曾經侍從,只有金泉察訪許鍒一人,而方在外任,凡於陵享,只以經歷一員,每每差送,如有疾病事故,實無變通之路,而若値寒食祭兩陵竝行之時,則尤無以分排塡充,畿邑近地守令中,亦無文侍從可差之人。第念華寧殿·顯隆園典祀官兼大祝,旣以水原判官例差,則畿甸或海西隣近邑蔭倅之塡差於兩陵大祝,恐無不可,而事關定式變通,下詢大臣處之,何如?上曰,大臣之意,何如?時秀曰,旣無推移之道,且有華城已例,以近邑蔭官守令塡差,似無不可矣。上曰,依爲之。出擧條義謨曰,本府敎授及分奉常寺主簿,皆當以府內參上官差出,而見今參上官,只有一人,故敎授之有闕未差,今已經年矣。敎授雖非緊任,設置法意,亦自不輕,不可一任其久曠,若以分奉常寺主簿,移差敎授,而主簿則權作參下窠差出,待其仕滿陞六後,還作主簿,此後參上乏人之時,亦依此例,從便變通似好,而事係官制,下詢大臣處之,何如?上曰,大臣之意,何如?時秀曰,參上參下之互相推移,京司亦有此例,所奏似好矣。上曰,依爲之。出擧條榮輔曰,孝安殿大祥後,薏苡進上,依丁丑年例爲之,而駝酪則如過節時,不爲進上矣。上曰,禫祭前,依例入之。榮輔曰,各殿宮二錢重人蔘粟米飮,自今初九日煎入之意,敢此仰達矣。上曰,王大妃殿·惠慶宮·嘉順宮,依例煎入,而大殿·中宮殿,置之,可也。榮輔曰,然則依昨年例,前一日煎入乎?上曰,依此爲之。榮輔曰,弘文館冊衣改粧事,依壬戌年戶判趙鎭寬筵稟,仍用藁精紙粧䌙,恐合便宜,故敢此仰達矣。上曰,大祥後魂殿守僕輩,當爲撤罷,而區處之道,則與有司堂上議之,可也。榮輔曰,魂殿事知守僕,自別例房給料矣。上曰,依前例爲之。上曰,戶判更進。仍敎曰,王大妃殿所屬,當添額數,而嘉順宮員役,壬戌年磨鍊之後,有名無實,俾無此弊,可也。上曰,玉堂有所懷乎?愚在曰,有所懷矣。仍奏曰,今此歲之元月之元,三陽載新,萬品昭蘇,此政殿下迓續休慶,祈天永命之會也。是日賓對,實出於履端出治之聖意,臣等之所欽仰攢頌,容有極哉?春者,四時之元也,萬善之長也,其位則陽也,其德則剛也,人君對時育物,亦用陽剛之德,然後百度有振刷之休,群工無委靡之嘆,是以虞舜之代天亮工,專在於勵翼,晉公之撥亂興衰,亦由於奮發,殿下當此一初之時,凡於政令施措之間,必以奮發興起,爲立志之本,春溫日舒之中,濟以雷厲風飛之象,使百僚淬勵,王綱振肅焉。夫奮發政令,亶在於學以明之,恭惟我殿下,春秋鼎盛,聖學日就,臣等蔑裂,固不敢對揚萬一,而顧今經筵,日暖間頉稟,已有定式,自然停講,至於召對別講。引接亦罕,臣等不過伴直而已。伏想燕閒濩蠖之中,必有所對越方冊,潛心玩繹者有之,而臣等之自外抑鬱,則不勝其憧憧也。來頭和晷漸長,廈氈日開,召接館閣之臣,討論經史之旨,虛心見誠,日新又新,則其功效自底於聖而益聖之域,若或作輟無常,只以文具而已,則非所仰望於殿下也。伏願念哉念哉。上曰,所陳無非切實之言,當體念矣。出擧條愚在曰,戶判所奏,臣意則竊以爲不然矣。終喪之後,御講冊子,決不可仍用素色,而有司之臣,每以經費爲難,務歸從便,而事體苟艱,本館諸冊子,雖難盡數改粧,而講官件及其他不時睿覽冊子,分付戶曹,卽爲改粧似好矣。上曰,戶判更陳所見,可也。榮輔曰,以藁精紙靑絲粧之,則處黃白之間,非純然素色矣。上曰,弘文館冊非一二帙,如綱目諸書亦夥然矣,有難盡改,而藁精紙,如戶判所奏,亦非素件也。仍敎曰,弘文館,與他有異,而大臣職在領經筵,以所見陳之,可也。時秀曰,以臣所見,進講冊子外,不知其可改矣。雖改之而不過黃色衣,則與藁精紙無別矣。玉堂所奏則當然,而戶判所奏,亦有可據,其中頻頻進御之冊子則改粧,而其餘冊子,仍舊用之,似好矣。上曰,出而共議,奏之,可也。時秀進曰,俄者儒臣所奏,簡而盡矣。勉之以陽剛之德,陳之以奮發之政,聖上以體念爲敎,臣不勝欽仰之至。第小臣惶悚,竊以爲,我殿下奮發之政,有所不足者,亦由於如臣者蹲冒不當居之職,不能對揚萬一之故也。本來人器之不似,已爲聖明之俯燭,不必更達,而臣之病狀,近年則益深,雖不敢每每稱病,而亦未有無病之日矣。若有僚相,則享官與考官之役,或推移爲之,而今則獨居此職,已至四五朔,每承商量之下敎而已。僚相之遜荒,亦已隔年,自上益加敦勉,然後宜有變動之道。且鼎席之虛已久矣,原任老成,亦多其人,濟濟卿宰,允合枚卜。小臣獨在此職,不敢言退,而若得僚席之備員,則非但於臣有仰成之地,殿下奮發之政,亦有贊襄之美矣。伏望體諒焉。上曰,卿之自引過矣。奮發之不足,在予而不在卿也。僚相敦勉,未及爲之,而從當爲之矣。蓍根曰,今日,卽歲首賓對,而兩司無一人進參,事甚未安,行公諸臺,竝推考,何如?上曰,依爲之。出擧條上命自大臣以下先退,時秀等退出。又命退,承史以次退出。
上在昌德宮。停常參·經筵。
柳畊啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金在昌曰,諸承旨持公事入侍。
傳于金蓍根曰,傳香承旨,馳詣三角·木覓·漢江,奉審摘奸以來。
備忘記,永宗僉使趙歧,西林僉使李彦豐下直,各長弓一張,長箭一部,片箭一部,筒兒一箇賜給。
柳畊啓曰,行大司憲李直輔,執義李重蓮,掌令李在璣·李基崇在外,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,司諫李萬榮,獻納趙民和,持平柳·閔昌呂牌不進罷職傳旨,傳于柳耕曰,只推。
備邊司薦望,以韓鼎運爲濟州牧使。
金蓍根,以兵曹言啓曰,今月初九日,內禁衛番次,而番單子,明日當爲修正以入矣。該番將未差之代,口傳差出,何如?傳曰,允。
兵曹口傳政事,以沈擇之爲內禁將。
金蓍根,以兵曹言啓曰,今此漢江祭時,東門守門,以護軍金弼鉉啓下差送矣,無端不爲進去云。山川節享,事體何等重大,且守門護軍,旣是啓差之任,則尙不進去,如是遲滯者,事未前有,萬萬駭然,臨時換定,或欠蠲潔,故金弼鉉今方申飭,星火進參,而其罪狀,事過後,令該府拿問嚴處,何如?傳曰,允。
金蓍根,以兵曹言啓曰,守門將金鍾謙,行己本自怪僻,處事間多駭妄,身爲掌務官,該廳許參禮木之加增名色,恣意濫徵,前後鄙瑣之事,不一而足。至發於僚員之口,則擧措駭悖,傳說狼藉,故使之査實,則果如所聞,如此之類,不可置而不論,卽爲汰去,何如?傳曰,允。
金蓍根以訓鍊都監言啓曰,本局中軍李堯憲身病猝重,勢難察任,改差,何如?傳曰,允。
丁卯正月初六日辰時,上御誠正閣。諸承旨持公事入侍時,行都承旨閔耆顯,行左承旨金在昌,右副承旨柳畊,同副承旨洪奭周,假注書鄭元容·尹錫永,記事官李若洙,記事官鄭觀綏,待敎朴綺壽,以次進伏訖。耆顯曰,臣吏房無公事矣。在昌曰,臣戶房矣。讀奏江華留守尹序東勸農有旨祗受事狀啓訖。耆顯曰,臣禮房代房,而無公事矣。畊曰,臣兵房代房,而無公事矣。畊曰,臣刑房無公事矣。奭周曰,臣工房無公事矣。上曰,判付出去書之,可也。綺壽曰,兼檢書官李旭秀,纔以楊州監牧官,瓜遞矣。時無職名,令該曹依例口傳付軍職,使之冠帶常仕,何如?上曰,依爲之。出擧條上命退,諸臣以次退出。
上在昌德宮。停常參·經筵。
金蓍根,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳畊啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金著根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,來十一日朝參日次,而孝安殿大祥祭齋戒相値,頉稟之意,敢啓。傳曰,知道。
李文會啓曰,來十一日,輪對日次,而孝安殿大祥祭齋戒相値,頉稟之意,敢啓。傳曰,知道。
李文會啓曰,來十一日,專經文臣殿講日次,而孝安殿大祥祭齋戒相値,頉稟之意,敢啓。傳曰,知道。
傳于閔耆顯曰,諸承旨持公事入侍。
備忘記,溫萬戶金成喆下直,長弓一張,長箭一部,片箭一部,筒兒一箇賜給。
柳畊啓曰,行大司憲李直輔,執義李重蓮,掌令李在璣·李基崇在外,持平柳·閔昌呂牌不進,監察茶時之意,敢啓。傳曰,知道。
以司諫李萬榮,獻納趙民和,持平柳·閔昌呂牌不進罷職傳旨,傳于柳畊曰,只推。
李文會啓曰,今十二日孝安殿大祥祭親祭祭文,當爲製進,藝文提學曺允大,待明朝牌招,何如?傳曰,允。
傳于閔耆顯曰,發遣吏郞,諸執事淸齋與否,摘奸以來。
兵曹,以吳毅常爲訓鍊中軍。
吏曹,溫陵碑石前面篆字書寫官單曺允大,預差吳載紹,後面楷字書寫官單徐榮輔,預差金羲淳。
以京畿監司金履度狀啓,右議政徐龍輔祿俸不爲領受事,傳于金在昌曰,更爲輸送事,回諭。
金蓍根,以都摠府言啓曰,副摠管李潤謙,以御營中軍,軍兵等中日試放事,南小營晝仕出去之意,敢啓。傳曰,知道。
李文會,以禮曹言啓曰,卽接廣州幼學李協中所志,則以爲,同姓五寸姪故學生義協,嫡妾俱無子,以其同姓六寸弟義度第二子其淵,欲爲立後,諸族會議,衆論歸一,而義協夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵稟定式,而門長李協中所訴旣如此,依定式,李義度第二子其淵,立爲李義協之後,何如?傳曰,允。
金蓍根,以兵曹言啓曰,新除授慶州營將李永喆老母,素抱貞疾,而今當換節之時,一倍添劇,危頓床玆,人子情理,實無離側之望,屢度呈辭乞遞矣。親病旣如此,則其在孝理之政,有難强令赴任,而不可循例改差,罷黜,何如?傳曰,允。
丁卯正月初七日辰時,上御誠正閣。諸承旨持公事入侍時,行都承旨閔耆顯,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官崔鳳和,記事官鄭觀綏,待敎朴綺壽,以次進伏訖。耆顯曰,臣吏房矣。讀奏水原留守趙鎭寬狀啓,應資老人敎旨祗受事訖。在昌曰,戶房無公事矣。文會曰,臣禮房矣。讀奏水原留守趙鎭寬狀啓,城神祭設行事訖。蓍根曰,兵房無公事矣。畊曰,刑房無公事矣。奭周曰,工房無公事矣。上曰,判付出去書之,可也。王大妃殿進御加味枳梗湯三貼製入事。出榻敎上命退,諸臣以次退出。
上在昌德宮。停常參·經筵。
柳畊啓曰,行大司憲李直輔,執義李重蓮,掌令李基崇在外,李在璣未肅拜,持平柳·閔昌呂呈辭,監察茶時之意,敢啓。傳曰,知道。
傳于李文會曰,禮房承旨,馳詣社稷,奉審摘奸以來。
傳于金在昌曰,在院承旨入侍。
傳于李文會曰,今日晝茶禮當親行,該房知悉。
吏曹口傳政事,右贊成宋煥箕今加崇祿,年八十加資事承傳。
柳畊,以義禁府言啓曰,卽接月令醫員崔進基手本,則時囚罪人金弼鉉,素患腹冷之症,當寒復發,達夜苦痛,食飮專却,症形危重云。罪人病勢如此,則一邊保放,一邊草記,曾有定式矣。金弼鉉姑爲保放之意,敢啓。傳曰,知道。
丁卯正月初八日辰時,上御誠正閣。在院承旨入侍時,行左承旨金在昌,左副承旨金蓍根,右副承旨柳畊,同副承旨洪奭周,假注書鄭元容·尹錫永,記事官李若洙,記事官鄭觀綏,以次進伏訖。上命承旨,分讀公事訖。奭周曰,朝官年八十加資,朝家優老之典,而右贊成宋煥箕,年今八十,而該道臣應資成冊中見漏,以致該曹之未得擧行,萬萬未安矣。上曰,應資老人見漏不可,況崇品乎?此是該道不察之致乎?蓍根曰,該道成冊上來,然後該曹擧行矣。上命奭周書傳敎曰,歲首應資老人,朝家之法典,朝廷接待儒賢,國朝之盛擧,而況應資而不應資者,豈有如許國體乎?其失專在於道臣之不察,其漏亦在於該邑之未報,公忠監司趙德潤,施以越俸四等之典,該縣守令,令該府拿問處之。因此思之,凡於八道啓聞之中,未知一不遺漏之弊,此則令廟堂申飭,俾無如此之弊,右贊成加資,令該曹口傳下批,衣資食物,加數輸送,仍令該邑存問後狀聞。仍敎曰,此傳敎,出去頒布也。上曰,判付出去書之,可也。仍命退,諸臣以次退出。
丁卯正月初八日午時,上詣孝安殿。晝茶禮親行入侍時,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官盧,記事官鄭觀綏,檢校待敎朴宗薰,待敎朴綺壽,以次侍立。時至,上具衰服,由齋殿入殿門,詣版位,仍詣視膳位視膳,還復位,引儀唱俯伏哭,上俯伏哭。引儀唱止哭興,四拜興平身,上止哭興,行四拜禮。仍詣盥洗位,盥洗,仍詣神位前,通禮啓請三上香,在昌奉香,奭周奉爐,上三上香。通禮啓請執爵獻爵,在昌奉盞以進,上執盞授蓍根,蓍根奉奠于靈座前。上還復位,引儀唱俯伏哭。上俯伏哭,引儀唱止哭興,四拜興平身,上止哭興,行四拜禮。通禮前導,上還齋殿,諸臣以次退出。
上在昌德宮。停常參·經筵。
惠慶宮進服二錢重人蔘粟米飮,自今日一貼式煎入事,榻前下敎。
嘉順宮進服二錢重人蔘粟米飮,自今日一貼式煎入事,榻前下敎。
柳畊啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李文會啓曰,臣文會,依定式,進詣香室奉審,香祝櫃·祝板·袱子,則精潔之意,敢啓。傳曰,知道。
金蓍根啓曰,臣蓍根,今日入直禁軍戎器點考進去,下直之意,敢啓。傳曰,知道。
金蓍根啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
柳畊啓曰,行大司憲李直輔,執義李重蓮,掌令李基崇在外,李在璣,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,司諫李萬榮,獻納趙民和,掌令李在璣,持平柳·閔昌呂牌不進罷職傳旨,傳于柳畊曰,只推。
李文會,以孝安殿享官意啓曰,今此祥祭時,本殿參奉二員,忠義四員,例有前期合番之規,今正月初十日爲始,竝爲別省記入直之意,敢啓。傳曰,知道。
金蓍根,以兵曹言啓曰,今月十二日,一兼禁軍番次矣。該番將有闕之代,口傳差出,何如?傳曰,允。
兵曹口傳政事,以尹爲兼司僕將。
柳畊,以義禁府言啓曰,懷德縣監權瑞應拿問處之事,傳旨啓下矣。權瑞應時在任所云,依例發遣府羅將拿來,何如?傳曰,待待命拿囚。
上在昌德宮。停常參·經筵。
藥房提調徐榮輔,副提調閔耆顯啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳畊啓曰,合辭方張之時,諫院無詣臺之員,事甚未安,除在外·未署經外,呈告人員,竝卽牌招,何如?傳曰,允。
金蓍根啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李文會曰,今日夕上食,當親行,該房知悉。
傳于李文會曰,明日朝上食·晝茶禮·夕上食,當親行,該房知悉。
傳于金蓍根曰,明日出宮門路,以協陽門爲之。
以大司諫宋翼孝,司諫李萬榮,獻納趙民和牌不進罷職傳旨,傳于柳畊曰,只推。
金蓍根,以備邊司言啓曰,卽見摠戎使李仁秀,水原留守趙鎭寬,廣州留守李義弼,開城留守洪義謨,江華留守尹序東,統禦使金爔,永宗前防禦使權逴,江原監司金履喬,統制使李溏,慶尙左兵使吳載光,右兵使李身敬,全羅兵使李東善,公忠兵使任載洙,平安兵使鄭觀采,黃海兵使李光益,南兵使崔東岳,北兵使柳文植春操取稟狀啓,則以爲,今春水陸操·合操·巡操·城操·面操,及巡歷·巡點,未行操處,官鎭門聚點何以爲之事,請令廟堂稟旨分付,勸別武都試,依例設行爲辭矣。諸道操鍊之停止,已多年所,蓋出於朝家軫恤民弊之意,而詰戎重務,有不容一向曠廢,參量農形,探察民情,或春行而秋停,或陸停而水行,次第輪回,俾不至於許久廢闕,則民亦視爲應行之事,庶無大段貽弊之慮。昨年秋事,雖未大登,亦不可謂歉歲,今春嶺南·湖南·湖西三道水操,依秋操例,各其前洋設行,統營合操,姑爲停止,只以兼管,右水營水操擧行,水陸之操,有難一時竝行,三道陸操,竝與巡歷巡點,姑令停止,關西·關北兩道春操,竝依例設行,畿甸·海西·關東,昨秋穡事,多有無實處,春後民情,在所當念,三道水陸操及巡歷巡點,竝姑停止,行操處巡點,不必疊行,置之。未行操處,官鎭門聚點,依前嚴飭擧行,都試依例設行,而今此停操處,秋操則必當如例擧行,勿論行操與未行操處,軍伍闕額及黃白之類,一一塡代,器械之朽鈍傷破者,隨卽繕修,如有如前玩愒慢忽之弊,當該守令·邊將·道帥臣,這這摘發論勘,又或漫不致察,現發於來頭摘奸之時,則道帥臣亦難免重勘,以此意竝爲分付,何如?傳曰,允。
金蓍根,以兵曹言啓曰,今正月十一日,武臣賓廳武經講書日次,而以孝安殿祥祭相値,不得爲之之意,敢啓。傳曰,知道。
丁卯正月初十日申時,上詣孝安殿。夕上食親行入侍時,行都承旨閔耆顯,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官金致礪,記事官鄭觀綏,檢校直閣沈象奎,檢校待敎朴宗薰,待敎朴綺壽,以次侍立。時至,通禮跪啓請出次,上具衰服,由齋殿入殿門。通禮導上,詣視膳位。視膳訖,仍詣版位,通禮啓請俯伏哭,上俯伏哭。通禮啓請止哭興,四拜興平身,上止哭,行四拜禮訖。仍詣神位前,通禮啓三上香,耆顯奉香,奭周奉爐,上三上香。通禮啓執盞獻盞,耆顯奉盞以進,上執盞授蓍根,蓍根奉奠于靈座前。上還復位,通禮啓俯伏哭,上俯伏哭。通禮啓止哭興,四拜興平身,上止哭,行四拜禮訖。通禮導上還齋殿。王大妃殿進御加味三子飮三貼製入。出榻敎惠慶宮進服加味六君子湯前方中,去貝母吉梗枳殼,加白豆蔻七分,自明日一貼式煎入。出榻敎諸臣以次退出。
上在昌德宮。停常參·經筵。
傳于李文會曰,禮房承旨,馳詣山陵,奉審摘奸以來。
傳于金蓍根曰,侍衛軍兵毛具。
傳于金蓍根曰,今夜弛禁。
李文會以孝安殿享官意啓曰,本殿朝夕上食,晝茶禮祭需用餘,多士麻十五斤,早藿十斤,甘苔三斤,雈舌七合,白淸七升,黃淸三升,生梨十五箇,生栗一升二合,黃栗一升五合,大棗一升五合,乾杮六串三箇,栢子八合三夕,胡桃八合三夕,榛子八合三夕,而在前有內入之事,有還下之例,今番則何以爲之乎?敢啓。傳曰,還下。
丁卯正月十一日辰時,上詣孝安殿。朝上食親行入侍時,行都承旨閔耆顯,行左承旨金在昌,左副承旨金蓍〈根〉,右副承旨柳畊,同副承旨洪奭周,假注書鄭元容·尹錫永,記注官崔鳳和,記事官鄭觀綏,檢校直閣沈象奎,檢校待敎朴宗薰,待敎朴綺壽,以次詣閤。時至,左通禮跪啓請外辦,上具布裹翼善冠·布袍·布裹烏犀帶·白皮靴,乘輿出宣化門,由協陽門·建陽門·銅龍門·景化門,至崇化門外。左通禮跪啓請降輿,上降輿入齋殿。仍敎曰,問安勿爲之。時至,左通禮跪啓請出次,上改具衰服,由齋殿出。贊禮前導,上入孝安殿北夾門,升自東階,詣版位。通禮跪啓請俯伏哭,上俯伏哭,在位者皆哭。通禮啓請止哭興,四拜興平身,上止哭興,行四拜禮。通禮導上,詣盥洗位盥洗,仍詣尊所,畊酌酒,奭周受酒,上詣神位前北向立,通禮跪啓請跪,上跪,耆顯奉香,奭周奉爐。通禮跪啓請三上香,上三上香。通禮跪啓請執盞獻盞,上奉瓚授蓍根,蓍根奉奠于神位前。通禮跪啓請俯伏興,少退跪,上俯伏興,少退跪。通禮跪啓請降復位。上降復位,引儀唱俯伏哭,上俯伏哭,在位者皆俯伏哭。引儀唱止哭興,四拜興平身,上止哭興,行四拜禮。通禮導上還齋殿。進御二錢重人蔘粟米飮一貼煎入事。出榻敎中宮殿進御二錢重人蔘粟米飮一貼煎入事。出榻敎惠慶宮進服二錢重人蔘粟米飮一貼更爲煎入事。出榻敎嘉順宮進服二錢重人蔘粟米飮一貼更爲煎入事。出榻敎諸臣以次侍立齋殿門外。晝茶禮時至,通禮跪啓請出次,上具衰服,由齋殿入殿門。通禮導上,詣視膳位視膳。仍詣版位,引儀唱俯伏哭,上俯伏哭,在位者皆俯伏哭。引儀唱止哭興,四拜興平身,上止哭興,行四拜禮。通禮導上,詣盥洗位盥洗訖。仍詣神位前,贊禮跪啓請三上香,耆顯奉香,奭周奉爐,上三上香。贊禮跪啓請執盞獻盞,耆顯奉瓚以進,上執盞授蓍根,蓍根奉奠于神位前訖。上還復位,引儀唱俯伏哭,上俯伏哭。引儀唱止哭興,四拜興平身,上止哭興,行四拜禮。贊禮導上還齋殿,諸臣以次侍立齋殿門外。夕上食時至,通禮跪啓請出次,上具衰服,由齋殿入殿門。通禮導上詣視膳位視膳訖。仍詣版位,通禮啓請俯伏哭,上俯伏哭。通禮啓請止哭興,四拜興平身,上止哭,行四拜禮訖。仍詣神位前,通禮啓三上香,耆顯奉香,奭周奉爐,上三上香。通禮啓執盞獻盞,耆顯奉盞以進,上執盞授蓍根,蓍根奉奠于靈座前。上還復位,通禮啓俯伏哭,上俯伏哭。通禮啓止哭興,四拜興平身,上止哭,行四拜禮訖。通禮導上還齋殿。仍敎曰,夕問安勿爲之事。出榻敎諸臣以次侍立齋殿門外。
上在昌德宮。停常參·經筵。
大祥祭親行還內後,內閣·政院·玉堂·藥房,口傳問安。答曰,知道。
傳于金在昌曰,在院承旨入侍。
傳于李文會曰,山陵守侍陵官以下,魂殿享官以下,竝別單書入。
傳于洪奭周曰,守陵官入侍。
金在昌啓曰,左副承旨金蓍根,今日不爲仕進,卽爲牌招,何如?傳曰,許遞。前望單子入之,待下批牌招察任。
承旨前望單子入之,宋知濂落點。
宋知濂啓曰,卽伏見江原監司金履喬去丙寅年秋冬等褒貶啓本,則守令無一人居下,殊無嚴明殿最之意,推考,何如?傳曰,允。
李文會,以禮曹言啓曰,濟州牧使所封去十一月令宗廟·孝安殿·景慕宮薦新唐柚子,今始來到,當日薦進,而山陵薦新,則今已停止,依前例令司饔院捧入之意,敢啓。傳曰,知道。
孝安殿大祥祭親行敎是時,亞獻官左議政李時秀,終獻官鰲恩君李敬一,贊禮禮曹判書曺允大,典祀官奉常正金孝秀,宮闈令尙膳方得賢,執禮副應敎金魯敬,執尊副司果金啓濂,大祝應敎朴宗薰,祝史校理李愚在,齋郞副修撰朴大圭,盥洗位禮曹正郞姜學濬,兵曹佐郞崔鴻晉,爵洗位典籍李鉐,直講成老鎭,贊者引儀趙明益·成海默,謁者兼引儀鄭在翼·李儀朝,贊引兼引儀李百膺·任岳周,祭監監察權傛·康達秀。
丁卯正月十二日子時,上詣孝安殿。大祥祭親行入侍時,行都承旨閔耆顯,行左承旨金在昌,右承旨李文會,左副承旨金蓍根,右副承旨柳畊,同副承旨洪奭周,假注書鄭元容·尹錫永,記注官崔鳳和,記事官鄭觀綏,檢校直提學徐榮輔,檢校直閣沈象奎,檢校待敎朴宗薰,待敎朴綺壽,以次侍立。時至,通禮跪請出次,上具衰服,出齋殿,入就版位。贊禮跪啓請俯伏哭,上俯伏哭。贊禮啓請止哭興,四拜興平身,上止哭,行四拜禮訖。贊禮導上,權就齋殿,贊禮禮曹判書曺允大進當齋殿前,跪啓請易服,上易服。少頃,通禮啓請行禮,上改具翼善冠·淺淡圓領袍·烏犀帶·黑皮靴,入詣視膳位視膳訖。贊禮導上,入就版位,贊禮跪啓請俯伏哭,上俯伏哭。贊禮跪啓請止哭興,四拜興平身,上止哭,行四拜禮訖。贊禮導上,詣盥洗位盥洗訖。贊禮導上詣尊所,耆顯酌鬱鬯,文會以瓚受鬱鬯。贊禮導上,入詣靈座前,北向立,贊禮啓請跪,上跪,耆顯奉香,奭周奉爐。贊禮啓請三上香,上三上香,贊禮啓執瓚灌地,上執瓚灌地訖。贊禮啓請執幣獻幣,上執幣獻幣訖。贊禮啓請俯伏興平身,上俯伏興平身。贊禮導上,出戶降復位,執禮唱行初獻禮,贊禮導上,入詣靈座前,耆顯奉爵以進。贊禮啓請執爵獻爵,上執爵授蓍根,蓍根奉奠于靈座前。贊禮啓請俯伏興,少退跪,大祝朴宗薰,進靈座之右東向,跪讀祝文訖。贊禮啓請俯伏興平身,上俯伏興平身。贊禮導上降復位,亞獻官左議政李時秀,終獻官鰲恩君李敬一,以次行亞終獻如儀訖。贊禮啓請俯伏哭,上俯伏哭盡哀。贊禮啓請止哭興,四拜興平身,上止哭,行四拜禮訖。贊禮導上,詣望燎位,大祝捧祝幣燎於坎,贊禮啓禮畢,仍導上還齋殿。親祭罷後,問安勿爲之事。出榻敎少頃,通禮跪啓請外辦,上具翼善冠·淺淡圓領袍·烏犀帶·黑皮靴,出崇化門乘輿。時秀·敬一等進曰,終日齋殿,勞動旣多,聖體,若何?上曰,無損矣。仍進發,由景化門·銅龍門·建陽門·協陽門還內。諸臣以次退出。
丁卯正月十二日辰時,上御誠正閣。在院承旨入侍時,行左承旨金在昌,右承旨李文會,右副承旨柳畊,同副承旨洪奭周,假注書鄭元容·尹錫永,記事官李若洙,記事官鄭觀綏,待敎朴綺壽,以次進伏訖。上曰,各房公事勿爲讀奏,直爲入之,可也。仍敎曰,判付出去書之,可也。惠慶宮進服人蔘粟米飮,自明日停止。出榻敎嘉順宮進服人蔘粟米飮,自明日停止。出榻敎仍命退,諸臣以次退出。
丁卯正月十二日午時,上御誠正閣。守陵官入侍時,右副承旨洪奭周,假注書尹錫永,記事官李若洙,記事官鄭觀綏,守陵官西春君爗,以次進伏訖。上曰,三年無事過行,而益復罔極如新矣。爗曰,罔極之言,何可盡達乎?仍奏曰,風日甚寒,聖體,若何?上曰,一樣矣。爗曰,王大妃殿氣候,何如?上曰,一樣矣,而此時則凜綴矣。爗曰,惠慶宮氣候,何如?上曰,與王大妃殿一樣矣。爗曰,嘉順宮氣候,何如?上曰,一樣矣。仍敎曰,卽今入來之路耶?爗曰,直爲入來矣。上命守陵官先退。諸臣以次退出。
上在昌德宮。停常參·經筵。
夜自二更至四更,月暈。
大祥祭翌日,內閣·政院·玉堂·藥房口傳問安。答曰,知道。
藥房提調徐榮輔,副提調閔耆顯啓曰,日月如流,祥事奄過,伏惟聖慕廓然,益復罔極,伏未審達夜將事之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳畊啓曰,合辭許久闕啓,事甚未安。除在外·未署經外,未肅拜,呈告人員,竝卽牌招,何如?傳曰,允。
宋知濂啓曰,卽者,檢閱鄭觀綏,以其親病,陳疏徑出,原疏纔已捧入矣。所當直捧,禁推傳旨,而此與無端徑出有異,推考警責,何如?傳曰,允。
閔耆顯啓曰,假注書鄭元容,身病猝重,勢難察任,今姑改差,何如?傳曰,允。
傳于閔耆顯曰,下直守令留待。
傳于洪奭周曰,下直守令入侍。
傳于閔耆顯曰,諸承旨持公事入侍。
傳于閔耆顯曰,左議政入侍。
傳于宋知濂曰,禮兵換房。
備忘記,慶興府使李允德,長淵營將李宗海,釜山僉使具絳,彌串僉使李視遠,乶下僉使李英泰,牛峴僉使車道吉,西北僉使朴起文,撫夷萬戶李三福下直,各長弓一張·長箭一部·片箭一部·筒兒一箇賜給。
傳于柳畊曰,禁府堂上有闕之代,前望單子入之,待下批牌招察任。
同義禁前望單子入之,李得濟落點。
傳于柳畊曰,差祭金吾堂上許遞,前望單子入之,待下批牌招察任。
金吾堂上前望單子入之,知義禁金羲淳落點。
鄭元容改差,代以柳榮五爲假注書。
傳于宋知濂曰,孝安殿享官安昌君燝加資,資窮,熟馬一匹面給,靑城尉沈能建,行知中樞府事金思穆熟馬一匹面給,知敦寧府事李彦植加資,前享官光恩副尉金箕性半熟馬一匹面給,參奉金民淳·任重白陞六,忠義朴宗岱·李鍾稷·李裕度·黃量源,東班職調用,前忠義李壽淵勿論,宗戚執事靑城尉沈能建·光恩副尉金箕性各大虎皮一令賜給,永明尉洪顯周加資,行左承旨金在昌熟馬一匹面給,弘文館副應敎金魯敬加資,戶曹正郞金思羲準職除授,掌樂主簿金在三,工曹佐郞朴齊一外職除授,甑山縣令金思稙,果川縣監鄭漪陞敍,都薛里中官方得賢·曺壽喆加資,薛里金陽馥·鄭道民,酒房金得九·南正協,各半熟馬一匹賜給,進止差備金義健·韓敬臣·韓命裕·趙瓊藺各兒馬一匹賜給,奏時官金樂三·朴重光令本衙門高品付料,事知守僕鄭榮祿·張德鉉帖加,守僕崔世忠等四人,別監韓千得等四人,員役孫萬興等二十七人,金禧大等四人,限三年免役,而已免役者,妻子中限三年免役,奠吏二人,令該曹米布從厚題給,前奠吏朴昌熙勿論,禁漏書員二人,令該曹米布考例題給,照羅赤四名,水工六名,房直十四名,竝令該曹米布題給。
傳于宋知濂曰,山陵守陵官西春君爗加資,內廐馬鞍具一匹面給,外居奴婢六口,田五十結賜給。侍陵內侍韓聖揆加資,內廐馬鞍具一匹面給,外居奴婢四口,田三十結賜給。參奉李重鉉·李厚五,前參奉李厚中竝陞六。忠義李厚敍,直長除授,前忠義李濟夏勿論。進止差備中官郭喜完·金喜鎰,各上弦弓一張賜給。奠禮崔命顯書題除授。飯監朴順根,守僕二人,事知守僕四人,各色掌十六人,書員三人,限己身免役,已免役者,妻子妹壻中,限己身免役。房直二名,奴子四名,水工二名,限三年免役,而已免役者,妻子妹壻中,限三年免役。
傳于宋知濂曰,今番賞典,雖兼數事,毋得疊受。
傳于閔耆顯曰,政官牌招,賞典下批。
閔耆顯啓曰,吏曹判書李始源,參判申耆牌不進推考傳旨,今方捧入,而開政命下之後,如是違牌,不卽承膺,事甚未安。參議李存秀在外,判書·參判,竝更牌招,何如?傳曰,允。
閔耆顯啓曰,吏曹判書李始源,參判申耆再牌不進推考傳旨,今方捧入,而開政命下之後,連事違召,不卽承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
閔耆顯,以吏批言啓曰,守陵官西春君爗加資事命下,而已爲資窮,何以爲之?敢稟。傳曰,代加。
閔耆顯,以吏批言啓曰,侍陵官韓聖揆,孝安殿都薛里方得賢加資事命下,而本資俱是崇祿,今無可加之資,何以爲之?敢稟。傳曰,代加。
有政。吏批,判書李始源,參判申耆牌不進,參議李存秀在外,未肅拜,右副承旨洪奭周進。以金蓍根爲兵曹參議,任聖皐爲興德縣監,濟州牧使單韓鼎運,兼春秋單李泳夏,前縣監金獻祚年七十,通訓今加通政,侍從臣前正言金益鉉父,幼學權樂仁年七十,侍從臣前修撰權晙父,幼學鄭承毅年七十,侍從臣前掌令鄭時善父,開城敎授單朴聖鉉,永明尉洪顯周奉憲今加明德,宗戚執事知敦寧李彦植正憲今加崇政,享官副應敎金魯敬通訓今加通政,宗戚執事以上加資事承傳。再政。知義禁單金羲淳。
兵批,行判書韓晩裕病,參判閔昌爀,參議未差,參知尹孝寬入直進,右承旨李文會進,同知單朴宗柱,副護軍單金蓍根·沈鐓·朴聖洙·尹頤東,副司果弼聖齎·朴思默·趙碩章·徐俊輔·朴時源·閔德基·趙運休·韓喆濟·朴慶九·金民淳·任重白·李重鉉·李厚五竝單付。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
傳于李文會曰,坐直承旨入侍。
以慶尙監司尹光顔狀啓,淸道郡民家失火事,傳于金在昌曰,民家當寒失所,近日之連聞此啓,言念民事,亦甚矜惻。原恤典外,別加顧恤,使之卽爲結構,毋至失所棲遑事,廟堂分付。
以大司諫宋翼孝,司諫李萬榮,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
宋知濂,以禮曹言啓曰,景慕宮展謁,每於孟春孟秋取稟事,定式矣。今春展謁吉日,以何間推擇乎?敢稟。傳曰,以望後念前擇入。
李文會,以都摠府言啓曰,副摠管吳載重,以禁衛中軍軍兵等中日試放事,南別營晝仕出去之意,敢啓。傳曰,知道。
宋知濂,以禮曹言啓曰,以景慕宮展謁取稟草記,傳曰,以望後念前擇入事,命下矣。展謁吉日,令日官池景興推擇,則今正月十六日·十七日·十九日俱吉云。以何日定行乎?敢稟。傳曰,以十九日爲之。
閔耆顯,以吏曹言啓曰,各道殿最無下考,該曹摘發論勘,以越俸十等,定式施行矣。江原監司金履喬,守令殿最,無一下考,依定式越俸十等,何如?傳曰,允。
柳畊,以右邊捕盜廳言啓曰,前萬戶宋國仁,緊出於本廳被捉罪人金學成招辭,而宋國仁係是朝官,移義禁府之意,敢啓。傳曰,知道。
柳畊,以義禁府言啓曰,拿鞫事,命下矣。罪人宋國仁方囚捕廳,卽爲拿囚之意,敢啓。傳曰,知道。
柳畊,以義禁府言啓曰,保放罪人李彦一,病勢已差,依例還囚,而旣是二更量犯夜被捉者,依更數決杖二十度後放送,金弼鉉,還囚,捧供以入之意,敢啓。傳曰,知道。
義禁府啓目,罪人宋國仁口招云云。掛榜情節,明白綻露於捕廳究覈之時,金學成之指告,節節丁寧,無以掩諱兺除良,順金卽其矣奴子,而亦不敢隱諱以周紙往付等說,又有納招是白如乎,以此諸般端緖,逐條盤詰,屢加究覈是白乎矣,一向抵賴,無意輸款,究厥情狀,誠極痛惡。平問之下,勢難取服,刑推得情,何如?判付啓,觀此供辭,皆是發明,渠旣與金學成面質,學成拿致本府面質後,嚴加究問,若不輸款,直爲加刑取服爲良如敎。
柳畊,以義禁府言啓曰,捕廳罪人金學成拿致本府,與宋國仁面質事,命下矣。士人與常賤,如有自本府推問之事,則嚴囚南間,自是府例。金學成依例具格拿囚南間後,擧行之意,敢啓。傳曰,知道。
金在昌,以鑄錢所言啓曰,鑄錢依定奪,今月二十日爲始,鑄字洞均役廳倉內,設所開鑄之意,敢啓。傳曰,知道。
義禁府啓目,漢江祭東門守門護軍金弼鉉原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
鰲恩君李敬一疏曰,伏以,日月不居,孝安殿祥事奄過,伏惟聖慕罔極,廓然未逮。臣於再昨年以來,連上乞休之章,未蒙矜許之恩。昨年聖批若曰,卿今雖釋負,而在樞銜,其輔導之責則一也,臣聞命慙恧,益不知措躬之所也。藉使臣在少壯之時,顧以疎迂之質,綿薄之才,輔導之任,非所擬議,況今衰癃日甚,神識昏瞀,尤豈有一分近似於聖敎所及乎?第以恩諭旣隆,義分是懼,不敢爲累瀆之計,蹙伏泯默,亦已數月,而顧臣前後祈懇,悉暴肝血,仰惟聽卑之天,必有所俯燭其衷曲矣。況今歲籥已改,犬馬之齒,又添一籌,非但踰越禮防,已至五載,衰疾轉輾侵尋,跬步不能自力,凡干應參之公役,一未進身,名係朝籍,坐享厚廩,非但臣心之惶愧若隕淵谷,其在朝家事體,亦豈不乖當之甚乎?臣今杜門視蔭,息偃自在,臣實已退之身也,有休退之實,而無休退之名,名實之不相符,尤增臣罪戾而已。臣之情地,誠不勝萬萬悶隘,玆敢不避猥越,復申前懇。伏乞聖慈,天地父母,念禮訓之不可終違,軫私懇之轉益悶迫,亟命該曹,爲先將臣所帶諸司提擧之任,一竝鐫改,仍許臣休致之請,俾得安意飮啄,歌詠聖澤,千萬幸甚。臣無任云云。答曰,省疏具悉卿懇。頃於巽牘之批,盡予之意,意謂卿心亟回,不復爲此,卿章又至,何其不思之甚也?致仕有難輕許,屢請徒損國體,以卿之老成,何至如此也?卿其更勿辭巽。仍傳曰,此批答,遣史官傳諭于鰲恩君。
戶曹判書徐榮輔疏曰,伏以,日月迅邁,孝安殿終祥奄過,伏惟聖慕哀霣,廓然罔極。仍伏念,臣於昨秋,獲蒙恩暇,往省老母,仰戴洪造,俯伸微私,母子兄弟,聚首感祝,離違以來,月又五易矣。臣母夙抱貞疾,居常懍綴,每一承信,寧日恒少,臣身縻朝籍,雖不得數數請由,而其情之煎迫,未嘗食息暫弛。今當歲改之後,臣心之戀母,母心之思臣,一倍於他時,誠有按住而不可得者。臣之所帶本兼,俱是重任,固不敢爲曠之計,而情理之切懇,如右所陳,在聖朝孝理之政,宜蒙矜念。且臣弟任所,程途稍近,不過旬有餘日,可以往還,玆敢冒陳仰瀆。伏乞俯賜諒察,特許由暇,俾得往覲,少伸至情,千萬顒祝。臣無任云云。答曰,省疏具悉。所請依施。
東萊府使吳翰源疏曰,伏以臣性本庸愚,識又滅裂,最居人下,無與比數,而猥荷先大王拂拭之洪造,特蒙我殿下簡畀之隆恩,不以爲駑駘之鈍,任之以鎖鑰之重。臣受命以來,惶隕憂懼,靡所容措,惟當生死向前,矢心圖報,而以若謏淺,雖於簿書期會,尙患臨事僨誤,則顧何敢妄出愚慮,開喙論事,上煩九重之睿覽,下速一世之譏議,而第伏念,壃場有守,委任不輕,則誠當克殫,懷宜必陳,又何敢趑趄自阻,不思效人臣職分之所當然乎?臣自到本府,夙夜竭蹶,凡係邑弊,必加溯覈,不敢以循塗守轍,爲彌縫免罪之計,而適當邊政旁午,差倭跳踉,心未遑暇,事莫推究,日月蹉跎,此歲將盡,矯捄無術,終歸黽勉,中夜繞壁,不勝憂悶。苟究其受弊之由,則皆非一朝之故,千痼百瘼,雖難毛擧,而或關邊政之可革,或係民隱之可恤,甚至軍卒之無制,關防之失宜,其爲弊之最甚,爲慮之最大者,撮而論之,一曰任譯之物貨被執也,二曰軍丁之疊役虛簿也,三曰鍊士之不可不通變也,四曰守險之不可不預講也。其曰任譯之物貨被執云者,倭館通貨,自是商賈之業,而我國人蔘,卽土産之奇貨,夫何近年産愈貴而價愈騰,公私之需,幾乎乏絶,而倭人之貴蔘,十倍於我,每年例給之外,別以高價求貿,商賈之因此取利,甚爲不少。其所以蔘貨入給,名之曰被執,而任譯輩窺其利竇,中間投入,創出無前之例,多行被執之事,畢竟主客互換,商譯相繆,潛商之弊,於是乎狼藉,而和應分利,摘發無階,所謂任譯之於商賈,截然不相關涉,然後互爲詗察,自多發告,而今則彼此同心,助謀作奸,打成一片,此所以潛賣之利,便歸任譯之龍斷,例給之數,每多彼人之點退,邊禁蕩然,識者寒心,而且況任譯之物貨被執也?自料其買賣之利與不利,係於彼人之一怒一喜,故每於接倭之際,恐或少失其歡心,以喪其累千之利,雖有許大公幹,亦不敢正色吐氣,據理爭執,每每因私牽掣,臨公撓屈,其爲貽羞於邊門,受侮於島夷者,誠非細慮,故前後守臣之狀聞防塞,非止一再,廟堂之發關禁飭,亦復申明,而粵自二去戊午,嚴立科條,痛加禁革,則此弊漸止,庶有實效矣。其後戊寅給倭公木七百同中,除出三百同,每疋以二兩三錢,代捧於各邑,以爲貿蔘入給之擧。自此以後,譯輩夤緣憑依,而被執依舊,蔘弊更滋,守臣之或慮其事者,亦復因循遷就,以至于今日而莫之捄也。臣以爲,自今以後,任譯輩被執一款,痛加禁斷,嚴立科條,凡干我國之蔘貨與彼人之物産,其出其入,一付之商賈,而至於任譯之私自買賣者,隨其現發,竝以一律從事,則其他潛商之類,自當有詗發之路,而凡於公幹之際,亦必無掣礙之患矣。或者曰,近日蔘政極艱,雖有彼人之求貿,實無以應副,則被執一事,顧何有於禁與不禁云,而此有不然者,毋論蔘與雜貨,旣有被執之名,則自有買賣之事。今以公幹之人,行此販商之業,損我體而受彼侮,邊政之紊亂,孰甚於此?此臣所欲禁之之不可不嚴,言之之不敢不切者也。其曰軍丁之疊役虛簿云者,甲子式實人口男丁一萬四千六百四十一口內,老弱及儒校生出身等免役者爲八千一百十一口,應役實丁,纔爲六千五百三十口,而收布防軍爲一千五百七十四名,收布硫黃軍爲三百名,束伍·牙兵·烽軍·撥軍·牧子等爲二千三百二十二名,忠翊衛選武軍官·進上軍及炭軍爲七十三名,左水營及各鎭浦舟師·校卒爲二千一百八十八名,臣府案付各邑保·匠人·樂工等爲六百十二名,校院及各衙門所屬爲六百十一名,倭館宴享所屬爲一百三十名,臣府各廳武士軍卒及三班官屬爲一千九百五十名,都合爲九千七百六十名內,實應役爲六千五百三十口,則軍丁之不足,而爲疊役者,爲三千二百三十名,而其中兒弱之增年被簽,老癃之勒令仍役,不啻過五分之一,則疊役之外,又有此應頉而未頉,闔境疾首,流亡相續,或有幼學之冒錄,校生之踰額,雖一一査出,厥數無多,顧何補於疊役之夥然,應頉之無數乎?挽近軍役之弊,何邑不然,而臣府以咽喉必爭之地,邑少而面不過七,民殘而衙列有九,兵力分裂,邊備浩大,陸軍之不可兼水軍,而爲役疊焉,烽軍之無以帶撥軍,而爲役兼之,其他名色之彼此相疊者,不一而足,疊役之多,有非他邑之比,而邊民之困,莫若今日之甚矣。且況水營之屬,而爲本府之所屬,本府之屬而爲各鎭之所屬,東西應役,民已不堪,而營邑之臣,徒擁虛簿,萬一有風塵之警,各自按簿而點軍,則其將分身而應赴乎?軍法至嚴,闕伍則斬,人情到此,不死則逃耳。繭絲之減,旣無所施,保障之地,誰與爲守?此臣所以明發不寐,撫心而發嘆者也。然而疊役之蠲給,虛簿之充數,百爾思量,未得其術,苟求其術,要不過乎防布軍之分送各邑。然以一千五百七十四名之防軍,一朝而盡數分送者,事勢亦難,有不敢遽然仰請,而第念萊府之與灣府,其爲邊上重地一也。在朝家一視之政,處之宜無異同,以緩急論之,則萊府較緊,而灣府則兵無納布,只供身役。今以萊府之許多防軍,一切蠲布,雖不敢望,比於灣府,而如非朝家之深軫邊憂,大加更張,則萊府之凋殘漸有日下之勢,民生之困瘁,擧懷暮散之心,其爲深憂遠慮,不待智者而可知矣。臣以爲,本府防軍一千五百七十四名內,一千名則依舊置之於本府,其餘五百七十四名,則移定分送於各邑,以此五百七十四名之減數者,爲先略略分排,則疊役虛簿之患,庶幾有去其太甚,漸次釐正之望矣。且以邊門形便論之,本府爲根本之地,列鎭有藩籬之勢,先以臣府城底所居之民,蠲其身布,以固其根本之地,則根本旣固,藩籬之勢,亦將次第就緖,賴以爲安矣。府底之民,旣蠲其身布,永免疾苦之役,則舊居者旣安其堵,新來者以爲樂土,民生日以繁殖,邊圉賴以固重矣。爲今日邊謨者,誠無以過此,而議者以防布之猝難變通爲憂,而若蒙朝家處分,及今矯捄,則殆同下神劑於膏肓,得飮食於飢渴,苟或沁泄因循,則他日之悔,更不可及。臣雖無狀,顧安敢誇張其說,要民譽而誣聖總,自速妄言之誅也?其曰鍊士之不可不通變云者,本府與倭相隣,朝夕待變,如非士馬之强壯,器械之精利,則無以應倉卒之患,而臣府之軍,不過三千,梁·機之卒,纔爲六百。夫兵貴精而不貴多,若能合堅竝銳,呼吸赴應,則進可以禦敵,退可以保守矣。然而本府以平野孤城,內無巖險之固,外乏犄角之援,十里地而近接鯨海,一帆風而只隔馬島。若使蠻夷一朝起意外之變,駕海而暗襲,登陸而疾趨,瞬息之間,敵已臨城,則智者不及謀,壯士無所施,而束伍·牙兵·軍校之散在村里者,無以調發於一指顧之間。梁山·機張軍卒之遠在本邑者,無以赴救於大危急之際,平日所以按簿而點閱者,雖有數千之士,而固無及於一日之用矣。其所以應倉卒之患者,不過以府下民兵,登城自保,與之同生同死,而所存之數,合不滿千,校不知操弓者過半,卒不知持矛者居多。以此孤弱之軍,當彼猖獗之寇,惟將束手而斃,擧城而沒,則子房之籌,無所運於千里,常山之陷,固不待於五日矣。今夫處安而思危,先事而致慮者,事若有迂,言雖似妄,而第念微禽有桑土之繆,猛獸藏爪牙之利,故哲人見機,勇夫閉關,苟爲保障之策,而不能留意於陰雨之備,養士於昇平之日,則是無異於啓門而納賊矣。臣所以有區區之見,而不敢終自泯默,甘犯瀆擾之罪者也。臣府城底民戶,雖稱櫛比,而不過爲一千四百餘,男口爲三千一百餘,而除其老弱雜頉,當得壯丁五分之一,選爲牙兵,分作五哨,敎以放砲發矢,逐朔操鍊,屬之爲手下親兵,則雖當倉卒之變,足爲綏急之備,而兵無食則不可養,士無賞則無以勸。今以城底之民,得免防軍之役,則民無納布之苦,而擧得安堵而居矣,以此蠲布之民,選以爲牙兵,則必無妨礙之患矣。且臣府所在左別餉米九千一百六十石內,半分耗四百五十餘石,每年添付,徒爲邊民還多之弊,以此耗條,特爲劃下於臣府,俾爲武士施賞之資,則以此四百餘石,分排十二朔,每朔設幾窠料,使五哨牙兵,逐月砲射,以爲計分付料之地,則武藝不期勸而自勸,邊備不期嚴而自嚴。然後春秋而鍊陣,敎之以奇正攻守則雖以五哨之軍,如子弟之衛父兄,手足之捍頭目,而指揮使用,無往不可矣。澤潞之兵,復當稱銳於今日,田橫之士,未必專義於當時矣。其曰守險之不可不預講云者,臣府之設金井山城,始於癸未,終於甲午,至于辛亥,而以闊大難守,復設府城,自是以後,廢而不修者,已七十餘年,而頹堞舊址,完然尙在矣。臣纔到府,遍察形便,則金井山勢,如猛虎蹲踞,雄視遠近,而四面斗絶,南連九法之險,北有梵魚之固,東挾峻坂,西襟三江,而城在山上,狀如南漢,而大則倍之,中有水源不渴,可飮十萬之師,而橫壓沿海列鎭,以水營爲頭,以金海·機張爲尾,山城則居中,而俯臨本府十里之間,鼓角相聞。若使有兵有糧而守之,則雖有十萬之寇,無以仰攻於千仞之下,而山路百折,巖谷相縈,藏伏設疑,無處不可,若以數百殘卒,虛揷旌旗,暗設金鼓,則敵不敢睥睨而登城矣。今若不能攻圍,而直向大路,則賊之由水由陸者,無不戞過於城外五里之內,而梁山之沙背峴,本府之九法谷之通梁·金二邑者,俱是絶險,又有密陽之鵲院,最爲要隘,萬一本府失守,敵人猶懼前後之挾攻,不敢捨金井而直驅矣。此所以劍閣不守,則鄧艾有入蜀之勢,睢陽爲蔽,則韓滉專收淮之功者也。今以關防論之,則金井當爲南路第一,而一向抛棄,無意復設,昔人之功,可勝惜哉?今夫因丘爲高,事半功倍,若能收拾前功,磨以歲月,今年築一隅,明年築一面,則不過十年,可以集功,而此城之始設也,梁·機之糴糶,半輸城中,今雖廢之,倉基尙存,此出於有城則有兵,有兵則不可無食故也。然而兩邑之糴糶,或有遠輸之勞,而至於梁山之甘同,金海之蘇山,皆有累千包儲穀,且距城之遠,不滿十里,而今乃棄之於空曠之水濱,適足以藉他日之盜糧而已。臣謂移此兩倉於城內,使其本官依舊主管,而嚴其半留之令,則朝家不費一石之穀,城卒可借經年之餉,而城內平曠之地,田土膏沃,水草饒足。見今居民,已爲一百餘戶,若復設倉,則倉底賴活之類,將有日聚之勢,而土兵足以自保,已與空城而有異矣。其所守之法則梁·機·彦·密等邑近爲三四十里,遠不過百里,以此各邑之束伍,付之山城,而使臣府主管操鍊,則合城內外僧軍及倉底居民,不憂其不能守矣。如此而有兵有餉,設險而固守,則敵雖乘虛入寇,必不能長驅直進,而始銳之氣,已挫於入境之初矣。第念關防之役,毋論始設與復設,功費之浩大,每有計不入量之患,故當之者不無疑慮,議之者以爲迂遠,而至於此事,則臣亦料之已熟。今以築城之役,一付之臣府,限之以十年,責之以徐圖,則紓民力而無奪農之患,因舊址而有省費之效,而至如倉舍之移設,城樓之造建,則材瓦之用,工匠之費,所入不些,以若臣府之力綿,誠無以自辦,此則合有區劃之方,而亦不必更損國家之經用。只令本道監營及兵水營,各其助力,期於訖功,則道帥臣亦必有量宜措處之道,而此城一築,邊備永固,屹然爲南方壯鎭,而民將有一勞永逸之效矣。臣待罪邊門,留一日則有一日之責,職分之外,雖不敢越俎而言事,獨不可以盡吾所守之責,不思所以報效之萬一耶?臣本迂儒,不解事務,至於論兵,尤非其分,而愚衷所激,有此妄陳。臣亦非不知更張之爲難,而且如防軍五百七十四名之移送各邑,耗穀四百餘石之劃下本府,關防之復設,束伍之移屬,亦知其廟議之必以爲難,而邊門之要害,與他邑懸殊,邊務之緊重,與他事自別,苟非大加更張,反弊爲利,則臣恐一年二年,邊政益隳,民力愈殘,後之費心力者,必十倍於前矣。譬如人之有病者,不能治之於微,而以至身體臟腑之無不受邪,則華·扁無所用其巧,良藥無以奏其功矣。臣雖至愚,豈不知煩瀆之爲罪,而受恩罔極,他不暇顧,冒昧條陳。伏乞聖明,少加留神,將臣此疏,下之廟堂裁稟焉。臣無任云云。省疏具悉。所陳俱係邊政,且關府弊,竝令廟堂稟處。
副修撰朴大圭疏曰,伏以,穀燧迭易,孝安殿祥事奄過,伏惟聖心慨廓,益復靡屆。仍伏念,臣姿本憃愚,業又荒頹,粗習功令之技,亶爲祿仕之圖,而倖竊濫第,遽玷淸選,周旋於綾被之直,叨陪於香案之前,亦旣一再遭矣。對方冊而懵乎無知,承睿問而茫然未達,强索旨義,全沒引據,略欲敷陳,率多牴牾,徒荷龍光,未補螢爝,臣雖恬然,人謂斯何?況當春晷漸紓,講筵頻開之時,勉殷學於終始,贊周光於緝熙,卽論思啓沃者之責也。豈可使如臣空空蔑蔑者,苟然充位也哉?臣方居寵若驚,以榮爲懼,顧何敢猥陳私懇,而錫類之仁,無物不遂,及老之澤,與春同和,臣抱至切之情,而不一鳴號,則是自阻於孝理之天也。臣世受國恩,獲忝蔭籍,未遂專城之養,奄罹失怙之痛,喪制甫闋,科名旋侈,銜不洎之餘哀,增遇喜之新愴,劬勞之報,惟偏母在耳。粵昔仁祖朝,臣之先祖臣文孝公長遠,製進月課反哺烏詩,有曰士有親在堂,貧無甘旨具,微禽亦動人,淚落林烏哺,下敎若曰,此人父母生存乎?喉院啓以只有偏母,仍下敎曰,觀此絶句,誠孝非凡,一家忠孝,令人感歎也。風樹之比,古人所傷,其令該曹優給米布,俾免不待之痛,自是厥後,屢懇惠養,輒蒙恩許。以臣不肖,雖不敢妄擬於臣祖,而感聖祖之異渥,誦家庭之舊聞,在今情私,與昔相符。臣母年迫七耋,備經百囏,方其未衰,無異篤老,及其已老,益就癃痼,痰癖肆於內,風眩發於外,衰氣潛鑠,勢同下山,弱胃漸敗,食未滿龠,長委床席,專須藥餌。臣祿雖代耕,計拙謀生滫瀡之具,尙患失宜,滋補之劑,尤所不給,母恩未酬,子職全虧。臣情到此,食息未安,毛檄之奉,人子所喜,潘輿之行,婦女所艶,矧今崦嵫之暮景難駐,草暉之寸心易違,此臣所以不恤干恩之嫌,而敢控疾聲之籲者也。伏乞聖慈,諒由中之懇,垂體下之恩,許令選部,畀臣一小邑,得以將母之官,俾霑榮養,則臣謹當頌祝洪造,隕結爲期而已。臣無〈任〉云云。省疏具悉。疏辭下該曹稟處。
檢閱鄭觀綏疏曰,伏以,臣卽接家信,則臣母素患痰痺之疾,近添輪行之症,咳喘孔劇,食飮專却,眞元隨脫,氣息凜綴,轉側須人,促臣歸視,臣聞此報,心神飛越。第伏念,臣之前後瀆擾,非止一再,揆以分義,極知萬萬惶懍,而情理所迫,有不暇顧,玆敢忙陳短章,徑出禁扃。伏乞聖慈,俯垂鑑諒,亟遞臣所帶之職,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
丁卯正月十三日辰時,上御熙政堂。下直守令入侍時,右副承旨洪奭周,假注書尹錫永,記注官崔鳳和,記事官李若洙,以次進伏上命右承旨入侍。賤臣出,與右承旨李文會偕入進伏訖。上命守令次次進奏職姓名,仍敎曰,雖侍從守令,竝奏七事講,可也。南陽府使李顯默,楚山府使李東埴,慈山府使李羽晉,慶興府使李允德,仁同縣監李膺福,長淵縣監李宗海,橫城縣監權抑,安州牧使李海淸,瑞山郡守鄭祖榮,梁山郡守李龜雲,固城縣令南惠寬,海南縣監任㸁,泰川縣監李章垕,巨濟府使李永建,咸從府使李煥益,遂安郡守李濟和,舒川郡守李存敬,益山郡守兪漢敏,交河郡守金相任,金城縣令李元默,永平縣令曺文檢,德山縣監鄭來重,陰竹縣監朴寅休,全義縣監李英孝,平澤縣監兪孟煥,恩津縣監趙鎭寬,唐津縣監宋啓楨,永同縣監金在源,英陽縣監曺錫倫,任實縣監閔致成,聞慶縣監朴喆源,眞寶縣監金文欽,知禮縣監金熙臣等,以次奏職姓名。上命奏七事講訖。上敎曰,下往善爲之。至麟蹄縣監李宗孝,進奏職姓名,仍奏七事講,上敎曰,爾則異於他家子孫,下往善爲之。漣川縣監成國民,泗川縣監李元煜,長鬐縣監權遂,機張縣監柳英喆等,奏職姓名,仍奏七事訖。上敎曰,下往善爲之,可也。仍敎曰,宣諭爲之。文會承命擧行。又敎曰,七事別諭,次第爲之。文會承命擧行訖。上命守令先退。奭周曰,右邊捕將言送于本院,以爲昨年匿名掛榜罪人跟捕,則有指嗾根因,而係是朝官,故不敢自下擅便云矣。上曰,捕將入來乎?奭周曰,今方待令於政院矣。上命注書出去,捕將使之入侍。又命書傳敎曰,左議政入侍。賤臣承命出傳。上又命書傳敎曰,諸承旨持公事入侍。鳳和承命出傳。賤臣與右邊捕盜大將李得濟進伏,都承旨閔耆顯,左副承旨柳畊,同副承旨宋知濂,持公事進伏。得濟曰,十一日刑曹判書趙得永以婢夫金學成行止殊常,送言于本廳,故捉來緊問,則諸般凶悖之外,露出掛榜之事,其招內,與前訓鍊主簿宋國仁親熟矣。國仁則刑判爲兵判時,以其差送於遠地邊將爲嫌,渠亦得罪於前兵判矣。國仁稱以原情,給一丈紙,使掛書於闕門近處,故渠果掛置於文禧廟牆外云。招來國仁奴子問之,則渠上典,使渠掛書於鄕校洞趙判書家,而畏巡邏未敢矣云,而其他所供,皆如學成之言矣。問學成以掛書日字,則不能記憶,而初七日着新衣,其後二日爲之云,而得掛書於十二月初十日,則其在初九日夕初十日曉分明矣。國仁則自外平問,終不直告矣。上曰,婢夫則平問而取服乎?得濟曰,婢夫與奴子,平問而取招矣。假注書鄭元容與左議政李時秀,偕入進伏。時秀曰,連日勞動之餘,聖體,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,捕將俄有所奏,而本事卿聞其梗槪耶?時秀曰,臣於候班入來時聞之,而其情狀萬萬叵測,言無觸犯所重,而大體朝廷皆入矣。上曰,廷臣中無見漏者乎?時秀曰,位高者入之,合爲十七矣。其言辭或如比方,或雜以俚語,末則如總論而或用經傳句語,槪是眩惑恍惚之計也。當初知非出於下賤無知之人,而今於捕廳,因他事摘發,則鄕谷武弁,亦不能獨辦,必有指嗾之人矣。上曰,事雖些小而亦大矣,自禁府擧行,何如?時秀曰,白徒則自捕廳可治,而旣經東班正職,則以法治之。臣意則依拿鞫例捧招,一向抵賴則加刑,又有援引者,依年前悖通儒生例,或自秋曹·捕廳治之,或移王府治之,各別究覈嚴懲宜矣。上曰,捕將以取招文案待令乎?筵退後入之,可也。時秀曰,事極嚴密,王府有文蹟,然後可以擧行矣。上命書傳敎曰,金吾堂上牌招,拿鞫擧行。出榻敎上曰,捕將有更奏之事乎?得濟曰,別無可以仰達,而國仁則專事抵賴,而學成與奴子,招辭節節符合矣。上命大臣·捕將先退。時秀·得濟退出。上曰,公事勿爲讀奏,直爲入之,可也。仍敎曰,判付則出去書之。上曰,今日閣臣番誰也?奭周曰,檢校待敎朴宗薰也。王大妃殿進御加味二陳湯三貼製入事。出榻敎上命退,諸臣以次退出。
丁卯正月十三日申時,上御誠正閣。右承旨入侍時,右承旨李文會,假注書尹錫永,記注官崔鳳和,記事官李若洙,檢校待敎朴宗薰,以次進伏訖。上命公事入之,仍敎曰,中日單子,武藝別監名字誤書,何其不審耶?向來申飭後,又復如是耶?文會曰,臣之矇然捧入,萬萬惶悚,而當該堂上,推考,何如?上命書傳敎曰,前後申飭,何如?中日試取至嚴,雖似閑漫公事,亦是軍務中事,今日中日單子,有誤書處,不可無警。當該兵曹摠府堂上,竝從重推考。仍敎曰,判付則出去書之,可也。上命閣臣先退,又命退,諸臣以次退出。
上在昌德宮。停常參·經筵。
李文會啓曰,行大司憲李直輔在外,執義李重蓮,掌令李在璣未肅拜,李基崇,持平柳·閔昌呂呈辭,監察茶時之意,敢啓。傳曰,知道。
金在昌啓曰,左副承旨柳畊,今日不爲仕進,卽爲牌招,何如?傳曰,允。
傳于宋知濂曰,禮房承旨馳詣宗廟·景慕宮,奉審摘奸以來。
傳于洪奭周曰,在院承旨入侍。
以左副承旨柳畊牌不進罷職傳旨,傳于洪奭周曰,只推。
傳于洪奭周曰,右承旨·右副承旨入侍。
傳于李文會曰,出宮門路,以協陽門爲之。
傳于李文會曰,侍衛軍兵毛具。
宋知濂,以奎章閣言啓曰,明日卽奉慕堂春孟朔奉審日次,臣等進詣擧行之意,敢啓。傳曰,知道。
宋知濂,以吏曹言啓曰,卽接通禮院牒報,則以爲,明日孝安殿望祭親行時,左右通禮不可不備,而左通禮崔履亨身病猝重,不得進參,卽速變通,及時擧行之地云。通禮院左通禮崔履亨,今姑改差,其代口傳擬入之意,敢啓。傳曰,知道。
吏曹口傳政事,以李德鉉爲左通禮。
宋知濂,以禮曹言啓曰,皇壇壇上及祭器等物,每年孟春,戶禮曹堂上奉審事定式矣。今正月十六日,臣曹與戶曹堂上奉審後,稟處,何如?傳曰,允。
李文會,以兵曹言啓曰,今正月十九日大駕詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,馬軍三哨,全屬先廂,禁衛營鄕軍五哨,御營廳鄕軍五哨,禁御兩營騎士各二番,御將都領,全屬後廂,內外各營入直馬步軍,摠使都領,留陣禁軍入直外,四番隨駕,餘軍留營,置之,可也。
李文會,以義禁府言啓曰,平安監司李勉兢啓本內,碧潼郡守徐春輔罪狀,令攸司稟處事,啓下矣。徐春輔時在任所,依例發遣府書吏,交代後拿來,何如?傳曰,待待命拿囚。
義禁府啓目,罪人宋國仁更招云云。向前宋國仁亦,謹依判付辭意,與金學成面質,則學成之言,前後情節,無一呑吐,詳細納供,與捕廳所招,少無違錯。國仁段,其所發明,不過曰冤痛而已,初無指一自明之端是白遣,甚至於嚴訊盤覈之時,亦不能明白發明,而所陳全是窘遁糢糊,無一憑據取信是白如乎,惟其凶悖之性,萬無輸款之意,一向抵賴,只稱冤枉,而指使同謀之誰某,一竝牢諱,究厥情狀,誠極痛惋,待栲訊限滿,更加嚴刑,期於得情爲白乎旀,此與尋常罪犯,輕重懸殊,爲先具格移囚南間,何如?判付啓,移囚事,依允爲旀,囚供之一直粧撰,無意輸情,萬萬痛惡,更爲嚴覈,期於取服,而奴屬之可問者,文書之可考者,亦自捕廳依例擧行爲良如敎。
丁卯正月十四日辰時,上御誠正閣。在院承旨入侍時,行左承旨金在昌,右承旨李文會,右副承旨洪奭周,假注書尹錫永·柳榮五,記注官崔鳳和,記事官李若洙,檢校待敎朴宗薰,以次進伏訖。上命讀公事。在昌·文會·奭周讀奏訖。上曰,判付出去書之,可也。仍命閣臣先退,諸臣以次退出。
丁卯正月十四日申時,上御誠正閣。右承旨·右副承旨入侍時,右承旨李文會,右副承旨洪奭周,假注書柳榮五,記注官崔鳳和,記事官李若洙,檢校待敎朴宗薰,以次進伏訖。上命讀公事。文會·奭周讀奏訖。上曰,判付出去書之,可也。仍命閣臣先退,諸臣以次退出。
上在昌德宮。停常參·經筵。
藥房提調徐榮輔,右副承旨洪奭周啓曰,親行望祭,聖慕彌新,侵曉還內,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,嘉順宮,藥房口傳問安。答曰,知道。
宋知濂啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
宋知濂啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本營軍兵,日次私習云矣,敢啓。傳曰,知道。
宋知濂啓曰,三品官之無得過三日,循例請牌,曾有定式矣。兵曹參議金蓍根,除拜後過三日不爲出肅,事體所在,誠甚未安。從重推考,仍卽牌招察任,何如?傳曰,允。
宋知濂啓曰,卽者校理李愚在,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以知義禁金羲淳牌不進推考傳旨,傳于宋知濂曰,更爲牌招。
以大司諫宋翼孝,司諫李萬榮,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于宋知濂曰,只推。
宋知濂啓曰,行大司憲李直輔在外,執義李重蓮,掌令李在璣·李基崇,持平閔昌呂·柳牌不進,監察茶時之意,敢啓。傳曰,知道。
宋知濂,以弘文館言啓曰,本館上番闕直,事甚未安。副校理朴宗琦·洪大浩,竝卽牌招,以爲推移入直之地,何如?傳曰,允。
以副校理朴宗琦·洪大浩牌不進罷職傳旨,傳于宋知濂曰,只推。
宋知濂,以弘文館言啓曰,本館上番闕直,事甚未安。副校理朴宗琦·洪大浩,旣有只推之命,竝卽牌招,以爲推移入直之地,何如?傳曰,允。
以副校理朴宗琦·洪大浩牌不進罷職傳旨,傳于宋知濂曰,只推。
宋知濂,以奎章閣言啓曰,景慕宮望廟樓今望奉審,無頉之意,敢啓。傳曰,知道。
宋知濂,以吏曹言啓曰,成均館典籍李永純·申在業呈狀內,矣身素患痰癖之症,挾感添劇,萬無起動供職之望云。公忠道都事鄭進明呈狀內,矣身素患痰癖之症,當此換節之時,一倍添劇,萬無供仕之望云。身病俱如是沈篤,則有難强令察任,竝改差,何如?傳曰,允。
宋知濂,以吏曹言啓曰,南學訓導金載鎭,除拜後過限不上來,依例改差,何如?傳曰,允。
宋知濂,以兵曹言啓曰,宣傳官李元植,忠壯衛將李恒訥,俱以痰癖之症,當寒添劇,時月之內,萬無供職之望,呈狀乞遞。病旣如此,則不可强令察任,竝改差,何如?傳曰,允。
宋知濂,以備邊司言啓曰,會寧開市,旣已完畢,令槐院撰出咨文,別定禁軍,騎發下送于灣府,使之傳給鳳城將處,以爲傳致北京之地,何如?傳曰,允。
宋知濂,以禮曹言啓曰,卽接文義幼學吳伯臣所志,則以爲,同姓五寸姪相杰,嫡妾俱無子,以其同姓六寸兄相福第三子義甲,欲爲繼後,諸族相議,衆論歸一,而相杰夫妻,俱爲作故,不得循例禮斜,依定式草記稟處事呈狀矣。凡係宗立後者,兩邊與受,明有可據,而不得登聞者,許令該曹論理草記事,曾有筵稟定式,而門長吳伯臣所訴旣如此,依定式,吳相福第三子義甲,立爲吳相杰之後,何如?傳曰,允。
金在昌以漢城府言啓曰,今年歲饌老人抄啓,歲首已爲擧行,而卽接西部都事李文遠所報,則故領中樞府事朴宗岳妻貞敬夫人金氏今年爲七十二,當入於歲饌抄啓,而因本家單子之今始來呈,以致該部不及聞知,歲首別單,未免遺漏云。大臣夫人,事體自別,該部之當初漏報,事勢雖或無怪,而擧行難免疎忽,當該部官,不可無警。令該府拿問處之,歲饌令該曹考例題給,何如?傳曰,允。衣資食物加數輸送,仍令郞官存問以來。
宋知濂啓曰,堂下官之無得陳疏擅行,自有定式矣。正言孟欽圭,謂有情私,呈疏徑行,原疏所當退却,而旣是言事,故雖不得不捧入,揆以事體,萬萬未安。所當重勘,而本院請推之外,無他可施之罰,何以爲之?敢稟。傳曰,已許遞矣。
吏曹啓目粘連,觀此弘文館副修撰朴大圭上疏,則以爲,臣母年迫七耋,備經百艱,方其未衰,無異篤老,及其已老,益就癃痼,痰癖肆於內,風眩發於外,衰氣潛鑠,勢同下山,長委床褥,專須藥餌,臣祿雖代耕,計拙謀生,滫瀡之具,常患失宜,滋補之劑,尤所不及,母恩未酬,子職全虧,毛檄之奉,人子所喜,潘輿之行,婦女所艶,矧今崦嵫之暮境難駐,草暉之寸心易違?伏乞聖慈,諒由中之懇,垂體下之恩,仍令選部畀臣一小邑,得以將母之官,俾沾榮養亦爲白有臥乎所,朴大圭之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如良。
義禁府啓目粘連,向前金弼鉉亦,祭壇守門,旣是啓差之任,晩後進去,極爲可駭。以此照律,何如?判付啓,依允。
義禁府啓目,罪人宋國仁更招云云。向前罪人宋國仁亦,謹依判付內辭意,逐條盤問,箇箇究詰,期於取服是白乎矣。以其凶頑奸譎之性,初無的實發明之端,而姪奴之供,謂之殺我,捕廳之招,謂之勒捧,一味頑拒是白遣,況又渠姪杞獻,捕廳納供,手書着名,證據明白,眞贓綻露,而渠敢曰上款閒漫酬酢,雖或有之,下款緊切語脈,初無是語是如語沒倫脊,而游辭粧撰,指意閃忽,情狀凶譎,百般盤覈,屢回究問是白乎矣。斷無輸款之意,究厥情狀,萬萬痛惡,平問之下,實無以鉤得情節是白如乎,更加嚴刑,期於取服,何如?判付啓,依允。
校理李愚在疏曰,伏以,臣之老母,自昨冬以來,重患輪感,元氣大脫,兼發膈滯之症,連試藥餌,少有差勢,故黽勉就職矣。卽接家信,調攝失宜,宿證越添,飮啖全却,氣息凜綴,促臣歸護。臣自聞此報,按住不得,徑出禁扃。伏乞聖慈,亟賜鐫改,以便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
正言孟欽圭疏曰,伏以,日月流邁,孝安殿祥事奄過,伏惟聖慕廓然,益復罔極。臣以八耋垂盡之年,叨六朔未遞之官,廩米月侈於旅廚,院隷日給於使令,美食安坐,一呼衆諾,莫非我聖上隆天厚地,至德深恩之淪肌浹髓者,而一身榮耀,滿心惶感,苟欲效涓埃報答之悃,則惟在竭蹶趨走,殫誠盡職,以酬隆私之萬一,而只緣臺署之閱歲未經,尙作冗閑之散秩,例未奉天牌之寵臨,願莫遂文陛之一登,而徒切尸位之愧,難免素餐之譏,威罰不下,鐫免無期,終自歸於辜恩負國之科,臣日夜悚蹙,實不知措躬之所也。因伏念,臣於昨秋應旨之疏,略陳固邊圉重標信數件事矣。及承恩批,溫優鄭重,奬之以切實,諭之以體念,仍下令該曹稟處之命,臣雙擎百拜,感極而涕,獨自私語於心曰,如臣疎逖之蹤,鹵莽之識,顧何以得此於君父也?苟其言之或行,而一毫有補於民國,則雖其身之卽日溘死,庶無恨也。獨奈臣以老傖新進,不見數於同朝,終未免事寢而不報,臣於是,反省慙恧,無地自容,而復何敢爲抗顔論事之計哉?第念,臣歸死之期已迫,便訣之戀冞深,苟於此時,無一言以報君恩,則亦將重得罪於朝端,而永不瞑於泉下矣。臣豈敢爲此哉?玆敢不避僭猥,謹以目下數三事,齋沐而陳之,惟殿下恕其耄妄,而察其衷悃焉。臣雖未署之銜,其名則臺臣也,請以臺閣之事先言之。夫臺閣之任,卽出入禁闥,補闕拾遺,繩愆糾謬,成就君德者,而古人所云與宰相等者,卽諫臣之謂也。然則其責任之不輕而重,固非大小百執事之所可倫比者,而其職事之不可一日瘝曠也明矣。是故古之明君哲辟,必有暬御之箴,瞽史之誦,左而記言,右而記動,不使斯須離於君所者,夫孰非後世臺閣之任乎?衮職有闕,惟仲山甫補之,而王躬是保,夙夜匪懈,卽其職耳。唐太宗嘗語魏徵曰,卿箴規朕失,不可一日離左右,宋仁宗每於宰相之上殿論事,必令諫官隨入,由是觀之,則官雖卑,其所擔夯,果何等重大,而立殿陛爭是非之責,豈可一日而或曠乎?臣竊伏觀今日臺閣之臣,卽周山甫夙夜匪懈之職也,唐鄭公不離左右之任也,宋殿之隨宰相同入之官也,而暬箴史誦,記言記動之責,專萃於諫以名官之身,則其不可占便而曠職也,不待智者而可見矣。夫何近日以來,院府之官,乃以違牌不進爲高致,諸臺牌招之啓,日日蒙允,而及觀邸報,則憲府臣某某,諫院臣某某,一齊違召,今日如是,明日如是,拖至於經月踰時,而牌不進三字,便成謄傳之前例,臣未敢知兩臺諸臣之職,其果如是而已乎。夫人臣事君之道,不以趨走承順爲恭者,是蓋立朝之大節,則苟有情勢之難安,義理之不可,而揆分度宜,難進易退,是固淸朝之美事,而今日兩臺之臣,則初無情勢之可引,義理之可據,而日事違牌,便成格例者,豈非可慨之甚者乎?況今大論方張,義重沐浴,則惟當日詣臺次,務積誠悃,期於得請,是乃目前第一道理,而乃反從容玩愒,以度時日,亂逆何時而可討乎,義理何時而可明乎?顧今前後院府之臣,或有耆舊宿望,或多故家名流,則顧其心,豈不欲日入禁闥,效補拾糾繩之忠,且以明目張膽,誅討亂賊,爲急速先務,而敢有一毫怠緩之意哉?但俗習已成,隨衆浮沈,乃不能獨自仕進,爲人指目,一味逡巡,以至於不備,姑停之望,亦罕見於爛紙之上,可勝歎哉?如是不已,則國體之虧損,臺風之委靡,實非薄物細故也。伏願殿下,明降諭旨,開示誠意,嚴加警飭,日賜引接,諮訪得失,開廣聰明,俾得以知無不言,言無不盡,以夾補聖代,無闕政之治,因下諸賊施當律之兪音,使義理益闡,亂賊知懼,則世道幸甚。於戲,恭惟我殿下,聖姿天縱,睿學日新,頻接經幄之臣,克勤講討之工,而常以先正臣文成公李珥所製進聖學輯要一書,尤致意焉。猗歟,聖哉,殿下之學,知所本矣。夫聖王爲治之要,備載於大學一篇,蓋修齊治平之道,必本於格致誠正之工,而格致誠正之效,終致夫修齊治平之功故也。是故先正之編輯是書也,大率一遵大學綱領條目,發明推衍,詳細委曲,凡於格致誠正之義,修齊治平之道,字字硏究,句句推詳,曲暢旁通,纖悉備具者,罔非贊周文緝熙之工,資衛武切蹉之德者也。以故乃名之曰聖學輯要,而朱子所謂平生精力盡在此書者,臣於先正,亦云,昔先正進是書於聖祖也,其箚中有曰,因其書而察夫理,明其理而措諸行,以盡夫成己成物之功,又曰,不患讀書之不博,而患察理之不精,不患見知之不廣,而患踐履之不篤,察之不精者,由乎不領其要,踐之不篤者,由乎不致其誠,領其要然後能知其味,知其味然後能致其誠。嗚呼,自古論講學之方,至此而無復餘蘊,而先正愛君之誠,吁亦切矣。惟我殿下,聰明睿知,銳意典學,誠可謂高出百王,而眞先正序文中千載一時,幾不可失者,復見於今日矣。嗟乎,獨不得篤學論道如先正者,使吾君天顔溫粹,酬酢如響於晝接夜對之際也。因伏念,先正亦嘗論讀書之法,而其言曰,深解義趣,每句必求踐履之方,若口讀而心不體身不行,則書自書我自我,何益之有?誠哉,是言。臣愚死罪,伏不敢知殿下之進講是書也,果能因書而察理,明理而措行,博而精而廣而篤,領其要而知其味,一如先正進箚之語,讀書之法,而以盡夫成己成物之功也耶。方今濟濟於橫經之列,以備前席之顧問者,無非聖世之極選,一代之雅望,則必有以此言,仰勉於法筵講討之際者,而我聖上,亦必有以嘉納而深體之者矣。至如原書第二篇窮理章,論天地人物之理,第四篇識時務章,論更張之道,安民章,論修軍政之說,俱是當今之最可講明而施行者也。於休,我殿下,以曠世興感之聖意,勤隻日進講之睿工,必有如將朝夕遇於先正,而致之於筵席之前之宸想也。臣不勝欽仰贊歎,而第伏念,孟子之言曰,誦其詩讀其書,而不知其人可乎?今殿下旣讀其書,而知其人矣。苟於是書進講之際,益加硏究,一切體念,有若賜對先正,而反復參證,親切敬聽者,則是與先正之肅肅紳佩,左右於香案之前,而日進其忠言格論者,無以異矣,復安有不同時之嘆哉?伏願殿下緝熙光明,至誠無息,益懋聖益聖新又新之工,則睿學之日就月將,豈有量哉?而先正進是書之功,可期於是乎爲大矣。惟殿下懋哉懋哉。臣伏見今正月初一日傳敎下者,十行丹綸,勤勤懇懇,凡所以致意於民國之本,軫念於衣食之原者,亶出於體仁天建寅之化,追羲經先甲之義,而爰命守藩之臣,明飭懋穡之方。大哉,王言,雖以唐堯授時之命,漢帝方春之詔,顧無以過乎此也。明命一下,八域風動,凡在旬宣居留之任者,孰敢不悉心對揚,以冀贊屢豐之聖化,而坊曲布諭之日,民之老羸癃疾者,必將扶杖而往聽之,願有以少須臾無死也。猗歟,盛哉,第伏念,裕民國之道,雖在於勸耕桑,而勸耕桑之要,亶在於得其本領而已。夫吾民衣食之本,孰不知專賴於耕桑,而思有以勸課之哉?然而閭里之間,猶未免年豐而啼飢,冬暖而呼寒者,此其故何哉?正由於儲水之無術,種桑之不廣,而衣食之本,未能先立而然也。夫百畝之田,各有溝洫,周官之制也,五畝之宅,樹之以桑,孟子之訓也。顧今井田之制,固不可猝議,而若其儲水之法,種桑之方,豈以古今而異宜哉?我國地勢,峽野參錯,長谷生水之處,大川穿洑之地,及廣築堤堰,汪洋成湖者,則全賴浸灌之功,能免旱乾之患,除非風霜蟲雹之災,則可謂凶年不能殺,而獨奈彼高燥奉天之畓,旣非谷水之可以激而上者也,亦非遠川之可以引而及者也。是以苟當春夏之旱,則每不能落種移秧,而輒致歉荒之害,或連年不得望其有秋也。蓋東方野農,太半如是,而旱土民生之所以偏於困悴者也。臣愚以爲,如此之地,則略依築堰之法,同井之義,使其連境比界耕作之民,或五六家或七八家,各除其所耕之田十分之一,合穿一池,以灌注收蓄,秋冬早春,或雨或雪及凍解氷釋之水,則至於二三月之間,必致其洋洋滿盈,而足可爲落種移秧之資矣。夫旣移秧矣,而因値旱餘之晩雨,則其勃然而興,可立而待,而庶乎冀其登熟矣。至若種桑之方,則必遵孟子之訓,使一國生民,勤播桑葚,待其稍茁,各於其宅邊隙地,田畔空阡,隨宜栽種,以多爲準,無一戶之不然,無一民之敢怠,則未及十年,將可見村村成林,家家養蠶,老者衣帛,黎民不寒矣。向臣所謂勸耕桑之本,亶在於如右所陳兩條事,而亦必待守令之察民生之勞惰而賞罰之,方伯之考守令之勤慢而殿最之,然後儲水種桑之功,可得永爲成法,而終有實效矣。若夫條件之細密,區劃之精詳,事功之各因其情,措置之各得其當,惟在於任事者之從便闊狹,量宜裁酌,不擾不弛,勿忘勿助,務在因地利順民情,而永爲遵守施措之策而已,臣不敢薾縷重複,以犯猥瑣煩屑之罪也。伏望聖明,若以臣言不以爲不可,則乞將臣疏辭,下諭于八道·四都之守臣,使之商確施行,期有成績,則民生幸甚,國家幸甚。臣鹵莽謭劣,老無知識,而但愛君之心,得於天賦,憂國之願,出於愚悃,敢將耄妄之管見,仰瀆崇嚴之荃聽。伏願殿下,恕其罪而察其言,則臣不勝幸甚。抑臣有私情之萬萬切急者,臣之祖父母墳山,在於公忠道天安地,而昨夏旱潦之後,莎草枯損,塋域崩破,入秋以後,將欲爲修築補完之計矣。臣於此際,猥承召旨,不敢顧私,來肅恩命,久未鐫遞,旅邸之中,冉冉經年,而遽見寒盡而春生矣。顧今和煦解凍,墓役將始,而臣旣終鮮兄弟,又無從父昆季,臣若未歸,則將無以董飭修改之役,以完大事,情私隕迫。玆敢不避猥越,附陳疏末,徑尋鄕路。伏乞聖慈,諒臣至切之情,治臣擅離之罪,以肅朝綱,以安私分,千萬伏祝。臣無任云云。省疏具悉。爾以年老疎逖之蹤,連陳切實當務之言,深庸嘉乃,當體念服膺。臺閣事,令政院申飭,農政事,令廟堂分付。堂下無得擅行,雖有定式,情理旣爲如是,許遞本職。
孝安殿望祭親行敎是時,亞獻官光恩副尉金箕性,終獻官永明尉洪顯周,贊禮禮曹判書曺允大,典祀官奉常正金孝秀,宮闈令尙膳曺壽喆,執禮副司果呂東植,執尊修撰朴孝成,大祝應敎朴宗薰,祝史修撰金啓河,齋郞副修撰李志淵,盥洗位禮曹正郞辛碩林,兵曹正郞洪祐燮,爵洗位兵曹佐郞李希祖,典籍趙德履,亞終獻盥洗位直講安以鼎,贊者引儀趙明益·成海默,謁者兼引儀崔好鎭·鄭在翼,贊引假引儀沈憲永·朴惟儉,祭監監察孫錫祉·康達秀。
丁卯正月十五日子時,上詣孝安殿。望祭親行入侍時,行左承旨金在昌,右承旨李文會,右副承旨洪奭周,同副承旨宋知濂,假注書尹錫永·柳榮五,記注官崔鳳和,記事官李若洙,檢校直提學徐榮輔,檢校直閣沈象奎,檢校待敎朴宗薰,待敎朴綺壽,以次侍立。時至,通禮跪啓請外辦。上具淺澹服·翼善冠·烏犀帶·黑皮靴,乘輿出宣化門。榮輔曰,侵夜勞動,聖體,若何?上曰,一樣矣。仍由協陽門·銅龍門,至崇化門。通禮跪啓請降輿。上降輿,入齋殿後,問安勿爲之事。出榻敎諸臣侍立。時至,通禮跪啓請行禮。上出幄次,通禮前導。上入詣版位。贊禮跪啓請俯伏哭。上俯伏哭。贊禮啓請止哭興,四拜興平身。上止哭行四拜禮。贊禮啓請行禮,導殿下詣盥洗位。上盥洗訖。贊禮導殿下詣尊所。奭周酌酒,知濂授酒。上仍詣神位前。贊禮跪請跪,上跪。在昌奉香,知濂奉爐。贊禮啓請三上香,上三上香。贊禮啓請執爵獻爵,知濂奉爵以進,上執爵授奭周,奭周奉奠于靈座前。贊禮啓請俯伏興少退,上俯伏興少退。宗薰跪讀祝文訖。贊禮啓請俯伏興平身,上俯伏興平身。贊禮前導上降復位。光恩副尉金箕性,永明尉洪顯周,以次行亞終獻禮如儀訖。贊禮啓請俯伏哭,上俯伏哭。贊禮啓請止哭,上止哭。贊禮啓請興,四拜興平身,上行四拜禮。贊禮前導上詣望燎位訖。贊禮啓請禮畢,導上還詣齋殿。諸臣侍立。親祭罷後,問安勿爲之事。出榻敎少頃,通禮跪請外辦。上出齋殿門乘輿。文會曰,兼春秋李若洙,版位咫尺之地,擧措顚錯,從重推考,何如?上曰,依爲之。出擧條當該注書推考事。出駕前下敎王大妃殿進御寧嗽飮三貼製入事。出榻敎仍由景化門·銅龍門·協陽門,入宣化門還內,諸臣退出。
上在昌德宮。停常參·經筵。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪奭周啓曰,合辭許久闕啓,事甚未安,除在外外,未肅拜,呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣。敢啓。傳曰,知道。
備忘記,別害僉使宋觀休下直,長弓一張·長箭一部·片箭一部·筒兒一箇賜給。
洪奭周啓曰,假注書柳榮五,身病猝重,勢難察任,今姑改差,何如?傳曰,允。
宋知濂啓曰,卽者副修撰李志淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
宋知濂啓曰,副應敎未差,校理姜俊欽在外,李愚在受由,副修撰李志淵陳疏徑出,玉堂上下番俱空,事甚未安。應敎朴宗薰,副校理朴宗琦·洪大浩,修撰金啓河·朴孝成,副修撰朴大圭,竝卽牌招,以爲推移入直之地,何如?傳曰,允。
宋知濂啓曰,應敎朴宗薰內閣進,校理姜俊欽在外,李愚在,副修撰李志淵受由,副校理朴宗琦·洪大浩,修撰金啓河·朴孝成,副修撰朴大圭牌不進,玉堂上下番俱空,事甚未安。副應敎未差之代,政官牌招開政差出,待下批仍卽牌招,以爲入直之地,何如?傳曰,違牌人只推,更爲牌招。
宋知濂啓曰,副校理朴宗琦·洪大浩,修撰金啓河·朴孝成,副修撰朴大圭再牌不進罷職傳旨,今方捧入,而應敎朴宗薰內閣進,校理姜俊欽在外,李愚在,副修撰李志淵受由,玉堂上下番俱空,事甚未安。副應敎未差之代,政官牌招開政差出,待下批仍卽牌招,以爲入直之地,何如?傳曰,違牌人只推,更爲牌招。
柳榮五改差,代以曺鳳振爲假注書。
洪奭周啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,司諫李萬榮,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于洪奭周曰,只推。
以京畿監司金履度狀啓,右議政徐龍輔祿俸不爲領收事,傳于洪奭周曰,更爲輸送事,回諭。
宋知濂,以義禁府言啓曰,罪人宋國仁更招公事判付內,金學成捕廳合坐,卽爲更加嚴覈事,命下矣。罪人金學成,移送捕廳之意,敢啓。傳曰,知道。
以捕廳草供,傳于宋知濂曰,此供發問與捧供,太沒着落,兩捕將爲先遞差,前望單子入之,待下批牌招,卽爲開坐嚴問。
捕將前望單子入之,左邊捕將柳孝源,右邊捕將李堯憲落點。
宋知濂,以吏曹言啓曰,成均館直講趙晉和呈狀內,矣身素患痰癖之症,挾感添劇,時月之內,萬無起動供職之望云。其身病旣如是沈重,則有難强令察任,改差,何如?傳曰,允。
宋知濂,以禮曹言啓曰,臣允大與戶曹判書臣徐榮輔,進詣大報壇奉審,則奉室草芚一番,敬奉閣草芚二番,齋殿草芚二番,懸竹五箇,懸索三艮衣,饌卓巾六件,黃紋席二張,香室地衣十五張,坐面紙一張,綵花席一張,黃香雨備一件,鼎羃二箇,尊羃八箇,邊二十箇,爵一坐,盥洗大也一坐,剪燭機一箇,黃香亭黃木蓋一件,軍人黑衣四件,隅板二坐,幣篚二箇,木臼一坐,奉紙位黃艦三坐,典祀廳仰遮油芚二番竝渝破。紅紬衣十二件,皁紬衣十五件,白紬中單十四件,白紬裙十四件,白紬帶十件,幅頭一部,价幘冠七部,進賢冠十部,皮弁冠五部,金銅革帶五箇,白布襪十五件,烏皮履十五件,冠服所盛柳笥四部,鍾流蘇五層磬懸雉尾,七層鍾磬結紅索四艮衣,磬懸絲七把,角槌二柄,琹絃二條,瑟絃四條,干四箇,戚一箇,舞翟雉尾十層,照燭一坐,風物所盛柳笥四部,壇上甲黃幕三十一幅內十五幅,甲黃帳三十四幅內四幅,內簷甲黃張二浮各十一幅內七幅,甲黃帳各二十六幅內十幅,油遮日四浮,白布遮日五十幅內四幅,白木內揮帳二浮各十三幅內三幅,前面黃木帳一浮十幅內二幅,白木外揮帳二浮各十四幅內三幅,黃綿絲大束乼一艮衣,黃綿絲中束乼,小束乼各三艮衣,黃綿絲大束乼一艮衣,黃綿絲中束乼,小束乼各三艮衣,黃綿絲三甲所五艮衣,廣別大束乼二艮衣,大束乼三艮衣,中束乼二艮衣,小束乼三艮衣,三甲所三艮衣,排設竹八箇,從享位白布遮日一浮二十幅內二幅,揮帳一浮十幅內一幅,油遮日十張,中束乼小束乼三甲所各一艮衣,饌幕白布遮日一浮二十幅內一幅,小束乼三甲所各一艮衣,典祀廳白布揮帳一浮十幅內一幅,尊俎所油遮日十張竝渝破。趁卽改備修補之意,分付各該司,何如?傳曰,允。
宋知濂,以都摠府言〈啓曰〉,副摠管李潤謙,以御營中軍軍兵等中日試放事,南小營晝仕出去之意,敢啓。傳曰,知道。
宋知濂,以訓鍊都監言啓曰,本局別將李膺運,身病猝重,勢難察任,改差,何如?傳曰,允。
宋知濂,以禁衛營言啓曰,本營千摠李寅植,身病甚重,勢難察任,改差,何如?傳曰,允。
宋知濂,以左邊捕盜廳言啓曰,本廳從事官趙運永,身病猝重,勢難察任,改差,何如?傳曰,允。
義禁府啓目,罪人宋國仁更招云云。向前罪人宋國仁亦,昨今究覈,不啻嚴密,推其凶譎之性,專事抵賴,究厥情狀,萬萬痛惡是白如乎,前後證援,如執左契,雖以渠之凶頑,亦曰無可發明云,而屢度刑訊,箇箇考察,節節盤問,猶復肆頑,抵死不服是白遣,且渠粧撰之言,不過叔姪相對,則其言之眞有眞無,庶可詳辨,得免冤死云云是白乎乃,叔姪旣不可對辨,書納又若是的實,則其所納供,不過是依違漫漶之計是白如乎,罪犯則雖不得發明,情款則終不欲直陳者,心腸凶譎,轉益痛惋,更加嚴刑,期於得情,何如?判付啓,此獄眞贓,幾皆綻露,而終始抵賴,萬萬凶頑。連加重刑,易致徑斃,姑爲嚴囚,各別申飭救護。所謂杞獻之爛熳同參,可謂十目難掩,與金學成捕廳合坐,卽爲更加嚴覈,而金學成之與杞獻,亦豈無符同之理?其情節一一究覈取招爲旀,此獄關係甚重,則眞贓盡露之後,不能鉤得,不得取服者,名以金吾,寧有如許道理?卿等事極爲寒心。後日開坐時,則除尋常惕念擧行爲良如敎
副修撰李志淵疏曰,伏以,臣之八耋老母,素患痰積之病,每當寒節,發作無常,間或衝亘,殆沒省覺,自數十年來,已成癃痼,長時沈綿,轉側須人,臣常左右扶持,無時暫離,而少有減勢,黽勉就直矣。卽接家信,則忽添毒感,數日苦痛之餘,宿症復肆,新恙兼發,重以攝養失宜,飮啖專却,氣息凜綴,症形危毒,一倍於前,連用調下之劑,而少無差效。家僮踵至,促臣歸視,臣纔聞此報,心神飛越,按住不得,玆敢忙陳短章,徑出禁扃。伏乞聖慈,亟遞臣職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
宋知濂啓曰,來二十一日朝參日次矣,敢稟。傳曰,停。
宋知濂啓曰,來二十一日輪對日次矣,敢稟。傳曰,當次人後日次待令。
宋知濂啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
閔耆顯啓曰,行左承旨金在昌,今日不爲仕進,卽爲牌招,何如?傳曰,允。
傳于閔耆顯曰,諸承旨持公事入侍。
備忘記,高山里僉使金文基下直,長弓一張·長箭一部·片箭一部·筒兒一箇賜給。
宋知濂啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌招啓辭未下,監察茶時之意,敢啓。傳曰,知道。
以大司諫宋翼孝,司諫李萬榮,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于宋知濂曰,只推。
吏曹口傳政事,行大司憲李直輔年七十,今加正憲加資事,承傳。
宋知濂,以都摠府言啓曰,今正月十九日景慕宮動駕時,侍衛·寶劍·守宮,當爲備員,而副摠管吳毅常,以訓鍊都監中軍,陣上進,李潤謙以御營中軍,陣上進,任希存·金履永有身病,一員未差,無以備員。令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,許遞,令該曹口傳差出。
宋知濂,以兵曹言啓曰,今此動駕時,侍衛不可不備,宣傳官未差之代,口傳差出,以爲備員侍衛之地,何如?傳曰,允。
兵曹口傳政事,以林漢浩爲都摠管,鄭晩錫·李鎭復·申鴻周·朴基豐爲副摠管。吳文常爲宣傳官,副摠管單林漢浩。
公忠監司趙德潤疏曰,伏以,光陰迅駛,孝安殿祥事奄過,伏惟孝思慨廓,益復靡逮。仍伏念,臣猥以匪才,冒膺重寄,觸事瘡疣,恒切愧懼。迺者歲抄單子之修啓也,儒賢年歲,忘未擧論,致有自上提諭之勤,於是乎臣之不職之罪,益無所逃矣。噫,老人抄啓,有國重典,則雖尋常匹庶,猶不可闕遺,況乃儒賢,朝家之敬禮自別,品秩之崇高,何如,而臣矇不覺察,以至漏啓,其何敢諉之該縣,思所以自脫之計哉?罪在溺職,罰止越俸,私心惶忸,歷日靡措,玆敢冒陳衷曲,仰瀆崇嚴。伏乞聖明,念常憲之至重,諒微懇之匪飾,亟遞臣見職,仍治臣逋罪,以勵來後,以安微分,千萬至祝。臣無任云云。答曰,省疏具悉。該道之所失,該邑之所漏,俱爲駭然,而處分已有成命,則今不必更引,勿辭察任。
丁卯正月十七日辰時,上御誠正閣。諸承旨持公事入侍時,行都承旨閔耆顯,右副承旨洪奭周,同副承旨宋知濂,假注書尹錫永·曺鳳振,記注官金致礪,記事官鄭觀綏,待敎朴綺壽,以次進伏訖。上曰,公事勿爲讀奏,直入,可也。耆顯等進慶尙監司尹光顔狀啓應資老人敎旨祗受事公忠水使尹頤東狀啓所斤僉使李基定到任事,廣州留守李義弼狀啓丙寅條還作大米,一體入餉後,添錄於丙寅會案事。上曰,判付則出去後書之也。仍命奭周書傳敎曰,應資老人加資,自是朝家優老之典,況儒賢乎?行大司憲李直輔今年爲七十,令該曹加資,口傳下批,衣資食物優數輸送,仍令該道存問。又命書公忠監司趙德潤疏批。惠慶宮進服加味六君子湯,自明日停止。出榻敎仍命退,諸臣以次退出。
上在昌德宮。停常參·經筵。
王大妃殿進御理氣茶二貼製入。出榻敎
柳畊啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,行左承旨金在昌,今日不爲仕進,卽爲牌招,何如?傳曰,允。
閔耆顯啓曰,右承旨李文會,左副承旨柳畊,今日不爲仕進,竝卽牌招,何如?傳曰,允。
備忘記,美錢僉使尹大心下直,長弓一張·長箭一部·片箭一部·筒兒一箇賜給。
以左承旨金在昌牌不進推考傳旨,傳于閔耆顯曰,更爲牌招。
以右承旨李文會,左副承旨柳畊牌不進罷職傳旨,傳于閔耆顯曰,只推,更爲牌招。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
宋知濂啓曰,明日大駕詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
閔耆顯,以吏曹言啓曰,卽接通禮院牒報,則以爲,今此景慕宮擧動時,左右通禮不可不備,而左通禮李德鉉時在京畿廣州地,不得擧行,卽爲變通之地云。通禮院左通禮李德鉉,今姑改差,其代口傳備擬以入之意,敢啓。傳曰,知道。
吏曹口傳政事,以趙台榮爲左通禮。
閔耆顯,以吏曹言啓曰,卽接通禮院牒報,則以爲,今此景慕宮擧動時,左右通禮不可不備,而新除授左通禮趙台榮時在京畿驪州地,不得擧行,卽速變通之地云。通禮院左通禮趙台榮,今姑改差,其代口傳備擬以入之意,敢啓。傳曰,知道。
吏曹口傳政事,以鄭時善爲左通禮。
傳于李文會曰,明日出宮內門路,以協陽門爲之。
宋知濂,以奎章閣言啓曰,守宮檢校直提學南公轍,待明朝牌招,何如?傳曰,允。
閔耆顯,以吏曹言啓曰,成均館司成鄭東榦呈狀內,矣身素患痰癖之症,挾感添劇,時月之內,萬無起動供職之望云。其身病旣如是沈重,則有難强令察任,改差,何如?傳曰,允。
李文會,以御營廳言啓曰,今正月十九日大駕詣景慕宮展謁時,依兵曹啓下節目,東營·集春營入直將官軍兵,待標信,與訓局餘軍,替代出用之意,敢啓。傳曰,知道。
李文會,以備邊司言啓曰,關西今春習操依例設行事,草記行會矣。卽見平安監司李勉兢狀啓,則以爲,五年之內,再見回祿,一路民力,盡弊於木石運輸之役,兼以屢經使客,且昨年穡事,實不登稔,蔀屋生涯,極爲艱窘。今若齎糧赴操,則無以紓力,今春巡操,特令停止事,請令廟堂稟旨分付矣。西北兩道操鍊之停止,已至十餘年之久,不但詰戎重務之萬萬疎虞,雖以民弊言之,每年設操視爲應行之事,則預備資裝,必無大段貽弊之患,而只緣停廢多年之故,一欲行操,輒有騷擾疲困之慮。今此道啓所請,雖出於曲軫民情之意,而營下運輸,已是過境,使客支接,歲以爲常,俱非目下切急之狀。且昨年本道年事,不至歉荒,纔令擧行,旋許停止,亦關事體,依日前行會,趁期設行之意,分付,何如?傳曰,允。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
藥房口傳啓曰,閟宮春謁,已有成命,吉日載涓,聖慕將伸,臣民攢祝,曷有其極?第伏念,近日日候,未能調適,去夜風雪,忽復料峭,曉氣雖晴,風威未止,弛煖之餘,寒事無漸,此時觸冒,大有違於節宣之方。且念獻歲未久,春節猶早,展謁之禮,吉辰尙多,未必以今日爲不可進退也。臣等職忝保護,達宵耿耿,待朝聯籲。伏乞念聖人保嗇之重,體殿宮慈念之至,亟寢動駕之命,千萬顒祝,惶恐敢啓。答曰,時刻已到,嚴鼓已下,且日氣稍晩,則當不至甚寒,當行禮矣。
閔耆顯啓曰,今日動駕,承旨當爲備員,而行左承旨金在昌不爲仕進,卽爲牌招,何如?傳曰,允。
李文會啓曰,司僕寺內乘來言,捲簾毛帳,取稟。傳曰,捲三面,毛帳置之。
傳于李文會曰,侍衛軍兵毛具。
宋知濂啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
閔耆顯啓曰,假注書尹錫永,身病猝重,勢難察任,今姑改差,何如?傳曰,允。
柳畊啓曰,明日次對,兩司當爲進參,除在外·疏批未下外,未肅拜·呈告人員,竝待開門牌招,何如?傳曰,允。
宋知濂,以奎章閣言啓曰,大駕今已還宮,守宮檢校直提學南公轍,依定式減下,何如?傳曰,允。
平安監司李勉兢疏曰,伏以,日月迅駛,孝安殿終祥奄過,伏惟聖慕皇皇,益復罔極,臣民悲廓,率土同情。仍伏念,臣受命西來,歲已再易,威不足以憚壓一路,才不足以蘇捄百弊,事不逮心,說而難做,徒費腆厚之廩,孤負委畀之眷,而昨春輕勘,偏荷曲庇之恩,向來疏引,過承開釋之諭,在臣道理,敢不拜命感惶,隨處殫竭,而自顧譾劣,如右所陳,絲毫無補,沁泄度日,從前如此,來後可知,惟有及今鐫遞,庶免畢竟罪戾。況臣蒲質易衰,不習風氣,去秋以來,病勢侵尋,最是眼視昏瞀,而營邑文簿,無以諦察,脚部麻痺,而房闥行步,尙患蹣跚,醫藥之未趁療治,猶屬私事,機務之每致積滯,誠非細憂。重鎭非養病之坊,而乃以已試蔑效之跡,淟涊蹲冒,實非義分之所敢出,玆敢擧實陳章,仰瀆崇聽。伏乞聖上,察臣才之實合斥退,諒臣言之非出飾讓,亟許遞改,俾藩職無曠,私心獲安,千萬幸甚。臣無任云云。答曰,省疏具悉。卿其勿辭察任。
司諫李萬榮疏曰,伏以,居諸易駛,孝安殿終祥奄過,伏惟聖慕益復如新,臣不勝悲念之至。仍伏念,臣蒲柳易衰,桑楡奄迫,犬馬之齒,七十有二矣。頃叨見職,素患疸病,猝肆侵尋,刀圭爲命,床簀長淹,以此病狀,旋蒙恩遞,杜門調病,視蔭以過,符到是俟。迺者薇垣恩除,忽下於千萬夢想之外,臣感淚交橫,不知攸措。顧此癃病垂盡之蹤,何以得此於聖明也?適値署經有命,不敢言病,章皇出肅,而宿疴陡劇於觸寒來往之際,今方㱡㱡度日,不省四到,不俟之義莫重,拖紳之憂方劇,天牌鎭日儼臨,賤疾末由蠢動,玆敢略構文字,仰瀆崇嚴,違傲之罪,在所難免,疾痛之呼,不容少緩。伏乞聖慈,特垂諒察,亟許遞解,俾得調理,以卒生成之澤焉。臣於乞免之章,不宜贅他,而事關忠逆,不忍終默,略效沫飮,冀揮乾斷焉。噫,秉彝之性,賢愚同得,輿疾之義,小大皆然,一段不泯之性,臣亦不後於人矣。第亂逆之變,何代無之,而豈有如裕賊窮天極地之至凶絶悖者乎?煥·觀之凶肚,達,瀅之逆節,互相茅殿,甘心傳護,所以作俑者裕賊也,所以嚆矢者裕賊也。裕賊之爲裕賊,亦可傳襲於龜·祿諸賊,則環東土含生之倫,孰不欲食肉寢皮,而獨奈鬼誅先加,王章未伸,獄情尙未究覈,輿情去益憤鬱,不可以日月之稍久,而有所低仰闊狹也明矣。根窩未破,枝葉自在,以至於種下生種,莫之打破,不知何樣禍機,伏在冥冥矣。思之懍然,不覺骨顫心掉。凶如裕賊,逆如裕賊,而旣發其啓,旋停其論,此何等一大變怪也?玄重祚·鄭彦仁之罪,可謂上通于天,然其所以停之者,非渠獨辦,旣有其人,或以切姻而指嗾之,或以死友而慫慂之,此雖臺章已發,譴罰略施,猶不足以少洩輿憤,則噫,彼祚·仁,環音雖下,鐵案旣成,凡在言事之列者,固當拚死爭執,期於覆逆而後已,而惟彼姜浚欽,亦一我東臣子也,身居可言之地,事係冤枉者,不當覆而覆之,罪關劇逆者,當覆而不覆。噫嘻,痛矣,世間天下,寧有是耶?當初停啓之時,暗主其論末後覆逆之日,自露其跡,眞是泥獸之鬪,春雉之鳴,情狀之莫逃,肝肺之如見,爲世嗤點久矣。蓋其浚欽之爲人,本自奸黠也,故欲掩而彌彰,素所機詐也,故欲巧而反拙,此無他,渠之一生伎倆,惟是趨附權勢,背馳義理,故其所以掩護祚·仁者,乃所以陰扶煥·觀也。陰扶而顯右之者,都在於爲裕賊之地,黨逆之罪,國有三尺,其何可容貸而倖逭乎?裕賊終未究覈,則不知幾浚欽,將接跡而起矣。寧不大可懼哉?臣謂亟命王府,先覈裕賊未究之獄,黨護之罪,亦不可不嚴。臣亦謂校理臣姜浚欽,爲先施以三司刊改之典,斷不可已也。臣無任云云。省疏具悉。玄重祚·鄭彦仁,其罪元不大段,況姜浚欽,尤萬不近。若是不已,則世豈有完人乎?爾則遞差。
朔寧郡守安光宇疏曰,伏以,臣才識鹵下,百不猶人,少事功令,偏被先朝之莪育,晩竊科第,益覺衰境之樗散,聖朝元無棄物,如臣者亦得以濫廁周行,因而待罪畿邑,二周年于玆。廚廩之奉,涯分已踰,民社之寄,職任不輕,塵刹圖報之誠,夙宵靡懈于心。第臣日用云爲之間,每患性分之疎迂,期會簿書之末,不免手段之生澁,念未嘗不切於察隱,而初無一半分實惠,計未嘗不在於祛瘼,而終沒一二事措置。一日二日,徒增惶懼之忱,一年二年,彌積瘝曠之辜,有臣如此,將焉用哉?若以邑弊民瘼言之,誠難一一釐革,而軍政一事,卽其最甚者也。若不一番變通,而徒事彌縫姑息,則今所謂彌縫者,將至於畢竟破綻之境,今所謂姑息者,將至於莫可收拾之地。臣旣在其職矣,知而不言,臣罪尤大。玆敢不避猥越,歷陳如左,伏願聖明,試垂察焉。本邑民戶二千三百有餘,而男口不滿六千,六千男口之中,老病兒弱之民,在法不當充丁者,幾至三分之一,傭賃乞丐之類,其勢末由應役者,又居十分之一,世保班名,自廁於冠儒服儒者以千數,自稱忠衛,入錄於宗府·勳府者以百數,吏校奴隷及校院生徒,募入工匠店漢等,又不下數三百,移來之民,入籍此土,而身帶他邑軍保者,亦自不少,除却此輩則可充軍保者,其數無幾,而本邑各色軍保,合爲二千六百十一名,以若民口,充此軍額,實無其道。虛伍之弊,臣實爲罪,而有時乎不免虛伍疊役之苦,臣任其咎,而有時不免疊役,盈庭號訴,不勝其紛紜,則彌縫姑息之計,只箇是東破西補,左枝右梧而已。然而各邑軍額,自有定數,各司需用,亦不可闕,則減額之請,義不敢出,畿邑軍政,到底皆然,欲利於此,必害於彼,則移送之計,仁者不爲。最是上番正軍之多,卽他邑所未有,本邑騎步兵四百五十五名,禁衛軍一百二十四名,御營軍一百六十七名,騎步兵上番素是苦役,而禁御兩營軍,則方之騎步兵,其苦不啻十倍。臣於莅任之歲,適當禁衛軍上番之次,昨年又當御營軍上番之次,逃故充代之際,壯實抄出之時,費盡百般辛苦,僅得無弊裝送。本邑上番之次,必在五六月三農方殷之時,前期二朔,官門之點閱團束,殆無閒日,立番二朔之後,始下番而歸,過了四朔農時,則不容不全廢一年之農,稍饒者或至於破産,至貧者下番後不得還家,仍爲流丐於道路,每經一年番次,民戶之減縮,殆不下二三十戶,此皆臣身親經歷,而目覩其情狀者也。臣取考畿邑軍摠,則雖素稱大治,上番正軍,未有若本邑之多。蓋本邑御營軍,元是四十名而已,先朝戊午年,新定節目,以始興等五邑軍摠,竝屬華城,而以畿邑所在官保,換作正軍,正軍換作之數,合爲三百十九名。以此數分排於通津等六邑,而本邑與焉,其餘二十一邑,初無加減。分排換作之際,多者不過六十名,少者僅止十餘名,本邑在六邑中爲最小之邑,而換作之數,至於一百二十四名之多。本邑兩營正軍,自換作之前,已倍多於他邑,而又添換作一哨之數,則一邑偏重之歎,在所固然。本邑大小民人窮無所告,日來號訴於臣曰,莫重軍制,雖非營邑之所可擅斷,旣在分憂之任,豈可立視其流散,而不思所以拯救之道乎?臣每聞號訴之言,無以自解於民,而慙恧隱痛,若無所措躬。凡天下之事,窮則變,變則通,理之常也。本邑之民,窮亦甚矣,目今變通之道,不可謂全無其策。本邑換作御營軍一百二十四名內,二十四名,依通津等五邑例,仍爲留置,一百名則竝資保依前還作官保,初無加減之二十一邑,亦皆有官保之額。以一百名除減之數,分排於二十一邑,則一邑換作,多不過五六名,少則爲三四名,而其數自足,在本邑無偏重之害,在二十一邑爲均施之政,此其一策也。若或以許多殘邑之些少貽弊爲難,則亦有不事更張,而自可無弊之道。御營軍上番時,自本營例有若干名除番作錢之事,若以本邑御營軍一百名,置之除番之案,竝資保作錢上送,永爲不刊之典,則本邑軍摠,雖無減額之名,而本邑上番,自有減額之效矣,此又一策也。於此於彼,如蒙百名除減之惠,則自本邑就兩營正軍之案,通融抄出,擇其壯健饒實者,以充兩營上番之數,貧殘無依,不堪上番者,或還作官保,或永爲除番,一從朝家處分,則本邑貧民,庶可爲一分息肩之道,而流亡之民,亦當聞風還集矣。伏願殿下,以此二策,下詢廟堂諸臣,爛熳商確,仍命從便區劃,指一稟處,俾本邑殘民,得蒙朝家一視之澤後,治臣越分猥陳之罪,以肅朝綱,以安賤分焉。臣無任云云。省疏具悉。疏辭令廟堂稟處。
丁卯正月十九日卯時,大駕詣景慕宮,展拜入侍時,行都承旨閔耆顯,右承旨李文會,左副承旨柳畊,右副承旨洪奭周,同副承旨宋知濂,假注書尹錫永·曺鳳振,記注官盧,記事官鄭觀綏,檢校直提學徐榮輔,檢校直閣沈象奎,檢校待敎朴宗薰,待敎朴綺壽,以次詣閤。鼓三嚴,通禮跪啓請外辦。上具翼善冠·黲袍·烏犀帶·黑皮靴,乘輿出宣化門。藥房提調徐榮輔,副提調閔耆顯進前曰,雪候甚冷,早朝勞動,聖體,若何?上曰,一樣矣。仍敎曰,藥院口啓則詣景慕宮齋室後,當批答矣,提調來待,可也。平市提調·貢市堂上,率貢市人還宮時,闕門外待令。出駕前下敎仍由協陽門,出肅章門,降輿乘輦,由進善門,出敦化門。上曰,近來擧動時,攔後雜人甚多,今番則承旨申飭,攔後內雜人,一竝嚴禁,雖軍士房承旨,帶隷亦勿多率。仍進發,至太廟前路,上降輦步過乘輦,由板廛屛門,詣景慕宮大門外,降輦乘輿,入齋殿。少頃,通禮跪啓請外辦。上出齋殿詣版位,行再拜禮,入詣廟內奉審訖。上曰,望廟樓展拜時,百官行禮,置之。出駕前下敎仍詣望廟樓版位,行四拜禮,入樓內奉審訖,還齋殿,下敎曰,戶惠堂入侍。右副承旨洪奭周,假注書曺鳳振,記注官盧,記事官鄭觀綏,戶曹判書徐榮輔,宣惠廳堂上朴宗慶,以次進伏。上曰,戶判明日當下去耶?榮輔曰,臣方帶藥院提擧之任,明日適値日次問安,勢將以再明日發行矣。上曰,戶判留待,貢市人招入時,率入,可也。上曰,此卽孝安殿宮人分屬及供上分排件記,戶判出去後見之,卽爲還入。仍命戶惠堂先退。上曰,藥房口啓批答,筵退後頒布。仍命退,承史以次退出。少頃,鼓三嚴,通禮跪啓請外辦。上出齋殿,乘輿出宮大門外,降輿乘輦。知濂進前曰,臣承命馳進各殿宮,問安還來矣。仍由板廛屛門,至太廟前,上降輦步過乘輦,敎曰,貢市人使之待令於笆子橋。至洞口內屛門駐輦,命貢市堂上·平市提調率貢市人入侍。出駕前下敎上曰,貢市人連爲催促。賤臣承命出傳還入。上曰,貢市堂上·平市提調,何故不卽入侍也?畊曰,貢市堂上徐榮輔,以藥房提調在後班,平市提調朴宗慶,以別雲劍先詣,恐因此遲滯矣。上曰,催促,可也。賤臣承命出去,催促而還。上曰,每貢每廛各一人招入。少頃,榮輔·宗慶率貢市人入侍。上曰,貢市堂上出去,弊瘼問入。榮輔出問進前曰,貢人則無所懷云矣。宗慶曰,市人有所懷,願以文字書納云矣。上曰,使之往言于廟堂,以爲草記之地,可也。仍命退出,由敦化門,入進善門,上降輦乘輿,由肅章門·協陽門·宣化門還內,諸臣以次退出。
上在昌德宮。停常參·經筵。
藥房提調徐榮輔,副提調閔耆顯啓曰,閟宮行禮,回鑾萬安,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
閔耆顯啓曰,右承旨李文會今日不爲仕進,卽爲牌招,何如?傳曰,允。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
傳于柳畊曰,大臣·備局堂上引見。
以右承旨李文會牌不進罷職傳旨,傳于閔耆顯曰,只推。
備忘記,公忠水使安宗厚下直,長弓一張·長箭一部·片箭一部·筒兒一箇賜給。
尹錫永改差,代以申在植爲假注書。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
柳畊啓曰,事變假注書李慶旭,身病猝重,勢難察任,今姑改差,何如?傳曰,允。
宋知濂,以禮曹言啓曰,臣允大於日前筵席,敬遵補編受敎,貞純王后祔謁時,第十四室第十五室,爲以下位,事當權安於東翼閣當室,預告文中兼告事由,而旣已先告移安,則還安之後,不可無告由,大祭祝文中,宜有措辭添入之意仰達,則大臣以爲,祫享體重,添告未安,移安祝中,以暫移還奉之意兼告爲當,入侍諸宰,亦如大臣之議,而玉堂之論,則移安之祝,預告還安之意,恐非禮意,至伏承更加爛商稟處之命,而大臣·諸宰·儒臣之議,終未歸一,則莫重祭禮,不可率爾稟定。問議于其時未登筵時原任大臣及在外儒賢後,稟處,何如?傳曰,允。
柳畊,以義禁府言啓曰,罪人宋國仁更招草供判付內,金學成卽爲面質,期於取服事,命下矣。罪人金學成,方囚捕廳,具格拿囚南間後,擧行之意,敢啓。傳曰,知道。
柳畊,以義禁府言啓曰,江原監司金履喬狀啓內,襄陽府使趙恒存罪狀,令攸司稟處事,啓下矣。趙恒存時在任所云。依例發遣府羅將拿來,何如?傳曰,待待命拿囚。
義禁府啓目,罪人宋國仁更招云云。向前罪人宋國仁亦,其矣罪犯情節,訊問盤覈,前後嚴密,證左若是明白,眞贓幾皆綻露,而參涉情節,終始抵賴,尙未輸款。賦性之凶譎,誠極痛惡兺除良,屢加盤詰,終未取服,臣等溺職之罪,不勝惶悚是白如乎,今因捕廳更査供招,逐條究詰,百般盤覈,其所納供,初無區別發明之說,專事漫漶。以渠凶頑,亦云家人諸供若此,則無計自明,而本情則果無所犯,一辭抵賴,無意直陳,究厥情狀,去益痛惋。平問之下,實無鉤得之道,更加嚴刑,期於得情,何如?判付啓,依允爲旀,捕廳諸招,不啻明白,渠亦曰無計自明,而不能取服,不能究得者,果何委折乎?豈有如許國綱乎?萬萬寒心,卿等爲先從重推考。金學成卽爲面質,期於取服,勿復如前納供爲良如敎。
義禁府啓目,懷德縣監權瑞應原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,西部令南陽進原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
義禁府照目粘連,漢江祭東門守門護軍金弼鉉矣,本府議啓內,祭壇守門,旣是啓差之任,晩後進去,極爲可駭。以此照律罪,笞五十收贖,解見任別敍,私罪奉敎依允。
丁卯正月二十日卯時,上御熙政堂。大臣·備局堂上引見入侍時,左副承旨柳畊,假注書曺鳳振,事變假注書李慶旭,記注官崔鳳和,記事官鄭觀綏,左議政李時秀,禮曹判書曺允大,開城留守洪義謨,戶曹判書徐榮輔,吏曹判書李始源,行護軍李得濟,副校理朴宗琦,以次進伏訖。時秀進前曰,昨今風寒甚緊,昨日勞動,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。榮輔曰,王大妃殿茶飮進御後,氣候,何如?上曰,一樣矣。上曰,次對爲之。仍敎曰,狀啓則無可回啓者耶?時秀曰,然矣。上曰,箕營春操姑停狀啓,廟堂何故防啓耶?時秀曰,道臣恤民之意固無怪,而詰戎之政,積年廢閣,其弊反復甚焉。春秋兩操,雖不得如例爲之,一年之內,或春或秋,輪回操鍊,則民亦知其應行,預備器械,爲弊不至太甚,且戎政自可申明矣。雖以道臣狀啓觀之,別無目下貽弊之端,而昨年穡事,不至甚歉,本營回祿,已過四載,至於支勅,則旣係數年前事,使行則自是每年應有,何可以此遽停習操乎?大抵習操,無論春秋,妨農則一也。若爲一時民弊,輒爲停撤,漸次如此,則恐年愈久而愈爲民弊矣。上曰,詰戎之政,漸不如前,若不一年一操,則必至解弛之境,然則廟堂回啓,果善爲之矣。時秀曰,臣向聞北道赴任守令之言,則謂以習操不遠,軍丁闕額甚多,故因此急速下去云,推此言之,外邑停操之弊,必至於軍伍之全闕,而戎政日漸解弛矣。至若官門聚點,有名無實,守令徒事塞責,邑吏從以收斂,其爲民弊,比習操別無異同,必使帥臣每年訓鍊,申明舊制,以爲一定之規,則民弊亦當少舒矣。仍奏曰,東萊府使吳翰源上疏批旨內,所陳俱係邊政,且關府弊,竝令廟堂稟處事,命下矣。取見其疏本,則其一,倭館通貨,自是商賈之業,而任譯輩窺其利竇,中間投入,多行被執,商譯相繆,潛商狼藉,雖有許大公幹,不敢據理爭執,每每撓屈,戊寅公木之除出三百同,貿蔘入給之後,夤緣憑依,蔘弊更滋。自今以後,任譯輩被執一款,痛加禁斷,嚴立科條,物産之出入一付之商賈,任譯之私自賣買者,隨其現發,一律從事事也。其一,本府軍丁合爲九千七百六十名內,實應役爲六千五百三十口,不足疊役爲三千二百三十名,東西應役,民不堪苦,闔境疾首,流亡相續,本府之與灣府,其爲邊上重地一也。在朝家一視之政,宜無異同,而灣府則兵無納布,只供身役,苟求其疊役蠲給之術,則要不過防軍布之分送各邑。然一千五百七十四名防軍之盡數分送,事勢亦難,一千名則依前置之於本府,其餘五百七十四名,則移送各邑事也。其一,本府與倭相隣,朝夕待變,而軍不過三千矣。城底民戶爲一千四百餘,男口爲三千一百餘,除其雜頉,當得壯丁五分之一,選爲牙兵五哨,逐朔操鍊,屬之親兵而本府所在左別餉米九千一百六十石內,半分耗四百五十餘石,每年添付,徒爲還弊,以此耗條,特爲劃下,俾爲武士賞料事也。其一,本府金井山城,爲南路第一,而一向抛棄,無意復設,今若磨以歲月,今年築一隅,明年築一面,不過十年,可以集功,而此城之始設也,梁·機之糶糴,半輸城中,倉基尙存,而兩邑糶糴,或有遠輸之勞。至於梁山之甘同,金海之蒜山,皆有累千儲穀,距城不滿十里,移此兩倉於城內,使其本官,依舊主管,嚴其半留,梁·機·彦·密等邑之東伍,付之山城,使本府主管操鍊,而倉舍移設城樓造建之費,不必更損經用,只令本道監營及兵水營,各其助力,期於訖功事也。本府以邊門重地,備禦之疎虞,兵民之凋弊,久貽朝家南顧之憂,今此守臣疏請,條陳甚詳,合有變通。任譯被執禁斷事,邊門交貨,本有法式,而一自公貨貿蔘之後,邊禁日益蕩然,百弊潛滋,皆由於被執一事。甚至於商譯相締,無復顧憚,誠如守臣所論,而公木三百同,貿蔘入給條,自昨年還爲作木,貿蔘入給之路旣斷,則所謂被執一款,從以永革。任譯輩私自賣買之弊,亦當不期禁而自禁。自本府嚴加糾察,一或現發,則依律勘斷。防布軍移送各邑事,近來軍政之弊,諸道諸邑,無不皆然,爲此邑之難支,移疾於他邑,殊非朝家一視之意,而地有輕重,弊異淺深,萊府事面,逈別於諸邑,守臣疏中比同於灣府,誠爲礭論。額數雖以稍多,其在軫恤邊民之道,不宜靳許。分付道臣,就道內諸邑中,較量戶口之多寡,參酌軍額之虛實,以萊府防布軍五百七十四名,分排移送後,區別數爻,從後登聞。左別餉耗米四百五十餘石劃下事,苟可以選精壯而勸武藝,則數百石耗條,何惜之有,而名以餉穀,全耗劃給,亦關事體,每年三百石式許劃料條賞條,爲先精約磨鍊,俾有實效。金井山城復設事,金井一城之爲南路緊要,不待守臣之疏論海防者,無以廢棄爲可惜,今其陳請,誠有意見,固當劃卽許施。爲先以此疏語,分付於該道道帥臣,城堞之限年修築,甘同·蒜山兩倉之移設利害,梁·機·彦·密四邑束伍之竝付便否,相與往復爛商,論理狀聞後,更爲稟處,而此係關防重事,與他自別,無循常例,延拖時日,卽速擧行事,一體嚴飭,何如?上曰,依爲之。出擧條上曰,朔寧郡守安光宇上疏,昨令廟堂稟處矣。何以爲定耶?時秀曰,疏本俄始見之,與諸將臣及道臣商議後,當稟處矣。上曰,貢市人弊瘼事,何以爲之耶?時秀曰,亦當與備堂爛商草記矣。仍奏曰,近來卿列,雖無苟艱,而久次當陞之人,合有晉用之擧。行護軍南公轍,戶曹參判金履益,行護軍金啓洛,竝正卿陞擢,何如?上曰,依爲之。出擧條時秀曰,行兵曹判書韓晩裕以崇品重臣,方爲例兼,戶曹參判金履益,行護軍鄭東觀,亦合參聞廟謨,竝備堂差下,使之察任,何如?上曰,依爲之。出擧條上曰,大臣就坐,諸宰進前。允大曰,臣於日前筵席,敬遵補編受敎,貞純王后祔謁時,第十四室·第十五室,爲以下位,事當權安於東翼閣當室,預告文中兼告由,而旣已先告移安,則還安之後,不可無告由,大祭祝文中,宜有措辭添入之意仰達,則大臣以爲,祫享體重,添告未安,移安祝文中,以暫移還奉之意,兼告爲當,入侍諸宰,亦如大臣之議,而玉堂之論,則移安之祝,預告還安之意,恐非禮意。至伏承更加爛商稟處之命,而大臣·諸宰·儒臣之議,終未歸一,則莫重祭禮,不可率爾稟定,問議于其時未登筵時原任大臣及在外儒賢後,稟處,何如?上曰,出去後,以草記書入也。允大曰,祔廟時儀節,當爲磨鍊,而謹稽五禮儀,及喪禮補編,則設祔位於廟庭當中北向,設殿下版位於阼階東南西向事載錄矣。新位祔謁後陞座時,路過版位之前,恐當有殿下鞠躬之節,而五禮儀及喪禮補編,無所載錄,月臺祗迎,又是禮文所無,事係莫重儀節,問議時原任大臣及在外儒賢處之,何如?上曰,雖無儀注載錄,當有鞠躬之節矣。時秀曰,自上鞠躬之時,必有臚唱儀節,而係是莫重之地,故恐無臚唱鞠躬之載錄矣。上曰,臨時暫爲鞠躬,無妨矣。時秀曰,向聞太廟事知守僕之言,則戊戌年祔謁時,亦有暫時鞠躬之禮云。今番則新位祔謁時,及十四室·十五室還安時,皆當有鞠躬之節,而旣有禮儀使臨時稟告,行鞠躬之禮,似好矣。上曰,禮判旣知之,臨時微稟,可也。允大曰,今春幸行,當於二月初一日,取稟矣。謹稽謄錄,國恤三年內,以服色之難便,只稟山陵展謁,而祥後禫前已例,則肅廟朝丙辰·庚午,英廟朝己卯,先朝戊戌,皆因前期特敎,展謁新陵。且以服色之無所難便,仍爲行禮於局內諸陵事載錄,而各陵與新陵間,自臣曹取稟,無的當可援之例,今番則何以擧行乎?上曰,該曹則依例以山陵展謁磨鍊以入。允大曰,昨秋因京畿監司奉審啓本,顯陵外山四處沙汰,待春暖始役事,覆啓蒙允而外山雖非礙逼,深闊旣過數丈,則恐不可草率了役,終致潰決。且聞道臣往復之言,以如干薪木數少煙軍,難以經紀云。臣意則不必別設都監,一依昨年英·寧兩陵補土例,令道臣句管事役,以地方官楊州牧使,差下補土堂上,役事及物力區劃等事,使之量宜擧行,則恐合便宜,故敢此仰達矣。上曰,依爲之。出擧條允大曰,凡陵寢有頉處,每多自小成大,故從便修改之定式,不啻嚴明,法久漸弛,不善遵行,役處浩大之後,始爲報來,誠極未安。雖以沙汰言之,苟能補築於微小之時,則頉處豈至於深闊,而補土之役,殆將無歲而無之乎?此後則各別嚴飭,申明舊制,而春秋道臣奉審時,詳審沙汰有無,論理登聞於啓本中,雖些小汰落之處,若過時不築,道臣奉審時,始爲現發,則當該陵官狀聞論勘之意,一體定式施行,恐合事宜,故敢此仰達矣。上曰,依爲之。出擧條上曰,諸宰次第奏事,可也。義謨等曰,無所懷矣。上曰,大臣進前。時秀進伏。上曰,今番禁府草供,大臣見之乎?時秀曰,捕廳草供,日前已見之,而禁府草供,則姑未得見矣。上曰,禁府草供,不出朝報耶?時秀曰,朝紙所出則見之矣。上曰,宋國仁之一向抵賴,萬萬凶獰矣。旣云無路發明,而終不直招,究竟無期,徒損國體,今則不可不設鞫嚴問矣。時秀曰,囚供誠萬萬凶頑矣。然而渠雖譏誣,滿廷臣僚,旣不關國家事,設鞫則臣不敢擬議矣。上曰,此事小而亦大,雖不關國家,一番設鞫,然後始可究竟矣。時秀曰,若非罪涉國家,則曾無設鞫之例矣。上曰,網打縉紳,豈非關係國家乎?時秀曰,金學成移送禁府,更爲對質後,觀其供辭,當商量爲之,而設鞫則恐難愼矣。大抵設鞫後遲晩,則只有不道·知情兩律,而不道則固無論,知情亦不近似,此不過亂言惑衆矣。上曰,亂言惑衆,豈非可鞫之罪乎?時秀曰,設鞫則臣終不知其合宜矣。上曰,昨日金學成面質乎?得濟曰,未得面質矣。上曰,御將方帶金吾堂上耶?得濟曰,然矣。上曰,昨日禁府公事出給時,有口傳下敎,意謂禁堂自可知悉擧行矣。何不爲之乎?得濟曰,未承成命,故不得擧行,而未移捕廳之時,已一番面質矣。時秀曰,移送禁府後,禁堂隨所見嚴問取招,恐好矣。上曰,如有對質之事,不必每每煩稟,自本府從便擧行,可也。時秀曰,禁堂旣承此敎,則似當從便擧行矣。上曰,大臣就坐。仍敎曰,捕廳草供,何其糢糊也?得濟曰,多般詰問,期於取服,而文字生疎,故未能纖悉錄上,不勝惶愧矣。上曰,獄體至嚴,豈容一毫疎漏耶?極爲非矣。畊曰,今日賓對,兩司無一人進參,事甚未安。行公諸臺,竝推考,何如?上曰,依爲之。出擧條時秀曰,摠戎使李仁秀有實病,舁到闕外,而不得登筵矣。上曰,然則政院勿爲請罪,可也。觀綏曰,先朝實錄,已有待開春奉安之成命,而史官不備,陪往無人。奏未畢,上曰,待他史官之出,擧行也。觀綏繼奏曰,實錄奉安,事體至重,而如是遷就,極爲悚悶矣。上曰,從當有下敎,姑俟也。上命大臣諸宰先退,仍敎曰,禮判出去,草記卽爲書入也。又敎曰,玉堂無所懷乎?宗琦曰,無所懷矣。上曰,玉堂先退。王大妃殿進御理氣茶,依前方三貼製入。出榻敎仍命退,承史以次退出。
上在昌德宮。停常參·經筵。
柳畊啓曰,來二十五日朝參日次矣,敢稟。傳曰,停。
柳畊啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳畊曰,諸承旨持公事入侍。
柳畊啓曰,正言李英發,下諭後過限不上來,依定式遞差傳旨及禁推傳旨捧入之意,敢啓。傳曰,知道。
以正言李英發禁推傳旨,傳于柳畊曰,分揀。
李慶旭改差,代以崔廷鎭爲事變假注書。
崔廷鎭在外,代以李埴爲事變假注書。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
宋知濂,以禮曹言啓曰,來三月初六日孝安殿禫祭時,王大妃殿·中宮殿·惠慶宮·嘉順宮哭臨易服儀註,直爲書入各殿宮之意,敢啓。傳曰,知道。
宋知濂,以禮曹言啓曰,祔太廟時,宗廟·永寧殿·魂殿預告祭,前享三日,魂殿告動駕祭,前享一日設行,卽禮文所載,而若値朔祭節享,則兼告亦有已例矣。來四月初二日貞純王后祔太廟時,宗廟預告祭·孝安殿預告祭及告動駕親祭,同月初一日,朔祭兼行,永寧殿預告祭,同日一體設行,祝文添入撰出等事,令藝文館照例擧行之意,竝爲知委,何如?傳曰,允。
宋知濂,以禮曹言啓曰,來四月初二日宗廟夏享大祭兼行祔太廟親祭時,省牲省器,依例以親臨磨鍊擧行乎?敢稟。傳曰,依前爲之。
宋知濂,以禮曹言啓曰,大報壇祭享,每年三月上旬內擇日擧行事,定式矣。吉日令日官池景興推擇,則來三月初三日爲吉云,而自上方在禫服中,依例遣大臣攝行,何如?傳曰,允。
義禁府啓目粘連,向前權瑞應亦,儒賢朝家之所敬禮,今年恰滿八耋,則歲前成冊,固當抄報,而竟致遺漏於應資之報,不可以未及周察,有所寬恕。以此照律,何如?判付啓,依允。又啓目粘連,向前南陽進亦,歲饌抄報,待其送單,雖是前例,大臣夫人,事體何如,而不早察飭,以致後時,殊涉疎忽,以此照律,何如?判付啓,依允。
柳畊,以義禁府言啓曰,卽接月令醫員崔啓進手本,則時囚罪人權瑞應所患臀腫,處冷添劇之中,又發積病,食飮全却,南陽進處冷之餘,素患疝症,有時闖發,目下症形,俱有難保之慮云。罪人病勢危重,則一邊保放,一邊草記,曾有定式矣。權瑞應·南陽進,竝姑保放之意,敢啓。傳曰,知道。
柳畊,以義禁府言啓曰,罪人學成與罪人國仁,已爲面質,還送捕廳之意,敢啓。傳曰,知道。
行兵曹判書韓晩裕疏曰,伏以,日月迅邁,孝安殿終祥奄過,大小臣民,罔不茹痛,聖情哀慕,當復如何?竊伏念,本兵之在國家,最爲重任,微臣之在朝廷,最是鹵才,以鹵才而處重任,臣固自知其不合,人亦皆憂其難稱,而前叨之獲免大郵,誠是望外,一之已過,其可再乎?而昨冬之復除是任,仍當大政,自料瘡疣之畢露,惟駁正之論是俟而已。旋因歲班在卽,國祥已廻,三度加由之後,不得不冒昧出仕,而一向淟涊,是豈臣之本心然哉?曩者殿最纔下,迺有吏胥擦改之擧,鑾蹕載啓,未免侍衛錯亂之弊,致勤前後嚴敎,莫非臣之昏謬不能預飭之罪。推此數事,而不職之失,固不可以僂數也。況復堂堂淸朝,賢彦林立,豈容如臣庸陋者,久叨匪據,盤礡而莫之止哉?且臣自經秋間重病,未及蘇完,乃患歲末毒感,忽爲添劇,胸膈長時痞塞,脚部漸艱運動,種種形証,有不敢悉煩章牘,而病有源委,不是一時之祟,苟非復尋冗散,專意調治,則難望其復爲完人。臣若貪戀榮寵,少緩疾痛之呼,則强而赴公,實有顚仆之慮,久將瘝職,難免僨敗之憂,由前由後,以公以私,其當遞也,決矣。伏乞,念公器之不可久玷,察臣言之非出例飾,特軫黈纊之聽,亟賜鞶帶之褫,千萬幸甚。臣旣蘄免乎大者,則宜不暇於其他,而昨者,籌司新命,又奚爲而及於臣哉?臣自少時,不以世務經心,迂疎有素,衰老轉甚,而乃使之參聞廟謨,是何異於責聾瞽以視聽,而將如聖朝綜核名實之政,何哉?亦望鐫免,則是又臣莫大之幸也。臣無任云云。答曰,省疏具悉。病則自當差復,卿其勿辭行公。
左贊成宋煥箕疏曰,伏以,光陰迅駛,祥制奄過,臣民哀慕,大小同情,伏惟聖孝痛廓,益復如新。臣癃廢危喘,未得强策趨簉,以伸攀慕之誠,分義虧矣,情禮缺矣。瞻望增痛,只有涕淚而已。仍竊念,賤臣所叨之職,貳公弘化,何等重大,而許多年虛縻於床玆奄奄中,微分悶蹙,久益何極?今臣年滿八耋,以從宦者言之,則其踰致事之限,遽已十年矣。臣素以退伏之身,固無致仕之可論,而乃於篤老之時,尙可縻以爵秩乎?忽又玆者,崇祿新資,猥加於癃軀,實出於特命,區區惶縮,尤不知攸措。至於衣資食物之恩賜,顧以天地間一蠧,獲霑聖朝惠養,又何至此哉?抑臣竊復有萬萬不自安者,公忠監司,與懷德縣監之日前同被嚴譴,實皆由臣身矣。臣心悚悶之私,亦當如何?臣每欲不避猥瀆,瀝血陳懇,以期職名獲蒙鐫免,而昏耄不省,無以自力,構疏泯默,以迄于今,而今此所陳,亦未罄衷盡言,而語失倫脊,臣之罪戾益重,而情勢亦戚矣。伏乞聖慈,特垂矜察,亟賜指揮,俾得安意邱壑,以畢餘生,千萬大幸。臣無任云云。答曰,省疏具悉卿懇。春煦漸長,思卿方切,方欲致誠,招延卿等,巽牘先至,如對卿面。卿等以草野宿德之賢,兼朝家倚毗之責,予小子夙夜望卿等之上來者,亦已久矣。卿何不思小子切懇,體昔日眷遇,卽起幡然,補予不逮乎?經筵不日將開,補導亦急一日,卿須卽爲登途,以副予意。至於加資,予之待卿等,何如,而該道矇不覺察,應入而不啓,事甚駭然,故略施薄勘,於卿何有?卿其安心勿辭。仍傳于宋知濂曰,此批答遣地方官,傳諭于宋贊成所住處。
丁卯正月二十一日午時,上御誠正閣。諸承旨持公事入侍時,左副承旨柳畊,右副承旨洪奭周,同副承旨宋知濂,假注書曺鳳振·申在植,記注官崔鳳和,記事官鄭觀綏,檢校待敎朴宗薰,以次進伏訖。知濂曰,臣吏房代房矣。有黃海監司李好敏狀啓,金郊察訪金亨麟到任事,及江原監司金履喬狀啓,橫城縣監權抑到任事矣。奭周曰,臣戶房代房矣。無公事矣。知濂曰,臣禮房矣,無公事矣。畊曰,臣兵房代房矣,無公事矣。臣刑房矣,有江原監司金履喬啓本,徒年罪人朴信謙,旣已限滿,令該曹稟處事矣。奭周曰,臣工房矣,無公事矣。上曰,各房公事入之。知濂·畊以次跪傳夾侍。上曰,春煦漸暖,經筵,取稟。自再明日依例入之,可也。仍命退,諸臣以次退出。
上在昌德宮。停常參·經筵。
柳畊,以都摠府言啓〈曰〉,今日入直內三廳武兼禁軍及軍兵等中日習射,請出標信。傳曰,知道。
柳畊啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳畊曰,諸承旨持公事入侍。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
傳于宋知濂曰,明日人日製當親臨,處所以春塘臺爲之。
傳于柳畊曰,明日出宮門路,以協陽門爲之。
柳畊,以兵曹言啓曰,文臣兼宣傳官李愚在,病難供職,呈狀乞遞,忠翊衛將李亨道除授在外,過限未上來,五衛將韓民獻病在鄕土,上來無期云。侍衛之職,輪番之任,不可久曠,竝改差,何如?傳曰,允。
洪奭周,以漢城府言啓曰,文武科生進回榜人,每年歲首訪問草記事,曾有定式矣。今年回榜人,知委各部,搜訪報來,故職·姓名·年歲·登科年月及居住,別單書入之意,敢啓。傳曰,知道。
洪奭周,以漢城府言啓曰,孝烈表著者,每式年歲首抄啓事,曾有定式矣。自各部搜訪報來,合爲八人,故呈單則移送禮曹,孝烈各人姓名居住,別單書入之意,敢啓。傳曰,知道。
柳畊,以禁衛營言啓曰,本營軍色從事官李惟命,身病甚重,勢難察任,改差,何如?傳曰,允。
丁卯正月二十二日辰時,上御誠正閣。諸承旨持公事入侍時,左副承旨柳畊,右副承旨洪奭周,同副承旨宋知濂,假注書曺鳳振·申在植,記事官李若洙·鄭觀綏,檢校待敎朴宗薰,以次進伏訖。知濂曰,臣吏房代房矣。有公忠監司趙德潤狀啓疏批有旨祗受事,及德山縣監鄭來重等,到任事二度矣。奭周曰,臣戶房代房矣,無公事矣。知濂曰,臣禮房矣,無公事矣。畊曰,臣兵房代房矣。有開城留守洪義謨狀啓,白峙僉使李樂遠赴任事一度矣。又奏曰,臣刑房矣,無公事矣。奭周曰,臣工房矣,無公事矣。上命讀奏公事。知濂·畊以次讀奏訖,跪傳夾侍。上曰,判付出去書之也。仍命閣臣先退,宗薰退出。又命退,承史以次退出。
上在昌德宮。停常參·經筵。
上詣春塘臺。人日製儒生試取還內後,內閣·政院·玉堂·藥房口傳問安。答曰,知道。
宋知濂啓曰,明日常參·經筵,取稟。傳曰,停。
柳畊啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
閔耆顯啓曰,今日殿座,承旨當爲備員,而行左承旨金在昌,右承旨李文會,不爲仕進,竝卽牌招,何如?傳曰,允。
李文會啓曰,月覲門·集春門開門次,標信請出之意,敢啓。傳曰,知道。
李文會啓曰,今日殿座時,挾輦軍,廣智營·建陽門·銅龍門·西營·東營·集春營入直軍除出,標信請出之意,敢啓。傳曰,知道。
傳于李文會曰,侍衛軍兵毛具。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌招啓辭未下,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
宋知濂,以禮曹言啓曰,溫陵豎碑,待開春擧行事,命下矣。臣曹堂上郞廳率相地官,今二十四日進詣陵所,碑閣基址,看審擇定之意,敢啓。傳曰,知道。
李文會,以訓鍊都監言啓曰,今正月二十三日春塘臺親臨人日製試取時,因兵曹節目,出番軍一百名除出,把摠韓啓豐,哨官金思悅率領,挾輦侍衛,廣智營軍四十名,哨官金壽玉率領,設布帳外排立,雜人一切嚴禁,而竝待標信擧行,依定式北營標下軍三十名,除標信除出,入直千摠沈鑏率領,集春門外把守,雜人亦爲嚴禁,事畢後出番軍解送,入直軍各還直所之意,敢啓。傳曰,知道。
李文會,以兵曹言啓曰,曜金門守門將徐纘修,脫官服入私次,全無守門謹飭之意,故進來面飭,則反詈結束色書吏,無異代責,不顧體禮,莫此爲甚。此猶不懲,則門禁無董飭之望,其罪狀,令該府拿問處之,以懲他習,何如?傳曰,允。
丁卯正月二十三日辰時,上詣春塘臺。人日製儒生試取入侍時,行都承旨閔耆顯,行左承旨金在昌,右承旨李文會,左副承旨柳畊,右副承旨洪奭周,同副承旨宋知濂,假注書曺鳳振·申在植,記注官崔鳳和,記事官鄭觀綏,檢校直閣沈象奎,檢校待敎朴宗薰,待敎朴綺壽,以次詣閤。時至,上具翼善冠·黲袍·烏犀帶·黑皮靴,乘輿出宣化門,由協陽門·建陽門·靑陽門,詣春塘臺幕次,降輿陞座。耆顯進前曰,每當親臨試士之日,大司成率儒生成班,祗迎於駕過之時,而今日則儒生旣不成班,大司成又未押班,事甚未安。當該大司成,推考,何如?上曰,事過後拿處,可也。出擧條知濂讀奏儒生入門單子,爲一百七十五人。上命試官以下行禮,讀券官知中樞府事金思穆,行護軍沈象奎,對讀官兵曹參議金蓍根,大司成申絢,行副護軍洪秀晩,掌樂院正金相休,以次行禮訖。上命書賦題采蘩祁祁。限申時。思穆·象奎承書讀奏。秀晩·相休奉出給宣敎官揭之。上命試官少退。耆顯進前曰,兼春秋崔鳳和無端進前,推考,何如?上曰,依爲之。出擧條上入小次。讀券官藝文提學曺允大,追後入來行禮。耆顯跪傳收券單子於夾侍,爲一百五十張。上以司謁口傳下敎曰,科次爲之。少頃,上還御幕次。上曰,今番取五人。允大承命書等訖。耆顯坼封讀奏。上命書傳敎曰,人日製居首賦三下一進士李基善直赴會試,三下二進士任百豐給二分,次上進士尹應大·李一容·尹行澈竝令該曹考例施賞。又命書傳敎曰,入格儒生明日待令。上降座乘輿,由靑陽門·協陽門還內,諸臣以次退出。
上在昌德宮。停常參·經筵。
宋知濂啓曰,明日常參·經筵,取稟。傳曰,停。
柳畊啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,鎭東萬戶任震白下直,長弓一張·長箭一部·片箭一部·筒兒一箇賜給。
傳于宋知濂曰,入格儒生入侍。
傳于閔耆顯曰,諸承旨持公事入侍。
以成均館大司成申絢拿處傳旨,傳于柳畊曰,分揀。
傳于閔耆顯曰,藥房提調許遞,前望單子入之,待下批牌招察任。
藥房提調前望單子入之。李始源落點。
傳于閔耆顯曰,藥房提調入侍。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳,閔昌呂牌不進罷職傳旨,傳于柳畊曰,只推。
宋知濂,以禮曹言啓曰,卽接忠州幼學權禕所志,則以爲,同姓六寸弟裼,嫡妾俱無子,以其同姓六寸兄襫第三子寀,欲爲繼後,諸族會議,衆論歸一,未及禮斜之前,襫夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有定式,而門長權禕所訴旣如此,依定式,權襫第三子寀,立爲權裼之後,何如?傳曰,允。
李文會,以兵曹言啓曰,慶熙宮衛將李龍采·朴賢郁俱以在外,上來無期云。景福宮衛將方德禧,病難供職,呈狀乞遞。輪番之任,不可久曠,竝改差,何如?傳曰,允。
丁卯正月二十四日辰時,上御熙政堂。入格儒生入侍時,同副承旨宋知濂,假注書申在植,記注官盧,記事官鄭觀綏以次進伏訖。上曰,入格儒生進前,可也。進士李基善·任百豐·尹應大·李一容·尹行澈,以次進前,奏姓名訖。給分以上先退,其餘三人領賞,四拜而退。上命退,承史以次退出。
丁卯正月二十四日辰時,上御誠正閣。諸承旨持公事入侍時,行都承旨閔耆顯,行左承旨金在昌,右承旨李文會,左副承旨柳畊,右副承旨洪奭周,同副承旨宋知濂,假注書曺鳳振·申在植,記注官盧,記事官鄭觀綏,以次進伏訖。上命讀公事。耆顯讀奏慶尙監司尹光顔狀啓,永川郡守徐有敎等到任事,及義城縣令李憲成到任事,黃海監司李好敏狀啓,遂安郡守李濟和到任事,公忠監司趙德潤狀啓,永同縣監金在源等到任事。在昌曰,臣戶房矣,無公事矣。知濂曰,臣禮房矣,無公事矣。文會讀奏黃海監司李好敏狀啓,水軍營將以長淵縣監李宗海仍差察任事,平安兵使鄭觀采狀啓,西林僉使李彦豐到任事,統制使李溏·晴川別將柳鎭宅到防事,江原監司金履喬啓本,上番諸色軍摠數開坐事。畊讀奏慶尙監司尹光顔啓本,罪人金宗民咸昌縣到配事。奭周曰,臣工房矣,無公事矣。上曰,判付出去書之。仍命退,承史以次退出。
丁卯正月二十四日申時,上御誠正閣。藥房提調入侍時,提調李始源,副提調閔耆顯,假注書曺鳳振,記注官盧,記事官鄭觀綏,檢校直閣洪奭周,以次進伏訖。始源等曰,近日日候寒甚,聖體,若何?上曰,一樣矣。始源等曰,寢睡·水刺之節,何如?上曰,一樣矣。始源等曰,王大妃殿氣候,何如?上曰,一樣矣。始源等曰,惠慶宮氣候,何如?上曰,向來感候,閱朔彌留,今則非但感候,元氣益不足,私情不勝悶迫矣。今日左承旨旣已別承候,果與相議耶?始源等曰,俄與相議之際,承命入侍矣。上曰,承候承旨之言,則何如耶?始源等曰,俄聞左承旨金在昌言,則以爲,惠慶宮患候,果是感候添損之證,而微有渴候支節痛,且元氣不足云矣。顧今証候,固當專用補劑,而但感候例忌補劑,姑難遽議矣。上曰,此非一時感候,恐有源委也。始源等曰,補元則外氣自有可退之道,醫官之言亦如此,而若外氣稍緊,則未及有補於元氣,必先見害於感候,故方此趑趄,姑觀今明日動靜,議定湯劑,恐宜矣。上曰,患候比日前益添,似非輪感例証矣。如是之故,湯劑猝難議定耶?始源等曰,補元之道,莫要於蔘劑,而若有外氣則難補,故姑此難愼矣。上曰,外氣之外,元氣不足之証尤緊矣。始源等曰,外氣雖忌補劑,近來外間輪感,皆用補劑,而後見效,蓋補元則外氣自退故也。今亦補元之外,恐無他道矣。仍奏曰,嘉順宮氣候,何如?上曰,一樣矣。又敎曰,出去爛商後,無論今明間,議定湯劑以入,好矣。惠慶宮進服蔘橘茶一貼煎入。出榻敎上命退,諸臣以次退出。
上在昌德宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不敢區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
宋知濂啓曰,明日常參·經筵,取稟。傳曰,停。
柳畊啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于閔耆顯曰,諸承旨持公事入侍。
洪奭周啓曰,左議政李時秀依下敎來待矣。傳曰,入侍。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌昌牌不進罷職傳旨,傳于柳畊曰,只推。
宋知濂,以弘文館言啓曰,校理姜浚欽,自鄕上來云。卽爲牌招察任,何如?傳曰,允。
以校理姜浚欽牌不進罷職傳旨,傳于宋知濂曰,只推。
宋知濂,以禮曹言啓曰,再昨年冬,以坡州舊長陵基址設屯處,屬之本陵,爲香炭位田之意,自臣曹草記蒙允,昨年春,又因宣惠廳堂上筵達,本屯還屬均廳,位田更令該曹從便望定事定奪,而昨秋陵官報臣曹以爲,淸風月岳山,以廢黃腸之地,宣廟朝,折授於貞謹翁主房,其後子孫零替,屯民作梗,前後文券,盡爲忠州官所奪,而久遠折授,移屬公家,自有其例,且其本家,願納陵所云。依其所報,發關査實,則自本道搜送其所奪文券,而前後量案及收稅件記,印跡昭然矣。月岳山,本以公土,折授宮房,則陵寢位田,以此望定,實爲便當,更爲從實打量,修成冊上送,以爲自今秋收稅之意,分付道臣,何如?傳曰,允。
宋知濂,以禮曹言啓曰,康陵王后陵上改修時,大王陵上石物有頉處,同爲修改事,啓下矣。改修吉日時,令日官池景興推擇,則來四月初十日卯時爲吉云。以此日時始役,何如?傳曰,允。
宋知濂,以禮曹言啓曰,健元陵·顯陵·穆陵·徽陵·崇陵·惠陵·元陵官員等所報,則近日有二虎橫行於七陵局內及齋室近處,上直巡山,無以隨時擧行云。令該軍門多發校卒,使之刻期捕捉,何如?傳曰,允。
李文會,以御營廳言啓曰,東道七陵局內及齋室近處,二虎橫行,令該軍門多發校卒,刻期捕捉事,自禮曹草記允下矣。本廳善放砲手五十名,定將校率領,今月二十六日爲始,出送行獵之意,敢啓。傳曰,知道。
李文會,以兵曹言啓曰,宣傳官趙義鎭,素患痰癖之症,當寒添劇,時月之內,萬無供職之望,呈狀乞遞。病旣如此,則不可强令察任,改差,何如?傳曰,允。
李文會,以備邊司言啓曰,頃因擧條批旨,淑善翁主房·西原縣分土爲弊與否,宮監洑民處,頭面査實後,報來之意,行會矣。卽見公忠監司趙德潤報本司辭緣,則枚擧各人所供以爲,新洑之後,民蒙其利,隨例納稅,而惟其舊洑主柳啓英·朴瑞鉉,欲專主張收斂之權,慫恿愚氓,假托民冤,譸張虛言,紛紜呈訟,近千石蒙利之畓,必欲沮戲,恐動監官,竟使三年收稅之處,不得分土,揆以民習,誠極痛惋。啓英·瑞鉉,竝爲嚴囚,以待處分。今則勒奪脅捧之言,旣歸誣訴,新洑蒙利之事,又無可疑,上頂舊洑民人,前後健訟文狀,爻周官上,以爲息訟之道爲辭矣。當初該邑査報,但聞一邊之言,則其時爽實,容或無怪,今此頭面營査,反復詳悉,慫恿奸民,自服其招,極爲痛駭。自本道照律嚴處,以爲懲勵之地,新洑蒙利,旣無可疑,則依前分土之意,一體分付,何如?傳曰,允。
丁卯正月二十五日辰時,上御誠正閣。藥房入診,諸承旨持公事同爲入侍時,提調李始源,副提調閔耆顯,假注書曺鳳振,記注官盧,記事官鄭觀綏,右承旨李文會,左副承旨柳畊,右副承旨洪奭周,同副承旨宋知濂,假注書申在植,以次進伏,醫官金光顯·李敬培·卞觀海·李惟鑑·吳仁豐·秦東秀·吳千根·朴烇·趙宗協·李彦厚·鄭重周·安載述,以次進伏楹外訖。始源等曰,近日甚寒,聖體,若何?上曰,一樣矣。始源等曰,寢睡·水刺之節,何如?上曰,一樣矣。始源等曰,王大妃殿氣候,何如?上曰,一樣矣。始源等曰,惠慶宮氣候,何如?上曰,感候諸節,視昨日別無加減,而元氣益不足,膈間有痰候,所進不爲順下,湯劑不可不議定矣。始源曰,臣聞女醫之言,諸節比昨無減,有膈間痰候,昨日湯劑,亦未進服云矣。上曰,然矣。始源等曰,嘉順宮氣候,何如?上曰,一樣矣。仍敎曰,惠慶宮湯劑當議定,而膈間痰候,何以則可乎?問於醫官也。始源問諸醫官後,奏曰,痰候當劑,無過薑橘,故昨日議定時,當進粟米飮,而恐或有滯候,故蔘橘茶中入薑橘,欲其順下矣。蔘橘茶旣不得順下,則伏未知或有滯物而然乎?上曰,別無滯候矣。始源曰,待左承旨承候出來,詳問後當爲議定,而但聞承候之言,議定湯劑,終不若入診之尤詳矣。上曰,入診固難遽議,待左承旨出去,詳聞後更議以啓也。始源曰,使左承旨入直,雖於夜間,如可承候,使之承候,似好矣。上曰,不必別入直,使左承旨入直於政院,可也。仍命藥房先退。始源率諸醫官先退。上命讀公事訖。上曰,判付出去書之。耆顯曰,近日朝氣甚寒,每於早朝,開閤而召接,恐妨節宣之道,此後入侍,若値早朝,伏願閉閤而召接焉。上曰,不閉猶無害矣。仍命退,承史以次退出。
丁卯正月二十五日午時,上御熙政堂。左議政入侍時,右副承旨洪奭周,假注書申在植,記注官盧,記事官鄭觀綏,左議政李時秀,以次進伏訖。時秀曰,日氣甚寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,昨聞藥院諸臣之言,惠慶宮氣候,以感候靡寧,進服蔘橘茶云。伏未知夜間,已爲快復乎?上曰,不可但以一時感候言,寶齡甚卲,元氣日漸不足,而自數日前感候彌重,膈間有痰候,湯劑不得進御,每於承候,下情不勝焦悶矣。時秀曰,誠萬萬悶迫矣。今日粟米飮已進服乎?上曰,姑未進伏矣。時秀曰,嘉順宮氣候,何如?上曰,一樣矣。時秀曰,今日卽次對日次,而不但無時急公事,臣亦有賤疾,未得入來承候矣,今此承召,不勝惶恐矣。上曰,召卿蓋有意矣。慈宮寶齡望八,患候多年沈淹,所見一時悶迫,而每承謂有所遭,不以常人自處,卽因辛酉一事也。予於其時事,以沖年之故,不知本事,未能明察,至今悔之莫及矣。夫洪樂任辛酉事,可謂橫被,而今者慈宮病患,若是沈重,願赦我同生之敎,時或發於譫語之中,每承此敎,不勝焦迫矣。大臣受先朝眷遇之恩,體昔日孝養之德,今聞此慈敎,安得無感動之心乎?今予問卿,卿意,何如?時秀曰,今承下敎,竊不勝感舊之懷矣。臣受先朝如天厚恩,已多年所,仰覩先朝之事慈宮也,出於至誠達孝,而今日殿下之事慈宮也,亦以至誠達孝,則不獨臣之一人,擧國臣民之所同發於彝性者,孰不思慰悅慈宮之道乎?然而國體甚大,法意甚重,樂任之罪,不可但以辛酉一事論之也。奏未畢,上曰,先朝亦嘗洞燭,已昭晢於續明義錄,至於辛酉事,則謂以干犯邪獄而罪之,若以邪獄罪之,則後世亦將以爲如何也?時秀曰,樂任自來罪犯,國人之所共知,則續明義錄,猶不可謂昭晢矣。厥後一縷之容貸,寔由於先朝慰悅慈宮之聖孝,而非謂其無罪而然矣。上曰,先朝聖孝,慰悅慈心,靡不用極。其時事比諸辛酉事,似尤大,而尙已容貸,今則可謂輕重懸殊,予雖不肖,莫追先朝之誠孝,其在繼述之義,豈可不思慰悅之道乎?時秀曰,承此下敎,誠萬萬惶悚矣。第臣嘗按獄於辛酉,可以仰達其始末矣。其時獄案,非謂樂任之親自學爲邪術,當辛酉罔極之時,國勢極其危疑,而一種凶邪之徒,視渠爲依歸之所,渠亦嘗懷怨懟之心,卽擧國所共知,此而輕議,豈不有損於國體乎?上曰,予非不顧國體而然矣。以予情理,慰悅之道,惟有此矣。時秀曰,聖敎若是懇惻,臣一分可以奉承,則豈不爲奉承,而此事不可奉承矣。國有法耳,法廢則凶邪亂逆,接踵以起,隄防漸將解弛,豈不可悶乎?上曰,隄防固不可不嚴,而至於辛酉事,若有一分干犯於邪獄,則豈可遽議?但旣知其無一分干犯,況慈宮慰悅,莫此爲大者乎?時秀曰,他事尙可奉承,此事不可奉承矣。渠之所干犯,或未及俯燭而然矣。若俯燭其罪犯,則雖慈宮之心,似不以渠爲可赦也。上曰,此非慈宮之所必欲爲者,卽予情理欲其慰悅也。時秀曰,此則決不可奉承矣。上曰,欲法堯·舜,當法祖宗,先朝之所以容貸,亶由於慰悅慈宮之出天孝思,則予雖不肖,不思所以繼述之道乎?時秀曰,聖敎至此,臣誠萬萬惶悚,而先朝之容貸渠一縷,非謂其無罪而然,則到此豈可遽議乎?上曰,予言旣至此,卿何爲如是乎?少頃當有下敎,而朝廷恐或爭執,故今日召接,欲其預示予意,卿須出去奉行也。時秀曰,臣於前席,旣已質言仰對,出去何敢奉行乎?臣之頂踵毛髮,莫非國恩,而國法至重,何敢以非法奉行乎?上曰,聖人亦有經權,而此事則不可謂權矣。慈宮患候,若是沈重,所以慰悅慈心,卽予繼述之事,此而不爲,是遺先朝遺意也。時秀曰,以前罪論之,則尙可容貸,至於干連凶邪之罪,不可容貸矣。上曰,大臣所奏過激矣。慈候之凜綴如此,予心之焦迫如此,寢息不安,積有日矣。大臣豈不思此乎?時秀曰,臣受恩偏重,位在輔相,豈惜臣一身乎?寧爲受罪,萬無奉承之望,伏願勿降下敎焉。上曰,今予所敎,少無害於義理,卿須出去而更思之。時秀曰,臣別無可以更思者矣。此若奉行,則有駭八方之聽聞,人心從此波盪,安知無凶徒之覬覦者乎?上曰,此則予追先朝孝思,仰慰慈宮之心者,人心之從此波盪,豈成說乎?若或有生心覬覦者,則從可明察,而八方聽聞,豈有如何之理哉?卿須出去奉承,勿使朝廷屢爲爭執也。貞純聖母亦嘗有敎曰,伊時事終涉輕易,每欲更爲量處,而處分屬耳,遽爾昭晢,揆以政令,似爲如何,故許久荏苒爲敎。雖以此敎觀之,大臣豈可若是爭執乎?時秀曰,承此縷縷下敎,可以奉承,則豈敢如是,而此則決不可奉承矣。上曰,今日筵敎,卿須遍諭,毋使三司諸臣張大爭執也。時秀曰,筵敎則謹當布揚,而不獨三司諸臣,臣亦將不免爭抗之罪,敢此預達矣。上曰,慈宮粟米飮進御後,予方欲承候,大臣先退也。時秀退出。上敎奭周曰,俄者下敎,承旨亦聞之矣。承旨異於他人,所見果何如耶?奭周曰,伏承前席縷縷之敎,不覺感涕之自零矣。臣亦厚沐先王聖恩,仰覩我先王奉承慈宮之出天聖孝,今承此敎,豈有他議,而第伏念,承順親心,固是孝之大者,而其所承順,如或有一毫不合於天理之公,則亦非所以爲孝也。臣於樂任事,異於他人,年前兩司之啓,亦不得隨參,今亦不敢瀆陳,而俄者大臣之言,卽擧國之公議也。殿下安得以一己之私,而違咈擧國之公議乎?殿下雖降成命,而擧國公議,決無奉承之理,如是之際,上下相持,轉加層激,則其在慰安慈心之道,亦反不如初不提起之爲愈矣。上曰,俄已盡諭予意,命下之後,院中亦須勿爲爭難之意,承旨出而言之,可也。奭周曰,臣於此事,區區私義,固難於主論,而一院之公議,豈可容臣之勸沮乎?上命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。
惠慶宮進服人蔘粟米飮前方中,去橘皮一貼煎入事。出榻敎
惠慶宮進服秋麥茶煎入事。出榻敎
惠慶宮進服人蔘粟米飮,依前方一貼更爲煎入事。出榻敎
宋知濂啓曰,明日常參·經筵,取稟。傳曰,停。
柳畊啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
柳畊啓曰,行大司憲李直輔在外,執義李重蓮,掌令李在璣·李基崇,持平柳·閔昌呂牌不進,監察茶時之意,敢啓。傳曰,知道。
以大司諫宋翼孝,獻納趙民和,執義李重蓮,掌令李在璣·李基崇,持平柳·閔昌呂牌不進罷職傳旨,傳于柳畊曰,只推。
傳于柳畊曰,發遣吏郞,諸執事,淸齋與否,摘奸以來。
傳于宋知濂曰,左承旨許遞,前望單子入之,待下批牌招察任。
宋知濂啓曰,臣與行左承旨金在昌伴直矣。纔已許遞出去,伴直無人,右副承旨洪奭周,所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,護軍金在昌。
藥房口傳啓曰,臣等卽伏承行護軍金在昌別入直,惠慶宮承候醫官,亦爲量宜別入直之敎,區區下情,實不勝焦憂之至。伏乞亟許臣等直宿本院,千萬顒祝,惶恐敢啓。答曰,知道。
宋知濂,以內醫院言啓曰,提調以下直宿本院事,命下矣。臣等自今日直宿本院,而醫官金光顯·李敬培·李惟鑑·卞觀海·秦東秀·吳千根·朴烇·丁希泰·趙宗協·鄭重周,竝爲直宿,醫女亦爲依例待令之意,敢啓。傳曰,知道。
宋知濂,以禮曹言啓曰,卽接掌樂院所報,則各壇享樂器風物,例以一件互用,而若當兩享相値之時,則以社稷·文廟所在件推移取用,自是前例,而南壇先農壇祭享,同在於來二月初三日,以社稷·文廟所在樂器風物中推移取用云矣。在前如此之時樂器風物之推移取用,已多其例,今亦依所報擧行之意,分付,何如?傳曰,允。
李文會,以禁衛營言啓曰,來四月當十三番後部後司屬慶尙左道五哨軍兵,來三月二十五日,京中逢點,依例準二朔立番之意,本道監兵使處,預爲知委,何如?傳曰,允。
李文會,以禁衛營言啓曰,來二月當十二番後部右司屬慶尙右道三哨,左道二哨,合五哨軍兵,逢點實數六百三十七名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李文會,以御營廳言啓曰,本廳來四月五月兩朔應立前部左司屬慶尙左道五哨軍兵,三月二十五日,京中逢點,四月初一日,與前司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
李文會,以御營廳言啓曰,本廳來二月三月兩朔應立前部前司屬慶尙左道五哨軍兵五百十七名,今已逢點整齊矣。二月初一日,與舊番後部後司軍兵替代立番後,舊軍放送之意,敢啓。傳曰,知道。
柳畊,以義禁府言啓曰,卽接月令醫員張鎾手本,則以爲,時囚罪人徐纘修素患疝積之症,闖發於處冷之餘,食飮全却,症形危重云。自前罪人病勢如此,則一邊保放,一邊草記,曾有定式矣。徐纘修姑爲保放之意,敢啓。傳曰,知道。
上在昌慶宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日粟米飮進服之後,諸節果有差勝之效乎?臣等率醫官入侍,詳承症候,議定繼進當否爲宜,臣等不任達宵憂慮,敢此問安,竝爲仰稟。答曰,知道。今方連爲仰勉矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·嘉順宮,朝廷二品以上·六曹堂上·大司諫口傳朝問安。答曰,知道。惠慶宮,朝廷二品以上·六曹堂上·大司諫單子朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳夕問安。答曰,知道。惠慶宮,朝廷二品以上·六曹堂上單子夕問安。答曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,自明日藥院直宿撤罷間,視事頉稟之意,敢啓。傳曰,知道。
柳畊啓曰,行大司憲李直輔在外,執義李重蓮,掌令李在璣未肅拜,李基崇,持平柳·閔昌呂呈辭,監察茶時之意,敢啓。傳曰,知道。山林外,諫院·臺諫竝許遞。
傳于宋知濂曰,禮房承旨馳詣受香諸處,奉審摘奸以來。
李文會啓曰,御營大將李得濟,以南關王廟獻官,今方受香出去矣。所佩命召來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
李文會啓曰,御營大將,訓將兼察事,命下矣。兼察御營大將金祖淳,卽爲牌招聽傳敎,何如?傳曰,從事官發牌聽傳敎。
宋知濂啓曰,時原任大臣爲承候來待矣。傳曰,入侍。
宋知濂啓曰,時原任閣臣爲承候來待矣。傳曰,入侍。
傳于宋知濂曰,國之所以爲國,其曰法耳,法之爲國本也,予亦聞之矣。雖以情理之切懇,豈可少廢國法,而夫爲治之道,遹追先憲,善繼善述,允爲治國之當然,孝道之一端。惟此辛酉一事,卽予嘗心所不已者,此皆專由於予小子不明于德,年且沖幼故也。到今思之,不覺慙恧于心,況其事,先王所未行,眞贓所未執,由此觀之,其罪之無關於辛酉所論,明若觀火。尤有所萬萬悶迫者,慈宮寶齡已高,慈候靡寧,何不一番慰悅?然則予之所繼述之道,莫過於此,上以繼先王至達之孝,下以伸小子欲報之情乎。賜死罪人洪樂任徒流案爻周,復其官爵等節,令該曹擧行。
藥房口傳啓曰,臣等連伏承惠慶宮患候諸節一向無減,誠不勝萬萬焦迫。在前如此之時,多有移直設廳之例。伏乞竝許臣等移直於差備近處,以便承候議藥之地,千萬顒祝,惶恐敢啓。答曰,知道。
李文會啓曰,諸承旨有稟達事,來詣閤外請對矣。傳曰,斯速退去,卽爲頒布。
宋知濂啓曰,諸玉堂有稟達事,來詣閤外請對矣。傳曰,卽爲退去。
宋知濂啓曰,時原任大臣有稟達事,來詣請對矣。以司謁口傳下敎曰,俄者已諭,退歸。
李文會啓曰,臣等雖伏承斯速退去之命,冒萬死更爲求對矣。傳曰,下敎之後,何敢如是煩聒乎?卽爲頒布。
宋知濂啓曰,諸玉堂雖伏承退去之命,衷情震迫,更爲求對矣。傳曰,卽爲退去。
宋知濂啓曰,左議政李時秀,鰲恩君李敬一,雖伏承退去之命,衷情轉激,按住不得,更爲冒罪求對矣。以司謁口傳下敎曰,俄者筵席已諭之矣。慈候靡寧,下情悶迫,此時不可瀆撓,而雖請對,當無益,退歸。
李文會啓曰,臣等雖伏承嚴敎,衷情震懍,更爲冒萬死求對矣。傳曰,卽爲頒布。
宋知濂啓曰,諸玉堂雖伏承退去之命,而衷情轉益震剝,冒萬死更爲求對矣。傳曰,卽爲退去。
宋知濂啓曰,左議政李時秀,鰲恩君李敬一,豈不知此時瀆擾之萬萬惶悚,而事關隄防,萬無退去之勢,冒死更爲求對矣。傳曰,承候之餘,酬應甚多,且非瀆擾之時,早爲退次。
李文會啓曰,臣等雖伏承頒布之敎,衷情震迫,更爲冒萬死求對矣。傳曰,更勿如此,卽爲頒布。
宋知濂啓曰,諸玉堂連伏承退去之命,而衷情轉益震懍,冒萬死更爲求對矣。傳曰,退去。
宋知濂啓曰,左議政李時秀,鰲恩君李敬一,連伏承退歸之敎,衷情轉益抑塞,冒死更爲求對矣。以司謁口傳下敎曰,俄已盡言,早爲退次之意,令史官往傳。
李文會啓曰,臣等連伏承嚴敎,衷情萬萬罔措,冒萬死更爲求對矣。傳曰,卽爲退去,斯速頒布。
宋知濂啓曰,諸玉堂連伏承退去之命,而處分還收之前,萬無退去之望,更爲冒萬死求對矣。傳曰,卽爲退去。
宋知濂啓曰,左議政李時秀,鰲恩君李敬一,屢煩瀆擾,未蒙召接,抑塞之極,冒萬死更爲求對矣。以司謁口傳下敎曰,大臣體重,早爲退次之意,更令史官往傳。
李文會啓曰,臣等連伏承退去之命,而不得方寸之地,則不敢退去,更爲冒萬死求對矣。傳曰,卽爲頒布。
宋知濂啓曰,諸玉堂連伏承退去之命,而隄防至嚴,衷情轉激,更爲冒萬死求對矣。傳曰,退去。
宋知濂啓曰,左議政李時秀,鰲恩君李敬一,下敎之下,尤萬萬震越,而不得請則不敢止,更爲冒死求對矣。無批答。
李文會啓曰,臣等荐伏承嚴敎,衷情轉益震迫,更爲冒萬死求對矣。傳曰,卽爲頒布。
宋知濂啓曰,諸玉堂荐伏承退去之命,而處分未蒙收還,衷情轉益悶隘,冒萬死更爲求對矣。傳曰,退去。
宋知濂啓曰,左議政李時秀,鰲恩君李敬一,恩敎雖極感泣,愚衷益增悶迫,更爲冒萬死求對矣。無批答。
李文會啓曰,臣等雖伏承退去之命,繳還時急,衷情抑塞,更爲冒萬死求對矣。傳曰,更勿如此,卽爲頒布。
宋知濂啓曰,諸玉堂連伏承退去之命,而衷情抑塞,按住不得,冒萬死更爲求對矣。傳曰,退去。
宋知濂啓曰,左議政李時秀,鰲恩君李敬一,此時瀆擾,自知死罪,而未蒙召接之前,萬無退去之勢,更爲冒萬死求對矣。無批答。
李文會啓曰,臣等雖伏承縷縷嚴敎,衷情萬萬震迫,不得請則不敢退去,更爲冒萬死求對矣。傳曰,卽爲退去頒布。
宋知濂啓曰,諸玉堂連伏承退去之命,此時屢瀆,極知惶懍,而處分還收之前,決不敢退去,更爲冒萬死求對矣。傳曰,退去。
李文會啓曰,荐伏承頒布之命,而關係至重,隄防至嚴,繳還之前,萬無退去之望,更爲冒萬死求對矣。傳曰,更勿如是煩聒,卽爲退去頒布。
宋知濂啓曰,諸玉堂雖伏承嚴敎之荐降,而關係至重,衷情轉迫,冒萬死求對矣。傳曰,退去。
傳于宋知濂曰,當該玉堂竝許遞。
李文會啓曰,臣等雖伏承嚴敎之荐降,而衷情萬萬惶隘,更爲冒〈萬〉死求對矣。傳曰,卽爲頒布。
宋知濂啓曰,玉堂上下番俱空,事甚未安。校理姜浚欽疏批未下,應敎朴宗薰,副校理洪大浩,牌招入直,何如?傳曰,允。
宋知濂啓曰,應敎朴宗薰有稟達事,來詣閤外請對矣。無批答。
李文會啓曰,臣等荐被惶懍之敎,而衷情抑塞,更爲冒〈萬〉死求對矣。無批答。
宋知濂啓曰,應敎朴宗薰,未蒙召接,衷情轉激,更爲冒〈萬〉死求對矣。傳曰,遞差。
傳于李文會曰,右副承旨許遞,前望單子入之,待下批牌招察任。
兵曹口傳政事,副護軍洪奭周,副司果朴宗薰。
宋知濂啓曰,卽者義禁府都事來言,左議政李時秀,鰲恩君李敬一,今方待命於金吾門外云。係是大臣去就,敢啓。傳曰,知道。
宋知濂啓曰,卽者議政府錄事來言,左議政李時秀以爲,嚴敎之下,萬萬震懍,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,一時下敎,何可如是引義乎?且承候之餘,酬應甚多,卿等何不思此乎?安心卽爲還第事,遣史官傳諭,仍傳命召。
宋知濂啓曰,卽者忠勳府錄事來言,鰲恩君李敬一以爲,所被嚴敎,萬萬震懍,求死不得,走伏金吾門外,恭俟鈇鉞之誅云矣,敢啓。傳曰,一時下敎,何可如是引義乎?且承候之餘,酬應甚多,卿等何不思此乎?安心卽爲還第事,遣史官傳諭。
傳于李文會曰,終日相持,徒損國體,上下爭執,豈有如許道理?右承旨李文會全羅道金甲島,左副承旨柳畊楸子島,同副承旨宋知濂平安道義州,竝定配所,卽爲押送。
傳于成龍彦曰,北所衛將假承旨差下。
成龍彦,以禮曹言啓曰,溫陵表石前後面草圖書,依英廟朝戊寅年啓下式,書入之意,敢啓。傳曰,知道。
丁卯正月二十七日辰時,上御誠正閣。時原任大臣·閣臣,承候入侍時,右副承旨洪奭周,假注書申在植,記注官崔鳳和,記事官鄭觀綏,左議政李時秀,鰲恩君李敬一,檢校待敎朴宗薰,待敎朴綺壽,以次進伏訖。時秀等曰,近日日氣甚寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,昨日伏聞惠慶宮患候無減勢,至命藥院直宿,不勝驚慮矣。上曰,比昨尤有損節,所進不能順下,元氣日益昏眩,下情誠切迫矣。時秀曰,萬萬悶迫矣。今日議定湯劑乎?上曰,姑未議定矣。時秀等曰,嘉順宮氣候,何如?上曰,一樣矣。又敎曰,惠慶宮湯劑,未知何以則相當矣。又有嘔氣之症候,粟米飮猶不得順下,誠不可一時放心矣。敬一曰,近來輪感大熾,且値日候之甚乖,慈宮問安,似因此欠寧,下情伏悶矣。時秀曰,二月不遠,日氣尙此峭寒,此時宜念節宣之道,而慈候欠寧,聖心焦遑,不瑕有損節乎?伏望調護之際,益念保嗇之方焉。上曰,向筵有所敎矣。慈宮患候,日漸沈重,慰悅之道,一時爲急,卿果更思之乎?時秀曰,向日筵席,旣承更思之敎,臣亦屢日思之矣。聖心焦遑,必欲慰悅慈宮,千言萬語,丁寧懇惻,此而不奉承,則臣固死罪,此而奉承,則隄防從此不嚴,王綱由是不振,此亦臣死罪,均是死罪,而隄防之壞,憂在國家,爭抗之罪,止於一身,臣則寧伏爭抗之罪矣。上曰,卿何不思之甚也?此政一時爲急之事矣。慈宮承候甚急,大臣先退,可也。時秀·敬一退出。上曰,藥院之批,承候後當下之姑俟也。又敎曰,政院移直於監印所,差備門,以賓陽門爲之。上命閣臣先退,又命退,承史以次退出。
上在昌慶宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中,氣候,若何?昨日湯劑果爲進服,而諸節有差勝之效乎?臣等率醫官入侍,詳承症候,議定繼進湯劑爲宜,臣等不任達宵焦慮,敢此問安,竝爲仰稟。答曰,知道。今方連爲仰勉矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳朝問安。答曰,知道。
惠慶宮,朝廷二品以上·六曹堂上單子朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳夕問安。答曰,知道。惠慶宮,朝廷二品以上·六曹堂上單子夕問安。答曰,知道。
藥房口傳啓曰,臣等卽伏聞行護軍金在昌承候後所傳,則惠慶宮症候諸節,一向無減憊候,視昨較加,下情轉益焦迫,繼進湯劑,今方議定,而昨日所進湯劑,以膈煩嘔氣之候,尙未進服,此時扶元,萬萬切急,繼進湯劑,仰勉進服,千萬顒祝,惶恐敢啓。答曰,知道。今方連爲仰勉矣。
惠慶宮進服人蔘粟米飮,依前方一貼煎入。出榻敎
藥房口傳再啓曰,臣等連伏承果川縣監鄭漪承候所傳,則症候諸節,比朝一樣,此時補元之劑,不容一刻少緩,而俄進湯劑,尙未進服,區區下情,益不勝焦迫,玆敢更籲。伏乞連爲仰勉進服之地,千萬顒祝,惶恐敢啓。答曰,知道。今方仰勉,而姑不進服矣。
惠慶宮進服蔘吉米飮一貼煎入。出榻敎
藥房口傳三啓曰,臣連伏聞承候所傳,則症候一樣無減,元氣轉加憊損,此時補元之劑,莫過於蔘料,而以嘔氣膈煩等症候,前後所進湯劑,全未進服,區區下情,轉益罔措,與諸醫官商議,則以爲,蔘吉米飮前方中,人蔘加二錢,更爲煎入爲宜云,故今方煎入。伏乞益加仰勉,以爲及時進服之地,千萬顒祝,惶恐敢啓。答曰,知道。今方連爲仰勉矣。
惠慶宮進服蔘吉米飮前方中,人蔘加二錢,一貼更爲煎入。出榻敎
成龍彦啓曰,大司憲李直輔在外,執義·掌令二員,持平二員未差,監察茶時之意,敢啓。傳曰,知道。
傳于成龍彦曰,假承旨從重推考。
傳于成龍彦曰,當該注書,事過後令該府拿問處之。
傳于成龍彦曰,不飭之當該注書,令該府拿問嚴勘。
禁府啓目,假注書申在植原情云云。問目內辭緣,泛稱遲晩,刑推得情,何如?判付啓,附過放送爲良如敎。
成龍彦啓曰,左議政李時秀又使錄事來言,罪犯至重,誅殛亦輕,勿胥有命,轉益窮蹙,泥首金吾,乞伏典憲云,仍納命召,何以爲之?敢稟。傳曰,已諭於前批,卽爲還第事,遣史官傳諭,仍傳命召。
成龍彦啓曰,鰲恩君李敬一又使錄事來言,罪犯瀆擾,自速嚴敎,五內失守,泥首俟勘,雖伏承勿胥之命,惶蹙轉深,惟以被罪爲期云矣,敢啓。傳曰,已諭於前批,卽爲還第事,遣史官傳諭。
成龍彦啓曰,議政府錄事來言,左議政李時秀今方出城云,仍納命召,何以爲之?敢稟。傳曰,卽爲還入事,遣史官傳諭,仍傳命召。
傳于成龍彦曰,意謂卿卽爲入來,尙不聞入城之報,予甚慨然。見今慈候,一樣靡寧,此時非瀆擾之時,卿其卽爲入來事,遣史官傳諭,仍傳命召。
傳于成龍彦曰,假承旨從重推考。
傳于成龍彦曰,當該尙瑞院官員爲先汰去,事過後令該府拿問重勘。
傳于成龍彦曰,尙瑞院官員分揀,仍任本職。
承旨前望單子入之。洪奭周落點。
成龍彦,以義禁府言啓曰,右承旨李文會全羅道金甲島,左副承旨柳畊楸子島,同副承旨宋知濂平安道義州,竝定配,卽爲押送事,承傳啓下矣。李文會全羅道珍島郡金甲島,柳畊靈巖郡楸子島,宋知濂平安道義州府,竝定配,而以承傳內辭意,具罪目,依例發遣府書吏,卽爲押送于各其配所之意,敢啓。傳曰,知道。
成龍彦,以刑曹言啓曰,以司謁口傳下敎內,院隷不飭之當該注書,令該府拿問嚴勘,擧行院吏,掌務書吏·院隷,令該曹各道極邊遠配,行首書吏,最遠地遠配事,命下矣。承政院行首書吏朴弘修咸鏡道慶興府,掌務書吏丁致遠全羅道樂安郡,金景煜慶尙道昆陽郡,書吏金命鉉泗川縣,白明獜全羅道珍島郡,金昌源平安道昌城府,吳昌顯慶尙道固城郡,院隷崔道成咸鏡道端川府,鄭道亨明川府,趙國藺洪原縣,金壽光利原縣,楊景仁吉州牧,李殷得北靑府,卞順仁慶尙道熊川縣,金昌祿南海縣竝極邊遠地定配所,卽爲押送之意,敢啓。傳曰,知道。
成龍彦,以刑曹言啓曰,以司謁口傳下敎內,刑曹草記,尙不書入,該掌執吏書吏一體定配事,命下矣。本曹該掌執吏書吏田殷春,平安道碧潼郡定配所,卽爲押送之意,敢啓。傳曰,知道。
左議政李時秀疏曰,伏以,惠慶宮患候,歷日彌留,未復天和,伏惟聖心焦憂,夙夜靡寧,區區下情,誠不任悶迫之至。仍伏念,臣罪臣自知之。日前前席,以慰悅慈心之意,屢縷諄複懇摯,而不能奉承而將順,臣之罪也。忱誠淺薄,言辭拙訥,不能孚格宸衷,感回天聽,成命一下,擧朝驚沸,隄防弛而典憲壞,臣之罪也。自朝至夜,八次求對,瀆擾爭抗於聖念,煎遑之中,不覺自陷罔赦之科,竟至於承聞人臣不忍聞之嚴敎,此又臣之罪也。有一於此,尙難逭於鈇鉞,況兼有此三者乎?雖微官庶僚,負此罪名,無以抗顔於世,況身居輔相匡弼之地者乎?震遑奔逬,泥首金吾,惟願威命之遄加,乃蒙聖慈,曲賜涵貸,荐降勿胥之命,聖恩愈隆,臣心愈蹙,顧何敢憑恃寵靈,晏然自同於無故乎?且臣以被罪爲期之意,質言仰對於咫尺之地,而誠不見孚,罪未蒙勘,若又依舊冒沒於廊廟班聯之間,則是欺天也。臣雖無狀,豈忍爲此,一向屢瀆,尤增死罪?今方徑出城闉,恭俟嚴譴,藥院直宿,百僚簉班,而臣獨戴罪包羞,遠向郭外,情窮勢蹙,諒非獲已。有臣如此,生不如死,臣今離違軒陛矣。尙庶幾轉圜之德,穆然垂察,王章不至永墜,群情得以少定,則臣雖遄蒙誅殛,萬萬無餘憾矣。敢效獄中上書之義,冒萬死猥控短籲。伏乞聖明,亟命攸司,議臣當被之律,以嚴國綱,以勵臣分,不勝大願。臣無任云云。答曰,省疏具悉卿懇。慈候一樣靡寧,悶迫何言?卿以因一時下敎,初以胥命,末乃出城,卿以體國之大臣,不思此而然乎?至於傳敎之事,已悉諭於筵中,卿豈不體予之情乎?卿之入城,予方坐以待之。仍傳于成龍彦曰,此批答遣史官,傳諭于左議政。
鰲恩君李敬一疏曰,伏以,慈宮患候,歷日彌留,未復常度,伏惟聖心焦憂,夙夜靡寧,下情悶迫,何可勝言?臣於昨日候班退出之後,伏聞有非常之處分,隨左相後,仰請入對,冀回天心,九次瀆撓,未承召接之音,畢竟伏承臣子不忍聞之嚴敎,驚惶震剝,求死不得,走伏金吾,恭俟嚴勘,史官踵臨,連承勿胥之命,亦不敢一向泯伏,坐邀恩禮,不得已退歸私次,而有罪未勘,晏然自在,俯仰跼蹐,靡所容措。且伏聞承宣皆被嶺海之嚴譴,所下傳敎,竟爲衛將之所頒。噫,此何擧措也?我殿下臨御以後,動遵憲章,群下之所仰望,何如,而今忽有萬萬過中之擧,臣繞壁徊徨,夜不能寐。嗚呼,一部明義錄,卽我朝之春秋也,一有干科於此,雖千萬世,決不當議到於伸雪,況樂任之罪犯,關係,何如,情節,何如,而伊後辛酉鞫招,又成鐵案,莫可撓改。以殿下之明聖,何不念及於此,而乃欲强咈公議,不少留難乎?慈候靜攝中,凡所以承歡慰悅之方,雖無所不用極,而若至於毁壞堤防,撓屈王章,而莫之恤,則其爲虧損於聖德,誠非細故。伏乞亟加三思,還收成命,因治臣前後屢瀆之罪,以昭法紀,不勝幸甚。臣無任云云。答曰,省疏具悉卿懇。筵席之諭,卿亦聞之矣。予不多誥,卿其安心勿辭。仍傳于成龍彦曰,此批答遣史官,傳諭于鰲恩君。
吏曹判書李始源疏曰,伏以,臣職叨嘗藥,直宿院裏,連伏承惠慶宮患候一向彌苦,爲日漸久,諸節無減,區區下誠,只切焦迫而已。此際忽伏聞聖上有萬萬非常之擧,群下義難奉承,終日相持,竟至於嚴敎荐降,擧措過中,大臣奔逬,承宣竄謫,雷威之下,景色愁沮,臣適忝保護之任,徒抱憂慨之忱。卽者聖敎,又令臣曹亟擧成命,其在有司之責,固當奉承之不暇,而竊伏念,罪人干犯,所係至重,由前而有明義所載之蹟,由後而有辛酉鞫招之案,此實王法之所不容,國人之所不誅,丹書已成,鐵案難改,爲今日臣子者,安敢容議於其間哉?臣雖無狀,亦知我聖上惻怛之擧,亶出於追先王之孝思,體慈宮之至情,當此靜攝之中,要盡慰悅之方,滿庭群僚,旣非木石之頑,則豈不欲將順聖志,對揚休命,而無奈名義至嚴,法紀至峻,雖以君上之威,其不可任情奪義,屈法伸恩者明矣。臣誠死罪,與其昧然冒承,甘犯毁防之罪,寧可牢守常經,遄被方命之誅,嶺海在前,鈇鉞在後,臣實樂就,義不可辭,嚴命之下,萬無承膺之勢。伏乞聖上,亟賜反汗,以靖人心,仍勘臣罪,以肅朝綱。臣無任云云。答曰,省疏具悉。慈宮靡寧之候,日倍一日,政院頒布之後,吏曹不必如此。且非當者之啓,則尤不必如此,卿況在保護之任,何可如是乎?勿復遲留,卽爲擧行。
兵曹參知尹孝寬疏曰,伏以,惠慶宮患候一向彌篤,諸節無減,下情焦迫,大小惟均。此際伏聞聖上有萬萬過中之擧,承宣竄謫,大臣胥命,天威之下,景色愁沮,在下道理,惟當奉承之不暇,而事在明義錄中,丹書已成,爲今日臣子者,安敢容議於其間哉?臣之冒昧承當,實無其路,玆敢不避鈇鉞之誅,敢籲日月之下。伏乞聖上,亟賜處分,以治臣罪,以肅朝綱焉。臣無任云云。省疏具悉。已諭於吏判疏批,卽爲擧行。
上在昌慶宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日蔘吉米飮進服之後,諸節果有差勝之效乎?臣等率諸醫官入侍,議定繼進湯劑爲宜。臣等不任達宵憂慮,敢此問安,竝爲仰稟。答曰,知道。今方連爲仰勉矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳朝問安。答曰,知道。惠慶宮,朝廷二品以上·六曹堂上單子朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳夕問安。答曰,知道。惠慶宮,朝廷二品以上·六曹堂上口傳夕問安。答曰,知道。
惠慶宮進服加味四君子湯一貼煎入。出榻敎
藥房口傳啓曰,臣等連伏承惠慶宮承候所傳,則症候諸節,與昨一樣,而俄進湯劑,以嘔氣腹痛等症,尙未進服,下情益不勝焦迫之至。諸醫之論以爲,對症之劑,無過於俄進湯劑。伏乞連爲仰勉,以爲及時進服之地,千萬顒祝,惶恐敢啓。答曰,連爲仰勉矣。
成龍彦啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
傳于成龍彦曰,飭已施矣,令已行矣。金甲島島配罪人李文會,楸子島島配罪人柳畊,義州府遠竄罪人宋知濂竝放送事,分付該道道臣。
傳于成龍彦曰,左承旨批下,只推牌招。
傳于成龍彦曰,承旨未差之代,前望單子入之,待下批牌招察任。
承旨前望單子入之,李文會·柳畊·宋知濂落點。
洪奭周啓曰,新除授承旨李文會·柳畊·宋知濂,方在被謫蒙放中,何以爲之?敢稟。傳曰,蕩滌敍用。
傳于洪奭周曰,假承旨減下。
洪奭周,以義禁府言啓曰,金甲島島配罪人李文會,楸子島島配罪人柳畊,義州府遠竄罪人宋知濂竝放送事,承傳啓下矣。李文會·柳畊·宋知濂等,竝放送事,分付該道道臣之意,敢啓。傳曰,知道。
傳于洪奭周曰,承旨未差之代,前望單子入之,待下批牌招察任。
承旨前望單子入之,洪義浩落點。
藥房口傳再啓曰,臣等連伏承惠慶宮患候諸節,一向無減,而渴候喉痛,比昨有加,朝進湯劑,尙未進服,區區下情,轉益焦迫,此時診候,不容少緩。伏乞亟許臣等率醫官入診,以爲議定湯劑之地,千萬切祝,惶恐敢啓。答曰,知道。
惠慶宮進服蔘吉米飮,依前方一貼煎入。出榻敎
藥房口傳三啓曰,臣等卽伏聞惠慶宮入診醫官卞觀海·吳千根等,所傳之言,則症候諸節,雖與朝一樣,左右脈候,極爲緩滑云,晝宵焦迫之餘,誠爲欣幸。第今膈煩口渴等症候,實爲悶切,與諸醫官商議,則竹葉燈心茶,調淸心元半丸進服,極爲穩當云。故今方依此封入之意,惶恐敢啓。答曰,知道。
惠慶宮進服竹葉燈心茶,淸心元半丸調入。出榻敎
洪義浩啓曰,右承旨李文會自鄕上來云。卽爲牌招,何如?傳曰,允。
洪義浩啓曰,右副承旨柳畊自鄕上來云。卽爲牌招,何如?傳曰,允。
洪義浩啓曰,同副承旨宋知濂自鄕上來云。卽爲牌招,何如?傳曰,允。
以右承旨李文會,右副承旨柳畊牌不進罷職傳旨,傳于洪義浩曰,只推,牌招。
傳于洪奭周曰,臺諫前望單子入之。
臺諫前望單子入之,大司諫安策,執義李東冕,掌令姜彙鈺,持平李惟命,正言韓翼鎭落點。
洪奭周啓曰,新除授臺諫,卽爲牌招,何如?傳曰,允。
傳于洪奭周曰,大司諫只推,更爲牌招。
傳于洪奭周曰,違牌臺諫只推,更爲牌招。
傳于洪奭周曰,當該承旨爲先從重推考。
傳于洪奭周曰,在外臺諫許遞,前望單子入之,待下批牌招察任。
臺諫前望單子入之,掌令金啓河,正言柳落點。
傳于洪義浩曰,不飭之承旨爲先從重推考。
傳于洪奭周曰,違牌臺諫竝許遞,前望單子入之,待下批牌招察任。
臺諫前望單子入之,掌令崔履亨,持平韓永建落點。
傳于洪義浩曰,同副承旨許遞,前望單子入之,待下批牌招察任。
承旨前望單子入之,安策落點。
傳于洪奭周曰,臺諫未差之代,前望單子入之,待下批牌招察任。
獻納前望單子入之,崔履亨落點。
傳于洪義浩曰,同副承旨許遞,前望單子入之,待下批牌招察任。
承旨前望單子入之,宋知濂落點。
兵曹,副司果李愚在·朴宗琦·鄭東榦·趙晉和。
傳于洪奭周曰,玉堂未差之代,前望單子入之,待下批牌招察任。
事變假注書李埴書啓。臣敬奉聖諭,馳往傳諭于西部盤松坊議政府左議政李時秀所住處,則以爲,臣昨伏奉十行恩批,戒之以體國之意,諭之以坐待之意,隆渥曠絶,實非負罪賤臣所敢承當者,仰感洪恩,俯揣微分,審量旣熟,祗承無路,百回莊誦,氷炭交中,卽又史官半夜留鑰,臨宣特諭,以瀆擾非時,促其入來,諄複懇摯,如父詔子。嗚呼,臣雖無狀,亦具彝性,方當慈候靜攝,聖心焦憂之時,豈敢晏然退處於郭門之外,仰貽酬應之煩哉?第念,昨日所被嚴敎,萬萬非臣子所忍聞者,此實臣自陷罔赦之罪,未蒙勘處之前,無非臣泥首俟譴之日,且臣以被罪爲期,丁寧仰奏於筵席者,不啻累次,雖敵以下,言不可不信,況丁寧質言於君父之前乎?誠未仰格,言不見槪,莫非臣不忠之罪,惟使臣早被典憲,少可以扶旣頹之王綱,慰方沸之群情,此箇事理,不惟臣之自知,聖明亦必有以俯燭之也。威罰不加,職名在身,則城闉一步,萬無重入之望,孤負德意,尤增死罪,附奏體嚴,不敢蔓辭,伏地戰恐,惟願誅殛之遄加云矣,敢啓。答曰,昨於史官之諭,略言不然之由,則意爲卽爲幡然入城,無報附奏先至,以卿之憂國之心,豈不體今日之事乎?若不然,則慈候之症情無減,予心之悶迫不已,卿若思此,則必幡然而入城。至於昨日之事,予豈不知擧措之過中,卿等之爭執而然乎?且嚮日下敎,一時偶然之敎,而豈意卿之如此?至今追思,還爲慙愧。卿試思之,今日未知如此之時乎?承候憂悶之餘,繼以思卿之去就,予心豈安乎哉?不須多誥。卿若思少安予心,則卽爲隨史官入來。予方靜而俟之事,遣史官傳諭。仍傳命召,仍與之偕來,入城之由,先爲奏啓。
事變假注書李埴書啓。臣敬奉聖諭,馳往傳諭于西部盤松坊議政府左議政李時秀所住處,則以爲,臣於前夜附奏,披瀝肝膈,竊庶幾天地之仁,日月之明,曲賜照察,卽降處分,卽又史官遠臨,傳宣聖諭,首尾一百七十有七言,丁寧惻怛,反復諄勤,有足以孚木石而感豚魚,臣雖萬萬迷頑,苟有可以一分蠢動之勢,則以此時承此敎,顧何敢徒守微執,終始逡巡,不思所以奉承德意之道乎?第念,人臣事君,不但以趨走爲恭而已,去就之際,不敢放倒,蓋以其有關於國體世道故也。今臣誠不足以格天,言不足以槪聽,瀆撓於不當瀆撓之時,至被人臣不忍聞之嚴敎,竟使幾十年隄防,一朝蕩然,卽此而臣之罪,已不容於誅殛矣。況以被罪爲期之意,屢陳於前席,辭章及附奏,又備言之矣。今若以分義爲懼,感激爲重,冒沒趨承,則是自欺也,又欺天也。臣雖不足言,顧其職則大官也,將何以抗顔自立於世乎?慈候尙未康復,聖心日益焦遑,旅邸寒宵,隔城瞻望,區區下情,宜欲奮飛,而鐵限在前,踰越不得,繞壁撫心,生不如死,惟願早被嶺海鈇鉞之典,以少贖其萬一云矣。臣旣承偕來之命,姑爲仍留之意,敢啓。答曰,予諭非再,卿懇亦屢,今日朝象世道,果何時也?卿若知此,則何不幡然乎?夫予心之憂慮固勿論,慈候之靡寧尙不已,此正上下仰勉,嘗藥議症之時,卿亦必知此,而如此實爲慨然,予亦不能致卿,卿亦終始堅執,予豈有臨朝之意哉?俄日下敎,雖口傳,今方還收,卿其體小子至切之懇,思今日難執之義,卽爲幡然入城,以副予側席顒企之望事,爾其更爲傳諭,仍傳命召,入城與否,卽爲知入。
事變假注書李埴書啓。臣敬奉聖諭,更爲傳諭于西部盤松坊議政府左議政李時秀所住處,則以爲,臣屢抗恩命,自甘嚴誅,泥首旅次,惟願處分之速降,史官又臨,特諭荐辱,始以開曉懇惻,繼之辭敎截嚴,臣奉讀未半,五內失守,恨不能卽地溘然也。日前下敎之還收,實出於曲察微臣懍蹙之情,惶隕感激,北望攢手,而至於終始堅執,下一句聖敎,此豈爲人臣子所可暫時承聞者乎?到此地頭,而猶復一直冥頑,若無省覺者,顧其情踪,實有萬萬不得變動者故耳。噫,萬世之隄防莫重,而身爲大官,以數次求對,自爲彌縫,終以迫於嚴命爲諉,而晏然冒沒,則臣身不足恤,將於王章國綱,何哉?臣之質言被罪,不但聖明之所燭,擧朝之人,無不知之。今若仰藉曲貸之恩,敢懷倖逭之意,依舊趨造,則是前日筵達,昨今疏奏,皆歸欺罔,此其罪比之屢犯違抗,輕重大小,果何如也?臣承此辭敎,鑽地不得,何敢爲唐突附奏之計,而區區寸衷,或恐天日之明,猶有遺照,冒萬死畢暴賤懇,席藁涕泣,恭俟金木之誅云矣。臣旣承偕來之命,姑爲仍留之意,敢啓。答曰,知道。卿何爲如是乎?卿之入來之前,無非予過之日,躬迎之道外,萬無他道事,爾其更爲傳諭,仍傳命召。
洪奭周,以吏曹言啓曰,今此孝安殿朔祭及南壇祭祭官中,時無職名人員,令該曹口傳付軍職,何如?傳曰,允。
洪奭周,以禮曹言啓曰,郊壇有無頉,四孟朔,遣禮郞看審後草記,曾有定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則先蠶壇·祈雨壇·馬祖壇·厲壇壇上及四面紅箭門墻垣階砌,俱爲無頉,南壇東北紅箭門·先農壇四面紅箭門,雩祀壇西南紅箭門,漢江壇四面紅箭門,司寒壇四面紅箭門柱根塗灰竝剝落,卽爲修改事,分付該監,而此後看護等節,另加申飭之意,敢啓。傳曰,知道。
洪義浩,以刑曹言啓曰,司謁口傳下敎內,昨日發配院吏·院隷·刑曹書吏放送事,命下矣。依下敎,咸鏡道慶興府定配罪人承政院書吏朴弘修,全羅道樂安郡定配罪人丁致遠,慶尙道昆陽郡定配罪人金景煜,泗川縣定配罪人金命鉉,全羅道珍島郡定配罪人白明麟,平安道昌城府定配罪人金昌源,慶尙道固城縣定配罪人吳昌顯,咸鏡道端川府定配罪人承政院使令崔道成,明川府定配罪人鄭道亨,洪原縣定配罪人趙國藺,利原縣定配罪人金壽光,吉州牧定配罪人楊景仁,北靑府定配罪人李殷得,慶尙道熊川縣定配罪人卞順仁,南海縣定配罪人金昌祿,平安道碧潼郡定配罪人刑曹書吏田殷春等卽爲放送事,分付各該道臣之意,敢啓。傳曰,知道。
持平韓永建,獻納崔履亨啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫恿恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百般嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,雖以渠之招辭觀之,雖優爲謀逆,以不少之人,何可遽然承服?又以爲,如欲殺之則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和出之類,必有其人,黨與之討,不容少忽,旣搜之文書,旣皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿情,收孥豬澤,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣,明謙之凶謀逆節,實是亘萬古所無之賊也。十八字刀割乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討夬行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖,八字刀割鉤覈之路,唯在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而及於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,十二字刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏。思之及此,寧不大可憂而大可懼哉?請明謙·以謙亟施孥戮,逆復庶子好石亟施處絞,遲晩罪人宇鎭捧根脚快正王法。噫嘻,痛矣,亂逆之變,從古何限,而豈有若今番嶺啓中,諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而蹔挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡惡。玄慶則以逆景之子,初旣同惡,未又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱竝施孥籍之律,玄慶督期詗捕,嚴鞫〈得〉情,依律處斷。噫嘻,痛矣,權奸之凶國禍家,從古何限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行己卑賤,作事容易,不可任用,俯論於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知,其舊惡之難容,宿習之莫售,遂復飜身換面,以爲迷藏龍斷之計,情態之巧惡,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑。以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲。誇張氣焰,大開賂門,親黨家客,口厭四方之贈遺,僕隷賤類,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父。乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理。廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,從以渠也,廷紳之惴惴不保,豈非若耶?尤所痛惡者,奏藁之役,倡說於公座,十字刀割爲凶魁效力之計,手脚益忙,殺薄昭薄恩之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廊淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者。渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏,而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,二十三字刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下俯察輿情,廓揮明斷,特降賜死之命,王章自此可伸,輿情得以少洩,而第伏念,行恁罪是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。九行十七字刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒·儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,毛骨俱竦。恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠,而不可及矣。恒·儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏施以孥籍之典。噫嘻,痛矣,國榮·陽澤·鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極。主張者榮賊,而陽澤焉承望,指揮者榮賊,而民始焉和應,至於丙申節日之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然癈停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸。至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也,昨年之春,幸賴我先大王廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,陰然自比於戚聯之人,至欲擬擧於掘兵之任,長惡助勢,便一窩主。及夫賊宇之輸款,而渠之眞贓,畢露無餘,惟此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子亟施散配之典。噫嘻,痛矣,賊裕之罪,可勝誅哉??辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫賊裕凶疏之際,從容筆法,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未正,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民亟施孥籍之典。噫嘻,痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所種。渠以幺麽蔭吏,常欲兜攬朝權,陰懷網打之計,倡爲㦧毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者。王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子亟施散配之典。噫嘻,痛矣,人心日陷,世道日詿,凶國禍家之變,前後何限,豈有今番鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥本以裕賊之血黨,參涉凶疏,綢繆和應,或以筆談而酬酢,或以書札而往復。疏後阻隔之說,證左無據,宣力停啓之事,眞贓畢露,渠雖喙長三尺,無以自明。卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言,誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於尹致行,自來狡惡之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕。金宇光以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆係是應坐之類,事當次第擧行,決不當遽議的放。金千孫雖曰蒙騃賤類,旣是親密之傔屬,亦係獄情之干連,亦不宜全然釋放。請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放罪人權思穆·金千孫亟施絶島安置之典。噫嘻,痛矣,干常亂紀之賊,從古何限,而豈有如在敏之至妖慝絶凶悖者哉?至懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶㦧,胡至此極?嗚呼?庚申,以我東方,得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世。凡有秉彝之心者,孰不頌慈仁仰聖孝,而渠亦北面於慈聖墍殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。噫噫痛矣,李東馨之罪,可勝誅哉?莫重莫嚴者,某年之義理也,至精至微者,先朝之秉執也。是以,過與不過,均之爲殺無赦矣。彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干紀義理,東馨之罪,在於壞亂義理,干犯者旣爲人臣之極罪,則壞亂者亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸。請金甲島安置罪人李東馨,爲先施以荐棘之典。噫嘻,李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯,兜攬華要。昨冬居銓,私意橫姿,肆行胸臆,擧世指目,而噫,彼賊裕之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者。雖在疑似之間,惟當割臂斷腕,痛惡嚴斥之不暇,而如李晦祥之叵測情節,斷案已具,便一戴頭之裕賊,則當渠行政之初,首先檢疑其壻於寢郞之望,惟恐收擧之或後,此已心跡之昭不可掩,而雖以張錫胤事言之,右袒裕賊,效力賊邊之狀,緊出於魯賢之招,丹書昭在,則尙今漏網,已是失刑。苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計。且於都政後辭疏中,自臣之所甚懼者以下二三句語,旨意凶㦧,顯有不滿之意,莫掩角勝之跡,此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫,達淳之爲達淳,莫非此輩之所爛熳綢繆,而況達淳之死友,翊模也,達淳之血黨,卽翊模也。公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸逆肚之一串貫來者,十手難掩,萬口喧傳。乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分,背國死黨之類,不可一刻容貸,而善地薄竄,不足以少洩輿憤。請光陽縣竄配罪人李翊模,爲先施以絶島安置之典。噫嘻痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讐絶母家,全廢謁廟之擧。傳神於能賊,護法於能賊,一世共憤,萬口難防,而及能賊伏法之後,天網大恢,王章不加,渠之尙今戴頭假息於覆載之間者,已是天地好生之德。使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知宰穢之滿身,不爲淸朝之所容。甘與乃祖,背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,戕人害物,憑公濟私,必欲充渠谿壑,禍人家國,擧世喧傳,行路側目。論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳。畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁昏夜涔寂之時,促膝而坐,握手而語,稱之以事業,許之以死生,盃盤殷勤,形跡狼藉,有耳皆聞,有口皆傳。噫。以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本圖改之說出,渠之斷案眞贓,益難一刻容貸於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關棙,則其爲關係於莫重莫嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶·至㦧·至妖·至奸者乎?謂人可誣,人不可誣,謂天可欺,天不可欺,島置之典,雖已特施,其說計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳,爲依歸,以瀅修,爲腹心,甚至於結爲兄弟,罔念匪類之可恥,遂許死生之與同,重牢宴獻壽之說,母喪時致奠之謗,一世喧傳,唾罵四起。畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯。蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沫血請討。況其眞贓已露,證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附。士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也,渠獨何心,肆然以奸萌賊膽等說,論斥言者。夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕害人物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目。其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之。棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴·慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝。朝政蠱壞,世道殽亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏。其所謂降在殿下之廷,以不忍聞於先大王者,不敢言於殿下,則義理湮晦云,此何語也?殿下以先王之心,群下以事先王者事殿下,卽天理臣分之所當然。若曰,先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈破源頭,掀破窩窟,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,其爛熳綢繆之狀,已不可掩。更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,至於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此?雖莽·卓·懿·溫,何以加此?執跡以誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之,是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注,何如,倚毗,何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理·大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶㦧,此其死罪,一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪,二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶㦧·大變怪,此其死罪,三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬。而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪,四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪,五也。晩後一疏,去益凶㦧,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言,諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪,六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身。請賜死罪人達淳諸子亟施遠地定配之典。日煥,性本狠愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉?至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究闕心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報。是以,裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子亟施散配之典。噫嘻痛矣,亂臣賊子,從古何限,而豈有如徐有恂之無嚴無憚至凶至㦧者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣,至於今番筵本圖改之事出,而其設計之窮凶,造謀之絶悖,言之骨寒,聞之膽掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關捩,則尤何等至嚴至敬,莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,莫所謂一而二,二而一者也。及夫置對之時,苟有一分人心,一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩,不意設鞫之啓,纔允,酌配之命,遽下,此等悖亂之類,不可以遠竄薄勘而止。請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻痛矣,亂臣賊子,何代無之,而豈有如漢祿之窮天地亘古今至凶至悖,罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊途共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟求其本,則莫不源委於漢祿,根抵於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果何可以夬雪君父之讐,少洩神人之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味謬固,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿亟施孥戮之典。噫嘻痛矣,漢祿之子日柱,尙今假息於覆載之間,環東土含生之倫,忍與此賊共戴一天,而恬然若不知,臣死之義者,凡幾年所。彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲。甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也,其所爲計,吁亦巧且㦧矣。況其陰圖逆節,傳習乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯斷案已具。千變萬怪,疊生層出,而要其歸則皆從其父凶圖中出來,與日煥諸賊,一而二,二而一,卽其身犯,實諸賊之窩窟,群凶之根柢也,形跡狼藉,萬口喧傳,而謂無明的之端緖,還寢旣允之成命,王章暫伸而旋屈,輿情乍洩而還菀。請黑山島安置罪人日柱,依初下傳敎,設鞫得情,夬正典刑。噫嘻痛矣,亂臣賊子,從古何限,豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗杜,動搖我國本,群聚凶圖,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也,源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之劇逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫噫痛矣,龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓唱凶論,爲龜·祿之後殿,排布逆謀,與觀·日而同腸。晝宵經營,莫非凶禍家國,東西嘯聚,必欲網打朝紳,裕賊之凶疏而指使之者,此賊也,履猷之悖通而陰嗾之者,此賊也,此乃十手所指,萬口所傳,而當時鋤治,不及巨魁,仍作漏網之魚,便成伏莽之賊。兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計,吁亦巧且㦧矣,論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,抑何心腸?其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九,薄有才藝,工於反覆,跡其平生,可謂千億化身,而此於渠猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏中,斜封墨勅之說,尤非當時之所敢引用,究其指意,萬萬叵測。伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況李敬臣疏出後,渠敢以忠藎元老,盛推煥之,訾毁賢相,痛斥敬臣,力護凶魁,箝制人口,渠已自供。今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。答兩司曰,不允。
持平韓永建啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔亟施孥戮之典。近日妖凶邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄第,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒·儉之獄案出後,若鍾·承薰,迭出諸招,逆節彰著,不可但以邪學言也。若鍾旣藉沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而今番訊聞之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不可論。學逵·與權,俱以家煥之甥姪,承薰之至親,標號之陰慘,花肋惟切,迷溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒·儉,請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半含,竭緖則若露若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之虞,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣,十數年來,賊勢益肆,人心靡定,顧瞻他日之徒,四字刀割之輩,踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅位,自同無故。此於渠,雖爲薄物細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科。噫,先朝依允之聖意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾知烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井,旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。申獻朝,本以戾氣所鍾,甘與凶徒爲歸,率其群從,竝作鷹犬,趨勢規利,繩營狗苟,傷人害物,虺毒蜮射。噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者,至今倖逭,令人僨切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視。輿論莫遏,始思彌縫,稍演前說,冀贖宿愆,而及其問啓出,則情態絶狡,尤難容貸,渠亦裕賊聲氣相近之人,出入於渠所謂一委官之門,爲一世之指目,久矣。凡於委官周遮漫漶之人,必有眞的聞知者,而乃敢顧戀宿處,微提其端,不露姓名,拈出三或字,以爲姑遮十目之計,其心所在,路人所知,如此負犯至重之類,不可削黜薄勘而止。請削黜罪人申獻朝爲先施以屛裔之典。答府曰,不允。
獻納崔履亨啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫。此賊之未伏王章,徑自殞斃,已極神人之憤矣,假使此賊頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行。守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也,今番新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔亟施孥戮之典。噫嘻痛矣,今番嶺,賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖。終於訊推之際,反覆呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。梟示罪人性世與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以己爲梟示,不施當施之律。請梟示罪人性世,亟施孥戮之典。新除授正言柳時在京畿利川地,請斯速乘馹上來事,下諭。答院曰,不允。下諭事,依啓。
兩司合啓,六字刀割樂任諸子事,停啓。
左議政李時秀疏曰,伏以臣,卽伏奉史官所傳下敎,崩迫抑塞,罔知措躬之所。此莫非無狀賤臣,不忠不誠之罪,論其罪犯,萬戮猶輕,而顧其情則實有萬不獲已者,伏惟殿下,天地於臣,父母於臣,今臣窮蹙之情,豈不有以照燭而悶憐,迺有此萬萬非常之敎乎?臣誠死罪。我殿下禮使臣隣,德音何如,而今以不敢問之敎,加之於臣,使臣慌怯劻勷,終至於拚棄所守,倉皇趨走,則是豈平日仰望於殿下者哉?五情震剝,言不知裁。伏乞聖明,亟收俄下傳敎,仍命攸司,勘臣以三尺之律,以爲爲人臣不忠者之戒焉,臣無任云云。答曰。省疏具悉卿懇。予豈虛言於卿乎?卿其體予之實情,諒予之如渴,卽爲入來。仍傳于洪奭周曰,此批答,遣史官傳諭于左議政,仍傳命召。
行判中樞府事洪檍,行判敦寧府事朴準源,行左參贊金文淳,行上護軍黃昇源,行右參贊趙尙鎭,行知中樞金思穆,行兵曹判書韓晩裕,行知敦寧李彦植,行大護軍李集斗,禮曹判書曺允大,廣州留守李義弼,知中樞吳載熙,行大護軍金羲淳,漢城判尹朴宗來,行大護軍韓用鐸,知中樞吳載紹,吏曹判書李始源,工曹判書朴宗輔,前參判南公轍,金履翼·金啓洛,行護軍吳載徽·申大顯·宋鍈,豐寧君趙觀鎭,韓恩君李元采,行訓鍊都正尹得逵,同敦寧睦萬中,左尹李普天,行護軍李得濟·申大謙·李鎭復·柳孝源·吳毅常,吏曹參判申耆,行護軍李仁秀·兪漢謨·申大偀·李章漢·尹東晩·李潤謙·李堯憲·申大羽,右尹任希存,行護軍李海愚,兵曹參判閔昌爀,行護軍朴宗慶,刑曹參判金履永,行護軍申鴻周·朴基豐,同中樞林漢浩·行護軍李庚運·安橚·鄭東觀·尹致性·白師誾,同中樞吳載重,行護軍趙·李相璜·鄭晩錫·金銑,同中樞金箕象,禮曹參判朴崙壽,行護軍徐美修·權常愼,同中樞曺允精·韓宗纘·李普漢·金聖彬等疏曰,伏以臣等,卽伏見傳敎下者,有賜死罪人樂任復官之命,臣等相顧愕眙,不覺抑塞之至。嗚呼,樂任之罪,可勝誅哉?以渠地處,締結凶徒,詬天悖說,射日陰圖,無不主張,暗肆綢繆,眞贓盡露於諸招,情節莫掩於十目明義一部,鐵案昭在。惟其罔赦之惡,難貰之罪,已不容於覆載之間,而況當辛酉危疑之際,益售平日窺覬之習,暗通匪類,潛圖不軌,蹤跡蚓蟠於郊坰,聲勢鴟張於賊藪,危機急變,迫在呼吸,鞫案已具,反形畢著。論其貫盈之罪,宜加罄甸之律,而特以濯龍之親,薄施盤劍之典,揆以王章,已失太寬,一線義理,不墜於天壤,則此賊伸雪,非可擬議,臣等伏讀十行,辭旨惻怛,至以先朝純至之孝,慈宮慰悅之道,鄭重諄複,可感豚魚。臣等,雖甚愚迷,豈不知我殿下聖衷之攸在,而其奈此賊罪犯通天,王法至嚴,何哉?今下絲綸,亦以國之爲國,以法爲本,爲敎,大哉,王言,不勝欽歎之至。蓋法之於國,猶木之有根,水之有源,木無根則萎,水無源則涸,國而無法,不亡何待?我殿下旣燭其法如是重,而猶有此擧,臣等實不能無憾於天地之大也。惟我慈宮,方在靜攝之中,聖情焦遑,思所以慰豫慈心之方,苟可以一分奉承者,則臣等豈敢爲爭難之計,而至於此賊,則前後之逆節,有萬可誅,無一可貸,此非臣等之言,卽國人之言,非但國人之所共討,乃是宗社之罪人,則以我慈宮無私之德,前已以義斷恩,未嘗顧戀,則今日慰悅之方,豈在於此,而臣等亦豈以此爲順志之道乎?大臣·承宣之連事求對,而不知止者,實出於忠憤所激,而我殿下不惟不賜召接,乃反荐下嚴敎,大臣則泥首金吾,求死不得,承宣則擧被竄逐,蒼皇去國。玉署·臺閣,一時俱空,而乃以疲劣一靺韋,假銜頒旨,有若箝制群下,莫敢違覆,朝著波蕩,景色愁沮,此實我殿下御極後,初有之過擧也。義理從此湮晦,隄防由是潰決,豈料聖明之世,有此非常之事乎?臣等憂憤之極,未暇長語,相率聯籲,略控愚衷。伏乞聖明,俯垂鑑察,亟收成命,使王法伸而義理明焉,臣等無任云云。答曰,省疏具悉。卿等抑亦聞之矣。
行都承旨閔耆顯疏曰,伏以,卽伏見傳敎下者,有罪人樂任復官爵之命。噫嘻,此何事也?臣固知此敎,實出於我聖上遹追寧考之達孝,仰體慈宮之至情,況今證候彌留,聖心焦遑,思所以慰悅靜攝之中,有此屈法伸恩之擧。苟使有一分將順之道,則凡今廷臣,孰敢不奉承成命,對揚聖意,而噫,彼樂任自來負犯,備載明義一部,昭布八方之耳目,永爲萬世之鐵案,而至於辛酉鞫獄,則姓名屢出於諸招,脈絡互貫於醜類,擧國齊討,至有末後處分,則此其可以容議於伸雪之典乎?夫法者,天下平也,法一撓則凶醜覬覦之徒,其將接跡而起,而終至於人不人而國不國矣,豈不大可懼哉?臣職忝近密,目見非常之擧,而身居嘗藥之列,適値直宿之時,顧無以隨諸僚後,守閤求對,衷情抑塞,按住不得,玆將短疏,略控危忱。伏乞聖明,淵然深思,穆然遠覽,亟收俄下傳敎,以存法紀,以嚴隄防焉,臣無任云云。答曰,卿不知予敎而然乎?
行都承旨閔耆顯疏曰,伏以,惠慶宮患候彌留,聖情焦憂,臣忝居嘗藥之列,區區下情,實不勝煼煎之至。仍伏念,臣於日昨,猥進一疏,未承聖批,繼以諸承旨竝被嶺海之典,而在院假官,頒布傳敎也,則衷情抑塞,按住不得,遂乃擅離直次,冒死求對,將以幸借方寸之地,仰請反汗。仍乞同被三僚所被之嚴譴,而徹曉伏閤,竟未蒙召接,及伏奉承候議藥之命,則又不得不退出藥院,五雲咫尺,控訴路阻,徊徨恧蹙,若無所容。蓋彼三臣者則在本院,故守閤而爭之,臣則在藥院,故陳疏而論之,三臣者之言,卽臣之說也,臣之說,卽三臣者之言也。彼啓此疏,本無差殊,況臣猥廁一院之長,兼摠六房之責,則凡有譴罰,宜先臣身,矧玆瀆擾爭難之罪,臣與諸僚均焉,而諸僚則嚴程蒼黃,景色愁沮,臣則獨逭恩譴,冒據榮次。臣雖無恥,人將謂何?當此藥院移直,小大憂遑之日,雖不敢徑出禁扃,顧臣惶愧之私,有不容頃刻自安,不避屢瀆之誅,冒陳同勘之請。伏乞聖明,亟命攸司,議臣當律,使公法無不均之歎,私義獲自靖之願,千萬幸甚,臣無任云云。答曰,省疏具悉。勘律之承宣,亦皆蒙放,於卿尤無可論,勿辭行公。
左承旨洪奭周疏曰,伏以臣,於昨日諸承宣處分之命,竊有所萬萬惶恧者。顧今慈候靡寧,聖心焦煎,玆以出天之孝,深念慰悅之方,特降罪人樂任復官之命,以今日臣子,仰戴慈恩,思報慈德之忱,承聆是敎。苟非有大關於王法,隄防之至嚴者,則當此藥院直宿,小大憂遑之時,孰敢不承順之不暇,而絲綸一下,群情如沸,寧伏鈇鉞之誅,而不敢爲奉行之計,擧國之公議,卽此而大可見矣。公議之所存,卽人心之所同,人心之所同,卽天理之所在,殿下亦安得而强咈之耶?顧臣區區之私,有不得隨參於衆論,而傷聖世敦倫之化,而乃其在院承敎,不敢頒布,則臣與諸承宣,實無異同,乃者二三僚員,偏被過中之威罰,絶海窮邊,行色蒼黃,而臣則只蒙恩遞,晏然無故,臣心之媿赧,姑捨勿論,聖朝之刑政,寧有是哉?玆敢露章自列,恭俟大何,此時瀆撓,尤添死罪。伏乞聖明,亟降嚴譴,勘臣違命之辜,俾無得同罪倖逭,千萬幸甚,臣無任云云。省疏具悉。爾則初不爭執,況勘律之承宣,亦皆蒙放,於爾尤無可論,卽爲入來。
戶曹參議韓興裕,禮曹參議閔命爀,兵曹參議金蓍根,刑曹參議尹益烈,工曹參議李壽咸,兵曹參知尹孝寬,大司成申絢,敦寧都正權行彦,曹司衛將韓德厚,行副護軍尹行頤·洪樂淵·尹理相·徐郁修·任希遠·柳·李廷顯·柳師模·申大尹·朴鍾淳·洪秀晩·朴瑞源·安策·尹涵·尹羽烈·朴宗正·任厚常·鄭來百·鄭景祚·具得魯·朴命燮,前大司諫宋翼孝,行副護軍宋守淵·尹文東·李趾永·趙恪·任焴,奉常正金孝秀,宗簿正趙鎭順,掌樂正金相休,軍資正金啓濂,司成鄭東幹,兵曹正郞任天常·韓用儀,吏曹佐郞李英埴,奉常判官閔致載,直講趙晉和,典籍金益鉉,副司直鄭萬始·金孝眞·鄭文始,副司果呂東植·徐能輔·尹魯東·李東冕·安廷善·尹尙圭·李東煥·李德鉉·申溆·李惟命·尹之鉉·韓永建·沈厚鎭·徐長輔·金啓溫·洪儀泳·金敎根·李錫祜·任俊常·權烒·韓耆裕·李允謙·申在明·朴宗臣·洪冕燮·宋翼淵·金魯應·李沆·李德升·徐有素·李久源·李魯新等疏曰,伏以臣,等卽伏見傳敎下者,有賜死罪人樂任徒流案爻周,復其官爵之命,此何事也,此何擧也?臣等相顧愕眙,不勝憂憤抑塞之至。噫嘻痛矣,樂任之罪,可勝誅哉?締結凶徒,貽禍宗祊,明義一部,卽其斷案,而逮夫辛酉危疑之際,更售丙申醞釀之習,鴟張之形勢益肆,蚓結之蹤跡盡露,盤劍失刑,已切輿憤之積鬱,臺啓靳允,尙限王章之久屈,凶如此賊,逆如此賊,而尙可一毫容議於宥貸之典耶?今此非常之擧,實出意慮之外,臣等豈不知我殿下遹追之聖念,亶在於體先王達孝之心,爲慈宮慰悅之道,而莫嚴者隄防也,至重者憲章也。何可以一時之私恩,貸三尺之公法乎?求對之相臣,奔走胥命,繳還之承宣,相繼竄逐,以至三司一空,言路杜塞,是豈臣等所仰望於聖朝者哉?衷情齊激,玆敢不避猥越,聯陳短章。伏乞聖明,亟寢成命,以嚴隄防,俾王法伸而義理明焉,臣等無任云云。省疏具悉。爾等亦當見諸批,宜矣。
上在昌德宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮調攝中氣候,何如?昨日淸心元進服之後,症候諸節,果有差勝之效乎?嘉順宮氣候,何如?臣等不任達宵憂慮,敢此問安,竝爲仰稟。答曰,症候諸節,如昨一樣矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿·王大妃殿·中宮殿·嘉順宮,朝廷二品以上,六曹堂上口傳朝問安。答曰,知道。惠慶宮,朝廷二品以上,六曹堂上朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿·王大妃殿·中宮殿·嘉順宮,朝廷二品以上·六曹堂上夕問安。答曰,知道。惠慶宮,朝廷二品以上·六曹堂上口傳夕問安。答曰,知道。
洪奭周啓曰,備邊司郞廳來言,今日賓廳日次,而左議政李時秀出城,右議政徐龍輔在外,不得來會云矣,敢啓。傳曰,知道。
柳畊啓曰,行大司憲李直輔在外,持平韓永建呈辭,執義·掌令二員,持平一員未差,監察茶時之意,敢啓。傳曰,知道。
傳于李文會曰,傳香承旨馳詣宗廟·景慕宮,奉審摘奸以來。
傳于李文會曰,違牌玉堂許遞,前望單子入之,待下批牌招察任。
玉堂前望單子入之,應敎呂東植,副應敎朴宗薰,校理李惟命,副校理金啓河·李志淵,修撰任俊常·朴宗琦,副修撰朴孝成·李東冕落點。
以應敎呂東植,校理李惟命,副校理金啓河·李志淵,修撰朴宗琦,副修撰朴孝成·李東冕牌不進罷職傳旨,傳于李文會曰,只推。
李文會啓曰,卽者義禁府都事來言,左議政李時秀今方待命於金吾門外云,係是大臣去就,敢啓。傳曰,知道。
李文會啓曰,左議政李時秀又使錄事來言,連伏承不敢聞之敎,震迫罔措,不敢一向偃處,進伏金吾門外,恭竢鈇鉞之誅云,仍納命召,何以爲之?敢稟。傳曰,卿試看今日,果如此之時乎?卿其卽爲入來參班,然後予止躬迎之命矣,卿其諒之事。遣史官傳諭,仍傳命召。
李文會啓曰,左議政李時秀又使錄事,來納命召,何以爲之?敢稟。傳曰,昨日下敎之後,何可如是乎?予豈虛言於卿乎?卿其知之事。遣史官傳諭,仍傳命召。
事變假注書李埴書啓,大臣今方入來,臣亦隨入之意,敢啓。傳曰,知道。
李文會啓曰,左議政李時秀急於收還之請,冒萬死求對矣。傳曰,今於喉院頒布,吏·兵曹擧行,臺啓停止之後,豈可以此事求對乎?實爲慨然,卿其更勿如此,安心。
李文會啓曰,左議政李時秀雖伏承後日入侍之命,而二字不敢聞之敎,尙未收還,衷情轉益震剝,冒〈萬〉事更爲求對矣。傳曰,還收,安心。
傳于李文會曰,朝廷夕問安,自明日勿爲之。
傳于洪奭周曰,啓稟事體,何等審愼,而該房承旨誤爲入稟,事甚未安,爲先從重推考。
傳于洪奭周曰,出宮門路,以賓陽門爲之。
傳于洪奭周曰,侍衛軍兵毛具。
以開城留守洪義謨狀啓民家失火事,傳于洪義浩曰,當此春寒,民家之失火,聞甚矜惻,元恤典外,別加顧恤事,廟堂分付。
李文會,以弘文館言啓曰,本館上番闕直,事甚未安。應敎呂東植,校理李惟命,副校理金啓河·李志淵,修撰朴宗琦,副修撰李東冕·朴孝成,旣有只推之命,竝卽牌招,以爲推移入直之地,何如?傳曰,允。
李文會,以議政府左議政意啓曰,本府每於歲首,例爲觀察使·節度使薦,而領議政未差,右議政臣徐龍輔在外,限內不得議薦之意,敢啓。傳曰,知道。
洪奭周,以都摠府言啓曰,今日入直內三廳武兼禁軍及軍兵等,當爲中日習射,而惠慶宮氣候未寧,藥院直宿撤直間,依例停止之意,敢啓。傳曰,知道。
洪奭周,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
上在昌德宮。停常參·經筵。
上詣孝安殿,朔祭親行還內後,內閣·政院·玉堂·藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·嘉順宮,朝廷二品以上·六曹堂上口傳朝問安。答曰,知道。
惠慶宮,朝廷二品以上·六曹堂上單子問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
敦化門外殿座還內後,內閣·政院·玉堂·藥房口傳問安。答曰,知道。
藥房提調李始源,副提調閔耆顯啓曰,親行朔祭,勞動旣多,伏未審夜間,聖體若何,寢睡·水刺之節,何如?惠慶宮調攝中氣候,何如?症候諸節,比昨有差勝之效乎?臣等率醫官入侍,詳細承候,議定湯劑,爲宜。臣等不任達宵憂慮,敢此問安,竝爲仰稟。答曰,如昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
柳畊啓曰,行大司憲李直輔在外,執義·掌令二員,持平一員未差,韓永建呈辭,監察茶時之意,敢啓。傳曰,知道。
洪奭周啓曰,來初五日,朝參日次,而社稷大祭齋戒相値,頉稟之意,敢啓。傳曰,知道。
藥房口傳啓曰,卽伏聞惠慶宮承候所傳,則症候諸節,與昨一樣,而昨今寒熱往來之候,尙無減意,區區下情,不勝焦迫。症候旣如此,則更爲入診詳察,然後始可以議定湯劑。伏乞亟許臣等率醫官入診,千萬顒祝,惶恐敢啓。答曰,知道。
傳于宋知濂曰,留院上疏入之。
傳于李文會曰,朴判敦寧家,遣御醫看病,相當藥物齎去。
醫官李彦厚書啓,臣敬奉下敎,藥物齎傳于判敦寧朴準源,病症看審,則自歲前,偶患風痰,右邊臂脚,俱爲不仁,彌留之餘,又自日前,諸症添劇,言語不通,呑嚥不順,眞元隨而漸脫,神氣時或昏瞀。脈度則左右三部浮滑,左寸關愈大,藥則主家連用三錢重粟米飮,而姑觀今夜動靜,更議繼用之藥,故臣則仍留之意,詮次啓達。答曰,知道。不離看病。
傳于李文會曰,發遣吏郞,諸執事淸齋與否,摘奸以來。
傳于李文會曰,政官牌招開政。
李文會啓曰,吏曹判書李始源,參判申耆牌不進推考傳旨,今方捧入,而開政命下之後,如是違牌,事甚未安。參議李存秀在外,判書·參判,更爲牌招,何如?傳曰,允。
李文會啓曰,吏曹判書李始源,參判申耆再牌不進推考傳旨,今方捧入,而開政命下之後,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
李文會啓曰,吏曹判書李始源,參判申耆三牌不進推考傳旨,今方捧入,而開政命下之後,如是屢違,事甚未安。判書陳疏到院,以國忌正日,纔已退却矣,所當更請牌招,而係是一日四牌,何以爲之?敢稟。傳曰,更爲牌招。
傳于宋知濂曰,吏曹判書上疏入之。
李文會啓曰,吏曹判書李始源牌不進,參判申耆四牌不進推考傳旨,今方捧入,而特敎申飭之下,如是違牌,揆以事體,極爲未安。判書更卽牌招,參判所當更請牌招,而係是一日五牌,何以爲之?敢稟。傳曰,更爲牌招。
李文會啓曰,吏曹判書李始源再牌不進,參判申耆五牌不進推考傳旨,今方捧入,而飭敎催促之下,一向違召,終不承膺,事體所在,萬萬未安。判書所當更請牌招,而係是一日三牌,參判所當更請牌招,而係是一日六牌,何以爲之?敢稟。傳曰,更爲牌招。
有政。吏批,判書李始源進,參判申耆牌不進,參議李存秀在外,右承旨李文會進。以尹羽烈爲大司諫,鄭東幹爲執義,金啓濂爲司諫,申在明爲掌令,洪羲俊爲正言。判敦寧李彦植,依法典隨資例授,行護軍南公轍嘉義,戶曹參判金履翼,行護軍金啓洛嘉善,今超資憲,正卿陞擢事,承傳,同敦寧睦萬中嘉義,今加資憲,生員回榜,嘉善金重彰,今加嘉義,武科回榜,依法典加資,尙瑞副直長權仍任事,承傳,贈吏參洪樂最贈吏判例兼,永明尉洪顯周祖考。以閔慶世爲掌令,洪義恒爲同敦寧,沈象奎爲戶曹參判,金敎根爲軍資正,柳台佐爲司成,鄭述仁爲長寧殿令,金民淳爲禁府都事,沈能烒爲典籍,李南奎爲典籍,鄭度采爲長寧殿令,沈能完爲恭陵參奉,朴惟儉爲兼引儀,朴基赫爲碧潼郡守,邊相徽爲公忠都事,崔鴻晉爲慶尙都事,金致礪爲咸鏡都事,南公轍爲工曹判書,鄭晩錫爲刑曹參判,具明源爲持平,安以鼎爲禮曹正郞,申在業爲兵曹佐郞,金載謙爲禁府都事,李永純爲禮曹佐郞,柳本藝爲引儀,李文載爲孝安殿參奉。成均博士李鼎鎰,學正金履迪·李慶旭,學錄車翊修,學諭李宗心竝單付。
兵批,行判書韓晩裕病,參判閔昌爀病,參議金蓍根病,參知尹孝寬入直進,同副承旨宋知濂進。護軍沈基泰·洪羲恒·金載恒,副護軍安策·宋翼孝·金魯敬·鄭承敎·金獻祚·權樂仁,副司直李重蓮·李萬榮·洪大浩·姜彙鈺·趙民和,副司果朴大圭·孟欽圭·韓翼鎭·柳本藝,大護軍朴宗輔竝單付。
李文會啓曰,卽者議政府錄事來言,左議政李時秀,今方出城,轉尋鄕路云,仍納命召,何以爲之?敢稟。傳曰,大臣終始爭執,當躬迎矣。
傳于宋知濂曰,出宮內門路,以賓陽門爲之。
傳于宋知濂曰,出宮門路,以敦化門爲之。
閔耆顯啓曰,諸承旨有稟達事,來詣閤門請對矣,無批答。
李文會,以奎章閣言啓曰,景廟宮望廟樓今朔奉審,無頉之意,敢啓。傳曰,知道。
李文會,以禮曹言啓曰,今春行幸,當爲稟定,而自上方在禫服中,依例以元陵定行乎?敢稟。傳曰,健元陵·元陵,當展謁親祭矣,以望間推擇。
李文會,以禮曹言啓曰,以陵幸取稟草記,傳曰,健元陵·元陵,當展謁親祭矣,以望間推擇事,命下矣。行幸吉日,令日官池景興推擇,則望前十一日·十二日·十三日,俱有拘忌,十四日·十五日,國忌齋戒及正日,望後十六·十七日,國忌齋戒及正日,十八日最吉云,何以爲之乎?敢稟。傳曰,以十八日爲之。
傳于洪奭周曰,今番行幸,凡諸擧行,務從省約,係於民弊者,以儲置米會減,出宮時植炬除之。
洪奭周,以兵曹言啓曰,今此行幸時,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,訓局步軍十哨,馬軍五哨,爲前廂,訓局步軍七哨,禁營步軍五哨,御營廳騎士三番,爲後廂,而御將都領,摠使率訓局餘軍,禁衛騎士,留陣於通化門外,訓局餘軍中一哨,御營廳餘軍,令前大將申大顯,率禁營旗鼓,摠察留陣,禁軍四番隨駕,可也。
洪奭周啓曰,今此行幸時,訓局餘軍中一哨,御營廳餘軍,令前大將申大顯,率禁營旗鼓,摠察留陣事,命下矣。前大將申大顯,卽爲牌招聽傳敎,何如?傳曰,允。
洪奭周,以兵曹言啓曰,在前行幸時,挾輦軍四百名,餘軍二百名磨鍊,而癸亥年健元陵行幸時,依此磨鍊,近年連以挾輦軍三百名,餘軍二百名磨鍊矣。今番則何以磨鍊乎?敢稟。傳曰,以前例中近者磨鍊。
洪奭周,以兵曹言啓曰,在前行幸,當日回鑾時,侍衛全數磨鍊,癸亥年健元陵行幸時,依此磨鍊,而或有兵曹·都摠府堂上·郞廳·五衛將各二員,武兼十員隨駕之例,亦有兵曹·都摠府堂上·郞廳各一員,五衛將二員,武兼六員隨駕之例,近年連以全數磨鍊矣。今亦依近例磨鍊,何如?傳曰,允。
洪奭周,以兵曹言啓曰,幸行回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
洪奭周,以兵曹言啓曰,在前行幸時,先廂步軍一哨,晝停所連爲作門,十里外斥候伏兵及傳語軍,以廣州留守所屬束伍軍排立矣。今亦依此擧行之意,分付,何如?傳曰,允。
洪奭周,以備邊司言啓曰,卽見咸鏡監司李晩秀狀啓謄報則以爲,南·北關今春習操,依例設行,而至於厚州,軍卒不過二哨,今爲二哨之操鍊,兵使許多騎率,留駐往返,則其爲困弊,不可勝言。今春南兵使正操,只行三·甲,左右營厚州則依辛酉例,該僉使鎭門聚點,另加鍊習事,請令廟堂,稟旨分付矣,道臣狀辭,事勢誠然。且有辛酉已行之例,依所請,以官門聚點擧行之意,分付,何如?傳曰,允。
左議政李時秀疏曰,伏以臣,伏見夜下傳敎,有朝廷夕問安,自明日勿爲之命,仰想慈候之遄復天和,下情抃幸,曷有其極?仍伏念臣,猥守迷執,屢抗恩命,冥然若不識分義者,是豈可已而不已哉?一部明義,其嚴其重,卽我東之春秋,而一朝墜壞,大防蕩然,群情如沸,于斯時也,臣身居百僚之右,進不能碎首天陛,以效匡救之誠,退而歸身司敗。乞伏嚴誅,庶爲一分礪世之道。自金吾而轉出郭外,陳疏者再,附奏者三,而聖恩涵貸,終靳一勘,不敢聞之敎,荐降於兩日之間,遂不免顚倒劻勷,章皇求對,幸蒙曲察之恩,特垂反汗之命,而擧措郞當,行止昌披,自顧慙恧,無面對人。嗚呼,臣雖萬萬無狀,其職則匡弼也,願忠之誠,炳然如丹,凡有所懷,敢不悉陳於吾君之前乎?臣伏讀前下別諭,今番之事,殿下亦知其過中矣。旣知其過,而猶且行之,豈非過之又過乎?其行之也,又督迫操束,臨之以嚴威,繼之以竄逐,使群下恐怯惶迫,喪失所守,匡規之言,爭執之論,不敢開口,聖意所向,必成乃已,畢竟所成者,卽不過罪關宗社之一逆豎,復其官爵而已。數日光景,擧朝震盪,搢紳憂歎,黎庶驚惑,此豈可但以過中言乎?臣之平昔所仰望於聖德者,何如,而今乃一擧而過中如此,臣安得無區區之歎,耿耿之憂乎?至於賤臣去就,苟其當也,許令曲遂其願,亦足爲禮使之一道,如其不當而强聒,則誅之殛之,何所不可,而今乃加之匪常之敎,使不得轉動其身,趨走爲恭,臣固不足言,得不有傷於朝廷之大體乎?臣之昨日冒承,蓋緣急於祈請,他不暇顧,而若其前席質言,則固自如也,終何敢因仍彌縫,恬若無故,抗顔揚揚於巖廊之上,厭然揜其欺天之罪乎?重犯違逋,雖闕義分,以此添罪,固所不辭,陪享之班,庭候之列,身方俟罪,不敢冒進,終宵繞壁,微忱愈切,披瀝肝血,猥瀆聰聽。倘殿下,穆然而思,翻然而悟,深軫不遠復之道,近日處分,悉命收還,使王章復肅,輿論獲伸,則國事幸甚,臣民幸甚。如以臣言不槪,而不賜察納,則此卽臣不忠不誠,不能感回天心之罪也,亦願聖明,亟命攸司,勘臣前後罪犯,以嚴典憲,以謝國人焉,臣無任云云。答曰,省疏具悉卿懇。頃於卿之胥命也,謂之還第,昨於予之批旨也,以爲還收,及夫傳以後日當入侍之後,意謂予心,自此有少安之道,今見章牘之來,不覺慙恧之至。疏章之首,尙稱負罪臣擧行之後,復請還收命。嗚呼,以卿體國之心,憂愛之誠,豈不思小子至切之情,仰慈宮靡寧之候乎?然則今日之言,非徒無益於本事,庶或有妨於國體,卿其卽起視事,安心勿辭。仍傳于洪奭周曰,此批答,遣史官傳諭于左議政。
吏曹判書李始源疏曰,伏以,惠慶宮患候,至今彌留,移直屢日,尙未奏翼瘳之慶,區區下情,實不勝煼煎之至。仍伏念,臣之日前所經,至今追惟,魂夢猶悸,徐自循省,頸面俱赧,高天厚地,蹙蹙若無所容焉。伏惟我聖上,體下御物,動遵法度,如臣庸陋無似,猶在禮使之中,而迫脅操束,轉動不得,竟自陷於躬犯名義之科,是豈臣平生之所料也哉?夫有司之責,以奉行命令,爲職,凡係喉院所布,該曹應行之事,曷敢有晷刻稽滯之理,而臣力抗威命,頑不知變,自朝至夜,不知其幾,此非人臣之所忍爲,而臣犯雷霆而不懼,冒鈇鉞而不辭,若論厥辜,誅殛猶輕,臣罪臣自知之也。夫義理,天下之大防也,天理賴是而運,人紀由是焉立,雖造次顚沛之間,固宜死守經法,不可或渝,今臣荏弱無守,恇怯失措,終至於內喪素心,外拂公議,臣罪臣自知之也。夫臺啓者,國是之所在,而朝家之重典也,啓辭未停之前,雖有復官之命,銓曹不得擧行者,卽金石不易之規也,臺閣所論,雖曰非當者之啓,而散配之請,卽因當者之罪,則今其啓尙在,而草記還下之後,昧然奉承,是銓曹不有臺啓也,臣罪臣自知之也。噫,有一於此,已是人臣之極罪,況臣干犯,至於此極,雖使臣自爲之說,將何以見解於司正之論乎?臣職忝保護,方在直宿,慈候歷日彌苦,聖上早夜焦勞,屢下惻怛之音,末乃有臣子所不忍承聆者,理窮數極,他不暇顧,寧受一身之玷累,目下倫理,終有所不敢牢執者,當時光景,雖或有諒臣之心事者,而臣罪則固自如矣。在臣息補之道,惟有退而自靖,永謝本銜,要爲一分少贖之圖,炳然此心,可質神明,臣焉敢游辭飾讓於聖明之前,重添罪上之罪乎?嘗藥義重,雖不得退伏私次,而官職去就,已成斷案,政牌屢降,承膺無路,敢將披瀝之懇,冒瀆崇嚴之聽。伏乞聖明,亟治臣罪,以謝一世之公論,永刊臣職,俾遂自劃之微諒,臣無任云云。答曰,省疏具悉。卿其勿辭行公。
應敎呂東植,副校理李志淵·金啓河,修撰任俊常·朴宗琦,副修撰朴孝成等箚曰,伏以臣等,於日昨賜死罪人洪樂任復官處分傳敎下者,竊不勝憂愛之忱,而繼之以驚惋也。夫莫嚴者隄防也,難咈者公議也,公議之所在,隄防之所關,雖以人主之尊,有不可低昂於其間也。噫,彼樂任,負犯,何如,關係,何如?由前而有明義一部,由後而有辛酉處分,丹書昭在,鐵案旣成,則殿下何爲,而有此非常之過擧也?伏惟我慈宮患候,歷日靡寧,藥院移直,上下焦遑,臣等雖甚愚迷,非不知我殿下此時此擧,亶出於仰慰慈心,不計其他也。第伏念,公議一咈,則義理將至晦塞矣,隄防一壞,則亂賊無所懲懼矣,以殿下之明聖,何不念及於此乎?試以伊日事,言之,大臣之求對,出於勉回,而殿下,不許召接,至於逬出城闉,承宣之覆難,出於公憤,而殿下,過加摧折。至於竄逐嶺海,群情驚沸,景色愁沮,事雖屬於過境,而憂實深於方來,殿下豈不知此擧之爲萬萬過中,而意之所欲,斷然行之,直遂乃已,謂公議不足恤,謂隄防不足慮,此豈聖人立於無過之義乎?竊覵我殿下,睿智天成,度越百王,臨御以來,動無過擧,臣等居常攢頌之不暇,而第講學之力,有所未精,涵養之工,有所未至,政令之間,私或掩公,動作之際,志不帥氣,猝然遇事,無所栽制,致有此貽累聖德之擧,此臣等所以相顧愕眙,終不能泯默者矣。伏願聖明,從今以往,留意於本原之地,加勉於進修之工,七情之發,發皆中節,則應事接物之際,動合典則,自可無過中之擧矣,伏願殿下留神焉。取進止。答曰,省箚具悉。爾等之箚,雖言言切實,小子之情,卽日日尤甚,爾等豈不思此,而有此箚陳乎?然其勉之以學問涵養之工,陳之以本原留意之道,至哉此言,予當遵而勿失,守而勿放,益勉爾等之言,自戒心衷之中矣。
副應敎朴宗薰疏曰,伏以,惠慶宮患候彌留,藥院移直,已至多日,聖心焦慮,曷有其極?第伏念,臣於數日之中,伏覩我殿下非常之處分,過激之辭令,拂人情而違天理,有非古聖王制私以義之道,臣誠憂愛彌結,繞壁耿耿,際拜新命,復忝論思,顧安得不疾言竭論,以效匡救之忱乎?噫,樂任罪犯,鐵案昭載,不待臣更事臚列,而惟其讐視宗國,潛肆梟獍之肚,則明義錄一部在焉,糾結邪徒,萃爲逋逃之藪,則辛酉春獄案,是已,以渠所負,盤劍之律,猶屬太寬,復官之典,尙何可擬議乎?臣雖愚迷,極知我殿下非不知此賊之萬不可貰,特以念渠地處,當此慈候添損之際,思所以仰慰慈心,乃有此惻怛之敎。顧以今日廷臣感戴慈恩,仰贊聖孝之意,苟或有萬分一可議之地,則豈敢爲瀆擾爭執之計哉?誠以王法者,天下之平也,義理者,萬世之公也,二者相須,有伸無屈,於此而一有失焉,則其亦無所恃而爲國矣。於是乎滿廷臣僚,一辭以爭,叩閤而請之,疏啓以籲之,寧伏慢命之罪,而不敢爲屈法之計,蓋下之所爭者,公義也,經法也,上之所行者,私恩也,權宜也,私恩不可以掩公義,權宜不可以奪經法,則惟有嚴威震迫,可以强脅而摧折之。迺者呵導之聲纔發,遞斥之批旋下,臺閣一空,爭執無地,至於大僚,殿下之所敬重,而嚴敎一降,奔逬出城,承宣,殿下之所近密,而伏閤未幾,譴謫蒼黃,朝著空虛,氣像愁沮,似此擧措,萬萬非聖世之所宜有也。忠逆之分,義理之關,殿下亦嘗悉燭之矣,殿下試思之,今玆之事,其果不當爭而爭之耶,爭其所當爭耶?今乃不問所爭之是與非,一切驅束之,俾不得進,又從而箝勒之,俾不得言,沛然行吾所欲爲,而無少留難,畢竟怵迫顚倒,唯令是趨之狀。雖殿下巍然俯臨,以爲一時之快,隄防之蕩然,典憲之壞了,臣職掃如,寔啓無窮之弊,而此猶餘事,發於其心,害於其政,所求甚小,所失甚大,朱子所謂自此人主,心益肆勢益孤,賢人君子,日益消縮者,不幸近之,臣之區區隱憂,豈其過哉?至於日昨臺臣事,臣不勝慨然之至。夫臺閣者,公議之所在,臺啓停連,其事甚重,況此事關係,何如,則居言責之任者,惟當以死爭之,又況事端方起,衆論如沸,而臺閣之上,謂以迫於嚴命,不採公議,一言而停,自有臺閣以來,所未嘗闡也,臣竊爲聖朝恥之。臣於伊日,職在三司,格例所拘,雖不得聯參於伏閤之列,兩度求對,忱誠淺薄,未格天衷,竟不免泯默而退,溺職大矣,今當新除,尤增慙惶,玆以前日未暴之懷,略效有懷無隱之義。伏願聖上,亟下明旨,收還成命,以光聖德,仍治臣不職之罪,以安私分焉,臣無任云云。省疏具悉。言則好矣,而猶不詳知矣,更勿煩瀆。
孝安殿朔祭親行敎是時,亞獻官光恩副尉金箕性,終獻官安昌君燝,贊禮禮曹判書曺允大,典祀官奉常正金孝秀,宮闈令尙膳方得賢,執禮應敎呂東植,執尊司僕正洪羲膺,大祝副應敎朴宗薰,祝史司果李愚在,齋郞修撰朴宗琦,盥洗位禮曹正郞辛碩林,佐郞韓錫仁,爵洗位兵曹佐郞崔鴻晉,司藝劉弘九,亞·終獻盥洗位典籍劉㵙,贊者引儀趙明益·成海默,謁者兼引儀李沃·崔好鎭,贊引假引儀沈憲永·金敦喜,祭監監察李基弘·權傛。
丁卯二月初一日子時,上詣孝安殿。朔祭親行入侍時,行都承旨閔耆顯,行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂,假注書曺鳳振·申在植,記注官盧,記事官鄭觀綏,檢校直提學徐榮輔,檢校直閣沈象奎,檢校待敎朴宗薰,待敎朴綺壽,以次侍立。時至,上具翼善冠·黲袍·烏犀帶·黑皮靴,乘輿出賓陽門,由明政門·集禮門,至崇化門外,降輿入齋殿,下敎曰,入齋室後問安,勿爲之。出榻敎時至,上出齋室,贊禮前導,上入詣版位,贊禮啓請俯伏哭,上俯伏哭,亞獻官以下在位者,皆俯伏哭,贊禮啓請止哭興四拜興平身,上止哭行四拜禮,諸臣止哭。贊禮導上詣盥洗位,上盥洗,贊禮導上詣尊所,畊酌酒,奭周受酒,上仍詣神位前,贊禮啓請跪,上跪,義浩奉香,知濂奉爐,贊禮啓請三上香,上三上香。贊禮啓請執爵獻酌,義浩奉酌以進,上執爵授文會,文會奉奠于靈座前,贊禮啓請俯伏興少退跪,上俯伏興少退跪,宗薰讀祝文訖。贊禮啓請俯伏興平身,上俯伏興平身,贊禮導上降復位,亞獻官光恩副尉金箕性,終獻官安昌君以次行亞獻·終獻如儀。贊禮啓請俯伏哭,上俯伏哭,亞獻官以下在位者,皆俯伏哭,贊禮啓請止哭興四拜興平身,上止哭興四拜興平身,贊禮導上詣望燎位,燎訖,贊禮啓禮畢,仍導上還齋殿。下敎曰,親祭罷後,問安勿爲之。出榻敎少頃,上出齋殿至崇化門外,乘輿出集禮門。上敎奭周曰,俄者軍號事,何爲而若是乎?奭周曰,軍號之啓下者,直傳于賓陽門外承旨,而臣則未及聞知,誤爲啓稟,不勝惶悚矣。上由明政門,入賓陽門還內,諸臣以次退出。
丁卯二月初一日酉時,上詣敦化門外。殿座入侍時,行都承旨閔耆顯,右承旨李文會,同副承旨宋知濂,假注書曺鳳振·申在植,記注官盧,記事官鄭觀綏,待敎朴綺壽,以次詣閤。上具翼善冠·黲袍·烏犀帶·黑皮靴,乘輿出賓陽門。上命夾輦軍,以弘化門入直軍二十名,金虎門入直軍四十名磨鍊,別雲劍置之,侍衛以入直擧行。耆顯·文會·知濂·觀綏·鳳振及賤臣,敢進前攀輿,迭聲而奏曰,殿下何爲此過中之事乎?深夜蒼黃,儀衛不備,此何擧措乎?殿下必欲勉出大臣,豈無其道,而何必躬迎,而爲此擧措乎?上命承史,無敢近前,仍出明政門,由集禮門·景化門·銅龍門,至建陽門,上命宣傳官,前排斯速待令。耆顯·文會·知濂等,左右攀輿,齊聲仰奏曰,侵夜動駕,令臣等不敢近前,臣等誠抑塞矣。殿下必欲躬迎大臣,備儀動駕,臣等謹當奉承之不暇,而今此命駕,若是急遽,殊非臣等之所嘗仰望於殿下也,惟願殿下,卽命回鑾焉。上出肅章門·進善門,過禁川橋,文會·知濂·觀綏·鳳振及賤臣,攔道伏地,又敢進前攀輿。文會曰,大臣若聞此報,必當入城,惟願殿下,卽許回鑾焉。知濂曰,漢文雖是中主,納袁盎之言,猶不馳下峻坂,以殿下之聖明,何不虛襟於諸臣之奏,而作此非常之擧也?願卽回鑾焉。觀綏曰,臣雖微末之職,忝在史官之列,伏覩殿下過中之擧,敢不一言仰奏乎?惟願殿下,俯循諸承宣之言,卽降回鑾之命焉。上出敦化門外少駐,諸臣又爲迭請還內。上曰,承旨等,若是煩瀆,其可使大臣,卽爲入來乎?知濂曰,大臣方在江郊,城鑰已下,崇禮門開門標信及符驗請出,使大臣卽爲入城之地,似好矣。上命夾侍,出給標信及符驗,寶劍林漢浩離次進前而奏曰,殿下今日之擧,誠萬萬過中矣,伏願殿下,卽收躬迎之命焉。臣雖侍衛之臣,臣亦曾經臺閣也,前日承宣也,不任憂愛之誠,敢此仰奏矣。副校理金啓河,起伏於轎前而奏曰,不意今日殿下,作此萬萬非常之擧也,請卽回鑾焉,仍伏而不起,乘輿不得行。上曰,是誰也?文會曰,副校理金啓河也。上曰,退送,可也。上降輿入幄次後,下敎曰,大臣入來與否,速爲知入。檢校直閣沈象奎,追詣幄次前奏曰,殿下欲勉出大臣,而作此過中之擧,大臣何敢不入來乎?亟許諸臣回鑾之請焉,大臣行將入城矣。上下敎曰,大臣入來云乎?知入也。檢校提學金祖淳,追詣幄次前,高聲而奏曰,殿下何爲此過擧也?深夜勞動,蓋欲勉出大臣,大臣必當入來,惟願殿下,特念保嗇之道,卽寢駕迎之命焉。耆顯·文會·知濂,又齊聲仰達曰,大臣若聞殿下今日之擧,豈敢復爲去就之計乎?必當入來,願卽回鑾焉。上下敎曰,大臣去就,知入,可也。命進中嚴外辦,仍敎曰,予將回鑾,而大臣若不入來,當更爲躬迎矣,此意遣史官,口傳傳諭于大臣,可也。賤臣承命往傳,上出幄次,乘輿入敦化門。行左承旨洪義浩,左副承旨洪奭周,右副承旨柳畊,檢校直提學徐榮輔,檢校待敎朴宗薰,追後入來,侍立於駕側。上曰,前排何不來待乎?知濂曰,駕前前排待令,命下已久,而當該宣傳官,不善擧行,致此遲滯,事甚駭然,記過,何如?上曰,各別申飭,可也。出擧條,奭周曰,大臣命召,姑無還傳之敎,遣史官往傳,似好,故敢此仰稟矣。上曰,依此爲之。乘輿入肅章門,又敎曰,大臣入來之報,斯速知入。由建陽門入銅龍門,連爲下敎曰,大臣入來與否,速爲知入。由景化門·集禮門·明政門,詣賓陽門外,奭周請出解嚴標信,上曰,大臣入來,然後當下標信矣。上還內,諸臣成班于閤外不敢退,少頃,奭周口傳入稟曰,大臣今方入城云矣。乃下標信,命解嚴,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳朝問安。答曰,知道。惠慶宮,朝廷二品以上·六曹堂上單子朝問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日湯劑進服之後,諸節有差勝之效乎?臣等率醫官入侍,詳承症候,議定繼進湯劑,爲宜。臣等不任達宵憂慮,敢此問安,竝爲仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
洪奭周啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
柳畊啓曰,行大司憲李直輔,掌令申在明·閔慶世在外,執義鄭東幹,持平具明源未肅拜,韓永建呈辭,監察茶時之意,敢啓。傳曰,知道。
洪奭周啓曰,今此行幸時,何大臣留都乎?敢稟。傳曰,鰲恩君留都。
傳于李文會曰,禮房承旨馳詣景慕宮,奉審摘奸,右副承旨·同副承旨,分詣受香諸處,奉審摘奸以來。
傳于洪義浩曰,刑·戶換方。
傳于李文會曰,藥院移直,自今日撤罷,本院輪直。
傳于李文會曰,朝廷問安,間日爲之。
傳于洪義浩曰,左議政入侍。
李埴奉命在外,代以閔祖榮爲事變假注書。
以校理李惟命,副修撰李東冕再牌不進罷職傳旨,傳于李文會曰,只推。
傳于李文會曰,內閣·政院·玉堂夕問安,自今日勿爲之。
洪奭周啓曰,昨日動駕時,蒼黃罔措,力請回鑾,雖是臣分之所同然,而寶劍·侍衛之離次奏達,有違法意,當該摠管林漢浩,所當重勘,而本院請推之外,無他可施之罰,何以爲之?敢稟。傳曰,寶劍也,非言官也,動駕也,非蒼黃也。徑先顚錯,雖曰摠管之失,常時不飭,亦由該房之故,摠管則施以不敍之典,承旨則施以禁推之典,以嚴國體,以存院規,可也。
洪義浩啓曰,左副承旨洪奭周,施以禁推之典事,命下矣。依定式,遞差傳旨捧入之意,敢啓。傳曰,知道。
以左副承旨洪奭周遞差傳旨,傳于洪義浩曰,分揀。
以左副承旨洪奭周禁推傳旨,傳于洪義浩曰,分揀。
以全羅監司李肇源狀啓固城等邑人物渰死事,傳于柳畊曰,三十人物之一時掩沒,聞甚矜惻,十七屍身之尙未推拯,尤極惻然。卽令本道之臣,分付該邑之官,生前之身還,竝爲蕩減,屍身之拯出,隨卽登聞,至於原恤之外,各別顧助,及夫擧行之時,無至遲滯,或有遺漏之弊,無至抵罪之境事,廟堂措辭,區畫分付。
以公忠水使安宗厚啓本泰安郡人物渰死事,傳于柳畊曰,許多人物之一時渰死,聞甚矜惻。生前之身還蕩減,原恤之加助顧恤事,廟堂分付。
柳畊書啓,臣承命馳詣南壇壇上,神位版奉審則無頉,祭物·祭器·祭井看審則精潔,諸執事·進排官·佾舞工人摘奸則無頉。仍詣木覓,神位版奉審則無頉,祭物·祭器·祭井看審則精潔,諸執事·進排官摘奸則無頉。仍詣漢江壇上,神位版奉審則無頉,祭物·祭器·看審則精潔,諸執事·進排官摘奸則無頉矣。臣還詣南壇享所,待將事還奉神位版後,復命之意,敢啓。答曰,知道。
醫官李彦厚書啓,判敦寧府事朴準源病症,今朝更爲看審,則症形脈度,與昨夜一樣,藥則五錢重人蔘粟米飮,調竹瀝·薑汁,方欲繼用,而臣伏承不離看病之命,故仍留之意,詮次啓達。答曰,知道。不離着意看病。
兵曹,以趙尙鎭爲留都大將。
李文會,以吏曹言啓曰,今此文宣王釋奠祭獻官中,時無職名人,令該曹口傳付軍職,何如?傳曰,允。
洪奭周,以司僕寺提調意啓曰,今此健元陵·元陵行幸時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。
洪奭周,以兵曹言啓曰,今此健元陵·元陵行幸時,各差備所把驛馬別單磨鍊以入,而本曹驛馬不足之數,依前例京畿驛馬十五匹補把事,分付本道之意,敢啓。傳曰,知道。
洪奭周,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
洪奭周,以兵曹言啓曰,內禁衛將鄭學畊,方帶別軍職,職務相妨,勢難兩處供職,呈狀乞遞,改差,何如?傳曰,允。
洪奭周,以司僕寺提調意啓曰,今此健元陵·元陵行幸時,補把驛馬,勿論遠近道,限五十匹分排知委各驛,以爲入用之地,何如?傳曰,允。
柳畊,以漢城府言啓曰,過期未婚之類,每年歲首抄啓事,曾有定式矣。分付各部,使之搜訪,今纔報來,故別單書入,而中·東·西·北四部,以無報來之意,敢啓。傳曰,知道。
洪奭周,以御營廳言啓曰,本廳千摠李翼鉉,哨官陳環,身病甚重,勢難察任,竝改差,何如?傳曰,允。
右議政徐龍輔疏曰,伏以,日月流邁,孝安殿終祥奄過,臣民痛廓,中外惟均,臣於縮伏求死之中,獲接邸報,惠慶宮患候,多日彌留,至於藥院移直,伏惟聖心焦憂,當復如何?臣雖朝暮待盡,一縷尙存,不任驚惶煎灼之至。顧臣罪負,尙未蒙勘,本兼諸職,經歲虛縻,其爲虧國法而損國體,已無可言,況當藥院直宿,大小奔遑之時,名在提擧之列,而恬若無知,頑不轉動,此其罪尤合萬殞,玆敢席藁泥首,冒萬死疾聲呼籲於憫覆之天。伏乞亟將臣所帶諸任,竝行鐫免,仍令攸司,議臣前後乖分蔑義之罪,以整王綱,不勝幸甚。至於史官之至今相守,非不知屢瀆之爲悚,而閱歲民邑之弊,實非細故,亦乞卽令收還焉,臣無任云云。答曰,省疏具悉卿懇。日居月諸,祥事奄過,孺慕冞新,予於此際,思卿之心方切,欲諭數行之誥,庸表小子之情。慈候有靡寧之候,藥院有直宿之命,卿之前日辭巽,猶曰不當,今於此時引義,豈不過乎?予之思卿益切,卿之尋鄕已久,卿豈可以帶嘗藥之任,居鄕村之中乎?卿試思之,予豈虛言?見今左相獨賢,廊廟無輔,卿其體帶任不輕之事,體思小子如切之誥諭,卽起幡然,是予望也。至於史官之收還,卿若上來,自當隨入,此豈可國之大事也?卿其諒之,卿其諒之。仍傳于李文會曰,此批答,遣史官傳諭于右議政,仍傳命召。
大司憲李直輔疏曰,伏以,流光荏苒,孝安殿祥事奄過,伏惟聖慕慨廓,益復罔極,中外臣民,愴懷如新。臣於頃者,猥蒙天心眷顧,雲章爛然,近臣臨宣,復授憲銜,繼降馹召,玆者晉擢之命,錫賚之典,竝下於特敎之中,惟此優老待士之盛擧,施之於千萬不稱之賤臣,有非眇末所敢承當,而瞻聆所及,不勝欽頌,雙擎九頓之餘,祗自隕越于下。竊伏念,先大王視群下如稚子,至誠陶鑄,使之各得其所,如臣無似,亦被洪私,諒臣素志,憐臣痼疾,兩次盛禮之外,未嘗命以必致。及我聖上,深軫簪履之舊,託以重寄,待以殊禮,招徠之眷,愈往愈隆,尙猶洞燭情病,不加敦迫,臣之優游壟畝,安意待盡,莫非兩朝慈覆之賜也,常自感泣,不知死所。第風憲首席,十餘年間,乍遞旋拜,長帶身上,國子之兼,亦號峻選,而緣臣逋慢,以致國體大損,職務久曠,豈不爲一世之駭嘆哉?兼以犬馬之疾,輾轉沈篤,雖在朝之臣,正當休官之時,況於野外癃陋之身,尤不宜一向虛縻,而更侈新資也,明矣,此臣所以仰恃光寵,恭俟處分者也。至於該道存問之命,竊有所不敢當者,臣旅游窮阨,勢將塡壑,賤息蒙恩,獲免飢寒,復承格外之賜,益切惶蹙之私。噫,臣支離在世,濫叨異數,德意隆盛,與天無極,而涓埃莫酬,崦嵫已迫,一近淸光,此生無路,瞻望雲霄,徒增戀結。伏乞天地父母,曲垂矜察,將臣本兼及新資,亟令鐫改,仍治違傲之辜,以肅朝綱焉,臣無任云云。答曰,省疏具悉卿懇。春煦漸長,講筵將開,經幄之臣,非不賢矣。討論之責,非不廣矣。而思卿之心,愈往愈甚,招卿之心,至切至懇。前者致卿之擧,便同文具之科,今日欲致之心,殆若如渴之漿。卿試思之,卿之受遇於先朝者,予之禮待于卿等者,其果卿疏,然至于今,不肯幡然,使予心如是至望乎?至於新資之命,自是優老之典,大憲之拜,亦由招迎之端,卿其體小子佇企之望,思經筵啓沃之責,卽起登途而來,以副小子之意。仍傳于李文會曰,此批答,遣史官傳諭于李祭酒。
應敎呂東植,副校理李志淵·金啓河,修撰任俊常·朴宗琦,副修撰朴孝成等箚曰,伏以殿下,近日過中之擧非一,而至於昨日事而極矣。昏夜倉卒,鑾輿遽出,從臣未及聞知,羽衛不得成列,上而震驚殿下之心,下而駭惑都民之聽,滿城波盪,擧朝奔遑,擧措之顚倒,光景之忙急,決非平常無事時氣像,殿下何爲而有此非常之過擧乎?殿下此擧,亶出於勉出大臣之意,而苟欲勉出,豈無其道乎?夫上下之際,可否相濟,則大臣初無可去之端矣,絲綸之間,誠意交孚,則大臣必無難進之義矣。今殿下,始則匡救之言不入,而決行己志,中焉過中之敎荐降,而以致難安,末乃以人臣所不敢承當之禮,欲爲迫出之計,此何事也,此何擧也。且以國體言之,人君不能招致其臣,而至於躬臨其第,此果四百年所有之事乎?禮貌雖若隆重,而近於抑勒,擧措雖若嚴威,而涉於巽軟,十里江干,觸冒風寒,侵夜動駕,殿下此擧,果欲斷然行之乎?今日廷臣,雖曰疲劣,攀輿斷鞅,碎首牽裾,必有其人,殿下決知其斷斷不可行,而猶爲此擧,不意殿下之明聖,有此顚倒手段也。伏惟我殿下,當初過擧,實出於仰慰慈心,而昨日擧措,反爲慈宮靜攝中貽憂之端,古人所謂陛下縱自輕,奈高廟太后何者,不幸近之,臣等重爲殿下慨惜也。嗚呼,當初處分,殿下固未嘗自以爲是矣,滿朝爭執之言,殿下亦未嘗斥以爲非矣,一誤再誤,畢竟有此無於前之過擧者,豈殿下之所欲哉?特以國勢孤危,朝象泮渙,廟堂之上,只有一大臣,而悶其蒼黃去國,必欲不日簉朝,聖意所在,臣等非不仰認,而第殿下之所以敦迫者,反爲損國綱壞事體之歸,殿下何不念及於此乎?臣等以當初處分,猥陳一箚,草草數語,無足槪心,而批旨有曰,遵而勿失,守而勿放,翕受之意,溢於辭表,臣等方聚首莊誦,欽仰擇蕘之聖意,曾未一宿,昨日之過擧,比前日尤有甚焉,不幾近於說而不繹,從而不改乎?今我殿下許多過擧,只緣最初處分之乖當也,頭顱一舛,隨處生疣,畢竟無善後之策,此聖人之所以作事謀始者也。傳曰,其本亂而末治者否矣,朱子曰,救其本者,實易爲力,今日救本之道,惟在於收還一事,而成命未收之前,朝象無寧靖之日,群情無交孚之望矣。惟殿下,從善焉如風之速,改過焉如日之更,繼自今,凡於政令施爲之間,愼終于始,無底於悔焉。臣等於昨日,目見非常之擧,不勝憂愛之忱,達宵不寐,繞壁彷徨,不避煩瀆,聯陳短箚,惟聖明澄省焉。取進止。答曰,省箚具悉。大臣之引義,萬萬過中,予心之欲致,斷斷不已,爾等豈不諒予心而然乎?然一箚再箚,益見爾等之忠言,嚮言昨行,豈無裁量而遽爲?古則親致大臣,猶曰禮也,今則備儀躬迎,皆曰過矣,爾等或不審而然乎?抑亦予之不思而然乎?以此以彼,其咎在予,予豈不服膺而體念?遵守而勿放也。
丁卯二月初二日未時,上御集瑞門行閣。藥房入診,左議政同爲入侍時,提調李始源,副提調閔耆顯,假注書曺鳳振,記注官盧,記事官鄭觀綏,待敎朴綺壽,左承旨洪義浩,假注書申在植,左議政李時秀,以次進伏。醫官金光顯·李敬培·卞觀海·李惟鑑·崔遂燁·丁希泰·秦東秀·吳千根·朴烇·鄭重周,以次列立階下訖。時秀曰,連日焦憂之餘,昨又有侵夜勞動之擧,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,伏承有閣·院夕問安勿爲之敎,藥院移直撤罷之命,伏想惠慶宮患候,已臻康復,下情萬萬慶幸,今日調攝之節,更何如?上曰,昨今雖有顯勝之候,未可謂快臻康復矣。始源曰,伏聞承候人所傳,諸節雖爲差勝,感候尙未快復,本院相距稍遠,數日仍直,似好,故敢此仰請矣。上曰,今旣有顯勝之節,依朝者下敎擧行也。時秀曰,嘉順宮氣候,何如?上曰一樣,而因朴判敦寧疾患之猝劇,以致慈慮之不弛,甚悶然矣。時秀曰,臣之前後冒罪陳請,非至一再,豈不知萬萬悚惶,而義理隄防之所關係,不得不然,揆以分義,惟嚴誅是俟。至於昨日過中之擧,尤不勝震懍驚遑,因一賤臣之去就,殿下何爲此萬萬非常之事乎?臣罪到此,實合萬戮,而亦非平日所仰望於聖明者也。上曰,俄者堂箚之批,亦已言之矣。古之人主,禮遇大臣,或有躬駕以迎之禮,傳爲盛事,而今人則反以爲怪,卿言又如此,無乃過乎?時秀曰,古昔聖王,雖或有如此盛禮於相臣,而如賤臣者,名雖大官,何敢擬議於此等之禮乎?上曰,君使臣以禮,臣事君以忠,禮下之道,初無古今之異,中庸九經,敬大臣居其一,則均是大臣,豈有彼此之殊乎?時秀曰,人主之一動一靜,允爲一世之法度,昨日過中之擧,深夜倉猝,禮衛不備,蒼黃急遽,以致擧城之遑遑,八方聽聞,將以爲,何如?臣於半夜,伏聞此報,驚懍罔措,他不暇顧,馳入城闉,仍伏承今日召接之命,故敢此登對,而從前罪犯,臣不敢更提,今因一時逋慢,以致殿下之過擧,賤臣之罪,萬死無惜,退自待罪俟勘之而已矣。上曰,昨日承旨·閣臣,皆以大臣之必爲入城更不引義之意,已質言於帳殿咫尺矣,今日大臣之言,如此,是承旨·閣臣,將不免爲欺罔之歸,諸臣之罪犯欺罔者如此,則居董率之地者,亦安得辭其責乎?卿言過矣,卿言過矣。仍敎曰,日猶峭寒,卿又勞矣,大臣先退,可也。時秀退出,又命藥房先退,始源率諸醫官退出。上敎耆顯曰,寶劍之不敢離次,法律至嚴,昨夕摠管之事,豈成說乎?朝者下敎之後,喉院緘口,尙無一言之請罪,何也?耆顯曰,寶劍之移次,果違法例,而蒼黃之際,致此違例,至承嚴敎,臣等當退而請罪矣。義浩曰,遑遽罔措之際,力請回鑾,臣等與侍衛之臣,一也,摠管之有此違例,亦莫非臣等之罪也。上曰,雖在蒼黃之中,何敢如是冒法乎?義浩曰,今夜四處享所,將分送史官,以爲監祭之地,而史官中無頉者甚少,無以備員,而承文判校例兼春秋實注書之懸病在家者,亦有因特敎定送之例,何以爲之乎?上曰,依此分排以送,可也。惠慶宮進服加味益氣湯前方中,去黃柏·紅花,一貼煎入。出榻敎上命閣臣先退,又命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日湯劑進服之後,諸節有差勝之效乎?臣等率醫官入侍,詳承症候,議定繼進湯劑,爲宜。臣等不任達宵憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
宋知濂啓曰,工曹判書南公轍,同敦寧洪羲恒除拜後,過三日不爲出肅,依定式推考警責,仍卽牌招察任,何如?傳曰,允。
傳于洪義浩曰,諸承旨持公事入侍。
閔耆顯啓曰,藥房提調·副提調持湯劑來待矣。傳曰,封入。
洪奭周啓曰,今丁卯年京外守令·邊將薦擧單子,纔已捧入,而其中應薦不薦人,令該曹察推,何如?傳曰,允。
傳于洪義浩曰,左承旨入侍。
閔祖榮在外,代以李鼎鎰爲事變假注書。
洪義浩啓曰,行大司憲李直輔,掌令閔慶世·申在明在外,執義鄭東幹,持平韓永建·具明源牌不進,監察茶時之意,敢啓。傳曰,知道。
以執義鄭東幹,持平韓永建·具明源,司諫金啓濂,獻納崔履亨,正言洪羲俊牌不進罷職傳旨,傳于洪義浩曰,只推。
洪義浩啓曰,明日傳香,禮房承旨當爲齋宿,而右承旨李文會,纔已須資出去,卽爲牌招,何如?傳曰,允。
以右承旨李文會牌不進罷職傳旨,傳于洪義浩曰,只推。
洪義浩啓曰,右承旨李文會,旣有只推之命,更卽牌招,以爲淸齋之地,何如?傳曰,允。
洪義浩啓曰,右承旨李文會疏批已下,卽爲牌招,何如?傳曰,允。
兵曹口傳政事,副司果李在璣。
醫官李彦厚書啓,判敦寧府事朴準源病症,今朝更爲看審,則脈度與昨一樣,而其中左寸關浮滑之體,略有減意,神氣昏瞀,亦多開明之時。但不語與難呑諸症,皆是舌强所致,而姑無顯然變動,五錢重蔘·苓茶一貼,調竹瀝·薑汁,早已煎用,前方中,人蔘加五錢,又爲繼用之意,詮次啓達。傳曰,知道。着意於救護之節,不離於看病之所。
李文會,以吏曹言啓曰,新除授恭陵參奉沈能定呈狀內,矣身與本曹參議李存秀,有內外從兄弟應避之嫌,入啓改差云。除拜時,旣與政官相避,則法不當察任,改差,何如?傳曰,允。
洪義浩,以義禁府言啓曰,卽接月令醫員張鎾手本,則時囚罪人具綱,素患關格之症,挾感闖發,達夜叫痛,食飮全却,實有難保之慮云。罪人病勢危重,則一邊保放,一邊草記,曾有定式矣,具綱姑爲保放之意,敢啓。傳曰,知道。
洪奭周,以訓鍊都監言啓曰,將官之領軍入直,何等重大,而本局把摠李蓍明·田佐顯,規避北營番次,互相推諉,擧措萬萬駭然,竝汰去之意,敢啓。傳曰,知道。
左議政李時秀箚曰,伏以臣,昨登前席,嚴畏囁嚅,未敢畢其說而退,仰思聖德之過中,俯念臣分之都虧,憂愛居先,慙惶滿心,欲仰首一號也,則義分是怵,欲泯伏而已也,則邦憲莫嚴,跼高蹙厚,耿耿達曙,如窮人之無所歸。伏惟殿下,於臣父母也,臣又何敢抱此區區,而終自阻於父母之前乎?嗚呼,臣於近日,違抗恩命,積罪如山,懼王章之將墜,念衆情之莫遏,雖其心出於萬不獲已,而論其逋慢之罪,固不容於士師之誅矣,至於日昨事,是何等萬萬非常之擧也?觸冒寒宵,聖體勞動,命令猝下,儀衛不戒,百僚倉皇,滿城震盪,此皆賤臣之罪也。特以大官之故,涵容而不加誅,臣又仰恃洪私,揚揚焉無所憚,則將何以解八方之惑,垂百世之範乎?昨筵誨諭,溫如春陽,嚴於霜雪,臣方百回莊誦,銘在心腑,又何敢强引不當引之事,以瀆宸聽哉?以若罪犯,終未蒙勘,則不但臣身之實無所措,其於國體,何哉?玆敢不避僭猥,冒死自列。伏乞聖明,亟降威罰,以勵群工,以安賤分焉。取進止。答曰,省箚具悉卿懇。予豈徒幸本事之妥帖?卽在於大臣之忠誠,予方欽贊之不暇,卿何辭巽之如此?卿其安心,卽起視事。仍傳于李文會曰,此批答,遣史官傳諭于左議政。
判敦寧李彦植疏曰,伏以,居諸不留,孝安殿終祥奄過,廓然之慟,大小同情,仰惟聖慕靡逮,益復如新。臣於本月初一日,伏奉除旨,以臣爲崇政大夫判敦寧府事者,臣聞命惝怳,撫躬踧踖,不知所以自措也。噫,臣世受國恩,家襲寵榮,以至臣父,偏蒙我先大王不世之遇,視同宗英,爵躋崇班,如臣者至庸極劣,無能爲役,而亦被洪造,屢典州郡,滾到正卿之列,居恒愧悚,若隕淵谷,夫豈有加於此進一步之望哉?至於享官之役,卽臣子終事之地,昕晡伸哀,在臣與榮,有何可記之勞,而叨此罔功之賞乎?況上卿,峻秩也,上不可以輕授,下不可以濫膺,臣是何人,冥升至此,匪分之譏,已無可言,不衷之災,理所必至,臣身縱不足恤,其於名器之玷汚,物情之未厭,亦豈細故也哉?不意日前,惠慶宮氣候靡寧,藥院之直宿有命,爲參候班,旣入闕中,故不敢不祗謝恩命,而臣之私心,終涉難安,玆陳短章,仰瀆崇嚴。伏乞聖慈,天地父母,諒臣情之非出飾讓,察臣懇之實由肝膈,亟命鐫削臣新授資級,以重公器,以安微分,不勝大願。抑臣竊有所援例祈懇者,敢此猥陳焉。德興大院君墓所,封築歲久,若値初春解土之時,盛夏經潦之後,則輒有隨頉隨改處,而每煩請告,事涉屑越。昔在宣廟朝,特命勿爲陳章,從便往來,便成臣家之已例,故臣祖及臣父,亦皆私自往來董役矣。伏願殿下,追聖祖之恩敎,軫臣家之舊例,每於墓所修改之役,亦命臣從便往來焉,臣無任云云。答曰,省疏具悉。新授之資,自是酬勞之典,勿辭,墓所往來事,依施。卿其從便於往返之路,着意於董役之所。
工曹判書南公轍疏曰,伏以,惠慶宮患候,漸向康復,太醫退直,憂遑之餘,下情欣忭。臣得聞前月二十日次對,大僚白用久次各加資級,蒙賜允可,而臣亦濫與,繼而有工書除命,恩榮自天,里巷動色,撫躬兢慙,莫知報稱。人之行己,所愼者,辭受之合理,臣之事君,所難者,終始之不渝,負乘之戒,自古已然,臣子之行,尤宜謹此。臣頃侍先朝,屢承聖訓,今玆懇辭,亮非虛飾,臣伏見朝廷,自近年以來,尤患官濫人乏,議者但知其然,而不思致弊之因,蓋由凡所推擢,便成一例,上每以履歷門閥,爲用人之階,下則耳目習慣,因謂所得爲當然,而自居超衆非常之士,未聞有不次聳勸之擧,而如臣庸陋者,時或濫竽而得之,雖其名器,曾不自求,在於物情,安望平允?夫正卿,重秩也,三代官制,九卿次於三公,而漢·唐因之,大卿·正卿,皆爲九寺之長,至先宋故事,則又以正二品,待太尉參知政事。我朝爵品,雖與中國,沿革不同,而大抵倣傚而爲,苟非器識才猷,洽然爲縉紳所推重者,則莫或居之。其難其愼,槪亦如此,臣學不通方,才非需世,自分爲明時無用之物,庶幾遲徊閒散,以安孤拙,益讀未讀之書,以畢餘年,區區至願,於此足矣。螢爝之照,豈可補於大明,駑駘之步,宜莫先於群駿,而徒藉父祖之餘蔭,過蒙兩朝之殊遇。寸功尺勞,都無可記,淸官峻秩,節次推遷,鵜梁久已貽譏,蚊山未足喩重,疎才綿力,非不自知甚明,深恩洪渥,誓欲一報而退。荏苒至數十年之近,恩愈重而報愈蔑,學益荒而官益盛,自顧初心,曷嘗至此?中夜追惟,尤悔百端,升高者必顚,酌滿者易溢,理之常也。及至上辱聖簡,旁招物議,下墜家聲,顚沛已極,則聖上雖欲曲費造化,安可得也?臣雖欲復收桑楡,無以及矣。臣曾忝內閣,有起居則謁之,時叨經筵,有顧問則對之,如國家命以往役,則起而趨之,雖散居下秩,退處田野,將不以頃刻而忘吾君。何必進一步增一級然後,方可謂之晉用也耶?欲望聖慈諒臣悃愊,特垂仁惻,將臣新授資級,亟命收還,俾公器重而私分安焉,臣無任云云。答曰,省疏具悉。卿其勿辭行公。
右承旨李文會疏曰,伏以臣,昨奉閟宮監祭之命,在於享所,夜中得伏見本院啓辭批旨下者,有當該摠管及該房承旨處分之敎,臣誠悚恧之極,實不知措躬之所也。蓋臣於伊日,昵侍轎前,仰請回鑾之際,目見摠管之離次奏達,非徒不能檢飭,又從而爲之說,若論溺職之失,事端之由,臣實爲首,顧何敢以他僚之替當,現告禁推之旋命分揀,有所自恕而晏然而已乎?迺者庚牌俯臨,冒膺無路,玆敢露章自列,仰瀆崇嚴。伏乞聖明,亟命重勘臣不職之罪,以昭法紀,以安賤分,不勝大願,臣無任云云。省疏具悉。爾其勿辭察職。
大司諫尹羽烈疏曰,伏以,惠慶宮患候,漸臻康復,藥院之移直已撤,臣民之慶忭,曷極?臣於向日殿下之處分,竊有所憂歎者,蓋人君做事行令之間,卽百官萬民之所瞻仰者也。苟或動靜施措,不以常度,慶賞威罰,惟主己意,則動輒乖戾,自多顚錯,刑政由是而壞焉,公議職此而廢焉,我殿下何不念及於此,而反有此萬萬非常之擧耶?噫,洪樂任之前後罪狀,已悉於諸臣之章奏,臣不必更事臚列,而其負犯則至重而公議之所不貸也,關係則甚大,而王章之所難逭也,遽然伸雪,有若尋常處分,隄防之壞了,典刑之顚倒,爲如何哉?借使渠之所犯,眞有一分可原之端,固宜博詢庭議,商量可否,方可爲洽好底道理。而況彼樂任,關係,何如,負犯,何如,而斷行伸雪之典,略無拘礙,使天網太恢,公議不伸,大聖人遇事審愼之道,固不當若是悤遽,而且以伊日事,言之,擧朝之倉皇,景色之愁沮,實是罕有之事,大臣力爲求對,而乃反泥首於金吾,承宣請收成命,而又爲接踵於嶺海,玉署·臺閣,位著殆空,韎韋·武夫,假銜空院,殆若拑制衆口,無敢覆難者然,臣固知我殿下,謂以不若是,則無以服人心而抗公議,有此不得已之擧,而其於刑章之倒置,隄防之潰裂,何哉?臣亦奉讀當日十行之辭敎,則雖甚愚迷,豈不知我聖上繼先志慰慈意之苦心,而恩不可以掩義,私不可以蔽公,則以殿下之明聖,何不審愼於此箇義理,反有此乖當之擧措耶?且再昨動駕之擧,乃在昏夜倉卒之間,乘輿遽出,陪班未成,上以貽殿·宮之憂慮,下以駭都民之瞻聆,殿下以千乘之尊,奈何自輕,至有過中之擧耶?此固出於勉出大臣之聖意,然反以不敢當之禮,欲爲迫出之計,而動止或忽於愼重,乃以無於前之擧,思爲必致之端,而擧措未免於顚倒,由前則有伊日之處分,而隄防盡壞,由後則有向夜之擧措,而事體有損,不意聖明在上,有此過當之事,臣竊爲慨惜也。伏願殿下,繼自今,益加澄察,亟收伊日之處分,以循公議,深念向夜之過擧,有所警省,則太平萬世,其將自今而伊始,曷不休哉?仍伏念,臣於臺地,有不可冒膺者,聖明曾已俯燭矣。今玆諫長新命,又何爲而至哉?華誥耀日,庚牌自天,臣且驚且惶,不知攸措。又當此時,固知承命之爲恭,而臣之情勢,一如前秋之所陳,今不必更爲異同,故玆敢略暴衷懇,仰瀆宸嚴。伏乞聖慈,亟賜鐫改,以安微分,不勝大願,臣無任云云。省疏具悉。前後諸批已諭矣。
校理李惟命疏曰,伏以,臣於日者,伏蒙憲臺特點,固當竭蹶趨承,粗伸義分,而非但臣母病之沈重,又於臺地,有區區私義之難安者。臣之曾叨納言也,以此引避,獲蒙體諒之恩,前後處義,宜無異同,此臣所以寧被逋慢之誅,不敢爲承膺之計,而何幸聖度天大,不加郵罰,特許遞免,臣惶霣感激,罔知攸措。繼以玉署前望,恩點又下,臣豈不知駕屨不俟之義,而第臣母病,一直無減,實無晷刻離捨之勢,遂未免荐犯違傲,臣罪至此,尤無所逃,玆不得不冒死呼籲,仰瀆崇嚴。伏乞聖慈,俯垂鑑諒,亟許鐫改,以便救護,千萬幸甚。臣方請急之不暇,不宜贅他,而臣於諸僚陳箚之時,旣不得隨衆出肅,又以違牌後傳旨之未下,僚員之再次陳箚也,臣俱不得聯參,事雖旣往,而憂愛之忱,終有所不能自已者,略此冒陳,惟聖明,垂察焉。伏惟我殿下,睿智夙詣,卓越百王,臨御七八年來,政令施措,動合規矩,無一事不出於光明正大之域,而夫何近日以來,過中之擧,至於此之甚也?噫,彼樂任之罪,卽國人之所共誅也。明義一部,鐵案昭載,辛酉鞫招,眞贓盡露,以渠地處,有此負犯,其可容易議到於伸雪之典乎?顧今慈宮患候,鎭日靡寧,聖心焦遑,臣雖愚迷,非不知伊日之擧,亶出於慰悅慈心,靡不用極之意,而第伏念,莫嚴者隄防也,難咈者輿情也,豈可以恩而屈法,私而掩公,斷然行之,不少難愼乎?況臺啓停連,自有公議,雖以人主之尊,不可低昂於其間,而臺臣迫於嚴命,畢竟奉承而後已。臣於此,固不勝憂歎之至,而至於昨日動駕之命,又何其顚倒而急遽也?殿下若欲勉出大臣,則豈無其道,而昏夜倉卒,鑾輿臨門,滿城波盪,聽聞駭惑,不意以殿下之明聖,有此萬萬非常之擧也。噫,敬大臣者,卽九經之一也,敬之,如何?禮使而已。若加之以不敢當之禮,施之以不敢承之寵,則此非禮使也,反有近於督迫,在大臣督出之方,固似得之,其爲累聖德而損國體,當如何哉?臣過計之憂,不在於一時擧措之乖當,而實在於啓後日無窮之慮也。愚衷耿耿,歷日靡已,玆敢干冒天威,妄效芹曝。伏願殿下,深軫不遠復之道,亟下明旨,收還成命,使王章復肅,輿論獲伸,亦願繼自今,凡於動靜語默之際,益勉操存涵養之工,愼終于始,無底於悔焉,臣無任云云。省疏具悉。向日之事,雖出慰悅之道,豈無裁量而然?日昨之擧,亦出禮迎之意,豈可督迫而爲乎?爾等之言,亦未知是矣。且聞有親病,遞差。
副修撰李東冕疏曰,伏以,慈宮患候,歷日靡寧,藥院移直,上下焦憂,睿孝所格,天和漸復,驚遑之餘,慶忭曷已?第臣於近日事,竊不勝憂憤之至。逆如樂任,而特命復官,此何擧也?論其罪犯,則明義一部,卽其斷案,語其關係,則辛酉處分,昭在丹書,從輕置辟,已是失刑,依例收孥,尙未擧行,一世之輿憤,猶未洩也,三尺之王章,不可屈也,尙可容議於伸雪之典耶?臣固知我殿下遹追之聖念,體先王之達孝,慰慈宮之至情,而其於隄防之莫嚴,關和之莫重,何哉?當此慈候靜攝之中,凡所以慰豫之方,雖無所不容其極,而以私掩公,屈法伸恩,終歸於咈公議而累聖德,則所以慰悅者,乃反貽憂也。伏乞聖明,亟寢成命,以嚴隄防焉。抑臣又有所萬萬憂歎者,殿下臨御八年之間,未嘗有一分過中之事,而至於今日,有此非常之擧,是豈平日所仰望於聖明者耶?大臣之求對,亶出匡救之意,而反被嚴敎,蒼黃胥命,承宣之覆難,可見公憤所在,而過加摧折,相繼竄逐,致使銓衡之官·臺閣之臣,奔走惶怯,喪其所守,至於日昨動駕之擧,又何激惱之至此也?昏夜倉猝,儀衛不備,滿城盡駭,擧朝奔遑,雖幸如日之更,不遠而復,竊慮震雷之威,無時而發,人主之一動一靜,可以爲法於萬世,昭示於八方,則何若是顚倒急遽也?藉曰此擧,盡合九經之義,若失八鑾之儀,則固不可遽然行之,況其禮遇之意,反爲迫出之歸耶?伏願殿下,繼自今,凡於動作威儀之間,務皆中節,以遵古聖人立於無過之地,是臣區區之望也。仍伏念,臣於年前,待罪是職也,猥陳自劃之章,兼暴難强之病,前後恩除,輒蒙體諒,居常感惶,自分永謝,今此前望特點,忽及於臣身,含恩怵分,固當趨承之不暇,而第臣文識之蔑裂,依舊也,病情之沈痼,轉甚也,斷無就職之望,申控據實之情。惟聖明,俯垂矜念,亟命鐫改,千萬顒祝,臣無任云云。省疏具悉。此時之事,今不可更提,爾其勿辭察職。
丁卯二月初三日辰時,上御集瑞門行閣。藥房入診入侍時,提調李始源,副提調閔耆顯,假注書曺鳳振,記注官盧,記事官鄭觀綏,待敎朴綺壽以次進伏。醫官金光顯·李敬培·卞觀海·李惟鑑·丁希泰·秦東秀·吳千根·朴烇·崔遂燁·鄭重周,序立於階前訖。始源等曰,春寒料峭,雪餘愈甚,聖體,若何?上曰,一樣矣。始源等曰,寢睡·水刺之節,何如?上曰,一樣矣。始源等曰,王大妃殿氣候,何如?上曰,一樣矣。始源等曰,惠慶宮氣候,何如?上曰,與昨一樣矣。始源等曰,嘉順宮氣候,何如?上曰,一樣矣。仍敎曰,今日惠慶宮患候,雖未診察,亦無不可耶?問諸醫官,可也。始源問于醫官,則千根奏曰,若詳細承候,則雖未入診,繼進湯劑,不難議定矣。始源曰,俄聞行護軍金在昌承候所傳,則昨日湯劑已進服,而夜間寢睡,比前益勝,症候諸節,亦漸康復,則雖未診候,謹當出與諸醫,議定當進之劑矣。耆顯曰,諸醫之言,雖如此,此時診候,不容少緩,特許入診後,議定湯劑,恐好矣。上曰,出去後詳議爲之,可也。仍命退,諸臣以次退出。
丁卯二月初三日辰時,上御集瑞門行閣。諸承旨持公事入侍時,行左承旨洪義浩,左副承旨洪奭周,右副承旨柳畊,同副承旨宋知濂,假注書曺鳳振·申在植,記注官盧,記事官鄭觀綏,待敎朴綺壽,以次進伏訖。上命讀公事訖。上曰,判付出去書之也。又敎曰,右承旨,何不入來乎?義浩曰,俄以緣故出矣。上曰,何故也?義浩曰,以昨日有摠管及承旨處分,而右承旨,乃是伊夜坐直,論其不能檢飭之罪,則在所自當,故情地難安而然云矣。上曰,是豈成說乎?明日則使之仕進,可也。義浩曰,明日爲文廟釋菜傳香,當以該房坐直,故將以擧條請牌矣。上曰,出去爲啓辭,直書允字,使之卽爲入來,可也。仍命書傳敎曰,奏御文字,何等審愼,而刑房公事,尤爲自別,今此啓本之誤爲付入,事甚未安。該房承旨,從重推考,院吏則令攸司,從重科治。義浩承書讀奏訖,都承旨閔耆顯,追入進伏。仍奏曰,伏聞承候人所傳,則慈候諸節,一樣無加減云,故湯劑,將以依前方煎入,而大殿進服杏蘇飮,亦將自今日煎入矣。上命讀方文以奏,耆顯承命讀奏,上曰,依此爲之。耆顯曰,臣有區區所懷,敢此仰奏矣。上曰,何言也?先奏其要槪,可也。耆顯曰,日前動駕,是殿下萬萬過中之擧,臣竊欲陳勉而仰達矣。奏未畢,上曰,承旨異於玉堂·三司,又非經筵講討之時,則何必如是煩達乎?都承旨出去,慈宮湯劑,卽爲煎入,可也。耆顯退出,上曰,海伯狀啓中,守令病滿三十日及十惡五犯云云,卽何事也?義浩曰,他道則無此啓,曰自前海營,每有歲首此啓矣。上曰,五犯,何謂也?奭周曰,臣亦未能詳知,而聞是五次犯罪云矣。又奏曰,各處替直單子,例於廳坐,來呈本院,以爲入啓之地,而今日景福宮替直單子,連爲催促,尙不來呈,事甚駭然。所當重勘,而本院請推之外,無他可施之罰,何以爲之乎?上曰,聞甚駭然,拿處,可也。出擧條,畊曰,南壇神位版之奉詣,本由靑坡大路,而年前疾疫熾盛之時,有欠淸道之義,因下敎改由他路矣,今則旣無所拘,大路近且平夷,依前作路,似好,故敢此仰達矣。上曰,依爲之。出擧條惠慶宮進服加味益氣湯,依前方一貼煎入。出榻敎惠慶宮進服山査茶一貼煎入。出榻敎上命退,諸臣以次退出。
丁卯二月初三日未時,上御誠正閣。左承旨入侍時,行左承旨洪義浩,假注書申在植,記注官崔鳳和,記事官鄭觀綏,以次進伏訖。上曰,政院,有何公事乎?義浩曰,無之矣,仍奏曰,陵幸已涓吉,而京畿分辦爲急,以何年例,爲之乎?上曰,依昨年例擧行事,分付,可也。義浩曰,北兵使柳文植守令薦擧單子,有違格式,推考,何如?上曰,依爲之。出擧條義浩曰,守令薦擧單子中啓字誤踏,事極駭然。當該中官,所當重勘,而本院請推之外,無他可施之罰,何以爲之乎?上曰,從重推考,可也。出擧條義浩曰,德源府使李思秀守令薦擧單子中,亦有違式處,推考,何如?上曰,依爲之。出擧條上曰,孝安殿前參奉金民淳,除本司入直代望筒勿施。出榻敎又敎曰,新除參奉,待後日政,相當職擬入事,分付,可也。義浩曰,上番兼春秋崔鳳和,假注書申在植,傳命出入之際,不爲曲拜,竝推考,何如?上曰,依爲之。出擧條上命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳朝問安。答曰,知道。惠慶宮,朝廷二品以上·六曹堂上單子朝問安。答曰,知道。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日湯劑進服之後,諸節漸有差勝之效乎?臣等率醫官入侍,詳承症候,議定繼進湯劑,爲宜。臣等不任達宵憂慮,敢此問安,竝爲仰稟。答曰,知道。雖有略少之症,漸有差復之效,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李文會曰,禮房承旨,馳詣文廟,奉審摘奸以來。
閔耆顯啓曰,藥房提調·副提調,持湯劑來待矣。傳曰,封入。
傳于李文會曰,朝廷問安,勿爲之,內閣·政院·玉堂問安,間日爲之,藥房夕問安,勿爲之。
傳于洪義浩曰,諸承旨持公事入侍。
傳于閔耆顯曰,慈候漸向康復之境,直宿亦有屢日之效,藥房提調·副提調,自明日撤直,當依例施賞,書啓入之。
傳于洪義浩曰,左承旨·右承旨入侍。
洪義浩啓曰,行大司憲李直輔,掌令申在明·閔慶世在外,執義鄭東幹陳疏,持平韓永建·具明源牌不進,監察茶時之意,敢啓。傳曰,知道。
以大司諫尹羽烈,司諫金啓濂,獻納崔履亨,正言洪羲俊,持平韓永建·具明源牌不進罷職傳旨,傳于洪義浩曰,只推。
傳于李文會曰,發遣吏郞,諸執事淸齋與否,摘奸以來。
吏曹啓目粘連,全羅道幼學崔泰曾等上言云云。前故康津縣監馬應房,以八耋微官,當島夷之變,奮義殉軀之狀,如是炳燿,文獻奏論,班班可考,在朝家崇報忠節之政,合施貤贈之典是白乎矣,係干恩典,臣曹不敢擅便,上裁,何如?判付啓,依回啓施行爲良如敎。
醫官李彦厚書啓,判敦寧府事朴準源病症,昨日晩後至夜間,症狀與脈度,比朝一樣,而今朝更爲看審,則凡節比昨,別〈無〉加減。五錢重蔘·苓茶一貼,調竹瀝·薑汁,今方煎用,而姑觀晩後動靜,更議繼用之藥計料之意,詮次啓達。答曰,知道。看審脈度之節,詳議繼用之藥,着意於救護,不離於病所。
李文會,以弘文館言啓曰,副修撰李東冕疏批已下,卽爲牌招察任,何如?傳曰,允。
以副修撰李東冕牌不進罷職傳旨,傳于李文會曰,只推。
李文會,以吏曹言啓曰,新除授玄風縣監尹致鼎呈狀內,矣身七耋老母,素患風痰之祟,越添於寒熱之症,凜凜有晷刻之慮。此時離捨,旣非情理之所可忍,以言乎邑事,則已抄之飢戶,緣此瘝曠,斯速入啓遞改云。尹致鼎之親病旣如是,則有難强令往赴,該縣以設賑之邑,尤不可一日瘝曠,今姑改差,何如?傳曰,允。
李文會啓曰,吏曹判書李始源,參判申耆牌不進推考傳旨,今方捧入,而開政命下之後,如是違牌,不卽承膺,事甚未安。參議李存秀在外,判書·參判,更爲牌招,何如?傳曰,允。
有政。吏批,判書李始源進,參判申耆牌不進,參議李存秀在外,右承旨李文會進。以任俊常爲校理,徐長輔·鄭益邦爲直講,李文載爲恭陵參奉,李志淵爲玄風縣監。吏曹判書李始源今加正憲,行都承旨閔耆顯,行護軍金在昌以上今加嘉義,兼春秋安以鼎,奉常直長南吉寬,分奉常直長趙有憲竝單付,醫官金光顯今加崇政,李敬培·卞觀海以上今加嘉義,吳千根今加嘉善,以上醫官加資事,承傳,護軍沈基泰,朝官年八十,今加嘉義加資事,承傳,故幼學洪星漢贈吏參例兼,同敦寧洪羲恒考。
兵批,行判書韓晩裕進,參判閔昌爀病,參議金蓍根入直,參知尹孝寬病,同副承旨宋知濂進。以韓用鐸爲知事,金載恒爲同知,金履翼爲副摠管,李檍爲宣傳官,尹頤東爲內禁將,呂春永爲曹司五衛將,李瑩·權樂仁爲五衛將,林擎翰爲忠壯將,兪漢宗爲忠翊將,承光烈·方允恒爲慶熙將,崔錫洪爲景福將,朴宗臣爲文兼,李箕煥爲守門將,趙恩錫爲慶州營將,朴亨源爲公忠水虞候。僉知白東遠,大護軍金履翼·金啓洛·睦萬中,護軍金履永竝單付,副司直李基崇·李惟命·閔昌呂,副司果李英發,公忠水虞候金胤行,今加折衝加資事,承傳,都摠管單金履翼。
李文會,以吏曹言啓曰,新除授敦寧府主簿金宗垕除拜後,過限未肅拜,依例改差,何如?傳曰,允。
李文會,以禮曹言啓曰,卽接洪州幼學崔致福所志則以爲,同姓二十寸弟海敎,嫡妾俱無子,以其同姓二十寸兄致翼弟二子浩大,欲爲立後。諸族相議,衆論歸一,而海敎夫妻,俱爲作故,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵稟定式,而門長崔致福所訴旣如此,依定式,崔致翼第二子浩大,爲崔海敎之後,何如?傳曰,允。
洪奭周,以訓鍊都監言啓曰,本局別將朴基豐,身病猝重,勢難察任,改差,何如?傳曰,允。
洪奭周,以御營廳言啓曰,東道七陵局內齋室近處捉虎事,定將校率領砲手,去月二十六日出送矣,今月初三日酉時量,中豹虎一頭,提得於健元陵後麓下,故謹此封進,而更無虎跡,山行軍,仍爲撤還之意,敢啓。傳曰,知道。虎皮則卿處賜給。
執義鄭東幹疏曰,伏以,居諸迅駛,孝安殿祥事奄過,伏惟我聖上慨廓之思,益復如新,此際惠慶宮患候,多日彌留之餘,漸臻康復,慶忭之忱,小大同情。仍伏念臣,卽先朝陶甄中一物,自在蔭塗,偏蒙殊眷,及至唱第之初,追念先臣講肆之舊,特命致侑,恩榮曠絶,闔門感泣,曾未數載,驟占淸顯,前後所踐歷,莫非有隕自天。區區寸忱,隕結是期,而顧臣讜愚之性,惟以事君無隱,爲一半分自效之道,而涉世昧方,言輒衝口,甲寅一疏,論一大官,積忤當路,爲世擯斥者,亦有年所。惟我先大王,俯垂矜憐,不忍終棄,館職之前望屢除,畿邑之作窠特遣,曲費造化,拔之衆棄之中,備諸任使之末,人臣之厚被恩造者,前後何限,而豈有如臣不世之遇,非常之眷也哉?欲報聖恩,與天無極,未效絲毫之勞,遽抱弓劍之慟,苟延冥頑,尙保殘喘,每念疇昔,未嘗不中夜屢起,血涕被面。逮至癸亥,私制纔闋,迺蒙玉署之除,情地危苦,不敢爲遽然出膺之計,而宿憾愈起,拳踢交肆,臺彈纔發,銓罰又加,倘非我聖上之所照燭而庇覆,則臣身之爲虀爲粉,必無幸矣。自玆以往,便作昭代之棄物,已絶榮塗之餘戀,杜門自守,分甘斂退,千萬不自意,聖恩特加甄收,泮缷之遞解未幾,柏府之除旨遽下,不知枳廢之蹤,何以得此於聖明之朝也?臣於是,惝怳感激,殆若蟄蟲之聞震雷,枯荄之遇陽春,手奉華誥,惟有涕泗之無從而已。昵覲耿光,是臣至願,則豈不欲冒入脩門,蹶趨承,而第臣臲卼之情,僇辱之跡,實無抗顔束帶之望,簪履之收,非無方寸之自激,溝瀆之諒,其奈咫尺之有守,天牌儼臨,承膺無路,玆不得不冒陳危蹙之懇,仰瀆崇嚴之聽。伏乞聖慈,察臣言之非飾,諒臣跡之難安,亟遞臣所帶職名,仍治臣逋慢之罪,以靖私義,以肅朝綱焉。臣旣不以見職自居,而竊有憂愛之忱,附陳匡救之說,唯聖明,垂察焉。噫,彼樂任,貫盈之罪犯,昭在於明義一書,實是覆載之所不容,臣民之所共憤。畢竟賜死,雖伸積鬱之輿情,而肆市之顯戮未加,收司之當律不擧,其時處分,已不免爲失刑之歸,而惟其隄防莫嚴,鐵案難改,則以殿下聖明,亦豈不諒燭於此,而不意今番,忽有此復官之擧,實不勝驚惑憂歎之至。非不知殿下此擧,當慈宮違豫之辰,盡孝思慰悅之方,而其所負犯,無一分之可貸,有萬口之共誅,則決不可以成命之已降,而遽然自阻於雷霆之下矣,苟非然者,承宣何爲以覆難而被譴,大僚何爲以胥命而出郊,銓官何爲以陳疏,玉署何爲以聯箚?其頒布也,擧行也,停啓也,皆緣嚴命之所迫,爭執不得,實不料聖明之世,有此過中之擧,非常之失也。伏願聖上,無以恩掩義,無以私廢公,還寢樂任復官之命,使王章無屈,公議得伸焉。至於日前動駕之擧,此實四百年所未有之事,侵夜移次,儀衛不戒,踰時駐輿,班聯未備,景色蒼黃,瞻聆驚遑,雖因群下之交口力陳,以致卽地還內,而至今追惟,不覺竦然。臣不敢知我聖上平日涵養之工,或有所未盡而然耶?亦願繼自今,惕然改圖,淵然回悟,凡於造次之間,發必中節,施爲之際,動必以禮,克念克愼,終始典于學焉,臣無任云云。省疏具悉。已諭於諸批,爾其勿辭察職。
丁卯二月初四日辰時,上御誠正閣。諸承旨持公事入侍時,行左承旨洪義浩,左副承旨洪奭周,右副承旨柳畊,同副承旨宋知濂,假注書曺鳳振·申在植,記事官李若洙·鄭觀綏,檢校待敎朴宗薰,以次進伏訖。上曰,幾日直宿,則例爲稱慶乎?義浩曰,直宿至十日,該曹按例草記擧行,而若未及十日,則請對而爲之矣。上命讀公事訖,仍敎曰,判付出去書之。又敎曰,左承旨先退,藥院書啓,卽爲修入也。宗薰曰,景慕宮望廟樓舖陳,昨秋奉審時已執頉,而今將修改矣,不可無御眞移·還安之禮,而不必張大,暫爲移安於其近處,旋卽還安,以爲從便擧行之地,似好,故仰此仰達矣。上曰,依此爲之。仍命退,諸臣以次退出。
丁卯二月初四日午時,上御誠正閣。左承旨·右承旨入侍時,行左承旨洪義浩,右承旨李文會,假注書申在植,記事官李若洙·鄭觀綏,以次進伏訖。上命義浩,讀藥房書啓訖。上曰,今番稱慶,禮曹將欲以啓辭請之耶,抑亦以草記擧行云耶?使注書出去知入也。賤臣,承命出傳,還入進伏奏曰,今番直宿,已至十日,故該曹將以草記擧行云矣。上命文會,書傳敎曰,藥房提調吏曹判書李始源,副提調行承政院都承旨閔耆顯竝加資,假注書曺鳳振·申在植,竝兒馬一匹賜給,檢閱鄭觀綏,上弦弓一張賜給,別入直行護軍金在昌加資,掌樂主簿金在三,果川縣監鄭漪竝陞敍,別入直醫官卞觀海·吳千根竝加資,上掌務官崔遠基,熟馬一匹賜給,下掌務官崔曾,令本院準職除授,兩廳首醫竝加資,其餘醫官,兒馬帖依丙申例,分等施賞,員役·院隷,竝令該曹,從厚施賞。又命書曰,惠慶宮承言色中官金允謙加資,資窮熟馬一匹面給。李得完加資,掌務差備·薛里·中官·司鑰·別監,竝依丙申例擧行,待令長番中官梁大宜·李團宜,竝帿弓一張賜給,其餘待令長番中官,竝粧弓一張賜給,燈燭差備中官,木布各一匹賜給,傳命司謁白弘福等十二人,今番擧行甚多,竝木布各一匹賜給。又命書曰,今番賞典,一人雖兼數事,無得疊受。又命書曰,政官牌招開政,賞典下批。文會承書讀奏訖,上曰,政官旣在闕中,使之卽爲開政,無敢違牌也。又敎曰,入直閣臣入侍。若洙承命出傳,與檢校待敎朴宗薰,偕入進伏,上曰,藥房提調,率昨日入診醫官,使之入來也。賤臣,承命出傳,與提調李始源,偕入進伏,醫官吳千根,隨入進伏楹外,始源曰,春寒尙峭,聖體,若何?上曰,一樣矣。始源曰,寢睡·水刺之節,何如?上曰,一樣矣。始源曰,王大妃殿氣候,何如?上曰,一樣矣。始源曰,惠慶宮患候,不日康復,賀儀將擧,不勝慶忭,而伏未知今日調護之節,更何如?上曰,漸臻康復,尙有略少之餘憂,至若舌强之症,寒蹙之候,卿等似已聞知矣。然而大勢,則將不日平復,誠萬萬慶幸矣。始源曰,嘉順宮氣候,何如?上曰,如前一樣矣。始源〈曰〉,聖心許久焦憂,感候尙未夬復,醫官使之入診乎?上可之。千根,進前俯伏,診察而退,仰奏曰,左右三部調均,感候已快可矣。上曰,咳嗽諸症,視昨尤甚,而謂之快可者,何也?千根曰,調理則自當平復,湯劑自明日,不必進服矣。上曰,進御杏蘇飮,自明日停止。出榻敎上曰,今番下批,異於他事,而政命之違召,豈成說乎?待再牌卽爲開政,勿滯下批也。又敎曰,醫官自明日,使之輪回入直,承候人,亦令輪直,可也。上命藥房先退,始源率醫官先退。惠慶宮進服加味異功散一貼煎入。出榻敎上命退,諸臣以次退出。
上在昌德宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮調攝中氣候,何如?諸節益臻康復之慶乎?嘉順宮氣候,何如?臣等不任達宵憂慮,敢此問安,竝爲仰稟。答曰,知道。慈宮氣候與昨一樣,殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,行大司憲李直輔,掌令閔慶世·申在明在外,執義鄭東幹,持平具明源未肅拜,持平韓永建呈辭,監察茶時之意,敢啓。傳曰,知道。
宋知濂啓曰,明日再明日,惠陵國忌齋戒正日相値,視事頉稟之意,敢啓。傳曰,知道。
洪奭周啓曰,備邊司郞廳來言,今日賓廳日次,而社稷大祭齋戒相値,不得來會去矣,敢啓。傳曰,知道。
傳于宋知濂曰,禮房承旨馳詣社稷,奉審摘奸以來。
傳于洪義浩曰,禮·工換房。
傳于洪義浩曰,在院承旨入侍。
傳于洪義浩曰,內閣·政院·玉堂問安,自明日勿爲之。
宋知濂啓曰,今初十日,陳賀頒敎文,當爲製進,藝文提學曺允大,待明朝牌招,何如?傳曰,允。
宋知濂,以弘文館言啓曰,本館上番闕直,事甚未安。副校理金啓河,與新除授校理任俊常,竝卽牌招,以爲推移入直之地,何如?傳曰,允。
以副校理金啓河牌不進罷職傳旨,傳于宋知濂曰,只推。
宋知濂,以吏曹言啓曰,因承政院啓辭,守令薦應薦不薦人,令該曹察推事,允下矣。工曹判書南公轍,行大護軍金啓洛,行護軍徐美修,行護軍兪漢謨,行護軍宋銓,行護軍申大羽,刑曹參判鄭晩錫,同知中樞府事金箕象,行護軍權常愼,行護軍李健秀,俱爲應薦而不薦,依定式推考警責,何如?傳曰,允。
宋知濂,以禮曹言啓曰,宸誠上格,皇穹垂佑,惠慶宮患候,遄臻康復,慶溢殿·宮,懽均朝野,告廟·頒敎·陳賀等節,係是應行之禮,卽爲擇日擧行,何如?傳曰,允。告廟勿爲磨鍊,方物·物膳外方進箋置之,只百官進箋事,分付。
宋知濂,以禮曹言啓曰,惠慶宮患候平復,告廟·頒敎·陳賀取稟草記。傳曰,允。告廟勿爲磨鍊,方物物膳外方進箋置之,只百官進箋事,分付事,命下矣。頒敎·陳賀吉日,令日官池景興推擇,則今二月初十日卯時,二十七日辰時俱吉云,以何日定行乎?敢稟。傳曰,以初十日爲之。
宋知濂,以禮曹言啓曰,惠慶宮患候平復,陳賀時方物·物膳置之事,命下,而在前方物·物膳置之之時,議政府六曹物膳,則例爲封進矣。今亦依此擧行之意,敢啓。傳曰,知道。
宋知濂,以禮曹言啓曰,今此惠慶宮患候平復,頒敎·陳賀時,大殿·王大妃殿·中宮殿·惠慶宮,百官所進箋文頭辭,令文任撰出,何如?傳曰,允。
洪奭周,以備邊司言啓曰,卽見全羅右水使尹芮圭啓本則以爲,黔毛浦·古群山·蝟島等三鎭所居軍民,以漁農爲業,勿參春操,曾有定式矣。三鎭旣令勿參,則外此數三處之獨爲行操,未成營制,故辛酉春操時,因備局覆啓,山北六處,竝許停止,今亦依此例停操事,請令廟堂,稟旨分付矣。山北行操,只是六邑鎭,而三鎭之勿參春操,旣有定式,則外此三處之獨爲行操,果未免苟簡,山北六邑鎭春操,依辛酉例,姑令停止,以官鎭門聚點擧行事,分付,何如?傳曰,允。
醫官李彦厚書啓,判敦寧府事朴準源病症,昨日晩後至夜間,凡節比朝一樣,但病後時或有失睡之症,故初昏時,酸棗仁湯,入人蔘五錢重,一貼煎用,而去夜則間間入睡,今朝更爲看審,則症狀與脈度,比昨無加減。三錢重人蔘粟米飮一貼,朝已煎服,而繼用之藥,姑觀動靜,差晩後當議定之意,詮次啓達。答曰,知道。詳審脈度之節,不離看病之所。
丁卯二月初五日午時,上御誠正閣。在院承旨入侍時,行左承旨洪義浩,右承旨李文會,左副承旨洪奭周,右副承旨柳畊,假注書曺鳳振·申在植,記事官李若洙·鄭觀綏,檢校待敎朴宗薰,以次進伏訖。上曰,公事勿爲讀奏,直爲入之。啓下訖,上曰,判付出去書之。又敎曰,十二日,乃是旗軍洗馬云耶?宗薰曰,聞其日果當爲之云矣。上命閣臣先退,又命退,承史以次退出。
上在昌德宮。停常參·經筵。
藥房副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻康復之慶乎?臣率醫官入侍,詳承症候,爲宜。臣不任區區憂慮,敢來問安,竝此仰稟。答曰,知道。慈宮氣候,與昨一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,行大司憲李直輔,掌令閔慶世·申在明在外,執義鄭東榦,持平具明源未肅拜,韓永建呈辭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪奭周曰,兵·工換房。
傳于洪義浩曰,在院承旨入侍。
傳于宋知濂曰,留院公事入之。
以京畿監司金履度狀啓,永平縣民家失火事,傳于柳畊曰,春寒之時,民家之失火連多,東作之時,棲遑之形狀,可矜,各別顧恤事,令廟堂分付。
以慶尙監司尹光顔狀啓,星州牧民家失火事,傳于柳畊曰,聞甚矜惻,原恤典外,別加顧恤事,分付。
以江原監司金履喬狀啓,杆城郡民家失火事,傳于柳畊曰,當此農作伊始之時,民戶之失火殊多失所,而棲遑矜惻,原恤典外,各別顧助事,令廟堂分付。
宋知濂,以禮曹言啓曰,溫陵表石前後面草圖書,正書以入之意,敢啓。傳曰,知道。
李文會,以御營廳言啓曰,本廳千摠許溟,身病甚重,勢難察任,改差,何如?傳曰,允。
醫官李彦厚書啓,判敦寧府事朴準源病證,昨日晩後至夜間,凡節比朝一樣,而自朝至晩,三錢重人蔘粟米飮,又爲連用二貼,初昏時,酸棗仁湯,入人蔘三錢重,又服一貼,而乍睡乍醒,未得穩眠。今朝更爲看審,則證狀脈度,與昨一樣,三錢重人蔘粟米飮一貼,早已煎服,而繼用之藥,姑觀動靜議定之意,詮次啓達。傳曰,不離病所,着意救護。
丁卯二月初六日辰時,上詣春塘臺。西北別付料丙禁軍試射入侍時,右承旨李文會,假注書申在植,記注官安以鼎,記事官鄭觀綏,檢校待敎朴宗薰,以次侍立。上具黑布笠·淺淡戎服,佩劍乘馬出貳極門,由銅龍門·集禮門入靑陽門,詣春塘臺幕次,下馬陞座。諸射員應射,命宣傳官斯速擧行。上曰,當該承旨推考。出榻敎上入小次,少頃,還御幕次,兵曹判書韓晩裕進前奏曰,閑良李漢井應射時,告箭則告以四矢,封箭則封以五矢,將何施行乎?上曰,依封箭數施行,可也。上復入小次,下敎曰,承史·閣臣少退,待下敎入來也。少頃,命撤春塘臺幕次,上御映花堂軒上,命承史·閣臣入侍。文會·宗薰·在植·以鼎·觀綏,侍立階上。命內調馬,司僕內乘吳文常·李運植,承命擧行訖。上乘馬出靑陽門,由集禮門·銅龍門·建陽門·協陽門,入宣化門還內。諸臣以次退出。
丁卯二月初六日未時,上御誠正閣。在院承旨入侍時,行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂,假注書曺鳳振·申在植,記注官安以鼎,記事官鄭觀綏,檢校待敎朴宗薰,以次進伏。上命義浩,讀藝文提學曺允大所撰進頒敎文,仍命書傳敎曰,頒敎文中,赦句添入。出榻敎義浩曰,頒敎文中,赦句添入事,命下矣,某罪以下,宥之乎?上曰,徒流以下,竝宥,可也。出擧條義浩曰,頒敎文中,赦句添入事,命下矣,藝文提學曺允大,待明朝牌招,何如?上曰,依爲之。出擧條義浩曰,今十日親臨陳賀時,把門甲士,當依例爲之乎?上曰,依此爲之,可也。又敎曰,各處失火之報,無若近來之最夥,是誠何故?義浩曰,每歲正二月,則例多有失火之災矣。上曰,至若松京之失火,若是甚多,豈可例看耶?義浩曰,陳賀時百官箋文,例爲紅衣·紅籤,而適當此時,故當用靑衣·靑籤,而該曹以爲難,將何以擧行乎?上曰,今番則以紅衣·紅籤擧行,可也。仍敎曰,近來前例,多無可考處,把門甲士及箋文·衣籤等事詳載謄錄,以爲後日考例之地,可也。又敎曰,每當陵幸,當日還宮之時,還宮欲其早,則其出也,侵曉出宮,若差晩則其還也犯夜,一時植炬,斷不可廢。今番雖有植炬除之之敎,一時擧行,將不得已矣。義浩曰,除植炬之敎,雖已分付於畿營,出還宮時京植,則自當按例擧行矣。惠慶宮供上透耳筒製入,出榻敎惠慶宮進服加味異功散,依前方一貼煎入。出榻敎上命退,諸臣以次退出。
上在昌德宮。停常參·經筵。
朴判敦寧卒逝後,大殿·王大妃殿·中宮殿·惠慶宮,內閣·政院·玉堂口傳問安。答曰,知道。嘉順宮,內閣·政院·玉堂單子問安。答曰,罔極。大殿·中宮殿,藥房口傳問安。答曰,知道。嘉順宮,藥房口傳問安。答曰,罔極。大殿·中宮殿,朝廷二品以上·六曹堂上口傳問安。答曰,知道。嘉順宮,朝廷二品以上·六曹堂上單子問安。答曰,罔極。上詣昌慶宮禁川橋擧哀後,大殿·王大妃殿·中宮殿·惠慶宮,內閣·政院·玉堂口傳問安。答曰,知道。嘉順宮,內閣·政院·玉堂奉慰單子問安。答曰,罔極。大殿·中宮殿,藥房口傳問安。答曰,知道。嘉順宮,藥房口傳問安。答曰,罔極。大殿,百官奉慰單子問安。答曰,知道。還內後,內閣·政院·玉堂·藥房口傳問安。答曰,知道。
藥房副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻康復之慶乎?臣率醫官入侍,詳承症候爲宜。臣不任區區憂慮,敢來問安,竝此仰稟。答曰,知道。慈宮氣候,與昨一樣,卿不必入侍矣。
洪義浩啓曰,行大司憲李直輔,掌令閔慶世·申在明在外,執義鄭東榦,持平具明源未肅拜,韓永建呈辭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,在院承旨入侍。
醫官李彦厚書啓,判敦寧府事朴準源病症,昨日晩後至夜間,脈度比朝乍大乍小,雖是風痰所祟,神氣多有昏沈之時,三錢重人蔘粟米飮一貼,又爲煎用。今朝更爲看審,則症形脈度,與昨一樣,而眞元凜綴,故三錢重人蔘粟米飮一貼,早已煎服之意,詮次啓達。傳曰,知道。着意救護,不離看病。
藥房口傳啓曰,嘉順宮,千萬意外,遭此罔極之痛,必有傷損之節,臣伏不勝憂慮之至。醫官二人,依例使之別入直,醫女二名,亦爲待令,二錢重人蔘粟米飮煎入,何如?惶恐敢啓。答曰,知道。今方仰勉,終未進服矣。
李文會啓曰,禁衛大將朴準源卒逝矣。將兵之任,不可一刻無摠察之人,何以爲之?敢稟。傳曰,都提調兼察。
李文會啓曰,禁衛大將出代間,都提調兼察事,命下矣。在前如此之時,有都提調命招之例,有從事官發牌聽傳敎之規,今番何以爲之?敢稟。傳曰,從事官發牌聽傳敎。
傳于宋知濂曰,朴判敦寧喪,當擧哀,該房知悉。
宋知濂啓曰,朴判敦寧喪擧哀事,命下矣,處所以何處爲之乎?敢稟。傳曰,昌慶宮禁川橋爲之。
傳于李文會曰,出宮門路,以協陽門爲之。
傳于宋知濂曰,麤布帶,令尙方特爲造入。
傳于洪義浩曰,左承旨·右承旨入侍。
傳于柳畊曰,各色緞十疋,全漆七升,木布各五同,米五十石,朴判敦寧家輸送事,分付該曹。
宋知濂啓曰,卒判敦寧朴準源,特贈上相事,命下矣,政官牌招開政,何如?傳曰,允。
宋知濂啓曰,吏曹判書李始源,參判申耆牌不進推考傳旨,今方捧入,而開政命下之後,如是違牌,事甚未安。參議李存秀在外,判書·參判,更爲牌招,何如?傳曰,允。
宋知濂啓曰,吏曹判書李始源,參判申耆再牌不進推考傳旨,今方捧入,而開政命下之後,連違召命,不卽承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招。
宋知濂啓曰,吏曹判書李始源,參判申耆三牌不進推考傳旨,今方捧入,而開政有命,屢度催促,連事違召,終不承膺,事體所在,極爲未安。所當更請牌招,而係是一日四牌,何以爲之?敢稟。傳曰,更爲牌招。
宋知濂啓曰,卒判敦寧朴準源議諡事,命下矣。應敎呂東植,副應敎朴宗薰,竝卽牌招,何如?傳曰,允。
弘文館,朴判敦寧議諡,忠獻·忠敬·翼獻。
宋知濂啓曰,明日停朝市相値,視事頉稟之意,敢啓。傳曰,知道。
宋知濂,以禮曹言啓曰,行判敦寧府事朴準源之喪,嘉順宮,自今日至公除日,供上素膳封進之意,知委,何如?傳曰,允。
李文會,以兵曹言啓曰,今二月初十日,大駕哭臨,卒朴判敦寧家時,何營軍兵隨駕,何營軍兵留陣?禁軍及馬步軍,以幾番·幾哨磨鍊,而餘軍留營,何以爲之乎?敢稟。傳曰,訓局步軍十哨,馬軍二哨爲先廂,御營廳鄕軍五哨,騎士二番爲後廂,禁軍二番隨駕,禁衛營軍兵,中軍代領留陣,扈衛軍官,有廳軍,置之,可也。
李文會,以備邊司言啓曰,卽見補土堂上宋冕載狀啓,則以爲,顯陵外山汰落處,極其浩大,所入物力,實難指的磨鍊,一依昨春英·寧兩陵役事例,錢六千兩,令某衙門區劃,則從略需用,有餘則還納,不足則加請。至於木物,則不可不加數措備,抹木五千箇,達古木一千箇,巨薪四百馱,網具·空石一萬八千立,杻抹木,戶曹三軍門·摠戎廳·畿營進排,鐵器械·雜物,三軍門進排,用後還下,相地官·奏時官,令該司定送事,請令廟堂,稟旨分付矣。本陵役處,若是浩大,且有昨年英陵·寧陵補土時已例,經用雖甚苟艱,不可無區劃之擧,而亦不可盡依兩陵區劃之數。戶曹錢二千兩,司僕錢一千兩,兵曹木十同,分排區劃,使之輸送,木物則亦依昨年已例,分付該道道臣,更加詳察,從略卜定於附近産木邑,以爲輸送入用之地。空石·鐵器械·雜物進排及相地官·奏時官定送等事,竝依狀請施行,補土堂上,旣以地方官差定,則該道道臣,不可無句管檢察之道。事役之始終,需用之精濫,往復相議,隨處察飭事,一體分付,何如?傳曰,允。
丁卯二月初七日午時,上御誠正閣。在院承旨入侍時,行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂,假注書曺鳳振·申在植,記注官盧,記事官鄭觀綏,以次進伏訖。上曰,公事勿讀而入之。知濂曰,今番稱慶時,旣無告廟之節,則孝安殿,亦不必告事由,物膳不當封入乎?上曰,似然矣。命書傳敎曰,初十日陳賀處所,以明政殿爲之。出榻敎知濂曰,聞禮判言,今番陵幸出宮時刻,寅·卯兩時,俱爲不利,甲時最吉,而以其間時之故,爲如何云矣。上曰,間時爲定,可也。仍命退,承史以次退出。
丁卯二月初七日申時,上詣昌慶宮·禁川橋擧哀入侍時,行都承旨閔耆顯,行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂,假注書曺鳳振·申在植,記注官盧,記事官鄭觀綏,檢校待敎朴宗薰,待敎朴綺壽,以次侍立。上具翼善冠·黲袍·烏犀帶,乘輿出宣化門,由協陽門·建陽門·銅龍門·集禮門,至擧哀所。通禮跪啓請降輿,上降輿入御幄次,引儀唱引宗親·文武百官入就位,北向行四拜禮訖。通禮跪啓請爲判敦寧擧哀,上出就位俯伏哭,在位者皆俯伏哭。通禮跪啓請止哭,上止哭,在位者皆止哭。上還御幄次,尙衣院官員,進麤布帶,上進帶,班首率百官,進名奉慰。答曰,知道。少頃,上降座乘輿,命書榻敎曰,還宮門路,以賓陽門爲之。左議政李時秀,鰲恩君李敬一,進輿前奏曰,判敦寧之喪,誠萬萬不幸矣。聖心驚遑,擧哀勞動,聖體,若何?上曰一樣,而慈心之哀毁,是庸伏悶。時秀曰,嘉順宮哀毁中氣候,何如?上曰,居常凜綴之中,又遭此哀毁,下情悶迫矣。上由明政門,入賓陽門還內,諸臣以次退出。
丁卯二月初七日申時,上御誠正閣。左承旨·右承旨入侍時,行左承旨洪義浩,右承旨李文會,假注書申在植,記注官盧,記事官鄭觀綏,以次進伏訖。上曰,不意判敦寧之喪,若是急劇,而多年依賴之情,不禁悲慟之甚矣。義浩·文會,齊聲奏曰,於國事,亦甚不幸,而積年倚畀之餘,伏惟聖心,益復悲悼矣。上曰,慈宮過庸哀毁,是誠悶迫矣。義浩曰,粟米飮已進服乎?上曰,連爲仰勉,尙未進服,爲今急務,無過保護慈宮,而慈心一向哀毁,下情誠極焦迫矣。仍命文會,書傳敎曰,病患則雖危篤,心衷則期差復,今承卒逝之凶音,不勝驚慟之悲心。慈候之近日憂慮未寧,而遭此罔極,將何以仰慰?尤切其罔措。嗚呼,自庚戌誕降之後,至于今,保護之誠情,有祖孫之親,兼爲輔導之師,十八年禁直之久如一日,勳勞之大,及至庚申以後,大功偉績,可勝言哉?予之有今日,國之賴太平,是誰之賜,是誰之力也?不意昨臘之一面,遂爲千古之永訣。嗚呼,自今,予將疇依,何日復見?慟哉慟哉,卒朴判敦寧家,東園副板一部,另擇以送,祿俸限三年仍送,其子中未仕人,待闋服卽爲調用。以若處地勳勞,崇報之典,尤不可緩,特贈上相,禮葬依大臣禮擧行,成服日當臨弔,令該曹,磨鍊儀節,議諡不待狀,卽日爲之事,分付。文會承書讀奏訖,上又命義浩,書傳敎曰,陳賀雖有所重,今番爲之,事甚未安,以望後推擇,陵幸亦然,亦以三月旬前擇入。義浩承書讀奏訖,義浩·文會齊聲奏曰,臨弔之禮,於古有之,況此時聖心悲慟,必欲臨弔,敢不奉承,而近日日候不適,此時勞動,恐妨節宣之道,伏願還收成命焉。上曰,慈宮承候爲急,不暇多誥,卿等出去,以啓辭仰奏也。嘉順宮進服二錢重人蔘粟米飮一貼煎入,出榻敎嘉順宮進服二錢重人蔘粟米飮一貼,更爲煎入。出榻敎上命退,承史以次退出。
上在昌德宮。停常參·經筵。
藥房副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻康復之慶乎?臣率醫官入侍,詳承症候,爲宜。嘉順宮哀毁中氣候,何如?臣不任區區憂慮,敢來問安,竝此仰稟。答曰,知道。惠慶宮氣候一樣,嘉順宮氣候凜綴,卿不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
宋知濂啓曰,明日常參·經筵,取稟。傳曰,停。
李文會啓曰,來十一日,朝參日次矣,敢稟,傳曰,停。
宋知濂啓曰,來十一日,輪對日次矣,敢稟。傳曰,當次人後日次待令。
洪義浩啓曰,行大司憲李直輔,掌令閔慶世·申在明,執義鄭東幹,持平具明源未肅拜,韓永建呈辭,監察茶時之意,敢啓。傳曰,知道。
行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂啓曰,伏以臣等,於朴判敦寧喪,臨弔之命,有不勝區區憂慮之至。夫君臨臣喪,於禮有之,今殿下,念多年輔導之功,慰慈宮慟霣之懷,鑾駕臨枉,桃茢戒御,臣等豈敢不仰體聖情,奉行惟謹,而見今春氣猶寒,朝晝異候,觸冒勞動,固非其時。伏況我殿·宮止慈之衷,至致惟疾之憂,殿下縱自輕,其可得乎?臣等職忝近密,或登筵而未罄愚悃,或聞命而共切過慮,達曙耿耿,冒控聯籲。伏乞亟寢成命,上以軫聖人節宣之義,下以察臣民焦迫之私,千萬幸甚,惶恐敢啓。答曰,已諭於堂箚矣。
藥房口傳啓曰,臣等,昨伏見傳敎下者,有朴判敦寧喪成服日,臨弔之命區區下情,實不勝憂慮之至。今我殿下,追念舊德,聖心震悼,欲行躬臨之擧,將伸至切之情,凡在臣隣,孰不仰體,而顧今春寒尙峭,朝晝異候,勞動玉體,遠臨喪次,實有乖於節宣之方。伏況惠慶宮靜攝諸節,尙未快復,嘉順宮哀毁中氣候凜綴,此時動駕,仰貽惟疾之憂,尤豈非殿下所宜惕然深念,幡然改圖者乎?臣等忝居保護之任,倍切憂灼之忱,不避煩猥,冒陳衷悃。伏乞更加三思,亟寢成命焉,惶恐敢啓。答曰,已諭於堂箚矣。
洪義浩啓曰,假注書申在植,身病猝重,勢難察任,今姑改差,何如?傳曰,允。
宋知濂啓曰,吏曹判書李始源,開政有命,飭敎屢下,而謂有身病,終不承膺,以致命牌之經宿闕外,事體所在,萬萬未安,從重推考,何如?傳曰,允。嚴飭入來。
宋知濂啓曰,吏曹判書李始源牌不進,參判申耆四牌不進推考傳旨,今方捧入,而開政命下,已至經宿,特敎申飭,何等截嚴,而連事違召,無意承膺,事體所在,萬萬未安。判書陳疏到院,而原疏,以停朝市,纔已退却矣,判書·參判,竝更爲牌招,何如?傳曰,允。參判許遞,前望單子入之,連爲行政之吏判,昨又入來,藥房忽又違牌,有何情勢乎,有何疾病乎?此時何爲不憚瀆撓乎?萬萬未安,從重推考,嚴飭卽爲開政。
有政。吏批,判書李始源進,參判未差,參議李存秀在外,同副承旨宋知濂進。以洪羲俊爲副校理,呂東植爲檢詳,金履載爲修撰,卒判敦寧朴準源,贈領議政例兼,特贈上相事,傳敎。再政。以柳季麟爲正言,金相休爲應敎,姜彙鈺爲左通禮,徐俊輔爲典籍,李重鉉爲敦寧主簿,金羲淳爲同成均,徐榮輔爲尙衣提調,南公轍爲司䆃提調,洪檍爲典醫提調,曺允大爲平市提調,金履翼爲氷庫提調,贈領議政朴準源諡號忠獻,韓耆裕爲京畿都事,舍人單呂東植,通德郞金燁贈吏參例兼,學生金相益贈吏議,同知金載恒兩代。
兵批,判書韓晩裕病,參判閔昌爀病,參議金蓍根病,參知尹孝寬進,右承旨李文會進。啓曰,兵批無緊窠,吏批無送西之人,無政事之意,敢啓。傳曰,知道。
傳于宋知濂曰,旣不臨弔,成服日,遣承旨弔祭,祭文當親撰以下,該房知悉。
傳于洪義浩曰,左承旨入侍。
宋知濂啓曰,贈領議政朴準源家成服日,遣承旨弔祭事命下矣,何承旨進去乎?敢稟。傳曰,右副承旨進去。
宋知濂啓曰,贈領議政朴準源諡號,當爲署經,兩司除在外,疏批未下外·未肅拜·呈告人員,竝卽牌招,以爲備員署經之地,何如?傳曰,允。
宋知濂啓曰,贈領議政朴準源諡號署經事,命下,而大司諫尹羽烈,獻納崔履亨,執義鄭東榦,持平韓永建·具明源牌不進,行大司憲李直輔,掌令閔慶世·申在明,正言柳·柳季麟在外,司諫金啓濂疏批未下,無以備員署經,何以爲之?敢稟。傳曰,違牌人只推,更爲牌招。
宋知濂啓曰,諡號署經,一時爲急,而憲府則執義鄭東榦,持平韓永建再牌不進,行大司憲李直輔,掌令閔慶世·申在明在外,只有持平具明源一人。諫院則獻納崔履亨再牌不進,大司諫尹羽烈家在城外,司諫金啓濂疏批未下,正言柳·柳季麟在外,無以備員署經,何以爲之?敢稟。傳曰,山林及行公臺諫外,竝許遞,今日政差出。
宋知濂啓曰,今日政新除授兩司·諸臺,竝待下批,卽爲牌招,以爲諡號署經之地,何如?傳曰,允。
三政。以朴宗正爲大司諫,金孝眞爲執義,呂東植爲司諫,朴孝成·沈厚鎭爲掌令,李德升爲持平,趙晉和爲獻納,洪冕燮·鄭文始爲正言。
以大司諫朴宗正,獻納趙晉和,正言洪冕燮,執義金孝眞,掌令沈厚鎭牌不進罷職傳旨,傳于洪義浩曰,只推。
宋知濂,以禮曹言啓曰,惠慶宮患候平復,頒敎陳賀吉日,以望後推擇事,命下矣。令日官池景興推擇,則今二月望後·念前,無可合吉日,而念後二十七日辰時爲吉云,以此日定行乎?敢稟。傳曰,以此日爲之。
宋知濂,以禮曹言啓曰,健元陵·元陵展謁親祭吉日,以三月旬前擇入事,命下矣。令日官池景興推擇,則來三月初七日爲吉云,以此日定行乎?敢稟。傳曰,以此日爲之。
宋知濂,以奎章閣言啓曰,檢校直提學朴宗慶父判敦寧府事朴準源喪,依定式遣檢書官,傳給內賜賻物以來之意,敢啓。傳曰,知道。
宋知濂,以吏批言啓曰,禮曹佐郞李永純呈狀內,矣身素患痰癖之證,當此換節之時,一倍添劇,萬無供職之路,入啓改差云。其身病旣如是,則有難强令察任,改差,何如?傳曰,允。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
弘文館應敎呂東植,校理任俊常,副校理金啓河,修撰朴宗琦,副修撰朴孝成等箚曰,伏以臣等,伏見夜下傳敎,有朴判敦寧喪臨弔時儀節磨鍊之命,臣等竊不勝區區憂慮之至。我殿下,念王室勤勞之績,體慈宮罔極之懷,臨朝震悼,至欲躬臨其喪,此實天理人情之不得不然者也。第君臨臣喪,古或有之,而國朝以來,此禮絶罕,禮所罕有,則情有所抑,殿下豈可得以斷然行之乎?且伏念,春寒尙峭,日候不適,閭閻之間,感冒輪行之症,比比有之,此時動駕,枉屈委巷,有乖聖人節宣之方,仰貽殿宮惟憂之念,臣等豈不仰我殿下情理之切至·辭敎之懇惻,而有此爭執之論乎?誠以憂愛之忱,有不能自己者,玆敢不避煩瀆,相率仰籲。伏乞聖明,特加三思,亟收成命焉。取進止。答曰,省箚具悉。非但國朝有已行之例,所以慰慈心也,伸予情也,勿煩。
議政府左議政李時秀,鰲恩君李敬一等箚曰,伏以臣等,伏見昨下傳敎,有贈領相家成服日臨弔之命,固知出於殿下之至意,亦非違禮之擧,則何敢爭難於成命之下,而顧今日候不適,餘寒尙峭,閭巷之間,多有感冒輪行之氣,此時勞動玉體,已非節宣保嗇之方,況又躬臨於纔過殯斂之地乎?實非所以仰體我殿·宮惟憂之念,此臣等所以區區憂慮,不能已者也。非徒臣等之言,以贈領相平日惓惓忠愛至誠保護之心,若知殿下有今日之擧,則其必惕然驚懼,苦口力陳,期於請寢而然已,聖慮倘及於此,則必不以臣等之言,爲不可也。憂悶之極,聯陳短箚,伏乞聖明,更加三思,亟寢臨弔之命焉。取進止。答曰,省箚具悉卿等之懇。慈敎方屢屢力挽之,卿等之言又如此,臨弔當寢之矣。仍傳于宋知濂曰,此批答,遣史官傳諭于左議政·鰲恩君。
丁卯二月初八日申時,上御誠正閣。左承旨入侍時,行左承旨洪義浩,假注書曺鳳振,記注官盧,記事官鄭觀綏,以次進伏訖。上命書傳敎曰,臨弔旣未行,成服日,當望哭於明政門外,該房知悉。上又命書親撰祭文曰,丁卯二月癸酉朔初十日壬午,外祖贈領議政行判敦寧府事贈諡忠獻朴公之訃至,予率百官,擧哀闕庭,擬成服日臨哭于公之靈筵而未能,命有司設饌,外孫國王,親綴文字,替奠而告之曰,潘南其裔,赫赫名家,忠厚相傳,輿人歎嗟。猗歲丁未,公爲國戚,小心翼翼,一是惕惕。先王曰嘉,惟乃之誠,恩試寢郞,公居若驚。東銓承命,南邑遷轉,盡瘁事國,隨處而見。粵在英考,屢獲侍焉,兩朝被遇,聲名冞傳。小子誕降,庚戌之年,公之勞勤,功大無邊。禁直其久,保護之餘,承候之暇,猶不廢書。月久年易,公心則一,如玉君子,謂公之質。小子年長,賴公之力,祖孫之間,師弟之則。嗚呼,公功,不盡不極,十八年敎,其敎也直。學問之勉,公是功也,予之成就,非公何者?忍言庚申,崩坼之慟,遑遑焦灼,含哀茹痛。公亦飮泣,左右扶將,勉我曰抑,寬我哀遑。貞純聖母,嘉公之忠,授將任職,扈衛九重。國之安保,賴公之功,寡躬逮今,非公功誰?偶然愼節,何故遲留?近間頗減,願言快復,豈意世事,如是反覆?公胡長逝,貽哀三叔,慈宮哀慟,此何景狀?悲恨纏胸,掩抑不忘,昨臘一面,永訣千古。嗚呼慟哉,曷其復苦?贈以上相,豈足云酬?加之美諡,庶揚其休。遣官替酌,痛哉公靈,痛哉公靈,歆格苾馨。謹以淸酌庶羞,式陳明薦,尙饗。義浩承命書訖,上曰,此祭文直下香室,待其正書,送于內閣,可也。義浩曰,諡號署經,一時爲急,而兩司未備,何以爲之乎?上曰,出去後書入啓辭也。嘉順宮進服二錢重人蔘粟米飮,自今日日再煎入。出榻敎上命退,諸臣以次退出。
上在昌德宮。停常參·經筵。
藥房副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻康復之慶乎?臣率醫官入侍,詳承症候,爲宜。嘉順宮哀毁中氣候,何如?臣不任區區憂慮,敢來問安,竝此仰稟。答曰,知道。惠慶宮氣侯益臻康復,嘉順宮氣候一向凜綴,卿不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
洪義浩啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,明日親臨望哭相値,視事頉稟之意,敢啓。傳曰,知道。
備忘記,三陟營將李貞坤下直,長弓一張,長箭一部,片箭一部,筒兒一箇賜給。
洪義浩啓曰,行大司憲李直輔,持平李德升在外,執義金孝眞,掌令朴孝成,持平具明源牌不進,掌令沈厚鎭陳疏,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言鄭文始·洪冕燮,執義金孝眞,掌令朴孝成,持平具明源牌不進罷職傳旨,傳于洪義浩曰,只推。
以咸鏡監司李晩秀狀啓,洪原縣民家失火事,傳于柳畊曰,春寒尙峭,農作爲方成之時,連聞此報,民戶有燒燼之多,元恤典外,別加顧恤,使之不日奠接,無至失所棲遑事,令廟堂分付。
傳于李文會曰,明日出宮門路,以協陽門爲之。
宋知濂啓曰,卽者修撰朴宗琦,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
宋知濂,以弘文館言啓曰,本館下番闕直,事甚未安。副修撰李東冕,卽爲牌招入直,何如?傳曰,允。
以副修撰李東冕牌不進罷職傳旨,傳于宋知濂曰,只推。
宋知濂,以奎章閣言啓曰,景慕宮望廟樓今春大奉審,臣宗薰,與本宮提調金文淳,進詣展奉奉審,無頉之意,敢啓。傳曰,知道。
宋知濂,以奎章閣言啓曰,原任直提學朴宗慶父喪第三日,依定式遣檢書官,致弔勸粥以來之意,敢啓。傳曰,知道。
宋知濂,以弘文館言啓曰,新除授修撰金履載,時在公忠道大興地,經筵入番事緊,請斯速乘馹上來事,下諭。傳曰,依啓。
宋知濂,以弘文館言啓曰,本館下番闕直,事甚未安。副修撰李東冕,旣有只推之命,卽爲牌招入直,新除授應敎金相休,副校理洪羲俊,一體牌招察任,何如?傳曰,允。
大護軍金履翼疏曰,伏以,羲曜莫淹,殷廬遽撤,伏惟不匱之思,尤增靡逮之痛。第今惠慶宮調候漸臻康復,院直已退,庭賀將擧,實賴先靈之默護,可仰聖孝之上格,慶忭之極,欽頌倍切。仍伏念臣,資乏一能,而徒竊先朝之拂擢,罪合萬殞,而特荷聖主之拯拔,重入脩門,遍叨舊趼,恩山德海,實偏臣身,而頂踵毛髮,罔非君賜。故泣弓餘淚,長灑中夜之悲歌,結草至願,惟期來世之報效,夫豈有毫分進取之望,尙或在桑楡已迫之際哉?只以時忝出納之地,得近耿光,跡寄佐貳之班,未忍便訣,爲此身之至榮,誓餘生之涓埃,乃者八座陞秩之恩,遽出千萬夢想之外,特授臣以資憲大夫五衛都摠府都摠管,臣聞命若驚,措躬無所,實不知何以得此於聖明之世也。噫,官不必備,實惟其人,則上之所以任下,下之所以承上者,必皆量其才而稱其器,然後治可以丕應,職可以無瘝。不如是,何以息鄙夫之患,而烏得免童子之備乎?今臣只以久次之故,不顧苟充之嫌,冒據崇班,貽玷淸朝,則人之指點而譏議者,不但止於臣之一人,言念及玆,已不覺頳汗之浹背。況此軍國機務之與聞,其爲職責,尤莫重焉,與聞云者,欲其諳悉乎兵民之利弊,的見乎政令之得失,隨事贊畫,量宜裁成,以補萬機之當務者也。倘非識量逈超才力俱優之人,則決不可使猥廁其列,徒備其儀,伈泄而進,緘默而退,而乃以如臣庸碌衰頹者,混擧而進之,謂可以有所猷爲。此於臣,榮輝則極矣,而竊恐四方之聽聞者,卽必曰此子亦參,國其無人,豈不誠大可寒心哉?人臣許國,雖云義分莫嚴,士夫持身,自是廉隅爲最,蓋不念廉隅之大關維持,而徒然諉義分之莫可違越,則將無所藉手事君之資,只是爲欺心貪榮之階。臣於是,反復思惟,自不禁終始恧蹙,敢於恩除之下,久犯逡巡之罪,仍控肝肺,冒瀆聰聽。伏乞聖明,俯垂鑑念,將臣正卿之秩,備堂之任,竝命還收,勿復擧擬,使朝著尊而官方重,則奚但臣區區之幸而已?臣無任云云。答曰,省疏具悉。卿其勿辭行公。
吏曹判書李始源疏曰,伏以,宸誠上格,皇穹默隲,惠慶宮患候,不日康復,慶溢殿·宮,歡均中外,臣適忝嘗〈藥〉之任,獲覩翼瘳之喜,區區蹈忭之忱,有倍他人,不意加資之命,至及罔功之身。噫,職帶保護,奔走效勞,卽人臣之常分耳,有何可紀之勩,而紆此優異之渥,爵品縱云不變,資級若是驟躐,臣心惶愧,當復如何?臣自經向日事,驚悸亡魂,或拊心自悼,或獨語徊徨,有懷莫訴,若窮無歸,只竢司正之論,發於相規之地。頃者堂疏所言,雖出於陳勉聖德,而所以譏訾臣身者,直使人欲鑽地而入,臣固受以爲過,不敢自解,而恧蹙悚赧,歷日靡措。只緣輪直未罷,無暇言私,抱玆泯默,式至于今,亦可謂無恥之甚矣。且臣自來貞疾,年裒漸痼,眞陰虧少,虛炎上升,吐咯鮮血,頃刻滿椀,迷瞀暈塞,往往眩倒,肌膚日益消脫,神精日益耗竭,居常懍懍,本不齒於恒人之列矣。積瘁之餘,諸症越劇,外感內火,表裏交攻,兼於日前,失戒下堂,咫尺殿陛,遽致跌顚,腰膂被傷,頑痰結轖,初雖牽疼,尙堪自强。且非臣子言病之時,故黽勉趨走,不得請告,數宿以來,結轖者衝亘,牽疼者酸楚,風寒頻襲,轉轉膠固,坐臥幾乎扶將,屈伸便作籧除。夫豈有跬步移動之望,而召牌屢臨,不敢偃處,深夜擔舁,進伏朝房,誠未仰孚,嚴敎荐降,此時瀆撓,萬萬非義分所敢出,故忍死承命,扶曳踉蹌,卽此景光,輿儓咸笑,昨歸私次,昏仆不省,全身麻痺,呼吸喘促,若非大家調治,實有永廢之慮。見今僚堂有故,惟臣獨忝,天官之重,不容暫曠。至於內局兼任,承候·議藥等節,尙多與聞者,而以今病狀,萬無時月蠢動之勢,此尤臣不能一日自安者也。昔汲黯病數賜告滿三月,莊助又爲之請,漢朝寬大之政,有如是矣,今臣非自言,雖以聽卑之天,亦何以俯鑑乎?玆暴情實,冒瀆崇嚴。伏乞聖明,察臣情勢,憐臣病苦,亟將臣本兼諸任,竝行速改,以幸國事,以安私分,不勝幸甚,臣無任云云。答曰,省疏具悉。奉行,抑何意也,今引,抑何意也?病則自當差復,勿辭調理行公。
大護軍金啓洛疏曰,伏以,宸誠上格,惠慶宮患候,遄臻康復,賀儀不日將擧,懽欣慶忭,大小同情。仍伏念臣於千萬不自意,伏奉正卿陞擢之命,惝怳悸恐,若隕于淵,歷屢日而不知所以自措也。臣本姿性至庸,文質無底,而特荷先大王罔極之恩,旣陶甄之,又簡拔之,置之貳卿之列,雨露若偏,頂踵皆化。逮今聖上光御,朝著淸明,而若臣無似,亦忝簪履之末,聖作物覩,幸親吾身,追先報今,實獲我心。況臣之蒙被國恩,四世于今,天高地厚,固不足以形喩,生隕死結,亦猶屬於例語。炳然寸丹,神明可質,而無奈臣鹵下之才,襪線之長,輪翮無取,立垂三十年,曾無一言一事,少答浹肌之隆渥,徒然節次躐躋,僥濫已極,更進一步,夢想不到,今者誤恩,又何爲而混及於臣身也?噫,正卿,崇秩也,陞擢,重典也。必須望實俱優,績庸茂著,然後施焉而不濫,受焉而不僭,此豈蔑劣如臣所可彷彿而擬議也哉?且臣蒲質易凋,貞疾漸痼,杜門窮巷,藥裹關心,筋力奔走,尙不能自效其萬一,自來空疎之外,卽此衰聵樣子,已不堪爲當世用矣,惟當優游散地,歌咏聖澤,以圖不報之報而已。若復貪榮戀寵,抗顔冒進,重貽濡咮之譏,竟招負乘之災,則一己之私,未敢自恤,其於累聖簡,而玷名器,何哉?左思右量,承膺無路,玆敢披瀝肝血,干瀆宸嚴。伏乞聖慈,俯垂鑑諒,亟命收還臣新授資秩,俾恩典無僭,私分獲安焉,臣無任云云。答曰,省疏具悉。卿其勿辭行公。
司諫金啓濂疏曰,伏以,惠慶宮患候,不日康復,院直已撤,賀儀將擧,歡欣慶忭,大小同情,臣於近日事,竊有所憂愛耿耿,歷日而不能已者。臣聞聖人,卽一天也,上天至公而無私,故變化不失其正,聖人大中而至正,故事物各得其宜,我殿下,旣體天而居位矣,又繼聖而行道矣,臨御八年之間,一言一動,一政一事,率合天則,一遵聖謨。今日臣民,莫不欽仰攢頌,而不料非常之敎,過中之擧,遽出於蘄望意慮之外,一轉而有逆豎之復官,再轉而有侵夜之動駕,此何事也,此何事也?慈候靡寧,聖心焦遑,凡係慰悅之方,思所以靡不用極,處分之下,臣雖愚迷,亦豈不仰認,而噫,彼樂任之罪關宗社,鐵案已成者,一朝遽議於疏釋之典,其於義理,何隄防,何義理者,萬古之常經也,而一有晦焉,則國不可以爲國,隄防者,一國之公議也,而一有壞焉,則人不可以爲人,縱殿下,欲以私恩而低仰之,其可乎,不可乎?不問群下爭執之是與不是,惟其馳驟之迫脅之,畢竟使之喪其所守,啓日後無窮之弊,其當乎,不當乎?勉出大臣,豈無其道,而昏夜倉卒,鑾輿遽出,從臣未及聞,儀衛不得備,擧朝奔遑,滿城駴惑,擧措之顚倒,景色之蒼黃,決非治世之盛事,以殿下之明聖,奈何自輕至此也?苟究其故,此專由於最初處分之萬萬乖當,故雖以人主之尊,實無善後之道。一誤再誤,轉輾乖激,又有此御極後初有之過擧,九經所云敬大臣者,豈若是之謂歟?惟言莫違,聖人之深戒,不遠而復,明主之盛節,不識聖心,其已惕然而反省否乎?成命雖出,猶可及反。伏願亟收前旨,以明大義,繼自今,凡於政令施措之際,益勉愼重之道,動而爲天下則,行而爲天下法,使八域臣民,咸知大聖人所作爲,如風霆之遷,日月之更焉。仍伏念,臣之自來情踪,無以聯參於合辭之列,前後引避,輒蒙體諒之恩,今臣處義,宜無異同。且臣之風痰宿病,越添壇享駿奔之餘,擔舁歸次,不省四到,今始收召精神,冒死自列,亦願亟賜鐫遞,俾伸私義,不勝幸甚,臣無任云云。省疏具悉。已許遞矣。
修撰朴宗琦疏曰,伏以臣於多日淹直之中,卽接家信,則臣之老母痰喘之證,近因日候之不適,一倍斗劇,達宵咳咯,促臣歸視。臣自接此報,按住不得,忙陳短章,徑出禁扃。伏乞聖明,亟遞臣所帶之職,仍治臣瀆撓之罪,以安私分,以肅朝綱焉,臣無任云云。省疏具悉。爾其勿辭救護。
上在昌德宮。停常參·經筵。
藥房副提調閔耆顯啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?惠慶宮調攝中氣候,何如?諸節益臻快復之慶乎?嘉順宮哀毁中氣候,何如?臣不任區區憂慮,敢來問安,竝此仰稟。答曰,知道。殿·宮氣候一樣,卿不必入侍矣。王大妃殿,中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
上詣明政門外禁川橋。朴判敦寧成服望哭後,內閣·政院·玉堂·藥房·朝廷二品以上·六曹·大司諫口傳問安。答曰,知道。還內後,內閣·政院·玉堂·藥房口傳問安。答曰,知道。中宮殿,內閣·政院·玉堂·藥房·朝廷二品以上·六曹·大司諫口傳問安。答曰,知道。嘉順宮,內閣·政院·玉堂·藥房·朝廷二品以上·六曹·大司諫奉慰單子問安。答曰,罔極。
宋知濂啓曰,明日常參·經筵,取稟。傳曰,停。
洪義浩啓曰,行大司憲李直輔,持平李德升在外,執義金孝眞未肅拜,掌令朴孝成,持平具明源呈辭,掌令沈厚鎭疏批未下,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而親臨望哭相値,不得來會云矣,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂,以禮曹言啓曰,今此行判敦寧府事朴準源之喪,嘉順宮擧哀儀註,直爲書入嘉順宮之意,敢啓。傳曰,知道。
宋知濂,以禮曹言啓曰,今此贈領議政朴準源喪,嘉順宮成服儀註,直爲書入嘉順宮之意,敢啓。傳曰,知道。
柳畊啓曰,臣以贈領議政朴準源家,弔祭進去,下直之意,敢啓。傳曰,知道。
傳于洪義浩曰,左承旨·右承旨入侍。
申在植改差,代以沈能稷爲假注書。
沈能稷有頉,代以洪晩燮爲假注書。
吏曹口傳政事,以李尙進爲宗簿直長,金芝淳爲司宰奉事,朴周壽爲思陵參奉。思陵參奉朴周壽,童蒙敎官成進默相換。
宋知濂,以弘文館言啓曰,本館下番,姑降入直,事甚未安。副修撰李東冕,旣有只推之命,卽爲牌招入直,何如?傳曰,允。
以副修撰李東冕再牌不進罷職傳旨,傳于洪義浩曰,只推。
宋知濂,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
宋知濂,以吏批言啓曰,卽接通禮院牒報則以爲,今此擧動時,左·右通禮,不可不備,而左通禮鄭時善呈辭在外,卽爲變通備員擧行之地云。通禮院左通禮鄭時善,今姑改差,其代今日政,備擬以入之意,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而親臨望哭相値,不得爲之之意,敢啓。傳曰,知道。
李文會,以兵曹言啓曰,本曹佐郞申在業,身病猝重,屢度呈狀乞遞。宿衛重地,不可久曠,今姑改差,何如?傳曰,允。
李文會,以兵曹言啓曰,因承政院啓辭,邊將應薦不薦人,令該曹察推事,允下矣。工曹判書南公轍,行大護軍金啓洛,行護軍徐美修·兪漢謨·宋烇·申大羽·權常愼·李健秀。前參判申耆,刑曹參判鄭晩錫,同知中樞府府事金箕象,俱爲應薦而不薦,竝依定式,推考警責,何如?傳曰,允。
李文會,以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
校理任俊常疏曰,伏以,聖孝篤至,神明默佑,惠慶宮患候,快臻平復,臣民慶忭,曷有其極?仍伏念臣,姿性鹵鈍,學識蔑裂,僥倖一第,秪爲祿仕之計,冒玷瀛選,實出始望之外,雕篆之技,亦不猶人,啓沃之責,尙何可論?況當聖學天縱,經筵日開,論思之地,群彦布列,如臣空疎,苟然充數,濡翼之譏,有靦于面,集木之懼,常切乎心。去夏之一番叩謝,怵於義分,而日昨之前望特批,倍切惶隕,雖緣候班之進參,章皇出肅,而自來不稱之實,萬無蹲冒之望。伏乞聖明,亟遞臣職名,以重公器,以安微分焉。臣於乞免之章,固不當干恩,而第臣私情,有萬萬切急者,不敢自外,仰瀆崇聽,惟殿下,垂察焉。臣之本生父,今年八十有一矣。素多疾病,近益癃老,居常凜綴,寧日甚少,臣家本貧寒,藥餌調補之方,固已失宜,晨夕瀡滫之養,亦不如意。臣誠孝淺薄,旣不能爲農爲賈,或樵或漁,以供子職,兼以近年以來,宦游旅食,離側之日常多,每念親廚冷落,菽水不繼之狀,則中夜彷徨,痛自傷歎,古人所以奉檄而喜者,豈非先獲乎?臣旣不敢以經幄自處,則援例拜章,隨衆陳懇,極涉猥屑,而疾痛則呼父,窮困則呼天,人之情也,而顧臣情地,鮮有倫比,寸草尙知報暉,烏鳥亦能反哺,以臣至切之私,幸際孝理之化,若不仰首鳴號,則是臣自阻於仁覆之天也。伏乞聖慈,哀憐之,特命選部,畀臣一小縣,俾遂便養之願,則臣之含恩感戴,固已河海莫量,而在聖朝錫類之治,亦可以無物不遂矣,臣無任云云。省疏具悉。疏辭下該曹稟處。
副校理洪羲俊疏曰,伏以臣,猥以無似之質,濫叨論思之職,而臣與知春秋館事臣韓用鐸,有親査應避之嫌,臣之兼銜春秋之任,揆以公格,在所當遞,玆敢援例陳章。伏乞聖慈,特命遞臣兼銜,以存公格,千萬幸甚,臣無任云云。省疏具悉。疏辭下該曹稟處。
丁卯二月初十日卯時,上詣明政門外,望哭入侍時,行都承旨閔耆顯,行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂,假注書曺鳳振·申在植,記事官李若洙·鄭觀綏,檢校待敎朴宗薰,待敎朴綺壽,以次侍立訖。上具翼善冠·黲袍·烏犀帶·黑皮靴,乘輿出宣化門,由協陽門·集禮門,至明政門外,通禮跪啓請降輿陞座,上降輿陞座,義浩進前曰,日前擧哀時,該曹雖依例,以百官相向哭磨鍊,而揆以事體,終涉如何,今番則東西分班,相向哭,似好云,故敢此仰達矣。上曰,依此爲之。贊儀唱鞠躬四拜興平身,宗親·文武百官,鞠躬四拜興平身,通禮跪啓請降座,上降座卽哭位坐。通禮跪啓請俯伏哭,上俯伏哭,在位者皆哭,通禮跪啓請止哭,上止哭,在位者皆止哭。通禮跪啓請陞座,上陞座,引儀引班首詣奉慰位,跪奉慰訖,引儀引班首還本位。上命文會,書傳敎曰,還宮門路,以賓陽門爲之。義浩進前曰,百官各殿·宮問安,仍於此處爲之乎?上曰,詣昌德宮爲之,而還內問安,亦於閤外爲之也。通禮跪啓請降座乘輿,上降座乘輿,由明政門,入賓陽門還內,諸臣以次出。
丁卯二月初十日辰時,上御誠正閣。左承旨·右承旨入侍時,行左承旨洪義浩,右承旨李文會,假注書曺鳳振,記事官李若洙·鄭觀綏,以次進伏訖。上命文會,書傳敎曰,慈宮承候無人,幼學朴周壽,初仕口傳擬入,使之承候。又敎曰,如無見窠,次次陞六,推移作窠,卽爲擬入也。義浩曰,擧哀日,內閣·政院·玉堂,依辛亥年例,各殿·宮問安,一體爲之,今日亦與玉堂,如前爲之,而卽見內閣,只於當殿·宮問安矣。問安事體甚重,閣·院不可異同,朝紙書頒,則與內閣,一例爲之,似好,故敢此仰達矣。上曰,唯。嘉順宮進服人蔘粟米飮,自明日停止。出榻敎上命退,承史以次退出。
上在昌德宮。停常參·經筵。
藥房副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻快復之慶乎?臣率醫官入侍,詳承症候,爲宜。臣不任區區憂慮,敢來問安,竝此仰稟。答曰,知道。氣候與昨一樣,卿不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
藥房口傳啓曰,嘉順宮,屢日哀痛之中,奄經成服,凡節必多傷損,粟米飮旣已停止,則扶接元氣之道,惟在於水刺之復常。仰惟聖上,自內勸進之節,靡不用極,而區區下情,不勝憂慮,方以此意,仰請嘉順宮,惶恐敢啓。答曰,知道。
藥房口傳達曰,伏未審屢日哀痛之中,此時氣候,何如?千萬意外,遭此大故,奄經成服,伏惟情事,益復罔極,粟米飮旣已停止,則扶接元氣之道,惟在於水刺之復常。伏想聖上,自內勸進之節,靡不用極,而區區下情,不勝焦迫,敢此冒瀆。伏乞自今日,强進水刺,以慰聖慮,千萬伏望,惶恐敢達。答曰,雖罔極中,從大殿强勸,頻進粥飮,尙支一縷,冥頑甚重,今見達辭,益崩迫而已。
洪義浩啓曰,合辭方張之時,兩司無詣臺之員,事甚未安。除在外·疏批未下外,未肅拜·呈告人員,竝卽牌招,何如?傳曰,允。
宋知濂啓曰,明日毓祥宮仲朔祭齋戒相値,視事頉稟之意,敢啓。傳曰,知道。
宋知濂啓曰,來十六日,儒生殿講日次,而英陵忌辰祭齋戒相値,頉稟之意,敢啓。傳曰,知道。
洪義浩啓曰,右承旨李文會,右副承旨柳畊,今日不爲仕進,卽爲牌招,何如?傳曰,允。
洪義浩啓曰,假注書曺鳳振,身病猝重,勢難察任,今姑改差,何如?傳曰,允。
備忘記,濟州牧使韓鼎運下直,長弓一張,長箭一部,片箭一部,筒兒一箇賜給。
曺鳳振改差,代以趙庭和爲假注書。
洪義浩啓曰,行大司憲李直輔,持平李德升在外,執義金孝眞,掌令朴孝成,持平具明源牌不進,掌令沈厚鎭疏批未下,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,執義金孝眞,掌令朴孝成,持平具明源牌不進罷職傳旨,傳于洪義浩曰,只推。
以右承旨李文會,右副承旨柳畊牌不進罷職傳旨,傳于洪義浩曰,只推。
傳于宋知濂曰,發遣吏郞,諸執事淸齋與否,摘奸以來。
以公忠監司趙德潤狀啓,丹陽郡民家失火事,傳于洪奭周曰,東作伊始,窮民有失所之歎,此報連聞,心中有矜惻之慮。恤典則於原典加給,奠接則令本道申飭,毋至失所,俾無棲遑事,措辭分付。
以慶尙監司尹光顔狀啓,金山郡民家失火事,傳于洪奭周曰,冬寒之餘,民戶之失火,聞甚惻然,別加顧恤事,令廟堂,措辭分付。
宋知濂,以弘文館言啓曰,本館下番,姑降入直,事甚未安。副修撰李東冕,旣有只推之命,卽爲牌招入直,何如?傳曰,允。
以副修撰李東冕牌不進罷職傳旨,傳于宋知濂曰,只推。
宋知濂,以禮曹言啓曰,來四月初二日,貞純王后祔太廟,卽日進箋陳賀時,京外方物·物膳,依壬戌年例,各殿·宮封進之意,知委,何如?傳曰,允。
宋知濂,以禮曹言啓曰,今二月二十七日,惠慶宮患候平復,頒敎陳賀時,王大妃殿·中宮殿·惠慶宮,百官進箋文表裏行禮儀註,直爲書入各殿·宮之意,敢啓。傳曰,知道。
宋知濂,以吏曹言啓曰,今此永寧殿修改告由祭大祝,前持平韓永建塡差,而時無職名,令該曹口傳付軍職,何如?傳曰,允。
宋知濂,以奉常寺都提調·提調意啓曰,祭享所用春等中脯,依定式,今二月十一日始造之意,敢啓。傳曰,知道。
洪義浩,以備邊司言啓曰,本司武郞廳李漢翼,奔走勤仕,已滿十五朔,依例六品遷轉事,捧承傳施行,何如?傳曰,允。
洪義浩,以兵曹言啓曰,慶熙宮衛將全道遇,病難供職,呈狀乞遞,輪番之任,不可久曠,改差。慶州營將趙恩錫,素患痰癖之症,近益添劇,時月之內,萬無登途赴任之望,呈狀乞遞。實病旣如此,則不可强令赴任,罷黜,何如?傳曰,允。
吏曹啓目粘連,觀此弘文館校理任俊常上疏則以爲,臣之本生父,今年八十有一矣。素多疾病,近益癃老,居常凜綴,寧日甚少,臣家本貧寒,藥餌調補之方,固已失宜,晨夕瀡滫之養,亦不如意。每念親廚冷落,菽水不繼之狀,則中夜彷徨,痛自傷歎,古人所以奉檄而喜者,豈非先獲乎?疾痛則呼父,窮困則呼天,人之情也,以臣至切之私,幸際孝理之化,若不仰首鳴號,則是臣自阻於仁覆之天也。伏乞聖慈,哀憐之,特命選部,畀臣一小縣,俾遂便養之願亦爲白有臥乎所,任俊常之家貧親老,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
吏曹啓目粘連,觀此弘文館副校理洪羲俊上疏則以爲,臣與知春秋韓用鐸,有親査應避之嫌,揆以公格,在所當遞,特命遞臣兼銜,以存公格亦爲白有臥乎所,相避之法,在下當遞。洪羲俊所帶春秋館記事官之任,今姑減下,何如?判付啓,依回啓施行爲良如敎。
上在昌德宮。停常參·經筵。
藥房副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻快復之慶乎?臣率醫官入侍,詳承症候,爲宜。臣不任區區憂慮,敢來問安,竝此仰稟。答曰,知道。與昨一樣,卿不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
藥房口傳啓曰,臣昨以水刺强進之意,仰請于嘉順宮,及奉下答,未蒙俯許,下情焦迫,有不可勝言。粥飮雖幸勉進,而屢日哀痛之中,元氣之凜綴,可以仰揣,此時勸進水刺,一時爲急,不避瀆擾,更此仰達。伏願聖上,益加仰勉,千萬伏望,惶恐敢啓。答曰,知道。
藥房口傳達曰,昨以强進水刺之意,冒死仰請,及奉下答,未蒙俯許,辭敎惻怛,區區下情,益不勝焦迫之至。屢日哀毁之中,氣候之凜綴,勢所必至,粥飮雖幸勉進,其何以扶接元氣乎?不避煩瀆,更此仰達。伏乞體聖上焦憂之念,自今日,亟進水刺,以副顒祝之群情,千萬幸甚,惶恐敢達。以諺書答曰,粥飮亦感主上誠孝而抑情,何忍進常膳乎?
宋知濂啓曰,明日常參·經筵,取稟。傳曰,只晝講。
洪義浩啓曰,行大司憲李直輔,持平李德升在外,執義金孝眞未肅拜,掌令沈厚鎭疏批未下,朴孝成,持平具明源呈辭,監察茶時之意,敢啓。傳曰,知道。
洪義浩啓曰,右承旨李文會,右副承旨柳畊,今日不爲仕進,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,禮房承旨·左副承旨分詣受香諸處,奉審摘奸以來。
趙庭和有頉,代以朴宗璜爲假注書。
以右承旨李文會,右副承旨柳畊牌不進罷職傳旨,傳于洪義浩曰,只推。
傳于洪義浩曰,召對爲之。
傳于洪義浩曰,左承旨入侍。
以副修撰李東冕牌不進罷職傳旨,傳于宋知濂曰,只推。
傳于洪義浩曰,玉堂上下番,持國朝寶鑑入侍。
朴宗璜有頉,代以李止淵爲假注書。
宋知濂,以弘文館言啓曰,本館下番,姑降入直,事甚未安。修撰朴宗琦,由限已過,卽爲牌招入直,何如?傳曰,允。
以修撰朴宗琦牌不進罷職傳旨,傳于宋知濂曰,只推。
以公忠監司趙德潤狀啓,永春縣民家失火事,傳于洪奭周曰,三道之失火,庶乎相續,一兒之燒死,尤極矜惻。春寒之尙峭,有此失所之連聞,道臣之申飭,尤倍他時之擧行,卽爲結構之地,毋至棲遑之嘆事,廟堂措辭,分付。
以全羅監司李肇源狀啓高山縣民家失火事,傳于洪奭周曰,冬凍未解,窮民有寒貧之嘆,春日尙峭,屢番聞失火之啓,心甚矜矣,聞極惻焉。元典之外,別加顧助,結構之道,各別申飭,使之安意奠接,毋至失所棲遑事,廟堂措辭,分付。
宋知濂,以吏曹言啓曰,全羅監司李肇源狀啓,昌平縣令李薰徽受由上京,今爲三朔,見今捧稅分糶,俱係急務,此時瘝曠,誠爲可悶,令該曹,催促下送事,啓下矣。該縣令李薰徽,以省掃受由,方在公忠道公州地云,故自臣曹,發關知委於該道臣處,使之申飭還官之意,敢啓。傳曰,知道。
洪義浩,以義禁府言啓曰,卽接月令醫官鄭桓榮手本,則時囚罪人吳聖麟,素患疝積之症,重發於處冷之餘,衝亘肚臍,晝夜苦痛,目下症形,十分危劇云。罪人病勢如此,則一邊保放,一邊草記,曾有定式矣,吳聖麟,姑爲保放之意,敢啓。傳曰,知道。
掌令沈厚鎭疏曰,伏以,三霜倏忽,孝安殿祥制奄過,伏惟宸思慨廓,追慕如新,聖孝格天,篤承眷佑,慈宮患候,遄臻平復,臣民慶忭,曷有其已?仍伏念臣,粵自儒生,幸賴先大王陶鑄之澤,拂拭之至化,科名之濫竊,莫非洪造,遽至天崩之日,未遂褥蟻之忱,有臣如此,生亦何爲?繼又承我殿下涵育之化,柏府薇院,無不歷敭,每有追先報今之願,而才識淺短,智慮蔑劣,顧此空疎之賤,將安用於聖明之朝哉?不料掌憲之除旨,又降於半夜之中,天牌儼臨,臣固當蹶趨承之不暇,而第臣之情勢竊有不得承膺者。臣於昨秋大比,忝叨參試之任,不善竣事,至以試劵之閪失,乃有臺言之峻發,顧臣溺職之罪,至今追惟,惶汗浹背。雖其所叨之職有異,顧安敢揚揚冒出,重不犯於無憚之科也哉?伏乞亟加鐫斥,以幸公私,千萬幸甚。臣於乞免之章,不敢贅及他說,而第以目下事,言之,承宣之覆難,大臣之箚陳,俱爲得體,而殿下,譴謫承宣,則有衛將之假差,勉出大臣,則有深夜之動駕。王者無私,若其大公至正,則自當與八域共之,而差一假承旨,書下傳旨,安在其至公之義哉?禮待大臣,自有其道,何必以躬駕以迎之敎,敦迫而致之哉?伏念我殿下,聖學高明,逈出百王,臣曾以詣臺之臣,承聆講筵之敎,旨意明白,義理嚴正,欽仰贊歎,以期堯·舜,而不意今者,有此過中之擧也,聖人之更也,若日月之更焉,伏願殿下,俯垂察焉。且臣於昨夏,猥忝持憲之任,濫隨諸臺之後,以漢祿·日柱事,連日合辭,而漢祿則未施孥戮之典,日柱則還寢設鞫之命。尙與此賊,共戴一天,旣不卽碎首天陛,以回聖聽,又不能沫血討賊,使之假息,此莫非愚臣不職之罪,而亦不無憾於天地之大也。伏願亟允臺請,俾亂本拔而民彝敍焉。且伏聞近日,騷說大行於閭里間,至於兩南,則男負女戴,深入絶峽者相繼云,當此淸平之世,豈有如許變怪乎?初無邊憂,而自相驚動,則訛言之四播,實非細憂,而設或果如其言,邊虜構釁,則爲人民者,固當親上死長,如手足之捍頭目,而今此相率入峽,騷撓民間,此必有怪鬼不逞之徒,暗地譸張,誑惑人心之致,捕廳·金吾諸囚,安知非其端緖乎?亟令盤覈,以絶根委焉,臣無任云云。省疏具悉。向日事,何須更論?躬迎,初非不可者也,祿·日事,已諭於近日臺啓之批矣,尾附事,果如爾言,此皆予德政不聞,敎化不明之咎也。且今方伯·守令之職者,皆撫恤其民,使民安業,則雖眞有不虞之患,皆懷效死之心,無知之氓,何足其責?金吾囚云云,何可臆度也?爾其勿辭察職。
校理姜浚欽疏曰,伏以臣,跡本孤畸,性又狷隘,寡合於世,無援於朝,旣不能隨人語默,又不能與時俯仰,積被憎疾,自速狼狽,果然李萬榮之疏出,而用意慘毒,遣辭危怖,驅之必死之域,陷以罔測之科,人之不良,胡至此極?臣欲卽地滅死,刎腹自明而不可得,迺殿下,痛悉奸狀,亟下嚴批,旣諭之以尤萬不近,又斥之以世豈有完人,雖使臣自爲之辭,萬萬無以及此,生而隕首,死而結草,亦何以報答罔極之恩也?闔門感泣,不知死所。彼之急於擠陷,艱辛吹覓,世有公眼,人皆可知,聖諭昭晳,又極鄭重,書之史策,可質千古,則臣不必更事辨明,而當時事實,不可不一陳。所謂覆逆,卽指堂箚也,聯箚之法,必待僚議之詢同,有非一人之主管,若謂臣有意陰護於玄重祚·鄭彦仁,則伊時會議聯名之諸僚,有何回護,而隨臣存拔耶?玄·鄭之停啓,罪固難恕,而其時蒙宥之許多罪籍,難以遍擧而然也。若謂少失輕重,則猶可諉之於官規,而謂之故爲掩護,則是烏可以服人心乎?此則急於陷臣,而欲竝誣諸僚也。且其所謂不當覆而覆者,未知指誰爲言,而其間萬榮之出入言地,不翅屢次,若知事係冤枉,則何其噤默無言,而今於時移事往之後,假托公論,而反欲咎人乎?噫,彼裕賊,包藏禍心,肆發凶言,背馳先王之聖志,沮遏莫重之大禮,自有天地以來,至凶絶悖㦧慝,未有甚於此賊,而凶身徑斃,孥戮未施,輿憤之沸騰,至今未已。苟非觀·忠·煥·龍輩之凶肚逆腸,則孰不欲手口臠,而彼乃藉此玄·鄭一事,作爲乘機逞憾之妙方,換面迭出,純用一套,又以停啓時,暗主其論之說,白地構臣者,其言雖㦧,其計實疎。苟如向者渠輩之言,而主張停啓者,果有其人,則又何謂臣主論,而有若一帽之傳着衆人耶?其所作一欛柄,以售網打之計者,到此益難掩矣。至於機詐·巧黠等語,萬榮必自知之,非臣愚拙所能彷彿,而背馳義理,趨附權勢之目,又何容易加諸人也?此雖若尋常過去之一句語,而渠輩近日之殺人機關,專在此處,尤不可不辨矣。孟子曰不直則道不見,告君之辭,有不可一毫欺隱,臣請冒死一直之可乎?蓋自昨年春夏以來,渠輩之若疏若書,擠陷異己者,輒以背馳義理,趨附權勢,爲禦人之資斧,其所云義理者,卽某年義理也,是豈今日臣子所敢藉重而挾雜者乎?臣亦有區區秉執之不後於人者,遵先王至精至微之義,承當日不忍不敢之敎,奉如金石,仰如日星,不敢或過,不敢或不及,父詔其子,兄勗其弟,尋常講磨而傳守者,卽是此箇義理,自非魯·禧·龜·祿之心腸,則夫豈有參差於此義者哉?此臣之所秉執也。又自辛亥以後,始有邪正之分,而不幸西洋邪術,惑世誣民,壞人才敗風俗,將至於禍人家國,故我先王,深惡痛斥,牖迷戢頑之前後處分,可以質鬼神,而俟百世,獨奈梗化者寔繁,護法者日滋,馴致家·鍾·嗣·恒之變而極矣。苟不嚴排力斥,則實有更熾之慮,故臣於十數年間,不揆淺劣,妄意排闢,以是而受人齮齕,以是而爲人仇敵,亦不敢跬步退縮者,亦臣之所秉執也。惟此明義與攻邪,俱是撐天亘宇,不可磨滅之論,而士生斯世,若不知此等秉執,則其去禽獸無幾矣。然其兩者,條件則各異,故亦可竝行而不悖,雖百般攻邪,何損於義理,而今之爲蔡濟恭右袒者,其飛書發文,必以攻邪,捃致爲攻蔡,又以攻蔡,勒驅爲背馳義理,必三轉其說,然後始得構成罪案,斥邪者何干於攻蔡,攻蔡者,又何干於背馳義理耶?此不過當時家煥·若鏞輩,以附蔡爲藏身之窟,而指攻邪爲攻蔡之案,狐假虎威,箝制一邊之餘習也。然攻邪者,初豈有意於攻蔡哉?特以其得君,如彼其專也,行乎國政,如彼其久也,而不能嚴治邪賊,斥絶醜類,故攻邪者,皆懷不滿於濟恭,卽濟恭之所必然也。果使濟恭,眞能識先王至精至微之義,旣有護邪之罪,則只攻其護邪,顧何傷於義理乎?如臣之愚,自始至終,只是攻邪而已,未嘗一言攻蔡,則今以攻邪之故,勒謂之攻蔡,又欲勒謂之背馳義理者,是果爲蔡乎,爲義理乎?此其意,專欲爲邪賊報仇,而攻邪正論也,不可指以爲罪,故必誣以背馳義理,然後爲可以得罪朝廷,又誣以趨附權勢,然後爲可以疑眩一世,故借此兩箇罪目,以擠斥邪之論也。不然則渠輩之所搏擊,何其不外於邪黨之所仇疾者耶?若使臣,果有背馳之眞贓,趨附之實跡,則何無擧世之所共聞見,而獨此輩知之乎?又若有眞贓實跡,則此是何等罪案,而不爲指的枚陳,只以過去一句語,若是其隱映耶?此亦無言可執,姑以是汚衊之計也。設使濟恭,尙今無故,亦不可以一人之私憾,報怨於公朝,況濟恭,名在丹書乎?況初非與濟恭構怨者乎?渠輩若欲爲濟恭報怨,則當斥前日之許多攻蔡者,而今迺蔓及於如臣之只攻邪,不攻蔡之人者,其非爲邪賊報仇乎?臣性本柔懦,平生不欲傷人害物,故雖於邪黨,疾若仇讐,而亦未嘗一疏指斥,只以私相講明之故,束矢相向者,獨是邪黨,而餘外則世無睚眦之怨,卽同朝之所共知也,今之遭罹,夫豈有他故也?自夫辛酉以後,邪醜餘孽,藏毒蓄氣,必欲一番洩憤於斥邪之人者,已非一朝一夕之故,而不幸辛酉治獄之日,適在凶徒柄國之時,故到今諸賊伏法之後,敢生乘時報毒之計,隱然以附賊等說,加之於斥邪之人者,其計亦不過爲邪徒稱冤張本耳。然邪賊輩,罪惡貫盈,自干天誅,卽聖鑑之所洞燭,此豈攻邪之人,趨附權勢,所能辦此大獄者哉?況臣本以寒素之蹤,兼之迂拙之性,深居簡出,交游絶少,雖於當時濟恭之臭味相近者,亦未嘗隨衆趨附,則況於聲氣楚越,面目不識之諸賊,亦何有趨附乎?其中瀅修,尤有世所共知之嫌,而亦謂之顯右,則其言之都事構陷,卽此可見矣。嗚呼,辛酉以後,則事在邪逆鋤治之前,故敢以網打禍心等說,厚誣斥邪之人,而使不得開口嚴斥,以致凶徒之滋蔓,辛酉以後,則邪徒已誅,鐵案已成,而網打禍心之目,更用不得,故又復尋出來趨附背馳等語,疑亂聽聞,作爲機穽者,前後設計,如印一板,其亦不仁,甚矣。未知何等妖醜,爲鬼爲蜮,自作無賴之淵藪,縱其舊時之部曲,排布機括,四面威喝,肆行怨毒,專事駁擊耶?臣於月前,待罪下邑,聞數三畿儒,又出悖通,而醜詆亦及於臣,故臣遂有書抵人,而以邪黨餘醜,假托護蔡之論,陰擠斥邪之人,有所論斥,直逼肯綮矣。其徒聞之,大生恐怯,必欲擠臣,而臣於此際,又承恩召,則復恐其一言建白,打破窩窟,故自生虛警,胥動飛語,喧騰半世,不勝其洶洶矣。果然乘臣上京之初,急投迎擊之疏,事機之湊合,氣焰之可怕,乃至是耶?國家之大懲討大義理,是何等莫重莫嚴之事,而渠輩乃敢借此名目,作爲私計,自下之往復文蹟,則別有揚言顯說,而至於奏御文字,則隱其本情,謾用他說,上欺天聽,下欺一世,而暗濟己私,自以爲得計,殊不知具眼者,自有公議,何其閃譎無嚴之甚也?臣身顚沛,雖不足恤,竊恐邪焰日熾,人心漸詿,所謂斥邪二字,遂作自中之忌諱,後雖有邪學千百輩,恐無人開喙論斥,自嬰毒鋒也,其於世道,亦非細故也。彼萬榮,白首垂死之年,豈有害人之心,而爲人威脅,受人慫慂,其亦可哀而不足怒,臣雖疲軟,豈與之呶呶爭辨乎?抑臣之所自悼者則有之,持身不謹,自速駭機,至令無據之說,上煩酬應,而如臣不肖之身,反貽拯拔之勞,曲費造化,致勤辭敎,莫非臣罪,而天牌旣下,蠢動無路,咫尺金門,如隔弱水,有臣如此,生不如死。伏願亟賜斥退,俾得畢命田野,以卒生成之澤焉,臣無任云云。省疏具悉。臺言,予亦不以爲是矣,爾其勿辭察職。
丁卯二月十二日午時,上御誠正閣。召對入侍時,參贊官洪義浩,持國朝寶鑑第五卷,侍讀官任俊常,持國朝寶鑑第五卷,侍讀官洪羲俊,持國朝寶鑑第五卷,待敎朴綺壽,持國朝寶鑑第五卷,假注書洪晩燮,持國朝寶鑑第五卷,記事官李若洙,持國朝寶鑑第五卷,記事官鄭觀綏,持國朝寶鑑第五卷,以次進伏訖。上命開卷讀之,俊常,讀自夏六月大旱,止始御殿還市,上曰,下番讀之。羲俊,讀自冬十月,止漢城府者勿抄,上曰,參贊官讀之。義浩,讀自壬寅十三年,止給炬火,上曰,閣臣讀之。綺壽,讀自六月敎曰,止賢者處世,上曰,注書讀之。賤臣,讀自固非一端,止明揚之意,上曰,上番讀之。若洙,讀自秋七月,止撰綱目新增,上曰,下番讀之。觀綏,讀自副提學,止乃其尤也,上曰,文義陳之。俊常曰,成宗大王聖敎若曰,古人有云,接賢士大夫之時多,則氣質自然變化,此爲後王監法之道矣,蓋人性不能無氣質之偏,而必資克治之力,涵養之功,然後可以矯揉也。猗我成廟睿質之天成,聖學之高明,何待矯揉之力,而猶以薰陶變化之功,望於群下,謙挹之聖衷,誠卓越矣。我殿下,臨御以來,動無過擧,而第以向來罪人,復官處分及動駕擧措仰覩,則其所以克治涵養之功,猶有未盡而然也。群下之爭執,出於公議,而殿下,不少假借,斷然行之,大臣之招致,豈無其道,而殿下遽然動駕,不少留難。此實過中之擧,而豈不有歉於立於無過之義乎?臣等於其時,雖已陳箚仰勉,而區區憂慮之忱,猶不能自己,伏願繼自今,監聖祖變化氣質之敎,留神於克治涵養之功,動作施爲之間,皆合典則焉。上曰,夏六月大旱,上屢親禱雨而不雨,下于政府之聖敎,實是後世鑑法者也。湯之盛際,猶有七年之旱,而以六事自責,我朝盛時,於斯至矣,而勤慮之聖意,若是懇摯,伏覩其中,民有饑色,山多盜賊,今又大旱,土地龜坼,咎實由予之敎,則恐懼修省,靡不用極之盛德,有可以仰揣矣。于斯時也,尙有如此之患,則挽近以來,難保其必無是弊,何以則民無饑色,山無盜賊乎?俊常曰,聖敎誠至當矣。人君應天之道,固不必待災異之告警也,其於無災之時,恐懼修省之方,不容少緩,顧今連豐之餘,雖無形現之災,而不覩不聞之中,四方遐外之地,亦安知無可警之災也?宋臣李沆在政府,日奏四方水旱盜賊,此固得人臣事君之體,而如自上,頻加詢咨於廟堂諸臣,以何時有災異乎,何處有民隱乎?敬天憂民之道,一念孜孜,靡不用極,則消災之策,亶不外是,而亦可以變災爲祥矣。上曰,下番陳之。羲俊曰,成宗大王召接諸臣,討論庸·學,時夜將闌,而下敎于諸臣曰,與卿等講論,得聞所未聞,樂而不知疲也,此乃後嗣王之所當繼述者也。惟我殿下,聖學高明,好學不倦,日開講筵,咨訪治道,群下仰戴之誠,莫不欽頌,而第玆一日一講,有時停撤,每有十寒一曝之慮,恐欠終始典學之道。繼自今,頻開法講,日賜召對,使賢士大夫,進接之時常多,則其在聖學進修之工,必有裨益之弘多,伏願留神焉。上曰,當體念矣。上曰,參贊官陳之。義浩曰,此篇中搜訪遺逸之敎,丁寧懇惻,蓋當成廟盛際,立賢無方,群彦輩出,野無遺賢,而猶睠睠於設科薦擧之制,十行絲綸,唯恐求賢之不廣者,有如是矣。我朝用人之法,自夫明·宣兩朝以後,漸不如古,未免有太狹之憂,草茅巖穴之才,豈無遺珠之歎乎?此等處深加留意,是臣區區之望也。上曰,古昔賢君,莫不選賢與能,共康庶績,我朝用人之道,惟在科目而不計人才之優劣,多出於古家綺紈,而絶無及於遐鄕寒素,科擧之弊,尙云如此,至於薦擧之爲弊,恐尤甚於設科而取士,此已近成痼弊,然何以則一循公道,立賢無方乎?俊常曰,俄者參贊官,已陳之矣。小臣亦將以餘意仰奏矣,聖敎及此,誠不勝欽仰矣。我國取人之道,惟在科擧一路,而以一紙上得失,欲知人才之賢否,其求材之方,固已虛疎,而自六七年來,科弊益甚,雖有飭敎,而京外掌試之臣,不善對揚,遐鄕擧子,至有廢擧之言,豈不寒心哉?孔子曰治國者,不侮於鰥寡,況士民乎?士民,國之元氣也。王者以得民心爲本,而如失士民之心,則是豈固本之道乎?今日矯捄之方,惟在於公之一字,如自上,更加申飭於主試之臣,一以至公無私爲主,則庶可爲矯俗之一道矣。上曰,閣臣陳之。綺壽曰,今以祖宗朝事,有可行有不可行之聖敎觀之,率由舊章,雖是後王後辟繼述之盛節,而宋儒眞德秀之言曰,當持守處持守,固是繼述,當變通處變通,亦是繼述,猗我祖宗朝金科玉條,燦然備具,我聖上固當監法而持守,抑或有法久弊生,而不得不更張處,則稍加變通,區區之望也。上曰,所奏好矣,而於目下事,何者可爲變通,何者可爲持守乎?綺壽對曰,小臣愚魯,未得詳知,伏願下詢于廟堂諸臣,以爲隨宜變通之道焉。義浩曰,畿伯各陵園廟春奉審,每以二月旬望間爲之,而今則陵幸涓吉,無特敎,則不敢循例發行云,故仰達矣。上曰,依例爲之事,分付可矣。仍命玉堂先退,又命退,承史閣臣,以次退出。
丁卯二月十二日申時,上御誠正閣。左承旨入侍時,行左承旨洪義浩,假注書洪晩燮,記事官李若洙·鄭觀綏,以次進伏訖。上命書掌令沈厚鎭疏批,仍命讀疏,義浩讀疏訖,上命退,承史以次退出。
丁卯二月十二日申時,上御誠正閣。玉堂上下番持國朝寶鑑入侍時,行左承旨洪義浩,假注書洪晩燮,記注官李若洙,記事官鄭觀綏,待敎朴綺壽,侍讀官任俊常,持國朝寶鑑第五卷,檢討官洪羲俊,持國朝寶鑑第五卷,以次進伏訖。上命入國朝寶鑑第六卷,賤臣承命出,持國朝寶鑑第六卷,還入進伏,上命開卷,上番讀之。俊常讀自二十五年,止不聽。上命下番讀之。羲俊讀自冬十二月,止卷之十七。上命承旨讀之。義浩讀自卷之十八,止守墓三人,上命上番文義陳之。俊常曰,此諭八道觀察使,若曰民爲國家之元氣,元氣盛衰,治亂興喪隨焉,聖祖此敎,當爲後嗣王監法之要矣。大抵民者,邦之本也,本固然後,邦可以寧矣。是以自古帝王,莫不以固本之道,爲治國之先務,而雖以我國言之,列聖相承,治尙愛民,先大王二十五年治法政謨,莫不以得民心爲本,深仁厚澤,浹民肥髓,於戲不忘之思,尙今冞切,惟我殿下,臨御以後,政令施爲之間,憂民之意,藹然可覩,而在下之人,不能對揚,黎元之疾苦,而守令不之字焉,守令之貪饕,而方伯不之察焉,蔀屋怨咨之歎,不獨在於寒暑,雖以年豐之故,僅幸無事,而一有水旱饑饉之災,則實有土崩瓦解之慮,此豈不大加警惕處乎?伏願繼自今,監聖祖元氣之敎,法先朝得民之治,一念孜孜,視之如傷,以諴小民,爲祈天永命之本焉。上曰,好矣,當留念焉。上曰,下番陳之。羲俊未及仰對。上曰,無可陳之文義乎?今此壯者散而之四方,老弱轉于溝壑,生民之困,至於此極之敎,論語曰老者安之,孟子曰斑白者,不負戴於道路,五畝之宅,樹之以桑,五十者可以衣帛矣,然而不王者,未之有也。文王之發政,必先斯四窮,先王仁厚之德,可以推知,而至我中廟,爲民眷眷之勤念,靡不用其極,猶恐一夫一婦之不獲其所,至有此敎,爲後昆仰體之道,惟在於方伯守令之保民恤民,必先此四民,何以則可以有實效乎?俊常曰,今此下敎,實出於無一夫不獲之聖意,臣誠欽仰矣。詩云哿矣富人,哀此煢獨,以一視之仁言之,率土之民,敦非可愛,而鰥寡孤獨,乃是無告之民也。是故文王發政,必先斯四者,可以見爲治之先務矣。誠願以聖上憂勤之念,法文王先四之治,每於賓筵,訪隱恤之策,或於絲綸,下惻怛之敎,使斯民無顚連之患,而知聖朝有仁恤之政焉。上曰,燕山在位幾年乎?義浩曰,似爲十餘年矣。上曰,燕山爲成廟第幾子乎?義浩曰,成廟王子中第一也。上曰,燕山時政事,有何可聞者乎?俊常曰,淫虐無道,皆是不足聞之事。上曰,燕山廟在乎?義浩曰,臣未詳知矣。上曰,光海爲宣廟第幾子乎?義浩曰,臨海爲兄,光海其次也。上曰,燕山·光海之政孰甚?俊常曰,以傳來之言見之,燕山之政,甚於光海。上曰,光海甚矣。義浩曰,聖敎至當矣。燕山暴虐,而光海則得罪於大義矣。上曰,柳洵等皆仕於燕山乎?義浩曰,然矣。上曰,燕山初政則,如何?義浩曰,至撤文廟,稱以興淸院,充以女樂,常作游宴之所,則他尙何說乎?上曰,宣廟下問光海曰,飮食中何者爲最?光海對曰,鹽爲第一,此言有之否?義浩曰,有之,而臣未詳矣。上敎觀綏曰,燕山·光海日記有之否,亦謂之實錄乎?觀綏曰,只有日記冊附錄,而豈可謂之實錄乎?上命考寶鑑中燕山在位年數。觀綏考奏曰,爲十三年矣。上曰,中廟下敎中,予於燕山,義則君臣,情則兄弟之敎,聖德至意,可以仰體矣。義浩曰,聖敎誠然矣。上曰,燕山時必多傷人矣。義浩曰,金馹孫兄弟,以佔齋金宗直之弟子,皆被酷禍於戊午士禍,蓋其時小人任士洪·柳子光之所構陷,而子光,又投參於反正功臣矣。上曰,柳子光,畢竟,何如?義浩曰,畢竟罪死矣。上曰,燕山世子名字何音,而世子則賢乎?義浩曰,人之製名,多有作字,臣亦未詳,亦未聞其賢矣。上曰,然則大妃,何敎以年長可嗣乎?義浩曰,此似出於慈敎謙讓之意也。上命玉堂先退,仍命承史·閣臣退出,以次退出。
上在昌德宮。停常參,只晝講。
自申時至人定,灑雨下雨,測雨器水深三分。
夜四更五更,灑雨下雨,測雨器水深四分。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻快復之慶乎?臣等率醫官入侍,詳承症候爲宜,臣等不任區區憂慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
藥房口傳啓曰,臣等謹以嘉順宮復膳之請,鎭日仰煩,昨伏承諺書下答,一向靳許,此實臣等誠淺辭拙,不能仰格之致,惶愧之中,益不勝焦迫之至,水刺之不進,今已七日矣。哀毁罔極之中,元氣之凜綴,乃是必至之勢,此時常膳之復進,一日爲急,下情憂灼,誠無涯畔,玆敢不避煩猥,申請于嘉順宮。伏乞自上,仰加勉進,千萬顒祝,惶恐,敢啓。答曰,知道。
藥房口傳達曰,昨伏承諺書下答,復膳之請,一向靳許,下情焦灼,有不可勝言,顧今日夜哀毁,榮衛消鑠之中,扶接眞元之道,惟在於復膳一事,一日不進,則有一日之憂,二日不進,則有二日之憂,伏惟聖上篤至之誠孝,憂煎之念,當復,如何?區區口達,誠淺辭拙,固難望於感回,而以平日止慈之德,獨不念聖心之憂煎乎?玆敢不避煩瀆,更此仰請。伏乞勉抑至痛,亟進常膳,以寬聖慮,以副群情,千萬顒祝,惶恐,敢達。諺書答曰,上懼貽憂殿宮之中,聖上過慮,不可不顧,不安於連爲如是,欲勉從矣。
李文會,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,明日再明日,弘陵忌辰祭齋戒正日,十六日十七日,英陵忌辰祭齋戒正日相値,視事頉稟之意,敢啓。傳曰,知道。
洪義浩啓曰,右承旨李文會,右副承旨柳畊,今日不爲仕進,卽爲牌招,何如?傳曰,允。
傳于宋知濂曰,禮房承旨馳詣受香所,奉審摘奸以來。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪義浩啓曰,行大司憲李直輔,持平李德升在外,執義金孝眞,掌令朴孝成·沈厚鎭,持平具明源牌不進,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,執義金孝眞,掌令朴孝成·沈厚鎭,持平具明源牌不進罷職傳旨,傳于洪義浩曰,只推。
宋知濂,以弘文館言啓曰,本館下番,姑降入直,事甚未安,修撰朴宗琦,副修撰李東冕,旣有只推之命,竝卽牌招,以爲推移入直,校理姜浚欽疏批已下,一體牌招察任,何如?傳曰,允。
傳于李文會曰,召對爲之。
以右副承旨柳畊牌不進罷職傳旨,傳于洪義浩曰,只推。
以校理姜浚欽,修撰朴宗琦,副修撰李東冕牌不進罷職傳旨,傳于宋知濂曰,只推。
宋知濂,以弘文館言啓曰,下番姑降入直,事甚未安,校理姜浚欽,修撰朴宗琦,副修撰李東冕,旣有只推之命,竝卽牌招,以爲推移入直之地,何如?傳曰,允。
李文會,以兵曹言啓曰,知中樞府事邊鎬,五衛將李德鉉·黃載謙,俱以身病猝重,勢難供職,呈狀乞遞,實病旣如是,則不可强令察任,改差,何如?傳曰,允。
洪義浩,以義禁府言啓曰,保放罪人李元八,査啓啓下,還囚議處,南陽進·權瑞應·徐纘修·吳聖麟,病勢向差云,竝爲還囚後,南陽進·權瑞應照律,徐纘修·吳聖麟,捧供以入之意,敢啓。傳曰,知道。
禁府啓目,景福宮衛將吳聖麟原情云云。傳旨內辭緣,泛稱遲晩,刑推得情何如?判付啓,分揀放送爲良如敎。又啓目,曜金門守門將徐纘修原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,襄陽府使趙恒存原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又照目粘連,懷德縣監權瑞應矣本府議啓內,儒賢,朝家之所敬禮,今年恰滿八耋,則歲前成冊,固當抄報,而竟致遺漏於應資之報,不可以未及周察,有所寬恕,以此照律,罪笞五十收贖,解見任別敍私罪奉敎,依允爲旀,功減一等爲良如敎。又照目粘連,西部令南陽進矣本府議啓內,歲饌抄報,待其上單,雖是前例,大臣夫人,事體何如,而不早察飭,以致後時,殊涉疎忽,以此照律罪,笞四十收贖,附過還職,私罪奉敎,依允爲旀,功減一等爲良如敎。又啓目粘連,觀此平安監司李勉兢査啓,則淸北暗行御史李元八所犯諸條,令該府稟處亦爲有置,今以査案,較看臺評,雖不無相左之端,以諸招中已現發者言之。李敏·張天任,自是奸滑之類,而信任不疑,相率徧行,灣囚之行賂也,宣吏之投銀也,熙倅之送衣也,藥蔘之求索也,路需之請貸也,乘機濁亂,從中藉賣,不一而足,卽此諸條,其所到處討索,自可反隅兺除良,博川韓光億事,蔘茸搜括,設或落空,此人曾以傷倫敗俗,屢經勘罪,旣登道査,其行檢之無素,亦可推知,而遽有孝睦蠲役之關,功罪相反,賞罰倒置,辭說之喧藉,至入風聞,尤無足怪是白如乎,上項諸條各招,旣無躬犯之現著,則雖不當直歸於貪贓之科是白乎乃,身爲繡衣,少無畏愼,全不檢飭,害及民邑,貽羞朝廷,罔有紀極,論厥負犯,難逭重勘,以此照律何如?判付啓,依允。
丁卯二月十三日辰時,上御誠正閣。晝講入侍時,同知事徐榮輔持論語第四卷,特進官李相璜持論語第四卷,參贊官洪奭周持論語第四卷,侍讀官任俊常持論語第四卷,侍讀官洪羲俊持論語第四卷,待敎朴綺壽持論語第四卷,假注書李止淵持論語第四卷,記注官安以鼎持論語第四卷,記事官鄭觀綏持論語第四卷,宗臣安昌君燝,武臣行副護軍趙義鎭,以次進伏訖。上開卷讀前受音一遍訖,命讀新受音。俊常讀自鄕人飮酒,止不俟駕行矣,仍解釋章句以奏。上讀新受音一遍訖,命陳文義。俊常曰,廐焚,子退朝曰,傷人乎?不問馬,此可見聖人貴人賤畜之意也。聖人非不愛物,而愛人之意居多,故恐其救馬而有傷,所以問人者此也。孟子云君子,仁民而愛物,以仁之全體言之,則人與物,無所不愛,而以仁之用言之,則其施之次序,不能無差等先後於人物貴賤之分也。此聖人之仁,所以歷萬世而無弊者也。如其不然,則人物之間,輕重倒置,其弊如梁惠王廐有肥馬而民有饑色,齊宣王恩及於觳觫之牛,而功不至於百姓,此皆失其本然之權度,而不知貴人賤畜之義,乃至於率獸食人,興甲危民之境矣。今我殿下,發政施仁,於其輕重先後之間,必體一本萬殊之理,以之推己及人,而施仁民之政,又推仁民之政,而施愛物之恩,則文王視如傷之仁,成湯及禽獸之德,可以復見於今日,而以至於仁不可勝用之域矣。伏願留神焉。上曰,所陳甚好,當留念矣,下番陳之。羲俊曰,鄕人飮酒,杖者出斯出矣,此乃孔子敬老之意也。大抵壽考之人,所謂天爵,而天下之達尊也。孔子以孝道,敎訓於鄕黨,推以及人之老,此可以垂法於萬世者也。以王者之政言之,自唐虞三代,莫不行養老之政,至於文王善養老,故孟子云,伯夷·太公曰盍歸乎來?吾聞西伯,善養老也,此可見養老,爲王政之先務也。蓋文王之善養老,乃是制其田里,敎之樹畜,五十者衣帛,七十者食肉,文王之民,無凍餒之老,而且謹庠序之敎,申之以孝悌之義,頒白者不負戴於道路,故文王之治化郅隆,後世莫之及,而可爲後王之師法者也。今我殿下,方以孝道治國,克推老老之恩,發政施仁,使四方之民,得無凍餒之老,則此之謂善養老,而文王之治化,可以復見於今日,伏願留神焉。上曰,所陳好矣,當體念焉,知事陳之。榮輔曰,此云必正席先嘗之,夫聖人,席不正不坐,則前乎此,而席未嘗不正也,而猶必正之,旣正矣,而復正之焉者,敬之至也。天下萬事,莫不皆然,以學問言之,如講論語一部,雖已貫通矣,猶復溫習,然後不失其貫通矣。以政事言之,則正得一件事,必以時屢省,然後不失其正矣。此等處,如是推看,好矣,伏願體念焉。上曰,所奏儘好,當體念矣,特進官陳之。相璜曰,上下番及知事已詳陳,臣則無他辭矣。上曰,參贊官陳之。奭周曰,以今日進講中自止中諸章觀之,皆是聖人應事接物之細節,固似不足以形容其盛德光輝,而聖人,初不以細節忽之,故隨事致謹,不敢放過,此乃所以爲聖人也。書云不矜細行,終累大德,若以細行而忽之,終至於累其大德,雖聖如孔子,尙不敢不兢兢於細行,況未到聖人地位者,尤豈可不愼歟?以康子饋藥章論之,聖人之至誠無僞,槪可見矣。若以常情觀之,則此等辭受處,必有周遮回護之意,而夫子則曰未達不敢嘗,以直言告之,而絶無一毫周遮回護底意思,卽此一言之間,而大可見明白洞達之氣象,反隅以推,則亦有可以體驗於人君發政施令應事接物之間者,此等處,如是推看,似好矣。上曰,所陳好矣,閣臣陳之。綺壽曰,上番玉堂,俄亦仰奏,而聖人之心,終是仁民重於愛物,故廐焚而不問馬,惟恐其傷人,聖人貴人賤畜之意,此可見矣。昔秦繆公,失其駿馬,野人得而共食之。繆公不惟不加之罪,而又賜之酒曰,食善馬不飮酒,傷人,夫繆公,不過一覇國之主,而此一事,與聖人不問馬之意,有所暗合矣。孟子固以率獸食人,告梁王,而告齊宣王之言,亦曰郊關之內,有囿方四十里殺其麋鹿者,如殺人之罪,此所謂貴畜而賤人,惟彼齊梁之君,不但爲聖門之罪人,亦是繆公之罪人,伏願此等處,深留聖念焉。上曰,所陳好矣。上曰,侍食於君,君祭先飯,若以禮論之,則君飯而臣隨之,似可矣,而夫子之先之,何也?俊常曰,侍食於君,如以客禮,則當先祭而飯,而今孔子則不敢當客禮,故所以不祭而先飯也。榮輔曰,上番所陳,似未盡矣,君旣祭而又使臣祭之者,客之也。夫子不敢當客禮,故君祭之後,旋卽不祭而先飯,蓋旣飯則不可祭故也,以君祭先飯文理推見,則君命臣祭之在於君祭之後者,可見矣。奭周曰,若賓主相敵則俱祭,若侍食則但尊者一人祭之。夫子或恐俱祭之如賓主,故乃先飯,而先嘗之義,亦在其中矣。上曰,所謂祭者何也?榮輔曰,如今祭飯也,以飯祭之也,非徒飯也,膳品莫不祭,各以小許,置豆間也。上曰,所祭者誰也?榮輔曰,上古始爲食者矣。上曰,始爲者誰也?俊常曰,別無明見者矣。上曰,燧人氏乎?奭周曰,似是神農·燧人之類,經傳亦無明文,此蓋但示報本之義而已,非如眞箇享祀之禮,則恐無指的之人矣。上命掩卷。榮輔曰,日前內下件記中,宮人移屬者,爲房子二人,阿只一人,陪婢一人,而今見薛里手本,則房子爲三人,阿只陪婢,各爲二人,似難分排矣。上曰,當詳問而更爲下敎矣。榮輔曰,中宮殿供上眞油·法油,當爲封進,而尙在孝安殿供上中,當待祔廟後擧行矣。上曰,依此爲之,可也。榮輔曰,宮人移屬後,柴炭諸物種,方有存減者,元貢外,當爲各司遺在矣。上曰,遺在與否,從當下敎矣。榮輔曰,贈領相家所送物種,有依淸風府院君例擧行之敎,而淸風例,則無以考出,只有慶恩府院君例,數爻則苧二十同,錢一百貫,米三百石,草記減百石矣。上曰,淸風例,若自內有之,則當下敎矣。榮輔曰,弘文館冊衣改粧事,向筵亦已仰陳,而今不可盡數爲之,當只就進講冊子中案冊及上下番件,先爲改粧,而弘文館公事中所後錄,件數亦甚夥然,故姑未爲之,而臣意則藁精衣靑絲粧,乃閭巷間常用,且見臣曹久遠謄錄,英廟朝,嘗値如此之時,以尙瑞院安寶所展靑氈下敎曰,紅氈之改爲白氈,又改以靑氈,事甚未穩,此後不必如是矣。今此冊衣之當初改黃爲白,亦甚無義,又不必改白爲黃矣。以變制等事,登筵仰奏,誠不勝惶悚,而賤見如是,故敢此仰達矣。上曰,然則一倂置之,可也。仍命知事以下先退,又命退,承史以次退出。
丁卯二月十三日申時,上御誠正閣。召對入侍時,參贊官李文會持國朝寶鑑第六卷,侍讀官任俊常持國朝寶鑑第六卷,侍讀官洪羲俊持國朝寶鑑第六卷,待敎朴綺壽持國朝寶鑑第六卷,假注書李止淵持國朝寶鑑第六卷,記注官盧持國朝寶鑑第六卷,記事官鄭觀綏持國朝寶鑑第六卷,以次進伏訖。上命開卷讀之。俊常讀自重修文廟,止弦弓以賞之。上曰,下番讀之。羲俊讀自二月上親享,止宗直門徒。上曰,參贊官讀之。文會讀自獨盧守愼,至冊尹氏爲妃。上曰,溫陵復位,在於何歲耶?文會曰,在於英宗十五年矣。上曰,朴元宗輩,伊後何如耶?文會曰,尙在廟庭配享矣,仍繼讀止追遠之誠。上曰,閣臣讀之。綺壽讀自敎曰王者,止一意欽恤焉。,上曰,注書讀之。賤臣讀自三年春正月,止試用位重者。上曰,上番讀之。讀自冬十一月,止五品以上。上曰,下番讀之。觀綏讀自各擧通訓,止稱善。上曰,文義陳之。俊常曰,大司諫姜景敍上疏,條陳十二事,無非切要之言,而其中定志二字,乃第一義也。夫志者,萬事之根柢也。不欲有爲則已,苟欲有爲,則未有志未立而能成其事者也。雖以微細之事言之,農夫志於稼穡,而乃能有秋,射者志於侯鵠,而亦能有中,如以學問之工,爲治之道言之,士希賢,賢希聖,聖希天,而志王者王,志覇者覇者,莫不以其志之大小遠近,而功效隨之,此所以志不可不立也,而第其立志,亦要高不要卑,顔子曰舜何人也,予何人也?有爲者亦若是,孟子曰予學孔子也。顔·孟亦以帝舜·孔聖自期,故俱至於亞聖之域,伏願聖上,奮發自强,先立大志,學期於孔·顔,治期於堯·舜,俾有純粹雍熙之效焉。上曰,下番陳之。羲俊曰,中廟下敎,若曰王者於民,導之以德,懲之以刑,大抵德者,爲治之本,刑者爲治之末,故孔子曰,道之以政,齊之以刑,民免而無恥,道之以德,齊之以禮,有恥且格,此以德禮,爲治國之本,而刑政,乃輔治之具也。皇建其極,而表端影直,故人君修德于上,則百姓從化于下,傳曰,正其心以正朝廷,又曰君仁莫不仁,君義莫不義,正心也,仁義也。乃是修德之要道,而德化加於百姓,則刑措之治,可以致之也。且今文勝太甚,風俗淆漓,回淳反朴之政,不可不行也。凡於用人之際,必以忠信篤厚之人,布列朝廷,裨補德政,則可使百姓,有觀感之效,風俗有丕變之美矣。惟我聖上,克懋治道,先立其本,必以德化之政,以爲導率之方,是臣區區之望也。上曰,參贊官陳之。文會曰,上下番旣詳陳,臣則別無可達者矣。上曰,閣臣陳之。綺壽曰,今以圖治之世尙朴素,叔季之後事奢侈之聖敎觀之,有害於爲治之道者,莫甚於奢靡之風,魯論曰,奢則不遜,儉則固,與其不遜也,寧固。大抵奢靡之弊,必至於不遜,其勢則然也。顧今閭巷間,雖輿儓下賤,其第宅衣服器用之屬,率多奢濫之患,非但物貨之由玆翔貴,其流之弊,至於僭踰無制,名分紊亂,豈不大可憂哉?傳曰,君子之德風,小人之德草,草尙之風必偃,伏願殿下,益勉崇儉之德,以爲導率矯捄之方焉。上曰,當留念矣。上曰,讒佞,人君之所當辨,而辨之爲極難,何由則知其是非,而使讒佞不行乎?俊常曰,佞人之於害賢,甚可懼矣。人君雖親賢士,而不去讒佞,則君子不能安於朝,而小人日進於前矣。苟欲遠佞,則惟在於知人,若於用人之際,臨之以則哲之明,則何畏乎孔壬乎?上曰,導之以德,懲之以刑,德固當明,刑固當愼,而可以導德處導之,可以懲刑處懲之,然後可以爲治,古語曰懲一勵百,又曰生道殺人,德固爲本,而刑亦不可廢也,何以則刑政得中,而德敎大行乎?俊常曰,人君爲治之道,所貴乎專尙德敎,而刑亦輔治之具,非刑則姦宄無所懲矣。苟要德與刑之各得其宜,則亦惟在人君時中之道矣。若於平日,講明義理之工,則德政賞罰,皆可以得其中矣。上命掩卷,仍命玉堂先退,又命退,諸臣以次退出。
上在昌德宮。停常參·經筵。
藥房提調李始源,副提調閔耆顯啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?諸節益臻快復之慶乎?臣等率醫官入侍,詳承症候爲宜。臣等不任區區憂慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
傳于宋知濂曰,禮房承旨馳詣弘陵,奉審摘奸,局內諸陵,一體奉審以來。
傳于李文會曰,右承旨馳詣宗廟永寧殿·景慕宮,奉審摘奸以來。
洪義浩啓曰,行大司憲李直輔,持平李德升在外,執義金孝眞,掌令沈厚鎭未肅拜,朴孝成,持平具明源呈辭,監察茶時之意,敢啓。傳曰,知道。
以校理姜浚欽,副修撰李東冕牌不進罷職傳旨,傳于宋知濂曰,只推。
傳于李文會曰,召對爲之。
傳于李文會曰,出宮門路,以協陽門爲之。
藥房口傳啓曰,孝安殿親享隔宵,聖慕將伸,而顧今風雪凝寒,凜如冬候,侵夜動駕,徹曉將事,實有違於聖人愼疾之道,區區下情,實不勝憂慮之至。伏況向日感候,纔幸平復,此時節宣之方,尤不容少忽。伏乞亟降攝儀之命,仰寬殿宮之惟憂,下副臣民之顒祝,千萬伏望,惶恐敢啓。答曰,知道。今日之候,雖如冬寒,來後之享,惟只春月,感候今則快復,不必爲慮,將事暫時親祼,何必有損?且時刻已到矣。
行左承旨洪義浩,右承旨李文會,左副承旨洪奭周,右副承旨柳畊等啓曰,伏以中月漸近,聖慕冞新,孝安殿親享隔宵,儀衛將戒,而顧今春候不適,寒事尙峭,竟夕風雪,無異隆沍,此時之觸冒勞動,侵夜將事,豈不有違於大聖人節宣之方乎?伏況殿宮惟憂之念,必當靡不用極,以殿下順志之孝,尤宜勉抑至情,仰體慈意,臣等職忝近密,不勝憂慮,玆敢聯貢愚悃。伏乞亟降攝儀之命,千萬至祝,惶恐,敢啓。答曰,親享已有成命,時刻將且近到矣。
李文會,以備邊司言啓曰,卽見公忠監司趙德潤狀啓,則以爲,道內牟還,只以應分之數,無路排比,每當春耕,輒多種子難辦之患,各衙門留庫中,限三千石加分事,請令廟堂,稟旨分付矣。牟還之每年加分,卽因民情事勢之不得不然,今此所請,亦不過多,依狀請施行事,分付,何如?傳曰,允。
左議政李時秀箚曰,伏以明日,孝安殿望祭,有親行之命,而雨後風氣,自朝乖常,尙庶幾晩後稍霽,今旣傍暮,愈益峭厲,殆無異於隆冬之節,此時勞動玉體侵夜將事,豈不萬萬悶迫乎?躬薦芬苾,雖出於無窮之聖孝,獨不思殿宮惟憂之念乎?玆敢忙陳短箚,仰瀆崇聽。伏乞聖明,更加三思,亟寢親享之命焉。取進止。答曰,省箚具悉卿懇。日候之不適,雖曰如寒,祭享之躬祼,已有成命,且祭享之餘日不多,使小子之孺慕冞新,當親行矣。仍傳于閔耆顯曰,此批答,遣史官,傳諭于左議政。
應敎金相休,校理任俊常,副校理金啓河·洪羲俊,修撰朴宗琦等箚曰,伏以孝安殿望祭親行,已有成命,仰惟我殿下,孝思出天,孺慕冞篤,大小享祀,罕有命攝,凡在臣隣,孰不欽仰,而第今春寒尙峭,日候不適,重之以風雪交作,無異嚴沍,此時離次,侵曉將事,其在保嗇聖躬之道,不瑕有欠?帝王之孝,不獨專尙於禮節,聖人之訓,亦嘗深愼於疾病,今若任情徑行,少失節宣之宜,則臣民之憂悶,姑無論,殿宮之貽憂,當如何哉?臣等忝在邇列,不勝區區憂慮,相率聯籲。伏乞聖明,更加三思,亟寢躬祼之命焉。取進止。答曰,省箚具悉。躬祼之成命已下,侍衛之班列將戒,春候之寒,雖曰如冬,一時之享,不必損傷矣。
丁卯二月十四日午時,上御誠正閣。召對入侍時,參贊官洪義浩持國朝寶鑑第六卷,檢校直閣洪奭周持國朝寶鑑第六卷,侍讀官金啓河持國朝寶鑑第六卷,檢討官朴宗琦持國朝寶鑑第六卷,假注書李止淵持國朝寶鑑第六卷,記注官崔鳳和持國朝寶鑑第六卷,記事官鄭觀綏持國朝寶鑑第六卷,以次進伏訖。上命開卷讀之。啓河讀自諭兩界,止著爲式。上曰,下番讀之。宗琦讀自命大學,止識治體者。上曰,參贊官讀之。義浩讀自夏四月中學,止逐年上聞。上曰,閣臣讀之。奭周讀自六年春三月,止校正之杖。上曰,注書讀之。賤臣讀自夏四月旱,止歲饑也。上曰,上番讀之。鳳和讀自十一月命行,止時務者以奏。上曰,下番讀之。觀綏讀自七年,止加定守墓。上曰,文義陳之。啓河曰,敎曰古者,上自王宮國都,下及閭巷,莫不入學以下諸條,祖宗朝盛際,化育人才,而士子之媒進躁競,至於如此,況近來乎?今之爲士者,未必擧皆如是,而試以科場一事言之,每當科時,百弊俱興,士習之不美,專由於此。昨年秋,自上飭敎截嚴,故卿士大夫,莫不戒飭子弟,試官亦皆悉心對揚,科場肅然,臣於其時,奉命關東,歸路見鄕儒之下去者,皆以爲,今番科擧,皆以公道,吾輩雖屈無限云,大抵功令之文,京鄕判異,鄕儒雖曰能文,而未嫺程式,京儒則雖或不逮,而工於繩墨,每一榜出,鄕人得參者,必遜於京儒,其勢然也。昔韓愈,文起八代之衰,而屢爲考官所辱,嘗與人書云,大慙者人以爲大好,小慙者人以爲小好,夫功令,韓愈之所慙也,豈可以程式之中不中,定其優劣而取捨哉?且人之賢否,不係於京鄕,如潘碩枰·丘從直之流,皆崛起遐鄕,蔚爲國朝名臣,雖以中國論之,南方則藻華有餘,北方則文辭不足,故皇明大學士楊士奇請於試券,先書南北二字者,亦以此也。大比當前,嚴飭有司,杜絶奸弊,恢張公道,俾有實效,是臣區區之望也。上曰,下番陳之。宗琦曰,聖祖命大臣以下,條陳謹天戒恤民隱切於時務者以奏,此尤切於後世之監法也。天之視聽,自我民視聽,則先知事天之道,然後能行恤民之政,而三代以後人辟,忽於事天之道,故恤民之政,亦無聞焉,可勝歎哉?蓋高高在上之天,宜若聲臭之窅漠,而惠迪從逆之間,吉凶之應,捷於影響,詩曰帝謂文王,又曰及爾出王,及爾出遊云者,有若起居出入之相隨者然,天人相與之機,甚可畏也。是以人君之事天,如孝子之事親,一念對越,罔敢或忽,嚴恭寅畏,天命是度者,殷中宗也,小心翼翼,昭事上帝者,周文王也。蓋或一念之未純,一事之失中,足以上干天和,故二聖人者,嚴恭焉小心焉,極其誠敬,克享天心,此殷周之所以郅隆也。逮至我朝,聖繼神承,治法政謨,尤謹於事天之道,而雖以今日自止中觀之,或以冬雨而下責躬之敎,或以夏旱而勤求言之諭,凡係雨暘燠寒風之一休一咎,莫不推驗於人事之得失,此政今日紹述之大要也。近日以來,春月已仲,風寒猶甚,日候之乖常,陽和之失節,誠非細憂,若以洪範庶徵推之,則曰謀時寒若,曰急恒寒若,今以某徵,應於某事,則殆近漢儒之傅會,而向來處分,卽擧國同聲力爭之事也。自上不謀於衆,斷然行之,前後擧措,忙遽急迫,氣像愁沮,群情抑鬱,臣恐大聖人作爲,有違於聰曰謀之義,而實有犯於曰急之戒也。天心仁愛,今日恒寒之咎,安知不由於此也?臣抱此憂愛,恒切耿耿,敢此仰達矣。上曰,參贊官陳之。義浩曰,今日進讀自止中嘉謨懿訓,何莫非鑑法體行之事,而上番玉堂所奏科弊申飭之說,亦好矣。目今急務,非但科擧之爲弊,以中廟盛際言之,湖堂肄業,所以勸奬朝士也,館儒講論,所以誘掖章甫也。我先朝,倣此制而設抄啓講製,遵是規而試泮儒課學,一代右文之化,寔爲千古盛事,今殿下,春秋鼎盛,聖學高明,遠法列祖之徽規,近述先王之成憲,以爲繼述作興之道,則非但文風士習之振作聳觀而已。在殿下親賢士聖益聖之工,其效亦不淺尠,伏願深留聖意焉。上曰,所奏好矣,當留念。閣臣陳之。奭周曰,中廟朝講伯兮陟岾二詩,因念塞上戍卒之寒苦有玆惻怛之恩諭,蓋惟憧憧之一念在於民生之疾苦,故觸處隨事,發見如此,而其於講讀之際,不徒於冊子上看過,必也推驗體行於實政實事者,尤有足以仰認,猗歟大哉,豈非今日之所當監法者乎?姑以目下言之,今春日候,過於寒冷,而今日風雪,尤爲乖常,雖曰春寒之異於冬沍,而蔀屋蓽門之下窮春生活,尤患其艱乏,短褐不足以掩體,樵蘇不足以煖堗,破窓漏屋,波咤號寒之狀,必多有不堪其苦者。我殿下,當此日講此章,誠能惻然興念於呵凍之赤子,上軫繼述之方,下推勤恤之念,使實惠實政,因此而益以下究,則臨筵講討,不歸於紙上之空言,惟願深加體念焉。上曰,所奏切實,當體念矣。上曰,今此卿大夫子弟,席父兄之勢,乘肥衣輕,年纔及冠,輒媒仕進之敎,誠爲切當,自古綺紈子弟,常患如此,故至有〈乘〉肥馬衣輕裘,揚揚過閭里,雖得市童憐,還爲識者鄙之語,此專在於上之導率,而何以則使無此弊耶?啓河曰,此則設爲學校,敎以禮讓,卽其本也,而自上若嚴飭卿士,使之敎訓,則亦豈不飭躬改行,痛革此習乎?是誠在於導率之地矣。上曰,冬月多雨以下諸條中側身修行,聞過樂改,爲弭災之方,故古先王之從諫如流,改過不吝者,皆爲後世所稱,何以則能側身修行,而聞過樂改乎?啓河曰,若謂某災之應某失,則誠有傅會之陋,而至於弭災之道,當以修德爲本,大易之恐懼修省,殷湯之改過不吝,此其可法矣。上命掩卷,仍命玉堂先退,又命退,承史以次退出。
上在昌德宮。停常參·經筵。
上詣孝安殿。望祭親行還內後,內閣·政院·玉堂·藥房口傳問安。答曰,知道。
藥房提調李始源,副提調閔耆顯啓曰,親行望祭,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝中氣候,何如?諸節益臻快復之慶乎?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
洪義浩啓曰,行大司憲李直輔在外,執義金孝眞,掌令沈厚鎭,持平李德升未肅拜,掌令朴孝成,持平具明源呈辭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
洪義浩啓曰,左副承旨洪奭周,今日不爲仕進,卽爲牌招,何如?傳曰,允。
傳于洪義浩曰,玉堂上下番,持國朝寶鑑入侍。
傳于洪義浩曰,左承旨入侍。
傳于李文會曰,右承旨入侍。
以左副承旨洪奭周牌不進罷職傳旨,傳于李文會曰,只推。
以慶尙監司尹光顔狀啓,固城縣人物渰死事,傳于柳畊曰,近日失火之報,殆乎連續,窮民棲遑之狀,不啻慘惻,乃於數日之間,不聞此報,心焉喜也。今於一時之渰,其數夥多,豈不矜乎?恤典之於元典加給,搜拯之尙未拯申飭,身還之若有者蕩減,埋掩之形止者登聞事,令廟堂,措辭分付。
宋知濂,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李文會,以兵曹言啓曰,傳曰,近日日氣,無異於嚴冬,入直軍兵,想不無懸鶉,三營入直軍卒,令本營知入,八門把守騎兵,令兵曹摘奸,至於城門,令各該營,審其呼寒之狀,以爲登聞之地事,命下矣。臣謹依下敎,卽使入直郞廳金洛龍,一一摘奸,則通化門騎兵二名,宣仁門騎兵一名,丹鳳門騎兵二名,景秋門騎兵一名,曜金門騎兵一名,合七名所着,俱未免單薄,故抄錄以入之意,敢啓。傳曰,知道。
李文會,以兵曹言啓曰,謹依下敎,薄衣騎兵七名處,各木一疋,去核二斤,袴子造給之意,敢啓。傳曰,知道。
李文會,以訓鍊都監言啓曰,謹依傳敎,本局所管內外入直軍及城門把守軍中呼寒之類,定送將校,一一看審,則只有金虎門軍崔敏岳一名之意,敢啓。傳曰,知道。
李文會,以禁衛營言啓曰,謹依傳敎,分送將校於闕內外入直處所及字內城門,一一看審,則其中衣薄最可矜者,銅龍門入直鄕軍李用乙,西營入直鄕軍孫巖右,新營入直鄕軍方元石,昭義門把守軍李得麟,合爲四名之意,敢啓。傳曰,知道。
李文會,以御營廳言啓曰,謹依傳敎,本廳各處入直京鄕軍兵及字內都城門把守軍卒等,定送將校,一一看審,則尙多冬衣之着,別無呼寒之類矣,敢啓。傳曰,知道。
刑曹啓目,禁漏官崔元柱,誤打更漏罪,旣已遲晩,自臣曹,考律重勘,何如?判付啓,今番特爲分揀,來後各別小心事,申飭爲良如敎。
孝安殿親行望祭敎是時,亞獻官光恩副尉金箕性,終獻官西春君爗,贊禮禮曹判書曺允大,典祀官奉常正金孝秀,宮闈令尙膳曺壽喆,執禮副應敎朴宗薰,執尊應敎金相休,大祝副校理洪羲俊,祝史校理任俊常,齋郞修撰朴宗琦,盥洗位直講鄭翼邦,禮曹正郞辛碩林,爵洗位兵曹佐郞李希祖,典籍金宗文,亞終獻盥洗位典籍劉㵙,贊者引儀趙明益,引儀成海默,謁者兼引儀鄭在翼,兼引儀崔好鎭,贊引兼引儀李沃,假引儀沈憲永,祭監監察梁奭觀,監察許。
丁卯二月十五日子時,上詣孝安殿。望祭親行入侍時,行都承旨閔耆顯,行左承旨洪義浩,右承旨李文會,左副承旨洪奭周,右副承旨柳畊,同副承旨宋知濂,假注書洪晩燮·李止淵,記注官崔鳳和,記事官鄭觀綏,檢校直閣沈象奎,待敎朴綺壽,以次侍立,時至,通禮跪啓外辦,上具淺淡服·翼善冠·烏犀帶·黑皮靴,乘輿出宣化門,藥房提調李始源進前曰,日候甚寒,侵夜勞動,聖體若何?上曰,一樣矣。仍命書傳敎曰,禁漏法意,何等至重,祭享時刻,尤宜審愼,而今日更漏誤打,當該禁漏官,事過後,令攸司科治,由協陽門·銅龍門,至崇化門,通禮啓請降輿,上降輿入齋殿敎曰,入齋室後問安,勿爲之。出榻敎諸臣侍立,時至,通禮啓請行禮,上出幄次,通禮前導,上入詣版位,贊禮啓請俯伏哭,上俯伏哭,贊禮啓請止哭興四拜興平身,上止哭行四拜禮,贊禮導上詣盥洗位,上行盥洗訖,贊禮導上詣尊所,畊酌酒,奭周受酒,上仍詣神位前,贊禮啓請跪,上跪,耆顯奉香,知濂奉爐,贊禮啓請三上香,上三上香,贊禮啓請執爵獻爵,義浩奉爵以進,上執爵授文會,奉奠于靈座前,贊禮啓請俯伏興少退跪,上俯伏興少退跪,大祝洪羲俊,跪讀祝文訖,贊禮啓請俯伏興,上俯伏興,贊禮導上降復位,亞獻官光恩副尉金箕性,終獻官西春君爗,以次行禮如儀訖,贊禮啓請俯伏哭,上俯伏哭,贊禮啓請止哭興四拜興平身,上止哭行四拜禮,贊禮導上詣望燎位,燎畢,贊禮啓禮畢,仍導上還齋殿,敎曰親祭罷後問安,勿爲之。出榻敎諸臣侍立,少頃,通禮啓外辦,上出齋殿乘輿,左議政李時秀進前曰,如此風寒之中,侵夜勞動,聖體若何?上曰,一樣矣。仍由銅龍門·協陽門·宣化門還內,諸臣以次退出。
丁卯二月十五日午時,上御誠正閣。玉堂上下番持國朝寶鑑入侍,左承旨同爲入侍時,行左承旨洪義浩,右承旨李文會,假注書李止淵,記注官崔鳳和,記事官鄭觀綏,檢校待敎朴宗薰,侍讀官金啓河持國朝寶鑑第六卷,檢討官朴宗琦持國朝寶鑑第六卷,以次進伏訖。上曰,院中如有公事,注書出去持入,可也。賤臣承命持入。上命開卷讀之。啓河讀自八年春正月,止徒流以下罪。上曰,下番讀之。宗琦讀自二月敎曰,止易相哉。上曰,左承旨讀之,義浩讀自國朝寶鑑卷之十八,止留疏政院。上曰,右承旨讀之。文會讀自以趙光祖爲正言,止減所饋。上曰,趙光祖,是別號靜菴者乎?文會曰,然矣,而從祀文廟矣。上曰,閣臣讀之。宗薰讀自學校風化,止知道者。上命陳文義。啓河曰,中廟下敎中,敎養人材,爲國先務者,臣不勝欽仰萬萬,祖宗盛際,治法政謨,史不勝書,而未嘗不以敎養人材爲急務,故國朝人材之盛,實是培育之效,逮至先朝,尤嘗致勤於樂育之道,泮儒之講製,抄啓之課試,莫非鼓舞作成之意,其時右文之化,至於庠舍不能容,朝士平居,亦不離書冊,猗歟盛哉?夫春秋敎以詩·書,冬夏敎以禮·樂,敎養之術也。成人有德,小子有造,敎養之效也。朱子曰,善御治者,以成就人材爲急,先儒云愛養人才爲國取用,商周之盛,亦有九德咸事,三宅籲俊,思皇多士,生此王國之美,樂育之效,蓋如是矣。目今人材,雖曰漸不如古,若培養得其道,豈無作成之美哉?唯願殿下,法祖宗美規,以爲敎養之方焉。上曰,下番陳之。宗琦曰,臣於先正臣趙光祖事,有不勝愚衷自激者,敢此仰達矣。蓋趙光祖,爲吾東道學正宗,而値中廟盛際,明良相會,契合甚隆,自任以堯·舜君民,三代之治,指日可期,而忽被群小輩讒間,使不得展其事業,觀於愛君如愛父之詩,其志可見,到今志士之恨,容有極哉?其後儒賢,爲懲於此,每多退托難進,馴至于今,士氣消磨,名賢罕出,若自上,扶植士氣,培養賢才,勿求士於俗臼之中,必得如趙光祖之道德經綸者專用之,彙征之美,亦將復見於今日,伏願深留聖意焉。上曰,雕文刻鏤,傷農事者也,錦綉纂組,害女工者也。農事女工,民生之本,雕刻錦繡,奢華之具,而每多捨本趨末之患,何以則使無此害乎?啓河曰,一夫耕百人食之,一婦織百人衣之,衣食之艱難,有如是,而其害,專由於務尙奢侈,競服綺羅之致,若自上,崇尙節儉,勸課農桑,則豈至有害乎?上曰,左相宋軼,因臺諫言服罪,其時官師相規之美,可見矣。上敎云豈以此易相哉?其敬待大臣之意,亦可見矣。卽此一事,多有可觀者矣。啓河曰,諫官則敢言,大臣則自服,自上則優待,一事數美,誠如聖敎,古者諫官言及乘輿,則至尊包容,言及廟堂,則大官樂聞,初無因其言爲嫌之事,故參判臣金誠一,嘗以正言入侍,宣廟下敎曰,近有賄賂公行之弊,誠一對曰,大臣亦未免受賂矣。左相盧守愼曰,臣之戚屬爲守令者,遺一貂皮背子於臣老母,臣不能却,臺諫言是也。誠一之敢言不避,守愼之受以爲過,可見祖宗際美事矣。上曰,古有銓官,以初仕落點事,有憂歎之言,或見於野史否?啓河曰,仁廟朝,故相臣吳允謙,爲吏判時,參奉首擬吳姓人,上,下詢,知其爲吏判族屬,果爲點下,允謙愀然涕泣,上問其故,允謙對曰,臣私於貧族,擧而擬之,殿下私於銓官,問而點之,是上下俱未免循私也,如此而國安得爲國乎?上命掩卷,仍命玉堂先退,義浩·文會,分讀公事。上曰,幸行時兵曹節目,注書出去持入。賤臣承命持入,命文會讀奏。上曰,今日坐直誰也?文會曰,小臣與右副承旨柳畊,當爲坐直矣。上命退,諸臣退出。
丁卯二月十五日未時,上御誠正閣。左承旨·右承旨入侍時,行左承旨洪義浩,右承旨李文會,假注書李止淵,記注官崔鳳和,記事官鄭觀綏,檢校待敎朴宗薰,以次進伏訖。上曰,俄者人物渰死狀啓,是慶尙道啓乎?義浩曰,然矣。仍讀奏平安道罪人到配狀啓及刑曹啓目,上命書啓目判付,敎曰,春寒亦有輕囚保放之例乎?義浩曰,未詳其前例有無矣。上命書傳敎曰,近日日氣,無異於嚴冬,入直軍兵,想不無懸鶉,三營入直軍卒,令本營知入,八門把守騎兵,令兵曹摘奸,至於城門,令各該營,審其呼寒之狀,以爲登聞之地。仍敎曰,卽爲出給頒布,可也。賤臣承命出傳,還入進伏。上曰,昨日院議,誰所作乎?義浩曰,諸承旨相議所作矣。上曰,堂箚誰所作乎?筆則似是朴宗琦筆也。想其爲注書時,筵說所書,嘗如是矣。義浩曰,朴宗琦昨日入直,似當書之矣。上曰,上番出去,俄者慶尙道人物渰死狀啓持入,而狀啓若已下備局,則俄下傳敎持入,可也。鳳和出去,持俄下傳敎還入,奏曰,狀啓則已下備局云矣。命文會,讀奏內下公事,敎曰,此後諸承旨持公事入侍時,其日朝報,坐直下位承旨持入,若至巳時,無入侍命,則直入,可也。仍還下俄下傳敎,命書傳敎曰,藥房問安,自明日勿爲之。又命書傳敎曰,當該承旨推考。義浩讀奏工曹別單啓目奏曰,奏御文字,何等審愼,而工曹啓目中公忠道,誤書以忠淸道,事甚未安,當該工曹堂上推考,何如?上曰,依爲之。出擧條上曰,工曹所供炭燒木,元供外,有今番移屬者,出去後,各殿宮每年進排元供及移屬數爻,使之書入,可也。義浩曰,竝減下數爻書入乎?上曰,更待下敎書入,可也。又敎曰,公事判付,出去書之,可也。又敎曰,坐直承旨入侍,如有公事,使之持入也。賤臣承命出傳,還入進伏。宗薰曰,公事出納,有所做錯,右承旨李文會推考,何如?上曰,依爲之。出擧條右副承旨柳畊,追入進伏。上曰,有何公事乎?畊曰,廣州留守還營狀啓也。上曰,廣留去十二月誕日時上來,而何故尙在耶?畊曰,有病而未及下去云矣。上曰,右副承旨,何年登科乎?畊曰,甲辰年慶科時登第矣。上曰,今番亦當有慶科乎?義浩曰,丙申年例,則設科取稟,而有待下敎之命,後因不行矣。上曰,今番放未放,當爲兩次乎?義浩曰,然矣。王大妃殿進御加味六君子湯五貼製入。出榻敎命閣臣先退,又命退,承史退出。
上在昌德宮。停常參·經筵。
李文會啓曰,行大司憲李直輔在外,執義金孝眞,掌令沈厚鎭,持平李德升未肅拜,掌令朴孝成,持平具明源呈辭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,左副承旨洪奭周,今日不爲仕進,卽爲牌招,可如?傳曰,允。
傳于李文會曰,召對爲之。
以左副承旨洪奭周牌不進罷職傳旨,傳于李文會曰,只推。
傳于宋知濂曰,留院上疏入之。
宋知濂以奉常寺都提調意啓曰,祭享所用春等中脯三百四十六貼八條,今二月十六日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
李文會,以都摠府言啓曰,今日入直內三聽武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李文會,以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
李文會,以訓鍊都監言啓曰,謹依下敎,金虎門入直呼寒軍崔敏岳處,木綿一疋,去核二斤,依例題給之意,敢啓。傳曰,知道。
李文會,以禁衛營言啓曰,謹依下敎,本營衣薄軍銅龍門入直鄕軍李用乙,西營入直鄕軍孫巖右,新營入直鄕軍方元石,昭義門把守軍李得麟等處,各木一疋,去核二斤,考列分給之意,敢啓。傳曰,知道。
李文會,以摠戎廳言啓曰,本廳中軍李海愚,身病猝重,勢難察任,改差,何如?傳曰,允。
應敎金相休疏曰,伏以忱誠上格,天心垂隲,惠慶宮患候,日臻康復,歡欣慶忭,大小同情。仍伏念臣之於君,猶子之於父也,故子之事父也,父若有過,則子必諫之,諫之而不聽,至或怒不悅而撻之流血,不弛孝敬之心,繼之號泣而隨,必也致其父於無過,免得罪於鄕黨而後已,臣之事君,亦猶是也。今其君,有非常之過擧,而爲臣子者,諉之以事屬過境,緘默不言,是豈愛君如愛父之義乎?嗚呼,莫嚴者義理也,莫重者隄防也,天地之所以高下,宇宙之所以枝柱,綱常之所以立,敍秩之所以行,皆是物也。迺者殿下,欲屈王法而伸曲恩,咈公議而行私志,震之以雷霆之怒,摧之以霜雪之威,至於爭執之大臣,奔逬出城,覆難之承宣,相繼投荒,臺臣請見則斥之,儒臣求對則遞之,以致空朝廷無人,然後遂乃假虛號於蠢騃無知之一武夫,破鐵案於罪關宗社之一妖孼,而所謂義理也隄防也,蕩然潰決,無復餘地,而使志士墮心,忠讜杜口,殿下何快於是而爲此擧乎?殿下果以今日廷臣,謂皆不足與議於刑政,而有一北所衛將,則足以謀王體斷國論,而無所事於匡弼繩糾之臣耶?如或不然而徒取其鄙微愚劣,惟上所命,不敢違拒,則雖有大於此之過擧,朝廷公議之外,慌怯承奉者,不患無一衛將矣,此豈非日後無窮之憂乎?慈候彌留,上下焦遑,當是時也,苟可以少致慰悅,宜無所不用其極,斷斷聖心,亶出於此,而第伏惟念孝莫大乎喩親於道,誠莫至乎使親無過,殿下倘於其時,婉辭積誠,致慈心之感回,俾王章而無屈,則豈不愈光於聖德,冞彰於睿孝,而顧乃力戰沸騰之輿議,必反難貰之公案,使當者舊罪宿慝,申播於疏章,重喧於擧世,其所以仰慰之計,適足爲貽戚之端,以殿下英聖,何不念及於此也?至若躬迎之擧,又何爲此萬萬無前之事也?殿下雖以禮迎二字,防人之口,而竊稽往牒,則惟成王親迎周公外,歷代人君絶無行之者,其不可容易爲之也審矣。且勉出大臣,何患無其道,而輕損至尊之體貌,過隆絶無之曠禮,使當之者驚惶震懍,逃遁不得,顚踣奔走,頓首請罪,此果爲禮待之道乎?況人君行止,不同匹庶,必也吉日預卜,法駕夙戒,使四方萬民,曉然皆知某日以某事幸某處,而鸞和之音,羽毛之美,莫不欣動瞻聆,此所謂一游爲度者也。今於暮夜之間,忽降動駕之命,鑾蹕未暇淸道,儀衛未及成列,而玉趾已出闕門,物情駭惑,滿城驚沸,此豈太平無事時氣像耶?古昔明王之將有事也,雖龜筮協從,必待卿士從庶民從,而爲大同之論,然後始敢行之,今則卿士庶民,咸曰不可,而殿下排衆議仗獨見,斷然行之而不少疑難,此已非先王捨己從人之義,而又竊伏覩於近日諸疏批旨,則竝與向來溫諄之辭氣而無之,乃反有訑訑拒人之意,此不幾於文過而護非乎?過而能改,則過不爲過,而文之則成,非而能覺,則非不爲非,而護之則遂,故文過則朝無救過之人,護非則廷無矯非之臣,如是而能爲國者,未之有也。此臣所以繞壁彷徨,夜不能寤者也。嗚呼,殿下愛臣如子,而臣不能導殿下於無過之地,則是臣愛殿下不如父,而辜負殿下慈覆之恩也。臣雖無狀,豈忍爲此乎?玆敢披歷肝血,仰干崇嚴,倘蒙殿下,恕其狂僭而持賜採擇,則雖死之日,猶生之年也。抑臣於本館校理臣姜浚欽疏語,有不容泯默者,玆又尾陳焉。往在乙丑七月間,有疏放諸罪人之命,臣於其時,與浚欽,俱帶館銜,而臣則適苦暴泄,委頓在家,浚欽以上番,見直本館矣。當日日暮後,浚欽送書于臣曰,俄者自上,下疏釋傳敎,館僚方擬陳箚,其中可合爭執者,指摘某某人錄送云云,故臣答書大意若曰,堂箚體段,異於臺疏指摘云云。愚意則不以爲然,須以諸罪人罪名各有輕重,負犯亦有淺深,不可一例疏釋,亟收成命,而更詢大臣,博採物議,可放者放之,可仍者仍之,可移者移之,不着毫分私意,一遵擧世公論,則可以不乖於刑政,而有光於盛德之意陳箚,恐爲允當,絶勿生異論,必以此書所報者,檃括修箚爲好云,而書末當付,不啻申申矣。其翌朝,見所謂箚本送示者,則其所拈出者,旣多乖當,而如玄重祚·鄭彦仁,則反不擧似,一反臣書之意,而臣名亦在聯參之中,故臣不勝駭異,遂力疾赴職,面責浚欽,則以爲來書之意果好,而畢竟未用,可恨云云,而臣於伊日,適又以事往政院,則院中諸臣,已聞臣作書之事,問其書意,故臣略誦其槪,則皆以爲如是措語,甚得堂箚之體,其不用之意,未可曉云矣。其後亦多來問者,故臣輒遽實答之,以次相傳,喧藉人口,臣之與浚欽不同,雖謂之世所共知,或不是過語,而今浚欽之疏曰,僚議詢同,所謂詢同者,無一人異辭之謂也。未知其時,與何僚相議停當,而臣則初不參席與聞,旣又書挽面責,而且以臣所知者言之,僚員中李惟命,亦有故未參,然則其可曰無一人異辭乎?彼雖急於掉脫,爲此漫漶牽連之說,而是豈告君以實之道乎?溺水者援人,本出於藉人冀助,而不知援愈多而身愈重,身愈重而溺愈深,其所以求賴者,正所以促陷,則已不可稱智,而況初不近水,坐在平陸,又大聲疾呼而戒其跌足者,亦欲援而同入於水,其情則可謂哀哉,而其計則亦云疎矣。固當付之一哂,不足呶呶,而彼旣混淪說去,則亦不可默而不辨,故敢又附陳於黈纊之下。伏乞聖明,俯垂睿照,持賜鑑別,仍治臣瀆擾之罪,以肅朝綱焉,臣無任云云。省疏具悉。向日之處分,豈曰文具而掩非之辭敎乎?大臣之躬迎,亦由禮使而敬待之道理也。子則曰是,群臣曰咈,與其自善也,不若虛受也。虛受之量,古今之大德,受納之美,君臣之盛事,予當受而服行,聽而採用,至於姜浚欽詢同云云,其言誠妄矣。爾其勿辭察職。
丁卯二月十六日辰時,上御誠正閣。召對入侍時,參贊官李文會,持國朝寶鑑第六卷,侍讀官金啓河,持國朝寶鑑第六卷,檢討官朴宗琦,持國朝寶鑑第六卷,檢校待敎朴宗薰,持國朝寶鑑第六卷,假注書李止淵,持國朝寶鑑第六卷,記事官李若洙,持國朝寶鑑第六卷,記事官鄭觀綏,持國朝寶鑑第六卷,以次進伏訖。上命開卷讀之。啓河讀自六月朔,止學問者爲多。上曰,下番讀之。宗琦讀自生員奉天祥,止干祿云。上曰,參贊官讀之。文會讀自咸陽人,止多進言者。上曰,閣臣讀之。宗薰讀自持平韓忠,止正大之事。上曰,注書讀之。賤臣讀自秋八月,止有是命。上曰,上番讀之。若洙讀自九月,止從祀文廟。上曰,下番讀之。觀綏讀自上銳意,止升之大學。上曰,文義陳之。啓河曰,六月朔此段曰,上銳意求治,力行古禮。又曰,得於學問者爲多,我聖朝學問緝熙,治敎休明,慨然以唐虞三代之聖自期,而其本則在於銳意力行,夫銳意者立志也,力行者實踐也。志不銳則學不篤,行不力則治不成,以言乎治道,則論語曰,無爲而治者,其舜也與,夫何爲哉?恭己南面而已矣。舜之爲治,似若無爲,而考之舜典,則自愼徽五典以下,至黜陟幽明,莫非有爲也。夫子此訓,特以承堯之後,得人任職,故只言其功化之盛而已。今我殿下,於爲治之道,未嘗大振作大奮發,豈不有欠於銳意力行乎?以言乎講學,則書曰,予小子舊學于甘盤,以君奭考之,在高宗時,有若甘盤,不言傅說而言甘盤,則其賢可知也。以高宗之聖,又學于甘盤,其所成就,當如何,而猶且謙沖退托,至曰曁厥終罔顯,其學問之篤,卽此可知,而傅說,又以念終始典于學,爲對揚休命之宗旨,可謂知所先後矣。學問之工,最忌間斷,一有間斷,鮮克有終,此傅說所以必以終始二字,爲典學之本也。殿下近日,以來頻御法筵,連行法講,召對別講,在外聽聞,孰不欽仰攢頌,而臣竊覸昨年,春夏則筵講頻開,秋冬以後,則開講絶罕,未免間斷,伏願今年則以昨年爲戒,愼終如始,一念典學焉。上曰,下番陳之。宗琦曰,咸陽人金仁範疏,請遵呂氏鄕約,以變風俗,聖祖敎若曰,本源不立,末流難救,端本淸源之道,予與大臣,當任其責,大哉此敎,實爲萬世之柯則也。夫本源者,卽君心之謂,而君心萬化之本,本原旣立,則下民觀感傚法,自有不期然而然者,雖不待呂氏鄕約,而自可致移風易俗之美矣。若不留意於本原之地,而徒規規於施措之末,則天下百千萬事事物物,其將不勝其整頓,安可望陶鑄一世,回澆反淳之效乎?然則爲治之要,不外乎端本淸源四箇字,而實是千古帝王相傳之心法也。臣伏覩近日傳敎下者,每以諸道民生被傷水火啓聞,殆乎相續,隱恤之典,惻怛之意,藹然於辭敎之間,此誠堯·舜之心,臣等方欽仰攢頌,而但爲民惻怛之心,不但在於道啓登覽之時,而雖於居常無事之時,恒存此心,恐懼警惕,則其於涵養本原之工,亦不謂無助矣。昔宋相李沆,每以四方水旱盜賊之狀,建白於上,同列咎之。沆曰,人主一日,不可不知憂懼,時人以爲知體,臣則以爲李沆,欲使人主之心,不得一日放肆者,眞知成就君德之要法也,竝加體念,區區之望也。上曰,參贊官陳之。文會曰,上番以典學仰勉,下番以本原上工夫敷陳,其言皆好矣。宋臣之言曰,欲法堯·舜,當去祖宗,以今日自止觀之,字字句句,無非後嗣王監法處,伏望體念焉。上曰,閣臣陳之。宗薰曰,上番學問之奏,下番本原之說,皆甚好,其實則一致也。蓋萬事悉出於本原,而本原之工,惟學問而已。此時明良相遇,銳意求治,一政一令,皆以三代爲期,數歲之中,風俗於變,至於男女異路,古道之可復,此亦可見矣。苟求其要,則亶在於爲萬民先一句,夫言敎不如身敎,上行必有下效,凡我之所求於人者,勿先責人,而以身先之,則此爲導率之要道,端本淸源之敎,蓋亦指此也,故堯·舜率天下以仁,而民從之。季康子,問使民敬忠以勸,夫子答以臨之以莊則敬,孝慈則忠,擧善而敎不能則勸,此之謂有諸己而後求諸人也。今殿下,如欲興右文之治,則先自聖學上加勉,勤敏篤實,以示上心之所好,眞實在此,然後下必翕然向學矣。如欲務農桑之本,則先講耤畝之禮,親恤耕耘之勞,凡細民沾塗之苦,若己當之,然後民必勸於本業矣。欲禁閭里奢麗之風,則自宮中而崇節儉之德,欲矯臣下虛僞之習,則自上心而務誠正之道,事事物物,反求諸己,以爲天下倡,則自然有興起激勸鼓舞振作之效矣。此爲自古致治之要領,亦是今日監法之肯綮,伏願深念聖意焉。上曰,自止中句句字字,無非監法處,別無文義之問難,而參贊官所奏儘好,其云欲法堯·舜當法祖宗者,盡在此書矣。啓河曰,誠如聖敎矣。上之所以圖治,下之所以贊治,皆以三代爲言,若爲治而不法三代,則皆苟也。當時治化之隆,如彼其盛,幾及三代,而不幸奸凶惎間,竟未成陶鑄之治,至今爲志士之恨,此書所載,無非盛德至善,講筵自止,不必多爲,逐段體認,隨事監法,是臣區區之望也。上曰,所陳好矣,當留念。上命掩卷,仍命玉堂·閣臣先退,又命退,承史退出。
上在昌德宮。停常參·經筵。
藥房副提調閔耆顯啓曰,伏未審日間,聖體若何,寢睡·水刺之節,何如?惠慶宮調攝中氣候,何如?臣率醫官入侍,詳承症候爲宜,臣不任區區憂慮,敢來問安,竝此仰稟。答曰,知道。惠慶宮氣候,漸向差勝之效,益臻康復之慶,卿不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
李文會啓曰,行大司憲李直輔在外,執義金孝眞,掌令沈厚鎭,持平李德升未肅拜,掌令朴孝成,持平具明源呈辭,監察茶時之意,敢啓。傳曰,知道。
柳畊啓曰,明日常參·經筵,取稟。傳曰,停。
李文會啓曰,來二十一日朝參日次矣,敢稟。傳曰,停。
柳畊啓曰,來二十一日輪對日次矣,敢稟。傳曰,當次人後日次待令。
傳于柳畊曰,在院承旨入侍。
傳于李文會曰,召對爲之。
兵曹,以申鴻周爲摠戎中軍。
李文會啓曰,假注書洪晩燮,身病猝重,勢難察任,今姑改差,何如?傳曰,允。
丁卯二月十七日辰時,上御誠正閣。在院承旨入侍時,右承旨李文會,左副承旨洪奭周,右副承旨柳畊,假注書洪晩燮·李止淵,記注官安以鼎,記事官鄭觀綏以次進伏訖。上曰,公事勿爲讀奏,直入,可也。文會讀內下公事,讀未畢,敎曰,勿爲讀奏,判付出去書之,可也。仍命退,承史以次退出。
丁卯二月十七日未時,上御誠正閣。召對入侍時,參贊官李文會,持國朝寶鑑第六卷,檢校直閣洪奭周,持國朝寶鑑第六卷,侍讀官任俊常,持國朝寶鑑第六卷,檢討官朴宗琦,持國朝寶鑑第六卷,假注書李止淵,持國朝寶鑑第六卷,記注官安以鼎,持國朝寶鑑第六卷,記事官鄭觀綏,持國朝寶鑑第六卷,以次進伏訖。上命開卷讀之。俊常讀自敎曰巫覡,止其令罷之。上曰,下番讀之。宗琦讀自冬十月,止令直宿。上曰,參贊官讀之。文會讀自十一月,止治民之術。上曰,閣臣讀之。奭周讀自十二月,止所未有也。上曰,注書讀之。賤臣讀自命戶曹,止一日一升。上曰,上番讀之。以鼎讀自閏月,止副應敎。上曰,下番讀之。觀綏讀自命以童蒙,止終身之學也。上曰,文義陳之。俊常曰,大司諫李成童,上疏陳戒,聖祖批旨若曰,敬天勤民求賢,又以任賢勿貳去邪勿疑爲敎,此乃後王監法處也。夫爲治之道,只在於得賢,而不委任則無以責其效矣,不去邪則不能安於朝矣。是故孟子曰,不信仁賢,則國空虛,蓋得賢而不信任,則與無賢等耳。大學曰,見不善而不能退,退而不能遠,過也。此深惡而痛絶之辭也。世之人君,孰不欲任賢去邪,而端方正直之士,難進而易退,承順側媚之人,苟容而固寵,故䜛言易間,大姦似忠,以至於君子日退而小人日進矣。苟求其勿貳勿疑之道,則惟在於人主之明斷而已。明則察其賢否,而䜛間不能間矣,斷則嚴於嫉惡,而佞徒自可遠矣,而明與斷,亦自無私中出來矣。伏願此等處深留聖念焉。上曰,下番陳之。宗琦曰,上番所奏得賢之說,誠爲今日急務也。此時聖祖,勵精圖治,至誠求賢,如趙光祖·奇遵諸賢,布列朝廷,訏謨嘉猷,日陳於前,而外此名臣碩輔,磊落相望,人才之蔚興,未有盛於此時也。於是乎聖祖翕受敷施,至誠開納,不但開納而止,亦卽採用其言,當是時也,嘉言罔伏,群策畢擧,而聖心不自滿假,求賢之誠,去益如渴,至於大司諫李成童疏批若曰,求賢之誠未盡,故賢者隱於山林,靜言思之,咎悔實多,恐遺賢之嘉遯,而至聖躬之自責,如是而治敎安得不隆盛乎,賢者安得不樂用乎?大抵上天不能獨運其化,人君不能獨理其政,以堯·舜之聖焉,而得皐·夔·稷·卨,然後能致唐·虞之隆,以湯·武之哲焉,而有伊·虺·周·召,然後能成殷周之盛,故雖有聰明睿智之君,而必得承弼之臣,然後可以共理天職,未有有君無臣而能致其治者,古昔聖王之急於求賢者此也。若以今日言之,人材雖曰眇然,天生一代之才,足了一代之事,則如己卯諸賢,不可復得於今日云爾,則是誣一世也。然而朝廷之上,考其經綸事業,無一髣髴於前哲,則雖曰有之,臣必謂之無也。雖以目今經筵言之,如臣魯莽,猥備顧問,應文備數,尋行數墨而已,安可望裨益聖學乎?顧今求賢之方,不啻如渴而已,尤當汲汲,而臣側聽近日,未聞有自上旁求遺逸愼擇賢才之政,如是而衆職豈不瘝曠,庶事豈不叢脞乎?伏願繼自今,申飭方岳之臣,至誠招徠,雖於在廷之臣,聽言考行,辨別賢愚,以至正大公之鑑衡,量才而授職,則人材之盛,何必多讓於古昔也?臣伏覩近日言事之章,聖批下者,虛受之德,與聖祖一揆,若使左承旨李耔,在於今日,必屢發至哉?王言之歎矣。然而只見虛受之美,而未聞採用之擧,所貴乎虛受者,將以採用也。徒有虛受之名,而無採用之實,則雖使趙光祖諸賢,在於筵席,日陳嘉謨,徒歸於空言,賢者豈肯爲用哉?今欲求賢,則必自擇蕘始,伏願深留聖意焉。上曰,參贊官陳之。文會曰,上下番旣詳陳,臣則別無可達之辭矣。上曰,閣臣陳之。奭周曰,上下番俱以求賢仰奏,其言儘好矣。我朝求賢之路,有遺逸之抄選,有徑行之剡擧,有太學薦,有道薦,有鄕薦,蒐羅之道,若是其廣,而猶以爲不足也。時下絲輪,旁求隱淪,又使奉命之臣,隨聞薦進,其汲汲如渴之誠,有如此者,斯乃我朝家法也。挽近以來,古法雖在,而如道薦鄕薦之擧,有名而無實,徑行之剡擧,隱淪之旁求,竝與其名而不復聞者久矣。後世人才,固不如古,而其所以求之者,又如是其疎略,只欲以科擧一路,爲登崇俊乂之階,無怪其不得賢也。旣不能得賢而任之,則世道之日卑,民生之日悴,治法政謨之日趍日下,固其勢也。俄者儒臣,仰勉以如渴之誠者,儘合體念,臣無容更贅,而今此聖祖下敎中,先試守令抄選之事體旣重,當之者,又輒逡巡而難進,故昔在先朝,每令中外之臣,各擧所知,名之曰宣召人,輒先試以蔭仕,授以民社之任,以觀其績庸,下旣無難進之義,上可收器使之效,而其有顯異之績者,又漸次拔擢,雖置之顧問匡弼之任,無所不可。今若因先朝所已行之規聖祖所欲試之敎,而先加推行,見諸實事,則亦蒐羅人才之一道也,願加留意焉。上曰,上下番所奏皆好,閣臣亦以求賢爲言,而其中敬天勤民四字,最切於國家安危之機,何以則少無忽於敬勤之政,而久久遵行耶?俊常曰,人君之道,莫大於敬天勤民,而天人一理,上下無間,故天無一日而不佑聖人,聖人無一日而不事天,而勤民之意,亦在其中,然而敬天勤民之方,亦惟在求賢,而專係人主方寸之間矣。上曰,今日自止中諸條,有闢異端明正道之敎焉,有勤典學備顧問之事焉,有試守令進賢臣之擧焉,有虛己納諫之誠焉,有恤民訓蒙之政焉,盛德至善,無非監法處,別無他文義之問難矣。仍命掩卷,又命玉堂先退,敎曰,再昨下敎後,藥房今日又爲問安何也?文會曰,逐日問安之餘,若有停止之敎,則例爲間日問安云矣。命書傳敎曰,藥房間日問安,自明日勿爲之。仍命退,承史退出。
上在昌德宮。停常參·經筵。
宋知濂啓曰,明日常參·經筵,取稟。傳曰,停。
洪義浩啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
洪晩燮改差,代以曺錫正爲假注書。
傳于宋知濂曰,召對爲之。
洪義浩啓曰,行大司憲李直輔在外,執義金孝眞,掌令朴孝成·沈厚鎭,持平具明源·李德升牌不進,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,執義金孝眞,掌令朴孝成·沈厚鎭,持平具明源·李德升牌不進罷職傳旨,傳于洪義浩曰,只推。
傳于洪義浩曰,坐直承旨入侍。
宋知濂,以弘文館言啓曰,校理姜浚欽,副校理李東冕,旣有只推之命,竝卽牌招察任,何如?傳曰,允。
宋知濂,以弘文館言啓曰,副校理金啓河,連呈辭單,不爲行公,修撰金履載,自鄕上來云,竝卽牌招察任,何如?傳曰,允。
以副校理金啓河,修撰金履載,副修撰李東冕牌不進罷職傳旨,傳于宋知濂曰,只推。
宋知濂,以禮曹言啓曰,寧陵程道稍遠,陵官例爲前期受香,而若値兩享日字相値之時,則兼受香祝,已有定式矣。本陵忌辰祭在今二十四日,寒食祭在今二十九日,計其日字,似難斡旋,今亦依前例,兩祭香祝,同時受去之意分付,何如?傳曰,允。
李文會,以兵曹言啓曰,卽接慶熙宮衛將承光烈牒報,則北所前柏木一株,因風折落云,令該所依例斫去之意,敢啓。傳曰,知道。
李文會,以兵曹言啓曰,同知中樞府事金載恒,五衛將李瑩·李洛,文臣兼宣傳官朴宗臣,俱以身病猝重,時月之內,無望供職,呈狀乞遞,實病旣如此,則不可强令察任,竝改差,何如?傳曰,允。
李文會,以訓鍊都監言啓曰,卽接西道參軍鄭弘德牒報,則以爲本局字內白虎亭近處,顯有虎跡云,故卽遣將校,詳細摘奸,則果如所報矣。城內虎患,極爲驚心,善放砲手五十名,將校率領,另加搜捉,而依前例,亦令禁衛營·御營廳,竝力行獵,何如?傳曰,允。
李文會以禁衛營·御營廳言啓曰,白虎亭近處有虎跡,令禁衛營·御營廳竝力行獵事,自訓鍊都監草記蒙允矣。善放砲手各五十名,將校率領,合力行獵之意,敢啓。傳曰,知道。
校理姜浚欽疏曰,伏以臣積被齮齕,竟遭毒螫醜悖之目,擔着臣身,言無倫脊,專事構捏,而顧其所以然之故,則實邪正消長之機,不可但以一身遭罹,看作小事,故未忍終默,冒萬死略陳梗槪,而跡涉猥越,心切兢惶,不意聖度包荒,恩批誕降,辭旨鄭重,是非自定,臣莊誦再三,感淚先垂,此生此世,報答無階,臣雖糜紛,亦無所辭,第其生成之澤,愈往愈摯,而拳踢之來,日加一日,應敎臣金相休之疏,又出於此際,臣之不能見孚僚員,自取凌藉之罪,益無所逃矣。自顧慙恧,尙誰怨尤?然其遣辭豪健,用意深緊,極口噴薄,便一彈章,誠莫曉其故也。臣雖無狀,推諉諸僚,以圖苟免,寧死不忍爲,而本事則聯箚也。若以聯箚,謂之獨當,則是乃自誣而欺天,亦非義分之所敢出也。故略提本實,不敢枝蔓,蓋有商量者存,而今以詢同一句,作爲把持之端,實非意慮之所到,若使當時會議,聯名者無一人,自外聯名者,又無一人,則臣言固不免爽實,而伴直與會議,旣是三人,送書而聯名,又爲三人,而無一人陳疏自列,以明其意見之參差,則謂之詢同,亦非過語,相休之稱病不來,以書往復,誠如其言,而至於玄重祚·鄭彦仁事,則初無一言之提及,今乃以不爲擧似,一反其書爲言,有若初有是說而不得見用者然,所謂其書至今尙存,焉可誣也?當時蒙宥諸人,殆近三十,而若有一言提說者,則輒皆拈出,而餘外十七人,初未嘗語到,故一列見漏於覆逆,而玄·鄭二人,亦在其中矣。若於其書,以玄·鄭爲言,則卽當怳然覺悟爭執之不暇,豈有無端不從之理耶?此則相休,急於持臣,忘其書辭而然也。其後相面時,不過數語酬酢而已,亦未嘗語到於玄·鄭,則面責云云,未知何據,彼旣以告君不實斥臣,而其所爲言,乃有此爽實,何其責人則明耶?至於其名之聯錄,亦有其故,伊日館中,再次書邀於相休,則以書與訊,皆以聯名爲托,僚員李惟命,則亦以在外聯參,亦多已例,同爲塡名之意,丁寧書及,故果爲列錄,而乃以急於掉脫,漫漶牽連爲辭,隱然歸之於冒錄者,不亦異乎?彼自外聯名者,其於存拔,諉以不知,容或無怪,苟欲自明,何患無辭,而乃反構勒爲說,不少顧藉,言之者雖甚容易,當之者不亦難乎?大抵陳箚後或有異見,則例皆趁卽疏辨,而相休則首尾三年,曾無立異之疏,今於時移事往之後,必待臺言之發,始乃張皇爲說,以臣之愚,未見其理直也。臣於向日疏後,益爲見嫉於邪醜,舁蜮弩,四面伺隙,從此作一話柄,爲計以益急矣。臣之任情直行,動輒顚躓,卽是自取,尙何言哉?噫,堂箚之出,今已幾年,擧朝之臣,未嘗以玄·鄭事彈人,而獨彼逞感之輩,藉此一事,作爲機穽,白地構捏,至及於如臣無累之身,故相休亦爲生劫,有此疏辨,然相休,旣非邪黨之所仇嫉者,則豈有他慮?亦不滿一笑也。臣以孤畸之踪,忝在簪紳之列,故徒增一隊之睢盱,而上添九重之酬應,天牌屢降,鎭日違傲,鐵限在前,進身無路。伏乞亟賜屛斥,俾得避遠駭機,退守愚分,千萬幸甚,臣旣不以見職自居,則何敢贅及他說,而夫設科取人,將以需用於當世,故國家之培養人才,士子之立揚身名,莫不權輿於是,而近來科規不嚴,故士趨不端,士趨不端,故世道日下,昨秋聖敎,何等嚴重,而積習已痼,弊源難防,今當三年大比,四方咸萃,而種種奸弊,已多流行而入聞者,若不更加嚴飭,別般矯革,則恐無以嚴科規而正士趨,伏願亟命該曹,另擇主司,撿飭則必務其至嚴,考試則必求其至公,有力者無倖占之望,而懷才者無抱枉之歎,則先正臣趙光祖所云,朝廷處事得宜,則士氣益倍者,當復見於今日矣。惟聖明裁察焉,臣無任云云。答曰,省疏具悉。爾言如此,而金相休之言,亦非出於把持之意,則爾又何必張皇如是乎?科擧自前已有申飭之事,來後有試察之道,預令該曹申飭,爾其勿辭察職。
華城留守趙鎭寬疏曰,伏以居諸遄邁,孝安殿終祥奄過,中月且迫,臣民茹恤,益復如新,天道推遷,哀盡慶來,惠慶宮高齡愆度,不日康復,實由我殿下誠孝之所格,蹈德舞仁,孰不同然?仍伏念臣之侍罪留臺,居然十五箇月矣。城闕烟雲,卽昔日陪扈之所也,兵民謨劃,卽昔日參聞之餘也。臣今不死,來守玆土,灑掃陵廟,當作何心?非不欲畢力願忠,以奉創未半之志業,而自乏保釐之才,重爲衰氣所乘,新效旣邈,成法多隳墮,俯仰慙悚,何嘗一日安乎心哉?特以上所惠畀者,憐臣母之老也,臣所冒叨者,感德意之厚也。遂於乞養之中,莫遏奉檄之衷,以至周歲豐養,肥革勝昔,聖王錫壽之化,今於臣母而見之,母子攢手,庶延頹齡,不幸自去冬來,忽患昏眩之症,眩之爲病,殆若老人常症,而臣母之病,異於是,其狀類風,猝地昏仆,久然後乃甦,旋又頻復,此蓋耄耋以往,神氣俱竭,非充養滋補之所能及也。臣母於病中自言,以望百垂盡之齒,罹此重祟,朝夕且難保,而所處之室,非尋常官廨之比,行宮體貌,極其崇嚴,其何敢呻吟於斯,委頓於斯,以重添一病哉?促臣捲歸,俾便病懷,臣無以强抑母心,已於月前,扶携歸家矣。臣母旣歸,則臣末由須臾離捨,遠跡孤館,若欲遙領虛縻,以延祿食,則南都重任,豈容瘝曠若是耶?且以目前事言之,節享不遠,春審方急,官點有期,都試漸晩,是皆關係至重,柳亦職務甚亟,而實情如右,公私相妨,其在體下之政,寧不爲之矜念哉?且臣於年前,敢以老母歸養之意,猥控情曲,未蒙準許,旋叨見任,拖至于今,則臣母之年,已入期頤之域,喜懼之私,今年倍於去年,而新患又如此,惟有陳懇解務,仍乞長暇,崦嵫末輝,幸自奉於餘生,河海深恩,庶圖醻於來世,玆因丐免之章,又此申告,情有所不自已者也。伏乞聖明,念臣母病之難强,諒臣本情之冞切,亟允解符之請,仍許歸養之懇,千萬幸甚,臣無任云云。答曰,省疏具悉。體任雖不輕而重,情志亦可許而伸,依施。
持平具明源疏曰,伏以,聖孝格天,惠慶宮靡寧之候已奏,翌瘳之慶將擧,庭賀之儀,中外懽忭,曷有其已?仍念臣地本寒素,姿又庸陋,僥倖一第,已踰本分,進取榮道,尤非始望,而迺者持憲新命,忽下於千萬夢想之外,臣手擎恩誥,且感且榮,而繼之以震越兢惶,不知措躬之所也。嗚呼,言責之任,不輕而重,古所謂七品官,其重與宰相等者,卽是職也。苟非風采足以動一世,言議足以服衆心,則不可濫廁於其間,況可以如臣之骩骳謭劣,一日而冒居也哉?日前出肅,雖緣事會,到今蹲冒,有愧私義,玆敢略暴情實,仰瀆崇嚴。伏乞聖慈,亟許遞改,以重臺選,以全微諒,不勝大願。臣於丐免之章,不宜妄贅瞽說,而區區願忠之誠,有不敢自外者,竝此附陳焉。洪惟我殿下,聖姿卓越,寶籌鼎盛,政令施措,動合典則,制度品式,漸就備具,太平萬世,自今伊始,八域臣庶,孰不欽仰贊頌,而大本尙患未立,庶事率多叢脞,此政大奮發大振勵規恢遠圖之日也。以臣愚昧,當世之務,不知何者爲先,而若論其要,懋聖學·養人才·勵廉恥·立紀綱·嚴選擧是已。何謂懋聖學?臣聞帝王之學,異於匹庶,制治裁事,皆從斯學中推來,故傅說之勉高宗,必曰念終始典于學,而乃若朱子之告其君,則以人主一心,爲萬化之原,而申申於講學以明理,蓋人主之學,不在於章句口讀之間而已。必也深體聖訓,孜孜不已,及之於身,以求義理之端,參之於事,以驗得失之機,熟講預思,裁制輕重,其窮理也則精密而無遺,其踐履也則篤實而無僞,然後乃有緝熙之功,而爰造光明之域矣。先儒所謂以身體之,以心驗之,從容默會於幽閑靜一之中,超然自得於書言象意之表者,眞至言也。以殿下天縱之睿智,何待乎群下之仰勉,而竊伏聞祖宗故事,三筵常規之外,每延見帷幄之臣,或講劘奧義,或諮詢治道,是以我朝治猷,有非漢唐之比,而至若我先大王二紀之宏謨峻烈,則莫不以問學爲本,聲明物采,駕軼三英,繼前聖之遺軌,開後代之昭程,古語曰,欲法堯·舜,當法祖宗,伏願聖上,懋哉懋哉。何謂養人才?臣聞才不借於異代,雖衰叔之世,以一代之才,了一代之事,而物不素具則不可應猝,物猶然矣,況於人乎?文王作人之休,尙矣無論,而西京篤厚,寔由文帝之躬率,東京節義,蓋自光武之培植,上有好者,下必甚焉,是乃自然之理也。雖以我朝言之。英陵盛際,培養成就,遠邁前古,逮至明·宣之世,群彦輩出,英材蔚興,雖當龍蛇板蕩之變,而竟致中興之烈,蓋以儲養於平時,故得力於緩急者然也。今日人才,雖曰渺然,亦惟在於人主之正好惡審取舍而已。量器而授任,度能而與職,其取人也,先行義而後文藝,進敦樸而退浮躁,則一朝一夕之間,雖不得寅亮贊襄之才,而日計不足,歲計有餘,砥礪名行之士,懷抱經綸之彦,亦將次第而出矣。何謂勵廉恥?孟子之論四德,以羞惡爲四端之一,而管仲之言,則以禮義廉恥,爲國之四維,廉恥之於有國,關係顧不重歟?從古效節仗義之臣,多出於難進易退之中,國朝盛時,士大夫以名檢自勵,以氣節相尙,故四百年來,撑柱維持,綿綿至於今日者,惟是之賴,而夫何挽近以來,浸浸壞了,上則束縛馳驟而專責分義,下則貪冒榮利而但思趨走,甚至於爲官而從他笑罵,爲士而專昧禮防,營營逐逐,惟利是趨,幾乎不知廉恥之爲何物事,如此而國何以爲國乎?昔先正臣李珥,在朝嘗求退,其友李之菡謂珥曰,人臣皆有求退之志,誰肯做國事乎?珥曰,若上自公卿,下至微官,皆欲求退,則國事幸甚矣。先正此言,實是砭藥渝俗之意,而在上者,亦不可不察也。今雖世級日下,風俗日頹,而誠能奬擢恬靜自好之士,黜退鄙悖闒茸之類,今日而進一人,明日而退一人,以養廉勵恥,爲御世之方,則朝廷必多德讓之美,士風亦有丕變之效,所以養元氣而培名節者,捨是而奚求哉?何謂立紀綱?詩曰,勉勉我王,綱紀四方,賈誼之陳治安曰,立經陳紀,輕重同得,夫所謂綱紀者,名分不紊,上下有序,君子畏義,小人畏法,莫敢有犯分凌節者是也,今之紀綱,其可曰立乎否乎?閭巷細民,蔑視公相之尊,曹署吏隷,不畏官長之嚴,甚至於下而凌上,奴而背主,習俗渝敗,法度墮弛,莫可以收拾,則其何綱紀之可論乎?然而其所以立紀綱之道,不在乎峻法而督之,嚴刑而威之也,只在於人君,以正大公平之道,照臨於上,賞罰不爲私撓,擧措咸得其中,然後人心服而庶事理矣。是以裵度之言曰,韓弘輿疾討賊,承宗斂手削地,豈朝廷之力,能制其死命,徒以處置得宜,能服其心,苟使事事而處置得宜,皆知犯罪之爲可恥,趨令之爲盡分,則紀綱不期立而自立矣。方今上下恬嬉,百度解弛,當官者以姑息爲計,守職者以濟私爲急,因循頹墮,日甚一日,小民何所畏憚,王法何以大行乎?今我殿下,法天地之至大,不私於物,如四時之不差,立信於下,賞罰必明,黜陟惟公,則紀綱之立,實是一轉移間事也,豈可沁泄而不之念乎?何謂嚴選擧?國朝用人,惟科目祿仕二塗而已。雖有遜於周官造升之法,漢代賢良之制而取之有方,用之有術,則宏碩之佐,循良之吏,豈患無其人乎?科目仕綠,今昔一也,而以祖宗盛時觀之,經綸之彦,芻牧之材,指不勝摟,蓋以其取得其方而用得其術也。近日人心漸澆,士習漸渝,科場之間,詐僞迭出,仕宦之際,躁競轉甚,此固士之不如古而然。然今日之士,亦他日之公與卿也,豈皆淟涊渝薄,甘蹈鄙悖之科哉?亦由於任其事者,不能盡其責耳。科場之弊,固不一其端,而就其甚者而言之,則借述借書,猶屬餘事,或場外書呈,而莫之摘發,或換名冒入,而莫之禁遏。嗚呼,少有國法,豈至於此耶?以是之故,科榜一出,不厭衆心,士氣消沮,謗議喧騰,苟能擇其鑑空衡平守法不撓者,任以考試之責,如無其效,從而糾之,今科而如此,後科而如此,爲士者,惟知專業之爲貴,主試者益念遺珠之可惜,則豈不爲正士趨之一大助乎?至於祿仕之法,邇來銓選,全顧門地之微顯,踐歷之久近,每有擇差之命,不問才局之能否,徒察資級之高下,已失爲官擇人之意,而初仕除擬,亦鮮有恢公簡才之實,臨政飭勵之敎,反歸於文具,可勝歎哉?朱子之言曰,監司,守令之本,朝廷,監司之本,生民休戚,專係於守令之得其人,而守令之臧否,固是監司之責,監司之董勵,亦非朝廷之責乎?贓汚之吏,在所嚴懲,而繡衣之論黜者,道伯之殿罷者,一經赦宥,輒皆收敍,腴邑雄府,還復兜攬,雖藩閫之臣,而無多宣化之實,罕有壯猷之效,生民膏血,安得不竭,國家惠澤,將何所究?此莫非朝廷不能愼簡於初,監司不能守法於外而然也。漢之良吏於宣帝爲盛者,蓋以拔其尤者,或增秩賜金,或超遷京官,若趙廣漢之入爲京兆,黃覇之擢爲御史大夫是也,斯豈非時君振發鼓作之效也歟?夫辨至音於衆樂紛鍧之中,識駿蹄於駑騏步驟之間者,亶在於人君明哲之鑑,而亦係於有司對揚之責也。今此選擧之法,若循舊轍,而不思矯革,竊恐致治無術,而莫可猷爲矣。伏願殿下念哉?凡玆數條,何莫非當今之急務,而若使聖學,底于高明之域,應事制物,無不當理,則此便是節目間事,而不難乎擧而措之,推而伸之矣。然則懋聖學,又豈非四者之本,而實爲急務中尤急者矣。惟聖明,勿以人微而廢其言,則實吾東之幸也。臣於討逆一事,尤有所憂憤之弸中者,亂臣賊子,何代無之,而豈有如近日諸賊之至凶至㦧者乎?漢祿之八字凶言,卽雲·海·鏡·夏之所不敢道者,而其計則動搖我國本,其心則傾覆我宗社,而龜賊,又復心傳口授,排布旣久,醞釀愈密,最其大明律一事,與八字凶言,同印一板,則祿·龜,卽有天地君臣以來所未有之極逆大憝也。轉相承沿,互貫脈絡,傳神於煥之,護法於達淳,煥則潛護裕賊之凶疏,而稱以老臣忠悃,爲國深慮,達則背馳先朝之義理,而角抗聖躬,請褒兩書,始也圖移儲位,中焉沮戲大婚,末乃誣逼先朝,此莫非權輿於漢祿,根柢於龜柱者,而破瀦孥戮之典,以成憲而靳施,黨與枝葉之類,宜莫刈而未除,已失五刑五庸之意,而至如日柱之和應裕·玉,糾結煥·日者,尙遲一番鞫覈之擧,如此而王章可伸,輿憤可洩乎?伏願聖上,淵然深思,廓揮乾斷,亟允三司所請諸賊之啓,以訖天討,以幸世道焉。嗚呼,向日樂任之處分,此何萬萬非常之擧也?噫,樂任之前後罪狀,已悉於諸臣之章奏,而其負犯也則至重,其關係也則至大,明義一部,鐵案昭載,辛酉鞫招,眞贓莫掩,豈可容易議到於伸雪之典乎?大小臣僚,孰不知殿下仰慰慈心之聖德至孝,而以疏以啓,終不知止者,誠以莫嚴者王法也,難遏者公議也。恩不可以掩義,私不可以廢公,則豈宜徑情直遂,不少留難乎?至若大臣躬迎之擧,聖心非不美矣。古例亦云有之,而但侵夜步輿,遽臨闕外,儀衛不備,班聯不戒,聽聞之駭惑,事面之苟簡,姑且無論,實非帝王至尊至重之道,不免歸於過中之擧,此豈群下之所期望於平日者乎?旣往勿說,方來可追,更願殿下,加意於滾急之時,留神於動止之際,務要得其當而處其中焉,臣無任云云。答曰,省疏具悉。覽爾章之切實,心深庸而嘉乃,近日臺諫之或陳,反歸應文之例科,傳曰,上有好者,下必有甚焉者,或予之政令,近於文具而然乎?不若是,何乃是甚於斯極也?及見爾之陳勉,先以懋聖學爲本,夫學問者,匹庶猶不可廢之,況居於其上者乎?古人曰,帝王之學與不學,係天下之治亂,誠監法於今日也,養人才次之。夫人才之倍出,專在於人君導率培養之致,豈獨責於群下乎?勵廉恥次之。夫廉恥,人之常性也,勵勉,身之修行也,此亦導善之如何,至於立紀綱嚴選擧,條件則二也,其實則一也。何謂也?君臣上下,有禮義有紀綱,國事自歸於蕩蕩平平之境,庶望於熙熙皞皞之域,選擧之嚴與不嚴,卽在於其中矣,爾言無非切於時務者也,豈不留念而體行乎?至於祿·日等事,前批已諭,復官事,上以慰慈宮之心,下以伸小子之情,躬迎事,所以禮待大臣之致,亦豈有文具而强迫也?爾其勿辭察職。
丁卯二月十八日午時,上御誠正閣。召對入侍時,參贊官宋知濂,持國朝寶鑑第六卷,檢校直閣洪奭周,持國朝寶鑑第六卷,侍讀官任俊常,持國朝寶鑑第六卷,檢討官朴宗琦,持國朝寶鑑第六卷,假注書李止淵,持國朝寶鑑第六卷,記注官安以鼎,持國朝寶鑑第六卷,記事官鄭觀綏,持國朝寶鑑第六卷,以次進伏訖。上命開卷讀之。俊常讀自十三年,止之禮太過。上曰,下番讀之。宗琦讀自蓋自,止中朝之臣。上曰,參贊官讀之。知濂讀自登筵奏事,止有是命。上曰,閣臣讀之。奭周讀自趙光祖,止復之有要。上曰,注書讀之。賤臣讀自苟能明我,止益之有哉。上曰,上番讀之,以鼎讀自然亦非,止莫不思治。上曰,下番讀之。觀綏讀自而舊染,止改容稱善。上曰,文義陳之。俊常曰,先正臣趙光祖,於經筵奏曰,苟能明我明德,使萬化皆從此出,此言儘是要切處也,蓋明德本也,新民末也,而君心爲萬化之原,苟能明其明德,淸其化原,則表端影直,而下民自然觀感傚法矣。若不治其本,則雖有一政一事之善,殆若水之無源而不可繼也,必也端本出治,克盡導率之方,然後天下萬事,皆從欲以治,而如下段所云正士習厚民生之類,自致桴鼓響應之效矣,伏願體念焉。上曰,下番陳之。宗琦曰,上番所陳明德之義甚好,而先正臣上段所奏復古之說,尤是切至之格言也。流俗之論,每以爲叔季以降,風淆俗漓,古道決不可復行於後世,時君世主,間或有大有爲之志,而每爲此說所誤,沮格退托,畢竟所就,不過爲叔季而止,可勝歎哉?夫天地山川,猶古也,草木鳥獸,猶古也。人民宮室衣服飮食,亦莫不猶古也,則獨於古道,終不可行耶?所謂古道者,非高遠難行之事,而卽日用常行民彝物則之理,撐宇宙亘古今,澌滅不得者,則豈可以世級之降而不可行乎?然則復吉之道,惟在於人君導率之如何,而導率之方,亦在於先明在我之德,使有觀感之效,此大學所謂明德新民者也。然而明德之工,非一朝一夕所可責效者,必先立志堅確,自期遠大,漸次積累,然後始有克明之功,而觀感之效,自有不期然而然矣。夫學者雖以聖賢自期,而未必卽造聖賢之域也,人君雖以三代爲期,而未必卽做三代之治也。大抵立志如此,而從事於格致誠正之工,則聖賢之域,漸可至矣,三代之治,漸可復矣。伏願自上,堅定聖志,奮發振勵,爲學必以聖人自期,爲治必以三代爲法,則挽回古道之術,只在於此矣,益加體念焉。上曰,參贊官陳之。知濂曰,今日自止中,上下番畢陳文義,臣無容更有所奏,而趙光祖,以我國君臣相接之禮,太過爲言,於是乎特命諸臣,勿以俯伏爲禮,如此然後上下之情志相孚,而禮亦得中,此亦爲法祖宗之一事,伏願常加留念焉。上曰,閣臣陳之。奭周曰,參贊官亦已陳之,而趙光祖,以我國君臣之禮太過爲言,蓋君臣之間,固當以嚴敬爲主,而禮貌之嚴敬,情志之流通,又當竝行而不相悖,且敬亦有大小之分焉。擎跽曲拳,俛首低聲,敬之小者也,陳善閉邪,責難於君,敬之大者也,三代尙矣,降在兩漢,君臣相接之際,猶有藹然相孚之意,張釋之,不過一中郞將,而問周勃·張相如何如人,答問往復,直與家人父子無異,我朝先賢之於講席,亦嘗以自內讀書遍數仰質,又或仰問宮禁嚴祕之事,不以爲嫌,上下之際,情志之無間,如此而後,啓沃之效可期,而人主之聰明,亦不期廣而自廣矣。後世則儀文太勝,修飾太過,徒拘拘於俛首低聲之小敬,遂使上下之間,日就否隔之歎,雖在法筵進講之際,不過備例讀數行之書,隨文陳數條之言,儼然列侍,伈伈而退,何暇及於陳善責難之敬乎?此固今日上下所當交勉者,而必須先自聖上,假之辭色,略其虛文,從容反復,俾得自盡其所蘊於方寸之地,以致交孚之休焉。上曰,所陳好矣。上曰,聖祖下敎中禮樂刑政,以爲導之之具,民豈有不從者乎?此敎極爲切當,何以則可能致此乎?俊常曰,禮樂刑政,雖是爲治之具,而其本亦不外乎明德也,是故夫子曰,導政齊刑,民免無恥,導德齊禮,有恥且格,此亦德爲刑政之本之謂也。苟無其德,則禮樂刑政,無所施措,而下民豈有從化之理也?上命掩卷,仍命玉堂先退,又命退,承史退出。
丁卯二月十八日申時,上御誠正閣。坐直承旨入侍時,行左承旨洪義浩,假注書曺錫正,記注官安以鼎,記事官鄭觀綏,以次進伏訖。上曰,政院有何公事耶?義浩曰,無之矣。上曰,具明源疏批中四字還抹別無妨耶?義浩曰,然矣。上曰,疏批還入,可也。賤臣承命出傳,持持平具明源疏批,還入進伏。上曰,承旨讀之也。義浩讀訖。上曰,此批能無未盡之嫌耶?義浩曰,聖批鄭重,儘是優批矣。上曰,具明源爲誰之至親耶?義浩曰,未能詳知,而疏語甚切實矣。上曰,持啓下公事,退去,可也。仍命夾侍,公事啓下訖,命退,承史以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,行大司憲李直輔在外,執義金孝眞,掌令朴孝成·沈厚鎭,持平具明源·李德升牌不進,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,執義金孝眞,掌令朴孝成·沈厚鎭,持平具明源·李德升牌不進罷職傳旨,傳于洪義浩曰,只推。
宋知濂,以弘文館言啓曰,副校理金啓河,修撰金履載,副修撰李東冕,旣有只推之命,校理姜浚欽疏批已下,竝卽牌招察任,何如?傳曰,允。
以校理姜浚欽,副校理金啓河,修撰金履載,副修撰李東冕牌不進罷職傳旨,傳于宋知濂曰,只推。
傳于宋知濂曰,召對爲之。
洪義浩啓曰,假注書曺錫正,身病猝重,勢難察任,今姑改差,何如?傳曰,允。
洪義浩啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
洪義浩,以都摠府言啓曰,副摠管吳載重,以禁衛中軍軍兵等中日試放事,南別營晝仕出去之意,敢啓。傳曰,知道。
宋知濂,以吏曹言啓曰,新除授童蒙敎官朴周壽呈狀內,矣身素患痰癖之症,每當換節之時,一倍添劇,轉側須人,以此病狀,萬無供職之望,斯速入啓遞改云,身病旣如是,則有難强令察任,今姑改差,何如?傳曰,允。
宋知濂,以禮曹言啓曰,卽接開城府幼學李桂三所志,則以爲同姓六寸兄友三,嫡妾俱無子,以其同姓六寸弟益三第三子福祖,欲爲繼後,諸族會議,衆論歸一,而友三夫妻俱歿,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵稟定式,而門長李桂三所訴旣如此,依定式,李益三第三子福祖,立爲李友三之後,何如?傳曰,允。
洪義浩,以兵曹言啓曰,內吹螺赤及龍虎營兼內吹今春等習角賞木,依判下別單,分等施賞之意,敢啓。傳曰,知道。
洪義浩,以訓鍊都監·禁衛營·御營廳言啓曰,訓局字內,顯有虎跡,故發遣砲手,使之行獵矣。鷹峯近處,中豹虎一頭捉得,謹此封進,而捉虎將卒,自各該營考例施賞,如有未盡捉者,另加遍審,期於搜獵之意,敢啓。傳曰,知道。
兵曹啓目粘連,觀此慶尙左水使李用逵啓本,則釜山前僉使李奭培,軍器舟什諸般備葺,實爲夥然,鳩聚財力,誠意新備,極爲嘉尙,令該曹照列稟處,以爲酬勞激勸之地亦爲白有臥乎所,此等修擧,雖是職分內事,而今此李奭培段,留意邊鎭,軍器舟什,城堞公廨,新備修改,誠爲嘉尙,其在激勸之道,似當施以加資之典是白乎矣,係干恩典,上裁,何如?判付啓,依回啓施行爲良如敎。
禁府啓目粘連,向前趙恒存亦,人物渰死,事極驚慘,其所査報,固宜詳悉,而渰死者姓名,初不區別,晩始報營,以致登聞之遲滯,殊甚可駭,以此照律,何如?判不啓,依允。又啓目粘連,向前徐纘修,身爲門將,惟思占便,脫去官服,入處私次,至有該曹之論啓,事極可駭,以此照律,何如?判付啓,依允。又啓目粘連,關西暗行御史李元八矣本府議啓內,今以査案,較看臺評,雖不無相左之端,以諸招中已現發者言之,李敏·張天任,自是奸滑之類,而信任不疑,相率遍行,灣囚之行賂也,宣吏之投銀也,熙倅之送衣也,藥蔘之求索也,路需之請貸也,乘機濁亂,從中藉賣,不一而足,卽此諸條,其所到處討索,自可反隅兺除良,博川韓光億事,蔘茸設或落空,此人曾以傷倫敗俗,屢經勘罪,旣登道査,其行檢之無素,亦可推知,而遽有孝睦蠲役之關,功罪相反,賞罰倒置,辭說之喧藉,至入風聞,尤無足怪是白如乎,上項諸條各招,旣無躬犯之現著,則雖不當直歸於貪贓之科是白乎乃,身爲繡衣,少無畏愼,全不檢飭,害及民邑,貽羞朝廷,罔有紀極,論厥負犯,難逭重勘,以此照律罪,杖八十收贖,告身盡行追奪,徒二年定配,私罪奉敎,依允。
丁卯二月十九日申時,上御誠正閣。召對入侍時,參贊官宋知濂,持國朝寶鑑第六卷,侍讀官任俊常,持國朝寶鑑第六卷,檢討官朴宗琦,持國朝寶鑑第六卷,檢校待敎朴宗薰,持國朝寶鑑第六卷,假注書李止淵,持國朝寶鑑第六卷,記注官盧,持國朝寶鑑第六卷,記事官鄭觀綏,持國朝寶鑑第六卷,以次進伏訖。知濂曰,風寒如此,閉閤似好矣。上曰,別無所妨矣。仍命開卷讀之,俊常讀自二月上御,止羅織然後。上曰,下番讀之。宗琦讀自人主信聽,止停伺者多也。上曰,參贊官讀之。知濂讀自聖學,止王臣者乎?上曰,閣臣讀之。宗薰讀自憸邪之人,止昔在世宗朝。上曰,注書讀之。賤臣讀自大臣黃喜,止諫不聽。上曰,上番讀之。讀自於是集賢,止不能諫君。上曰,下番讀之。觀綏讀自喜不惟不怒,止深然之。上命陳文義。俊常曰,先正臣所奏,今聖學高明,立志純篤,然一或怠惰,致生罅隙之言,誠爲警省處也。凡事難以終始如一,而怠心一萌,則無以進德修業,故丹書曰,敬勝怠者吉,怠勝敬者凶,可不戒哉?蓋天下之理不進則必退,天無不息之運,則無以成其歲功,水無不捨之流,則必有腐滯之患,鏡不日磨則必昏,身不日浴則必垢,學問之工,何以異此?程子曰,君子之學,不日新則必日退,惟其道體無窮,精力有限,而人心惟危,道心惟微,苟非日夕乾乾,進進不已,則一念之忽,功虧一簣,是以聖人之學,雖無進退,而不以已造極處,少忽進修之念,禹惜寸陰,湯有盤銘,文王純亦不已,周公夜以繼日,此乃後世之所柯監也。惟我殿下,聖學天縱,昨日臺臣疏批中若曰,學問者,匹庶猶不可廢,況居於其上者乎?昨今風日,雖甚乖候,而不廢講筵,連賜召接,如臣之蔑劣無似,無以仰備顧問之萬一,而勤學之聖意,誠欽仰贊歎,第念晉接之時猶少,而燕閒之暇尙多,此是幽獨得肆之地也。誠於此時,益勉溫習之工,尤加省察之念,則可以日新又新,聖而益聖,苟或毫忽怠惰,則竊恐作撤之無常,而難保其緝熙光明矣。朱子曰,工夫易間斷,義理難推尋,而歲月如流,甚可憂懼,此言尤爲親切,深加體念,區區之望也。上曰,下番陳之。宗琦曰,先正臣趙光祖講筵奏語中,下段所引世宗朝相臣黃喜事,此雖一事,有多般反隅者,當時集賢諸臣,以諫未蒙允,棄職歸家,學士輩風稜氣節,推可觀也。自上宜有罪責而反曰侍從皆去奈何,於此聖人包容之德,可以仰認矣。黃喜忘其貴尊,屈己歷邀,及夫儒生面責,反以爲喜,大臣休休之量下士之風,可見矣。儒生,能面責大臣不能匡救之失,當時士氣,尤可想矣。此時聖明在上,群賢布列,上自大臣,下至韋布,同心協力,弘濟國事,情志之脗合,如一家人,可否相濟,務歸至當,如是而風流安得不篤厚,治化安得不隆盛乎?蓋人非聖人,不能每事盡善,故自古任國事者,必須師友之切磋,同朝之規箴,以補其不逮。朱書曰,勤攻吾闕,如崔州平·法孝直之於諸葛孔明,則天下事,庶乎其可濟也。夫孔明,王佐之才也,猶且樂聞其闕,如恐不及,故能以區區之蜀,抗衡天下,此朱子之所歎美也。蓋天下事,未有不敗於自用,而亦未有不濟於廣謀也。近日以來,言事之臣,凡於衮躬闕失,則猶或指斥,而至於官師相箴,絶無聞焉,此專由於情志未孚,嫌忌之多端,而究其弊源,則蓋自黨論一起,公議遂廢,如有相規之言,則或疑其傾軋,或指其偏私,架鑿抉摘,目之以黨論,故雖尋常官箴,世皆以言爲諱,其所謂論人之章,則鮮有出於公好惡之心,故黑白相混,是非不明,世道之日汚,人心之漸溺,職由於此也。當時聖祖,以黨錮事俯詢,而先正臣,對以黃喜等事者,深得破朋黨之本也。在今日矯救之道,惟在於自上敷建極之治,自方寸隱微之際,以至政令施措之間,純然一出於至正大公,而好惡取捨,無或一毫私意之參錯,納一世於蕩蕩平平之域,則今日黨習,雖曰痼弊,孰敢不觀感傚法,革心改圖乎?夫然後,朝廷始有寅協之風,而臣民共享和平之福矣,伏願深留聖意焉。上曰,參贊官陳之。知濂曰,上下番已詳陳,臣無容更達矣。上曰,閣臣陳之。宗薰曰,同聲相應,同氣相求,卽乾卦文言,而此則以君子之類同爲王臣者,取義爲說矣。聲氣相孚,本無間於上下,必有感通之理,自古君臣相得,志同道合,然後可以爲治,文言云,聖人作而萬物覩,亦指此也,故人主御世出治,求賢用人,必先立規模,先正好惡,使一世之人知所趨向,則凡於同聲同氣之人,雖遠在遐陬,僻處巖穴,亦將起而應之,其餘異尙之人,又皆變化陶鎔,同歸於範圍之中矣。殿下若好敦厚淳質之人,則必有雅飭之士應時矣,若好剛方直截之臣,則必有敢言之士輩出矣,若好智謀,則幹辦者至矣,好武毅則禦侮者至矣。惟上所求,無不應之,其能者拔茅而彙進,不能者草偃而從之,一世之間,風俗大同,朝廷之上,精神聚會,治化可行,人主好惡,不可不愼,有如此矣。此所云相孚如一家,天地交泰,萬物生遂於其間者,亦不外於此箇道理,君臣上下,聲氣相合,都兪吁咈,脗然寅協,則天地之氣調和,四時無愆,六氣得序矣。抑因此而又有所仰陳者,近日日候,可謂乖和之甚矣。見今春序過半,政屬生物之辰,而連日風寒,甚於隆冬,不見和晷之舒暢,而栗烈轉甚,不見膏雨之霡霂,而凍雪連下,豈非乖戾之大乎?雖不敢傅會事應,而上天威怒,甚可懼也。夫仁天告警,必先之以小災,若人主知警而改修,則轉災爲祥,若或慢忽而不知戒懼,則災沴轉深,消弭益難,況今寒暑之失節,已不可謂之小災,伏願深加警惕,以求應天之實焉。上曰,所奏好矣,近日風寒,果甚乖常,近歲之所未見,前或有如此之時,而修省之節,亦有已行之例耶?知濂曰,未有如此之甚者,而別無自上修省之節次矣。宗薰曰,果是近來所未有,古老亦以爲罕見矣。已行之例,臣固未詳,而大抵修省之方,不以文具爲貴,聖心警惕,推行實政,則斯爲要道,殿下每於燕閒之中,靜自循省,外而政令,內而心學,或有一毫違拂天意者耶?細加點檢,痛下工夫,則自然爲應天之方矣。至於日昨雷響,此是發聲之節,雖不足爲異,而雷發之候,必也殷殷轟轟,自有漸次,而一聲猛作,起止無漸,不雨不電,亦覺乖常矣。凡如此類,天意縱出於偶然,其在警懼之道,亦當靡不用極,伏願常加修省焉。宗琦曰,凡捄災之方,按例之事,則迺虛文也,非應天以實之道也。自上方寸之間,恐懼修省,則災不爲災,而一念之善,可以致景星慶雲矣。俊常曰,古語云,敬天之怒易,敬天之休難,蓋天怒可懼而懼,則生修省之念,天休可喜而喜,則生狃安之心,修省則可以轉災爲祥,而狃安則易致轉休爲咎,然則災異之告警,未必不爲治安之機矣。上曰,今日自止中,別無拈出文義,而聖祖以黨錮事,常自警惕,期於上下相孚,以致建極之治,此一節,尤所當監法處矣。俊常曰,聖敎誠然矣。人君誠能建極于上,而克致平蕩之美,則臺閣與大臣,可否相濟,同寅協恭,治道自可成矣。上命掩卷,仍命玉堂先退,又命退,諸臣退出。
上在昌德宮。停常參·經筵。
藥房提調李始源,副提調閔耆顯啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
洪義浩啓曰,行大司憲李直輔在外,執義金孝眞,掌令朴孝成·沈厚鎭,持平具明源·李德升牌不進,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,停。
宋知濂,以弘文館言啓曰,校理姜浚欽,副校理金啓河,修撰金履載,副修撰李東冕,旣有只惟之命,竝卽牌招察任,何如?傳曰,允。
洪義浩,以備邊司言啓曰,今日次對,堂上懸病甚多,實病實故外,竝卽牌招,何如?傳曰,允。
洪義浩,以備邊司言啓曰,本司有司堂上趙得永,時無職名,令該曹,口傳付軍職,何如?傳曰,允。
兵曹口傳政事,大護軍趙得永。
傳于洪義浩曰,大臣·備局堂上引見。
以校理姜浚欽,副校理金啓河,副修撰李東冕牌不進罷職傳旨,傳于宋知濂曰,只推。
以大司諫朴宗正,司諫呂東植,獻納趙晉和,正言洪冕燮·鄭文始,執義金孝眞,掌令朴孝成·沈厚鎭,持平李德升·具明源牌不進罷職傳旨,傳于洪義浩曰,只推。
曺錫正改差,代以洪起燮爲假注書。
傳于洪義浩曰,召對爲之。
備邊司薦望,以洪明浩爲水原留守。
閔耆顯啓曰,吏曹郞廳來言,水原留守下批政事,取稟。傳曰,當日爲之。
有政。吏批,判書李始源進,參判未差,參議李存秀在外未肅拜,同副承旨宋知濂進。以趙鎭順爲副修撰,韓用鐸爲刑曹判書,吳載紹爲判尹,洪秀晩爲兵曹參議,韓翼鎭爲掌樂正,李敦賢爲禮曹佐郞,李永純爲兵曹佐郞,金履永爲同經筵,韓晩裕爲惠民提調,趙尙鎭爲掌樂提調,李憲祖爲童蒙敎官,宗簿直長李尙進,典牲直長李度明相換,姜世白爲藍浦縣監,權周淵爲愍懷墓守衛官,水原留守單洪明浩,兼華寧殿提調單洪明浩,奉常副奉事單李宗心,故通德郞閔挺淇贈戶參例兼,故郡守閔碩才贈左承旨,故進士閔晟贈樂正,以上同知閔震暎三代,釜山前僉使李奭培折衝今加嘉善,軍器舟什城堞公廨新備修改之功,加資事,承傳。
兵批,行判書韓晩裕戎器點考進,參判閔昌爀病,參議未差,參知尹孝寬入直進,行左承旨洪義浩進,同知二單鄭弼良·方允恒,僉知三單呂春永·權樂仁·兪漢宗,上護軍金光顯,大護軍朴宗來·邊鎬,護軍申耆·金載恒·吳千根,副護軍尹羽烈·金蓍根·白東運·鄭湋·鄭㵙,副司直金啓濂·鄭東幹·崔履亨·申在明·閔慶世,副司果柳·柳季麟,以上單付。
以全羅監司李肇源狀啓,扶安等邑人物渰死事,傳于柳畊曰,近日失火之報連聞,今此渰死之人頗多,嗟我窮民,何如是也?恤典則原典外加給,身布則若有者蕩減事,廟堂措辭分付。
宋知濂,以禮曹言啓曰,來四月初二日,祔太廟親祭事,啓下矣。宗廟祭官,令該曹前期差出,祔廟二度習儀爲始,入參行禮事,知委擧行,何如?傳曰,允。
吏曹,以李時秀爲祔廟都監都提調,提調四徐榮輔·曺允大·南公轍·吳載紹,郞廳六趙厚鎭·洪聖肇·尹慶烈·嚴思勉·成肯柱·鄭東敎。
宋知濂,以禮曹言啓曰,伏見正月十九日戶惠堂入侍時書下件記,則孝安殿加封米及朔望雉鮮,分排移封於慈殿慈宮,而嘉順宮則竝庚申磨鍊進排事,命下矣。惠廳加封米及京畿朔望雉鮮,庚申年啓下原別單中,付標以入,以爲祔廟後分封之地,而嘉順宮庚申磨鍊京畿朔望雉鮮,則係是元貢,自今年正月朔封進之意,分付該廳及該道,何如?傳曰,允。
宋知濂,以禮曹言啓曰,坡州幼學尹義升所志內,矣身昨秋監試初試時,入格於一所初場,而今纔上來赴講,則啓下榜目中義升之義字,誤以宜字書之,卽爲入啓釐正云。禮山幼學尹華鎭所志內,矣身昨年年爲七十二,而入格於本道右道監試初試終場,今纔上來赴講,則啓下榜目中誤以年二十二載錄,請卽入啓釐正云,故兩人試券及啓下榜目,評細考準,則其所誤書,果爲的實矣。原榜目中改付標以入,而一所試官四館官員及公忠右道試官該道臣,俱有不察之失,竝推考,何如?傳曰,允。
洪義浩,以義禁府言啓曰,時囚罪人李元八,杖八十收贖,告身盡行追奪,徒二年定配照律公事判寸內,依允啓下矣。李元八杖八十收贖,告身盡行追奪,公忠道大興郡光時驛,徒二年定配,而以議啓內辭意,具罪目,依例發遣府羅將,押送配所,何如?傳曰,允。
慶尙監司尹光顔疏曰,伏以日月迅駛,孝安殿終祥奄過,伏惟聖慕廓然,益復靡逮,乃竊念臣猥以無似,叨承誤恩,待罪重藩,居然周歲,未有一事可以少效職分,仰副委毗,而昏謬疲軟,觸處生疣,露章請勘,未蒙準許,懼在屢瀆,姑且泯默,而若其踪地之不能自安,廉隅之必當一伸,久已爲聖明之所俯悉,同朝之所共知矣。惟其匪據冒蹲,理合招災,果致鬱攸告祲,一營灰燼,驚遑震惕,已無可言,而及時改構,不宜少緩,而又値沿郡歉荒,民憂溢目,停糴救饑,擧行緊急,不暇言私,黽勉視務,淹過時月,有乖素心,每自循省,惶愧交中,今則災民接濟,稍定頭緖,廨宇營建,晷有經紀,趁此遞免,庶無掣礙,且臣自來沈痼之疾,重添勞瘁之祟,眞元耗鑠,神精眩瞀,有時昏倒,不省四到,奄奄有朝夕澌盡之慮,目下簿書之委滯,已非細憂,而至於巡部省耕,民事所關,有不容無故廢却者,況水陸閫營之移設,萊府山城之修築,俱係戎務關防之重,成命之下,宜卽論啓,而以此病狀,驅馳原隰,看審形便,萬無其望,若復徒懷嚴畏,不爲自列,以蘄變通,則不但瘝職之罪,有倍他時,其爲公私狼狽,尤不可勝言,玆敢據實陳懇,仰塵崇聽,伏乞聖慈,俯賜鑑諒,亟命鐫遞臣職,俾重任無曠,私分獲安,千萬幸甚,臣無任云云。答曰,省疏具悉。卿除屬耳,數遞可悶,卿其勿辭察任。
修撰金履載疏曰,伏以,日月迅邁,孝安殿終祥奄過,伏惟聖心慨廓,追慕如新,神明默佑,惠慶宮患候遄安,顧今賀儀將擧,欣忭同情。仍伏念臣於前冬恩除之下,猥陳一疏,略控至蹙之情,兼暴難冒之義,及伏承聖批下者,十行渙發,鄭重溫複,所以慰諭而昭晢之者,無復餘蘊,不惟臣區區本情,自白無地者,獲暴於今日,抑惟我先大王筵敎之聖意,炳若日星,照垂於天下萬世,猗歟盛哉?臣百回莊誦,以首稽地,字字抆涕,句句銘肝。嗚呼,以臣伊日之心,豈不欲卽地趨命,進身文㙄,以伸叩謝之萬一,而竊念名器至重,不敢由臣而玷辱,廉防至嚴,不敢自臣而毁壞,逡巡而不敢前,跼天蹐地,若無所容,幸荷聖度天大,郵罰不加,而鞶禠旋降,臣負罪含恩,且感且幸,庶幾從此,屛伏田間,得與芸夫牧豎,歌詠聖澤,以沒餘齒,千萬不自意,玉署除旨,儼然復臨於蓬蓽之中,聞命惝怳,莫省攸措。噫,臣之情事,前疏所籲,實披肝膈,天日之鑑,庶或俯燭其一二,而臣喬木之裔,簪履之舊,重以生死肉骨,荷天地罔極之恩,常懼圖報之無日,寧忍便訣於明時,而只緣臣憃謬無狀,自蹈大戾,積累在身,爲世所僇,馬之庸駑而已經轅下之敗矣,木之擁腫而復爲溝中之杇矣。雖殿下曲費造化,殷勤拂拭,其終不可以任鞭策之使,備椳楔之用也決矣。臣之本實,臣所自忖,故不敢復爲僥倖唐突之計,而設使臣,忘分沒恥,抗顔冒進,淸朝士大夫,孰肯與釁負如臣者,齒列而竝立哉?內而情地之難强,外而公議之可畏,百爾思惟,鐵限在前,瞻望宸極,神情抑塞,召牌屢下,承膺無路,玆敢冒死煩籲於黈纊之下。伏乞天地父母,哀憐垂察,將臣職名,亟賜遞改,仍命選部,永刋仕籍,以卒生成之至澤,千萬幸甚,臣旣不以是職居,顧安敢以是職言,而區區憂愛之忱,不泯者存,略此附陳焉,惟聖明財察。自古爲治之道,莫不本於立志,期於王而王,期於覇而覇,期於富强而富强,如射之有的,如程之有限,臣未敢知殿下之志,期於如何,而愚臣仰望之情,誠願我殿下,爲堯爲舜,爲文爲武,漢唐以下,未敢擬也。然欲法堯·舜·文·武之治,須求堯·舜·文·武之道,求道之方,惟學而已。所貴乎學者,非爲其記誦佔多聞爲博,將以窮理居正,志以帥氣,義以制欲,措諸事業者,一循天則,光輝磊落,八方誦其德,萬世被其澤,爲學而致治,其功效如是矣。臣遠伏窮鄕,殿下典學之工,臣未敢詳知,而竊觀近日召對,雖或頻行,三講多至久停,有違於國朝故事,則殿下典學之志,猶有未篤矣。志旣未篤,則臨筵討論,將不過應文備例,而方寸之間,私意之萌,無由察克,著於施爲者,自不能無過差,或有當行而不行,亦有不當爲而爲者矣。其小小得失,臣未敢覼縷,試以朝廷大論上下相持者言之,龜·祿之包藏凶圖,廣植黨與,覬覦我宗祊者,垂四十年,至于龍·日,傳襲其腸肚,嗾出賊裕之凶疏,而兩煥之徒,締結盤據,內主謀劃,外張氣焰,當是時也,宗國之危,凜若綴旒,幸賴我慈聖之盛德,殿下之明斷,凶謀莫售,而逆狀畢露,元惡大憝,追施當律,義理始明,輿憤愈激,則正宜因是而窮覈到底,亟加誅絶,以拔亂本,以鞏國勢,而龜·祿孥籍之論,龍·日設鞫之請,終始蘄持,臺廳之啓,便作故紙,上下玩愒,奸徒生心,如此而王綱何由振張,世道何由底定乎?是則殿下刑政之有闕,當行而不行者矣。明義一部,卽我東之春秋,恭惟我先大王,以此義理,建諸天地,垂之萬世則其在我後王後人,講明而固守之者,宜倍於前日,惟彼樂任之罪,昭載於明義錄中,以其處地之故,雖逭金木之誅,而觀於丙辰冬處分之聖意,所以嚴立隄防,不欲凌夷者,可以仰矣。辛酉之案,設如聖敎,未有眞贓,至今七年之間,罪籍尙在,聲討未已,則其不爲王法之所貸,公議之所容,亦可以知矣。由前由後,伸雪之典非所擬論,以殿下明聖,豈不洞悉,而今乃卒然獨斷,徑行不疑者,豈不以當慈宮違豫之日,所以慰悅慈心者,靡不用極,不暇他顧耶?然拂擧國大公之論,爲聖德不貲之累,亦我慈宮之所當憂念者,則其所以仰慰,適足爲貽憂也。況伏聞命下之日,大臣爭執而逬出,喉院覆難而竄斥,銓官迫促而承命,臺閣怵畏而停啓,景色愁沮,氣像急遽,誠非所仰望於殿下者,而始旣差誤,終莫善後,欲挽大臣之行,至煩躬駕而迎,夫大臣之躬迎,本非無於例不可行之事,苟以誠意而爲之,雖謂之盛事,不爲不可,而今乃急於迫出,爲此顚倒之擧,則其與敬禮之意,大相謬戾矣。又況昏夜倉卒,儀衛不備,徑臨闕外,滿城震盪,萬萬非盛世之所宜有,是則殿下擧措之失平,不當爲而爲者也。凡此數事,苟求其本,竊恐我殿下,學力有未至,充養有未粹,始焉情勝而掩義,終又氣壹而動志,此臣所以耿耿憂慮,不但以一時過擧,爲殿下惜也。顧今章奏之進規者,前後相繼,殿下輒示虛受之意,而尙無採納之實,臣尤悶焉。伏願殿下,惕然深悔,淵然遠覽,特收伊日之成命,亟從臺廳之諸啓,使義理著明,隄防永固,亦宜奮發聖志,益懋時敏之工,不廢三講之規,思念之間,絶無私意之或牽,政令之發,必循公議之同然,堯·舜之治,其基於此,臣雖退伏畎畝,長頌太平萬歲矣,臣無任云云。省疏具悉。前批旣已洞諭,今不可長引,陳勉則切實,懲討則不允,至於末件事,不必更提矣,爾其勿辭察職。
公忠道儒生生員兪益柱,進士閔致孝,幼學金載仁·權彙·李錫豐·李時燮·鄭器煥·金奎岳·李永裕,進士李光鉉·李源錫·李憲琦,幼學金元振·李光正·沈淳祖,進士洪薳·尹景鉉·林翰儒,幼學申濚·李漢翼·鄭師淑,生員安光集·洪柱宅,幼學李仁載·金溥淵·趙迪慶·柳謩·金履默·李晩榮,進士金時翰·李允玉,幼學權思復·金肅容·李秉一·洪漢斗·成碩仁·柳夔·金景愚·李仁暹·洪在欽·李文白·金應鉉·李海觀·金命鉉·李濟豐·崔致祿·金復容·趙鎭益·李碩謩·李永煥·金景運·李碩祉·金景德·李光玉·柳永傑·兪漢明·李華載·蘇輝天·尹振大·閔泰顯·李在玉·安壽益·李載億·李文默·鄭東賓·李敬秀·韓孝嚴·李載坤·權在文·安壽斗·宋浩淵·閔始默·李魯宗·閔百升·宋敎欽·金光湜·李文彦·宋義淵·李英翼·閔尙默·柳載穆·李時益·鄭始春·李憲國·李榮植·李元龜·閔格·安必復·金光濟·李得齊·柳鎭九·李英秀·閔得淵·李文會·金光廈·李道煥·李宗植·李元根·柳大根·安宗濂·李中權·金仁默·李錫春·吳季秀·鄭惠采·李錫望·申相鼎·閔弘鎭·李錫章·李東彬·宋煥普·李鎭彬·鄭萬采·姜道一·李錫百·申相玉·姜性一·閔述鎭·李錫侃·金匡烈·宋琦鼎·宋奎熙·宋道權·宋尙圭·宋載彝·宋豐鼎·宋明鎭·宋星漢·李度靖·宋文甲·宋桂·宋栢,進士宋啓根,幼學宋殷文·朴思懋·宋一淳·宋一浩·宋星箕·宋永鼎·宋應鍾·宋徽鼎·李度麟·朴基琓·宋植·崔命老·宋敎元·宋敎中·閔致默·閔致謹·宋繼銓·宋養銓·宋一淵·宋乃鼎·宋一行·宋以衡·李延春·李延福·宋啓極·宋載讓·宋運鼎·宋述鼎·宋煥鎭·宋一海·金永洙,進士趙榮升,幼學李柱漢·宋允明·安廷邦·李畹·蘇溥天·柳亨基·申復亨·李魯任·權躋永·許襍·李安述·李守訥·朴鎭祜·李述祖·權中履·李彦信·宋建寅·柳義基·閔謙懋·朴雨源·李思行·李宗彦·權益履·柳德基·李顯程·李魯選·朴良源·李畯·李範運·李中信·朴震玉·趙鎭七·李卓秀·尹瀷·尹黃柱·尹燧·尹行國·李膺淵·李義彬·李知淵·李觀淵·李寅曦·李義權·李義浩·吳致觀·李綢·李紞·李緩·李綏·李昌運·李鴻運·金聲澈,生員李宜俊,進士李冕鎬·趙斗鉉·金洛恒·李鳳采·李傳學,幼學李敏箕·金翼欽·李喆鎬·李秉中·趙學洙·孫達元·李永箕·宋彦載·李龍采·金守鎭·李彙福·李殷采·李度成·李守成·金天欽·李守宅·李守孟·李傅文·李傅商·閔致恒·李羲秀·尹瑛·徐直輔·金致義·李羲元·金鍾呂·梁亨魯·金鍾箕·南履孝·蘇錫圭·朴尙遠·李鳳皓·宋鼎鎭·閔耉·李運亨·李迪亨·李璞亨·李永元·李永祚·李永希·李昌純·徐行五·徐行達·尹元浩·尹仁浩·尹相德,進士李心永·蔡弘一·蔡弘臣·蔡宗永,幼學蔡弘赫·蔡弘鼎·蔡直永·蔡起永·蔡錫永·蔡元永·蔡東民·成國鉉·兪致文·兪致達·兪一源·兪正源·韓繼商·韓敬洪·李氷·李永·李永錫·洪大圭·柳淵·元坊·元培·元鎭謙·元鎭復·全泗性·李豐燁·金來源·金舜紀·金肅紀·李明奎·金宗岳·尹行烈·李時聖·金坤·李鼎燁·李漢膺·金命涵·金命珏·金偉·韓重潤·韓東光·韓用權·柳琴·吳宗宣·吳載坤·柳煥瑞·李載華·鄭潤始·李必壽·趙鎭復·趙鎭亨·趙克淳·趙鎭良·朴成浩·南浹·李必炯·李載厚·李在養·柳家寅·李必煒·李載岳·李必燮·李度永·兪錫煥·閔光一·任龍白·尹承烈·安道欽·宋羽鉉·兪致中·金民秀·鄭東浹·任泰相·朴現源·李繼弘·金煥東·李明載·李東新·郭東翰·金履元,進士鄭泰誠,幼學尹範國·金魯性·金·李炳順·李心弘·金昌柱·鄭重範·金商謙·李載誠·金致淳·崔致恒·李圭祜·閔致德·閔致道·姜大一·李基祜·趙慶春·宋在懋·李志祜·趙鼎彦·金得源·趙壎·趙塾·李堂祜·兪益煥·李源天·李源祜·兪仁煥·權玹·權·金勳·吳泰湖·韓衡鎭·韓錫洪·李啓天·李學誠·李泰誠·韓會裕·尹景厚·尹靖厚·朴一陽·吳宅秀·邊慶徽·李耆相·金光礪·李必信·金光振·李綏相·兪浩源·洪世範·李得亨·李大彬·李恒喆·鄭東敏·李泰慶·洪若澈·洪隨權·朴齊選·金啓浩·趙雲景·金箕煥·李柱喆·李文熙·具·李宅鱗·申宅壽·鄭淳五·吳彦弘·鄭致億·李瑜·張涉·姜在進·李胄鱗·金重呂·鄭恒進·鄭克之·趙師觀·姜在文·柳璞·尹載莘·徐鎭五·李彦燮·南履弘·金衡·徐宅祿·安思九·柳景行·吳亨益·韓景迪·吳應淵·李肇秀·吳達孝·李榮秀·吳亨俊·李枝秀·金啓泓·金學彦·宋準相·宋煥洙·宋萊相·韓時燮·林百圭·申大淵·洪惟幾·崔重鉉·愼基復·趙秀彬·崔泰潤·趙命彬·金錫斗·李忠卨·金命鉉·洪箕大,進士愼得權,幼學鄭器亮·李鎭邦·權國鼎·李鎭漢·愼溟瑞·林永昌·金洛鎭·李昌夏·李炫·崔謇·李鎭檜·韓繼源·李一浩·宋遠大·趙億基·鄭鉉·鄭斗秀·權趾玄,進士朴相一,幼學柳洽·尹勉中·李時萬·鄭勉行·柳潑·宋采·徐漢喆·金尙宜·宋文洙·李箕東·吳得圭·柳緯鎭·趙允命等疏曰,伏以,崇儒重道,卽我列聖朝家法,而從祀文廟,以盡崇報之典者,其義至嚴,其禮至重,苟非道德純備,學問高明,上可以接千聖之嫡傳,下可以爲百世之宗師,則不得與焉,此吾東方數千年來間世一有,而有則必躋享之也。苟有之而不得躋享,則是聖世之闕典,斯文之欠事耳。有若先正臣文烈公趙憲,文敬公臣金集是已。趙憲與金集從享之請,實非臣等今日創爲之說,卽百世不易之論也。臣等謹按趙憲,稟天地剛大之氣,懋聖賢格致之工,學透天人之際,道接洙·泗之源,前知之鑑,如執蓍龜,見理之明,若析絲毫,而出天之孝,貫日之忠,尊周之義,閑聖之功,可以質鬼神而俟百世矣。自在幼時,聖賢爲期,常自激昴曰,天生男子,豈偶然哉?沈潛經史,眞知力踐,而及其長也,出入於先正臣文成公李珥之門,洞見道體之妙,的得門路之正,全體大用,不外乎朱門丈尺,存心養性,必本於孔·孟旨訣,左右逢源,自成終始,而尊華攘夷之心,扶正斥邪之念,亦其素蘊于中者也。乃以眇然七尺之軀,擔荷天下之事,當其奉使皇朝也,極論聖廡位次之訛舛,歷敍諸賢道學出處,而大爲華人之所欽服,及其反命也,慨然有東周之義,首陳八事曰,聖廟配享也,內外庶官也,貴賤衣服也,宴飮食品也,士夫揖讓也,師生接禮也,鄕閭習俗也,軍師紀律也,次陳十六條曰,格天之誠也,追本之孝也,陵寢之制也,祭祀之禮也,經筵之規也,視朝之儀也,聽言之道也,取人之方也,飮食之節也,餼稟之稱也,生息之繁也,士卒之選也,操鍊之勤也,城臺之固也,黜陟之明也,命令之嚴也,槪其爲說,一皆本於李珥聖學輯要,而參以己見,切中時務,莫非格君心而明聖學,正風俗而惇禮敎,五品之不遜而欲遜之,五禮之不庸而欲庸之,以至軍旅民生日用飮食之間,莫不極論而糾正之,此其致澤之志,經濟之策,質諸古聖賢事業,無所愧焉,而亦其惓惓於聖廡,陸九淵·杜預之當黜而不黜,豫章·勉齋之宜陞而不陞,則竝陳章明辨之,以至啓聖祠之疏請移建,而翊聖衛道之功,無以加矣。若春秋大一統者,卽天經地緯之所在,而彝倫之大本,學問之極功也。趙憲於此,嘗擔夯脊梁,自爲己任,始當倭使之覬覦也。抗疏請斬,以明天無二日,土無二王之義,而又其至誠前知之明,已慮其必有猖獗之患,向使其言得行,夫豈有壬辰之變乎?及其壬辰之難,首倡大義,以一千餘殘卒,鏖滅數萬倭於淸州,卒乃以身殉節於錦山,而七百義士,同日倂命,國家賴以得全兩湖,以基中興之業,惜乎趙憲之道德學問,經綸謨猷,不得展布於當時,以致太平之治,終歸於成仁就義之科,此非但趙憲之不幸,實亦國家之不幸耳。此則趙憲之道德功烈之大略可見者也。臣等又按金集,以端方審密之姿,稟溫雅和粹之氣,淸而不激,介而不矯,以孝弟忠信,爲立身之本,以居敬窮理,爲進修之方,以文元公金長生爲父,訓襲家庭,學有淵源,自幼游居食息,不離訓典,而及其稍長,專心性理之學,早夜孜孜,踐履克篤,日侍親側,講道論理,金長生常以爲父子間知己。性又沖澹,不喜仕宦,斂跡志養,若將終老,晩際仁廟,首膺徵召,與文正公臣金尙憲,實左右,二老歸朝,四方拭目,行止有命,賁趾還山,中歲爲養,浮沈下邑,而非其志也。及至丙子,勤王路阻,募兵鳩糧,至爲糾義之擧,而終焉北望,腐心入都,進慰而歸,逮我孝廟嗣服,下旨特召,恩眷益隆,諭以不與共天位治天職,則非王公尊賢之道,金集乃感激知遇,起膺休命,首陳嘉謨,而明人心道心之幾,則以涵養本源爲務,論治心爲政之要,則以致敬盡誠爲本,繼以極論當世之務,有曰天下之大本,卽殿下之一心也。又曰,今日之務有六,卽恢德量,振紀綱,嚴宮闈,用賢良,恤民隱,責實效也。其引君當道之誠,濟世安民之策,莫非學問中出來,知無不言,言必中理,至誠孤忠,可質鬼神,而惜乎其立朝供位,曾未幾何,不得施所存之萬一,豈非後學之所深恨者耶?且其柳濯之聚徒謀亂,起於傍縣,而謂不可過其廬,則仁廟極加歎賞曰,凶徒亦知賢者之可畏敬矣。自點之僭通北人,用賂行談,而謂金尙憲與金集爲領袖,禍將不測,則仁廟親自彌縫,遂以得解,此可見亂逆之知懼,而華夷之播聞矣。至若禮學者,人文儀則之標準也,國家敎化之型範也。禮學不明,則天敍不惇,而三綱淪九法斁矣。金集於此,尤用力焉,動靜語默,莫不以禮自持,閨門肅穆,寂然無人聲,入其家如入治朝,日夜沈潛於禮經,反復考校,曲暢旁通,而世有疑文變節之無所考證者,一皆就質而得正,此其平日喫緊工夫,而當仁廟賓天之日,撰進喪禮異同議,梳洗前代之訛謬,遂成國朝之制,又嘗以金長生與門人答問者,彙類考證,參以備要,名之曰疑禮問解,刊布於世,續問解一冊,卽金集之平日與知舊問答也。其爲有補於世敎,垂法於萬世者,亦何如也?若其爲學之法,則本之以讀書窮理之工,發之以躬行心得之效,而眞實心地,刻苦工夫,卽其踐履之要訣也。尤致力於不睹不聞之地,潛心默坐,對越神明,扁其齋曰愼獨,此實地之用力也。遠近學者,洽然宗師之,先正臣宋時烈·宋浚吉,亦以其所事文元者事之,殆若明道門人之卒業於伊川,宋時烈·宋浚吉之開發成就,實亦金集之力也。此則金集之道德學問之大略可見者也。嗚呼,下學上達,聖工之進修,而窮理以致其知,反躬以踐其實,居敬以遂其終始者,卽朱子爲學之大綱也。先正臣李珥,常以爲孔·孟以後,得其道而傳其統者,惟朱子,而其所以自爲而爲敎者,惟此三者,李珥之意,亦以是自爲而爲敎也。然則天生朱子,實生孔子之心,而天生李珥,亦生朱子之心也。李珥之門,得其道而傳其統者,惟趙憲與金長生,殆若孔門之顔·曾,而金集亦以金長生之子,得其傳而接其統,以就宋時烈·宋浚吉晩年卒業之功,則李珥以後,道銃相傳之訣,趙憲與金集,實無所間然者矣。蓋其學問之高明,道德之純深,經綸志事之廣大,兩賢一揆,易地皆然,而趙憲,以一心而傳千聖之旨訣,以一身而扶萬古之綱常,辨之明如燭照數計,守之確如山峙嶽立,行之果如河決灘傾,臨難所就,特其餘事,而宏謨偉烈,赫赫乎百代耳目,是趙憲之有事功於當世者,金集則心涵天地造化之妙,躬承父師道統之傳,稟山嶽之間氣而金精玉潤,篤踐履之工夫而矩方規圓,賾性理之邃學而毫分縷析,禮儀禮書,證成一代之定制,而天下之疑文變禮,得以斟酌乎萬世,是金集之有事功於後學者也。此其所造雖殊,而道則同歸,均之爲接千聖之統,爲百世之師者,則趙憲與金集之尙未躋享於文廟者,豈非聖世之一大欠者乎?試以前昔名碩之言觀之,其論趙憲則先正臣金尙憲誌其墓曰,國家養育人才二百年,至宣廟朝,有忠孝節義道德兼備之士,惟先生一人,先正臣宋時烈誄文曰,周幾張豫,程敬朱誠,又題其墓曰,天高地逈,日照月臨,亘萬古而無虧,又於華陽聞見錄,謂可擧於從祀之列,文忠公臣兪棨,以爲先生之道學功烈,當在於從祀諸賢之前,其曰先生,卽指趙憲也,論金集則先正臣宋時烈誄文曰,天生先生於我東,使之任繼開壽道脈於千春,其曰先生,卽指金集也。先正臣宋浚吉曰,敬義夾持,明誠兩進,兪棨又曰,日月不待贊而明,華·岱不待稱而高,今此臣等從享之請,非臣等之言,乃名臣碩輔之言也。且況列朝以來,京鄕章甫之疏屢矣,而輒皆以趙憲與金集竝擧者,蓋爲其道均德齊,無所異同,則臣等何敢杜譔無稽之說,擬之於至嚴至重之擧哉?竊伏念在昔孝廟,聞金集之計,諭之以儒林領袖,朝廷重望,英廟賜趙憲之祭,諭之以希聖之學,佐王之志,猗歟我先大王,道竝乎日月,學貫乎天人,卓冠百王,統集群聖,乃於文正公臣金麟厚之躋享文廡也,以未能竝擧,尙今介介于中爲敎,深留曠感,尊禮而褒尙之者,逈出尋常。恭惟我殿下,承先王未卒之志,行先王未遑之典者,卽殿下事也。文正公臣宋時烈所謂雖千百代之下,文廟竝享,舍先生伊誰者,若有待於今日也,此臣等所以不得請則不已者也。伏願殿下,追列聖未行之規,循百載大同之論,亟擧先正臣趙憲,先正臣金集文廟從祀之典,以光聖德,以幸斯文,千萬幸甚,臣等無任云云。省疏具悉。疏辭,令廟堂稟處,爾等退修學業。
丁卯二月二十日辰時,上御熙政堂。大臣·備局堂上引見入侍時,行左承旨洪義浩,假注書李止淵,事變假注書李鼎鎰,記注官盧,記事官鄭觀綏,左議政李時秀,吏曹判書李始源,戶曹判書徐榮輔,行大護軍金羲淳,行護軍李得濟·金履永,校理任俊常以次進伏訖。時秀進前曰,數日風日極乖常,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮患候,已臻復常,下情伏不勝慶幸,而今則諸節,若何?上曰,諸節雖夫復常,而此前可謂快復,下情實爲慶幸矣。時秀曰,嘉順宮哀毁罔極之中,連進常膳,而諸節,何如?上曰,自藥院連爲仰請,故不得已勉抑復膳,而元氣之凜綴,尙未復常,別無症候之可言,而承候之際,自多悶迫矣。時秀曰,聖體咳嗽之節,似有外氣矣。上曰,一時之適然,別無所損矣。上曰,次對爲之。仍敎曰,次對久闕之餘,備堂何多不參者乎?時秀曰,似是實病實故而不參者甚多,故俄已草記請牌矣。仍奏曰,此統禦使金爔狀啓也。以爲本部水陸軍,俱是納布軍,而其中能櫓軍一百二名,身係船艦,終年勤苦,又責身布,此切可矜,雖欲減布,給代無路,且以軍需耗縮言之,戊戌劃得常賑租九千石,入於各年停減,昔之九百石取耗者,到今竝計甲子加劃,纔爲四百餘石,諸般責應,尤無餘地,取考本府會案常賑穀,則通計前日停減,餘在租二百八十餘石,合時存各穀三千九百餘石,倘蒙特下,則其所取耗,足可充給於能櫓軍減布之代,其餘則取補軍需耗縮事,請令廟堂稟旨分付矣。今以帥臣狀辭觀之,能櫓軍之爲最苦之役,可以推知,而諸般水軍之中,獨減其身布,不無斑駁之歎,常賑穀之不許他用,自該廳纔已嚴立科條,今此所請,有難遽施,置之,何如?上曰,依爲之。出擧條時秀曰,卽見咸鏡監司李晩秀報本司辭緣,則枚擧會寧府使金處漢牒呈,以爲本府支差各種,皆以差需穀策應,而乙卯蕩減之後,穀數漸縮,排比末由,故甲子劃得會付折米二千石,至于昨年需用,見今所在,只爲五百餘石,以此穀物,支差物債,無路上下,依甲子例,該邑元會付中折米一千石,劃付差庫,以爲取耗需用,而會付如或不足,則以各衙門穀,次次移錄爲辭矣。差需穀之逐年耗縮,事勢似然,隨縮隨劃,乃是已例,該邑元會折米一千石,劃付差庫,不足則以各衙門穀,依所請移錄後,實數修成冊報來事,分付,何如?上曰,依爲之。出擧條。時秀曰朔寧郡守安光宇上疏批旨內,疏辭令廟堂稟處事,命下矣。取見其疏本,則以爲本邑御營軍,元是四十名矣。戊午年始興等五邑軍摠,竝屬華城,以畿邑所在官保,換作正軍三百十九名,分排於通津等六邑,而本邑換作之數,至於一百二十四名之多,民苦其役,將至流散,換作御營軍一百二十四名內,二十四名仍置,一百名則竝資保依前還作官保,以此除減之數,分排於初不分排之二十一邑,而若以爲難,則御營軍上番時,自本營,有略干名除番作錢之例,竝資保作錢上送爲辭矣。該邑軍戶與軍摠,太不相當,合有變通,而移疾於他邑,固難輕議,資保之作錢,亦非經法,分付道臣,詳察列邑,往復該營,使之從長論理報來,何如?上曰,旣是御營軍,則御將亦陳所見,可也。得濟曰,資保作錢,事件自異,不可擧論,一百軍額,移定他邑事,移此移彼,亦非京營門所可知,令該道臣,商量便否,報本司施行,似好矣。上曰,依爲之。出擧條時秀曰,頃因內需司單子判付,嘉山郡所在宜嬪宮屯土四十餘石落,本官之無難分屬,混稱還付委折,嚴査報來之意,行會本道矣。卽見平安監司李勉兢査報,則枚擧各人等招辭,以爲宜賓宮本垌,當初定標時,以西南江淤泥爲限,則目今本屯次知垌外蘆田之外,卽是舊江流下之基趾,而水勢變遷,明有屯屬之指告,則舊江以外泥生處,係是當初定標之外,而該宮監則以其屯外蘆田連接之地,無論新舊江,欲以標內推尋,博川·德南屯監,則以本垌蘆田之江落,欲推泥生於越邊,而自嘉山郡,二十石落,依德南屯監所告,使之次知,其外二十五石落,散付於各處,尺量分劃之際,論報巡營,事理當然,而況於宮屯近處,無論標內外,私自決處,已極妄率,至於還付云云。德南屯今爲內需司所管,則只憑屯監之誤告,不察元屯之有無,遽以還付爲說者,尤萬萬駭然,該郡守尹之謙罪狀,所當狀聞論勘,而旣有査報之關,故論列牒報,而八結監官金寬宅,德南屯監朴致絢等,自本營,嚴勘計料爲辭矣。江落泥生,變遷無常,此疆彼界,固難區別,標之內外,江之南北,亦不可只憑監色民人之口而決之,新泥之土,耕墾尙遠,待該宮屯監下去之時,令本官躬自摘奸,宮土民土,詳覈明決,該郡守之不爲報營,惟意劃付,固已妄錯,而誤聽博川屯監之瞞告,遽以還付爲說者,尤極駭然,其罪狀,令攸司拿問勘處,金寬宅·朴致絢等,依狀辭,自該道嚴勘事,一體分付,何如?上曰,依爲之。出擧條時秀曰,本司有司堂上有闕代,戶曹參判沈象奎還差,使之察任,何如?上曰,依爲之。出擧條時秀曰,小臣有區區所懷,今旣登筵,敢不罄陳乎?一自向來處分以後,憂愛之忱,晝宵耿耿,近日連伏見儒臣臺臣上疏批旨,聖心覺悟,有此翕受敷施之德,下情實不勝欣幸之至。夫人君尊如上天,嚴如雷霆,方其命令之發也,爲臣下者,孰敢不奉而行之,以觸雷霆之威哉?然而或不得奉承者,誠以恐其君之有過,乃有所爭執也,此秉彝之所同得也。其時滿朝之力爭,可見擧國之同情,殿下試因覺悟而思之,則果是何等過擧也?隄防由是而壞了,公議由是而不行,聽聞驚惶,八方駭惑,臣等旣不能積誠仰格,以回天心,又不能碎首天陛,以死爭之,此莫非不忠無狀之罪也。然而區區下情,亦不無將來之憂慮,無論事之大小,聖心所向,若曰事事如此,則可以無難行之,竊未知何等過擧,又在何時,豈非萬萬憂慮處乎?伏願因此覺悟之心,隨事省察焉。且人君者,當以舍己從人,爲第一要道,以若尊嚴,有所命令,寧有不得行之理?惟其舍己從人也,故命令之間,或有不中,則人得以言之,夫然後情志交孚,政令得當,可以有光於轉圜之量矣,尤豈非體念處乎?上曰,其時事,向筵及前後諸批,已罄悉予意,今不必更言,而當初予意,非出於强迫之事,到今諸臣,皆言其失當,故予方翕受之不暇,而蓋其不得已之事,則大臣亦豈不知而縷縷乎?時秀曰,見今大禮當前,僚相在外,此非獨臣私情之切迫,其在國體,萬不成說矣。上曰,右相歲後,一番敦勉,其後欲更爲而未果,從當下敎,而亦非不知卿之所懇矣。仍命就座,始源曰,惠慶宮承候,今則當於每日次爲之,而醫官亦不必別爲待令矣。上,可之。始源曰,瓊玉膏製進事,向有更待下敎之命,而目今生津液扶元氣之道,莫如此藥,且春節差晩,則地黃生茸,無以取用,似不可不及今製入矣。上曰,從當下敎矣。始源曰,幸行時江心水,自本院待令,而若有特敎,則亦有停止之例,今番則何以爲之乎?上曰,依昨年例爲之,可也。榮輔曰,向筵以孝安殿供上物種移屬事,有所仰奏者,而其後承宣所傳內,以無論新舊,盡爲蕩減爲辭,蓋因其時奏達之未瑩,致有此敎也。到今若不減貢則元貢自在,爲各司遺在,故向奏所謂遺在者,卽此意也。若非減貢,則無論遺在與否,元貢之給價一也。然則今此移屬諸貢,不可不存減,而柴炭盡爲移屬,其餘亦太半分排,就其中新貢之未及分排者,只以減貢施行似好,故敢此仰達矣。上曰,依此爲之,而柴炭移屬數爻,爲幾何乎?榮輔曰,數爻則未及詳知,而其人貢十三名內,移屬者爲六名云矣。向日內下件記,則以孝安殿供上爲辭,而祔廟後,則依舊列,稱以貞純王后殿供上,似好矣。上,可之。羲淳曰,臣於待罪嶺伯時,以本道別武士四等合試入格人請賞事修啓矣。本道之有合試,以試左右列武士者,蓋出於慰悅嶺人,激勵武士之意,而惟我先朝戊戌下敎若曰,出身優等,邊將沒技加資,閑良優等與沒技賜第,惟此激勸一方之聖德至意,嶺外許多武士,所共感泣攢誦者,而其後右列賜第,則雖如例行之,至於左列賞典,則寢而不行,此爲出身武士抑鬱之歎,故臣於再昨年,以此陳啓,而自該曹防啓,臣於還朝,業欲一陳而未果矣。迺者時道伯尹光顔,亦以此事修啓,大僚稟旨蒙允,昨年合試,左列沒技與居首人,旣蒙恩典,則再昨年入於臣之狀啓中左列沒技與居首人,事無異同,宜蒙一視之澤,下詢大臣處之,何如?上曰,大臣之意,何如?時秀曰,前後道臣狀辭,旣無異同,昨年再昨年居首人賞典,似當一體施行矣。上曰,御將亦陳所見,可也。得濟曰,試才施賞,旣出慰悅之方,則昨年再昨年之一施一否,不無斑駁之歎,一體施行,似好矣。上曰,依爲之。出擧條俊常曰,俄者大臣所奏,實是體念處矣。臣於向筵因文義有所仰奏,而蓋向日處分之出自聖孝,臣非不仰認,第隄防不可不嚴,公議不可不顧,而殿下斷然行之,不小持難,前後批旨之虛受,臣固欽仰之不暇,而竊念人君之一動一靜,與天爲一,故宋儒眞德秀之言曰,人君一念之未純,一事之失中,亦足以上干天和,洪範曰,曰急恒寒若,近日風寒,極爲乖常,時氣之失節,無異夏旱冬雷,臣雖不敢以某事某應,傅會仰陳,而向日處分與動駕擧措,固是過中之擧,又涉急遽之端,則安知近日風寒之不由於此乎?伏願繼自今,益勉省察之工,思慮隱微之中,或有未純之念乎?政令事爲之間,或有失中之歎乎?念玆在玆,嚴恭寅畏,深軫修省之道,以盡迓續之方焉。上曰,近日風寒之乖常,固如爾言之如是,而其責專在於予之德政,或有上違天心,而然引之於此事者,豈不近於漢儒傅會之說乎?言則切實,當體念矣。出擧條義浩曰,今日賓對,兩司行公諸臺,無一人進參,事甚未安,竝推考,何如?上曰,依爲之。出擧條義浩曰,昨冬關西儒生,以箕子封陵事,陳疏伏閤,自本院曉諭諸生,使之退去,而終不下去,尙今伏閤,甚至於今日,臣仕進之時,儒生輩成群塞路,責臣以不爲捧納,非但擧措之可駭,亦見士習之不正,自本院更爲分付,使之退去,似好矣。上曰,大臣之意,何如?時秀曰,我東方數千年開創文明之運,卽箕聖之功,其崇報之典,何所不可,而殷本尙質也,故賢聖之君六七作,而初無陵號,今以殷之所無之禮加之,則其於箕聖之心,豈能安乎?然則其疏意,似非有識者之言,曉諭退送,似好矣。上曰,以下敎辭意,分付退送,可也。仍命大臣以下先退,又命退,承史退出。
丁卯二月二十日酉時,上御誠正閣。召對入侍時,參贊官洪義浩,持國朝寶鑑第六卷,侍讀官洪羲俊,持國朝寶鑑第六卷,檢討官朴宗琦,持國朝寶鑑第六卷,檢校待敎朴宗薰,持國朝寶鑑第六卷,假注書李止淵,持國朝寶鑑第六卷,記注官盧,持國朝寶鑑第六卷,記事官鄭觀綏,持國朝寶鑑第六卷,以次進伏訖。上命開卷讀之。羲俊讀自上謂趙光祖,止其機而已。上曰,下番讀之。宗琦讀自上聞銓曹,止科擧哉。上曰,參贊官讀之。義浩讀自今之朝士,止大臣乎。上曰,閣臣讀之。宗薰讀自安潤德,止不可輕改也。上曰,注書讀之。賤臣讀自奇遵斥潤德,止是遵言。上曰,上番讀之。讀自求禮縣監,止近思錄云。上曰,下番讀之。觀綏讀自窮鄕晩進,止上曰善。上曰,文義陳之。羲俊曰,聖祖以誠心求之,何患無才爲敎,蓋才不借於異代,若誠心求之,則何患無之?爲治之道,必以得賢爲急務,故成湯之立賢無方,周公之吐哺握髮,皆出於誠心求之之義,能致野無遺賢王多吉士之休,而近世則不然,取人之道,專尙科目,遂使巖穴有才之士,終老而不得見用,雖以科擧言之,其所取之之道,亦未必擇才而用之,宜乎後世人才之漸不如古也。無論求之巖穴求之科擧,必以誠心,則賢才可得,三代可做,伏願此等處,深留聖意焉。上曰,下番陳之。宗琦曰,安潤德守法之說,驟看似是守經之論,而此非但不識時務,亦可見睽間士流之張本,當先正際遇明時,感激殊知,以變革弊事挽回世道,爲己任,庶幾八九分三代之治,而潤德先爲此奏,有若謂之紛更者然,可勝歎哉?雖曰祖宗舊法,安能萬世無弊?可守者守之,可變者變之,俱不害爲繼述之道,而此說一出,群小輩謀陷之計,竟如下段所載賢邪進退之機,陰陽消長之漸,有如此矣。伏願此等處如是推看,似好矣。上曰,參贊官陳之。義浩曰,上下番已詳陳,臣無容更達矣。上曰,閣臣陳之。宗薰曰,上下番旣陳之,臣亦無可達之辭矣。上曰,安處順近思錄刊行之言,可謂得其所對矣。蓋興學校,是守令之責,而能修明者,近來罕有,何以則興學校,能如中廟盛時乎?大學之法,上自王宮國都,下及閭巷,莫不有學,以次升之于太學,學校者,風化之本也。然則非但外邑之爲然,必先自京城閭巷,皆令入學,然後可爲興學之本,其要安在?羲俊曰,學校所以養育人才也。三代以上,其敎明而萬民興化,後世則其敎不明而風谷日渝,此惟在於自上導率之如何矣。上命掩卷,因命玉堂先退。義浩曰,以試官違牌事,前後飭敎,不啻屢度,而近來尤甚,至有年前申時設場之擧,其在國體,萬不成說矣。上命書傳敎曰,科試法意,何等至重,前後提飭,不啻截嚴,而每有規避之習,互相違牌之事,言念國綱,豈有如許道理?今番申飭之後,非不知因循舊習,又復申飭,此後非衆所共知實病實故外,若復違牌稱頉,投章乞免,則試事由此而不嚴,國綱亦隨而頹惰,預令政院,嚴加申諭,猶復如是,則直捧竄配傳旨,仍敎曰,明日各別申飭,可也。命義浩讀奏公事。上曰,判付出去書之,可也。王大妃殿進御加味六君子湯,前方中加麥門冬五分,五味子九粒,五貼製入事。出榻敎上命退,承史諸臣以次退出。
上在昌德宮。停常參·經筵。
宋知廉啓曰,明日常參·經筵,取稟。傳曰,停。
李文會啓曰,來二十五日朝參日次矣,敢稟。傳曰,停。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
以執義金孝眞,掌令沈厚鎭,持平具明源·李德升,司諫呂東植,獻納趙晉和,正言洪冕燮牌不進罷職傳旨,傳于洪義浩曰,只推。
傳于李文會曰,召對爲之。
備邊司薦望,以李仁秀爲禁衛大將。
李文會啓曰,新除授禁衛大將李仁秀,卽爲牌招,傳授命召,何如?傳曰,允。
李文會啓曰,摠戎使李仁秀,移拜禁衛大將矣。將兵之任,不可一刻無摠察之人,何以爲之?敢稟。傳曰,訓將兼察。
李文會啓曰,摠戎使出代間,訓將兼察事,命下矣。兼察摠戎使金祖淳,卽爲牌招聽傳敎,何如?傳曰,從事官發牌聽傳敎。
備邊司薦望,以金思穆爲摠戎使。
兵曹,摠戎使單金思穆。
李文會啓曰,新除授摠戎使金思穆,卽爲牌招,密符及敎諭書,傳授,何如?傳曰,允。
以公忠監司趙德潤狀啓,溫陽郡守安弘迪,受由上京,謂有身病,連呈辭狀,不得已罷黜事,傳于宋知濂曰,農務方殷,其代令該曹差出。
宋知濂啓曰,溫陽郡守之代,令該曹差出事,命下矣。時無政命,何以爲之?敢稟。傳曰,政官牌招開政。
有政。吏批,判書李始源進,參判未差,參議李存秀在外未肅拜,同副承旨宋知濂進。以金履翼爲知敦寧,朴大圭爲宗簿正,金應一爲厚陵令,洪晩燮爲穆陵別檢,金文禹爲假引儀,金東鎭爲溫陽郡守,故僉使李英男贈兵判例兼,忠節卓異贈職事,曹覆啓判下。
兵批,行判書韓晩裕進,參判閔昌爀病,參議洪秀晩入直,參知尹孝寬差祭,右承旨李文會進。以金啓洛·睦萬中·朴宗行爲知事,沈基泰爲同知,尹行頤爲僉知,金獻祚·朴聖洙·洪禹祚,方禹疇爲五衛將,具載重爲訓鍊僉正,金魯應爲文兼,鄭日永爲南道參軍,李敬熙爲慶州營將,同知單承光烈,護軍單李奭培,副護軍單金胤行,副司果單金魯爀·金鼎秀。
宋知濂,以弘文館言啓曰,校理姜浚欽,副校理金啓河,修撰李東冕,旣有只推之命,修撰金履載疏批已下,與新除授副修撰趙鎭順,一體牌招察任,何如?傳曰,允。
以校理姜浚欽,副校理金啓河,副修撰李東冕牌不進罷職傳旨,傳于宋知濂曰,只推。
宋知濂啓曰,冬至使先來狀啓,昨夜入來,而譯官及軍官二人,中路落後,前後飭敎,何等嚴截,則又有此弊,事極駭然,當該軍官及譯官,待其上來,竝令攸司科治,何如?傳曰,允。
宋知濂,以吏曹言啓曰,贈諡忠景公李廷鸞延諡,來三月初十日,定行於全羅道全州地云矣,敢啓。傳曰,知道。
宋知廉,以吏曹言啓曰,頃因全羅監司李肇源狀啓,昌平縣令李薰徽,催促下送事本曹草記,以時在公忠道公州地,行關該道臣,使之催促還官之意,蒙允矣。卽接公忠監司趙德潤移文,則以爲昌平縣令李薰徽,身病猝重,不得還官云,當此春務方殷之時,不可等待其差歇,罷黜,何如?傳曰,允。
宋知濂,以禮曹言啓曰,祔太廟時,宗廟例爲前期修理矣。令祔廟都監,知委擧行,何如?傳曰,允。
宋知濂,以禮曹言啓曰,今此丁卯式年監試覆試試官,當爲磨鍊,而堂下無故可擬之人乏少,依近例以堂上官,通瀜擬入之意,敢啓。傳曰,知道。
宋知濂,以禮曹言啓曰,己酉二月,因備局節目,勿論大小科,陳試許赴人,具由草記事,定式矣。辛酉式年監試初試入格幼學金悳勳,陞補初試入格幼學李羲蓍,公都會初試入格幼學洪儐,壬戌合製初試入格幼學趙雲明,甲子式年監試初試入格幼學申在翼·崔漢倬·權趾亨·金橏·金載博·鄭鍌·吳承祜·李廷祜·李周範·元錫興·蔡中永·沈宜稷·李元祥·徐達增,公都會初試入格幼學朴景壽,乙丑增廣監試初試入格幼學李養元·李鍾八·尹錫九·李冕朝·朴聲載·李啓宗·裵相啓·洪檼·金寅漸·黃有商·徐相麟·柳學楗·孫思恒·金宗熙俱以應頉陳試矣。取考各人等陳試文蹟,則京而漢城府,外而營本官粘移公文,明白無疑,而遭艱及朞服未葬,父子具參人,竝許陳試,法典所載,今此式年監試覆試,一竝許赴之意,敢啓。傳曰,知道。
宋知濂,以禮曹言啓曰,今此丁卯式年監試覆試一所,設場於本曹矣。上直郞廳,依例朝房直宿之意,敢啓。傳曰,知道。
宋知濂,以祔廟都監都提調意啓曰,本都監郞廳刑曹正郞嚴思勉,漢城府庶尹成肯柱,時帶詞訟劇任,職務相妨,令該曹,閑司口傳相換,何如?傳曰,允。
宋知濂,以祔廟都監都提調意啓曰,今此祔廟時,宗廟當室龕室神榻冊欌寶欌祭器床卓,孝安殿祭器仍用,與新造者,當爲奉審擧行矣。臣與都監堂郞,進詣宗廟·孝安殿奉審吉日,令禮曹從速推擇,何如?傳曰,允。
宋知濂,以祔廟都監都提調意啓曰,都廳郞廳二員,別單書入之意,敢啓。傳曰,知道。
宋知濂,以祔廟都監都提調意啓曰,本都監監造官三員,別單書入之意,敢啓。傳曰,知道。
宋知濂,以祔廟都監都提調意啓曰,本都監別看役,以前僉知徐有燁,前僉知邊鏞差定,使之看役,何如?傳曰,允。
宋知濂,以祔廟都監都提調意啓曰,本都監各房郞廳監造官分房,別單書入之意,敢啓。傳曰,知道。
宋知濂,以祔廟都監都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
李文會,以兵曹言啓曰,孝安殿禫祭時,自上改御玄袍後,侍衛將士等,當依禮曹節目,改着黑天翼,而取考戊戌謄錄,則天翼已是靑色,常時堂下,着此靑色,則不必改着鴉靑色,然後始可謂之黑色禫祭時仍服靑天翼,至祭畢純吉服事,因特敎擧行矣。今番亦依此磨鍊,何如?傳曰,允。
李文會,以兵曹言啓曰,今日政新除授僉知中樞府事尹行頤,時帶僉中樞,而矇未覺察,首擬蒙點,臣不勝惶恐待罪,原望筒勿施,何如?傳曰,允。卿則勿待罪。
李文會,以兵曹言啓曰,慶熙宮衛將方允恒,身病猝重,時月之內,萬無供職之望,呈狀乞遞,輪番之任,不可久曠,改差,何如?傳曰,允。
李文會,以兵曹言啓曰,今二月二十一日武臣賓廳講書時,都摠府經歷權思正,將鑑第一卷不通,訓鍊都監哨官趙悅,禁衛營哨官全花松,御營廳哨官皮匡輔·朴基默,通鑑第一卷不通,依定式,竝推考警責,何如?傳曰,允。
李文會,以訓鍊都監禁衛營·御營廳言啓曰,鷹峯近處,中豹虎一頭捉得矣。今於肅靖門東邊,中豹虎一頭又爲捉得,故謹此封進,而捉虎將卒,自各該營考例施賞,如有未盡捉者,另飭校卒,廣加搜獵之意,敢啓。傳曰,知道。
祔廟都監都廳副司果尹魯東,修撰金履載,監造官前直長尹永鎭,濟用副奉事李馨秀,前都事李永晉。
大司諫朴宗正,掌令朴孝成,副校理洪羲俊,正言鄭文始,修撰金履載啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保要領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府,夬正典刑。噫嘻痛矣,徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖侄賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏,筵本昭在,上款下款條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李蝺等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪,蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩圖改筵本之陰謀祕計,今旣綻露無餘,則其所圖生之計,益彰同惡之跡,如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。答曰,不允。
大司諫朴宗正,掌令朴孝成,正言鄭文始啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆宗,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫師等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。噫嘻痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛侄也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,快正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶督期詗捕,嚴鞫得情,依律處斷。噫噫痛矣,權奸之凶國禍家,從古可限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之威絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壤亂者義理,而假托義理,廓廟大臣,視之若無,僚寀兄弟,公行交構,䜛慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,四字刀割營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,至於二十四字刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可發之凶言凶書,卽窮天地亘萬古,載籍以來,所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢蓄,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂快洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。九行十一字刀割噫嘻,亂臣賊子,從古何限,而豈有若家煥·承薰·樂敏·哲身等之窮兇情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也,追惟及此,不覺毛骨俱竦。恒儉諸賊,雖是兇獰,特不過鄕曲卑微之類,而乃其首惡指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及也。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無可施之律,而至於國榮,則千罪萬惡,咸萃一身,製給凶疏,沮渴大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,蓋肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後,追律之例,大有異焉,不可援用尙魯追施之律。請物故罪人裕,亟施孥戮之典。噫嘻,魯賢本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,贓肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情罪人在民,亟施孥籍之典。噫嘻痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲㦧毒之擧,昻然自處以窩主渠魁,而嘯聚無賴之類,做出平地之狼,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。噫嘻痛矣,人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言,誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕,金宇光以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆係是應坐之類,事當次第擧行,決不可遽議酌放,金千孫雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥·尹致行,島配罪人金宇光,竝令王府,更加嚴鞫,快正典刑。放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶㦧,胡至此極?嗚呼,庚申以後,我東力得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑可心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣?輿論迭發,聖斷斯赫,特允臺臣之請,王章始可快伸,輿情從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,快斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩,請楸子島減死安置罪人在敏,亟令王府,還爲拿來,嚴鞫得情,快正典刑。噫嘻痛矣,李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖,所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻,李翊模本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯,兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者,雖在疑似之間,惟當割臂斷腕,痛惡嚴斥之不暇,而如李晦祥之叵測情節,斷案已具,便一戴頭之裕賊,則當渠行政之初,首先檢擬其壻於寢郞之望,惟恐收擧之或後,此已心跡之昭不可掩,而雖以張錫胤事言之,右袒逆裕,效力賊邊之狀,緊出於魯賢之招,丹書昭在,則尙今漏網,已是失刑,苟有一分公憤之心者,孰肯擧似於久枳之餘,而渠敢肆然直擬於三銓置處之望,讎視大義,營護賊黨,不顧隄防之嚴,敢爲嘗試之計,且於都政後辭疏中,自臣之所甚懼者以下二三句語,旨意凶慝,顯有不滿之意,莫掩角勝之跡,此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫,達淳之爲達淳,莫非此輩之所爛熳綢繆,而況達淳之死友翊模也,達淳之血黨亦翊模也。公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸逆肚之一串貫來者,十手難掩,萬口喧傳,乃者都憲除旨,特下於入闕行政之際,則當此大論方張擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分背國死黨之類,不可一刻容貸,而善地薄竄,不足以少洩輿憤。請光陽縣竄配罪人李翊模,爲先施以絶島安置之典。噫嘻痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓濊之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,杯盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義遵守先志之一大關棙,則其爲關係於莫重莫嚴,果何如也,而渠敢急於掉脫,暗地指使,悖侄有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至㦧至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。李魯春本以傾邪之性,濟以反復之行,千億化身,恬不爲怪,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲心腹,甚至於結爲兄弟,罔念匪類之可恥,遂許死生之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯,蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔侄相鬨,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩謟媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一世之瞻聆,修播萬口之喧騰,雖至輿儓下賤,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下,寧有如許臣節乎?護法傳神,潛授其徒,前芧後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,其爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡以誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注,何如,倚毗,何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露逆節昭著,有不可歷數而枚擧,伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶㦧,此其死罪一也。渠所謂邪說,卽所以自唱,做出詤怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶㦧大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昻然相抗,少無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶㦧,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥性本狼愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,謟諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也。諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤鬱,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻,痛矣,亂臣賊子,從古何限,而豈有如徐有恂之無嚴無憚至凶至㦧者哉?本以癡濫之性,濟以凶譎之習,平生伎兩,無非凶國而禍家,晝宵經營,盡是背公而循私,一世之所共憤者,厥惟久矣,至於今番筵本圖改之事出,而其設計之窮凶,造意之絶悖,言之骨寒,聞之膽掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關棙,則尤何等至嚴至敬莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也,至若徐淇修與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二二而一者也。及夫置對之時,苟有一分人心,一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩,不意設鞫之啓纔允,酌配之命遽下,此等悖亂不法之類,不可以遠竄薄勘而止,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻,痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿情莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果何可以快雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所,彼日柱本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫明而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也。其所爲計,吁,亦巧且㦧矣,況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出,而要其歸則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣久之成命,王法暫伸而旋屈,輿憤似洩而還菀,請黑山島安置罪人日柱,依初下傳敎,設鞫得情,快正典刑。噫嘻,痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶圖,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牗下。凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也,且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典,噫嘻,痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者此賊也,履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之戎,兩煥·裕·玉之元惡大憝,達·瑩·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使箝制一世,擠陷異己,其計,吁,亦巧且㦧矣,論其許多凶謀許多逆節,實覆載之所不容,神入之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,抑何心腸,其怨懟不臣之心,殆有浮於觀柱之請退於親政之初也?卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱亟令王府,設鞫得情,快正典刑。李書九薄有才藝,工於反覆,跡其平生,可謂千億化身,而此於渠猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九,且其辭疏中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況李敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,快正典刑。答曰,不允。
掌令朴孝成啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致詞各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配罪人若鏞,濟州牧島配罪人致薰,金侮府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。噫嘻,痛矣,十數年來,賊勢益肆,人心靡定,顧瞻他日之徒,四字刀割之輩踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,掦掦莅任,自同無故,此於渠,雖爲薄物細故,而亦可見隱若有恃縱恣無忌之一端,今幸乾斷赫然,四字刀割此等黨與,不可仍置,請周爀,亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適直拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。申獻朝本以戾氣所鍾,甘與凶徒爲歸,率其群從,竝作鷹犬,趨勢規利,蠅營狗苟,傷人害物,虺毒蜮射,噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者,至今倖逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視,輿論莫遏,始思䌤縫,稍演前說,冀贖宿愆,而及其問啓出,則情態絶狡,尤難容貸,渠亦以裕賊聲氣相近之人,出入於渠所謂一委官之門,爲一世之指目久矣。凡於委官所周遮漫漶之人,必有眞的聞知者,而乃敢顧戀宿處,微提其端,而不露姓名,拈出三或字,以爲姑遮十目之計,其心所在,路人所知,如此負犯至重之類,不可削黜薄勘而止,請削黜罪人申獻朝,爲先施以屛裔之典,答曰,不允。
大司諫朴宗正,正言鄭文始啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然。凡係朝宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆,九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先王旣成之命未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典,請正法罪人鏔,亟施孥戮之典。噫嘻,痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,快不可以島配遠竄而止,請絶島爲奴罪人李戒國·劉用孫·金金乭,亟令王府,快施典刑。噫,李東萬本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,快施典刑,梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是可等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。答曰,不允。
敎摠戎使金思穆書。王若曰,君所注意者將,方軫聽鼙之衷,國之大事在戎,庸寄授鉞之任,蓋仗文武兼全之略,特授前後屢試之餘,眷彼北城一營,實我東方重鎭,與沁都而相連水陸,宛方城表裏之形,對廣府而儼成輔車,同漢軍南北之制,惟其保障之固,器械之利,甲於諸都,所以人民之衆,積峙之豐,屹爲壯轄,顧升平餘數百歲,而弊瘼難一二言,惟卿,承家忠貞,共國休戚,內則掌銓衡而參機務,克荷隆畀,外則莅審臬而任干城,俱著顯績,才猷贍敏,處事則錙銖無遺,規度雅恬,持身則繩尺不苟,遂參甌卜之列,益見輿望攸歸,玆授卿以摠戎使,卿其克恢良猷,秪服寵命,繕甲兵而明組練,益思壯鎖鑰之方,修城壘而實倉厫,須盡備桑土之道,於戲,朔方之旌旗頓變,必務師律之申嚴,郤帥之詩書是敦,宜思家範之克紹,方期熟手之更試,毋曰宿硏之易治,故玆敎示,想宜知悉。副校理洪羲俊製進。
丁卯二月二十一日申時。上御誠正閣。召對入侍時,參贊官李文會,持國朝寶鑑第六卷,侍讀官洪羲俊,持國朝寶鑑第六卷,檢討官金履載,持國朝寶鑑第六卷,待敎朴綺壽,持國朝寶鑑第六卷,假注書洪起燮,持國朝寶鑑第六卷,記注官崔鳳和,持國朝寶鑑第六卷,記事官鄭觀綏,持國朝寶鑑第六卷,以次進伏訖。上曰,下番久不得入侍矣,入侍在昔何時耶?履載曰,八年之餘,初登筵席矣。上開卷命讀,羲俊讀自上視學,止人材之府。上曰,下番讀之。履載讀自爲國之道,止不在學校。上曰,參贊官讀之。文會讀自玆於視學,止廩養之助。上曰,閣臣讀之。綺壽讀自惟爾師生,止作興之效。上曰,注書讀之,賤臣讀自亡何,止振作激勵之方。上曰,上番讀之。鳳和讀自躬行以導之,止爲學官者。上曰,下番讀之。觀綏讀自今若行此,止上以爲然。上曰,文義陳之。羲俊曰,化民成俗之本,亶係於學校,建極導率之責,專在於人君,格致誠正,以明其德,則其所觀感之效,必致學校之興,至於師儒之長,亦須擇人而任,然後人材之成就,可當有實效矣,伏願體念焉。上曰,下番陳之。履載曰,三代以前,敎在學校,而人材賓興,三代以後,取人之法,專由於科擧,近來科擧之積弊痼習,比前愈甚,伏願別加申飭,俾有取人之實效焉。上曰,所陳好矣。上曰,參贊官陳之。文會曰,臣別無文義仰奏者矣。上曰,閣臣陳之。綺壽曰,上下番已陳之,臣無容更奏矣。上曰,風化之源,人材之府,誠在於學校,而下番亦言科擧取人之道,何以則可使科擧,有所實效耶?履載曰,主司者秉公,以取其實才,則自當有實效矣。上命掩卷,仍命玉堂先退。羲俊·履載退出。又命退,承史閣臣以次退出。
上在昌德宮。停常參·經筵。
嘉順宮私制公除後,大殿·中宮殿,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。嘉順宮,內閣·政院·玉堂·藥房·朝廷二品以上·六曹堂上,大司諫單子問安。答曰,罔極。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
洪義浩啓曰,合辭方張之時,憲府無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,明日再明日寧陵忌辰祭齋戒正日相値,視事頉稟之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
吏曹參判前望單子入之,閔耆顯落點。
傳于洪義浩曰,左副承旨·同副承旨許遞。
洪義浩啓曰,行大司憲李直輔在外,執義金孝眞,掌令朴孝成·沈厚鎭,持平具明源·李德升牌不進,監察茶時之意,敢啓。傳曰,山林外竝許遞。
以執義金孝眞,掌令朴孝成·沈厚鎭,持平具明源·李德升牌不進罷職傳旨,傳于洪義浩曰,只惟。
傳于洪義浩曰,召對爲之。
洪義浩啓曰,行大司憲李直輔在外,執義掌令二員,持平二員未差,監察茶時之意,敢啓。傳曰,知道。
李文會以祔廟都監都提調意啓曰,本都監監造官前直長尹永鎭,前都事李永晉,時無職名,令該曹付軍職,冠帶常仕,何如?傳曰,允。
吏曹口傳政事,漢城庶尹成肯柱,尙衣僉正李潞秀相換,刑曹正郞嚴思勉,儀賓都事吳慶元相換。
兵曹口傳政事,副護軍單共奭周,副司勇單尹永鎭·李永晉。
傳于李文會曰,政官牌招開政。
李文會啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安,參議李存秀在外,判書·參判,更爲牌招,可如?傳曰,允。
李文會啓曰,吏曹判書李始源,參判閔耆顯再牌不進推考傳旨,今方捧入,而開政命下之後,連事違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李始源進,參判閔耆顯未肅拜,參議李存秀在外未肅拜,行左承旨洪義浩進,以鄭東觀·任厚常·金魯敬爲承旨,李東冕爲執義,金履載·洪羲膺爲掌令,李潮·李東永爲持平,申耆爲右尹,金履禮爲司宰僉正,朴齊一爲社稷令,李英章爲昌平縣令,李達純爲靑丹察訪,贈吏參金由行贈吏判列兼,贈吏議金祐謙贈吏參例兼,已上知敦寧金履翼兩代。
兵批,行判書韓晩裕試所進,參判閔昌爀進,參議洪秀晩入直,參知尹孝寬差祭,右承旨李文會進,以沈鐓爲僉知,李漸煥·閔禕爲慶熙將,金永喆爲宣傳官,金鎭恒爲晉州營將,同知單崔錫洪,僉知單金獻祚·朴聖洙·洪禹祚,護軍單任希存,副護軍單宋知濂,副司直單金孝眞·朴孝成·沈厚鎭·具明源·李德升,華寧殿守門將單李道英·鄭德采。
備忘記,晉州營將金鎭恒下直,長弓一張·長箭一部,片箭一部,筒兒一箇賜給。
以京畿監司金履度狀啓,右議政徐龍輔,祿俸不爲領受事,傳于李文會曰,更爲輸送事,回諭。
以京畿監司金履度狀啓,永宗僉使趙岐,莫重船隻漂失罪狀,令攸司,稟處事,傳于李文會曰,僉使論罪置之。
李文會,以弘文館言啓曰,校理姜浚欽,副校理金啓河,副修撰李東冕,旣有只推之命,竝卽牌招察任,何如?傳曰,允。
以校理姜浚欽,副校理金啓河,副修撰李東冕牌不進罷職傳旨,傳于李文會曰,只推。
李文會,以禮曹言啓曰,去正月二十日本曹啓辭,臣允大於日前筵席,敬遵補編受敎,貞純王后祔謁時,第十四室,第十五室,爲以下位,事當權安於東翼閣,當室預告文中,兼告事由,而旣已先告移安,則還安之後,不可無告由大祭,祝文中宜有措辭添入之意仰達,則大臣以爲祫享體重,添告未安,移安祝中,以暫移還奉之意,兼告爲當,入侍諸宰,亦如大臣之議,而玉堂之論,則移安之祝,預告還安之意,恐非禮意,至伏承更加爛商,稟處之命,而大臣諸宰儒臣之議,終未歸一,則莫重祭禮,不可率爾稟定,問議于其時未登筵時,原任大臣及在外儒賢後,稟處,何如?傳曰,允事批下矣。發遣郞廳,問議于其時未登筵時,原任大臣及在外儒賢處,則鰲恩君臣李敬一,以爲臣於禮意,素所茫昧,不敢質言仰對,而第伏念兩室還安之時,旣無更設祭享之禮,則移安祝中,以暫移還安之意,預爲兼告之外,恐無他道,伏惟上裁云。議政府右議政臣徐龍輔,領中樞府事臣金載瓚,行判中樞府事臣韓用龜,俱病,未獻議,議政府右贊成臣宋煥箕,以爲臣癃喘垂盡,昏瞀不省,淸問之下,無以仰對,不勝悚蹙之至云,行司憲府大司憲臣李直輔以爲臣以昧禮,從前下詢,不敢仰對,今於宗廟莫重莫大之典禮,尤何敢妄有論列乎?又致王人虛辱,不勝悚蹙之至云,副司直臣宋穉圭,以爲日月易邁,祥制奄過,將擧祔廟之禮,臣民追慕中外同情,仰惟聖上廓然靡逮之痛,益復罔極。臣之懵陋,久逃淵鑑,今玆夢寐之外,禮郞銜命遠臨,俯詢禮疑,臣於病伏㱡㱡之中,驚惶隕越,罔知攸措,臣是何人,而凡有疑文,淸問輒及耶?臣之不敢仰對者,不獨揆分僭猥而已,不勝震灼俟罪之至云矣,大臣及儒賢之議如此,上裁,何如?傳曰,依大臣議爲之。
李文會,以禮曹言啓曰,嘉順宮供上,以素膳,限公除日封進事,已爲草記允下矣,公除止於今日,自明日依例復常膳封進之意,分付,何如?傳曰,允。
李文會以祔廟都監都提調意啓曰,臣率都監堂郞,進詣宗廟·孝安殿奉審,而各樣諸具之可以前排仍用者外,不可不改備者,及祭器仍用與新造,竝爲別單書入,而廟內褥席朱簾等修改吉日,令該曹推擇擧行,何如?傳曰,允。
李文會,以弘文館言啓曰,本館下番修撰臣金履載,以祔太廟都監都廳郞廳,今日宗廟奉審時,晝仕出去之意,敢啓。傳曰,知道。
李文會,以承文院都提調意啓曰,向來雇車事,禮部咨文出來後,當以來頭使行奉表稱謝之意,撰送回咨,而今番事,特勘城將操切之罪,兼支貢車雇運之價,軫弊加厚之意,逈異尋常,在我國報謝之道,亦不宜只循常例,曾於乾隆庚戌順付勅書,且有勿送別使之皇旨,而特命差送別使,先定一譯官,齎回咨直到北京禮部,告以專价致謝之意,今則事面之輕重差異,雖不必專价致謝,只令邊將,馳通于城將,以爲轉奏之地,則無以表我國感幸之意別異之擧,令文任,措辭撰出回咨,別定齎咨官,從速起送,盛京禮部,一體回咨,何如?傳曰,允。
洪義浩,以義禁府言啓曰,嘉山郡守尹之謙,拿問勘處事傳旨啓下矣。尹之謙時在任所云,依例發遣府羅將,拿來,可如?傳曰,允。
洪義浩,以義禁府言啓曰,黃海監司李好敏狀啓內,靑丹察訪韓世彧,爲先罷黜,其罪狀,令攸司稟處事,啓下矣。韓世彧時在任所云,依列發遣府羅將,拿來,何如?傳曰,允。
洪義浩,以義禁府言啓曰,卽接月令醫員崔啓進手本,則時囚罪人趙恒存,素患疝積之症,闖發於處冷之餘,達夜苦痛,食飮全却,徐纘修,彌留毒感,處冷添劇,身熱頭痛,轉側須人,症形俱極危重云,罪人病勢如此,則一邊保放,一邊草記,曾有定式矣。趙恒存·徐纘修,姑爲保放之意,敢啓。傳曰,知道。
安恩君疏曰,伏以日月如流,孝安殿祥事奄過,伏惟聖孝,廓然如新,臣於前冬,積慨所致,猥陳短疏,特賜溫批,至令本寺,待式年釐正,區區賤念,以爲自今璿泒冒錄,必無其弊矣。歲色倏改,已當式年,側聞本寺,尙無釐正之事云,是必本寺提調,以爲言出愚臣,無足可取而然,而狂夫之言,聖人旣擇,則其豈可以人而廢之也哉?伏況此事,不輕而重,璿泒錄單,法意何如,而一任京鄕下吏之幻弄,作一閑丁逋逃之藪者,抑豈不萬萬駭痛耶?自古本寺設置兩提調者,爲其所重之在也,不幸乏人,時任提調,獨任久矣,不億宗裔,其或詳知其無一冒錄之類而然耶,雖的知冒錄之無,聖敎之下,宜有所擧行之節,而一味泄泄,少無所營爲者,是何故耶?雖使離婁之聽,當此釐正之擧,八路錄單及帳籍,一一考準,則時月之間,萬無了當之望也,況以獨任提擧能當此事乎?臣於是,憂慨轉甚,玆又冒沒仰陳。伏乞聖明,催促本寺,俾卽釐正,以爲璿泒無冒錄之弊云云。答曰,省疏具悉。令本寺卽爲擧行。
水原留守洪明浩疏曰,伏以聖孝格天,惠慶宮患候,不日康復,賀儀將擧,懽欣慶忭,小大同情,仍伏念臣卽聖世老朽衰憒之一物也,蒲柳之質,年纔過於懸車,桑楡之景,望已斷於鳴漏,優游散秩,歌詠聖澤,吟病之日恒多,簉朝之時亦罕,跡疎陪班,分甘冗閑,不意玆者,居留新命,遽下於千萬夢想之外,惝怳感激,靡所容措,誠不知無似老物,何以得此於聖明之朝也。噫,是府也,地近陵園,義重衛護,以臣褥蟻之微忱,攀髥之餘慟,未死之前,得以密邇仙寢,瞻依松杉,非不榮且幸矣,而自顧癃病侵尋,精神有時昏瞀,筋力衰敗,事爲實難接應,且況保釐之責,最於四都,關防之重,冠於三輔,如臣威望,不足以彈壓軍民,聰明,不足以摠察機務,雖欲追先報今,粗效涓埃,其奈衰將疾至,無以自力,百爾思量,承膺無路,敢陳短章,猥暴危懇。伏乞聖慈,諒臣言之匪飾,念重任之其難,亟許遞改,以幸公私,不勝大願,臣無任云云。答曰,省疏具悉。卿其勿辭察任。
應敎金相休疏曰,伏以臣於日者,不避潛妄之誅,猥進狂瞽之說,聖度天大,不惟不加之罪,乃敢寵之以優批,春溫日舒之意,譪然於十行之間,從此天下之忠言嘉謨,其將輻湊繦集於殿下之庭,而太平萬世之慶,可翹足而俟矣,此豈臣一人之私榮哉?臣方銜恩戴德,繼以感涕,而臣又以姜浚欽前疏中詢同云云之說,有所附陳者眞僞之卞,罔逃於天鑑之下,特降誠妄矣之敎,聖言一出,見者莫不爲快,不意浚欽,投呈再疏,而其毒拳㦧鋒,勃勃有向人直敺之狀,卒然遌之,極可駭怖,而徐究其語,無一成說,只是不計曲直,不問是非,而以反詈爲能事者也,眞是不足與較,而彼旣張皇若是,則亦何可無一言打破乎?蓋其疏詢同二字,本出於大禹謨詢謀僉同之語,而詢謀僉同者,卽臣疏所謂無一人異辭是也。今以浚欽疏語觀之,以爲僚員六人中會議者,只是三人,則不與者,恰居其半,而又以爲以書往復,誠如其言,又以爲在外聯名,則其於存拔,諉以不知,容或無怪云,則彼亦於此,無辭發明,而猶曰謂之詢同,亦非過語,此果何等說話也。不與者居其半,而謂之詢同可乎,以書立異,而謂之詢同可乎,在外不知,而謂之詢同可乎?此其不成說者一也。浚欽又以臣疏中一反臣書之意云者,謂與原書矛盾,此又何說也?臣書本意蓋以博採公論,一遵物議,而處之爲宜,而玄·鄭爭執之疏,已發於其時,臺臣其後,又因臺論,至於還竄,則臺閣,卽公論物議之所在也。此正臣書所謂博採公論物議,可仍者仍之之意,而玄·鄭自在其中矣。浚欽乃以己見,妄自存拔,此豈非一反臣書之意乎?此雖小兒粗解文理者,一見可知,而今浚欽,佯若不識其上下語脈,又截去之意二字,巧爲粧綴,而不自覺其情狀之敗露,此又不成說者二也。浚欽又以臣之不卽疏辨爲言,此亦有不然者,臣之與浚欽不同,卽擧世之所共知,而彼亦以未用可恨之語,言及於臣,則臣何以逆睹浚欽之到今變幻,以詢同二字,爲掉脫之計,而預爲之所也?然世變之無窮若彼,人心之難測至此,則不待彼言,臣亦自恨其先見之不明,而浚欽之欲藉此爲說者,其誰欺,欺天乎?此又不成說者三也。浚欽又以爲無提說者,故玄·鄭見漏,若有言者,當怳然覺悟,爭執之不暇,夫爭執之不暇者,卽罪犯之大者,而今乃不知其有罪,置在忘域者,此果近似之說乎?無或同類之故,愛護忒勢,不覺其有負犯,而春雉之鳴,自發於不知之中耶?此又不成說者四也。浚欽又以爲以書與訊,托其聯名,故果爲列錄云,而此言亦非其實也,蓋聯名之法,議論歸一,然後方可爲之,而若乃一東一西者,豈有比肩聯武,强合爲一轍之理乎?臣之托以聯名者,爲其必用臣書之意故也。若知其不用,則豈有是托,而雖以浚欽言之,旣不用臣言,則雖從門隙通書,固當更有往復,言其不用之意,而不此之爲,直列臣名者,誠莫知其故,而今其言有若緣臣懇托,不得已而聯錄者然,此又不成說者五也。此外滿紙叫嚷,無非憤毒所發,而無倫無脊,有似醉詈風譫,臣不欲逐言辯破,疾之已甚,以傷長厚之風,而所可怪者,臣之前疏,不過辨其疏詢同二字之爽實而已,而又憐其遭罹之不幸,至有其情可哀之語,則可謂待之不薄也,彼若以詢同云云,乃是說時差了之意,一言道罷,則都無事矣,不勝狠怒於臺疏,橫移毒鋒於臣身,而不自知其言言破綻,句句窮遁,何其不自量之甚也?雖然,臣若能篤敬以持身,忠信以出言,有素孚於世人,不見侮於同列,則彼雖駭妄,豈如是變亂黑白,凌藉至此乎?此莫非臣滄浪自取。伏乞聖明,亟賜鐫斥之恩,以快言者,別治瀆擾之罪,以肅朝綱,千萬幸甚,抑臣竊有區區憂慮之心,敢又附陳焉。邇來災沴之警,式月斯生,火燒之報,相續於邸紙,地動之聲,忽震於都城,此皆非常之變異,而至於近日之獰風,尤是乖氣之所致,際伏聞畿沿陗息,則海水漲溢,濤瀾豗擊,近浦田地,靡不浸漸,無望耕播,坐見歉荒,以近推遠,可知同然,語曰,事失於下,讁見於上,又曰,善言天者,必有徵於人,今若以天而徵之於人,則未知有何事之失,而致如此之讁也。臣雖不敢質言,而竊以愚意揣之,則怕不無所召之由,夫水者陰也,故陰盛則水盛,理之必然者也。目今紀綱掃地,人心渙散,隄防蕩然,義理斁塞,陰安得不盛,陰旣盛則水安得不溢乎?然則海溢之災,寔隄防之壞爲之崇也。伏願殿下,觀天災而徵之於人,見上讁而驗之於下,惕然警懼,赫然振勵,使紀綱不至於解紐,隄防不至於潰決,則此奚但爲轉災爲祥之機而已,實宗社生民無疆之福也,臣職忝論思,凡有所懷,不敢不聞,惟殿下,留神省察焉,臣無任云云。省疏具悉。本事旣非大事,已無所失,何必覼縷?爾其勿辭察職。
丁卯二月二十二日申時,上御誠正閣。召對入侍時,參贊官洪義浩,持國朝寶鑑第六卷,侍讀官洪羲俊,持國朝寶鑑第六卷,檢討官金履載,持國朝寶鑑第六卷,待敎朴綺壽,持國朝寶鑑第六卷,假注書洪起燮,持國朝寶鑑第六卷,記事官李若洙,持國朝寶鑑第六卷,記事官鄭觀綏,持國朝寶鑑第六卷,以次進伏訖。上開卷命讀,羲俊讀自三月敎曰,止利歸游手。上曰,下番讀之。履載讀自邦本,止親民者之任耶?上曰,參贊官讀之。義浩讀自勸之之道,止風俗美矣。上曰,閣臣讀之。綺壽讀自時上慨然,止浮薄之習。上曰,注書讀之。賤臣讀自外則監司,止有遺乎?上曰,上番讀之。若洙讀自光祖曰,止況小邦乎?上曰,下番讀之。觀綏讀自鄕擧里選,止不亦可乎?上曰,文義陳之。羲俊曰,聖祖下敎,勸課農桑,數百餘言,若是諄複,蓋農桑者,民生之大本也,肆昔先王,親耕耤田,王后親蠶,率天下而爲之先,周公之七月詩,凡言農桑之功,極其詳備,此實成周之家法也。大抵農功,莫如水利,中國則有水車,半丈一丈之水,能引而上之,以爲灌漑,而我國不知此法,咫尺之水,或不能致之,一或遇旱,必致年事之失稔,雖以蠶功言之,祖宗朝申明種桑之法,大中小戶,各以株數分等,以致蠶功之盛矣,近來此法,未聞修擧,伏願申飭有司之臣,俾有實效於勸課農桑之方焉。上曰,下番陳之。履載曰,大抵四民之中,惟農爲本,而近來臣在鄕外,頗知農民矜憐之狀,勸課姑無論,使之自食其所農,則猶可爲幸,而租稅之外,橫歛多端,農民之自食其農者無幾矣,若使字牧之任者,守法愛民,則寧有此弊乎?伏願嚴明黜陟之政,俾有實效焉。上曰,所陳好矣,當留念矣。上曰,參贊官陳之。義浩曰,上下番所陳勸課農桑,考課守宰之言,皆爲切實,而中廟聖敎,俯察農夫蠶女窮年辛苦之狀,惓惓憂恤之意,如臨蔀屋,矧今時民生之困苦,比之聖祖盛際,不啻落下幾層矣,竊伏記我先朝,錦玉淵氷,一念靡懈,每於廈氈之上,頻接廟堂之臣,日孜孜乎講究民事,此臣僚之所嘗欽仰者也。今之時廊廟謨猷,未嘗見以民事爲憂者,伏望頻賜引接,詢訪民隱,以爲繼述之要,是臣區區之望也。上曰,所陳好矣。上曰,閣臣陳之。綺壽曰,先正以科擧專取詞章,徒長浮薄爲奏矣,大抵科擧取人之法,雖難猝廢,亦當以學校之敎爲先,必擇經明行修之人,以爲師儒之長,敎育成就,則人材自可蔚興矣。孟子曰,謹庠序之敎,申之以孝悌之義,頒白者不負戴於道路,三代聖王之爲治,不外於此,伏願體念焉。上曰,聖祖有勸之務本而趨末者衆,導之勤儉而奢靡不息之敎,顧今末流之弊,必當比此時爲甚,而論語曰,君子之德風,小人之德草,草尙之風必偃。古語曰,宮中好高髻,四方高一尺,宮中好廣䄂,四方全匹帛,蓋上有好者,下必有甚焉,惟在於導率之如何耳,何以則使民務本而勤儉耶?羲俊曰,使民務本勤儉,亶在於自上導率,然近來風俗,漸不如古,閣臣俄亦有仰陳者,而大抵化民成俗之方,惟在於學校而已,使民知禮義而勵廉恥,則自無趨末奢靡之弊,而可見率敎之美矣。上曰,此有雖遇豐年,不知飽煖,少有凶荒,未免塡壑之敎,聖祖恤民之德,可以監法,而孟子有曰,明君制民之産,必使仰足以事父母,俯足以育妻子,樂歲終身飽,凶年免於死亡,又曰,今也制民之産,仰不足以事父母,俯不足以育妻子,樂歲終身苦,凶年不免於死亡,此惟救死而恐不贍,奚暇治禮義哉?大抵敎民成俗,雖在於學校,而若値歉荒,民不救生,則當無暇於學校之敎矣,何以則民無不贍之弊,而使知禮義耶?羲俊曰,禮曰,無三年之蓄,國非其國,蓋古者,一年耕有三年之蓄,三年耕有九年之蓄,公私有儲,倉廩不匱,如是則可以制民恒産,使知禮義矣。上曰,論語曰,節用而愛民,大學曰,與其有聚歛之臣,寧有盜臣,節用與聚歛,其義無異同耶?羲俊曰,聚歛云者,加征於貢賦之外,蠧國病民之謂也,盜臣者,盜竊國家之財者也,國財則寧失,而民不可橫歛,故有此訓也。上曰,易曰,君子終日乾乾夕惕若,此言進德修業之事也,何以則士有讀書修行之美,而不至徒長浮薄之習耶?羲俊曰,興學校而化風俗,崇名節而端士趨,則自好之士,必當有興起自修之效,亦惟在於自上導率之方矣。上掩卷,命玉堂先退,羲俊·履載退出。上曰,兵批,參判或有因特敎行政之例,則使之入來開政,差出晉州營將之代,而他窠,亦使一體差出也,仍敎曰,兵判方在試所,參判閔昌爀,牌招使之行政。出傳敎上曰,政官已入來耶?義浩曰,參判係是新除,似難遽然承膺,判書則以勉出僚堂,亦似違牌矣。上曰,判書申飭,使勿違牌也。上曰,昨日試官,皆早爲承牌耶?義浩曰,特敎之下,無敢逡巡,皆於午時前,承牌入來矣。上曰,坐直承旨入侍。出傳敎仍敎曰,注書出去,使右承旨,持在院公事入侍也,賤臣承命出傳,還入進伏。右承旨李文會追入進伏奏曰,院中時無公事,不得持入矣。上曰,預備兼春秋,方在堂后耶?觀綏曰,然矣。上曰,日暮後出去耶?觀綏曰,在前則預備仕進者,待開門入來,趁門限出去矣,近來則漸不如前,或申後出去矣。上曰,此後則申飭,使之門限時出去也。上曰,事變注書,方在堂后耶?觀綏曰,然矣。上曰,事變注書,何時出去耶?觀綏曰,例待門限,出宿於待漏廳矣。上曰,注書出去,事變注書,使之入侍也,賤臣承命出傳,還入進伏,事變假注書李鼎鎰追入進伏。上命文會讀奏公事訖,上敎鼎鎰曰,爾年幾何?鼎鎰曰,三十一歲矣。上曰,何年登科耶?鼎鎰曰,己未九月謁聖科爲之矣。上曰,以何文爲之乎?鼎鎰曰,以賦爲之矣。上曰,居在何地?鼎鎰曰,居黃侮道信川郡矣。上曰,爾於向者,何爲而陳疏也?鼎鎰曰,居在鄕外,略有民弊之聞見者,故適當求言之時,敢爲疏陳矣。上曰,上疏之以文字登聞者,當不若前席敷奏之詳細,爾疏所陳民弊諸條,逐一奏之,可也。鼎鎰曰,其一,鄕谷之孝行卓異者,未蒙旌褒之典事也。上曰,孝行者何人,而卓異者何事也?鼎鎰曰,以小臣所居近處言之。金鳳見之父子兄弟,皆以孝名,而居廬斷指等節,鄕里傳稱矣。上曰,入侍閣臣,聞有孝行矣。文會曰,此閣臣之祖父,有積年沈痼之疾,閣臣時在幼少,不離左右,起居飮食之節,備盡誠養,終始如一,人皆稱之矣。上敎鼎鎰曰,爾疏中諸條,連爲陳奏也。鼎鎰曰,其一,風俗漸不如古,鄕約鄕飮等法,修明設行事也。其一,鄕薦事也,近來有名無實,雖以海西言之,海州·平山等一二邑外,爲守令者,每以無乎報營矣。上曰,雖有可薦之人,亦不報營耶?鼎鎰曰,不爲多矣,亦或有之,然以無報營,便成前例矣。其一,軍丁事也,近來外邑所謂官軍官名色,誠一大瘼,其所納番錢,例歸於守令之私用,故額數比前漸多,而軍丁比前漸難,充數無路,老者不得除案,死者不得充代,甚至於一二歲兒弱,亦編軍籍,雖以信川一郡言之,老弱虛伍,殆過折半矣。上曰,爾疏凡幾條耶?鼎鎰曰,凡爲十條,而其餘還弊田政等事也。上曰,爾疏,廟堂何以覆啓乎?鼎鎰曰,以置之之意覆奏矣。上曰,爾旣上疏陳弊,而廟堂請置之,爾心能不抑鬱乎?鼎鎰曰,何敢抑鬱乎?上曰,爾疏批答,爾其釋義以奏也,鼎鎰釋義以奏。上曰,雖不足以優批言,畢竟覆奏置之,在於廟堂,爾旣目見諸弊而疏陳,終歸於置之,何謂不抑鬱乎?鼎鎰曰,廟堂則似慮其欲釐弊而反生弊,故置之矣。上曰,若從爾疏語,可以釐弊耶?鼎鎰曰,臣意則似或有益於釐弊之方,故敢爲疏陳矣。上命事變注書先退,鼎鎰退出。上曰,其爲人了了矣。義浩曰,果極了了矣。上曰,是分隷何館者耶?義浩曰,成均分館云矣。上命退,承史閣臣以次退出。
上在昌德宮。停常參·經筵。
洪義浩啓曰,行大司憲李直輔在外,執義李東冕,掌令洪羲膺·金履載,持平李潮·李東永未肅拜,監察茶時之意,敢啓。傳曰,知道。
李文會啓曰,掌令金履載,旣在闕中,不爲肅謝,直爲出去,可甚本安,推考,何如?傳曰,允。
洪義浩啓曰,假注書李止淵,身病猝重,勢難察任,今姑改差,何如?傳曰,允。
李止淵改差,代以趙庭和爲假注書。
傳于李文會曰,召對爲之。
李文會,以弘文館言啓曰,本館下番闕直,事甚未安,修撰朴宗琦,卽爲牌招入直,何如?傳曰,允。
李文會以訓鍊都監·禁衛營·御營廳言啓曰,中豹虎二頭捉得後,更無虎跡,故行獵將卒,今姑撤還之意,敢啓。傳曰,知道。
丁卯二月二十三日申時,上御誠正閣。召對入侍時,參贊官李文會,持國朝寶鑑第六卷,侍讀官洪羲俊,持國朝寶鑑第六卷,檢討官朴宗琦,持國朝寶鑑第六卷,待敎朴綺壽,持國朝寶鑑第六卷,假注書洪起燮,持國朝寶鑑第六卷,記事官李若洙,持國朝寶鑑第六卷,記事官鄭觀綏,持國朝寶鑑第六卷,以次進伏訖。上開卷命讀。羲俊讀自上御朝講,止古事也。上曰,下番讀之。宗琦讀自慶尙道,止士林聳動。上曰,參贊官讀之。文會讀自上行夜對,止正然後。上曰,閣臣讀之。綺壽讀自天理正,止不惑於邪說也。上曰,注書讀之,賤臣讀自今之士流,止書于國史。上曰,上番讀之。若洙讀自曰南方之人,止慨然振作。上曰,下番讀之。觀綏讀自士多自奮,止萬世之福也。上曰,文義陳之。羲俊曰,先正奏以上下必以至誠求治,然後敎化可興也,自古人君爲治之道,能以誠者,蓋已鮮矣,而誠之至者,尤爲難焉。成湯之昧爽丕顯,文王之不遑暇食,何莫非至誠求治之方,而宋仁宗,開天章閣給筆札,使韓琦·笵仲淹等,條陳治道,亦可謂以誠求治之意,而其時政事頗足可觀,恭惟我世宗大王,勵精圖治,不時召接臣隣,故相臣黃喜·許稠等,雖公退之時,不得解衣而居,當時治化,比隆三代,豈不休哉?此下文中宗下敎,若曰,人君能以三代自期,得賢佐而同心致理,則何求不成?此乃至誠求治之聖心,而爲今日監法處也,伏願深留聖念焉。上曰,下番陳之。宗琦曰,侍讀官奇遵,以金安國在嶺南,以小學敎一道,正其趨向事仰奏,而當時士子,多言科擧之外,自有樂地,以尋章摘句,干求利祿爲恥,以上文觀之。趙光祖庚午中生員,入太學時,館儒皆祼體偃臥,至於欲讀小學者,以群笑之故,不得於稠人中讀之,此時士習之渝薄,可謂極矣,而聖明在上,興學校明敎化,如趙光祖·金安國諸人,在下對掦,不過八九年間,士風丕變,不但人皆讀書,至以尋摘干祿爲恥,皆得從事於爲己之實學,以至奴隷之賤,欲讀小學,此可見聖人導率之化,捷於桴鼓也,今之爲士,皆能誦堯·舜·文·武之言,皆能讀孔·孟·程·朱之書,而士趨之日渝,猶不及於庚午以前時樣子,此無他,其所誦所讀者,專爲干求利祿之資,而無實踐之工故也。竊恐國家導率之政,或有所未盡其道故耳,伏願深軫導率之方,俾有於變之效焉。上曰,參贊官陳之。文會曰,上下番已陳之,臣無容更奏矣。上曰,閣臣陳之。綺壽曰,以朴彭年賣田事觀之,其時風俗之美,可以想知矣,近來則方伯守令之遞歸之後,廣置良田美宅者,許之以才能,歸橐蕭然,家無甔石者,目之以無能,風俗之不及於古,至於如此,雖以漢代言之,良二千石增秩賜金,敺陽歙,以大司徒犯贓,不免於誅,其時奬廉懲貪之法,猶有可觀,伏願於此留念,申飭道伯繡衣之臣,俾有核名實勵廉恥之效焉。上曰,所陳好矣,當留念矣。上曰,此有天生后辟所以爲民也,人主不能獨治,故設官分職,與共理之之敎。書傳曰,民惟邦本,本固邦寧,何以則人君,知天生后辟所以爲民之意,而得人而共理耶?羲俊曰,人君不能獨治,至誠求治,則必得輔弼之賢,共天位治天職,以成天下之務,然則敷求賢才,卽爲治之要道也。上掩卷,命玉堂先退。羲俊·宗琦退出。上曰,注書出去,如有在院公事,持入,可也。賤臣承命出持公事,還入進伏。文會跪傳公事于夾侍啓下訖。上曰,判付出去書之也。仍命退,承史閣臣以次退出。
上在昌德宮。停常參·經筵。
李文會啓曰,行大司憲李直輔在外,執義李東冕,掌令金履載·洪羲膺,持平李潮·李東永未肅拜,監察茶時之意,敢啓。傳曰,知道。
洪義浩啓曰,明日常參·經筵,取稟。傳曰,停。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶州營將李敬熙下直,長弓一張·長箭一部·片箭一部·筒兒一箇賜給。
任厚常啓曰,左議政李時秀,依下敎來待矣。傳曰,入侍。
傳于洪義浩曰,藥房提調許遞,令該曹口傳差出。
吏曹口專政事,以金思穆爲內醫提調。
傳于柳畊曰,召對爲之。
以廣州留守李義弼狀啓,人物渰死民家頹壓事,傳于柳畊曰,聞甚矜惻,元恤典外別加顧恤,渰死人如有生前身還布,竝蕩減事,廟堂措辭,分付。
以慶尙監司尹光顔狀啓,咸安郡民家失火事,傳于柳畊曰,聞甚矜惻,元恤典外別加顧恤事,廟堂措辭,分付。
洪義浩,以禮曹言啓曰,祔廟習儀節目,當爲磨鍊,而謹稽謄錄,己卯年則初二度,只諸執事,自工曹至議政府行禮,三度日百官進參,而自闕門外,至議政府行禮,戊戌年則因特敎,初二度,只緊關執事,一會于議政府,行祔謁祔廟節次,三度日,宗親每品各一員,有堂上衙門堂郞各一員,自工曹至議政府行禮,而大駕動駕習儀節次,亦不磨鍊,任戌年則因臣曹草記,命依戊戌年例磨鍊矣,今番則何以磨鍊乎?敢稟。傳曰,依戊戌年例磨鍊。
洪義浩,以禮曹言啓曰,傳曰,二十七日陳賀慈宮,以禫祭之不遠,深有所不安,今又詢于大臣,大臣亦以奉承爲可,陳賀日子,以來月旬前擇入,因此思之,賀儀之擧,當先於幸行,以陳賀後擇入事,命下矣。卽令日官池景興推擇,則陳賀吉日,來三月初七日,幸行吉日,同月十二日爲吉云,以此日定行乎?敢稟。傳曰,依此爲之。
洪義浩,以禮曹言啓曰,今此丁卯式年生進放榜,以來三月十二日辰時,前已推擇啓下,而伊日幸行相値,生進放榜,不可不更爲擇吉,故令日官池景興推擇,則同月十一日卯時爲吉云,以此日時進定,何如?傳曰,允。
李文會,以訓鍊都監言啓曰,今二月二十六日大報壇祭誓戒攝行時,因兵曹節目,北營標下軍三十五名,軍餉色軍十五名,北營入直別將李近胄率領,拱北門外排立作門,雜人馬一切嚴禁,事畢後各還直所,而竝待標信擧行之意,敢啓。傳曰,知道。
任厚常啓曰,新除授右尹申耆,除拜後過三日不爲出肅,依定式推考警責,仍卽牌招察任,何如?傳曰,允。
丁卯二月二十四日辰時,上御誠正閣。左議政入侍時,右副承旨任厚常,假注書趙庭和,記注官安以鼎,記事官鄭觀綏,左議政李時秀以次進伏訖。時秀曰,昨今則風勢少息,而日候終不解,聖體若何?上曰,一樣矣。時秀曰,寢睡水剌之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,今則已臻夬復,而諸節,何如?上曰,患候平復後,諸節一樣矣。時秀曰,嘉順宮私制公除之後,氣候,何如?上曰,連加寬慰,而凡節一向凜綴,不勝焦迫矣。上曰,仰承慈敎,以孝安殿禫祀前陳賀,以爲未安,賀儀退行於禫祀後似好,卿意,何如?若小退日子,則得無外方賂弊之端耶?時秀曰,外方旣無方物封進之事,則似無別般貽弊之端,而箋文則日子尙餘,雖深北之地,尙可以及期封進矣,設有弊端,此亦細事,慈敎及此,奉承宜矣。上命書傳敎曰,二十七日陳賀,慈宮以禫祭之不遠,深有所不安,今又詢于大臣,亦以奉承爲可,陳賀日子,以來月旬前擇入,因此思之,賀儀當先於幸行,以陳賀後擇入。時秀曰,太廟奉安寶冊欌,甚爲窄少,故在前或有加欌奉安,而今番則加欌猶爲不足,太廟與孝安殿寶冊,皆有外櫃,臣意則外櫃皆爲退出,次次移奉,則必有餘地,庶無不能容之慮矣,且朱盝則或用一坐,或用二坐,視其所藏之可容與不可容,以爲推移奉安之道,似好矣。上曰,魂殿亦有朱盝耶?時秀曰,有之矣,奉安之欌,如或未審,臨時若有不足之患,實無變通之路,寶與冊所進年條標紙俱存,一次考見,可以移謄於宗廟儀軌,而孝安殿寶十二坐,冊十二坐,合二十四坐奉安之欌,長短高見樣成出,使之出給都監似好,閣臣中檢校·直閣·待敎,進去看審後,成出寶冊欌見樣,似好矣。上曰,今日看審時,禮房承旨與殿官,及檢校直閣·檢校·待敎·入直閣臣,同爲進去也。時秀曰,明日卽太廟奉審日也,其時都監郞廳一人及別看役一人,同爲奉審,護匣外樻,如或有之,則使之退出,次次移安,似好矣。上曰,依此爲之,可也。上曰,入直閣臣入侍,賤臣承命出傳,綺壽進伏。時秀曰,太廟奉安紅黑繖蓋,俱爲渝色,移奉之時,看審孝安殿奉安紅黑繖蓋,使之從便移用,而如祭器中尊罍之屬,如可移用,則亦爲移用,似好矣。上曰,依此爲之,可也。時秀曰,都監都廳郞廳金履載,新除掌令,董役之節,自多相妨,本職臺銜,今姑許遞,何如?上曰,依爲之。出擧條時秀曰,向來數日風災,實不尋常,聖心警惕,至有責躬之音,臣實欽仰,而近聞沿邊消息,伊日潮水,爲風所驅,蕩溢平陸,堤堰田疇,到處潰決,漁箭鹽盆,亦多毁壤云,近浦屋廬之沈墊,傍海舟楫之破傷,可推而知,亦安知無人物渰沒之弊乎?言念民情,誠極慘惻,分付畿·湖·海西道守臣,今番被災處,或嚴飭守宰,或別遣褊裨,逐一摘奸,如有人物被傷者,依例施以恤典,堤堰船隻鹽盆漁箭傷毁者,亦爲各別顧助,趁卽修葺,使被災民人,無失耕作之期漁採之節,而此等擧行,專繫於長吏之誠勤與否,長吏之董飭,又在於道守臣,朝家自當有從後廉探之道,另加惕念,無至抵罪之意,一體嚴飭,何如?上曰,所陳俱係民情邊務,令各該道守臣,審其被災之有無,一一登聞之地,可也。出擧條,上命大臣閣臣先退,時秀·綺壽退出。仍命退,承史以次退出。
丁卯二月二十四日辰時,上詣孝安殿。親奉審入侍時,行左承旨洪義浩,假注書趙庭和,記注官安以鼎,記事官鄭觀綏,檢校直閣洪奭周,檢校待敎朴宗薰,待敎朴綺壽以次進伏訖。上具翼善冠·黪袍·烏犀帶·黑皮靴,行四拜禮訖。上曰,都監堂上入侍。出傳敎都監堂上南公轍進伏,夾侍奉出寶十二坐冊十二坐,二十四坐內,退出外櫃十二坐,朱盝三坐,公轍等率別看役計士各一人,看審寶冊欌長廣高見樣,使之成出。上曰,禮·刑換房。出傳敎上命退,諸臣以次退出。
丁卯二月二十四日申時,上御誠正閣。召對入侍時,參贊官柳畊,持國朝寶鑑第六卷,侍讀官洪羲俊,持國朝寶鑑第六卷,檢討官朴宗琦,持國朝寶鑑第六卷,檢校待敎朴宗薰,持國朝寶鑑第六卷,假注書趙庭和,持國朝寶鑑第六卷,記注官安以鼎,持國朝寶鑑第六卷,記事官鄭觀綏,持國朝寶鑑第六卷,以次進伏訖。上開卷命讀。羲俊讀自以金湜爲持平,止副學之任也。上曰,下番讀之。宗琦讀自卽今還授,止爲大司成。上曰,參贊官讀之。畊讀自安瑭爲右議政,止未及擧也。上曰,閣臣讀之。宗薰讀自京外地大震,止論斥繼商。上曰,注書讀之。賤臣讀自臺諫曺彦卿,止大臣禮官議。上曰,上番讀之。以鼎讀自六月先是,止其略曰。上曰,下番讀之。觀綏讀自古人推陰盛,止優批嘉納。上曰,文義陳之。羲俊曰,趙光祖奏曰,雖朋友之間,情志相孚,然後可以盡言,蓋君臣之間,分義截嚴,如天地之懸隔,而情意之密邇,如父子之親,朋友之交,故書曰,臣哉鄰哉。又曰,元首明哉,股肱良哉,人君晉接臣下,而簡其禮貌,假之辭色,從容咨訪,則臣下亦以一得之見,竭其忠誠,盡其所懷,可以輔導君德也,昔唐太宗神采英毅,故群臣㫮失措,太宗每假顔色俾盡其懷爲後世之美談,伏願留神焉。上曰,下番陳之。宗琦曰,上番敷陳儘好矣,而先正臣趙光祖所奏,召入臥內討論周咨之說,卽司馬光·程伊川諸賢,靳靳陳請於其君者也,蓋君臣交際之間,和與敬兩行不悖,在朝則主於敬,在讌則主於和,以詩體言之,如文王大明等什,卽朝會之樂歌,故其體嚴重齊莊,如湛露旣醉等章,卽燕饗之樂歌,故其體慈惠和樂。大抵君臣之分,截如天地,固當主敬而一於敬,則情意未孚,故從容燕接,賜顔開懷,講論萬事,委曲詳悉,無所不言,一則使其下情上通,無所壅蔽,一則因其言而以知其人能否才器,則尤爲美事也。臣嘗觀我東名賢經筵故事,其臨文講義則甚簡,至於時政得失,生民休戚,及論評朝廷人物之高下者居多,且先正臣李珥,於經筵,或仰質文義,或仰請問難,天語或罕,則又仰請賜答,上下之間相孚之意,蓋可想矣。然而經幄之臣,必須得人,然後裨益尤多,今以此章觀之,副提學趙光祖爲承旨,金淨以爲承旨,雖亦出入經幄,終不若副學之任,自上命授前職,其責任之重,有如是矣。居是職者,以文學則多聞博識,可以仰備顧問,以誠意則夙齋豫戒,足以感動天意,始有薰陶啓沃之效矣,故歐陽脩曰,宰相或可以他才用之,至於學士,苟非文章道德之土,不可冒是名,蓋君德成就,責在經筵,必須愼擇宿儒,置諸經幄,從容賜接,俾盡底蘊,則其於緝熙之工,必多裨補之效矣,伏願深留聖意焉。上曰,參贊官陳之。畊曰,臣別無文義之可達者矣。上曰,閣臣陳之。宗薰曰,時因地震,下詢弭災之策,李長坤,言小人乘機投隙,甚可懼也,此言是矣,第其所云,不可一切指斥,當涵容之,使自遷善者驟看,似有寬厚之意,而實不然矣。曺繼商慕古之說,則有趙光祖辨斥之論,而此語則未見剖析,政合商量矣。夫君子小人,如陰陽黑白,每相勝負,此進則彼退,彼盛則此衰,雖使朝著淸明,群賢彙征,如或有一二小人,齒於其間,則亦能投間抵隙,陽擠陰助,終致君子盡退小人竝進,自古及今未有邪正忠侫,渾淪優容,兼收竝容而能保其治者也,故辨之不可不明,去之不可不決,辨別而決去之,乃所以陶化群侫,使之革心而遷善也。朱子曰,天下事勢,有消長賓主之不同,以易而言,方其復而長也,一陽爲主於下,而五陰莫之能遏,及其姤而消也,五龍矯夭於上,而不足以當一陰,羸豕蹢躅之孚,甚可畏也,由是觀之,其可以一陰之微,而或忽防制之術乎?是故此時趙光祖陳戒疏,深以君子小人陰陽之分爲言,而阿意者必逐,犯顔者必容,狡慧者必遠,純朴者必親云者,誠深切之言也。夫巧言令色,阿附人主之意者,每易親近,故曰必逐,偉言正論,能犯人主之顔者,每易疎斥,故曰必容,狡邪慧黠者擧止可喜,故遠之爲難,純質朴直者言語無味,故親之爲難,唯於此數者,明愼然後治亂安危決矣。其曰必逐而必遠,則政與涵容之語相反矣。此兩段,如是剖析以看,則可得用舍之方,而亦可得聽言之道,伏願深察焉。上曰,所奏甚好,當留意矣。上曰,此時吏曹判書安瑭,以掌苑別提金湜,有人望,可選置臺省,聖祖用其言,爲持平,聖祖用人之德,宰相薦人之意,俱可見矣,今則專以門閥取人,雖有人才,何以得用乎?宗薰曰,聖敎誠然矣,後世用人,但取地閥,且非科目中人則無以進用,用人之路甚狹矣。中廟下敎若曰,金湜之賢,言之者衆,遂擢臺省,知其賢則人皆薦進,旣薦之則擢而用之,盛際政令,此可以仰認矣。上曰,聖祖敎政府曰,一相得則萬事擧,此如大學所云赫赫師尹民具爾瞻之言,而大抵輔相之責,在於理陰陽順四時,其爲任也,不輕而重,何以則相可以得人耶?羲俊曰,書云知人則哲,能官人,語未畢。上曰,書云惟帝其難之,以此見之,知人亦難,而以堯·舜之德,其於辨別人才之賢否,似不爲難,而必曰難之者何耶?羲俊曰,以帝堯之聖明,豈眞以知人爲難也,至於四凶之進用,蓋出於姑試之意,而此云惟帝難之者,卽其極言人君知人之難也。上命掩卷,羲俊曰,臣有區區所懷矣,粵在先朝己未冬,臣先父故判府事臣洪良浩陳箚,纂進興王肇乘二冊,蓋是冊,卽先臣爲慶興府使時褎輯,而四聖祖肇王之跡,及太祖大王龍潛時事實,彙成四編,庸備乙覽矣,先朝批旨,十行隆摯,有曰令內閣開印奉藏,庸作我家之琬琰,臣至今莊誦,感涕無從,旣有先朝成命,而尙未刊行,故敢此仰達矣。上曰,原本在內,過禫祀後閣臣更稟,可也。仍命玉堂先退,羲俊·宗琦退出,畊曰,明日當爲日次問安,而都提調在外,提調有身病,不得入來,副提調試所進去,何以爲之乎?上曰,藥房提調許遞,令該曹口傳差出。出榻敎上命退,諸臣以次退出。
上在昌德宮。停常參·經筵。
藥房提調金思穆,行左承旨洪義浩啓曰,伏未審日間,聖體若何,寢睡水剌之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮,藥房口傳問安。答曰,知道,嘉順宮,藥房口傳問安。答曰,罔極。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
洪義浩啓曰,明日常參·經筵,取稟。傳曰,停。
李文會啓曰,合辭方張之時,兩司無詣臺之員,事甚未安,除在外試所進去外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,水原留守洪明浩下直,長弓一張·長箭一部賜給。
李文會啓曰,行大司憲李直輔在外,執義李東冕,掌令洪羲膺,持平李潮·李東永牌不進,掌令一員未差,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮,執義李東冕,掌令洪羲膺,持平李潮·李東永牌不進罷職傳旨,傳于李文會曰,只惟。
李文會,以都摠府言啓曰,副摠管吳載重,以禁衛中軍軍兵等,中日試放事,南別營晝仕出去之意,敢啓。傳曰,知道。
洪義浩,以祔廟都監都提調意啓曰,本都監都廳郞廳金履載,時無職名,令該曹口傳付軍職,何如?傳曰,允。
兵曹口傳政事,副司果單金履載。
李文會,以備邊司言啓曰,貢市人詢瘼所懷,有令廟堂草記之命矣,取其所懷,則漁夫契貢人等,以爲渠貢弊端中最爲目下燃眉者有六,其一,秀魚捧上之際,薛里監膳,不有稱子,專事退托,終又不善監捧,歸罪飯監,徵出贖紙,使貢人替納壯紙事也。其一,供上秀魚,有大生流生中生三品名色,而近來大生一尾,以中生二尾代用事也。其一,活鷄代封之時,監捧單子,則以活鷄捧入,而責納他種事也。其一,元供上外,稱以先入,自下私用事也。其一,都薛里·薛里之徵捧精魚事也。其一,貢價之隨時從貴事也,魚膳監封,奸弊最甚,昔在先朝,以稱子之太重,改造釐正,從中作弊之狀,各別痛禁,而該院提調及中官,隨現重勘事定式,何如,而監膳中官之不用稱子,威脅退托,甚至有贖紙之徵捧者,其貽弊貢民,猶屬細故,而乃敢違越受敎者,揆以事體,萬萬駭然,無論大生與流生中生,惟以元定斤兩,準稱監封,則但捧中生,而雖有大生流生,退却不捧,大違定式,大生一尾之代捧活鷄,單子中懸錄,而及其監捧之時,他種之從貴責出,元供上外先入私用,未滿十尾,而徵捧情魚,亦甚駭然,旣發之後,不可尋常處之,當該監封中官,令該府拿問重勘,許多奸弊,雖在監封,薛里之操縱不飭之失,在所難免,前後監封提調,竝姑先從重推考。如是之後,弊復如前,則先自提調而當別般勘處,貢價之分數磨鍊,旣有定例,而隨時從貴,不過該廳之從更闊狹,此一款極爲屑越,置之。長興庫地衣契貢人等,以爲闕內外諸上司下隷輩,不有法意,任自借去,而內入地衣,則捧入之人,書錄於成冊,入啓後卽下戶曹,每於月終會減矣。辛酉以後,內入之數無減,而成冊則初不捧入,此實無價進排,自今依前會減,渠貢進排稠疊,負債夥多,都下中一千五百張,辛丑權減者,依前復貢事也。地衣之進排,各有所當,上司下隷之法外借去,已極駭然,捧甘申飭於各司,俾無如前之弊,內入地衣之成冊入啓,亦是定式,則初不捧入,雖未知其委折,而戶曹若不會減,則是無價進排,依定式施行,至於復貢一事,初非可議,而事極煩屑,置之。內贍寺小麥契貢人等,以爲魂殿山陵祭奠所用粘炙貢價,自戶曹折半磨鍊上下,折半則遺在計減,全數磨鍊上下事也,粘炙價之折半移施於遺在者,該曹必有所據,置之。盤沙器契貢人等,以爲各樣進排盤沙器,每當國恤時,則例爲全數會減,而去庚申·乙丑,則只以五分一會減,依丁丑·丙申年例會減事也,該曹之會減,宜有所據,而該貢之所懷如此,分付該曹,考例施行,司宰監元鹽貢人,以爲渠貢元鹽,每朔宣飯進排,毋過七十餘斗矣,一目蘇魚白蝦換鹽之後,每朔宣飯進排,爲二百餘斗,則元鹽情費,爲四分之一,換鹽蘇白情費,爲四分之三,而蘇白貢人,稱以換鹽,替徵折半情費,特使兩貢,如前各自進排,情費亦隨本貢擔當事也。蘇魚白蝦換鹽,與元鹽貢名各異,則隨其進排之多小,各自擔當其情費者,事理當然,而情債之使鹽貢,分半擔當,宜有稱冤之端,分付該監,使之各隨其貢,如前擔當後報本司,以爲憑考之地,帽子廛市民等,以爲無稅帽二百隻,辛丑劃給矣,甲寅減其一百隻,依前復舊事也。當初二百隻之分半劃給,有千隻內外之別,則甲寅之減其百隻,出於公用條不滿千隻之致,今此復舊之請,不可許施,置之。白木廛市民等,以爲戶曹所管御幕所用木及倭人禮單木,生木一疋上下,以白木一疋進排,其曝白雜費,積年替徵,負債如山,故呼訴廟堂,自廟堂捧甘戶曹,則戶曹以每疋四十尺雖爲決給,而名存實無,從長變通事也。遮帳木之曝白雜費,使該廛擔當者,以其每疋有若干尺剩餘之故,初無給價之事矣,各樣稅木,已自年前,準其元定尺數之意,嚴明定式,則每疋三十五尺之外,更無尺寸之剩餘,與前絶異,該曹之以四十尺決給市民,所謂名存實無云者,無足爲怪,示民以信之道,不可無從長變通之擧,以此意分付該曹,懸房市民等,以爲各宮貿易肉種,不以全部取用,故失利極多,而近來私屠日熾,三法司禁隷,不禁私屠,反捉懸房之餘肉,稱以疊屠,橫侵禁隷,隨現重勘事也。凡肉種之取用,自有多少,不當用而取其全部,非所可論,但宮屬貿易之時,貽弊懸房,前後申飭,不啻嚴截,若或憑藉貿易,私自賣買,而不以全部者,難保其必無,分付內司,各別嚴禁,如或現發,則該宮不飭之次知中官,從重論勘,三法司禁隷橫侵之弊,誠如所懷,則萬萬可駭,亦爲捧甘申飭,雜鐵廛·鐵物廛市民等,以爲中房鐵,與冶匠通共發賣,冶匠之爐前列市及各種成器賣買之習,各別禁斷事也。廛以雜鐵爲名,卽舊件及破鐵之許其賣買者也,中房鐵之屬之冶匠,旣有丁未判下,新造成器之爐前列肆,又有癸亥本司處決,則該廛之煩籲,萬萬無嚴,令該署各別懲治。冶匠輩如或因此而有舊件破鐵憑藉賣買之弊,則亦令該署,各別禁斷,內·外魚物廛市民等,以爲近來廣州·松坡·三田渡居民等,不有朝禁,向京魚物,都執操縱,依法典禁斷事也。魚物之都庫亂賣,朝禁至嚴,自本司關飭刑配,曾有受敎,而歲前因該廛之呈訴,行關於該府,而尙不擧行,有此煩籲者,極爲未安,更飭該俯,依法懲礪,生鮮廛市民等,以爲內局封納生雌蟹,前則每日一百五十箇矣,今則畿邑所減五十箇,又爲加定日納爲二百箇,而每箇受價,僅爲二分餘,故落本甚多,生蟹數及日限,依前減定,價本亦依漁夫契例,每箇以八分預下事也,所懷極爲屑越,自本司,前已草記,置之,今無可論。昌廛市民等,以爲懸房牛皮,竝屬渠廛,而近來私屠牛皮,潛自賣買,應供之物,無以繼用,潛屠亂法之漢痛禁事也,牛皮之需用,自有該廛之進排,而有諸懸房所出之竝屬,則別無煩請之端,至於潛屠之禁,非爲該廛而設,而本自至嚴,置之。衣廛市民等,以爲渠廛造置吉服,給貰資生,而若當婚禮稠疊之時,則諸處責納,皆是新件,故其間弊端,罔有紀極,捧甘各司,切勿侵責事也。年前已自本司甘飭,而責納新件之弊,又復如前,更爲捧甘各司,各別申飭勿侵,涼臺廛市民等,以爲乙丑國恤時,各處進排涼臺價,尙未受出,負債如山,將至罷市之境,私貿易一款,亦爲難支之痼瘼,嚴飭禁斷,各處未捧涼臺價,卽速捧給事也。國恤時進排未受價處,其時自本司甘飭,使之出給後,形止已報來矣,尙未受出云者,本事之外,豈有如許事體乎?又自本司,一一査實,果如該廛所懷,則不可置而勿論,當該官員,捧現告草記論勘,至於私貿一款,誠爲渠輩難支之端,無論公私所用,從市直給錢賣買,自是當然之事理,而不此之爲,或輕價而勒買,或無價而脅取者,比比有之,爲市民似此切骨之瘼,除非別般軫念之道,則無以奠居,自本司別立科條,嚴加禁斷,如有私貿未收之價,則甘飭法司,使之一一徵給,工曹毛衣匠等,以爲手造揮項,賣買資生,而床廛人任自亂賣,故壬戌年,自平市署舊件來賣者,許其賣買矣,憑藉舊件,專管賣買,永爲防禁事也。舊件之許令床廛賣買,已有該署之決處,以此憑藉,而竝與新件而賣買之弊,亦自該署嚴禁事,分付。鉢里廛·樺皮廛·鞋廛·淸蜜廛·長木廛·綿子廛·眞絲廛·床廛·烟竹廛·烟草廛·雉鷄廛·月外廛·內匙廛·隅廛·草物廛·內貰器廛市民等,以爲通共以後,失業渙散,迫在朝暮,禁其亂廛事也。一自通共之後,一二廛之外,在都民無實效之可言,而其他廛業,日益蕩殘,物價轉至高騰,以禁亂廛一事,前後廛人輩紛訴,非止一再,而其受弊尤甚者,亦有該署之論報矣。幸亥通共時批旨若曰,寒士國民,未蒙實惠,市廛生涯,日就蕭條,則此甚大可悶,況都下各廛,上應國役者,多務求洽好底道理,俾有悠久之實效,今若各廛中,偏受切骨之弊,而又無悠久之效,則恐不可無隨時矯救之政,而第念行之年久,釐革之際,所當審愼,此一款詳察民情,更與諸宰,爛熳商議,追後稟處,何如?傳曰,允。
洪義浩,以吏曹言啓曰,今此宗廟各陵殿宮園墓寒食祭祭官,當爲磨鍊,而老病公故外,實無推移排比之路,依近例刑官及司饔院官員年六十以上人員,通融塡差以入,而其中時無職名人員,令該曹口傳付軍職,何如?傳曰,允。
洪義浩,以禮曹言啓曰,厚陵寒食祭香祝,今二十六日當爲陪往,而參奉今方入直,新除授令金應一在外,受香無人云,令金應一今姑改差,其代令該曹,以在京無故人口傳差出,以爲及時受香之地,何如?傳曰,他司相換。
吏曹口傳政事,厚陵令金應一,西部令南陽進相換。
洪義浩,以禮曹言啓曰,卽接孝昌墓守衛官所報,則墓所御齋室守直軍,適因私訟,見囚秋曹,獨其妻子守護矣,今始見之,則御齋室及別堂門戶鐵環偸失之數,至於三十七箇之多云,莫重之地,有此偸竊之患,萬萬驚駭,令捕廳刻期譏捕,當該墓官,則其不勤守護之罪,不可置而勿論,令該府拿問處之,何如?傳曰,允。聞甚駭然,卽爲詗捕。
李文會,以兵曹言啓曰,今此貞純王后祔太廟三度習儀時,侍衛軍兵,當爲磨鍊,而取考謄錄,則己卯年,侍衛各差備及挾神輦軍兼司僕羽林衛,依正日例侍衛,前後射隊軍二百名磨鍊,戊戌年因特敎,前後射隊軍一百名擧行,禁軍勿爲侍衛,而壬戌年,亦依戊戌年例擧行矣,今番則何以爲之乎?敢稟。傳曰,以二百名磨鍊。
李文會,以兵曹言啓曰,來四月初二日貞純王后祔太廟時,侍衛當爲磨鍊,而取考騰錄,則己卯年,兵曹都摠府堂上郞廳各一員侍衛之,戊戌壬戌兩年,差出分兵曹分摠府侍衛矣,今番亦依壬戌年例磨鍊,何如?傳曰,允。
李文會,以兵曹言啓曰,來四月初二日貞純王后祔太廟時,侍衛軍兵,當爲磨鍊,而取考騰錄,則己卯年挾神輦軍四十名,兼司僕羽林衛各十人侍衛,前後射隊,以大駕前後廂軍兵,仍爲侍衛矣,今番亦依此擧行,何如?傳曰,允。
李文會,以兵曹言啓曰,來四月初一日大駕詣宗廟齋宿,初二日夏享大祭,兼行貞純王后祔太廟祭親行時,隨駕軍兵,當爲磨鍊,而取考謄錄,則禁軍入直外全數侍衛,訓鍊都監爲前後廂,禁御兩營留陳矣。今番則何營軍兵隨駕,何營軍兵留陣,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依前例爲之,馬軍全數隨駕,餘軍留營置之,扈衛軍官等,亦爲置之,可也。
水原留守洪明浩敎書。王若曰,奉園陵於萬歲千秋,恒切予小子瞻慕,控山河於四通八達,宜畀老成人保釐,玆揀宋耆英宿望,庸授唐留臺重任,眷彼華城府拱護之地,卽是我寧考志事所存,入睿裁於地祕神慳,創卜襟帶之天作,護佳氣於龍盤虎踞,長奉衣冠之月遊之經之營,本諸周王之孝思,維屛維翰,奄爲晉陽之保障,揆關防則畿甸管轄之最要,語規橅則閎遠纖悉之交盡,城廓樓櫓之克壯,遙控湖嶺之衝,儒武兵農之竝藏,儼成都會之大,新豐之老,茂陵之豪傑,撲地繁華,左廂之肘腋,東郡之股肱,爲國緩急,仰惟在巘在原之意,鞏我山川,至于一草一木之微,敬若桑梓,況仚陵妥奉以後,而本府體貌尤隆,眞殿邃嚴,時節汛掃之必恪,珠邱密邇,岡陵體勢之相連,所以是都之委毗,非比他職之遴揀,惟卿,家傳恬雅,天賦端良,宅心慈祥,夙荷先王之恩遇,華國聲望,蔚有乃兄之典刑,炯銓衡公平之鑑,天曹佐貳,試利器盤錯之手,海府居留,一心公朝,寔才猷之兼蘊,平步卿月,遂華顯之歷揚,西樓畫閣,尙不愆於精力,南軒裘韋,亦宜優於臥治,玆授卿以水原府留守兼摠理使,卿其祗服寵章,克效茂績,凡養民鍊兵之政,宜克遵於成規,惟追先報今之圖,不亦在於是任,他餘裁稟,厥有典常,於戲,咫尺喬陵,想展供奉之悃,鎖鑰南甸,須盡撫綏之方,故玆敎示,想宜知悉。知製敎朴宗琦製進。
丁卯二月二十五日辰時,上御誠正閣。藥房入診入侍時,提調金思穆,行左承旨洪義浩,假注書洪起燮,記注官盧,記事官鄭觀綏,檢校直閣洪奭周以次進伏,醫官金光顯·卞觀海·李敬培·吳仁豐·吳千根·奏東秀·朴烇·趙宗協·白東圭·李彦厚進伏楹外訖,思穆曰,日氣尙寒,聖體若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,醫官使之入診,何如?上曰,使曾前入診者,入診,可也。千根·宗協以次入診,千根曰,脈度左右三部調匀,而左邊脈度,稍大於右邊,伏未知當此日候不調之時,或有外氣乎?宗協曰,脈度左右三部調匀,而常時左邊脈度,比右稍大,小臣則不知有外氣矣。上曰,略或有咳嗽,而外氣則無之矣。上曰,昨夏所服湯劑,更服數三貼,何如?宗協曰,常時或有膈痰之候,此蓋肺氣不順之致,而昨年進御易劑,非目前對症之劑也,當此春秋鼎盛之時,以地黃之屬,培養本原之地,明有方書之可據,加爲進御,似好矣。上曰,當自何時加進耶?宗協曰,無論春秋,加進好矣,今時亦好矣。上曰,貼數不可減乎?宗協曰,本方丸爲一劑,分作貼三十矣。上曰,出去雖自今日,議定以奏也,進御橘貝地黃湯,自明日一貼式煎入事。出榻敎王大妃殿進御加味六君子湯,依前方五貼製入事。出榻敎上命退,諸臣以次退出。
上在昌德宮。停常參·經筵。
洪義浩啓曰,明日常參·經筵,取稟。傳曰,停。
李文會啓曰,合辭方張之時,兩司無詣臺之員,事甚未安,除在外試所進去外,未肅拜·呈告人員,竝卽牌招,何如?傳曰,允。
洪義浩啓曰,藥房提調,持湯劑來待矣,傳曰,封入。
洪義浩啓曰,假注書洪起燮,身病猝重,勢難察任今姑改差,何如?傳曰,允。
傳于共義浩曰,諸承旨持公事入侍。
李文會啓曰,行大司憲李直輔在外,執義李東冕,掌令洪羲膺,持平李潮·李東永牌不進,掌令一員未差,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮,執義李東冕·洪羲膺,持平李潮·李東永牌不進罷職傳旨,傳于李文會曰,只推。
李文會,以御營廳言啓曰,本廳千摠金煐,身病甚重,勢難察任,改差,何如?傳曰,允。
西春君爗疏曰,伏以臣曲被洪造,忝居崇秩,惟以筋力奔走,爲一半分報答之地矣,其奈年迫桑楡,癃病沈痼何者?又於再昨,猝得毒感,宿病添劇,頭暈痰喘,轉惻須人之際,卽伏見銓曹,以臣塡差於毓祥宮寒食祭享獻官,義當竭蹶之不暇,而目今病狀,萬無蠢動於時日之間,故玆敢冒死呼籲於天地父母之下。伏乞聖慈,特垂矜憐,竝命遞改,以幸公私,千萬幸甚,臣無任云云。答曰,省疏具悉。疏辭,許令該曹付標。
丁卯二月二十六日辰時,上御誠正閣。諸承旨持公事入侍時,行左承旨洪義浩,右承旨李文會,左副承旨柳畊,右副承旨任厚常,假注書洪起燮·趙庭和,記注官崔鳳和,記事官鄭觀綏,檢校直閣洪奭周,以次進伏訖。義浩曰,臣吏房代房無公事,而禮房亦無公事矣。畊曰,臣戶房無公事矣。文會曰,臣兵房無公事,而刑房代房,有全羅監司李肇源啓本三度,罪人洪挺善文案刪繁,各陳微見,令該曹覆啓事,罪人姜弘範等文案,令該曹,稟處事,金老味以俟稟處事。上曰,入之。厚常曰,臣工房無公事矣。上命文會·義浩分讀公事訖。命退,諸臣以次退出。
上在昌德宮。停常參·經筵。
洪義浩啓曰,藥房提調,持湯劑來待矣。傳曰,封入。
洪義浩啓曰,明日孝安殿寒食祭親祭齋戒相値,視事頉稟之意,敢啓。傳曰,知道。
洪義浩啓曰,來初一日輪對日次,而禧陵忌辰祭齋戒相値,頉稟之意,敢啓。傳曰,知道。
李文會啓曰,御營廳將官來言,今日本廳軍兵日次矣,敢啓。傳曰,知道。
金魯敬啓曰,合辭方張之時,兩司無詣臺之員,事甚未安,除在外差祭外,未肅拜·呈告人員,竝卽牌招,何如?傳曰,允。
金魯敬啓曰,行大司憲李直輔在外,執義李東冕,掌令洪羲膺,持平李潮牌不進,掌令一員未差,持平李東永差祭,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言鄭文始,執義李東冕,掌令洪羲膺,持平李潮牌不進罷職傳旨,傳于金魯敬曰,只推。
洪義浩,以弘文館言啓曰,本館下番闕直,事甚未安,副修撰趙鎭順,卽爲牌招入直,何如?傳曰,允。
以副修撰趙鎭順牌不進罷職傳旨,傳于洪義浩曰,只推。
洪起燮改差,代以柳訸爲假注書。
李文會,以都摠府言啓曰,今二月二十九日孝安殿寒食祭親行時,侍衛·寶劍,當爲備員,而副摠管安橚·申鴻周·吳載重·李海愚·鄭晩錫·權常愼差祭,一員未差,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。傳于金魯敬曰,坐直承旨入侍,傳于任厚常曰,右副承旨入侍,傳于任厚常曰,禮工換房。
柳訸有頉,代以金學淳爲假注書。
金魯敬啓曰,因都摠府草記,孝安殿寒食祭親行,侍衛寶劍,當爲備員,而副摠管安橚·申鴻周·吳載重·李海愚·鄭晩錫·權常愼差祭,一員未差,令政院稟旨變通事,允下矣,合有變通之道,何以爲之?敢稟。傳曰,許遞。
兵曹口專政事,以金啓洛爲都摠管,以李彦植·閔耆顯·洪羲臣·宋銓·申大謙·白師誾爲副摠管。
兵曹口傳政事,都摠管李彦植,副司果趙台榮·尹鼎烈·鄭取善·徐敎修·安廷鐸·鄭東元·尹光心竝單付。
以慶尙監司尹光顔狀啓,靈山縣民家及倉庫失火事,傳于柳畊曰,失火之續,道啓相續,風勢之甚,近日莫甚,況春日尙寒,心嘗懸於蔀屋之中,貧民棲遑,矜似在於眼前之事,今此靈山之被燒,尤爲心中之惻然,一被燼火,猶曰矜矣,百餘官邑,豈不驚乎?至於官庫之災,反爲細故,民戶之燒,是可惻憐,至近之地,再次回祿,民情想必遑急,東作之時,廢務妨農,道臣必使奠接其結構之方,另加措飭,官庫之建,着意營建,一女子之被燒,雖甚矜惻,身還布之蕩減,本無其例,與被燒之元戶,助別給之恤典事,廟堂措辭,分付。
以慶尙監司尹光顔狀啓,盈德縣民家失火事,傳于柳畊曰,東作方殷之時,南道失火之啓,聞甚矜惻,元典外恤典,奠接時助給事,廟堂措辭,分付。
以公忠監司趙德潤狀啓,牙山等邑民家漂失人物渰死事,傳于柳畊曰,民事之方殷,莫先於春,守宰之董飭,莫切於農,農廢而民不可賴,身沒而理不復生,近來回祿,殆乎相連而不絶,間有頹壓而亦有不少而登聞,意謂自今無更此事,始此民生,無所困窮,乃者頃日之風,大非常時之作,一道連燒燼之報,三邑有沈漂之患,近五百民戶,沈漂蕩蕩,景色矜惻,至七八人名渰死,遑遑情事憐矜,豈知風勢之壯,何故民生之困,亦思流失之際,難致奠接之道,流落之民,訪搜奠接,未拯之身,着實拯出,使之面面慰諭,亦爲戶戶摘探,無爲失所棲遑,有妨農事春務,渰死人之身還布,竝爲蕩減,別恤典之加助給,亦爲擧行事,廟堂措辭,分付。
任厚常,以禮曹言啓曰,今二十九日孝昌墓寒食祭享,兩官當爲備員將事,而守衛官李遠鎭,方在拿囚中,爲先改差,其代,以在京無故人口傳差出之意,分付忠勳府及吏曹,何如?傳曰,分揀。
金魯敬,以義禁府言啓曰,保放罪人徐鑽修·趙恒存,病勢向差云,竝還囚後照律之入之意,敢啓。傳曰,知道。
義禁府照目粘連,襄陽府使趙恒存矣本府議啓內,人物渰死事極驚慘,其所査報,固宜詳悉,而渰死者姓名,初不區別,晩始報營,以致登聞之遲滯,殊甚可駭,以此照律罪,笞四十牧贖,附過還職,私罪。啓奉敎依允,又照目粘連,守門將徐纘修矣本府議啓內,身爲門將,惟思占便,脫去官服,入處私次,至有該曹之論啓,事極可駭,以此照律罪,笞四十收贖,附過還職,私罪。啓奉敎依允。
金魯敬,以右邊捕盜廳言啓曰,本廳兼從事官兪膺煥,身病猝重,勢難察任,改差,何如?傳曰,允。
丁卯二月二十七日酉時,上御誠正閣。坐直承旨入侍時,右副承旨任厚常,同副承旨金魯敬,假注書趙庭和,記注官崔鳳和,記事官鄭觀綏,待敎朴綺壽以次進伏訖。上曰,同副今日肅謝耶?魯敬曰,昨已肅命矣。上曰,年今幾何,魯敬曰,今年爲四十二矣。上曰,登科在何年?魯敬曰,登乙丑增廣矣。上命分讀公事訖,命閣臣先退,綺壽退出。又命退,承史以次退出。
上在昌德宮。停常參·經筵。
鄭東觀啓曰,藥房提調·副提調,持湯劑來待矣。傳曰,封入。
任厚常啓曰,明日常參·經筵,取稟。傳曰,停。
任厚常啓曰,玉堂備員間,視事頉稟之意,敢啓。傳曰,知道。
金魯敬啓曰,行大司憲李直輔在外,執義李東冕,掌令洪羲膺,持平李潮未肅拜,李東永差祭,掌令一員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任厚常曰,禮房承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
金魯敬啓曰,昨日北部新寺洞契民家失火單子,漢城府則曉頭來呈,已爲入啓,而右邊捕廳則今始來呈,事之稽緩,莫此爲甚,當該捕將,不可無警,推考,何如?傳曰,允。
傳于洪義浩曰,在院承旨入侍,金魯敬啓曰,奏御文字,何等審愼,而日前中官拿處傳旨中名字,有誤書處,事甚未安,原傳旨,玆以改付標以入,而當該注書,不可無警,從重推考,何如?傳曰,允。
任厚常啓曰,副校理洪羲俊,修撰朴宗琦差祭,副修撰趙鎭順牌招草記未下,玉堂上下番俱空,事甚未安,應敎金相休,副應敎朴宗薰,校理姜浚欽·任俊常,副校理金啓河,竝卽牌招,以爲推移入直之地,何如?傳曰,允。以應敎金相休,校理姜浚欽牌不進罷職傳旨,傳于任厚常曰,只推。
任厚常,以弘文館言啓曰,本館下番闕直,事甚未安,副修撰趙鎭順,旣有只推之命,卽爲牌招入直,何如?傳曰,允。
傳于李文會曰,明日出宮門路,以賓陽門爲之。
以慶尙監司尹光顔狀啓,慶州府民家失火事,傳于柳畊曰,慶尙道之失火狀啓,慶州府之民家失火,十八日之風,十數戶之燒,聞甚矜惻,別加顧恤事,廟堂措辭,分付。
以慶尙監司尹光顔狀啓,義興縣民家失火事,傳于柳畊曰,窮春民戶失火,連日聞之,甚惻然矣,一女之死亦矜矣,別加顧恤事,廟堂措辭,分付。
義禁府啓目,薜里中官金完碩·曺壽喆·金履行·李得完·朴性熙·金厚碩·金陽馥等原情云云。傳旨內辭緣,泛稱遲晩,所當請刑是白乎矣,金完碩·曺壽喆·李得完段,曾經長番內侍,勿爲請刑,載在大典通編,竝只議處爲白乎旀,金履行·朴性熙·金厚碩·金陽馥等段,竝只刑推得情,何如?判付啓依允爲旀,除刑推議處爲良如敎。
任厚常,以祔廟都監都提調意啓曰,都監各房,自今日始役,郞廳監造官一員,依例入省記,輪回直宿之意,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
李文會,以訓鍊都監言啓曰,今二月二十九日大報壇祭肄儀時,因兵曹節目,北營標下軍三十五名,軍餉色軍十五名,北營入直千摠沈鑏率領,拱北門外排立作門,雜人馬一切嚴禁,事畢後各還直所,而竝待標信擧行之意,敢啓。傳曰,知道。
丁卯二月二十八日辰時,上御誠正閣。在院承旨入侍時,行左承旨洪義浩,右承旨李文會,左副承旨柳畊,同副承旨金魯敬,假注書趙庭和·金學淳,記事官李若洙·鄭觀綏,待敎朴綺壽以次進伏訖。上曰,昨日捕廳失火單子,何爲追入云耶?義浩曰,本廳與該部稍間,故自致遲滯云矣。上命魯敬讀奏東萊府使吳翰源狀啓,倭船二隻還歸事。上曰,倭人何爲入去云耶?義浩曰,邊情巧詐,有不可測矣。上曰,書契不爲持去云耶?義浩曰,尙不受之云矣。上命義浩讀奏公事訖。文會讀奏水原留守洪明浩狀啓華寧殿別看役差下事訖,命入之。上命閣臣先退,綺壽退出。仍命退,承史以次退出。
上在昌德宮。停常參·經筵。
上詣孝安殿。寒食祭親行還內後,內閣·政院·玉堂·藥房口傳問安。答曰,知道。
鄭東觀啓曰,藥房提調·副提調,持湯劑來待矣。傳曰,封入。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,明日孝安殿朔祭親祭齋戒,再明日三明日禧陵忌辰祭齋戒正日,來初三日懿昭墓忌辰祭齋戒,初四日初五日元陵忌辰祭齋戒正日相値,視事頉稟之意,敢啓。傳曰,知道。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永牌不進,掌令一員未差,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,掌令洪羲膺,持平李潮·李東永牌不進罷職傳旨,傳于金魯敬曰,只推。
任厚常,以弘文館言啓曰,本館上番闕直,事甚未安,應敎金相休,校理姜浚欽,副校理洪羲俊,竝卽牌招,以爲推移入直之地,何如?傳曰,允。
以應敎金相休,校理姜浚欽,副校理洪羲俊牌不進罷職傳旨,傳于任厚常曰,只推。
任厚常,以禮曹言啓曰,在前祔廟時神輦詣宗廟後,冊寶權安於空室,行祭後奉安於所安之欌,如無空室,則冊寶先爲入奉於欌中矣,今亦依前例未祔前冊寶,先爲奉安於龕內欌中乎?敢稟。傳曰,知道。
任厚常以祔廟都監都提調意啓曰,謹考己卯謄錄,則祔廟時神輿,以因山時所用仍用矣,今番亦依此例,神輦神輿,以外司僕所在仍用,而修補與否,不可不預爲看審,依前例陪來奉審之意,敢啓。傳曰,知道。
李文會,以備邊司言啓曰,卽見江原監司金履喬狀啓,則以爲道內還穀,數本不敷,當春民勢,亦爲苟艱,農糧種子,專靠還穀,而以其當分之數,無以分排,不可不加分者,爲二萬五千石,特蒙準許事,請令廟堂稟旨,分付矣,本道還穀,自來不敷,每年加分之請,不下此,依狀請施行事,分付,何如?傳曰,允。
李文會,以禁衛營言啓曰,本營千摠李惟秀,身病甚重,勢難察任,改差,何如?傳曰,允。
李文會,以禁衛營言啓曰,本營習陣時,西營入直將官軍兵,不得出用,自有定式,而今日新營入直騎士出用,請出標信之時,營待令將校,誤以西營入直將官軍兵,混同請出,至於該將官祗受之境,有此大段做錯,莫非臣不能檢飭之致,惶恐待罪之意,敢啓。傳曰,勿待罪。
孝安殿寒食祭親行敎是時,亞獻官光恩副尉金箕性,終獻官安昌君燝,贊禮禮曹判書曺允大,典祀官奉常正金孝秀,宮闈令尙膳方得賢,執禮司諫呂東植,執尊副司果尹鼎烈,大祝副應敎朴宗薰,祝史副校理金啓河,齋郞副修撰趙鎭順,盥洗位二兵曹佐郞金洛龍,典籍韓錫朝,爵洗位二典籍金鍾文·李南翼,亞終獻盥洗位典籍鄭翼邦,贊者引儀趙明益·成海默,謁者引儀張護·趙元溥,贊引兼引儀崔好鎭·沈憲永,祭監監察李基弘·權傛。
丁卯二月二十九日子時,上詣孝安殿。寒食祭親行入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·金學淳,記事官李若洙·鄭觀綏,檢校直閣洪奭周,檢校待敎朴宗薰,待敎朴綺壽以次侍立。時至,通禮跪啓請外辦,上具黪袍·翼善冠·烏犀帶·黑皮靴,乘輿出賓陽門,藥房提調金思穆,副提調鄭東觀曰,侵夜勞動,聖體若何?上曰,一樣矣。仍由明政門·集禮門,至崇化門。通禮跪啓請降輿,上降輿入齋殿後,問安勿爲之事。出榻敎諸臣侍立,時至,通禮跪啓請行禮,上出幄次。通禮前導,上入詣版位。贊禮跪啓請俯伏哭,上俯伏哭。贊禮啓請止哭興四拜興平身,上止哭,行四拜禮。贊禮啓請行禮,導殿下詣盥洗位,上盥洗訖。贊禮導殿下詣尊所,文會酌酒,厚常授酒,上仍詣神位前。贊禮啓請跪,上跪。東觀奉香,魯敬奉爐。贊禮啓請三上香,上三上香。贊禮啓請執爵獻爵,義浩奉爵以進,上執爵授厚常,厚常奉奠于靈座前。贊禮啓請俯伏興少退,上俯伏興小退,宗薰跪讀祝文訖。贊禮啓請俯伏興平身,上俯伏興平身,贊禮前導,上降復位。光恩副尉金箕性·安昌君燝,以次行亞終獻禮如儀訖。贊禮啓請俯伏哭,上俯伏哭。贊禮啓請止哭,上止哭。贊禮啓請興四拜興平身,上行四拜禮,贊禮前導,上詣望燎位訖。贊禮啓請禮畢,導上還詣齋殿,諸臣侍立,親祭罷後,問安勿爲之。出榻敎少頃,通禮啓請外辦,上出齋殿門乘輿。厚常啓曰,尊所酌酒之際,有所失措,極爲未安,當該祝史,從重推考,何如?上曰,拿處,可也。出擧條上入明政門敎曰,帳後喧譁,不能檢飭,當該禁喧郞廳,知名以入,宣傳官李檍知入奏曰,當該郞廳洪祐燮云矣,跪請記過。上曰,後日殿座時,記過待令,仍入賓陽門還內,諸臣退出。
上在昌德宮。停常參·經筵。
藥房提調金思穆,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿,中宮殿·惠慶宮,藥房口傳問安。答曰,知道。嘉順宮,藥房口傳問安。答曰,罔極。
鄭東觀啓曰,藥房提調·副提調,持湯劑來待矣。傳曰,封入。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而孝安殿朔祭親祭齋戒相値,不得來會云矣,敢啓。傳曰,知道。
傳于任厚常曰,禮房承旨,馳詣宗廟·景慕宮,奉審摘奸以來。
傳于洪義浩曰,左承旨·右承旨入侍。
傳于洪義浩曰,在院承旨入侍。
傳于洪義浩曰,工房承旨入侍。
傳于李文會曰,軍士房承旨入侍。
傳于李文會曰,出宮門路,以協陽門爲之。
以京畿監司金履度狀啓,右議政徐龍輔,祿俸不爲領受事,傳于柳畊曰,更爲輪送,回諭。
任厚常,以弘文館言啓曰,本館上番闕直,事甚未安,應敎金相休,校理姜浚欽,副校理洪羲俊,旣有只推之命,竝卽牌招,以爲推移入直之地,何如?傳曰,允。
以應敎金相休,校理姜浚欽牌不進罷職傳旨,傳于任厚常曰,只推。
任厚常,以祔廟都監都提調意啓曰,今此祔廟時祭器中簠簋鉶三種,當爲鑄成,依前例太廟第十三室祭器中,此三種各一奉來,以爲依見樣鑄成之意,敢啓。傳曰,知道。
任厚常,以禮曹言啓曰,來三月初七日惠慶宮患候平復頒敎陳賀時,王大妃殿·中宮殿·惠慶宮,百官進致詞箋文表裏行禮儀註,直爲書入各殿宮之意,敢啓。傳曰,知道。
李文會,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
李文會,以左邊捕盜廳言啓曰,本廳從事官李緯坤,身病猝重,勢難察任,改差,何如?傳曰,允。
丁卯二月三十日辰時,上御誠正閣。左承旨·右承旨入侍時,行左承旨洪義浩,右承旨李文會,假注書金學淳,記注官安以鼎,記事官鄭觀綏,待敎朴綺壽以次進伏訖。上曰,今番海溢,凡爲幾道?義浩曰,京畿·湖西·海西三道矣。上命義浩書傳敎曰,頃因大臣之奏,沿邊海溢之事,令各該道臣,審被災有無,畿·湖·海西,連聞海溢之報,其餘各道,豈無如此之事?近以失火之報,殆乎前稀,民戶頹壓之狀,尤覺惻然,人物之渰燒,田野之沈墊,可見民情之遑遑,益爲夙宵之憧憧,三道如此,他道可知。民事若此,農事必妨,咨爾守牧,克體如此之諭,曉諭被災之民,守宰之動心,亦在於灌旣,是故自前特書於宣諭之中,可知非抛置之事。今番海溢之後,亦勉修築之政,玆遣宣傳官,詳審其形止,慰諭其民人,卿等亦一體擧行,至於未啓之道,隨卽登聞之地事,下諭于八道監司四道留守。仍命宣傳官一員待令,宣傳官柳成逵趨入。上曰,爾與李檍·尹守任,分往三道海溢諸處,詳細看審,被災民人,各別慰諭後,形止先爲馳啓,復命書啓,亦爲詳審爲之,從速往返,必趁來月陵幸前復命,可也。文會曰,昨日禁營草記事,事關師律,誠爲駭然矣,雖云將官不善擧行之致,而身爲大將,諉罪將官,極涉未安,而且聞今日本營習陣時,乘轎出往云,雖未知病勢之如何,而亦駭聽聞矣。上曰,將臣亦有拿處之例乎,退考可據前例,更爲入稟,可也。上命閣臣先退,綺壽退出。仍命退,承史以次退出。
丁卯二月三十日午時,上御誠正閣。在院承旨入侍時,行左承旨洪義浩,右承旨李文會,假注書金學淳,記注官安以鼎,記事官鄭觀綏,待敎朴綺壽以次進伏訖。上曰,將臣拿處,果有可據之前例乎?文會曰,似此前例,未得詳考,而昔在丁未,以賞試射時西營軍兵,不待標信,徑先解出事,因本院請罪,其時禁將徐有大推考,哨官拿處矣。上命義浩書傳敎曰,軍兵除出,何等審愼,師律所關,固難容恕,昨以禁營之習陣,預請標信之祗受也,西營入直軍兵,以定式應不出用,而混爲言送,雖緣承旨之不察,實在該營之誤認,至於草記之辭,尤極駭然之甚,當該承旨,爲先從重推考,禁衛大將李仁秀,施以削職之典,令該府拿問處之。文會曰,禁衛大將李仁秀,旣有拿處之命,奪符之節,當依例擧行矣。上命奪符,宣傳官來待宣傳官李日會,奉標信及命召左隻出去,文會曰,禁衛大將李仁秀,旣有奪符拿處之命矣,將兵之任,不可一刻無摠察之人,何以爲之乎?上曰,御營大將兼察,可也。出擧條,文會曰,禁衛大將出代間,以御營大將兼察事,命下矣。兼察禁衛大將李得濟,牌招聽傳敎,使之察任,何如?上曰,依爲之。出擧條上命閣臣先退,綺壽退出。仍命退,承史以次退出。
丁卯二月三十日申時,上御誠正閣。工房承旨·軍士房承旨入侍時,行左承旨洪義浩,右承旨李文會,假注書金學淳,記注官安以鼎,記事官鄭觀綏,檢校待敎朴宗薰以次進伏訖。上命文會讀奏公事訖,命入之。上曰,寒食祭獻官書啓中,多有錯誤處,詳爲考見,可也。文會曰,各陵園墓節享後,奉審修啓,事體莫重,而今此敬陵·恭陵·昭顯墓獻官書啓中,或有誤書,或附衍語,或着署銜,俱違格式,誠極未安,當該獻官金守基·金益彬·鄭東元,竝從重推考,何如?上曰,依爲之。出擧條義浩曰,獻官書啓措辭,元無一定之式,故修啓之際,每多做錯之弊,自今爲始,自禮曹作爲一定之式,以爲永久遵行之地,似好矣。上曰,唯。上命閣臣先退,宗薰退出。仍命退,承史以次退出。
上在昌德宮。停常參·經筵。
孝安殿朔祭親行還內後,內閣·政院·玉堂·藥房口傳問安。答曰,知道。
李文會啓曰,藥房提調持湯劑來待矣。傳曰,封入。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
李文會啓曰,來初五日,朝參日次,而國忌正日相値,頉稟之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
李文會啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
傳于李文會曰,在院承旨入侍。
任厚常,以奎章閣言啓曰,卽接內需司牒報,則咸興·永興兩本宮四月別大祭時,造燭封香吉日,今月十五日辰時,衣幣香燭祭品奉詣吉日,同月十六日卯時俱吉云,以此日時擧行之意,敢啓。傳曰,知道。
任厚常啓曰,今初六日孝安殿禪祭親祭祭文,當爲製進,藝文提學曺允大,待明朝牌招,何如?傳曰,當親撰以下矣。
傳于李文會曰,坐直承旨入侍。
任厚常,以禮曹啓曰,毓祥宮展拜,每年季春取稟事,曾有英廟朝受敎矣,展拜吉日,以何間推擇乎?敢稟。傳曰,以望後擇入。
任厚常,以禮曹言啓曰,以毓祥宮展拜,取稟草記,傳曰,以望後擇入事,命下矣。展拜吉日,令日官池景興推擇,則今三月十六日十七日俱吉云,以何日定行乎?敢稟。傳曰,以十七日爲之,藏譜閣·宣禧宮·儲慶宮·延祐宮·懿昭廟·文禧廟,謹當一體歷臨矣。
任厚常,以祔廟都監都提調意啓曰,本都監郞廳洪聖肇,身病猝重,勢難董役,今姑改差,其代前縣監林淵浩差下,而時無職名,仍令該曹,口傳付軍職,冠帶常仕,何如?傳曰,允。
兵曹口傳政事,副司果單林淵浩。
任厚常,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
傳于任厚常曰,發遣吏郞,諸執事淸齋與否,摘奸以來。
備邊司薦望,以李海愚爲禁衛大將。
兵曹,禁衛大將單李海愚。
金魯敬啓曰,卽者刑曹郞廳來言,孝昌墓祭器及鐵環偸竊罪人文璘聖,依判下,所當卽爲開坐嚴刑,而判書韓用鐸大報壇紙位書寫官預差,次堂例不得擧行云,何以爲之?敢稟。傳曰,令次堂擧行。
以水原留守洪明浩狀啓,人物渰死事,傳于柳畊曰,五名人物之渰沒,七歲稚兒之漂死,俱極驚惻,田畓之潰缺,民戶之頹壓,尤爲惻然,生前身還,竝爲蕩減,別恤加典,亦爲助給,令宣傳官,一體摘奸以來。
以慶尙監司尹光顔狀啓,英陽縣民家被燒事,傳于柳畊曰,聞甚矜惻,元恤典外,別加顧恤事,廟堂措辭,分付。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李文會,以兵曹言啓曰,今三月十七日大駕詣毓祥宮·藏譜閣·宣禧宮·儲慶宮·延祐宮·懿昭廟·文禧廟展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十八哨,禁衛營鄕軍·御營廳鄕軍十哨,各營馬軍十一哨,爲先後廂,後廂則禁營隨駕,禁軍五番隨駕,御營大將率內外各營入直馬步軍,先廂尾局隨駕,摠戎使率標下軍留陣,其餘軍留營,置之,可也。
李文會,以訓鍊都監言啓曰,今三月初三日大報壇祭時,因兵曹節目,北營標下軍三十五名,軍餉色軍十五名,北營入直千摠李顯宅率領,拱北門外排立作門,雜人馬一切嚴禁,事畢後各還直所,而竝待標信擧行之意,敢啓。傳曰,知道。
禮曹啓目粘連,觀此京畿監司金履度啓本中,泰陵沙汰諸處,旣是龍虎案山緊重之地,則補築之節,不可少緩,待該曹,稟處擧行亦爲白有臥乎所,補土吉日,今三月三十日辰時爲吉云,以此日時始役,先告事由祭同日曉頭設行,而今此沙汰之頉,旣在龍虎切近之地。且積小成大,有非一二年之故,則微小之時,初不修補,浩大之後,始爲報來,萬萬疎忽,始汰後不修不補之前後陵官,竝査實捧現告,令該府,拿問嚴處,何如?判付啓依允。
金魯敬,以義禁府言啓曰,保放罪人具綱,病勢向差云,還囚捧供以入之意,敢啓。傳曰,知道。
禁府啓目,前大將李仁秀原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,師律所關,雖難曲恕,年老昏謬,豈無參酌?分揀放送爲良如敎。又啓目,祝史金啓河原情云云。傳旨內辭緣,泛稱遲晩,所當請刑是白乎矣,侍從勿爲請刑,載在大典通編,議處,何如?判付啓依允。又啓目,長淵前縣監具綱原情云云。問目內辭緣,泛稱遲晩,所當請刑是白乎矣,曾經都摠經歷,勿爲請罪,載在大典通編,議處,何如?判付啓依允。又啓目,靑丹前察訪韓世彧原情云云。問目內辭緣,泛稱遲晩,刑推得情,何如?判付啓除刑推議處爲良如敎。又啓目粘連啓下是白有亦,向前金完碩·曺壽喆·金履行·李得完·朴性熙·金厚碩·金陽馥等亦,觀其所供,贖紙一款,俱已自服,而外此諸條,雖云一無所犯是如爲白乎乃,魚膳監封,定式申嚴,而威脅退托,奸弊多端,旣入詢瘼之所懷,至有廟堂之草記,則不可以囚供之發明,有所容恕,竝只以此照律,何如?判付啓依允。
孝安殿朔祭親行敎是時,亞獻官光恩副尉金箕性,終獻官安昌君燝,贊禮禮曹判書曺允大,典祀官奉常正金孝秀,宮闈令尙膳方得賢,執禮應敎金相休,執尊副修撰趙鎭順,大祝副應敎朴宗薰,祝史宗簿正朴大圭,齋郞副司果李惟命,盥洗位兵曹正郞洪祐燮,典籍沈能栻,爵洗位典籍李南翼·韓錫朝,亞終獻盥洗位典籍劉㵙,贊者引儀趙明益·成海默,謁者兼引儀李百膺·李儀朝,贊引假引儀沈憲永·方禹矩,祭監監察孫錫祉·李永源。
丁卯三月初一日子時,上詣孝安殿。朔祭親行入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·金學淳,記注官安以鼎,記事官鄭觀綏,檢校直提學徐榮輔,檢校直閣沈象奎·洪奭周,檢校待敎朴宗薰,待敎朴綺壽,以次侍立,時至,通禮跪請外辦。上具翼善冠·黲袍·烏犀帶·黑皮靴,乘輿出宣化門。藥房提調金思穆,副提調鄭東觀進曰,侵夜勞動,聖體若何?上曰,一樣矣,仍由協陽門·建陽門·銅龍門·景化門,至崇化門。通禮跪啓請降輿。上降輿入齋殿敎曰,入齋殿後問安勿爲之事。出榻敎諸臣侍立。時至,通禮跪啓行禮,上出幄次,通禮前導,上入詣版位。贊禮跪啓請俯伏哭,上俯伏哭。贊禮啓請止哭,四拜興平身,上止哭,行四拜禮。贊禮啓請行禮,導殿下詣盥洗位,上盥洗訖。贊禮導殿下詣尊所,文會酌酒,厚常授酒,上仍詣神位前。贊禮啓請跪,上跪,東觀奉香,魯敬奉爐。贊禮啓請三上香,上三上香。贊禮啓請執爵獻爵,義浩奉爵以進,上執爵授畊,畊奉奠于靈座前。贊禮啓請俯伏興小退,上俯伏興小退,宗薰跪讀祝文訖。贊禮啓請俯伏興平身,上俯伏興平身。贊禮前導,上降復位。光恩副尉金箕性·安昌君燝,以次行亞終獻禮如儀訖。贊禮啓請俯伏哭,上俯伏哭。贊禮啓請止哭,上止哭。贊禮跪請四拜興平身,上行四拜禮。贊禮前導,上詣望燎位訖。贊禮啓請禮畢,導上還詣齋殿,諸臣侍立,親祭罷後問安勿爲之事。出榻敎少頃,通禮跪請外辦,上出齋殿門乘輿,仍由景化門·銅龍門·協陽門,入宣化門還內,諸臣退出。
丁卯三月初一日辰時,上御誠正閣。在院承旨入侍時,右承旨李文會,左副承旨柳畊,右副承旨任厚常,同副承旨金魯敬,假注書趙庭和·金學淳,記注官盧,記事官鄭觀綏,檢校待敎朴宗薰,以次進伏訖。上命文會,讀奏公事訖,命入之。文會讀奏捕廳草記罪人文璘聖移送刑曹事。上曰,御齋室銀匙箸之偸竊,萬萬重罪矣。文會·魯敬等曰,莫重之地,有此偸竊之變,萬萬驚悚,厥罪可謂罔赦矣。上命文會書判付,仍敎曰,注書出去,刑曹郞廳發牌聽傳敎,使之卽爲開坐,賤臣承命出傳,還入進伏。上命閣臣失退,宗薰退出。仍命退,承史以次退出。
丁卯三月初一日申時,上御誠正閣。坐直承旨入侍時,右承旨李文會,假注書趙庭和,記注官盧,記事官鄭觀綏,檢校待敎朴宗薰,以次進伏訖。上命文會,讀公事訖。上曰,祔廟時挾輦軍,亦以三百名爲定,可也。仍敎曰,延祐宮動駕時門路,依先朝例,以光化門·神武門爲之,可也。命書傳敎曰,今番係是初行展謁,以情以禮,感慕冞新,文禧廟當親行酌獻禮,該房知悉,又命書傳敎曰,十五日便殿齋宿,十六日咸·永興兩本宮衣幣香燭當親傳,處所以映花堂爲之,內閣知悉。文會曰,禮曹節目,各宮廟展謁,依傳敎次序磨鍊,則道路不無難便之端,故敢此仰達矣。上曰,依道路次序磨鍊,可也。文會曰,新除授禁衛大將李海愚牌招,卽爲傳授命召,何如?上曰,依爲之。出擧條上曰,禁府坐起,勿拘齋日,果已書出耶?文會曰,小臣昏謬,書出與否,果未知之矣。上命書傳敎曰,禁府刑曹開坐,勿拘齋日,今日內擧行,又命書傳敎曰,禁府刑曹坐起,命下之後,承旨之忘置,不爲書頒,駭然甚矣,入侍承旨之不知書出之與否,昏劣甚矣,竝從重推考,此後則更勿如是。又命書傳敎曰,文禧廟酌獻禮祭文,當親撰矣,又命書傳敎曰,海溢民戶被害之時,撥馬尤爲緊急,令廟堂申飭。上曰,酌獻禮祭文親撰,前亦有之耶?宗薰曰,有之矣。上命書傳敎曰,初五日齋室齋宿,該房知悉。仍命文會,讀奏黃海監司李好敏狀啓月終失火事。上曰,此狀啓封發日子,書以三十日,而今日入來,一日之間,何如是速到耶?承旨出去後,問其何時上來之委折,先爲入稟,明日入侍,更爲詳奏也。仍命退,諸臣以次退出。
上在昌德宮。停常參·經筵。
鄭東觀啓曰,藥房提調持湯劑來待矣。傳曰,封入。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
傳于任厚常曰,禮房承旨馳詣受香所,奉審摘奸以來。
傳于任厚常曰,禮房承旨進詣皇壇,奉審摘奸以來。
傳于鄭東觀曰,在院承旨入侍。
傳于洪義浩曰,左承旨·右承旨·同副承旨入侍。
李文會啓曰,事變假注書李鼎鎰身病猝重,勢難察任,今姑改差,何如?傳曰,允。
傳于任厚常曰,藏譜閣·儲慶宮·延祐宮·懿昭廟展拜,待秋更爲擇日以入。
任厚常書啓,臣承命進詣皇壇,壇上奉審則無頉,祭物·祭器·祭井看審則精潔,諸執事·進排官·佾舞工人摘奸則竝無頉,仍詣先蠶壇,壇上及神位版奉審則無頉,祭物·祭器·祭井看審則精潔,諸執事·進排官·佾舞工人摘奸則竝無頉矣,臣則還詣皇壇享所,待將事復命之意,敢啓。答曰,知道。
任厚常,以禮曹言啓曰,傳曰,藏譜閣·懿昭廟·儲慶宮展拜,以八月旬前擇入,延祐宮,依前展拜,該房知悉事,命下矣。藏譜閣·懿昭廟·儲慶宮展拜吉日,令日官池景興推擇,則來八月初三日初六日初九日俱吉云,以何日定行乎?敢稟。傳曰,以初三日爲之。
李文會,以備邊司言啓曰,諸道燒渰戶身布還上蠲減,乃是特恩,昨伏見水原留守洪明浩狀啓,渰死六名,列錄登聞,而原恤典外,直以生前身還蕩減爲辭者,事涉不審,極爲未安,該守臣,從重推考,何如?傳曰,允。
金魯敬,以刑曹言啓曰,依下敎啓目閪失事,院吏院隷及當直書吏等處,嚴加盤問,到底査實,則承政院書吏廉道行所供內,以爲昨日日暮時,禁府原情判下啓目五度,招致當直書吏,判付先爲謄去。原啓目則姑爲留置,謄出於正書奇別後,五度啓目,出付使令,使之傳給當直書吏,渠則初無遺漏之事,而出給後,知名以來之意,丁寧言及使令云。使令李春和,以爲昨日人定時,書吏招呼使令,故渠乃應呼入去,則書吏廉道行,以爲此啓目五度,出給當直書吏,知名以來云。故受授之際,雖未及計數,受出後卽到望門,則同僚使令鄭景福,以渠自出給之意爲請,故替給景福,旋受旋傳,則必無閪失之事云。鄭景福則以爲同僚使令李春和,持啓目出來,故渠果替受,從門隙出給當直書吏,則書吏逢授旋謂曰,此是四度,何云五度云。故渠則明火遍索於往來之路,院吏則窮搜於文書所置之處,終不得之,而當初相受之際,旣未計數,則閪失之在於何時,未能的知,而渠則元無遺漏之事云。當直書吏李命柱,以爲昨日日暮時,院吏招致,出給五度啓目,使之先爲謄去判付,故依其言,判付謄出後,啓目則還給院吏而出來,人定後,院隷自門隙,出給啓目,而謂之五度,故卽地計數,則乃是四度,以此言于院隷,則院隷更去院中,搜之不得云,故渠則只受四度,傳送于本府云矣。判下文書,何等嚴重,而傳授之際,旣致閪失,嚴問之下,互相推諉,究厥情狀,萬萬痛惡,平問之下,無以取服,竝嚴刑得情,何如?傳曰,允。院吏之傳於使令,若是咫尺之地,則或無遺漏,院隷李春和,與院吏可謂五十步笑百步,至於鄭景福,則旣是渠僚之捧出,無關渠身,則自請替行,致此遺失,若非渠手之犯,是爲禁吏之誤,鄭景福及當直書吏,各別嚴刑究問,其餘院吏院隷,嚴杖査實以聞,可也。
刑曹啓目粘連,向前罪人文璘聖亦墓所所用,莫重祭器及御齋室鐵環偸竊節次,旣已箇箇承款是白如乎,所犯係是一罪,依例具格結案取招後,稟處,何如?判付啓,情節節節痛惡,見其納招,尤萬萬駭憤,因一微細之事,至犯莫重之地,究厥罪狀,萬戮猶輕,至於墓屬之自下彌縫,其時衛官之未能摘發,後弊所關,且以事體,俱不容貸,衛官則令該府,拿問處之,墓屬則令攸司,從重照勘,罪人文璘聖段,具格捧結案爲良如敎。
刑曹粘連啓目,罪人文璘聖,墓所祭享所用器皿及齋室鐵環偸竊節次,箇箇承款,係是一罪,依例結案取招後,稟處,何如?判付啓,情節節節痛惡,見其納招,尤萬萬駭憤,因一微細之事,至犯莫重之地,究厥罪狀,萬戮猶輕,至於墓屬之自下彌縫,其時衛官之未能摘發,後弊所關,且以事體,俱不容貸,衛官則令該府,拿問處之,墓屬則令攸司,從重照勘,罪人文璘聖段,具格捧結案爲良如敎。又啓目粘連,罪人文璘聖根脚段,父德觀生存,父矣父泰成故,母良女金召史生存,母矣父貴建故白良乎,父母以胎生於西部盤松坊池下契,隨父母長養,娶妻良女張召史入籍,居生於龍山坊萬里倉契是白乎旀,所犯節次段,壬戌十月,墓官所用鍮大也一坐偸出斥賣,乙丑十二月,祭享所用銀匙二柄,銀箸一雙偸出斥賣,去月,偸拔齋室鐵環三十七箇,潛賣是白如可,被捉於捕校,烏得免死乎?從實遲晩納招,依法處斷施行敎味,祭享所用器皿及齋室鐵環等物偸竊辭緣,旣已承款,結案取招爲白有置,係是不待時斬,依法典照律報議政府,詳覆施行,何如?啓依允。
丁卯三月初二日辰時,上御誠正閣。在院承旨入侍時,行都承旨鄭東觀,行左承旨洪義浩,右承旨李文會,左副承旨柳畊,同副承旨金魯敬,假注書趙庭和·金學淳,記注官盧,記事官鄭觀綏,檢校待敎朴宗薰,以次進伏訖。上曰,昨日黃海監司狀啓封進委折,果已査實耶?文會曰,監司今方行巡云,以其巡到所之距京稍近,故似如是速到矣。上命都承旨·左副承旨先退,東觀·畊退出。文會曰,昨日禁府啓目啓下者,合爲五度,而院吏出給該府之際,一度漏落,不知去處,達宵終朝,連爲査實,終未推得,臣之矇然不飭,不勝惶悚,而院吏及院隷,令攸司,從重科治,何如?上曰,其委折,同副承旨出去,更爲詳査以入,魯敬承命退出。少頃,還入奏曰,出去査實,則啓目五度,昨日昏後,院吏授院隷,院隷從門隙出給當直書吏,而該吏受而照檢,則一度漏落云,故卽爲入來,推尋院中,則書吏置簿,明有出給五度之文蹟,而一度漏落者,終無推覓之道云矣。上曰,禁府啓目,異於他文書,則今此閪失,有關後弊,不可歇勘,院吏·院隷及當直書吏,竝令秋曹,嚴査究問以啓,可也。上命義浩,書傳敎曰,健元陵·元陵親祭祭文,顯陵·穆陵·徽陵·崇陵·懿陵·惠陵遣大臣攝行祭祭文,竝當親撰以下矣,仍命義浩,書健元陵親祭祭文,淸晨駕發,兩陵祗謁,感慕冞深,周旋怳惚,久未展誠,其年也四,祗薦洞酌,小子誠至,元陵親祭祭文,三霜已畢,四來展誠,仙寢密邇,天氣和淸,感慕之極,愈往愈深,有淚加瀉,不覺沾襟,六陵遣大臣攝行祭祭文,兩陵展謁,松楸密邇,情無間焉,理或俯只,孝安殿禫祭親祭祭文,日月易邁,三霜已畢,俯仰穹壤,靡逮如失,吉祥變易,惟禮之禫,祗薦泂酌,小子孝感。孝安殿望祭親祭祭文,禫祀已過,望祭其至,銜恤靡逮,小子誠意。孝安殿朔祭兼告動駕祭文,祔廟時近,靈駕將戒,祗告事由,小子其拜。文禧廟酌獻禮親祭祭文,維嘉慶十二年歲次,丁卯三月癸卯朔十七日己未,國王敢昭告于文孝世子,伏以仁孝其德,溫文其姿,未逮承顔,孔懷我思,壬年之慶,溢于八方,甲辰儲位,磐泰宗祊,先王歡悅,殿宮祝嘏,臣民不弔,嗚呼,丙午嗣服之後,不遑躬來,齎志未遂,耿耿懷哉。八年之闕,三月其謁,幽明豈隔,若覿音容,周旋怳惚,同氣之情,一宮之內,未能進拜,咫尺之地,瞻望興喟,替斟其酌,遣官致祭,二南其化,極盡小嘒,具告事由,展拜之夕,昭薦苾馨,庶幾歆格,謹以淸酌庶羞,式陳明薦尙饗。宜嬪廟遣內侍致祭祭文,小星其職,德冠後宮,先王曰嘉,克追周風,嗣服之後,感于心衷,諸宮展謁,今日其同,甲辰邦慶,壬寅之功,月建甲辰,若有期逢,文禧廟拜,其親也兄,敬薦酭,酌獻禮成,未能進拜,咫尺之地,遣官替酌,庶幾歆只。上命義浩,書傳敎曰,近來兵曹之擧行,全不成樣,政院之察飭,反致生頉,兵曹判書,從重推考,旣在一院之長,都承旨亦爲從重推考。上命文會,讀奏刑曹罪人文璘聖議律啓目,文會曰,似此罪犯,關係甚重,當以極律施行矣。義浩·魯敬·宗薰等,齊聲奏曰,文璘聖之屢次作罪於莫重之地,此與眚災有異,斷當施以極律矣。上命文會書判付。義浩曰,今番生進謝恩日,與幸行日子相値,進定退行間,合有變通之道矣。上曰,進定,可也。上命閣臣先退,宗薰退出。仍命退,承史以次退出。
丁卯三月初二日未時,上御誠正閣。左承旨·右承旨·同副承旨入侍時,行左承旨洪義浩,右承旨李文會,同副承旨金魯敬,假注書金學淳,記注官盧,記事官鄭觀綏,以次進伏訖。上曰,注書出去,入直閣臣,使之入侍。賤臣承命出傳,還入進伏。檢校待敎朴宗薰,追入進伏。上曰,禁府公事閪失委折,果已査實否?義浩·文會等曰,更爲究覈於院吏·院隷處,則與朝者所告一般,而尙未推得矣。上曰,華留狀啓中渰燒人身還布,自下直爲蠲減,何故也?義浩曰,果不善擧行矣,身還布蕩減,此係特恩,則不待處分,直爲蠲減,誠極未安矣。上曰,全羅監司異國漂到船狀啓中,漂人爲十五名,而何不書姓名,亦何無問情也?義浩曰,此狀啓,只擧漂人去來形止,而似未及門情矣。上命義浩,書傳敎曰,生進放榜,以初十日爲之。上曰,四宮展謁,有待秋之命,而分春秋展謁各宮,亦有例乎?義浩曰,前或有如此之例矣。上命文會,書傳敎曰,藏譜閣·懿昭廟·儲慶宮展拜,以八月旬前擇入,延祐宮,依前展拜,該房知悉。上命文會,讀奏刑曹啓目院吏·院隷·當直書吏請加刑得情事,上仍命文會書判付。上曰,刑曹罪人文璘聖結案啓目,尙不入啓,注書出去,催促捧入,可也。賤臣承命出來,還入奏曰,催促該曹,則曹吏所告內啓目,今方急急修正,而未及書者數行,故姑未入啓云矣。上曰,注書更爲出去,催促捧入,可也。賤臣承命出來,捧啓目以入。上命文會讀奏訖,仍命書判付,又命書傳敎曰,申飭之下,罪人結案文書,何等緊急,而開坐時刻已久,結案啓目,今始入啓,事極駭然,刑曹堂上,從重推考,刑曹執吏書吏,從重科治。宗薰曰,今月十六日咸興·永興兩本宮衣幣香燭祭品親傳時,香燭祭品,當自本閣,奉詣暎花堂矣,奉詣時門路,由永肅門·金馬石渠門乎,當以建陽·靑陽門爲之乎?上曰,由永肅門爲之,可也。宗薰曰,親傳後奉往時門路,則由建陽·敦化門乎,當以弘化門爲之乎?上曰,由建陽·敦化門,可也。宗薰曰,伊日當趁殿座前,奉詣暎花堂,而燭與祭品,當自內司入來,開門差早,然後可無窘束矣。上曰,承旨知此,開門差早,可也。仍敎曰,封裹則自內閣爲之,奉詣暎花堂後親傳,以此擧行,可也。宗薰曰,然則儀注中封裹一節,不爲磨鍊,只稱親臨暎花堂,咸興·永興兩本宮衣幣香燭祭品親傳後秪迎儀矣。上可之。上命閣臣先退,宗薰退出。仍命退,承史以次退出。
上在昌德宮。停常參·經筵。
鄭東觀啓曰,藥房提調·副提調,持湯劑來待矣。傳曰,封入。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任厚常曰,禮房承旨馳詣懿昭廟,奉審摘奸以來。
傳于洪義浩曰,左承旨·右承旨·同副承旨入侍。
李鼎鎰改差,代以趙奎昇爲事變假注書。
鄭東觀啓曰,假注書金學淳,身病猝重,勢難察任,今姑改差,何如?傳曰,允。
李文會,以都摠府言啓曰,副摠管白師誾,以禁軍別將,禁軍都點考事,南別營晝仕出去之意,敢啓。傳曰,知道。
任厚常,以祔廟都監都提調意啓曰,本都監郞廳成肯柱,身病猝重,勢難董役,今姑改差,其代前縣令李民植差下,而時無職名,令該曹,口傳付軍職,冠帶常仕,何如?傳曰,允。
兵曹口傳政事,副司果單李民植。
任厚常,以禮曹言啓曰,傳曰,更思之,祔廟之前,各宮擧動,事涉未安,以四月旬前後擇入事,命下矣。展拜吉日,令日官池景興推擇,則來四月初十日十二日十三日俱吉云,而初十日,則康陵陵上石物改修及文武科殿試相値,以何日定行乎?敢稟。傳曰,以十三日爲之。
金魯敬,以刑曹言啓曰,罪人文璘聖承款啓目判府內,情節節節痛惡,見其納招,尤萬萬駭憤,因一細微之事,至犯莫重之地,究厥罪狀,萬戮猶輕。至於墓屬之自下彌縫,其時衛官之未能摘發,後弊所關,且以事體,俱不容貸,衛官則令該府,拿問處之,墓屬則令攸司,從重照勘,罪人文璘聖段,具格捧結案事,命下矣。守僕金福成,書員文德觀等,捉來査問,則莫重祭享所用銀匙箸閪失後,丙寅正朝祭享時,始爲覺得,先以新買鍮匙箸代用,恐被重罪,渠等與庫直崔秀崑,自下掩匿,更爲造成的實云矣。謹按律文,則大明律盜大祀神御物條,有曰,盜大祀神御物者斬。祭祀條,有曰,若大祀玉帛黍稷之屬一座全缺者,杖一百。倉庫不覺被盜條,有曰,人從倉庫中出,守把之人,因不搜檢,以致盜物出倉庫而不覺者,減盜罪二等。名例云,有所規避罪重者,自從重論,二死三流,同爲一減,金福成等段,從重論斬罪減二等,杖一百徒三年照勘金福成等,各決杖一百後,金福成,公忠道黃澗縣,文德觀,江原道三陟府,竝徒三年定配,卽爲押送,而崔秀崑,則見汰庫直之後,下去華城府,仍爲居生云,故以捉送之意,今方發關,該府待其捉來,捧遲晩取招後,一體照律發配,何如?傳曰,罪人文璘聖,已捧結案,則墓屬之莫重祭享器皿,自下彌縫,擅自改造,其罪雖小於文璘聖,亦是死罪,刑曹之以閒漫罪人,以徒三年磨鍊以入者,揆以議讞之道,極爲未安,刑曹堂上,事過後下義禁府推考。罪人金福成·文德觀·崔秀崑,竝嚴刑二次後,絶島減死爲奴,照律律官,令攸司,從重科治。
刑曹啓目,罪人金福成等照律草記批旨內,罪人文璘聖,旣已捧結案,則墓屬之莫重祭享器皿,自下彌縫,擅自改造,其罪雖小於文璘聖,亦是死囚,刑曹之以閒漫罪人,以徒三年磨鍊以入者,揆以議讞之道,極爲未安,刑曹堂上,事過後下義禁府推考。罪人金福成·文德觀·崔秀崑,竝嚴刑二次後,絶島減死爲奴,照律律官,令攸司從重科治事,傳敎是白有亦,推考次。
丁卯三月初三日,律官卞宗海年六十九白等,汝矣身,身爲律官,今此墓屬等擬律之際,不爲致信,致有此科治之命,汝矣身罪狀,殊極痛駭是如乎,其間委折,從實直告亦,推問敎是臥乎在亦,號牌相考爲白乎旀,矣身以當該律官,墓屬等照律時,不能審愼,至於此境。矣身罪狀,萬死無惜是白置,惶恐遲晩納招,相考處置敎味,招辭是白置有亦,向前卞宗海亦,旣已遲晩,自臣曹,考律重勘,何如?判付啓依允。
金魯敬,以刑曹言啓曰,罪人金福成等照律草記批旨內,罪人文璘聖,旣已捧結案,則墓屬之莫重祭享器皿,自下彌縫,擅自改造,其罪雖小於文璘聖,亦是死囚,刑曹之以閒漫罪人,以徒三年磨鍊以入者,揆以議讞之道,極爲未安。刑曹堂上,事過後下義禁府推考,罪人金福成·文德觀·崔秀崑,竝嚴刑二次後,絶島減死爲奴,照律律官,令攸司科治事,命下矣。依傳敎,罪人金福成·文德觀,爲先嚴刑一次,而福成全羅道康津縣古今島。德觀珍島郡金甲島,減死爲奴,待栲訊限滿,加刑押送。崔秀崑待捉來,羅州牧智島,一體定配所,嚴刑二次後,發配之意,敢啓。傳曰,知道。
以刑曹判書韓用鐸,參判鄭晩錫,參議尹益烈禁推傳旨,傳于金魯敬曰,今番則分揀。
刑曹啓目粘連,罪人文璘聖,年二十二,矣身所犯節次段,矣父與庫直崔秀崙,曾有嫌隙,恒懷相害之心矣,去壬戌十月,矣身欲爲嫁禍秀崙墓官所用鍮大也一坐偸出,斥賣於梨峴鍮器廛。又於乙丑十二月,偸出祭享所用銀匙二柄,銀箸一雙,斥賣於鍾樓方物商處矣,員役輩恐其生事,自下更造,終不現露,故矣身憤凶計之未售,今二月二十日及二十一日,偸拔齋室鐵環三十七箇,潛賣於藥峴冶匠處是白如可,被捉於譏察捕校處,至於此境,烏得免死乎?更良從實遲晩納招,依法處斷的只罪。文璘聖段,不待時斬事推案,竝以報議政府,詳覈爲白乎矣,同府回答關內所報律,以抄啓亦爲白有置,向前罪人文璘聖罪狀乙良,右律以施行,何如?判府啓,依此律施行爲良如敎。
金魯敬,以義禁府言啓曰,孝昌墓守衛官金宗弼·李遠鎭,竝令該府,拿問處之事,傳旨啓下矣。李遠鎭,今方待命,卽爲拿囚,而金宗弼,下去公忠道溫陽地云,依例發遣府羅將拿來,何如?傳曰,允。
金魯敬,以義禁府言啓曰,卽接月令醫員張鎾手本,則以爲,時囚罪人韓世彧,素患疝積之症,闖發於處冷之餘,橫亘肚臍,晝夜叫痛,氣息奄奄,轉側須人,目下症形,十分危劇云,自前罪人病勢如此,則一邊保放,一邊草記,曾有定式矣。韓世彧,姑爲保放之意,敢啓。傳曰,知道。
金魯敬,以刑曹言啓曰,因院吏·院隷·當直書吏等査實草記,批旨內允,院吏之傳於使令,若是咫尺之地,則或無遺漏,院隷李春和與院吏,可謂五十步笑百步。至於鄭景福,則旣是渠僚之捧出,無關渠身,則自請替行,致此遺失,若非渠手之犯,是爲禁吏之誤,鄭景福及當直書吏,各別嚴刑究問,其餘院吏·院隷,嚴杖査實以聞,可也事,命下矣。依傳敎,院隷鄭景福,當直書吏李命柱,各嚴刑一次,院吏廉道行,院隷李春和,各嚴杖究問,則院吏廉道行,則以爲,當初啓目出給使令之時,不能計數,則雖非渠之閪失,到此地頭,焉敢一向發明乎云。院隷李春和,則以爲,啓目受出時,只信書吏之言,未能計數而傳給於鄭景福,則到今閪失之後,何敢發明乎云。鄭景福,則以爲,逢受啓目於春和之時,亦未能計其張數,而致此閪失,不謹擧行之罪,在所難逭云。當直書吏李命柱以爲,從門隙受出啓目,而聽其五度之言,披閱計數,則只是四張,故雖卽言及院隷,而到今閪失,則昏夜受授之際,恐不無遺落之慮,竝各遲晩云矣。以刑以杖,反覆究問,而終不直陳,而辭納招,泛稱遲晩,究厥情節,去益狡惡,待栲訊限滿,竝更加嚴訊,期於得情,何如?傳曰,以此以彼,竝難免重勘,考律勘處。
金魯敬,以刑曹言啓曰,因院吏·院隷·當直書吏等,捧供草記批旨內,以此以彼,竝難免重勘,考律勘處事,命下矣。取考律文,則大明律棄毁制書條,有曰,凡遺失制書聖旨者,杖九十徒二年半,院吏廉道行,院隷李春和·鄭景福,當直書吏李命柱等,依此律,各決杖九十後,廉道行黃海道鳳山郡,李春和公忠道永春縣,鄭景福黃海道長淵縣,李命柱江原道麟蹄縣,竝定配所,卽爲押送之意,敢啓。傳曰,知道。當直書吏,刑推足矣,分揀放送。
丁卯三月初三日辰時,上御誠正閣。左承旨·右承旨·同副承旨入侍時,行左承旨洪義浩,右承旨李文會,同副承旨金魯敬,假注書金學淳,記注官崔鳳和,記事官鄭觀綏,檢校待敎朴宗薰,以次進伏訖。上命文會,讀奏公事訖,命入之。上曰,刑曹結案罪人文璘聖詳覆啓目,尙不入啓,注書出去,催促捧入,可也。賤臣承命出來,還入奏曰,催促該曹,則曹吏所告內,大臣今方開坐詳覆,而詳覆文書,自政府移送該曹,然後自該曹入啓,故姑未及入啓云矣。上曰,注書更爲出去,催促捧入,可也。賤臣承命出來,捧入啓目。上命文會讀奏訖,仍命書判付。義浩曰,莫重祭器,墓屬之自下䌤縫,已極駭痛,而以鍮匙箸代用者,尤萬萬驚悚矣。上曰,萬萬驚悚,而文璘聖之罪犯,與古之偸竊高廟玉環何異哉?魯敬曰,其時守衛官之未卽摘發,代用鍮匙箸,極爲駭然矣。上曰,罪人行刑,勿拘齋日爲之云耶?注書出去知入,而雖値齋日,擧行云爾,則前單子,催促捧入。賤臣承命出來。少頃,上曰,兼史出去,刑曹單子及擧行與否,斯速知入。鳳和承命出來,還入奏曰,出往詢問,則所謂刑曹待令書吏,矇不解事,故使之星火往問于該曹以啓之意,嚴飭分付,而院隷,亦爲連續出送,單子使之催促捧入矣。上曰,更爲出去催促,可也。鳳和承命出來。少頃,上使司謁下敎曰,注書與兼史,卽爲入來,賤臣與鳳和,還入進伏,上曰,尙未知入耶?賤臣對曰,連爲催促,而自該曹,尙不來告,故院隷今方絡續出送,使之星火催促矣。上命閣臣先退,宗薰退出。仍命退,承史以次退出。
丁卯三月初三日午時,上御誠正閣。左承旨·右承旨·同副承旨入侍時,行左承旨洪義浩,右承旨李文會,同副承旨金魯敬,假注書趙庭和,記注官崔鳳和,記事官鄭觀綏,以次進伏訖。上曰,禫祀隔日,而罪人行刑,事涉未安,遣史官,收議於時原任大臣後,前單子入之,可也。義浩曰,大典通編刑典,罪人行刑,若値大祭,則不得爲之,而中祀則親享外,亦勿拘矣。文會曰,孝昌墓祭用銀匙箸之自下彌縫,事極駭惋,鍮匙箸之尙今仍用,尤涉未安,分付禮曹,使之改造,何如?上曰,依此爲之,可也。義浩曰,各宮擧動,以四月旬前擇入事,命下矣。問於日官,則四月旬前無吉日,初十日爲吉云,而初十日,卽文武科殿試也,日字相値,何以爲之乎?上曰,以旬前後擇入,而俄下傳敎中,添書頒布,可也。仍命退,承史以次退出。
上在昌德宮。停常參·經筵。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,藥房提調·副提調持湯劑來待矣,傳曰,封入。
傳于任厚常曰,禮房承旨馳詣元陵,奉審摘奸以來,局內諸陵,一禮奉審以來。
金學淳改差,代以李容愚爲假注書。
傳于李文會曰,明日出宮門路,以協陽門爲之。
任厚常,以祔廟都監都提調意啓曰,今此祔廟時所用排案床,當以孝安殿移安廳所在移用,而不可不看審修補,預爲奉來之意,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李文會,以兵曹言啓曰,今此幸行時,巡將監軍,依例以今三月十一日受點人員,十二日至,使之仍察之意,敢啓。傳曰,知道。
李文會,以兵曹言啓曰,今此幸行時,侍衛禁軍,不可不點擇以行矣,各番禁軍中新受馬及病蹇不能致遠之類,依例推移入直之意,敢啓。傳曰,知道。
李文會,以禁衛營言啓曰,本營軍色從事官朴宗薰,身病猝重,勢難察任,今姑改差,何如?傳曰,允。
金魯敬,以義禁府言啓曰,泰陵前參奉辛景愈·徐有敎·任弘常·趙煐·洪宗九·李遠揆,前直長兪漢敏·朴榮壽·朴和文等,拿問嚴處事,傳旨啓下矣。辛景愈·趙煐·李遠揆,今方待命,拿囚,洪宗九,下去公忠道西原地。徐有敎,時任永川郡守,任弘常,時任龍潭縣令,兪漢敏,時任益山郡守,朴榮壽,時任振威縣令,朴和文,時任和順縣監,而俱在任所云,依例發遣府羅將,竝拿來,何如?傳曰,允。
上在昌德宮。停常參·經筵。
上詣孝安殿。入齋室後,內閣·政院·玉堂·藥房口傳問安。答曰,知道。
藥房提調金思穆,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道,嘉順宮,藥房口傳問安。答曰,罔極。
任厚常啓曰,明日常參·經筵,取稟。傳曰,停。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
丁卯三月初五日辰時,上詣孝安殿。齋宿入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記注官安以鼎,記事官鄭觀綏,檢校直提學徐榮輔,檢校直閣沈象奎·洪奭周,檢校待敎朴宗薰,待敎朴綺壽,以次詣閤,時至,左通禮跪啓請外辦,上具翼善冠·黲袍·烏犀帶·黑皮靴,乘輿出宣化門,由協陽門·建陽門·銅龍門·景化門,至崇化門外。左通禮跪啓請降輿,上降輿入齋殿,進御橘貝地黃湯,自今日停止事。出榻敎諸臣以次侍立齋殿門外。
上在昌德宮。停常參·經筵。
上詣孝安殿。禫祭親行後,大殿·王大妃殿·中宮殿·惠慶宮·嘉順宮,內閣·政院·玉堂·百官奉慰單子問安。答曰,罔極,藥房口傳問安。答曰,罔極,還內後,內閣·政院·玉堂·藥房口傳問安。答曰,知道。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,明日陳賀相値,再明日三明日昭寧園忌辰祭齋戒正日相値,初十日生進放榜相値,十一日健元陵·元陵親祭齋戒相値,十二日幸行相値,視事頉稟之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭東觀曰,諸承旨持公事入侍。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永牌不進,掌令一員未差,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,執義李東冕,掌令洪羲膺,持平李潮·李東永牌不進罷職傳旨,傳于金魯敬曰,只推。
柳畊啓曰,入啓文字,何等審愼,而今此各道赦文齎去官單子中,漏落咸鏡道一望,以至入啓,致勤還下,臣之矇然捧入,不勝惶悚,原單子修改正以入,而當該堂上,不可無警,從重推考,何如?傳曰,允。
傳于柳畊曰,當該承旨,從重推考。
傳于李文會曰,明日出宮門路,以協陽門爲之。
以慶尙左水使李用逵狀啓,蔚山等地封山失火,惶恐待罪事,傳于李文會曰,勿待罪,根因斯得事,回諭。
李文會,以兵曹言啓曰,今月初九日二兼禁軍番次矣,番單子,明日當爲修正以入,而該番將申絅,身病猝劇,勢難入直云,改差,其代依例口傳差出,何如?傳曰,允。
兵曹口傳政事,以金爲兼司僕將。
任厚常,以成均館大司成意啓曰,文廟守僕,依宗·社守僕例,試才啓下事,曾有定式矣,守僕金三郁·李吉得,朔數已滿,其代以事知守僕,試才抄擇,備三望受點次,別單書入之意,敢啓。傳曰,知道。
任厚常,以禮曹言啓曰,卽接高山幼學盧命基所志,則以爲同姓十二寸兄運河,嫡妾俱無子,以其同姓十二寸弟命載第二子慶煥,欲爲繼後,諸族相議,衆論歸一,而兩邊與受,俱爲作故,拘於常規,不得循例禮斜,依定式草記,稟處事呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵稟定式,而門長盧命基所訴旣如此,依定式,盧命載第二子慶煥,立爲盧運河之後,何如?傳曰,允。
任厚常,以禮曹言啓曰,卽接海州幼學李所志,則以爲同姓五寸姪國林,嫡妾俱無子,以其同姓四寸兄豐林第二子烜,欲爲繼後,諸族會議,衆論歸一,而國林夫妻俱歿,不得循例禮斜,依定式草記,稟處事呈狀矣,凡係繼宗立後者,兩邊與受,明有可據,而不得登聞者,許令該曹,論理草記事,曾有筵稟定式,而門長李所訴旣如此,依定式,李豐林第二子烜,立爲李國林之後,何如?傳曰,允。
李文會,以兵曹言啓曰,五衛將權樂仁·鄭光賓,忠壯衛將林擎翰,景福宮衛將崔錫洪,文臣兼宣傳官金履載,訓鍊院主簿安邁權,俱以身病猝重,時月之內,無望供職,呈狀乞遞,實病旣如此,則不可强令察任,竝改差,何如?傳曰,允。
李文會,以訓鍊都監言啓曰,今三月初七日明政殿親臨,惠慶宮患候平復頒敎陳賀時,因兵曹節目,廣智營軍四十五名,哨官尹益淳,軍餉色軍十五名,北營標下軍三十五名,入直別將李近胄率領,弘化門外北路,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
李文會,以訓鍊都監言啓曰,今此幸行時隨駕武藝別監一百五十人處,饌價錢每人各三錢,依例分給之意,敢啓。傳曰,知道。
李文會,以御營廳言啓曰,本廳軍色從事官金啓濂,身病甚重,勢難察任,改差,何如?傳曰,允。
金魯敬,以刑曹言啓曰,慶尙道機張縣充軍罪人柳義源·尹尙權,昨秋武科,初試入格,自左兵營,已爲修啓矣,取考律文,則大典通編諸科條,有曰,幼學以下水軍充定者,初試入格則免役,武科同柳義源·尹尙權,依法典放送後,徒流案頉下之意,分付道臣,何如?傳曰,允。
孝安殿禫祭親行敎是時,亞獻官左議政李時秀,終獻官光恩副尉金箕性,贊禮禮曹判書曺允大,典祀官奉常正金孝秀,宮闈令尙膳方得賢,執禮應敎金相休,執尊司諫呂東植,大祝副應敎朴宗薰,祝史副校理洪羲俊,齋郞修撰朴宗琦,盥洗位兵曹正郞洪佑燮,禮曹正郞姜學濬,爵洗位禮曹正郞辛碩林,兵曹佐郞金洛龍,亞終獻盥洗位禮曹佐郞韓錫仁,贊者引儀趙明益·成海默,謁者兼引儀李百膺·李儀朝,贊引兼引儀朴惟儉,假引儀沈憲永,祭監監察孫錫祉·許。
丁卯三月初六日子時,上詣孝安殿。禫祭親行入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記注官安以鼎,記事官鄭觀綏,檢校直提學徐榮輔,檢校直閣沈象奎·洪奭周,待敎朴綺壽,以次侍立。時至,通禮跪啓請出次,上具翼善冠·黲袍·烏犀帶·黑皮靴,出齋殿入就版位。贊禮跪啓請俯伏哭。上俯伏哭。贊禮啓請止哭興四拜興平身。上止哭行四拜禮訖。贊禮導上,權就齋殿。贊禮跪啓請易服。上易服。少頃,通禮啓請行禮。上改具翼善冠·玄袍·烏犀帶·黑皮靴,入就版位。贊禮跪啓請俯伏哭。上俯伏哭。贊禮跪啓請止哭興平身。上止哭興平身。贊禮導上詣盥洗位,盥洗訖。贊禮導上詣尊所,厚常酌鬱鬯,文會以瓚受鬱鬯,贊禮導上入詣靈座前北向立。贊禮啓請跪。上跪,東觀奉香,魯敬奉罏。贊禮啓請三上香。上三上香。贊禮啓執瓚灌地。上執瓚灌地訖。贊禮啓請執幣獻幣。上執幣獻幣訖。贊禮啓請俯伏興平身。上俯伏興平身。贊禮導上降復位,執禮唱行初獻禮,贊禮導上入詣靈座前,義浩奉爵以進。贊禮啓請執爵獻爵,上執爵以授厚常,厚常奉奠于靈座前。贊禮啓請俯伏興少退跪,上俯伏興少退跪。大祝朴宗薰,讀祝文訖。贊禮啓請俯伏興平身,上俯伏興平身。贊禮導上降復位。亞獻官左議政李時秀,終獻官光恩副尉金箕性,以次行亞終獻如儀訖。贊禮啓請俯伏哭,上俯伏哭盡哀。贊禮啓請止哭興四拜興平身,上止哭,行四拜禮訖。贊禮導上詣望燎位,大祝捧祝幣,燎於坎。贊禮啓禮畢,仍導上還齋殿。少頃,通禮跪啓請外辦,上具翼善冠·袞龍袍·玉帶,出崇化門乘輿。時秀進曰,終日齋殿,勞動旣多,聖體若何?上曰,無損矣。厚常曰,將事時執禮,不卽入來,推考,何如?上曰,置之,可也。厚常曰,臚唱之際,贊者誤讀笏記,推考,何如?上曰,置之,可也。仍由景化門,至宣化門還內,諸臣以次退出。
丁卯三月初六日辰時,上御誠正閣。諸承旨持公事入侍時,行都承旨鄭東觀,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記注官安以鼎,記事官鄭觀綏,檢校直閣洪奭周,以次進伏訖。上曰,各房公事,勿爲讀奏,直爲入之,而判付則出去書之,可也。東觀曰,進御湯劑,以三十貼議定,而昨日下敎,有湯劑自今日停止事,命下矣。更進與否,當待下敎爲之矣。上曰,更爲議定後,當下敎矣。東觀曰,今番行幸時,局內各陵攝行祭獻官,當以正一品以上塡差,而當品中無以排比,以正二品以上,通瀜塡差似好,故敢此仰達矣。上曰,依此爲之,可也。上敎奭周曰,爾於貞明公主,爲幾代孫乎?奭周曰,爲七代孫矣。上曰,今番穆陵攝行祭獻官,則以永明尉塡差以入,可也。上又敎奭周曰,咸興·永興兩本宮衣幣香燭親傳處所,更以慶熙宮爲之,而親傳與祗迎,更待下敎爲之,可也。仍命退,諸臣以次退出。
上在昌德宮。停常參·經筵。
陳賀罷還內後,內閣·政院·玉堂·藥房口傳問安。答曰,知道。
藥房提調金思穆,副提調鄭東觀啓曰,日月不居,禫事奄過,伏惟聖慕,益復廓然,伏未審徹宵將事之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道,嘉順宮,藥房口傳問安。答曰,罔極。
金魯敬啓曰,行大司憲李直輔在外,執義李東冕,掌令洪羲膺,持平李潮·李東永未肅拜,掌令一員未差,監察茶時之意,敢啓。傳曰,知道。
李文會啓曰,來十一日,朝參日次,而健元陵·元陵親祭齋戒相値,頉稟之意,敢啓。傳曰,知道。
任厚常啓曰,來十一日,輪對日次,而健元陵·元陵親祭齋戒相値,頉稟之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,中官李麟文·崔得麟,百官加親授。
任厚常啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
傳于任厚常曰,坐直承旨入侍。
李文會,以都摠府言啓曰,今日入直內三廳武兼禁軍及軍兵等,當爲中日習射,而親臨陳賀相値,不得爲之之意,敢啓。傳曰,知道。
任厚常,以禮曹言啓曰,凡大祭時祭物,例於前一日陳設矣,今此貞純王后未祔之前,徑設祭饌,恐涉未妥,而壬寅以後祔太廟時,皆先爲陳設,今亦依此例擧行乎?敢稟。傳曰,依前爲之。
任厚常,以禮曹言啓曰,來四月初一日動駕後,孝安殿所排雜物中,輸器及木物,依前例還下戶曹,其餘褥帳席子薍簾平床等物,令本曹郞廳,本殿參奉眼同,燒火之意,敢啓。傳曰,知道。
李文會,以左議政意啓曰,今日王大妃殿陳賀時,讀致詞節次錯漏,至於更爲行禮之境,揆以事體,萬萬惶悚,當該贊儀及引儀,竝令該府,拿問勘罪,何如?傳曰,允。連有駭然之事,極爲駭然之甚,拿問嚴勘,可也。
鄭東觀,以吏曹言啓曰,在前頒赦時,有別歲抄書入之例矣,今番則何以爲之乎,敢稟,傳曰,書入。
鄭東觀,以吏曹言啓曰,別歲抄書入事,命下矣。居中居下,亦爲書入乎?敢稟。傳曰,書入。
鄭東觀,以吏曹言啓曰,新除授宗簿寺正朴大圭呈狀內,矣身素患痰癖,挾感添劇,而兼以宿痔復肆,委頓叫痛,運動不得,以此病狀,無望供職,斯速入啓遞改云,其身病旣如是,則有難强令察任,今姑改差,何如?傳曰,允。
鄭東觀啓曰,卽者吏曹郞廳來言,百官加下批政事,取稟,傳曰,當日爲之。
鄭東觀啓曰,卽者吏曹郞廳來言,百官加下批政事當日爲之事命下,而判書李始源病不來,參判閔耆顯未肅拜,參議李存秀在外,不得開政云,判書·參判,竝卽牌招,何如?傳曰,允。
鄭東觀啓曰,吏曹判書李始源,參判閔耆顯牌不進推考傳旨今方捧入,而開政命下之後,如是違牌,事甚未安,參判陳疏,判書更爲牌招,何如?傳曰,允。
鄭東觀啓曰,吏曹判書李始源再牌不進推考傳旨今方捧入,而開政命下之後,如是違牌,無意承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李始源進,參判閔耆顯未肅拜,參議李存秀在外,右副承旨任厚常進,啓曰,玉堂闕員,今當差出,而擬望之人乏少,外任竝擬,何如?傳曰,允。百官加下批,以宋文述爲掌令,金啓溫爲修撰,宋翼淵爲副修撰,李海愚爲右尹,金文淳爲分內醫提調,李漢德爲工曹佐郞,任重白爲濟用主簿,魏迪喆爲造紙別提,洪時濟爲德山敬差官,金魯應爲司僕正,金履載爲宗簿正,金聖灝爲恭陵令,金命彦爲平安都事,中官李麟文·崔得麟以上今加通政,百官加親授,金景疇兼律學敎授。
兵批,行判書韓晩裕進,參判閔昌爀病,參議洪秀晩病,參知尹孝寬入直,右承旨李文會進,啓曰,京畿水使,今當差出,而當品中可擬之人乏少,堂上曾經兵使,竝擬,何如?傳曰,允。百官加下批,以李以栻爲同知,李復淵·金尙振爲五衛將,張東源爲忠壯將,成就亨爲景福將,柳相弼爲中樞都事,劉師玶爲訓鍊主簿,朴宗薰爲文兼,洪鎬爲武兼,鄭學畊爲京畿水使,同知李漸煥,僉知方禹疇,竝單付,華寧殿守門將二單李道英·鄭德采,黃土岐權管單李載郁,前經歷張彦極今加折衝加資事承傳,護軍申耆,副護軍金明淳竝單付。
以內侍府掌務內官金精麗手本,莫重桑田,作民輩私自暗賣,照法嚴繩,傳于李文會曰,桑田法意,何等至重,公畓私賣,罪極駭痛,令備局,各別嚴禁,一一還付桑直,此後更勿敢如是事,分付。
以黃海監司李好敏狀啓,長淵等邑人物渰死事,傳于柳畊曰,六名人物之逢風渰死,聞甚矜惻,一人屍身之未及拯出,尤極惻憐,元恤典則已爲題給,則別恤典加給,身還布則亦爲蕩減,未拯屍身,卽爲搜拯事,分付。
以公忠監司趙德潤狀啓,平澤等邑海溢後被災形止區別列錄事,傳于李文會曰,已遣宣傳官,諸邑未及之形止,畢搆入處之事狀,隨續登聞事,令廟堂措辭,分付。
以慶尙左水使李用逵狀啓,慶州府封山失火,惶恐待罪事,傳于李文會曰,連失火於封山,事涉訝矣,其何以如此,斯得登聞,爾則待罪則勿爲事,回諭。
吏曹參判閔耆顯疏曰,伏以日月迅邁,孝安殿禫事奄過,伏惟聖心追慕,益復靡逮,迺者天休滋至,慈宮患候,快臻康復,縟儀載擧,群情胥抃,仍伏念臣於前月,伏奉除旨,以臣爲吏曹參判者,惝怳悸惕,莫省攸措,顧臣庸陋,幸忝近密,出入筵席,亦旣有年,其空疎謭劣,不堪任使之實,宜莫逃於淵鑑之下,則今玆新命,奚爲而及於臣身也?嗚呼,六卿分職,最重天官,統百之制,任雖專於冡宰,參貳之地,責實均於銓衡,苟非識足以甄別流品,望足以坐鎭躁競,則其不可一日冒據也明矣。夫國家用人,不過曰人器也,資歷也,今臣人器則最蒙愚也,資歷則至淺近也,蒙愚也,故凡當世士大夫賢不肖,多所未知,淺近也。故凡朝廷官方政曹格例,多所未諳,若是者,尙可以擬諸銓衡之重,而望其甄別之明也哉?强僬僥以擧九鼎,責瞽矇以辨五采,未足以喩其不能堪矣,臣何敢不自量度,昧然承當,上不畏名器之玷累,下不恤廉防之隳壞也?噫,士生斯世,遭逢聖明,孰不願奔走職事,少效涓埃?況臣以世祿遺裔,蒙被兩朝洪渥,與天無極,非臣隕結所可仰酬,隨處殫竭,卽其素志,苟於所叨之職,有一分堪勝之望,則又豈敢飾辭例讓,不思竭蹶之義乎?歷日蹙伏,惶隘轉甚,天牌屢降,冒膺無路,玆不得不披瀝肝血,仰瀆崇嚴,恭惟聖慈,天地父母,特賜矜諒,亟命鐫改,俾臣得以優游散秩,涵泳聖澤,以卒承生成之大德,千萬懇禱,臣無任云云。答曰,省疏具悉。卿其勿辭行公。
敎中外大小臣僚耆老軍民閑良人等書。王若曰,慈候有違豫之節,憂纏六宮,皇穹降遄復之休,喜溢八表式遵舊典,誕告多方,仰惟慈闈,逾七旬之齡,冞切小子獻萬壽之願,千乘之隆養備至,每仰前寧王孝思,三朝之微誠益勤,奚但華封人請祝,際玆喜懼之交摯,適致榮衛之欠和,睿候偶愆於節宣,雖緣表症之爲祟,寶籌已躋於耆耋,其奈私心之如焦,衣帶不解於晨昏,昕庭之候班屢設,刀圭罔間於頃刻,內院之直宿久移,何幸壽母之維祺,獲覩太醫之奏效,始也六氣之乖沴,致一時旡妄之災,今焉百靈之擁扶,迓翼日乃瘳之喜,愧誠孝之淺薄,幾多嘗藥之靡遑,瞻氣度之淸和,夬臻復膳之常節,騰詩人如岡之頌,益切萬年之祝釐,推聖王準海之恩,嘉與兆庶而同慶,玆援昔年之已例,乃有廣庭之播脩,百祿是遒,荷天休之滋至,十行載布,協春物之昭蘇,宜推一視之恩,咸囿動植,爰降肆赦之典,庸滌垢瑕。自本月初七日昧爽以前,除謀反·大逆謀叛,子孫謀殺敺罵祖父母父母,妻妾謀殺夫,奴婢謀殺主,謀故殺人·魘魅·蠱毒,關係國家綱常,贓汚强竊盜·雜犯死罪外,徒流以下付處安置·充軍已至配所·未至配所·已發覺·未發覺·已決正·未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,念先朝廣慈惠之衷,起追慕於感舊,顧寡人敦孝理之政,撫嘉會於維新,故玆敎示,想宜知悉。藝文提學曺允大製進。
丁卯三月初七日卯時,上詣明政殿。陳賀入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記注官盧,記事官鄭觀綏,檢校直提學徐榮輔,檢校直閣沈象奎·洪奭周,檢校待敎朴宗薰·待敎朴綺壽,以次侍立訖。通禮跪啓請外辨。上具遠遊冠·絳紗袍,乘輿以出,左右通禮前導,由協陽門·建陽門·銅龍門·景化門·集禮門·明政門,詣明政殿,至降輿所,左通禮跪啓請降輿。上降輿。又跪啓請執圭。東觀跪進圭,上執圭陞座。贊儀唱鞠躬四拜興平身,宗親文武百官鞠躬四拜興平身。文會奏曰,百官行禮時,誤傳臚唱,事極駭然,當該引儀,所當重勘,而本院請推之外,無他可施之罰,何以爲之乎?上曰,昨以特爲分揀,則又復如是駭然,贊儀引儀,竝事過後,拿處,可也。出擧條,代致詞官,進當座前,俯伏跪致詞訖。宗親文武百官,俯伏興四拜興平身,宣敎官金相休,進當座前宣敎訖。宗親文武百官,俯伏興四拜興平身。贊儀唱山呼三,宗親文武百官,拱手加額,呼千歲三訖。宣箋目官,跪宣箋目,宣箋官尹尙圭,進當座前,跪宣箋訖。左通禮跪啓禮畢,左議政李時秀等進前曰,日吉辰良,賀儀載擧,臣等實不勝欣忭頌祝之至。上曰,誠不勝慶忭矣。時秀等曰,近來日候,雖極淸和,朝氣尙寒,早臨法殿,聖體若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。仍命退,時秀等退出。禮曹郞廳,捧慶科草記,跪授厚常,厚常進前讀奏訖。跪傳夾侍,上降座。左通禮跪啓請釋圭,上釋圭。東觀跪受圭。左通禮跪啓請乘輿,上乘輿出明政門,由集禮門至宣化門外,文會奏請出解嚴標信,上可之,仍還內,諸臣以次退出。
丁卯三月初七日酉時,上御誠正閣。坐直承旨入侍時,右副承旨任厚常,假注書趙庭和,記注官盧,記事官鄭觀綏,以次進伏訖。上曰,今日坐直承旨,右副·同副耶?厚常曰,然矣。上命厚常,讀吏兵批落點望筒訖。上曰,判付出去書之,可也。仍命退,承史以次退出。
上在昌德宮。停常參·經筵。
金魯敬啓曰,行大司憲李直輔,掌令宋文述在外,執義李東冕,掌令洪羲膺,持平李潮·李東永未肅拜,監察茶時之意,敢啓。傳曰,知道。
洪義浩啓曰,右承旨李文會,今日不爲仕進,卽爲牌招,何如?傳曰,允。
任厚常啓曰,卽者檢閱鄭觀綏,以其親病,陳疏徑出,原疏以昭寧園忌辰祭齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
傳于任厚常曰,禮房承旨馳詣昭寧園,奉審摘奸以來。
傳于洪義浩曰,在院承旨入侍。
以右承旨李文會牌不進罷職傳旨,傳于洪義浩曰,只推。
傳于金魯敬曰,同副承旨馳詣泮宮,今日夕食堂到記,收取以來,明日到記處所,以明政殿爲之。
傳于洪義浩曰,明日出宮門路,以協陽門爲之。
任厚常,以弘文館言啓曰,新除授修撰金啓溫,副修撰宋翼淵,竝卽牌招察任,何如?傳曰,允。
以修撰金啓溫,副修撰宋翼淵牌不進罷職傳旨,傳于任厚常曰只推。
金魯敬,以兵曹言啓曰,今此幸行時,侍衛不可不備,宣傳官有闕之代,口傳差出,何如?傳曰,允。
金魯敬,以都摠府言啓曰,今此幸行時,侍衛寶劍守宮,當爲備員,而都摠管李彦植在外,副摠管閔耆顯未肅拜,白師誾以禁軍別將陣上進,宋銓·曺允精有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以趙得永爲都摠管,以兪漢謨·鄭晩錫·吳載重·安爲副摠管,以金喆勳爲宣傳官。
以黃海監司李好敏狀啓,康翎縣人物渰死事,傳于柳畊曰,十五名之渰死,極爲矜惻,如有生前身還布,卽爲蕩減,如有恤典題給之事,別題給,未拯屍身,卽爲搜拯事,廟堂分付。
任厚常,以吏曹言啓曰,今此各陵攝行祭祭官中,時無職名人員,令該曹,口傳付軍職,何如?傳曰,允。
金魯敬,以義禁府言啓曰,假引儀任岳周拿處傳旨啓下,而假引儀,則以雜岐例,自刑曹擧行事,曾有定式矣。任岳周,令刑曹擧行之意,敢啓。傳曰,知道。
金魯敬,以刑曹言啓曰,假引儀任岳周嚴勘事,命下,而任岳周,今番陳賀後,以赦差使員,下往全羅道云,待其還來,擧行之意,敢啓。傳曰,知道。
丁卯三月初八日辰時,上御誠正閣。在院承旨入侍時,行左承旨洪義浩,左副承旨柳畊,同副承旨金魯敬,假注書趙庭和·李容愚,記注官盧·崔鳳和,待敎朴綺壽,以次進伏訖。上曰,公事直爲入之,可也。義浩奏曰,文禧廟展謁日子,以四月改擇,而親撰祭文中,有三月其謁句及月建甲辰句,故敢此仰達矣。上曰,三月之三字,改以四字,月建句,刪之,可也。仍命退,諸臣以次退出。
上在昌德宮。停常參·經筵。
親臨明政殿春到記儒生分製講試取,還內後,內閣·政院·玉堂·藥房口傳問安。答曰,知道。
金魯敬啓曰,行大司憲李直輔,掌令宋文述在外,執義李東冕,掌令洪羲膺,持平李潮·李東永未肅拜,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,今日殿座,承旨當爲備員,而行都承旨鄭東觀,不爲仕進,所當牌招,而拘於廳規,不得請牌,何以爲之?敢稟。傳曰,牌招。
任厚常,以弘文館言啓曰,修撰金啓溫,副修撰宋翼淵,旣有只推之命,卽爲牌招察任,何如?傳曰,允。
以修撰金啓溫牌不進罷職傳旨,傳于任厚常曰,只推。
李文會啓曰,訓鍊大將金祖淳,以司僕提調,明日沙阿里旗軍洗馬出去矣,所佩命召,何以爲之?敢稟。傳曰,仍佩往來。
傳于任厚常曰,職務相妨,藥房提調許遞,令該曹,口傳差出。
吏曹口傳政事,以韓晩裕爲內醫提調。
李文會,以訓鍊都監言啓曰,今三月初九日明政殿親臨,春到記儒生試取時,因兵曹節目,金虎門軍三十名,弘化門軍三十名,除器械除出,各其將官率領,設布帳排立,雜人一切嚴禁,廣智營軍四十五名,哨官趙悅,北營標下軍三十五名,入直千摠沈鑏率領,弘化門外北路,排立作門,雜人亦爲嚴禁,事畢後各還直所,而竝待標信擧行之意,敢啓。傳曰,知道。
丁卯三月初九日卯時,上詣明政殿。春到記儒生分製講試取入侍時,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記事官李若洙,記注官崔鳳和,檢校直閣沈象奎·洪奭周,待敎朴綺壽,以次侍立。時至,上具翼善冠·袞龍袍,乘輿出宣化門,由協陽門·建陽門·銅龍門·景化門·集禮門·明政門,詣明政殿。通禮跪啓請降輿,上降輿陞座,文會讀奏儒生入門單子。上敎曰,先入來之諸試官,先爲行禮,可也。引儀唱四拜禮,製述試官讀券官戶曹判書徐榮輔,對讀官行副護軍金蓍根,大司成申絢,副應敎朴宗薰,副校理洪羲浚,殿講考官左議政李時秀,行護軍權常愼,參考官行副護軍具得魯,校理任俊常,副司果洪儀泳及儒生,行四拜禮,製講試官,分左右以次就座。時秀進前問候曰,早朝臨殿,勞動旣多,聖體若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣,仍命文會,書榻敎曰,製述讀券官,以殿講考官左議政兼行,時秀就座。上命書賦題曰天保定爾,亦孔之固,限午時,榮輔承書讀奏訖,宗薰·羲浚,奉出揭之。上曰,命官先爲捧講,可也。都承旨鄭東觀,製述讀券官禮曹參判朴崙壽,殿講參考官副司直尹尙圭,追入進伏,上入小次。少頃,義浩以收券滿一軸,使夾侍入稟,上出陞座,命科次入侍,仍命書榻敎曰,殿講考官金羲淳,代金履翼爲之。時秀等進前考券。上入小次,考券畢。義浩使夾侍入稟,上出陞座,命合考取六人,時秀書等訖,義浩奉居首試券以進,上親拆封以下,義浩讀奏封內,仍次第拆封,而讀奏訖。上命書傳敎曰,春到記製述居首賦三下一生員李憲琦,講居首通幼學李相龍,竝直赴殿試,製述之次三下二生員趙雲彬,講之次通進士金在浩,竝直赴會試,製述草三下進士兪漢淳,講略生員沈湜,各給二分,製述次上進士金周默等三人,講粗幼學李栻等八人,竝令該曹,考例施賞,又命書傳敎曰,入格儒生,明日待令。時秀進前奏曰,祔廟時班次圖,當修入,而己卯年前例,則平轎子及副輦,皆不用之矣,今番則何以爲之乎?上曰,依己卯年例爲之,可也。時秀曰,當室紅蓋,當爲改修,故敢此仰達矣。上曰,依此爲之,可也。時秀曰,惠廳堂上有闕,代左參贊金文淳差下,使之察任,何如?上曰,依爲之。出擧條通禮啓禮畢。上降座乘輿,出明政門由集禮門,入宣化門還內,諸臣以次退出。
上在昌德宮。停常參·經筵。
藥房提調韓晩裕,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。嘉順宮,藥房口傳問安。答曰,罔極。
李文會啓曰,備邊司郞廳來言,今日賓廳日次,而生進放榜相値,不得來會云矣,敢啓。傳曰,知道。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,卽者吏曹郞廳來言,今此幸行時,本曹堂上,當爲隨駕,而判書李始源別雲劍進,參判閔耆顯未肅拜,參議李存秀在外,無以隨駕云,參判卽爲牌招,何如?傳曰,允。
李文會啓曰,卽者漢城府郞廳來言,再明日幸行時,本府堂上一員隨駕,一員導駕,而左尹李普天,右尹李海愚俱有身病,只有判尹吳載紹一人,無以備員云,何以爲之?敢稟。傳曰,竝許遞,令該曹,口傳差出。
傳于柳畊曰,入格儒生入侍。
李文會啓曰,禁衛大將李海愚,時無職名,令該曹,口傳付軍職,何如?傳曰,允。
李文會啓曰,吏曹參判閔耆顯牌不進推考傳旨今方捧入矣。幸行時,吏曹堂上一員,當爲隨駕,而如是違牌,事甚未安,更爲牌招,何如?傳曰,允。
吏曹口傳政事,以徐美修爲左尹,李相璜爲右尹。
兵曹口傳政事,護軍單李海愚。
傳于任厚常曰,右副承旨入侍,傳于任厚常曰,生進謝恩當親受,處所便殿爲之。
金魯敬啓曰,行大司憲李直輔,掌令宋文述在外,執義李東冕,掌令洪羲膺,持平李潮·李東永牌不進,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮·鄭文始,執義李東冕,掌令洪羲膺,持平李潮·李東永牌不進罷職傳旨,傳于金魯敬曰,只推。
義禁府赦單子放秩,韓世彧·金啓河。
以義禁府赦單子,傳于金魯敬曰,具綱·金完碩·曺壽喆·金履行·李得完·朴性熙·金厚碩·金陽馥·辛景愈·趙煐·李遠揆·徐春輔·金漢弼竝放。
傳于鄭東觀曰,吏·兵批歲抄點下人,依例捧傳旨。
任厚常,以弘文館言啓曰,修撰金啓溫,旣有只推之命,卽爲牌招察任,何如?傳曰,允。
以副修撰金啓溫牌不進罷職傳旨,傳于任厚常曰,只推。
以京畿監司金履度狀啓,右議政徐龍輔祿俸不爲領受事,傳于柳畊曰,更爲輸送事,回諭。
鄭東觀,以吏曹言啓曰,贈謚忠憲公安允行延謚,今月二十七日,定行於慶尙道陜川郡云矣,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而生進放榜相値,不得爲之之意,敢啓。傳曰,知道。
李文會,以禁衛營言啓曰,謹依定式,臣海愚,進詣南壇奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
李文會,以禁衛營言啓曰,今三月十二日健元陵·元陵幸行時,本營留都事,命下矣。外營各處入直將官軍兵等,依例除標信赴陣,銅龍門·建陽門·西營入直將官軍兵,依兵曹節目,以訓鍊都監餘軍,前期一日,待標信替代赴陣,而還宮後,還爲替代入直,新營則千摠權逴,騎士將安大進,哨官金花松·張愚良,敎鍊官李昌郁,騎士二十五人,兼別破陣二名,工匠牙兵三十五名率領入直,南別營,則哨官兪範柱,別騎衛一人,工匠牙兵十名率領入直,火藥庫,則哨官南宮,別破陣八名,兼別破陣五名率領入直之意,敢啓。傳曰,知道。
義禁府啓目,向前罪人宋國仁亦更招云云。屢度究覈之下,情節畢露,發明無路,而特以其賦性之凶頑,惟事抵賴,無意變動,情狀之痛惋,去而益甚是白如乎,今玆特敎截嚴,申諭諄複,臣等聚首惶懍,反覆商量,思所以輸情取服之道,初則尋端逐緖,屢回究詰,仍又與金學成面質,酬酢之間,察其言貌,則學成之言,比前加詳,皆有段落是白遣,國仁之招,殊無依據發明之端,而或稱虛無,或稱孟浪,百盤抵賴,一辭漫漶,盛氣詬詈,少無低垂,渠之頑悍陰慝,實所罕見是白如乎,平問之下,無路取服,故又施刑訊,箇箇栲察,一一詰問是白乎,則其所納供,與前一樣,無他所告,惟曰冤痛,又曰有死而已,忍杖不服,頑若木石,循例捧供,又若前番之爲者,極涉惶悚是白乎旀,前旣連加刑訊,今又嚴杖,則不無徑斃之慮,故今日則不得準次是白如乎,渠雖冥頑,亦具人形,左右證援,無路發明,而一味頑忍,無所嚴畏,以呑吐抵賴爲事,究厥情狀,萬萬凶獰,此等頑慝罔赦之罪,苟非刑獄,則難以究覈,且待其栲限,加刑得情,何如?判付啓依允。
丁卯三月初十日辰時,上御熙政堂。入格儒生入侍時,右承旨李文會,假注書李容愚,記注官安以鼎·崔鳳和,以次進伏訖。上命入格儒生,以次陞殿奏姓名。製述居首生員李憲琦,進前奏姓名。上曰,汝年幾何?憲琦曰,三十四歲矣。上曰,爾族立朝者誰也?憲琦曰,茂朱府使臣李英紹,卽臣之父也。上曰,其外無他立朝者乎?憲琦曰,文臣則無立朝者矣。上曰,蔭官則有立朝者乎?憲琦曰,戶曹佐郞臣李英顯,卽臣之三寸叔也。上曰,做賦幾何?憲琦曰,做二百首矣。上曰,表與詩則做幾首乎?憲琦曰,表則百餘首,而詩則爲五百首矣。講居首幼學李相龍,進前奏姓名。上曰,爾族立朝者誰也?相龍曰,無之矣。製述之次生員趙雲彬以下,講之次進士金在浩以下,以次進伏,奏姓名訖。上命史官注書,下殿呼新來,上曰,製述壯元誦試券,講壯元誦所講篇,可也。憲琦誦賦一句,相龍誦詩傳文王章全篇後命退,製述賦次上生員金周默等,講粗幼學李栻等,祗受賞賜紙筆墨,引儀唱四拜,入格儒生,行四拜禮後退出。文會曰,明日生進謝恩,當以親受磨鍊乎?上曰,當於便殿親受,而軒架則陳而不作,可也。文會曰,今番陵幸時,問安承旨,當以實承旨爲之乎?上曰,依近例以實承旨爲之,可也。文會曰,今日生進放榜時,回榜老人知事睦萬中,適有事故,不得入參,其子孫入來云,故敢此仰達矣。上曰,唯。仍命退,承史以次退出。
丁卯三月初十日申時,上御誠正閣。右副承旨入侍時,右副承旨任厚常,假注書李容愚,記注官安以鼎·崔鳳和,以次進伏訖。上曰,左承旨,以何事緣故出耶?厚常曰,其子爲進士,今日卽唱榜故出去矣。上命厚常,讀奏吏兵批·義禁府歲抄單子訖。上曰,判付出去書之而點下者,依例捧傳旨,傳敎亦出去書之也。惠慶宮供上洗眼湯,自今日一貼式煎入事。出榻敎嘉順宮進服加味六君子湯,自今日一貼式煎入事。出榻敎仍命退,承史以次退出。
上在昌德宮。停常參·經筵。
金魯敬啓曰,行大司憲李直輔,掌令宋文述在外,執義李東冕,掌令洪羲膺,持平李潮·李東永未肅拜,監察茶時之意,敢啓。傳曰,知道。
鄭東觀啓曰,今日齊宿,承旨當爲備員,而行左承旨洪義浩,纔已頒資出去,卽爲牌招,何如?傳曰,待開門牌招。
金魯敬啓曰,明日幸行時,憲府無隨駕之員,除在外外,未肅拜人員,竝卽牌招,何如?傳曰,允。
金魯敬啓曰,明日幸行時,憲府一員,當爲隨駕,而行大司憲李直輔,掌令宋文述在外,執義李東冕,掌令洪羲膺,持平李潮·李東永牌不進,無進參之員,何以爲之?敢稟。傳曰,山林在外外,竝許遞,政官牌招開政。
鄭東觀啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安,參議李存秀在外,判書·參判,竝更牌招,何如?傳曰,允。
有政。吏批,判書李始源,參判閔耆顯進,參議李存秀在外未肅拜,左副承旨柳畊進,以柳台佐爲執義,徐長輔爲掌令,申在業·李永純爲持平,劉弘九爲承文判校,趙德履爲校檢,兼持平單洪時濟,德山敬差官京畿水使鄭學畊折衝,今加嘉善加資事承傳,兼喬桐府使單鄭學畊,故僉正李彦秀贈吏參例兼,慶熙將李漸煥考。
兵批,行判書韓晩裕,參判閔昌爀病,參議洪秀晩入直進,參知尹孝寬病,同副承旨金魯敬進,同知單閔禕,護軍李普天,僉知單李復淵,副護軍李永喆·趙恩錫·崔翼·鄭信達,副司直李東冕·洪羲膺·李潮·李東永,副司果金基厚,以上竝單付。
金魯敬啓曰,今日政新除授憲府諸臺,待下批竝卽牌招,以爲隨駕之地,何如?傳曰,允。
鄭東觀啓曰,明日大駕詣健元陵,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于李文會曰,明日出宮內門路,以協陽門爲之。
李文會,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
兵曹口傳政事,以鄭燮爲五衛將。
丁卯三月十一日辰時,上御便殿。生進謝恩入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記注官安以鼎,記事官鄭觀綏,檢校直閣洪奭周,檢校待敎朴宗薰,待敎朴綺壽,以次進伏訖。上命新榜生進行謝恩禮,引儀唱四拜興平身,儒生等行四拜禮。上敎曰,承史閣臣中,如有後陪者,下去後陪,可也。東觀·義浩·厚常·觀綏·奭周·宗薰,下殿後陪行禮後,還入進伏。命宣醞,引儀唱四拜興平身,儒生等行四拜禮訖。上命生進分東西,以次陞殿奏姓名,生員黃勉基等,進士洪羲圭等,各進前奏姓名,至生員洪吉周,上曰,年幾何?吉周曰,二十二歲矣。上命誦初終場入格試券。吉周誦奏。上曰,永明尉入來乎?吉周曰,今日則不爲入來矣。上曰,新恩賜樂,有古例乎?義浩曰,有之,小臣昔年登科時,亦嘗承賜樂之恩矣。上命賜吉周掌樂院樂正部,至生員尹秉烈進奏姓名。上曰,汝是尹魯東之子乎?秉烈曰,然矣。至進士鄭是容,上曰,此是下番之族耶?東觀曰,卽臣之七寸姪,而亦爲下番之族矣。至洪羲祖。上命誦試券,仍敎曰,年幾何?羲祖曰,二十一歲矣。上命賜掌樂院樂正部。上曰,今番大臣子姪中,誰爲之耶?義浩曰,進士金鏴,卽領府事臣金載瓚之姪子也。上命賜掌樂院樂正部,奭周曰,生員宋欽大,卽先正臣宋時烈之後裔,而左贊成臣宋煥箕之孫也。魯敬曰,進士宋奎熙,卽先正臣宋浚吉之後孫也。上命竝賜掌樂院樂各正部。至進士鄭燮,上曰,年幾何?燮曰,八十二歲矣。上命書傳敎曰,今日新榜進士中,鄭燮聞其年爲八十二歲云,五衛將加設,令該曹,口傳擬入,生進儒生,以次下殿訖。上命觀綏呼新來。仍命退出,奭周曰,咸興·永興兩本宮衣幣香燭,自慶熙宮封裹事,命下矣。在前自內閣封裹時,閣臣例爲齋宿,今番則閣臣一人,當詣慶熙宮,齋宿後封裹,似好矣。上可之。仍敎曰,何閣臣當進去乎?奭周曰,姑未停當矣。上曰,從便爲之,可也。嘉順宮進服加味六君子湯五貼製入。出榻敎仍命退,承史·諸臣以次退出。
上在昌德宮。停常參·經筵。
夜自二更至十三日開東,灑雨下雨,測雨器水深一寸五分。
大駕詣晝停所,入幕次後,內閣·政院·玉堂·藥房口傳問安。答曰,知道。仍詣元陵,入齋室後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。親祭還詣齋室後,內閣·政院·玉堂·藥房口傳問安。答曰,知道。還詣晝停所,入幕次後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨問安。答曰,知道。還宮後,內閣·政院·玉堂·藥房·朝廷二品以上·六曹堂上口傳問安。答曰,知道。
任厚常啓曰,明日常參·經筵,取稟。傳曰,停。
金魯敬啓曰,明日行幸時,憲府一員,當爲隨駕,而行大司憲李直輔,掌令宋文述在外,持平李永純未署經,執義柳台佐,掌令徐長輔,持平申在業牌不進,無進參之員,何以爲之?敢稟。傳曰,更爲牌招。
以執義柳台佐,掌令徐長輔,持平申在業牌不進罷職傳旨,傳于金魯敬曰,只推。
以掌令徐長輔,持平申在業牌不進罷職傳旨,傳于金魯敬曰,只推。
任厚常啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
金魯敬啓曰,卽者義禁府都事來言,今日行幸時,衛外擊錚罪人金喆慶等三十八人,移送刑曹之意,敢啓。傳曰,知道。
以京畿監司金履度狀啓,抱川縣民家失火事,傳于柳畊曰,失火聞甚矜惻,原恤典外,別加顧恤事,廟堂,分付。
以黃海監司李好敏狀啓,薦新生石首魚,限內不得封進,惶恐待罪事,傳于任厚常曰,勿待罪事,回諭。
兵曹,大駕自晝停所詣陵所時軍令,初吹午初一刻,二吹午初二刻,三吹午初三刻,大駕自晝停所還宮時軍令,初吹申初一刻,二吹申初二刻,三吹申初三刻。
健元陵親祭敎是時,亞獻官左議政李時秀,終獻官光恩副尉金箕性,贊禮禮曹判書曺允大,典祀官奉常正金孝秀,陵司令洪夔謨,執禮司諫呂東植,執尊副修撰趙鎭順,大祝司僕正金魯應,祝史校理任俊常,齋郞獻納趙晉和,贊者兼引儀李百膺·李儀朝,謁者兼引儀朴惟儉·方禹矩,贊引假引儀金文禹·金敦喜,祭監監察權傛·李基弘,元陵親祭敎是時,亞獻官左議政李時秀,終獻官光恩副尉金箕性,贊禮禮曹判書曺允大,典祀官奉常判官閔致載,陵司別檢林東鎭,執禮應敎金相休,執尊副修撰趙鎭順,大祝副應敎朴宗薰,祝史校理任俊常,齋郞獻納趙晉和,贊者兼引儀李百膺·李儀朝,謁者兼引儀朴惟儉·方禹矩,贊引假引儀金文禹·金敦喜,祭監監察權傛·李基弘。
丁卯三月十二日卯時,上詣健元陵·元陵親祭幸行入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,同副承旨金魯敬,假注書趙庭和·李容愚,記注官盧,記事官鄭觀綏,原任直提學南公轍,檢校直閣沈象奎·洪奭周,檢校待敎朴宗薰,以次詣閤侍立訖,鼓三嚴,通禮跪啓外辦。上具戎服,乘馬出宣化門,藥房提調韓晩裕,副提調鄭東觀進前奏曰,侵曉勞動,聖體若何?上曰,一樣矣。仍由協陽門·肅章門·進善門·敦化門進發,至宗廟前路,上下馬步過,乘馬進發,出興仁之門,宣傳官稟鳴金二下吹打,至東關王廟後,上下馬,復乘進發,至廟洞晝停所,上下馬入幄次。兵曹判書韓晩裕進軍令,午初三刻三吹訖。上乘馬進發,至忘憂峴。上曰,帳殿咫尺,喧鬧殊甚,禁喧郞廳,記過,可也。至作門外,宣傳官啓稟鳴金吹打止。上下馬乘輿,至元陵齋室前。通禮跪啓請降輿,上降輿入齋室,健元陵展謁時至。通禮跪啓請外辦。上改具翼善冠·黲袍·烏犀帶·黑皮靴以出。通禮啓請乘輿,上乘輿至紅門外,降輿就展謁版位。贊禮啓請鞠躬四拜興平身,上行四拜禮訖。步詣陵上奉審,承史·閣臣及陵司以次陪從。上曰,祭官諸執事,先令入來行禮,可也。仍詣碑閣奉審訖,入小次,行祭時至。通禮啓請行禮,上出次,贊禮前導,陞詣階上版位,行四拜禮,詣尊所,仍詣神位前,行初獻禮,大祝讀祝文訖,上降復位。亞獻官李時秀,終獻官金箕性,以次行禮如儀訖,上行四拜禮,仍詣望燎位望燎。贊禮跪啓禮畢,上步出紅門內版位,行辭陵禮,仍敎曰,問安勿爲之。出駕前下敎,通禮啓請乘輿,上乘輿下敎曰,百官則先詣元陵,可也。時秀進前曰,日吉辰良,祗謁仙寢,聖慕克伸,勞動之餘,聖體若何?上曰,一樣矣。時秀曰,日候雖好,向晩風氣殊不佳,回鑾時則乘轎進發,似好矣。上曰,當觀勢爲之矣,仍詣元陵,至紅門外,上降輿就展謁版位,行四拜禮,步詣陵上奉審,承史·閣臣·陵司陪從,上曰,祭官諸執事,先令入來行禮,可也。仍詣碑閣奉審訖,入小次,行祭時至,通禮啓請行禮,上出次,贊儀前導,陞詣階上版位,行四拜禮,詣尊所,仍詣神位前,行初獻禮,大祝讀祝文訖,上降復位,亞獻官·終獻官,以次行禮如儀訖,上行四拜禮,仍詣望燎位望燎。贊禮跪啓禮畢,上步出紅門內版位,行辭陵禮,仍敎曰,問安勿爲之。出駕前下敎,通禮啓請乘輿,上乘輿,命文會書傳敎曰,左副承旨·同副承旨分詣局內,攝享諸陵奉審,懿陵,一體奉審以來,又命書傳敎曰,京畿監司率各務差使員,還宮時晝停所待令,又命書傳敎曰,百官揷羽,又命書傳敎曰,自陵洞口,至興仁之門捧上言,仍還齋殿,鼓三嚴,上改具戎服以出,至作門外,降輿乘馬,宣傳官稟吹打擧行,進發至洞口外,上命文會入侍。敎曰,守僕輩之紛聒於仗外咫尺者,事極駭然矣。文會曰,似聞將呈上言,而爲考喧羅將輩之所攔住,以致喧譁云矣。上命書傳敎曰,不飭之當該陵官,竝令該府,拿問處之,至廟洞晝停所,上下馬入幄次。命書傳敎曰,京畿監司率各務差使員入侍,文會及賤臣及及觀綏,以次進伏。京畿監司金履度,楊州牧使宋冕載,坡州牧使李謙會,永平縣令曺文檢,抱川縣監洪大衡,延曙察訪曺錫鯤,平邱察訪李宗根,以次隨入進伏,各奏職姓名訖。上曰,今番幸行,果無貽弊於民邑者否?履度曰,初無一毫爲弊者矣。上曰,有何可奏之事耶?履度曰,畿驛凋殘之弊,日甚一日,矯捄無術,而在前六驛通同之時,尙患責應旁午,奔走不暇,難支之形,已不勝言,一自良才之移付華城,五驛擧行,尤不成樣,蓋是良才,最大之驛,而其餘,均是至殘之勢,以當初合力應役,而猶爲艱辛者,今以只使五驛殘疲之類,依前擔當,無減於移付之前,則閑者益閑,困者益困,實有不均之歎,迎華之專屬華城,創設之初,則事役方張,使命絡續,使之專當,勢不得不然,而到今事情,與初有異,間於兩處,責役不侵,至於九年閑歇自在,獨漏於大小應行之事,較諸他驛,閒忙勞逸,逈然不同,五驛之莫可支保,實由此故,其偏苦之狀,萬萬矜念,而以此訴冤,不止再三,諸般雜役雖,不必擧論,至若莫重動駕時,一例獨免,分所不敢,事亦未安,雖如春秋奉審及勅行等事不可不合力處,與五驛通融分排,則在迎華,不失共濟之道,於五驛,庶得紓力之效,故敢此仰達矣。上曰,依爲之。出擧條仍敎曰,守令中,有何可奏者乎?冕載等曰,別無可達事矣。文會曰,俄者喧聒於帳殿咫尺之地者,聞是穆陵守僕云,事之無嚴,莫此爲甚,不可不別般嚴處矣。上可之。仍命退,承史及京畿監司及差使員,以次退出。兵曹判書韓晩裕進軍令,申初三刻三吹訖,通禮跪啓請外辦,上出次,乘馬進發,至沙阿里坪,厚常以問安承旨還奏曰,臣承命,王大妃殿問安,則答曰知道,惠慶宮問安,則答曰知道,嘉順宮問安,則答曰知道矣。仍退出,至東關王廟後,上遞馬復乘進發,入興仁之門,至宗廟前路,上下馬步過,復乘馬前進,至備邊司前路,命留都大臣入侍。出駕前下敎,賤臣承命出傳,與鰲恩君李敬一偕入,進詣馬前侍立。敬一曰,日氣朗和,鑾蹕穩旋,下情實不勝慶幸矣。上曰,殿宮問安一樣耶?敬一曰,伏承萬安矣。上命退,敬一退出,仍入敦化門·進善門·肅章門·協陽門還內,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深四分。
大殿·王大妃殿·中宮殿·惠慶宮,內閣·政院·玉堂·朝廷二品以上·六曹堂上翌日口傳問安。答曰,知道,嘉順宮,內閣·政院·玉堂·朝廷二品以上,六曹堂上翌日問安。答曰,罔極。
藥房提調韓晩裕,副提調鄭東觀啓曰,祗謁陵寢,聖慕克伸,日吉辰良,鑾蹕穩旋,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道,嘉順宮,藥房口傳問安。答曰,罔極。
任厚常啓曰,明日常參·經筵,取稟。傳曰,停。
鄭東觀啓曰,行左承旨洪義浩,右承旨李文會,今日不爲仕進,竝卽牌招,何如?傳曰,允。
傳于柳畊曰,諸承旨持公事入侍。
以右承旨李文會牌不進罷職傳旨,傳于柳畊曰,只推。
金魯敬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
以大司諫朴宗正,司諫呂東植,獻納趙晉和,正言洪冕燮·鄭文始,執義柳台佐牌不進,罷職傳旨,傳于金魯敬曰,只推。
任厚常,以弘文館言啓曰,校理姜浚欽,修撰金啓溫,旣有只推之命,竝卽牌招察任,何如?傳曰,允。
金魯敬啓曰,今此京外上言二百二十三張內,一百七十八張,以猥濫拔去,四十五張,分下各該司次,捧入之意,敢啓。傳曰,知道。
金魯敬,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金魯敬,以都摠府言啓曰,副摠管鄭晩錫,以刑曹參判,本曹坐起,晝仕出去之意,敢啓。傳曰,知道。
金魯敬,以都摠府言啓曰,今三月十五日孝安殿望祭親行時,侍衛寶劍,當爲備員,而都摠管趙得永,副摠管兪漢謨未肅拜,申大謙·李鎭復·洪羲臣,俱有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以金羲淳爲都摠管,李庚運·洪羲恒·李潤謙·申鴻周爲副摠管。
金魯敬,以備邊司言啓曰,卽見公忠監司趙德潤報本司辭緣,則以爲被水民戶恤典之規,漂失頹壓者,分等題給,自是定式,而今此海溢,諸邑民家之水沈覆壓,殆無異於定式中溧頹者,以其水沈名色,未蒙恤典,失所棲屑,景色遑急。今若就水沈中被災最酷者,依頹壓例,題給恤典,則可有安頓之望,卽速指揮爲辭矣。救災之道,遵守常規,於其當爲應行之事,克彈誠力,使事集以時,惠得下究,卽營邑之責,觀此報辭,所謂水沈戶,旣曰無異漂壓,則何不於當初措辭登聞乎?今其論報中,某邑幾戶,又不別白條列者,太涉泛忽,該道臣推考,朝家旣聞之後,當付寧失之義,以爲曲恤之道,其中最被災切可矜之類,一一精抄,依漂壓例施行。若或不能察飭,使邑吏面任輩,從中作奸,一任其虛冒偸竊,則大非格外特許之意,以此嚴飭,邑名戶數及題給穀數,更爲消詳陳聞事,一體分付,何如?傳曰,允。
任厚常,以禮曹言啓曰,今十五日孝安殿望祭親行時,自上當有散致齋之禮,而正日只隔二日,散齋勢未及如禮磨鍊,殿下自今日,散齋一日於別殿,致齋一日於正殿。凡散齋,不弔喪問疾,有司不啓刑殺文書,致齋惟啓享事,諸享官及近侍之官應從升者,竝散齋一日,宿於正寢,致齋一日於本司,陪享百官諸衛之屬守衛殿門者,各於本司,淸齋一宿事,知委,何如?傳曰,允。
任厚常,以禮曹言啓曰,穆陵別檢洪晩燮,參奉南正寬等,拿問處之事,命下矣。莫重之地,不可暫時曠直,依前例假官差送,以爲替直後就拿之地,何如?傳曰,允。
以全羅監司李肇源狀啓,順天等邑民家失火事,傳于柳畊曰,聞甚矜惻,別加顧恤事,廟堂措辭,分付。
以全羅監司李肇源狀啓,珍島等邑人物渰死事,傳于柳畊曰,十六船隻之破碎固無論,卄八人物之渰死尤矜惻,渠以他鄕等人,漂到他地境上,幾皆渰死,景狀惻然,元恤外,別加顧恤,渰死人如有生前身還布,蕩減事,廟堂措辭,分付。
以全羅監司李肇源狀啓,道內農形雨澤及靈光等六邑鎭海溢形止馳啓事,傳于柳畊曰,近來撥路申飭,何等申嚴,則外方擧行,固當星火,而軍民之情,尤爲緊急,數道之邑宰報營,緩忽莫甚,道臣之一時申飭,自然稽徐。此非但海溢之事狀登聞也,由此觀國家之紀綱有無焉。豈爲體深宮憂憧之意,承廟堂關飭之本哉?此後各別董念,無至文具之歸,俾有實效之道事,下諭于八道監司·四都留守。
金魯敬,以兵曹言啓曰,今番健元陵·元陵行幸時,隨駕將校·軍兵各差備等犒饋,以乾物分給之意,敢啓。傳曰,知道。
金魯敬,以訓鍊都監言啓曰,今番行幸時,隨駕將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
金魯敬,以禁衛營言啓曰,隨駕本營將校·軍兵等處,依定奪,乾犒饋分給之意,敢啓。傳曰,知道。
金魯敬,以摠戎廳言啓曰,今番健元陵·元陵行幸時,隨駕將校·軍兵等處,乾犒饋,依定式,磨鍊分給之意,敢啓。傳曰,知道。
金魯敬,以右邊捕盜廳言啓曰,本廳從事官沈尹泰,身病猝重,勢難察任,改差,何如?傳曰,允。
金魯敬,以義禁府言啓曰,穆陵別檢洪晩燮,參奉南正寬等拿問處之事,傳旨,啓下矣。南正寬,已爲待命,拿囚,洪晩燮今方入直,待替直拿囚之意,敢啓。傳曰,知道。
掌令徐長輔啓曰,臣姿性庸愚,言議巽劣,淸朝耳目之任,素無堪承之望,而掌憲新除,忽下於夢想之外,庚牌荐降,義重叩謝,雖不得不黽勉出肅,而第合啓中,臣之族親,至有四人之多,臣若隨衆參啓,無所回避,則恐有妨於聖世尙厚之風。且臣族之處臺地者,曾已引此仰籲,輒蒙恩遞,則顧臣處義,宜無異同,臣何可晏然蹲冒於臺次乎?請命遞斥臣職,答曰,依啓。
金魯敬,以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
丁卯三月十三日辰時,上御誠正閣。諸承旨持公事入侍時,左副承旨柳畊,右副承旨任厚常,同副承旨金魯敬,假注書趙庭和·李容愚,記注官崔鳳和,記事官鄭觀綏,檢校直閣洪奭周,以次進伏訖。上曰,公事,竝入之。又命書傳敎曰,孝安殿望祭,以親行磨鍊。出榻敎上曰,公忠道慰諭宣傳官尹守任書啓,極消詳可嘉,其餘邑鎭,亦卽摘奸慰諭後登聞之意,政院以有旨回諭,可也。仍命魯敬,書傳敎曰,沿邊海溢之後,各道道臣及宣傳官狀啓畢到,而被災雖有淺深,當春窮民之失所失業,極爲矜惻,令廟堂,其顧恤之道講究,後日次對稟處。上曰,今日坐直,以左承旨·右副承旨爲之。仍命退,承史以次退出。
上在昌德宮。停常參·經筵。
任厚常啓曰,明日常參·經筵,取稟。傳曰,停。
金魯敬啓曰,行大司憲李直輔,掌令宋文述在外,執義柳台佐呈辭,持平李永純·申在業未署經,掌令一員未差,監察茶時之意,敢啓。傳曰,知道。
洪義浩啓曰,右承旨李文會,今日不爲仕進,卽爲牌招,何如?傳曰,允。
傳于任厚常曰,禮房承旨馳詣宗廟·景慕宮,奉審摘奸,仍詣受香所,奉審摘奸以來。
傳于洪義浩曰,左承旨·左副承旨·同副承旨入侍。
以右承旨李文會牌不進罷職傳旨,傳于洪義浩曰,只推。
洪義浩啓曰,今日齋宿,承旨當爲備員,而行都承旨鄭東觀,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
洪義浩啓曰,今日齋宿,承旨當爲備員,而右承旨李文會,旣有只推之命,更爲牌招,何如?傳曰,允。
傳于李文會曰,出宮門路,以協陽門爲之。
以校理姜浚欽,修撰金啓溫牌不進罷職傳旨,傳于任厚常曰,只推。
洪義浩,以兵曹言啓曰,今三月十六日大駕詣慶熙宮興政堂,咸興·永興兩本宮衣·幣·香·燭親傳時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍四哨,馬軍二哨,爲先廂,御營廳鄕軍四哨,騎士二番,爲後廂,禁軍二番隨駕,留營·留陣扈衛軍官有廳軍,竝置之,可也。
金魯敬,以刑曹言啓曰,昨日行幸時,坡州居前奉事沈魯崇,擊錚於衛外,所當捧供以入,而係是朝官,令義禁府擧行,何如?傳曰,允。
金魯敬,以義禁府言啓曰,刑曹啓辭內,前奉事沈魯崇,擊錚於衛外,所當捧供以入,而係是朝官,令義禁府擧行事,允下矣。沈魯崇,今方待命,卽爲拿囚之意,敢啓。傳曰,知道。依刑曹例,勿拘齋日,捧供以聞。
金魯敬,以刑曹言啓曰,昨日行幸時,衛外擊錚罪人河東宋杞一原情,取納相考,則爲其父國仁獄事,稱冤事也。渠父罪犯,是何等重大,而王府獄事未究覈之前,敢於輦路,肆然呼籲,萬萬無嚴,萬萬痛惡,原情勿施,姑爲嚴囚,待本獄事出場後,照法嚴勘,何如?傳曰,允。
刑曹啓目,穆陵守僕等,嚴刑捧供,仍爲照律事,傳敎是白有亦,罪人朴暹等原情云云。竝只嚴刑一次,而朴暹段,以首倡遲晩,依例結案,取招後,稟處,朴春元等,以隨從論,各決杖一百後,流三千里定配,朴仁福等,一向抵賴,加刑得情,李漢福等,待捉來,嚴刑照勘,何如?判付啓,觀此供辭,所訴本非四件事,雖使四件上言擊錚,何所不可,而乃敢抗拒於儀仗之側,隨來於晝停之所,揆以民習,誠極痛惡。首倡朴暹段,所當依律文捧結案,如法處置,而鄕曲愚氓,有不足深誅,減死絶島定配,隨從朴春元等段,雖非首倡,一體犯罪,有難容貸,依律文施行,脅從朴仁福等段,罪不下於上項諸囚,是乃妄犯罪科,亦所難免,以徒三年定配,與未捉來諸人,刑推後,同爲發配爲良如敎。
丁卯三月十四日辰時,上御誠正閣。左承旨·左副承旨·同副承旨入侍時,行左承旨洪義浩,左副承旨柳畊,同副承旨金魯敬,假注書趙庭和·李容愚,記注官崔鳳和,記事官鄭觀綏,檢校直閣洪奭周,以次進伏訖。上曰,公事直爲入之,可也。仍命魯敬,書傳敎曰,咸·永興兩本宮衣·幣·香·燭親傳處所,以興政堂爲之。仍命義浩·畊·魯敬,分讀公事訖。上曰,穆陵守僕輩事,極爲無嚴矣。今觀刑曹照律啓目,以衝突衛仗罪,擬之一律。然鄕曲愚氓,何足深誅?以次律擧行,可也。仍命義浩,書刑曹啓目,判付訖。上曰,刑曹擊錚罪人啓目,何不入之乎?注書出去,催促持入,可也。賤臣承命出來,持啓目,還入進伏。命義浩讀奏,上曰,判付,則當書下矣。又敎曰,動駕時兵曹軍兵磨鍊草記,注書出去,催促書入,可也。賤臣承命出來,持草記,還入進伏。上命義浩書判付。又命書傳敎曰,戶·刑換房。仍命退,諸臣以次退出。
上在昌德宮。停常參·經筵。
孝安殿望祭親行,還內後,內閣·政院·玉堂·藥房,口傳問安。答曰,知道。
藥房提調韓晩裕,右承旨李文會啓曰,親行望祭,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等,不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道。嘉順宮,藥房,口傳問安。答曰,罔極。
任厚常啓曰,明日動駕相値,視事頉稟之意,敢啓。傳曰,知道。
柳畊啓曰,行大司憲李直輔,掌令宋文述在外,執義柳台佐呈辭,持平申在業·李永純未署經,掌令一員未差,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而咸興·永興兩本宮衣·幣·香·燭親傳齋戒相値,不得來會云矣,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會,以內醫院提調意啓曰,副提調鄭東觀,今日問安,不爲仕進,卽爲牌招,何如?傳曰,允。
洪義浩啓曰,今日齋宿,承旨當爲備員,而行都承旨鄭東觀,不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于洪義浩曰,在院承旨,入侍。
傳于任厚常曰,回榜老人,入侍。
傳于任厚常曰,回還正使,留待。
傳于任厚常曰,回還正使,入侍。
任厚常,以禮曹言啓曰,今此丁卯式年文科講經試官,磨鍊以入,而其中時無職名人,令該曹,口傳付軍職,何如?傳曰,允。
柳畊,以義禁府言啓曰,明日動駕時,各差備都事,當爲備員,而都事林長浩·柳喆祚·尹致赫·嚴喆,文·武科覆試一二所禁亂官,進去,都事金民淳除本司仕,無以推移,竝令該曹,口傳相換,以爲分排之地,何如?傳曰,允。
吏曹口傳政事,禁府都事金民淳,敦寧主簿李重鉉相換,禁府都事林長浩,東部都事申顯祿相換,禁府都事柳喆祚,典設別檢趙學典相換,禁府都事尹致赫,北部都事尹行成相換,禁府都事嚴喆,司饔奉事李普漢相換。
兵曹口傳政事,副司果單尹致鼎。
鄭東觀啓曰,明日大駕詣慶熙宮後,王大妃殿·惠慶宮·嘉順宮問安,何承旨進去乎?敢稟。傳曰,右副承旨。
傳于李文會曰,明日出宮內門路,以協陽門爲之。
任厚常啓曰,冬至正使沈能建,陪行御醫李允馨,旣呈肅單,不爲來待,事極駭然,令攸司,從重科治,何如?傳曰,允。
任厚常啓曰,今此式年文·武科覆試一二所監試官,當爲備員受點,而憲府行大司憲李直輔,掌令宋文述在外,一員未差,持平申在業·李永純未署經,只有執義柳台佐一人,無以備員受點,何以爲之?敢稟。傳曰,山林外,竝許遞,政官,牌招開政。
鄭東觀啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安。參議李存秀在外,判書·參判,竝更牌招,何如?傳曰,允。
鄭東觀啓曰,吏曹判書李始源,參判閔耆顯再牌不進推考傳旨,今方捧入,而開政命下之後,連事違召,不卽承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
鄭東觀啓曰,吏曹判書李始源,參判閔耆顯三牌不進推考傳旨,今方捧入,而開政命下之後,不卽承膺,如是違牌,誠甚未安。所當更請牌招,而係是一日四牌,何以爲之?敢稟。傳曰,更爲牌招。
鄭東觀啓曰,吏曹判書李始源,參判閔耆顯四牌不進推考傳旨,今方捧入,而開政命下之後,如是屢違,不卽承膺,事體所在,萬萬未安。所當更請牌招,而係是一日五牌,何以爲之?敢稟。傳曰,更爲牌招。
鄭東觀,以吏曹言啓曰,新除授軍資監正金敎根呈狀內,矣身素患痰癖之症,近又添劇,時日之內,萬無起動供職之望,卽速入啓遞改云。身病旣如是沈篤,則有難强令察任,改差,何如?傳曰,允。
鄭東觀,以吏曹言啓曰,新除授德山縣推考敬差官洪時濟呈狀內,矣身素患麻痺之症,方當換節之時,一倍添劇,萬無作行之望,卽爲入啓遞改云。其身病旣如是,則不可等待其差歇,今姑改差,何如?傳曰,允。
有政。吏批,判書李始源進,參判閔耆顯進,參議李存秀在外未肅拜,左副承旨柳畊進。以申溆·尹在陽爲掌令,鄭進明·柳爲持平,尹理相爲分兵曹參議,李久源爲兵曹正郞,申在明爲軍資正,尹久東爲司成,安益謙爲司藝,徐俊輔爲兵曹佐郞,權栻爲直講,朴宗雨爲典牲判官,韓用儀爲京畿都事,趙台榮爲德山縣敬差官。
兵批,行判書韓晩裕病,參判閔昌爀病,參議洪秀晩病,參知尹孝寬入直進,右承旨李文會進。同知單咸就亨,僉知單鄭燮·徐翼淳,副護軍成範鎭·李熙燮·李吉培·金峻岳·具綱·李宅觀·趙拓壤,副司直徐長輔·宋文述·李永純·申在業,副司果李喆懋。以上竝單付。
任厚常,以禮曹言啓曰,今此丁卯式年文科講經試官,當爲磨鍊,而二品以上與無故可擬之人乏少,依近例,以堂上官,通瀜擬入,何如?傳曰,允。
李文會,以兵曹言啓曰,今此丁卯式年武科覆試試官磨鍊,而當品中,可擬之人乏少,堂上曾經兵使,竝擬以入之意,敢啓。傳曰,知道。
任厚常啓曰,今此文科覆試,一所試官金羲淳·韓用鐸·徐美修·兪漢謨,二所試官趙得永·金啓洛牌不進,竝更牌招,一所參試官鄭萬始牌不進,洪大浩在外,二所參試官鄭東榦·尹致鼎牌不進,尹久東·朴孝成在外,無以備員受點,令該曹,更爲擬入,何如?傳曰,允。違牌人,只推,更爲牌招。
任厚常啓曰,今此文科覆試,二所試官趙得永·金啓洛再牌不進,所當更請牌招,而係是一日三牌,何以爲之,而一所參試官鄭萬始再牌不進,罷職傳旨捧入,洪大浩在外,二所參試官鄭東榦再牌不進,罷職傳旨捧入,尹久東在外,無以備員受點,令該曹,更爲擬入,何如?傳曰,允。違牌人,只推,更爲牌招。
以二所試官趙得永三牌不進,罷職傳旨,傳于任厚常曰,只推。
以一所參試官鄭萬始,二所參試官鄭東榦三牌不進,禁推傳旨,傳于任厚常曰,分揀。
任厚常,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
任厚常,以奎章閣言啓曰,守宮檢校直提學李始源,待明朝牌招,何如?傳曰,允。
任厚常,以禮曹言啓曰,己酉二月,因備局節目,毋論大·小科,陳式許赴人,具由草記事,定式矣。辛酉式年文科初試入格幼學申佑一·趙成豐·姜秉淳,甲子式年文科初試入格幼學姜思敏·徐承烈·李兩龍·李乘運·鄭亨默,俱以法典所載,應頉陳試,而取考各人等陳試文蹟,則明白無疑,今此式年文科覆試講經,一竝許赴之意,敢啓。傳曰,知道。
任厚常,以禮曹言啓曰,卽接四館所牒呈,則丙寅十一月柑製入格進士李光文,丁卯三月春到記製述入格生員李憲琦,殿講入格幼學李相龍,以上直赴殿試。丁卯三月春到記殿講入格進士金在浩,直赴會試事命下,而依例分等許赴事,報來矣。進士李光文等三人,直赴於今此丁卯式年文科殿試,進士金在浩,直赴於覆試講經事,分付,何如?傳曰,允。
任厚常,以禮曹言啓曰,今此式年文科覆試講經一所,設場於本曹矣。上直郞廳,依例朝房直宿之意,敢啓。傳曰,知道。
李文會,以兵曹言啓曰,今番健元陵·元陵行幸時,內吹螺赤宋時泰等三十名,龍虎營兼內吹兪漢得等十名處,依判下成冊,木各一疋式施賞之意,敢啓。傳曰,知道。
柳畊,以刑曹言啓曰,因承政院啓辭,冬至正使沈能建,陪行御醫李允馨,旣呈肅單,不爲來待,令攸司,從重科治事,允下矣。李允馨,係是御醫,令義禁府處之,何如?傳曰,分揀。
禁府啓目,前奉事沈魯崇原情云云。問目內辭緣,惶恐遲晩是白臥乎在亦,向前沈魯崇亦,今已捧供,依例放送爲白在果,其所訴冤,係是官職追削,非臣府所管,當請令該曹稟處,而旣有捧供以聞之命,上裁,何如?判付啓,令該曹,論理稟處爲良如敎。
孝安殿望祭親行敎是時,亞獻官光恩副尉金箕性,終獻官安昌君燝,贊禮禮曹判書曺允大,典祀官奉常正金孝秀,宮闈令尙膳方得賢,執禮應敎金相休,執尊司諫呂東植,大祝副應敎朴宗薰,祝史正言洪冕燮,齋郞校理任俊常,盥洗位禮曹正郞姜學濬,兵曹正郞洪佑燮,爵洗位禮曹佐郞韓錫仁,典籍金啓淵,亞終獻盥洗位宗簿主簿孔胤恒,贊者兼引儀李百膺·李儀朝,謁者兼引儀崔好鎭·李沃,贊引假引儀方禹矩·沈憲永,祭監監察梁奭觀·李永源。
丁卯三月十五日子時,上詣孝安殿。望祭親行入侍時,行左承旨洪義浩,右承旨李文會,左副承旨柳畊,右副承旨任厚常,假注書趙庭和·李容愚,記注官盧,記事官鄭觀綏,檢校直提學徐榮輔,檢校直閣沈象奎,待敎朴綺壽,以次詣閤。時至,通禮跪啓外辦,上具遠遊冠·絳紗袍,乘輿出宣化門,由協陽門·建陽門·銅龍門·景化門,至崇化門外,左通禮跪啓請降輿,上降輿。通禮啓請執圭,義浩跪進圭,上執圭入齋殿。仍敎曰,問安,勿爲之。出榻敎親祭時至,通禮跪啓請行禮,上改具冕服,出齋殿,贊禮啓請執圭,義浩跪進圭,上執圭,入就版位。贊禮啓請鞠躬四拜興平身,上行四拜禮,贊禮啓請搢圭,上搢圭,贊禮導上詣盥洗位,盥洗訖。贊禮導上詣尊所,畊酌酒,厚常受酒,贊禮導上,入詣神座前北向立。贊禮啓請跪,上跪,義浩奉香,文會奉罏,贊禮啓請三上香,上三上香。贊禮啓請執爵獻爵,厚常奉爵以進,上執爵授文會,文會奉奠于神座前。贊禮啓請出圭俯伏興少退跪,上出圭俯伏興跪,大祝讀祝文訖,贊禮啓請俯伏興平身,上俯伏興平身,贊禮導上降復位。亞獻官·終獻官,以次行禮如儀訖,贊禮啓請鞠躬四拜興平身,上行四拜禮,贊禮導上,詣望燎位望燎,贊禮啓禮畢,仍導上還齋殿出門。贊禮啓請釋圭,上釋圭,義浩跪受圭。上入齋殿敎曰,親祭罷後,問安,勿爲之。出榻敎上改具遠遊冠·絳紗袍以出,左通禮跪啓請乘輿,上乘輿。左議政李時秀進前曰,曉氣頗冷,聖體,若何?上曰,一樣矣。時秀曰,沿海被災邑,令廟堂,講究顧恤之策,後日次對,稟處事,命下矣。明日則以親傳齋戒,日次·次對,當爲頉稟,二十日次對時,勢將稟處矣。上曰,唯。義浩曰,臚唱之際,誤讀笏記,當該通禮院官員,推考,何如?上曰,今番則置之,可也。義浩曰,今日行禮時,更點誤奏,事極駭然,當該禁漏官,令攸司,科治,何如?上曰,依爲之。出擧條仍出景化門·銅龍門·建陽門,入協陽門還內,諸臣以次退出。
丁卯三月十五日辰時,上御誠正閣。在院承旨入侍時,行左承旨洪義浩,右承旨李文會,左副承旨柳畊,右副承旨任厚常,假注書趙庭和·李容愚,記事官李若洙·鄭觀綏,檢校待敎朴宗薰,以次進伏訖。上曰,公事,直爲入之,可也。仍命文會,讀奏正書朝報,上曰,明日興政堂,咸興·永興兩本宮衣·幣·香·燭親傳時,承旨則本院齋宿,而閣臣,亦爲齋宿,可也。義浩曰,明日親傳及出宮吉時,皆在卯時,出宮時刻,則當以卯初三刻,磨鍊乎?上曰,唯。宗薰曰,親傳與出宮,皆在卯時,則駕到後,封裹時刻甚迫,傳香閣臣,預先封裹,以爲趁時親傳之地似好,故敢此仰達矣。上曰,依此爲之,可也。仍命閣臣先退,承史以次退出。
丁卯三月十五日未時,上御熙政堂。回榜老人入侍時,右副承旨任厚常,假注書李容愚,記事官李若洙·鄭觀綏,以次進伏訖。厚常曰,明日動駕時,藥房提調·副提調當爲隨駕矣。惠慶宮進服湯劑,每日辰時煎入,而明日則監煎無人,何以爲之乎?上曰,提調中一人,落後監煎,可也。上曰,回榜老人,何不入來乎?注書出去,催促,可也。賤臣承命出傳,還入進伏。厚常曰,回榜老人行禮時,通禮院官員,不卽待令,事極駭然,所當重勘,而本院請推之外,無他可施之罰,何以爲之乎?上曰,事過後,拿處,可也。出擧條回榜老人安弘才,入來行禮,上特命一坐再至,仍命入侍,奏姓名訖。上曰,年幾何?弘才曰,八十三矣。上曰,居在何處?弘才曰,居在平安道安州地矣。上曰,子孫,爲幾人乎?弘才曰,有一子三孫五曾孫矣。上曰,以何科及第乎?弘才曰,小臣本以平安兵營把摠,丙寅道科,登第矣。上命弘才先退。上曰,冬至回還正使入來云,注書出去,使之留待,可也。賤臣承命出傳,還入進伏。上曰,承史,姑退出閤外,仍與回還正使,入侍,可也。仍命退,承史以次退出。
丁卯三月十五日未時,上御誠正閣。回還正使入侍時,右副承旨任厚常,假注書李容愚,記事官李若洙·鄭觀綏,回還正使沈能建,以次進伏訖。上曰,正使直爲進前。仍敎曰,遠路無事往返乎?能建曰,好爲往來矣。上曰,彼中有何可聞事耶?能建曰,別無探知者,如干所聞,俱載別單,臣更無可達者,而味餘書室,卽嘉慶皇帝文集也。書狀官臣李永老,欲備乙覽,方爲持來矣。上曰,入之于尙庫,可也。上曰,其他別無可聞者乎?能建曰,似聞數年來,海賊搶攘,今則討平云矣。上曰,聞副使以病落後云,果是何病耶?能建曰,出來時,連爲不健矣。上曰,書狀則何日當入來耶?能建曰,渡江後,緣事落後,明·再明間,似當復命矣。上曰,皇帝不至衰老耶?能建曰,臣於祗迎時見之,則比前顯加衰老矣。上曰,關內外人心,果何如耶?能建曰,人心年年不同,實無可觀者矣。上曰,何爲而如此耶?能建曰,蓋緣民物之繁庶,生理之窘束矣。上曰,其外無他可奏之事乎?能建曰,他無仰達者矣。上曰,早爲退出,善爲調息,可也。仍命書榻敎曰,嘉順宮進服加味六君子湯,依前方五貼製入。命退,諸臣以次退出。
上在昌德宮。停常參·經筵。
大駕詣慶熙宮,入興政堂後,內閣·政院·玉堂·藥房口傳問安。答曰,知道。咸興·永興兩本宮衣·幣·香·燭親傳後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨問安。答曰,知道。還宮後,內閣·政院·玉堂·藥房口傳問安。答曰,知道。
任厚常啓曰,明日常參·經筵,取稟。傳曰,停。
李文會啓曰,司僕寺內乘來言,捲簾,取稟。傳曰,捲三面。
任厚常啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于洪義浩曰,左承旨·右承旨,入侍。
傳于金魯敬曰,回還副使,留待。
傳于金魯敬曰,回還副使,入侍。
李文會啓曰,卽者兵曹參判閔昌爀,參議洪秀晩,謂有私故,互相推諉,以至徑出之境,莫重宿衛之地,有此無前之擧,事體所在,極爲該然。依定式,禁推傳旨,今方捧入,而參知尹孝寬,方在試所,判書韓晩裕,卽爲牌招入直,何如?傳曰,允。
柳畊啓曰,卽者義禁府都事來言,今日動駕時,擊錚人金一八等三名,移送秋曹云矣,敢啓。傳曰,知道。
傳于任厚常曰,三日製,通方外爲之,弘文提學待明朝,牌招。
以引儀趙元溥拿處傳旨,傳于柳畊曰,分揀。
任厚常啓曰,卽者副修撰趙鎭順,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
任厚常,以弘文館言啓曰,本館下番闕直,事甚未安。修撰金啓溫,旣有只推之命,與修撰朴宗琦,副修撰宋翼淵,竝卽牌招,以爲推移入直之地,何如?傳曰,允。
任厚常,以奎章閣言啓曰,大駕今已還宮,守宮檢校直提學李始源,依定式,減下,何如?傳曰,允。
李文會,以兵曹言啓曰,今三月十七日,武臣堂上祿試射,當爲設行,而慕華館·訓鍊院,式年武科覆試設場,祿試射,依例退行之意,敢啓。傳曰,知道。
金魯敬,以戶曹言啓曰,臣榮輔,與正郞臣金思羲,進詣慶熙宮,差備內及內各司,依節目,眼同看審後,有頉處,別單書入,而修改,則擇日擧行,何如?傳曰,允。
李文會,以武一所試官意啓曰,臣所今日平明,當爲開場,而動駕相値,還宮後,試取之意,敢啓。傳曰,知道。
李文會,以武二所試官意啓曰,臣所今日平明,當爲開場,而動駕相値,還宮後,試取之意,敢啓。傳曰,知道。
李文會,以武一所試官意啓曰,臣所今日開場,而初試擧子當付元額九十四人內,無緣不呈單,爲十八人,捧單實數七十六人矣。先自木箭試取之意,敢啓。傳曰,知道。
柳畊,以義禁府言啓曰,京畿監司金履度狀啓內,交河前郡守鄭時養罪狀,令攸司,稟處事,啓下矣。鄭時養,今方待命,拿囚之意,敢啓。傳曰,知道。
柳畊,以刑曹言啓曰,今日動駕時,星州良女朴召史,擊錚於衛外,故取考其原情,則其夫李惡只,橫罹殺獄,乞令放釋事也。凡城內擊錚,惠政橋·通雲橋·把子橋三處外,一竝勿施事,曾有受敎,定式矣。今此朴召史擊錚處所,旣在三處之外,依定式,勿施之意,敢啓。傳曰,知道。
刑曹啓目,禁漏官李宅泳原情云云。問目內辭緣,旣已遲晩,自臣曹,考律重勘,何如?判付啓,分揀爲良如敎。
副修撰趙鎭順疏曰,伏以臣之九耋老母,衰與齒添,病隨年深,雖在粗安之時,恒切以懼之心,卽接家信,偶因飮啖失宜,遂成胸膈之滯,宛轉叫痛,促臣歸視,臣情爽飛越,按住不得,疾聲呼籲,徑出禁扃。伏乞聖慈,亟賜鐫遞,仍治臣擅離之罪,以肅朝綱焉。臣無任云云。答曰,省疏具悉。爾其勿辭救護。
丁卯三月十六日卯時,上詣慶熙宮,咸·永興兩本宮衣·幣·香·燭親傳入侍時,行都承旨鄭東觀,行左承旨洪義浩,右承旨李文會,左副承旨柳畊,右副承旨任厚常,假注書趙庭和·李容愚,記事官李若洙·鄭觀綏,檢校直提學徐榮輔,原任直提學南公轍,檢校直閣沈象奎,檢校待敎朴宗薰,待敎朴綺壽,以次詣閤侍立。鼓三嚴,左通禮跪啓外辦,上具翼善冠·衮龍袍,乘輿出宣化門。藥房提調韓晩裕,副提調鄭東觀,進輿前曰,早朝勞動,聖體,若何?上曰,一樣矣。仍由協陽門·肅章門,至仁政門外,左通禮跪啓請降輿乘輦,上降輿乘輦。東觀曰,臣以惠慶宮進服湯劑監煎事,姑爲落後,故敢此仰達矣。上,可之。仍進發,出進善門·敦化門,至慶熙宮,入興化門·建明門,至廣達門外,通禮跪啓請降輦乘輿,上降輦乘輿,入顯謨門·興泰門。少頃,上詣興政堂親傳位西向立,左通禮啓請跪,上跪。榮輔等,奉衣·幣·香·燭函,以次跪進,上受之。義浩·文會對擧,以授京畿監司金履度,履度跪受,以授執事官,奉于彩轝,祭品,亦盛於紅皮籠,奉于架子以出,左右通禮導上,降詣祗迎位,行祗迎禮。履度及傳香閣臣檢校直閣洪奭周,陪轝先出,承史諸臣,亦以次退立閤外,東觀監煎後,追後入來。奭周亦陪往至門外後追入,至午時,鼓三嚴,通禮跪啓外辦,上乘輿出泰寧門,由正兌門·寧善門·金商門,至廣達門外。通禮跪啓請降輿乘輦,上降輿乘輦,出建明門·興化門進發,至把子橋。敎曰,今日擊錚甚多,當該考喧都事,事過後,拿問處之事。出駕前下敎入敦化門·進善門,至仁政門外,上降輦乘輿,文會曰,城內動駕時,衛外擊錚,所當嚴禁,而禁止之責,亦在於屛門把守,則今日擊錚之若是夥多,萬萬駭然。常時不飭之該將臣推考,把守校卒,竝令該曹,從重科治,何如?上曰,依爲之。出擧條入肅章門·協陽門還內,諸臣以次退出。
丁卯三月十六日午時,上御暎翠亭。左承旨·右承旨入侍時,行左承旨洪義浩,右承旨李文會,假注書趙庭和,記事官李若洙·鄭觀綏,檢校直閣洪奭周,檢校待敎朴宗薰,以次進伏訖。上曰,軍兵已爲食代耶?文會曰,軍兵幾爲食代矣。上命退,諸臣以次退出。
丁卯三月十六日申時,上御誠正閣。回還副使入侍時,同副承旨金魯敬,假注書李容愚,記事官李若洙·鄭觀綏,回還副使行護軍吳泰賢,以次進伏訖。上曰,遠路無事往返乎?泰賢曰,王靈所曁,好爲還歸矣。上曰,聞正使言,其間有病云,果是何病耶?泰賢曰,出柵時,多日露次,患感失汗,元氣澌敗,未免寸寸前進矣。上曰,彼中,有何可聞事乎?泰賢曰,彼中言語不通。且無接見之事,雖不得詳探,大槪論之,則百姓安堵,閭里櫛比,似若有治世之象矣。上曰,書狀,何時當上來乎?泰賢曰,渡江以後,書狀則自多所看事,姑爲落後,一兩日間,似當入來矣。上曰,卿須夙退,善爲休息,可也。仍命退,諸臣以次退出。
上在昌德宮。停常參·經筵。
任厚常啓曰,三皇忌辰日,親行望拜禮,前期一日以稟事,曾有受敎矣。今十九日,毅宗皇帝忌辰日,親行望拜禮,何以爲之?敢稟。傳曰,謹當詣奉室行禮矣。
李文會啓曰,來二十一日,朝參日次矣,敢稟。傳曰,停。
任厚常啓曰,來二十一日,輪對日次矣,敢稟。傳曰,當次人受點後,日次待令。
任厚常啓曰,玉堂備員間,視事頉稟之意,敢啓。傳曰,知道。
李文會啓曰,行大司憲李直輔,持平鄭進明在外,執義柳台佐,掌令申溆·尹在陽,持平柳試所進,監察茶時之意,敢啓。傳曰,知道。
李文會啓曰,左副承旨柳畊,今日不爲仕進,卽爲牌招,何如?傳曰,允。
任厚常啓曰,弘文提學徐榮輔牌不進推考傳旨,今方捧入,而三日製命下之後,如是違牌,事甚未安。更爲牌招,何如?傳曰,允。
李文會啓曰,假注書趙庭和,身病猝重,勢難察任,今姑改差,何如?傳曰,允。
傳于李文會曰,諸承旨持公事,入侍。
以左副承旨柳畊牌不進,罷職傳旨,傳于李文會曰,只推。
以修撰金啓溫·朴宗琦,副修撰宋翼淵牌不進,罷職傳旨,傳于任厚常曰,只推。
任厚常啓曰,奉室行禮事,命下矣。齋宿處所,以何處爲之乎?敢稟。傳曰,以暎花堂爲之。
任厚常啓曰,弘文提學徐榮輔,旣已承牌,藝文提學曺允大,卽爲牌招,以爲同參考試之地,何如?傳曰,允。
任厚常啓曰,藝文提學曺允大牌不進推考傳旨,今方捧入,而同參考試,自是法典,如是違牌,事甚未安。更爲牌招,何如?傳曰,允。
傳于金魯敬曰,同副承旨持此御題,與弘文提學,偕往泮宮,試取以來。
金魯敬啓曰,臣與弘文提學徐榮輔,偕往泮宮,三日製儒生試取,收券爲一千一百四十一張矣,捧入之意,敢啓。傳曰,科次入侍。
趙庭和改差,代以李紀淵爲假注書。
任厚常,以弘文館言啓曰,本館下番闕直,事甚未安,應敎金相休,校理姜浚欽·任俊常,竝卽牌招,以爲推移姑降入直之地,何如?傳曰,允。
以應敎金相休,校理姜浚欽·任俊常牌不進,罷職傳旨,傳于任厚常曰,只推。
李文會,以兵曹言啓曰,今此奉室行禮時,本曹堂上侍衛,當爲備員,而參判閔昌赫,參議洪秀晩禁推,參知尹孝寬試所進去,無以備員,令政院,稟旨變通,仍令該曹,口傳差出,待下批,牌招察任,何如?傳曰,允。竝許遞。
吏曹口傳政事,以權常愼爲兵曹參判,金明淳爲參議,權行彦爲參知。
傳于李文會曰,明日出宮門路,以協陽門爲之。
以李普漢拿處傳旨,傳曰,多人擊錚,士庶上言,固出於通民隱而無遺,伸冤枉而不掩也。有何禁戢之可?不必深責之有,然咫尺之地,每有無嚴之擧,考喧之察,或事抗拒之習,紀綱若無則已,若有則何可尋常看過?其禁止之責,專在於考喧,姑爲分揀,以此申飭,俾無如此之習。
任厚常,以祔廟都監都提調意啓曰,祔廟時所用祭器造成後,都監郞廳監造官,前期陪進宗廟矣。今此新造祭器及見樣次奉來祭器,今月十八日,依例陪進,而冊寶奉安加欌及扇蓋等屬,一體陪進,臣等亦爲進詣,廟司眼同,預爲入排之意,敢啓。傳曰,知道。
任厚常,以祔廟都監都提調意啓曰,本都監各房工役,今旣完畢,匠手,竝皆放送,郞廳則輪回仕進,看檢未盡之事,監造官則輪回直宿之意,敢啓。傳曰,知道。
李文會,以武一所試官意啓曰,臣所今日平明開場,而昨日未畢試木箭,仍爲試取之意,敢啓。傳曰,知道。
李文會,以武二所試官意啓曰,臣所今日平明開場木箭,仍爲試取之意,敢啓。傳曰,知道。
李文會,以武一所試官意啓曰,臣所今日木箭應射擧子四十八人內,三矢入格二十三人,二矢入格四人,一矢入格十二人,未入格九人,兩日入格,合爲六十四人,木箭今已畢試,鐵箭以兩防牌,試取之意,敢啓。傳曰,知道。
李文會,以武二所試官意啓曰,臣所今日開場,應射擧子,自天字至地字半字,當爲九十八人,而無緣不赴者,京中四人,江原道四人,公忠道二人,慶尙道三人,平安道三人,濟州三人,合爲十九人,而入門奉單,只爲七十九人,先自木箭試取之意,敢啓。傳曰,知道。
李文會,以武一所試官意啓曰,臣所今日鐵箭應射擧子六十四人內,三矢入格六十二人,二矢入格二人,鐵箭,今已畢試,片箭,仍爲試取,而元貫革外,加設一貫革,試取之意,敢啓。傳曰,知道。
李文會,以武二所試官意啓曰,臣所木箭應射擧子七十九人內,昨日三矢入格九人,二矢入格十三人,一矢入格四人,今日三矢入格二十七人,二矢入格十三人,一矢入格五人,合爲七十一人矣。木箭,旣已畢試,鐵箭,依近例,以兩防牌,鱗次試取之意,敢啓。傳曰,知道。
李文會,以武一所試官意啓曰,臣所今日片箭應射擧子六十四人內,邊一中入格三人,片箭,旣已畢試,騎芻,仍爲試取之意,敢啓。傳曰,知道。
李文會,以武二所試官意啓曰,臣所今日鐵箭應射擧子七十一人內,三矢入格六十八人,二矢入格二人,一矢入格一人,合爲七十一人,鐵箭,旣已畢試,片箭,鱗次試取,而元貫革外,加設二貫之意,敢啓。傳曰,知道。
李文會,以武二所試官意啓曰,臣所今日片箭應射擧子七十一人內,邊一中入格三人矣。片箭,旣已畢試,騎芻,鱗次試取之意,敢啓。傳曰,知道。
李文會,以武一所試官意啓曰,臣所今日木箭應射擧子二十八人內,三矢入格十三人,二矢入格七人,一矢入格五人,未入格三人矣。日暮姑停之意,敢啓。傳曰,知道。
李文會,以武二所試官意啓曰,臣所今日木箭應射擧子七十九人內,三矢入格九人,二矢入格十三人,一矢入格四人,未及試取,四十九人,日暮姑停之意,敢啓。傳曰,知道。
李文會,以兵曹言啓曰,在前奉室行禮時,墻外環衛,以訓局軍五哨磨鍊,而或有外各營入直軍,訓將都領環衛之例矣。今番則何以爲之乎?敢稟。傳曰,令五哨,爲之。
李文會,以兵曹言啓曰,五衛將李復淵,忠翊衛將兪漢宗,慶熙宮衛將李漸煥·閔禕,俱以身病猝重,時月之內,萬無供職之望,呈狀乞遞,宿衛輪番之任,不可久曠,竝改差,何如?傳曰,允。
李文會,以義禁府言啓曰,卿宰禁推,待批下捧供,載在大典通編矣。時囚罪人閔昌爀,係是宰臣,敢啓。傳曰,互相推諉,事體道理,萬萬未安,卽爲捧供以入。
義禁府啓目,通禮院贊儀李啓元,引儀趙明益·成海默等原情云云。傳旨內辭緣,泛稱遲晩,竝只刑推得情,何如?判付啓,臚唱事體,何等至重,而連有錯誤,事甚該然。至於西唱混入,容有可恕放送,其外,竝公罪,特爲勘放。此後各別小心,俾無如此陷罪之境事,申飭爲良如敎。
李文會,以義禁府言啓曰,時囚罪人李啓元·趙明益·成海默等原情公事判付內,臚唱事體,何等至重,而連有錯誤,事甚駭然。至於西唱混入,容有可恕放送,其外,竝公罪,特爲勘放。此後各別小心,俾無如此陷罪之境事,申飭事,命下矣。西唱引儀成海默,爲先放送,而李啓元·趙明益,以不應爲事理重律,各杖八十,以公罪收贖,謹依判付內辭意,申飭放送之意,敢啓。傳曰,知道。
李文會,以刑曹言啓曰,今三月十六日咸·永興兩本宮衣·幣·香·燭親傳入侍時,右承旨臣李文會所啓,城內動駕時,衛外擊錚,所當嚴禁,而禁止之責,亦在於屛門把守,則今日擊錚之若是夥多,萬萬駭然。常時不飭之該將臣推考,把守校卒,竝令該曹,從重科治,何如?上曰,依爲之事,命下矣。六曹大路屛門把守禁衛營騎士朴景隣·李晉贊,惠政橋把守金大福,把子橋把守哨官韓信謩·成快碩等,俱是出身,竝令義禁府處之,何如?傳曰,允。
義禁府啓目,穆陵別檢洪晩燮原情云云。傳旨內辭緣,泛稱遲晩,刑推得情,何如?判付啓,不飭陵屬,致此無前之駭擧,身爲陵司,烏免照律之嚴勘?直令照律爲良如敎。又啓目,泰陵前參奉徐有敎·任弘常·洪宗九,前直長兪漢敏·朴榮壽等原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。又啓目,交河前郡守鄭時養原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,嘉山郡守尹之謙原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,聽其瞞告,還付爲說,不爲報營,恣意劃付,萬萬駭然,以此照律爲良如敎。又啓目,通禮院贊儀林貞鎭原情云云。傳旨內辭緣,泛稱遲晩,刑推得情,何如?判付啓,所失非輕,除刑推照律嚴勘爲良如敎。又啓目,孝昌墓守衛官金宗弼·李遠鎭等原情云云。傳旨內辭緣,泛稱遲晩,竝只刑推得情,何如?判付啓,依允爲旀,因其生事之畏,致掩警悚之事,萬萬未安,以此照律爲良如敎。又啓目,向前罪人宋國仁亦,前後盤覈,不啻嚴密,證招供辭,無不詳備,而惟其凶慝之性,徒懷抵賴之計,情跡則不敢發明,而根因則一直掩諱,究厥情狀,去益凶獰是白如乎,至於向日捕廳囚供中三國誌求借之事,隱密事問卜之說,跡涉駭異,情亦訝惑,端緖半露,昭不可掩。所謂韓源敬·金乃猷,捉來對質,則韓·金兩漢之說,如前一般,無所變改,凶囚所供,則半吐半呑,徒事粧撰,反覆究詰,無意輸情。故嚴加刑訊,箇箇考察,而忍杖不服,只稱冤痛,蓋其情迹之綻露,證左之爛熳,喙雖三尺,無路發明,雖以渠凶頑,亦不能蔓辭爲說,而惟以頑忍抵賴爲事者,誠極凶譎,無如爲比是白如乎,罪犯至重,法紀至嚴,不可不連加刑訊,期於輸款,然後獄體乃正,凶醜可懲,待拷限加刑,期於取服,何如?判付啓,依允。
刑曹啓目粘連,海南童蒙金一八擊錚原情內,渠之外祖母命丹,渠當荒歲,誤爲校婢太陽之所誘,許爲一時代婢,厥後婢案修改之時,渠之母與子,竝令沒入,特命頉給云。曹啓目判付,遐土之事,有不可的知,令本道,詳査稟處爲良如敎。又啓目粘連,向前罪人金進煥亦,衝突儀仗,忘行奏訴情節,旣已箇箇承款,結案取招爲白有置。係是一罪,依法典照律,報議政府,詳覈施行,何如?判付啓,向日守僕之減死絶島之後,民習必謂由此懲畏,昨日動駕也。金進煥爲名漢,攔入衛內,肆然擊錚,甚至於手搏羅將,若有抗拒者然,羅將亦不能拒其手段,彼金進煥,偃然立路,形狀駭悖,民習之頑悖,紀綱之頹墮,無復餘地,其在生道殺人,懲一勵百之道,卽當捧結案,依法處置,而其事則爲父訟冤也,其人則遐土愚氓也。是乃然,以此容貸,則豈如生道殺人之意乎?結案罪人金進煥,嚴刑一次後,絶島減死定配爲良如敎。
丁卯三月十七日卯時,上御誠正閣。諸承旨持公事入侍時,右承旨李文會,右副承旨任厚常,同副承旨金魯敬,假注書趙庭和·李容愚,記注官安以鼎,記事官鄭觀綏,檢校待敎朴宗薰,以次進伏訖。上曰,公事,直爲入之,可也。仍命文會,讀奏禁府啓目,命書判付。仍敎曰,駕前擊錚擧措,極爲駭惡,甚至於手搏考喧羅將之境,豈有如許民習乎?其在懲勵之道,不可不嚴加處分矣。文會曰,臣則伊時光景,未及詳見,而追聞其所犯,則極爲凶悖矣。上曰,弘文提學牌去來,注書出去催促,可也。賤臣承命出傳,還入進伏。上曰,假注書趙庭和,旣以身病猝重,啓請改差,而今又登筵,身病果是何病耶?文會曰,假官遞改,例不得以他事故措辭入啓,故不得已以身病啓遞矣。上曰,弘文提學,何至今不爲入來乎?注書出去,連爲催促,可也。賤臣承命出傳,還入進伏。上曰,昨日慶熙宮入侍退出時,從何處出來乎?文會曰,從集慶堂前出來矣。上曰,承旨曾見之乎?文會曰,集慶堂·興政堂,小臣曾一見矣。魯敬曰,臣則幼少時,略見之矣。上曰,今日三日製,藝文提學,亦爲出牌,同參考試,而收來試券,如滿一二軸,直爲詣閤,科次入侍,可也。仍命退,諸臣以次退出。
丁卯三月十七日午時,上御熙政堂。科次入侍時,右承旨任厚常,假注書李容愚,記注官安以鼎,記事官鄭觀綏,藝文提學曺允大,弘文提學徐榮輔,檢校待敎朴宗薰,副校理金啓河,以次進伏。上命榮輔,考先入來試券。仍敎曰,對讀官讀聲宜高,考一軸餘,上入小次,同副承旨金魯敬,自試所收券,追入進伏。少頃,上出陞座,榮輔曰,近來士習,極爲可悶,非但場屋之亂雜,去而益甚,今番試券,多用壯紙者,事極駭然矣。上曰,向來春到記頒紙時,亦極亂雜,士習何爲而至於如此耶?榮輔曰,臣亦莫曉其所以然,而大抵罕設科目,則庶有一半分之效矣。俄見一券,則所作不但與題意,太不襯當,往往有自道處,豈有如許無嚴之習乎?上命書傳敎曰,回還書狀官留待,仍敎曰,注書出去,與之同爲入侍,可也。賤臣承命出傳,與回還書狀官李永老,偕入進伏。上曰,書狀無事往返乎?永老曰,好爲還歸矣。上曰,何爲而落後乎?永老曰,渡灣以後,自有所看事,未免落後矣。上曰,彼中有何可聞事乎?永老曰,別無可達者矣。上曰,關內關外人心,果何如耶?永老曰,連年荐饑,人心尤極强惡矣。上曰,年事不至大無耶?永老曰,關內不至大無,而關外則慘凶矣。上曰,書狀早爲退休,可也。仍命退,永老先爲退出。上曰,考券今至幾許丈乎?榮輔曰,今纔過半,若不分考,恐有侵夜之慮矣。上曰,注書出去,兵曹·摠府入直堂上及兵曹郞廳,竝使之入侍,分考,可也。賤臣承命出傳,與兵曹判書韓晩裕,都摠管金羲淳,兵曹佐郞金洛龍,偕入進伏。上曰,藝文提學與兵判·摠管,同爲分考,而入侍下番翰林與注書,分爲對讀官,可也。又敎曰,今科則取五人,而合考時稟入,可也。仍入小次,榮輔合考訖。使夾侍入稟,上出陞座,命榮輔書等訖。魯敬讀奏入格人試券封內。命書傳敎曰,三日製居首賦三下一幼學任希穆,直赴會試,之次三下進士李永龜給二分,次上進士李驥秀等,竝令該曹,考例施賞。又命書傳敎曰,入格儒生,明日待令,仍命諸臣就座。榮輔曰,今番祔廟都監習儀時,假主假寶等節,自前例皆權寢,今亦依此爲之,何如?上曰,依此爲之,可也。榮輔曰,明日宗廟奉審時,長席當爲修改,而至於櫝臺上席,來月初一日大享時,修改,何如?上曰,依此爲之,可也。仍命退,諸臣以次退出。
上在昌德宮。停常參·經筵。
上詣暎花堂後,內閣·政院·玉堂·藥房口傳問安。答曰,知道。
李文會啓曰,行大司憲李直輔,持平鄭進明在外,執義柳台佐,掌令申溆·尹在陽,持平柳試所進,監察茶時之意,敢啓。傳曰,知道。
任厚常啓曰,明日奉室行禮相値,視事頉稟之意,敢啓。傳曰,知道。
李文會啓曰,今日齋宿,承旨當爲備員,而行都承旨鄭東觀,左副承旨柳畊,今日不爲仕進,行都承旨,所當牌招,而拘於廳規,不得請牌,行左承旨洪義浩受由在外,何以爲之,而左副承旨,卽爲牌招,何如?傳曰,允。牌招。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任厚常曰,入格儒生入侍。
任厚常,以弘文館言啓曰,本館下番闕直,事甚未安。修撰金啓溫·朴宗琦,副修撰宋翼淵,旣有只推之命,竝卽牌招,以爲推移入直之意,何如?傳曰,允。
以修撰朴宗琦牌不進罷職傳旨,傳于任厚常曰,只推。
任厚常啓曰,明日奉室行禮時,九卿當爲進參,而刑曹判書韓用鐸有身病,不得進參,卽爲牌招,使之齋宿,何如?傳曰,允。
以左副承旨柳畊牌不進,罷職傳旨,傳于李文會曰,只推。
李文會,以武一所試官意啓曰,臣所今日平明開場,騎槍當爲試取,而無一人應試,故鳥銃,仍爲試放,而元貫革外,加設一貫革,試放之意,敢啓。傳曰,知道。
李文會,以武二所試官意啓曰,臣所今日騎芻應射擧子七十一人內,昨日二中入格三人,一中入格二人,今日一中入格一人,合爲六人矣。騎芻,旣已畢試,鳥銃,鱗次試放,而元貫革外,加設二貫革之意,敢啓。傳曰,知道。
李文會,以武一所試官意啓曰,臣所今日鳥銃應放擧子六十四人內,貫二中邊一中一人,貫一中邊二中一人,貫二中一人,貫一中邊一中三人,邊二中五人,貫一中四人,邊一中二十二人,入格合爲三十七人,鳥銃,今已畢試,仍爲開講之意,敢啓。傳曰,知道。
李文會,以武二所試官意啓曰,臣所今日鳥銃應放擧子七十一人內,貫一中邊二中入格一人,貫二中入格一人,貫一中邊一中入格二人,貫一中入格二人,邊一中入格十七人,合爲二十五人矣。鳥銃旣已畢放,騎槍當爲試取,而無一人應試,講書鱗次試取之意,敢啓。傳曰,知道。
李文會,以武一所試官意啓曰,臣所今日騎芻應射擧子六十四人內,二中入格三人,一中入格六人,未入格五十五人,騎芻,今已畢試,日暮姑停之意,敢啓。傳曰,知道。
李文會,以武二所試官意啓曰,臣所今日騎芻應射擧子七十一人,而二中入格三人,一中入格二人,未及試取四十九人,而日暮姑停之意,敢啓。傳曰,知道。
禁府啓目,兵曹參判閔昌爀,參議洪秀晩等原情云云。傳旨內辭緣,惶恐遲晩,係是禁推,所當直爲照律,而辛亥七月,兵曹參知孟知大,犯擅離之罪,大臣則請嶺沿充軍,府讞則請竄配施行,到今擧行,殊無以適從是白乎乃,卿宰充軍,亦無其例,所當竄配擧行是白乎矣,臣府不敢擅便,上裁,何如?判付啓,式暇雖重,自有先公後私之嚴,婚禮似輕,亦爲爲父迎壻之許是置。雖曰出直,姑待日暮,言送政院是良置,可也,前期變通草記入啓,俟其處分是良置,可也,然則所失,在於參判之徑先擅出也,預爲周旋,無至曠直是良置,可也,然則所失,亦獨不在於參判,則參議亦豈可免逭乎是置。軍律所在,難免擅離之罪,卿宰充軍,亦係重大之事,議于大臣,指一稟處爲良如敎。又啓目粘連,向前徐有敎·任弘常·洪宗九·兪漢敏·朴榮壽等亦,陵寢龍虎之內,沙汰之頉,若是浩大,其積小成大,有非一二年之故,則微小之時,不卽枚報者,萬萬疎忽,所當論勘,而同罪他人,向因赦典,俱蒙放釋,則今不可罪同而罰異是白乎矣,臣府不敢檀便,上裁,何如?判付啓,同勘之囚,旣爲放釋,放送爲良如敎。又照目粘連,穆陵別檢洪晩燮,參奉南正寬等矣原情公事判付內,不飭陵屬,致此無前之駭擧,身爲陵司,烏免照律之嚴勘?直令照律罪,各杖一百收贖,告身盡行追奪,徒二年半定配私罪奉敎,所犯不輕而重,則卿府之議律,可謂太輕爲良如敎。又照目粘連,嘉山郡守尹之謙原情公事判付內,聽其瞞告還付,不爲報營,恣意劃付,萬萬駭然。以此照律罪,杖八十收贖,奪告身三等私罪奉敎,議讞法意,何等至重?判付已下,尤爲審愼,而況旀所犯不輕,難免重勘是乎矣,八十杖贖,徒歸應文之科,三等奪告,亦減功等之地,則以不應爲磨鍊,揆以法意,萬萬未安是置,如前除良更爲擬律以入爲良如敎。又照目粘連,贊儀林貞鎭矣原情公事判付內,所失非輕,除刑推照律嚴勘罪,杖一百收贖,告身盡行追奪私罪奉敎,當初所失,雖極駭然之甚,拿囚堪律,亦足罪科之懲是置,以公罪放送爲良如敎。又啓目,泰陵前直長朴和文原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前鄭時養亦,爲其積逋之懲捧,設廳査刮,捐廩充補,數甚不些,雖云可當是白乎乃,餘數之未捧,猶爲夥然,揆以法意,有難寬恕,以此照律,何如?判付啓,依允。
李文會,以義禁府言啓曰,因慶尙道丹城縣遠地定配罪人白東脩子幼學心鎭上言,本府回啓內,罪犯徒流者,父母老疾,則許贖留養,載在法典,其父之罪,干係賣鄕,其所遠配,旣因大臣之筵奏,則許贖一款,自臣府有難擅便,上裁,何如?判付內,許贖置之,放送事,命下矣。丹城縣遠地定配罪人白東脩,卽爲放送事,分付該道道臣之意,敢啓。傳曰,知道。
李文會,以義禁府言啓曰,刑曹啓辭內,六曹大路屛門把守禁衛營騎士朴景隣·李晉贊,惠政橋把守金大福,把子橋把守哨官韓信謩·成快碩等,俱是出身,令義禁府處之事,允下矣。朴景隣·李晉贊·金大福·韓信謩·成快碩等,今方待命,竝卽拿囚之意,敢啓。傳曰,知道。
李文會,以義禁府言啓曰,時囚罪人金宗弼·李遠鎭等原情公事結語內,傳旨內辭緣,泛稱遲晩,刑推得情,何如?判付內,依允爲旀,因其生事之畏,致掩驚悚之事,萬萬未安。以此照律事,命下矣。金宗弼·李遠鎭,依判付,加刑一次,而取考律文,則大明律捕亡條,有曰凡知情藏匿者,減罪人罪一等,大典通編推斷條,有曰犯私罪,杖一百以上決杖,告身盡行追奪,雜令條,有曰王府決杖者,代以金贖矣。金宗弼·李遠鎭等,絞罪減一等,各杖一百收贖,告身盡行追奪,金宗弼,平安道郭山郡,李遠鎭,咸鏡道北靑府,竝流三千里定配,而以判付內辭意,具罪目,依例發遣府羅將,押送于各其配所,何如?傳曰,允。
丁卯三月十八日卯時,上御熙政堂。入格儒生入侍時,右承旨李文會,假注書李紀淵,記注官盧,記事官鄭觀綏,以次進伏訖。上曰,入侍注書,誰也?文會曰,李紀淵矣。上曰,史官,分左右,儒生以次進前,奏職姓名,可也。幼學任希復,進士李永龜,進士李驥秀,進士韓性謙,生員姜泰重,以次進伏,奏職姓名。上曰,儒生行禮後,頒賞者,卽爲頒賞,因命先退,儒生退出。上曰,承旨出去後,出宮時刻,卽爲入之,可也。命退,承史以次退出。
丁卯三月十八日辰時,上詣暎花堂,齋宿入侍時,右承旨李文會,右副承旨任厚常,同副承旨金魯敬,假注書李容愚·李紀淵,記注官盧,記事官鄭觀綏,檢校直閣洪奭周,檢校待敎朴宗薰,待敎朴綺壽,以次詣閤訖。時至,通禮跪啓請外辦,上具翼善冠·衮龍袍,乘輿出宣化門,藥房提調韓晩裕進,駕前奏曰,趁早勞動,聖體,若何?上曰,一樣矣。自建陽門·銅龍門,至暎花堂,通禮跪啓請降輿,上降輿入齋室,諸臣以次侍立。
上在昌德宮。停常參·經筵。
暎花堂齋宿後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
任厚常啓曰,明日常參·經筵,取稟。傳曰,停。
李文會啓曰,行大司憲李直輔,持平鄭進明在外,執義柳台佐,掌令申溆·尹在陽,持平柳試所進,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,假注書李紀淵,身病猝重,勢難察任,今姑改差,何如?傳曰,允。
傳于李文會曰,坐直承旨,入侍。
李紀淵改差,代以尹日逵爲假注書。
李文會啓曰,大司諫朴宗正,正言洪冕燮,旣入闕中,不爲傳啓,直爲出去,事甚未安。竝推考,何如?傳曰,允。
李文會啓曰,明日次對,兩司當爲進參,除在外·試所進去外,呈告人員,竝待開門牌招,何如?傳曰,允。
任厚常,以禮曹言啓曰,今此祔廟時,各差備官,當爲具朝服行禮,而謹稽謄錄,則以許多差備官之盡着朝服,其勢誠難,捧敎命冊寶官·攝通禮外,其餘各差備官,皆以黑團領進參矣。今亦依前例擧行事,知委,何如?傳曰,允。
任厚常,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成尹久東,直講權烒,俱爲未肅拜,典籍金益鉉,英陵忌辰祭,典祀官兼大祝進去,時無入直之員,以他郞官,姑爲代直,何如?傳曰,允。
任厚常,以奎章閣言啓曰,抄啓文臣金碩鉉身死云。別致賻依定式輸送事,分付該曹,何如?傳曰,允。
李文會,以都摠府言啓曰,今日入直內三廳武兼禁軍及軍兵等,當爲中日習射,而奉室行禮相値,不得爲之之意,敢啓。傳曰,知道。
李文會,以兵曹言啓曰,今三月二十日,文臣朔試射日次,而慕華館·訓鍊院,式年武科覆試設場,不得爲之之意,敢啓。傳曰,知道。
李文會,以訓鍊都監言啓曰,奉室行禮時,參班武士試取,居首人直赴會試,之次上弦弓一張,其餘箭竹一百箇賜給事,命下矣。弦弓箭竹,以軍器寺待令分給,而其中居首王道成,資是折衝,誤以閑良,捧擧案試取,臣之矇未覺察,不勝惶恐,而原單子改付標,賞格更待判下擧行之意,敢啓。傳曰,知道。
李文會,以訓鍊都監言啓曰,今三月十九日春塘臺親臨奉室行禮,參班儒生試取時,因兵曹節目,金虎門軍二十名,哨官金宗運,弘化門軍二十名,哨官金思說率領,設布帳外排立,雜人一切嚴禁,事畢後,各還直所,而竝待標信擧行之意,敢啓。傳曰,知道。
李文會,以武一所試官意啓曰,臣所今日平明開場,仍爲捧講之意,敢啓。傳曰,知道。
李文會,以武二所試官意啓曰,臣所今日平明開場,騎蒭,仍爲試取之意,敢啓。傳曰,知道。
李文會,以武二所試官意啓曰,臣所今日平明開場,講書,仍爲試取之意,敢啓。傳曰,知道。
李文會,以武一所試官意啓曰,臣所試場垂畢之際,參試官李在璣,以其母病之猝重,蒼黃出去,榜目無以備員修正,令該曹付標,以爲趁卽擧行之地,何如?傳曰,允。
李文會,以武二所試官意啓曰,臣所今日應講擧子四十四人內,昨日入格七人,今日入格七人,合爲十四人矣。各技皆已畢試,仍爲計劃,修正榜目之意,敢啓。傳曰,知道。
李文會,以武一所試官意啓曰,臣所今日應講擧子三十人內,入格十四人,昨日入格十一人,合爲二十五人,各技皆已畢試,仍爲計劃,修正榜目之意,敢啓。傳曰,知道。
李文會,以武一所試官意啓曰,臣所今日應講擧子四十一人內,入格十一人,日暮姑停之意,敢啓。傳曰,知道。
李文會,以武二所試官意啓曰,臣所今日應講擧子四十四人內,入格七人,未及試取三十四人,日暮姑停之意,敢啓。傳曰,知道。
李文會,以義禁府言啓曰,時囚罪人閔昌爀·洪秀晩等原情公事,判付內,式暇雖重,自有先公後私之嚴,婚禮似輕,亦爲爲父迎壻之許是置。雖曰出直,姑待日暮,言送政院是良置,可也,前期變通,草記入啓,俟其處分是良置,可也。然則所失,在於參判之徑先擅出也,預爲周旋,無至曠直是良置,可也。然則所失,亦獨不在於參判,則參議,亦豈可免逭乎是置,軍律所在,難免擅離之罪,卿宰充軍,亦係重大之事,議于大臣,指一稟處事,命下矣。謹依判付內辭意,議于大臣,則左議政李時秀,以爲擅離勘配,實出嚴宿衛之意,而卿宰編伍,亦非尊朝廷之道,定配與充軍,律名雖殊,其爲竄謪則同,依該府奏讞,以竄配施行,恐爲合宜,伏惟上裁云。鰲恩君李敬一,病未獻議云矣,大臣之意如此,上裁,何如?傳曰,宿衛之法,何等嚴重,而擅離之罪,在所難逭,時囚罪人閔昌爀·洪秀晩,依大臣獻議,禁府奏讞,以竄配,磨鍊。
李文會,以義禁府言啓曰,京畿抱川居幼學李鍾仁上言回啓,判付內,雖是久事,或有參恕,議于大臣稟處,大興幼學趙漢錫上言回啓,判付內,議于大臣,稟處事,命下矣。謹依判付內辭意,議于大臣,則左議政李時秀,以爲李鍾仁上言,其所稱冤雖如此,事關鞫獄,屢經奏讞,實難輕議伸理,趙漢錫上言,自丁酉至庚申,二十餘年,未蒙疏蕩之典,關係甚重,不可輕議云,鰲恩君李敬一,病未獻議云矣。大臣之意,如此,上裁,何如?傳曰,依大臣議,爲之。
丁卯三月十九日卯時,上詣奉室。行禮入侍時,右承旨李文會,右副承旨任厚常,同副承旨金魯敬,假注書李容愚·李紀淵,記注官盧,記事官鄭觀綏,檢校直閣洪奭周,檢校待敎朴宗薰,待敎朴綺壽,以次侍立訖。時至,通禮跪啓請外辦,上具翼善冠·黑團領,乘轝出集成門,上曰,左列侍衛相雜,當該宣傳官記過。通禮跪啓請降轝,上降轝,入齋殿少歇。上復乘轝,出自朝宗門,降轝,詣奉室立板位,贊禮跪啓請四拜興平身,上行四拜禮,因入室奉審。又詣大報壇·敬奉閣,一體奉審。上曰,奉室行禮後,問安,勿爲之。出駕前下敎。通禮跪啓請外辦,上乘轝至齋殿前路,命皇朝人子孫,陪臣子孫中參班儒武入侍,參班儒武,以次進奏職姓名,仍竝退出。上曰,弘文提學牌招。出駕前下敎,又敎曰,參班儒生試取處所,以春塘臺爲之。出駕前下敎。上曰,弘提使之卽爲入來。賤臣承命出傳,上曰,參班中武射人,令訓將,率往北營,以柳葉箭試取,可也。又敎曰,當自此還詣暎花堂,門路,以拱辰門爲之,仍由明禮門·永肅門。命書傳敎曰,戶房承旨與禮曹堂上·戶曹郞廳,依定式,馳詣宣武祠,奉審摘奸以來。自拱辰門,還臨暎花堂。敎曰,還詣暎花堂後,問安,勿爲之。出駕前下敎上曰,試官不必差下,而對讀官則以入侍閣臣,輪回爲之。收券塡字等事,從便爲之,可也。厚常曰,無論大小科試,收券塡字官,例自成均館差送,而今番則預不得指揮,以入直檢書官,使之擧行,何如?上曰,好矣。上曰,科次爲之。弘文提學徐榮輔等進前,榮輔曰,今此應製儒生中,有應避親嫌,有難主試矣。上曰,與大比有異,勿拘,可也。上曰,呈券儒生,勿爲出去,使之待令,可也。厚常曰,已分付,使之齊待于靑陽門外耳。上曰,儒生應製後賞格,詳考前例爲之,可也。厚常曰,或有直赴會試初仕調用之例矣。上曰,合考盡爲之乎?榮輔曰,合考者,爲四張矣。上曰,以次書等,而竝出同等,可也。因命書傳敎曰,參班儒生試取,居首詩三下一幼學李海應直赴會試,三下二生員任壽益給二分,三下三進士金蘭淳,三下四前縣監李厚典,竝令該曹,考例施賞。又敎曰,入格儒生,明日待令。出傳敎榮輔曰,今番祔廟都監再三度習儀,以二十七日·二十八日,進定矣。上,可之。通禮跪啓請外辦,上,下榻乘轝敎曰,當該承旨,推考。出駕前下敎,自明光門·銅龍門·建陽門·協陽門·宣化門還內,進御橘貝地黃湯,依前方,自明日一貼式煎入事。出榻敎諸臣以次退出。
丁卯三月十九日申時,上御誠正閣。坐直承旨入侍時,右承旨李文會,假注書李容愚,記注官盧,記事官鄭觀綏,以次進伏訖。上曰,今番參班儒武試取時,武擧子入格單子中王道成之初以閑良書入,何也?文會曰,似是擧案之誤也。上曰,王道成,則已登科堂上,而曾經巡將者也。文會曰,然矣。仍奏曰,單子中賞格付籤時,直赴之赴字,誤書以付字,當該假注書李紀淵,從重推考,何如?上曰,姑置之,可也。仍命文會,讀禁府啓目。禮曹回啓訖,命書判付。仍命退,承史以次退出。
上在昌德宮。停常參·經筵。
藥房提調韓晩裕,右副承旨任厚常啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,藥房提調,持湯劑來待矣。傳曰,封入。
任厚常啓曰,明日常參·經筵,取稟。傳曰,停。
李文會啓曰,行大司憲李直輔,持平鄭進明在外,執義柳台佐,持平柳試所進去,掌令申溆·尹在陽牌不進,監察茶時之意,敢啓。傳曰,知道。
傳于李文會曰,大臣·備局堂上,引見。
傳于李文會曰,入格儒生,入侍。
傳于李文會曰,諸承旨持公事,入侍。
傳于李文會曰,都承旨·左承旨·左副承旨·同副承旨,許遞,前望單子入之,待下批,牌招察任。
承旨前望單子入之,李冕膺·沈象奎·洪羲臣·宋知濂落點。
李文會啓曰,新除授行都承旨李冕膺,以前任白翎僉使,時在任所,斯速乘馹上來事,下諭,何如?傳曰,允。
傳于李文會曰,承旨未差之代,前望單子入之,待下批,牌招察任。
承旨前望單子入之,李堯憲落點。
兵曹口傳政事,護軍沈象奎。
李文會啓曰,右邊捕盜大將李堯憲,移拜承旨矣。在前如此之時,有他邊大將兼察之例,今番則何以爲之?敢稟。傳曰,他邊大將兼察。
李文會啓曰,右邊捕盜大將,他邊大將兼察事,命下矣。兼察右邊捕盜大將柳孝源,牌招聽傳敎,何如?傳曰,允。
兵曹,以李潤謙爲右邊捕盜大將。
李文會啓曰,新除授右邊捕盜大將李潤謙,卽爲牌招,傳授命召及大將牌·傳令牌,何如?傳曰,允。
有政。吏批,判書李始源進,參判閔耆顯進,參議李存秀在外,右承旨洪羲臣進。以洪義浩爲戶曹參判,吳泰賢爲工曹參判,朴載德爲敦寧都正,趙民和爲兵曹正郞,劉㵙爲直講,李朝鉉爲典籍,李泌淵爲順陵參奉,兼執義單趙台榮,德山縣敬差官兼掌令李永老書狀官減下,行副護軍申啓文折衝,今加嘉善,五子登科之父加資事,曹覆啓判下,以宋文晦爲泰陵參奉,李厚敍爲直長。
兵批,行判書韓晩裕進,參判權常愼病,參議金明淳在外,參知權行彦入直,左副承旨李文會進。啓曰,白翎僉使,今當差出,而擬望之人乏少,同道未準朔守令,竝擬,何如?傳曰,允。
以李奭培爲五衛將,鄭聖輪爲忠翊將,李勉可·崔光植爲慶熙將,任百觀爲都摠經歷,鄭來升爲白翎僉使,權敏中爲魚面萬戶,護軍鄭東觀·洪義浩,副護軍尹孝寬·柳畊·金魯敬·任聖尹,僉知徐春輔,竝單付。
李文會啓曰,無故行公違牌兩司問啓事,命下矣。問于大司諫朴宗正處,則以爲臣言議風采,自顧蔑如,素不敢自居於一院之長,而寅緣事會,黽勉承膺,往役義重,冒赴試席,素患癖積痰眩之症,越添於多日奔走之餘,歸伏私次,宛轉叫號,今日賓筵,未克進參,致有此淑問之命,惶懍震駴,靡所容措云。問于正言洪冕燮處,則以爲臣於昨夏,猥叨見職也。以徐遇修連啓事,至承不敢承之嚴敎,以疏以啓,俱未蒙勘,情地之惶蹙,閱歲而如一日,向於除旨之下,屢犯違傲,已極悚懍,而禫祀賀班,義急趨參,不得不冒沒出肅。今番臺試,事係往役,亦不敢言私,而至於登筵傳啓,不敢以言官自處,今日賓對,坐違召命,至有問啓之命,惶隕震越,罔知所達云。問于正言鄭文始處,則以爲臣危蹙之情勢,萬無堪勝於言責之任,間因事會,冒沒承膺,而且於合啓句語中,旣有私義之難安,向者定式之後,雖不敢爲引避之計,聯名隨參,恐傷聖朝尙厚之風,日事違傲,罪著逋慢,伏地俟勘之中,致勤淑問之命,惶隕震越,無地自容云。問于掌令尹在陽處,則以爲臣素有痰癖之症,常時苦痛矣。今番試役,一倍添劇,歸伏私次,萬無蠢動之望,次對有命,不得進參,以至違牌之境,伏承問啓之命,惶隕震越,罔知攸措,此外無他可達之辭云。問于掌令申溆處,則以爲臣自來冷疝之症,無時發作矣。今番試所來往之際,連日衝亘,昨日復命之後,一倍添劇,達宵苦痛,實無蠢動之望,賓對有命,而未克進參,致有此問啓之命,惶隕震越,罔知攸措,此外無他可達之辭云矣,敢啓。傳曰,知道。正言鄭文始,許遞。他臺諫,竝申飭調理行公。
李文會啓曰,今三月二十二日,祿都目政事爲之之意,敢啓。傳曰,知道。
以大司諫朴宗正,正言洪冕燮·鄭文始,掌令申溆·尹在陽牌不進,罷職傳旨,傳于任厚常曰,只推。
以公忠監司趙德潤狀啓,公州牧民家失火事,傳于李堯憲曰,聞甚矜惻,元恤典外,別加顧恤事,廟堂,分付。
洪羲臣,以弘文館言啓曰,校理姜浚欽,旣有只推之命,卽爲牌招察任,何如?傳曰,允。
以校理姜浚欽牌不進,罷職傳旨,傳于洪羲臣曰,只推。
洪羲臣,以內醫院提調意啓曰,副提調鄭東觀,今日問安,不爲仕進,卽爲牌招,何如?傳曰,允。
洪羲臣,以禮曹言啓曰,泰陵龍虎案山沙汰處,係是積年流頉,且與溪澗衝嚙,緩急有間,顯陵補土,康陵改修,俱是大役,則此時竝擧,其勢甚難。故臣曹覆啓,以不設都監,專委陵官,使之從便補築,而機械雜物役糧等節。又使畿營,隨所入待令,蓋沙汰補築之法,鱗次插薪,作層編結,經潦受沙,次次塡平,則雖不大費功力,亦可自底完固,若使陵官,誠心擧行,隨宜隄築,事半功倍,可期成效。如或依舊漸汰,則追後經紀,不至甚晩,而本陵官,不有臣曹知委,必欲大擧事役,屢次煩報,斷斷不已。故以啓下之後,不敢變改之意,題答,則其後報辭,多不擇發,而猶付不足較之科,費辭開諭,使之依回啓擧行矣。又見其聯報,則極口噴,遣辭乖悖,詬詈凌踏,罔有紀極,不復有上下官之分,揆以事面,萬萬駭怪,此而隱忍,不爲論勘,則擧措劻勷,姑捨毋論,體統掃地,所關非細,本陵直長李道在,參奉趙泰永,爲先汰去,其罪狀,令該府,拿問處之,何如?傳曰,允。聞甚駭然,該曹覆啓之後,如許擧措,不可尋常處之,令該府,拿問嚴勘,可也。
洪羲臣,以禮曹言啓曰,因本曹草記,泰陵直長李道在,參奉趙泰永,爲先汰去,令該府,拿問嚴勘事,命下矣。陵官汰去之代,令該曹,以在京無故人,口傳差出,以爲今日內肅謝後,推移就直之地,何如?傳曰,允。
洪羲臣,以禮曹言啓曰,卽接長興庫牒報,則以爲式年文科講經一所應辦官本庫主簿李宗明,身病猝重,擧行無路云。實病旣如此,則勢難察任,今姑減下,其代以長興庫奉事李昇明差下,使之擧行,何如?傳曰,允。
李文會,以兵曹言啓曰,文臣兼宣傳官金魯應,忠翊衛將徐潤載,俱以病難供職,呈狀乞遞,景福宮衛將咸就亨,在外未上來,番次苟艱云。竝改差,何如?傳曰,允。
任厚常,以義禁府言啓曰,泰陵前直長李道在,前參奉趙泰永拿問嚴勘事,傳旨,啓下矣。趙泰永,今方待命,拿囚,李道在,方在直所,待替直,拿囚之意,敢啓。傳曰,知道。
禁府啓目粘連,交河前郡守鄭時養矣本府議啓內,爲其積逋之徵捧,設廳査括,捐廩充補,數甚不些,雖云可尙是白乎乃,餘數之未捧,猶爲夥然,揆以法意,有難冤恕,以此照律罪杖八十收贖,奪告身三等私罪奉敎,依允爲旀,功減一等爲良如敎。又照目,嘉山郡守尹之謙矣照律公事判付內,議讞法意,何等至重?判付已下,尤爲審愼,而況旀所犯不輕,難免重勘是乎矣,八十杖贖,徒歸應文之科,三等奪告,亦減功等之地,則以不應爲磨鍊,揆以法意,萬萬未安是置。如前除良,更爲擬律以入,罪杖一百收贖,告身盡行追奪,徒三年定配,私罪奉敎,依允爲旀,功減一等爲良如敎。又照目粘連,穆陵別檢洪晩燮,參奉南正寬等矣照律,公事判付內,所犯不輕而重,則卿府之議律,可謂太輕,罪絞罪良中減一等,各杖一百收贖,告身盡行追奪,流三千里定配,私罪奉敎,依允爲旀,竝只功減一等爲良如敎。又啓目,六曹大路屛門把守禁衛營騎士朴景隣·李晉贊,惠政橋把守騎士金大福,把子橋把守哨官韓信謩·成快碩等原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。
任厚常,以義禁府言啓曰,時囚罪人尹之謙,杖一百收贖,告身盡行追奪,徒三年定配,照律公事判付內,依允,功減一等事,命下矣。尹之謙,功減一等,杖九十收贖,告身盡行追奪,黃海道鳳山郡劍水驛,徒二年半定配,而以判付內辭意,具罪目,依例發遣府羅將,押送配所,何如?傳曰,允。
任厚常,以義禁府言啓曰,時囚罪人洪晩燮·南正寬等,各杖一百收贖,告身盡行追奪,流三千里定配,照律公事判付內,依允,功減一等事,命下矣。洪晩燮·南正寬,功減一等,各杖一百收贖,告身盡行追奪,洪晩燮,江原道淮陽府銀溪驛,徒三年定配,南正寬,公忠道溫陽郡時興驛,徒三年定配,而以判付內辭意,具罪目,依例發遣府羅將,押送于各其配所,何如?傳曰,允。
任厚常,以義禁府言啓曰,時囚罪人閔昌爀·洪秀晩,依大臣獻議,禁府奏讞,以竄配磨鍊事,命下矣。閔昌爀,平安道江西縣,洪秀晩,全羅道茂朱府竝竄配,而以批旨內辭意,具罪目,依例發遣府書吏,押送于若其配所,何如?傳曰,允。
任厚常,以義禁府言啓曰,因公忠道放未放冊子,本府回啓內,放秩與未放秩,竝依啓聞施行,稟秩李元八,到配屬耳。有難遽議,置之仍秩事,判付內,依允,啓下矣。大興李宅永,德山閔致愼,泰安曺命楫·柳相奎,木川鄭周誠,竝放送事,分付該道道臣之意,敢啓。傳曰,知道。
李文會,以右邊捕盜廳言啓曰,去夜二更量,幼學沈景大犯夜被捉,而係是士子,移送秋曹之意,敢啓。傳曰,知道。
任厚常,以刑曹言啓曰,因右邊捕盜廳啓辭,去夜二更量,犯夜幼學沈景大,移送秋曹事,命下矣。沈景大,依更數決笞五十度,放送之意,敢啓。傳曰,知道。
吏曹啓目粘連,遣郞官議于大臣,則左議政李時秀,以爲贈承旨姜渭聘之與尹·李諸人,同時殉節,公私之文跡昭在,朝家之褒旌屢加,祠院追享,旣是朝禁,雖難輕許,至於贈謚,則一體之人,宜施一體之典,而事係特恩,伏惟上裁云。鰲恩君李敬一,病未獻議,右議政徐龍輔,領府事金載瓚,判府事韓用龜,俱爲在外,不得收議,大臣之議如此,上裁,何如?判付啓,依大臣議爲之爲良如敎。
禁府啓目粘連,向前朴和文亦,身爲寢郞,龍虎內汰落之處,微少之時,不卽枚報,以致浩大之境,事極可駭。所當論勘,而同罪他囚,纔因赦令,皆蒙放釋之典,今不可罪同而罰異是白乎矣,自下不敢擅便,上裁,何如?判付啓,所犯不輕,與前放陵官,更令該府,勘處爲良如敎。
禁府啓目,向前罪人宋國仁亦,前後訊杖,亦旣屢度,左右盤覈,不啻嚴密是白乎矣,只稱冤痛,無意輸款,賦性之冥頑,情狀之凶慝,萬萬痛惋是白如乎,今番段置,除尋常各別嚴訊,箇箇考察,一一究詰是白乎矣,其所抵賴,與前一般,證左之吻合而謂之孟浪,情節之綻露而稱以冤抑,觀其凶計,專在於忍杖不服,抵死牢諱故耳。其矣之多少供招,不過前言之掇拾,終無新語之直吐,雖加盤問,一向頑拒者,旣稱冤痛之後,反爲含口,屢加刑訊,如擊木石,如此凶獰頑慝之類,實所創覩,臣等猥叨掌獄之任,此等凶囚,連加鉤詰,尙未取服,便同循例捧供,伈泄過了,獄體之壞損,誠不勝惶懍是白如乎,待拷限如法嚴訊,期於輸款,何如?判付啓,今此囚供,東問而西答,如許凶頑,前無而後罕,盤問之諸端,卽皆是證左之實,而頑拒之如前,無乃是獄老之奸乎?更爲嚴刑究問,期於取服爲良如敎。
行左承旨沈象奎疏曰,伏以臣與新除授行都承旨李冕膺,有翁壻應避之嫌,相避之法,在下當遞,玆敢援例陳章。伏乞照例遞改,俾存公格,千萬幸甚。臣無任云云。踏啓字。
丁卯三月二十日辰時,上御熙政堂。大臣·備局堂上引見,入格儒生同爲入侍時,右承旨李文會,假注書尹日逵,事變假注書趙奎昇,記注官崔鳳和,記事官鄭觀綏,左議政李時秀,行上護軍金思穆,行兵曹判書韓晩裕,吏曹判書李始源,開城留守洪義謨,戶曹判書徐榮輔,行大護軍金羲淳·趙得永,戶曹參判沈象奎,校理任俊常,以次進伏訖。上命大臣進前,時秀曰,日氣近則和暖,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,若何?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,橘貝地黃湯進御之後,諸節果有差勝之效乎?上曰,姑無顯效,而此亦非時日間責效之劑矣。仍敎曰,大臣就座,而入格儒生入侍也。儒生幼學李海應,生員任壽益,進士金蘭淳,縣監李厚典等,以次進伏。上命承旨,問其姓名及年紀後,卽爲命退,而敎曰,領賞外儒生,則直爲出送,承旨出楹外頒賞也。頒賞畢,上敎曰,大臣進前,次對爲之。時秀奏曰,沿邊海溢之後,各道道臣及宣傳官狀啓畢到,而被災雖有淺深,當春窮民之失所失業,極爲矜惻,令廟堂,其顧恤之道講究,後日次對稟處事,命下矣。近以諸道海溢事,聖念憧憧,渙發如傷之綸,布諭被災之民,猶慮登聞之欠詳,災形之未悉,分遣宣傳官,遍行摘奸渰沒之民,頹壓之戶,加施恤典,竝免還布,德意懇摯,厖澤洋溢。今此申飭廟堂,講究顧恤之命,尤仰憂勤諄複之聖意,臣謹與諸宰,多般商確,思所以對揚萬一,而凡其已施之典,俱係拔例之恩,誠無容更煩措劃。第取道守臣及宣傳官狀本,反覆詳閱,則垌堰潰決,民食國計之所關,及時修築,不容少緩,邑各董飭,民自出力,旣皆完築,而其中若有事役甚鉅,佃戶力綿,將有失時之慮者,自本道,量其役丁之容入,以傍近邑民夫,從便使用,俾得趁速完役,湖西道啓中,被沈田畓,以結數報來者,其數夥然,而地形之高低不同,水害之淺深各殊,除非最陷久渟之處,則宜無成鹵全棄之理,道啓臚列,想是泛論其汎溢之延袤而已。然而其中當年廢種之地,則待秋成,另加覈審,逐一給災,無或有冤徵之弊,鹽場被傷,修改不難,船隻致破,數爻亦些,無煩令飭,自當繕完,而其或有目下事勢,萬無徵稅者,則摘奸區別,特許免稅之意,分付。第念朝家軫恤之政,雖若是勤摯,而擧行之際,一或疎漏,則虛實易致相蒙,惠澤將不下究,措之有方,施之得宜,其責專在於道守臣,此意一體分付,俾各惕念,何如?上曰,所陳俱合區處之道,依此動念擧行事,分付各該道守臣,可也。出擧條時秀曰,公忠道儒生生員兪益柱等上疏批旨內,有令廟堂稟處之命矣。取見其疏本,則備陳文烈公趙憲,文敬公金集道德事功之實,仍請亟擧文廟從祀之典矣。兩先正道學節義,實爲士林所宗仰,凡在尊禮之道,豈有異辭,而聖廡從享,事體至重,有非如臣後生末學所敢妄議,更加鄭重難愼,以待公議,何如?上曰,依爲之。出擧條時秀曰,卽見統制使李溏,慶尙左水使李用逵狀啓,則以爲密陽·蔚山·梁山·機張·慶州·巨濟·南村等邑鎭松田失火,而松田失火守令勿罷,有新頒事目,論罪一款,請令廟堂,稟處矣。諸處封山之連續失火,誠極驚怪,被燒株數,雖不夥然,若能謹愼於未燒之前,撲滅於始燒之際,則豈有如是延及之理乎?監官及山直輩,各別嚴繩,以懲日後,而松田失火守令,勿爲論罪,旣有事目,竝置之,何如?上曰,依爲之。出擧條時秀曰,卽見黃海監司李好敏報備局辭緣,則以爲本營營穀實數,不過二千石,以其耗條,計其應下,不可但以不足論,若不及今矯捄,則將有收拾不得之慮,本道所在均廳·常平兩穀留庫條中,折米限七千石,加分取耗,移付營穀,則庶可爲目下紓急之道,爲辭矣。該營事勢,誠有不可不矯捄者,而七千石則太過,本道諸邑留庫中均廳所管折米三千石,加分取耗事,分付,何如?上曰,依爲之。出擧條時秀曰,冬至兼謝恩使行回便齎來咨文中,有使臣賜食事,以前頭使行奉表稱謝之意,撰出咨文,正書安寶後,定禁軍騎撥下送于灣府,使之傳給鳳城將處,以爲傳致北京之地,何如?上曰,依爲之。出擧條時秀曰,此全羅監司李肇源狀啓也。枚擧法聖僉使李文協,興陽縣監李㬖,順天府使宋祥濂牒呈,以爲法聖鎭,昨今兩年,纔經賙賑,今番海溢,全面沈墊,民間形勢,擧皆遑遑,拯劣米太,此際督納,則畢竟渙散,勢所必至,待秋收捧,興陽·順天兩邑,拯劣分徵米太船主格軍,流亡身死,俱無指徵,身死免徵,旣是法典,揆以事情,合有參量,竝請令廟堂,稟處矣。拯劣收捧,法意有重,而今番海溢諸處,旣施拔例之政,法聖鎭拯米太,特許待秋成收捧,至於興陽·順天兩邑,拯劣米太,當初不爲督徵,任其遷延,卽守令之罪也。今至年久之後,乃以身死勿徵,竝許蠲減,則日後之弊,所關非細,且年條雖久,亦豈有一竝死亡之理哉?此則嚴飭該邑,使之從速上納事,分付,何如?上曰,依爲之。出擧條時秀曰,此京畿監司金履度狀啓也。枚擧交河郡守金相任牒呈,以爲該郡吏逋各穀,二千七石零,始於戊午,雖有如干所捧,耗上加耗,至於三千餘石,壬戌以後,連加督捧,收殺無期。故査刮吏屬之沾漑,捐出官廩之餘剩,補逋雖爲千餘石,每年所出,不過當年充耗,而元穀則自如,減耗一款,雖不當擬議,限以七八年,計數分捧,則實有矯捄之效爲辭矣。本郡,以如斗殘邑,逋穀之多,至過數千,若令一時督捧,則徵隣徵族之際,害必及民,道啓必有料量,依所請,限七年分捧事,分付,何如?上曰,依爲之。出擧條時秀曰,此廣州留守李義弼狀啓也。以爲本城淸涼山,乃是山城主山,而山神位牌,權奉於陋處,祈雨祭時,出奉壇上行祭,事甚不敬,依三都例,營建祠宇,奉安神位,春秋祭享,自禮曹擇日受香設行事,請令廟堂,稟處矣。嶽瀆之祀,各有定處,歲降香祝,事體尤別,今不可創設無於古之山神祠宇,置之,何如?上曰,依爲之。出擧條時秀曰,此慶尙監司尹光顔狀啓也。枚擧靈山縣監徐有永牒呈,以爲本縣倉庫火燒根因,嚴覈取招,則始出於民家夕炊之火,終至倉庫延燒之境,而庫中時留各穀,爲一千八百七十石內,燼餘爲一千二百二十一石,被燒爲六百四十八石。故燼餘穀,則依例分給,使之待秋除耗捧上,被燒穀,則出火根因,別無可疑。今若徵捧於數箇監色,則必將侵及隣族,民又受害,論其事勢,合有免徵之道,請令廟堂,稟旨,分付矣。失火根因,旣無可疑,燼穀蕩減,亦多已例,燼餘穀,則依狀請除耗分給,燒燼穀六百四十八石,特許蕩減事,分付,何如?上曰,依爲之。出擧條仍下敎曰,今日臺諫,何不入來也?諸臺皆以武所試官,昨日復命,則夜來未知有何故,而敢爲違牌乎。近來紀綱解弛,致有如此之事,大臣所見,以爲,何如?時秀曰,兩司之次對進參,卽所以糾正登筵諸臣之失也。近日行公諸臺之無諱不參,固已寒心而今日次對,昨日自試所復命之諸臺,又復違牌,事體所在,誠極未安。兩司行公違牌諸臺,竝罷職,何如?上曰,罷職,反爲適中其願,其委折,令政院,問啓以入,可也。出擧條仍命大臣就座,敎于晩裕曰,卿則若未監煎,出去監煎後入來,可也。晩裕曰,俄者已爲監煎矣。仍進御橘貝地黃湯後,下敎曰,諸宰有事,陳之也。榮輔曰,湖西道臣,海溢後狀聞時,被災田畓,只言其石數落,而見其報備局成冊,則竝與結數而列錄矣。鹹水所過,驟見似若可棄,而其實大有不然,凡海邊新堰之土,卽每日潮汐之地,而不過數年,皆能耕食,則今此鹹溢,暫時之災,豈有一一荒棄之理乎?成冊之報以結數,雖未知其緣何委折,而各邑,若或錯認以當災,則虛實相蒙之弊,將不可勝言,道臣須悉此意,申飭列邑,除非萬不得已,無或擧論於今秋報災事,出擧條嚴飭,何如?上曰,依爲之。出擧條榮輔曰,溫陵碑印本,今將粧簇以入,而考見前例,則貞陵碑本,則合奉一樻以入,元陵碑本,則前後面,各奉樻子以入矣。今亦依貞陵例擧行,此後則依此定式施行,何如?上曰,依爲之。出擧條又命大臣進前敎曰,沈魯崇爲父訟冤事,自吏曹回啓,而其結辭中,以生前罪名,死後追律,混同說去,其生前罪名,曾在先朝,未知以何事被罪,而大臣果能詳知乎。時秀曰,事在久遠,且臣未及見回啓原本,故未能詳知矣。上命下回啓于時秀而敎曰,生前罪名與死後追削,條件各異,宜不可混稱,卿其覽此後,詳細陳之也。時秀覽畢奏曰,其罪名與追律之各異者,誠如聖敎,該曹回啓之竝擧,似是不合矣。上曰,然則回啓事體,與他自別,雖尋常回啓,宜加詳審,況此事關忠逆,則書之者雖容易,而當之者,不亦難乎?吏判事,極爲非矣。又敎于始源曰,卿何不詳審,而有此混稱之失乎?始源曰,事在甲辰年間,以其久遠之故,臣未及詳知而然矣。上曰,久遠之事,尤豈可不爲詳審乎?此後他回啓,則更勿如是也。命大臣就座後,命玉堂奏事,俊常曰,臣無可達之事矣。上命大臣及次對諸臣先退。仍敎曰,當有政命,吏判則勿爲出去,可也。傳曰,政官牌招開政,嘉順宮進服加味六君子湯,依前方五貼製入事。出榻敎又命退,承史諸臣,竝以次退出。
丁卯三月二十日午時,上御誠正閣。諸承旨持公事入侍時,左副承旨李文會,右副承旨任厚常,假注書李容愚·尹日逵,記注官崔鳳和,記事官鄭觀綏,檢校直閣洪奭周,以次進伏訖。上曰,有何公事乎?文會曰,臣兵房,而無公事矣。厚常曰,臣戶房代房,而有公忠監司趙德潤田稅米太裝發事,狀啓矣。上命文會讀奏訖。命書判付。仍命退,諸臣以次退出。
上在昌德宮。停常參·經筵。
洪羲臣啓曰,藥房提調持湯劑來待矣。傳曰,封入。
洪羲臣啓曰,明日常參·經筵,取稟。傳曰,停。
任厚常啓曰,來二十五日,朝參日次,而國忌齋戒相値,頉稟之意,敢啓。傳曰,知道。
任厚常啓曰,行大司憲李直輔,持平鄭進明在外,執義柳台佐,持平柳試所進,掌令申溆·尹在陽受由,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李堯憲曰,諸承旨持公事,入侍。
以平安監司李勉兢狀啓,祥原郡民家失火事,傳于李堯憲曰,聞甚矜惻,元恤典外,別加顧恤,廟堂,分付。
以江原監司金履喬狀啓,高城郡民家失火事,傳于李堯憲曰,聞甚矜惻,元恤典外,別加顧恤,使之卽爲奠接事,廟堂,分付。
以京畿監司金履度狀啓,右議政徐龍輔祿俸不爲領受事,傳于李堯憲曰,更爲輸送事,回諭。
宋知濂啓曰,獻納趙晉和,旣入闕中,不出姑停望,直爲出去,事甚未安。推考,何如?傳曰,允。
洪羲臣,以弘文館言啓曰,校理姜浚欽,旣有只推之命,卽爲牌招察任,何如?傳曰,允。
以校理姜浚欽牌不進,罷職傳旨,傳于洪羲臣曰,只推。
任厚常,以兵曹言啓曰,今三月十七日,武臣堂上祿試射追行事,草記蒙允矣。今二十二日設行,而試官望,備擬以入之意,敢啓。傳曰,知道。
任厚常,以兵曹言啓曰,宣傳官柳和源,身病猝重,時月之內,萬無供職之望,呈狀乞遞,實病旣如此,則不可强令察任,改差,何如?傳曰,允。
任厚常,以義禁府言啓曰,時囚罪人朴和文議處公事判付內,所犯不輕,與前放陵官,更令該府勘處事,命下矣。前放陵官辛景愈·徐有敎·任弘常·趙煐·李遠揆·兪漢敏·朴榮壽等,今方待命,竝拿囚。洪家九,下去公忠道西原地云,依例發遣府羅將拿來,而辛景愈·徐有敎·任弘常·趙煐·李遠揆·兪漢敏·朴榮壽·朴和文等傳旨內,今此沙汰之頉旣在龍虎切近之地,且積少成大,有非一二年之故,則微少之時,初不修補,浩大之後,始爲報來,萬萬疎忽。罪取考律文,則大明律不應爲條,有曰凡不應得爲而爲之,事理重者杖八十,大典通編推斷條,有曰犯私罪,杖八十奪告身三等,犯枉法受贓外,笞杖竝收贖矣。辛景愈·徐有敎·任弘常·趙煐·李遠揆·兪漢敏·朴榮壽·朴和文等,各杖八十收贖,奪告身三等,放送之意,敢啓。傳曰,前後陵官之竝命勘律,雖出於爲所重之意,公罪則公罪也,竝以公罪,勘放。
任厚常,以義禁府言啓曰,辛景愈·徐有敎·任弘常·趙煐·李遠揆·兪漢敏·朴榮壽·朴和文等,各杖八十收贖,奪告身三等照律草記,批旨內,前後陵官之竝命勘律,雖出於爲所重之意,公罪則公罪也。竝以公罪勘放事,命下矣。辛景愈·徐有敎·任弘常·趙煐·李遠揆·兪漢敏·朴榮壽·朴和文等,杖八十,竝以公罪收贖,放送之意,敢啓。傳曰,知道。
禁府啓目,泰陵前參奉趙泰永原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前朴景隣·李晉贊·金大福·韓信謩·成快碩等亦,身爲屛門把守,不善防禁,咫尺駕前,有此擊錚之夥多,俱極可駭,竝只以此照律,何如?判付啓,依允。
吏曹啓目粘連,觀此義禁府覆啓,則前奉事沈魯崇之爲父頌冤,情固可矜,其所臚陳,不爲無據是白乎矣,生時罪名,死後追律,具載於前後疏啓,只以爵秩之追削,有此臣曹之稟處是白乎乃,似此重案,非該曹所敢擅便,議于大臣處之,何如?判付啓,依允。
禁府啓目,泰陵前直長李道在原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前趙泰永亦,汰落處補築之役,旣以啓稟知委,則謂以功役之浩大,報使張皇,多不擇發,揆以事體,誠極駭然,以此照律,何如?判付啓,依允。又照目粘連,六曹大路屛門把守禁衛營騎士朴景隣·李晉贊,惠政橋把守騎士金大福,把子橋把守哨官韓信謩·成快碩矣本府議啓內,身爲屛門把守,不善防禁,咫尺駕前,有此擊錚之夥多,俱極可駭。竝只以此照律罪,各杖一百收贖,告身盡行追奪,竝只私罪奉敎,依允爲旀,奪告身段除遣,勘放爲良如敎。又啓目粘連,平安道放未放修啓冊子中,本府所管定配罪人仍秩乙良,竝只依啓聞施行爲白遣,稟秩李鎭嵩段,道啓置之稟秩是白乎矣,當初編配,旣因特敎,臣府不敢擅便,上裁爲白乎旀,他餘罪人等,令刑曹稟處,何如?判付啓,依允爲旀,李鎭嵩,置之仍秩爲良如敎。又啓目粘連,黃海道放未放修啓冊子中,本府所管定配罪人稟秩李應會·柳命源·李濰等段,徒配之遇赦卽放,雖在法典是白乎乃,當初所坐,俱非輕歇,臣府不敢擅便,上裁爲白乎旀,他餘罪人等,令刑曹稟處,何如?判付啓,依允爲旀,李應會·柳命源段,分揀放送爲旀,李濰段,置之仍秩爲良如敎。
禁府啓目,向前罪人宋國仁亦,謹依判付內辭意發問,嚴刑究問是乎,則其所抵賴,與前一般,少無驚惕首實之意是白如乎,反覆究詰,意已竭而言無窮,呑吐隱諱,情愈頑而計益凶,不道前供之變幻,初無一語之屈服,箇箇嚴訊,則只稱至冤,節節窮詰,則輒曰暧昧,其所抵死不服之狀,比前尤甚。雖欲以口舌鉤詰,而其勢漸艱,雖欲以刑杖訊覈,而其頑益甚,獄體之壞損,因此凶囚之頑拒,而無復餘地,思之至此,尤極痛惋是白如乎,凡治獄之道,每患證參之不明,而此則證參昭著,吻合者多,而直以頑慝忍杖之故,尙今容置假息,殆若玩愒悠泛者然。此莫非臣等愚迷溺職,惶懍之極,靡所容措,爲今之道,別無他策。且待拷限,連加嚴刑,期於取服,何如?判付啓,觀此供辭,一一發明,頑拒抵賴,萬萬凶獰,若待拷限,期於取服,則反爲獄老之生奸,亦爲獄體之受損,更加各別嚴刑,期於斯速得情,應問各人,亦自捕廳更爲除尋常究詰,以爲速出究竟之地事,一體分付捕廳爲良如敎。
丁卯三月二十一日辰時,上御誠正閣。諸承旨持公事入侍時,行左承旨李堯憲,行右承旨洪羲臣,右副承旨任厚常,同副承旨宋知濂,假注書李容愚·尹日逵,記事官李若洙·鄭觀綏,檢校直閣洪奭周,以次進伏訖。上曰,有何公事乎?堯憲曰,臣戶房,而無公事矣。羲臣曰,臣禮房,而有平安監司李勉兢雨澤農形狀啓矣。厚常曰,臣兵房代房,而有平安監司李勉兢回榜老人李興元上送事,狀啓矣。知濂曰,臣工房,而無公事矣。上命堯憲,讀奏諸房公事訖。敎曰,判付出去書之,可也。進服橘貝地黃湯,自明日停止事。出榻敎仍命退,諸臣以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪羲臣啓曰,明日再明日,英陵忌辰祭齋戒正日,二十五日二十六日,明陵忌辰祭齋戒正日相値,視事頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安。除在外·受由·試所進去外,呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲臣啓曰,新除授工曹參判吳泰賢除拜後,過三日不爲出肅,依定式,推考警責,仍卽牌招察任,何如?傳曰,允。
李堯憲啓曰,左副承旨李文會,今日不爲仕進,卽爲牌招,何如?傳曰,允。
傳于李堯憲曰,諸承旨持公事,入侍。
有政。吏批,判書李始源進,參判閔耆顯進,參議李存秀在外,行右承旨洪羲臣進。以趙直永爲正言,金用默爲典籍,尹錫永爲穆陵別檢,李鍾稷爲參奉,洪允復爲鳳山郡守,趙在昇爲嘉山郡守,承文副正字單崔漢翼,崔光祐爲孝昌墓守衛官,成鼎鎭·安策爲分承旨。
兵批,行判書韓晩裕進,參判權常愼入直,參議金明淳未肅拜,參知權行彦病,右副承旨任厚常進。以沈基泰爲副摠管,金箕象爲分副摠管,趙興鎭爲僉知,徐翼淳爲宣傳官,金魯巖爲忠翊將,金福淳爲景福將,金魯甲爲訓鍊僉正,黃協基爲都摠都事,沈公俊爲分都摠都事,李永老爲文兼,吳準常爲宣傳官,同知單孫昌軫,僉知三單成夏鎭·成龍源·嚴思勖,上護軍金健瑞,護軍申啓文,副護軍權煥,副司果鄭文始。
任厚常啓曰,今日政新除授臺諫,一體牌招,何如?傳曰,允。
以徐永輔爲分假注書。
徐永輔在外,代以沈能憲爲分假注書。
以左副承旨李文會牌不進罷職傳旨,傳于李堯憲曰,只推。
以獻納趙晉和,正言趙直永,持平柳牌不進罷職傳旨,傳于任厚常曰,只推。
以全羅監司李肇源狀啓,任實縣民家失火事,傳于李堯憲曰,聞甚矜惻,元恤典外,別加顧恤,使之卽爲奠接事,廟堂,分付。
以黃海監司李好敏狀啓,遂安郡民家失火事,傳于李堯憲曰,聞甚矜惻,元恤典外,別加顧恤事,廟堂,分付。
禮曹,來五月初六日景慕宮夏享大祭親祭取稟單子奉敎,恭依。
任厚常啓曰,司諫呂東植,旣入闕中,不爲傳啓,直爲出去,事甚未安。推考,何如?傳曰,允。
洪羲臣,以弘文館言啓曰,校理姜浚欽,旣有只推之命,卽爲牌招察任,何如?傳曰,允。
以校理姜浚欽牌不進罷職傳旨,傳于任厚常曰,只推。
洪羲臣,以祔廟都監都提調意啓曰,祔廟時班次圖一本,依例圖寫以入之意,敢啓。傳曰,知道。
洪羲臣,以禮曹言啓曰,康陵改修,設都監擧行事,前已啓下矣。改修都監都提調·提調·郞廳,依甲子年例,令該曹,差出擧行,何如?傳曰,允。
吏曹口傳政事,以李時秀爲康陵改修都監都提調,提調二單徐榮輔·曺允大,郞廳單金思羲。
洪羲臣,以禮曹言啓曰,康陵改修吉日,以來四月初十日,已爲推擇,啓下矣。先告事由祭,依前例前期四日,以同月初六日曉頭設行,告安祭,事畢後,隨時設行事,知委,何如?傳曰,允。
洪羲臣,以禮曹言啓曰,平壤武烈祠祭,例以三八月中丁日設行,而今年八月中丁,在十八日,與崇陵忌辰祭相値,謹依英廟朝壬辰年受敎,以三丁日磨鍊以入之意,敢啓。傳曰,知道。
洪羲臣,以禮曹言啓曰,卽接廣州幼學曺潤海所志,則以爲同姓五寸姪光協,嫡妾俱無子,以其同姓十四寸兄光東第二子榮臣,欲爲立後,諸族相議,衆論歸一,而光東夫妻,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵稟定式,而門長曺潤海所訴旣如此,依定式,曺光東第二子榮臣,立爲曺光協之後,何如?傳曰,允。
任厚常,以都摠府言啓曰,副摠管吳載重,以禁衛中軍軍兵等,中日試放事,南別營晝仕出去之意,敢啓。傳曰,知道。
李堯憲,以戶曹言啓曰,臣榮輔,與正郞金思羲,工曹判書南公轍,佐郞李漢德,依定式,進詣於義本宮奉審,則姑無頉處之意,敢啓。傳曰,知道。
任厚常,以義禁府言啓曰,時囚罪人朴景隣·李晉贊·金大福·韓信謩·成快碩等,各杖一百收贖,告身盡行追奪,照律公事,判付內,依允爲旀,奪告身除遣,勘放事,命下矣。朴景隣·李晉贊·金大福·韓信謩·成快碩,除奪告身,各杖一百收贖,放送之意,敢啓。傳曰,知道。
任厚常,以義禁府言啓曰,黃海道放未放回啓,判付內,依允。稟秩李應會·柳命源,分揀放送,李濰置之仍秩事,命下矣。平山府徒配罪人李應會·柳命源,竝分揀放送,李濰置之仍秩事,分付該道臣之意,敢啓。傳曰,知道。
禁府啓目,向前罪人宋國仁亦,眞贓則幾盡發露,而抵賴則愈往愈甚是白如乎,各人證招,謂之孟浪,前後供辭,輒稱冤痛,今日之招,不過昨招之捃摭,而一向呑吐,昨日之供,亦是前供之掇拾,而專事隱諱,反覆究詰,各別究問是白乎矣,發明之言,全沒依據,獰頑之性,無意輸款,如此忍杖牢拒,頑悍獰慝之凶囚,前所罕覩是白如乎,受刑多矣,嚴囚久矣。凶計漸長,奸謀益甚,二字冤痛之外,緘口不言,屢加刑訊,頑然不動,殆若木石然,誠恐邦憲,由渠而不嚴,獄體,由渠而壞了,思之至此,萬萬痛惋是白如乎,此等凶譎之漢,有難以常例鉤詰,連加嚴刑,期於得情,何如?判付啓,依允。
副修撰宋翼淵疏曰,伏以日吉辰良,祗謁仙寢,聖慕克伸,鑾蹕穩旋,臣民慶幸,曷有其極?仍伏念臣,不過庸愚一書生耳。晩竊科第,旋參瀛選,識短辭拙,初不近似於橫經之列,而昨冬恩除,未效一日之責,尋常負愧,以榮爲懼,不意日者,又叨是職,驚惶震惕,罔知攸措。蓋臣之愚其於任職居官,無論大小閑劇,固無一半分稱塞之望,而至於論思啓沃之任,黼黻皇猷之責,尤非可擬,雖欲磨礪朽鈍,決知其必不能矣。秪緣行幸在邇,義重陪班,章皇出肅,少伸奔走之忱,而因仍蹲冒,斷無其望。伏乞聖慈,察臣無似之實,遞臣匪據之職,以安私分,以重朝體焉。臣旣不以見職自居,則更安有希恩干澤之念,而迫於情理?不得不仰籲於孝理之下,惟聖明垂憐焉。臣之老母,年今六十九矣。居常食貧,素抱貞疾,已自四十以後,便成癃疾之老,榮衛銷鑠,風眩轉甚,肢體浮脹之漸,咳痰交滯之症,無日無之,氣息綿綴,若不保朝夕,而菽水之供,藥餌之奉,亦不得以誠,爲子之心,安得不焦灼而憂遑乎?臣姿本冗愚,旣未耕田而代祿,莫效負米而恭職,西山之暉已迫,南陔之養沒策,此臣所以夙宵彷徨,心焉如割者也。投章乞養,古有其制,故近日僚員之入瀛錄者,多有陳情獲願,而如臣譾劣,旣不猶人,則何敢視若應行,隨人輒效乎?然而婦女之情,所艶慕者,華轎也,所冀望者,榮養也。每見臣母病伏昏眩之狀,而怵畏義分,當爲不爲,則生未免不孝之歸,死將爲難瞑之恨,故不遑他顧,玆敢冒瀆於崇嚴之下。伏願聖慈,諒臣之懇,憐臣之情,特命選部,畀臣一小縣,使臣之母,得遂便養之願,則臣母餘年,惟聖主賜也。臣本無寸長,百里之任,非曰能之,而徒以情地之悶迫,冀蒙仁天之矜察,極知僭越,無所逃罪。臣無任云云。省疏具悉。疏辭,下該曹,稟處。
丁卯三月二十二日辰時,上御誠正閣。諸承旨持公事入侍時,行左承旨李堯憲,行右承旨洪羲臣,右副承旨任厚常,同副承旨宋知濂,假注書李容愚·尹日逵,記注官安以鼎,記事官鄭觀綏,待敎朴綺壽,以次進伏訖。上曰,公事,直爲入之也。綺壽曰,校書館雨漏處,當爲修改矣。令戶曹,闕內各處修改時,同日擧行似好,故敢此仰達矣。上曰,依此爲之,可也。仍命退,諸臣以次退出。
上在昌德宮。停常參·經筵。
任厚常啓曰,行大司憲李直輔,持平鄭進明在外,執義柳台佐,掌令申溆·尹在陽,持平柳呈辭,監察茶時之意,敢啓。傳曰,知道。
李堯憲啓曰,左副承旨李文會,今日不爲仕進,卽爲牌招,何如?傳曰,允。
沈能憲有頉,代以閔秉勳爲分假注書。
以左副承旨李文會牌不進,罷職傳旨,傳于李堯憲曰,只推。
傳于李堯憲曰,藥房提調,入侍。
李堯憲啓曰,藥房提調持湯劑,來待矣。傳曰,封入。
洪羲臣,以禮曹言啓曰,今此丁卯式年文科會試,試官當爲磨鍊,而二品以上,與堂下無故可擬之人,乏少,依近例,以堂上官,通瀜擬入,何如?傳曰,允。
洪羲臣啓曰,今此式年文科會試,試官金履永·李相璜牌不進,竝更爲牌招,參試官徐長輔·洪大浩在外,無以備員受點,令該曹,更爲擬入,何如?傳曰,允。牌招人,更爲牌招。
以文科會試試官金魯敬牌不進,罷職傳旨,傳于洪羲臣曰,只推。
以文科會試參試官洪時溥牌不進,罷職傳旨,傳于洪羲臣曰,只推。
任厚常啓曰,司諫呂東植,旣入闕中,不出姑停望,直爲出去,事甚未安。推考,何如?傳曰,允。
任厚常,以都摠府言啓曰,今三月二十五日親臨誓戒時,侍衛寶劍,當爲備員,而副摠管沈基泰在外,洪羲恒未肅拜,都摠管金羲淳·金啓洛,副摠管申鴻周·鄭晩錫,俱有身病,無以備員。令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以吳載紹·鄭東觀爲都摠管,吳泰賢·金銑·李鎭復·李普漢爲副摠管,副摠管單鄭東觀。
任厚常,以都摠府言啓曰,副摠管吳載重,以禁衛中軍,本營諸將官射會監試事,南別營晝仕出去之意,敢啓。傳曰,知道。
任厚常,以備邊司言啓曰,卽見咸鏡監司李晩秀報本司辭緣,則枚擧安邊府使南履翼,咸興判官兪漢寔,定平府使李碩遠,端川府使金錫衡,鍾城府使韓永逵牒呈,以爲交濟穀之都納元定一倉,蓋爲荒年便於漕運之備,而荒年不恒,輸納有式,逐年糶糴,不無掣礙之弊。安邊·咸興,則地方廣遠,而倉在一隅,民弊多端,今以遠社所受,捧入於各其所居之社,捧置別庫,二留一分,如法擧行,如當漕運之時,輸致海倉,則年年遠輸之弊,自可除去。定平則可合設倉之基,旣是濱海之處,依北靑例,從願各設,均齊糶糴,端川之牟,鍾城之租,俱非該邑宜土之穀,依富寧例,端川則麰與麰米,以正粟及田米換作,鍾城則以租換太爲辭矣。交濟穀之都納一倉,爲便轉輸之地,而轉輸,是罕有之事,逐歲糶糴,民弊宜念,姑許分捧,臨時運納,別無大段掣礙之端,土宜各殊,而需用則同,諸道換作之請,率多許施,宜趁分糶之期,俾爲便民之政。咸興·安邊兩邑之各捧於社倉,定平之分設二倉,端川之以麰換粟,麰米換田米,鍾城之以租換太,竝依所請,施行事,分付,何如?傳曰,允。
任厚常,以兵曹言啓曰,來五月初五日,大駕詣景慕宮齋宿,初六日夏享大祭親行時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨爲先廂,禁軍二番隨駕馬軍三哨,騎士三番隨駕,御營廳鄕軍五哨爲後廂,禁衛大將,率鄕軍五哨,騎士三番留陣,可也。
任厚常,以兵曹言啓曰,因江華府居私奴一先,爲其上典金元默削科擊錚事,刑曹回啓,判付內,事或似然,令本府稟處事命下,而本府覆啓內,其曾祖錫采,二去甲子式年,始爲入籍於本府,連式入籍,于今六十四年之久,乙丑年都試,以片箭沒技,直赴於同年庭試,而越薦之際,因其薦主之誤書居住,混入於削科中者,不無抑菀之情,而事係科體,不敢擅便,恭俟處分事狀啓,纔已,啓下矣。當初削科,旣非渠罪,守臣論啓,亦已蒙允,原榜目中改付標,紅牌依例成給,何如?傳曰,允。
吏曹啓目粘連,觀此弘文館副修撰宋翼淵上疏,則以爲臣之老母,年今六十九矣。居常食貧,素抱貞疾,已自四十以後,便成癃疾之老,榮衛銷鑠,風眩轉甚,肢體浮脹之漸,咳痰交滯之症,無日無之,而菽水之供,藥餌之奉,亦不得以誠,爲子之心,安得不焦灼而憂遑乎?臣姿本冗愚,旣未耕田而代祿,莫效負米而供職,西山之暉已近,南垓之養沒策,此臣所以夙宵彷徨,心焉如割者也。伏願聖慈,諒臣之懇,憐臣之情,特命選部,畀臣一小縣,使臣之母,得遂便養之願亦爲白有臥乎所,宋翼淵之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
丁卯三月二十三日辰時,上御誠正閣。藥房提調入侍時,藥房提調韓晩裕,行左承旨李堯憲,假注書李容愚,記注官安以鼎,記事官鄭觀綏,待敎朴綺壽,以次進伏,醫官吳千根·趙宗協,進伏楹外訖。晩裕曰,日氣不調,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。仍命醫官入診,千根等以次進前,診候訖。千根曰,脈候左右三部調匀,而似有滑數之意,無或有微感耶?上曰,宗協陳之。宗協曰,脈候左右三部,一向調勻,而但有數意,似是感候矣。上曰,自數日前,微有感意,而別無形現之症,亦不大段矣。千根曰,無或有滯症乎?上曰,別無滯症,脈中果無滯意耶?千根曰,脈候頗有滑意,似是痰滯矣。晩裕曰,地黃湯之停止,無或以感候而然耶?上曰,非緣感氣而停止矣。宗協曰,脈候左部則稍大,右部則常有痰滯之意矣。今亦有痰候之微見,而大抵脈候,似高一分矣。晩裕曰,旣有感候,則湯劑不可不趁,卽議定矣。上曰,諸節則別無異於常時者。且無形現之症,不必議藥矣。宗協曰,診察之際,似有微熱之意矣。上曰,手掌,亦多微溫之時矣。千根曰,非但有感候,略有滯氣,以數貼藥議定,似好矣。上曰,然則出而議定,而湯劑茶飮間,限二貼議入,可也。仍敎曰,此不過一時微感,藥房,不必口啓矣。堯憲曰,分承旨,自前有臨時仕進之例矣。今亦何以爲之乎?上曰,依此爲之,可也。仍命書榻敎曰,進御加減正氣散,自今日一貼式,限二貼煎入。仍命退,晩裕·千根·宗協,先爲退出,諸臣亦以次退出。
上在昌德宮。停常參·經筵。
洪羲臣啓曰,藥房提調持湯劑,來待矣。傳曰,封入。
任厚常啓曰,行大司憲李直輔,持平鄭進明在外,執義柳台佐試所進,掌令申溆·尹在陽傳旨未下,持平柳呈辭,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
李堯憲啓曰,左副承旨李文會,今日不爲仕進,卽爲牌招,何如?傳曰,允。
傳于李堯憲曰,在院承旨,入侍。
以文科會試監試官朴宗正·申溆·尹在陽·洪冕燮牌不進,罷職傳旨,傳于任厚常曰,只推。
傳于李堯憲曰,留院公事,入之。
傳于李文會曰,回榜老人,入侍。
傳于李文會曰,出宮門路,以協陽門爲之。
以全羅監司李肇源狀啓,井邑縣民家失火事,傳于李堯憲曰,聞甚矜惻,元恤典外,別加顧恤事,廟堂,分付。
以江原監司金履喬狀啓,通川等邑民家失火事,傳于李堯憲曰,許多民戶之失火,聞甚矜惻,原恤典外,別加顧恤,無至失所棲遑事,廟堂措辭,區劃,分付。
吏曹,通政李興元年八十,今加嘉善,回榜人,依定式加資事,承傳。
洪羲臣,以弘文館言啓曰,本館下番闕直,事甚未安。修撰金啓溫·朴宗琦,副修撰趙鎭順,竝卽牌招,以爲推移入直之地,何如?傳曰,允。
以修撰朴宗琦牌不進,罷職傳旨,傳于洪羲臣曰,只推。
洪羲臣,以改修都監都提調意啓曰,本都監事目,別單書入之意,敢啓。傳曰,知道。
洪羲臣,以改修都監都提調意啓曰,今此陵上改修時,事當略用新土,一遵癸卯·甲子已例,而問于日官,則取土之方,甲·庚方爲吉,改修時先始之方,則北方爲吉云。依此擧行之意,敢啓。傳曰,知道。
洪羲臣,以改修都監都提調意啓曰,在前各陵寢改修時,例造假隧道閣,而癸卯年元陵改修時,依下敎,以油遮日排設,甲子年健陵改修時,一遵癸卯例擧行矣。今番亦依此例排設乎?敢稟。傳曰,依此擧行。
洪羲臣,以改修都監都提調意啓曰,取考甲子年健陵改修都監儀軌,則負土莎草假家,造作於紅箭門內丁字閣近處矣。今亦依此擧行乎?敢稟。傳曰,依此擧行。
洪羲臣,以改修都監都提調意啓曰,在前陵役,例用煙軍,而癸卯·甲子,竝令給價使用矣。今亦依此例擧行之意,敢啓。傳曰,知道。
洪羲臣,以改修都監都提調意啓曰,康陵陵上改修時,前因禮堂所奏,積城縣監丁遇泰,別看役差下矣。前中軍金永勉,別看役差下,使之眼同擧行,何如?傳曰,允。
洪羲臣,以改修都監都提調意啓曰,在前陵役,都監善放砲手,例爲待令矣。當此工匠役夫露宿之時,不可無防患之道,令三軍門,砲手各五名,依例排日輪回定送,何如?傳曰,允。
洪羲臣,以改修都監都提調意啓曰,取考謄錄,則在前陵上修改時,都提調·提調,始役後畢役前,除辭朝,輪回往來監董矣。今番亦依此例擧行,何如?傳曰,允。
洪羲臣,以吏曹言啓曰,今此宗廟夏享大祭兼行祔太廟親祭時,祭官中時無職名人員,令該曹,口傳付軍職,何如?傳曰,允。
兵曹口傳政事,副司果徐能輔·鄭取善·洪命周·金敎根·朴大圭·李德鉉·李沆·李箕淵·黃明漢·金益耟·兪鉉章。
李文會,以兵曹言啓曰,去乙丑年本曹前參判崔獻重上疏批旨內,有令兵曹判堂,稟處之命矣。取見其疏本,則經宿動駕還宮時,宮門以初嚴後開門,該房入稟後,院吏私通,除標信開門,自是已例,而深夜金門,循例放鑰,終涉未安。一依行幸時都城門例,請出慈旨開門事,預自兵曹,門單啓下爲辭矣。其所疏論,儘合愼重,依疏請施行,何如?傳曰,允。
洪羲臣,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成尹久東未肅拜,直講權烒,今此文科會試,縫官進去,典籍金益鉉,英陵忌辰祭,典祀官兼大祝進去,時無入直之員,以他郞官,姑爲代直,何如?傳曰,允。
李文會,以訓鍊都監言啓曰,今三月二十五日三更四點,明政殿階上親臨,宗廟夏享大祭兼行祔太廟祭誓戒時,因兵曹節目,出番軍二百名除出,把摠韓啓豐,哨官李基秀率領,挾輦侍衛,廣智營軍四十名,哨官楊從弘,軍餉色軍十五名,北營標下軍三十五名,入直千摠申大坤率領,弘化門外北路,排立作門,雜人一切嚴禁,事畢後,出番軍解送,入直軍,各還直所,而竝待標信擧行之意,敢啓。傳曰,知道。
大司諫朴宗正,掌令申溆·尹在陽啓曰,臣等於日昨賓對,妄犯違傲之罪,致勤問啓之命,五內遁爽,惟金木是俟,不自意聖度包容,郵罰不加,繼降調理行公之諭,臣等轉罪爲榮,惶汗浹背,豈敢復懷逡巡之念?荐陷逋慢之科,而第伏見大僚筵奏,則伊日違牌諸臺,竝請罷職,職在董率,言出糾正,臣等豈不受以爲謝,而若以臺閣處義言之,凡係被論請勘之人,更無抗顔蹲冒之規,分義雖重於趨走,廉防大關於去就,臣等焉敢放倒,重貽淸朝臺閣之羞哉?由限已過,試牌相値,晩付來避,所失尤大,以此情踪,何可一刻晏然於臺次乎?請命遞斥臣等之職。答曰,勿辭。亦勿退待。
正言洪冕燮啓曰,臣之風采魯莽,言議巽軟,淸朝耳目之任,萬無堪承之望,而因緣事會,雖不得不冒沒出肅,自來情地之惶蹙,已暴於日前問啓之下,而第向筵大僚請罷之奏,尤爲臣難安之一端,以此情踪,其何敢一刻晏然於臺次乎?請命遞斥臣職。答曰,勿辭,亦勿退待。
李文會啓曰,大司諫朴宗正,正言洪冕燮,掌令申溆·尹在陽避嫌,承批之後,不出姑停望,直爲出去,事甚未安。推考,何如?傳曰,允。
丁卯三月二十四日辰時,上御誠正閣。在院承旨入侍時,行左承旨李堯憲,行右承旨洪羲臣,右副承旨任厚常,同副承旨宋知濂,假注書李容愚·尹日逵,記注官崔鳳和,記事官鄭觀綏,待敎朴綺壽,以次進伏訖。上命羲臣·厚常·知濂,讀奏公事訖。命入之。敎曰,受誓戒,在今夜乎?堯憲曰,然矣。仍奏曰,聖體愆和,下情不勝悶迫,昨日雖伏承藥房勿爲口啓之命,而湯劑封入之後,尙不得入診,臣等,尤切焦鬱。且伏聞大臣,方欲以短箚,有所仰請者矣。故敢此仰達矣。上曰,今日則稍勝,而設有一時微感,今夜誓戒,所重自別,豈可不親臨乎?仍命書傳敎曰,受誓戒處所,以明政殿爲之。仍命退,諸臣以次退出。
丁卯三月二十四日午時,上御熙政堂。回榜老人入侍時,左副承旨李文會,記事官趙鐘永,記注官崔鳳和,記事官鄭觀綏,以次進伏。回榜老人李興元,入就階下訖。文會曰,回榜老人宣醞,今番則當擧行乎?上曰,其前則何不宣醞乎?文會曰,禫祀前,故不得擧行矣。上曰,前此回榜老人入侍,在於禫祀後,而不爲宣醞,何也?文會未及仰對,上敎觀綏曰,頃日入侍時,下番,亦見之乎?其時何不宣醞耶?觀綏曰,其時回榜老人,不爲留待,而卽有入侍之命,故自下擧行,未及趁時,而致此云矣。上敎文會曰,使卽行禮,仍爲宣醞,可也。文會承命出楹外擧行,引儀唱一坐再至行禮,仍卽宣醞訖,上命興元陞殿入侍,興元進伏,奏職姓名。上曰,年今幾歲乎?興元曰,八十七歲矣。上曰,有子孫乎?興元曰,有子一人,有孫二人,皆及第,而一家及第者,爲四人矣。上敎文會曰,薦是何薦云耶?文會顧興元曰,薦是何薦乎?興元曰,在鄕故未參於薦矣。上曰,僉知則何以得爲乎?興元曰,年八十之後,以老職得爲僉知矣。上命興元先退,興元退出,擧行引儀等退出。上命書傳敎曰,屢次展謁,今番又展謁,元陵陵官陞六,守僕以下,考例施賞,他陵陵官,上弦弓一張,賜給,守僕考例施賞。仍命退,承史以次退出。
上在昌德宮。停常參·經筵。
上詣明政殿。受誓戒還內後,內閣·政院·玉堂·藥房口傳問安。答曰,知道。
藥房提調韓晩裕,行左承旨李堯憲啓曰,親臨誓戒,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,行大司憲李直輔,持平鄭進明在外,執義柳台佐試所進,掌令申溆·尹在陽,持平柳呈辭,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于洪羲臣曰,禮房承旨馳詣明陵,奉審摘奸,局內諸陵,一體奉審以來。
以慶尙監司尹光顔狀啓,密陽府民家失火事,傳于李堯憲曰,聞甚矜惻,元恤典外,別加顧恤事,廟堂,分付。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
宋知濂,以吏曹言啓曰,新除授德山縣推考敬差官趙台榮呈狀內,矣身親病,多年沈痼之中,又添輪症,食飮全却,氣息凜綴,今方左右扶將,勢無暫時離捨之望云。其親病旣如是沈重,則有難强令往赴,今姑改差,何如?傳曰,允。
宋知濂,以禮曹言啓曰,溫陵表石豎立以來,四月初十日午時,已爲推擇,啓下矣。臣曹及戶曹堂上郞廳,依例前一日進去監董之意,知委,何如?傳曰,允。
李文會,以御營廳言啓曰,今三月二十五日三更四點,明政殿階上親臨誓戒時,依兵曹節目,東營·集春營入直軍,當於弘化門外南路排立矣。集春營軍之宮墻外四更巡邏,無以擧行,出番鄕軍三十名,添入集春營,使之行巡之意,敢啓。傳曰,知道。
李文會,以御營廳言啓曰,本廳千摠趙㞳,職務相妨,呈單祈遞,改差,何如?傳曰,允。
吏曹啓目粘連,遣郞官議于大臣,則左議政李時秀以爲,觀此沈魯崇原情,則備陳其父討龜賊之始末,其所獲罪,專由於此云。今當龜賊罪惡畢露,聲討方嚴之時,稱冤之言旣如此,宜施伸復之典,而事係特恩,伏惟上裁云。鰲恩君李敬一以爲,沈樂洙之懲討德·億·龜·榮輩,畢竟至於追削,俱載於疏啓,而其子訟冤之辭,明有可據之端。今當龜柱罪惡彰著之後,宜有伸復之擧,而事係恩典,臣不敢質言,伏惟上裁云。右議政徐龍輔,領府事金載瓚,判府事韓用龜,俱爲在外,不得收議,而大臣之議如此,上裁,何如?判付啓,其子訟冤,明有可據之端,大臣受議,亦宜伸雪之擧,依施爲良如敎。
丁卯三月二十五日辰時,上御誠正閣。藥房入診入侍時,提調韓晩裕,行左承旨李堯憲,記事官趙鐘永,記注官崔鳳和,記事官鄭觀綏,檢校待敎朴宗薰,以次進伏。醫官金光顯·卞觀海·李惟鑑·吳仁豐·吳千根·秦東秀·趙宗協·李彦厚·鄭重周,以次就伏楹外訖。晩裕曰,朝氣甚冷,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。稍間,上曰,今日醫官等,何爲入來乎?晩裕曰,藥房啓辭,以率醫官入診仰請,故入來矣。仍奏曰,醫官等旣已入來,使之診候,何如?上曰,置之。提調及承史·閣臣先退,殿宮湯劑,議定以入,可也。王大妃殿進御加味六君子湯五貼製入事。出榻敎惠慶宮供上洗眼湯,自明日停止事。出榻敎提調及承史·閣臣,以次退出,醫官等追後,以次退出。
丁卯三月二十五日亥時,上詣明政殿。親臨誓戒入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官盧,記事官鄭觀綏,檢校直閣沈象奎·洪奭周,檢校待敎朴宗薰,待敎朴綺壽,以次序立訖。時至,左通禮跪啓外辦,上具遠遊冠·絳紗袍,乘輿以出,藥房提調韓晩裕進前奏曰,入夜微有風氣,聖體,若何?上曰,一樣矣。左右通禮前導,由協陽門·建陽門·銅龍門·集禮門·明政門,至降輿所。左通禮跪啓請執圭,堯憲跪進圭,上執圭。左右通禮導上至版位南向立,典儀曰,四拜,贊儀唱鞠躬四拜興平身,諸祭官及宗親·文武百官,鞠躬四拜興平身。讀誓文官李始源,刑曹判書韓用鐸,升自東階,就讀誓文位西向立。始源讀誓文訖,始源·用鐸降復位,典儀曰,四拜,贊儀唱鞠躬四拜興平身,諸祭官及宗親·文武百官,鞠躬四拜興平身。左通禮跪啓禮畢,啓請還內,仍啓請釋圭,上釋圭,堯憲跪受圭。左通禮啓請乘輿,左右通禮前導,由明政門·集禮門·銅龍門·建陽門·協陽門還內,諸臣以次退出。
上在昌德宮。停常參·經筵。
李堯憲啓曰,明日常參·經筵,取稟。傳曰,停。
李文會啓曰,行大司憲李直輔,持平鄭進明在外,執義柳台佐試所進,掌令申溆·尹在陽,持平柳呈辭,監察茶時之意,敢啓。傳曰,知道。
李堯憲啓曰,行右承旨洪羲臣,今日不爲仕進,卽爲牌招,何如?傳曰,允。
傳于李堯憲曰,在院承旨,入侍。
任厚常啓曰,獻納趙晉和,旣入闕中,不出姑停望,直爲出去,事甚未安。推考,何如?傳曰,允。
李堯憲,以禮曹言啓曰,來四月初十日式年文科殿試節目,當爲磨鍊,而凡於殿試,親臨與命官,前期稟旨後擧行,曾有定式矣。今番則何以爲之,而處所以何處擧行乎?敢稟。傳曰,以親臨磨鍊,處所以春塘臺擧行。
李文會,以訓鍊都監言啓曰,因康陵改修都監草記,本局善放砲手五名定送,各別防護,而與禁衛營·御營廳砲手,依例排日,輪回擧行之意,敢啓。傳曰,知道。
李文會,以禁衛營言啓曰,因康陵改修都監草記,本營善放砲手五名定送,各別防護,而與訓鍊都監·御營廳砲手,依例排日,輪回擧行之意,敢啓。傳曰,知道。
李文會,以御營廳言啓曰,因康陵改修都監草記,本廳善放砲手五名定送,各別防護,而與訓鍊都監·禁衛營砲手,依例排日,輪回擧行之意,敢啓。傳曰,知道。
李文會,以禁衛營言啓曰,來四月當十三番後部後司屬慶尙左道五哨軍兵逢點實數六百三十七名,已爲點閱整齊,來四月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李文會,以御營廳言啓曰,本廳來四月五月兩朔應立前部左司屬慶尙左道五哨軍兵五百十七名,今已逢點整齊矣。四月初一日,與舊番前司軍兵,替代立番後,舊軍放送之意,敢啓。傳曰,知道。
李文會,以禁衛營言啓曰,來六月當一番前部前司屬慶尙左道五哨軍兵,來五月二十五日,京中逢點,依例準二朔立番之意,本道監兵使處,預爲知委,何如?傳曰,允。
李文會,以御營廳言啓曰,來六月七月兩朔應立前部中司屬慶尙左道五哨軍兵,五月二十五日,京中逢點,六月初一日,與左司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
李文會,以御營廳言啓曰,本廳中軍李潤謙,身病甚重,勢難察任,改差,何如?傳曰,允。
李文會,以濬川司言啓曰,濬川自今日始役之意,敢啓。傳曰,知道。
李堯憲,以賑恤廳言啓曰,西部藥田契任掌徐聖台,今月二十六日,本洞路傍,得二歲遺棄男兒,洞里居良女金召史,欲爲收養,孔德里契任掌鄭得大,今月二十六日,本洞路傍,得二歲遺棄男兒,同里居良女李召史,欲爲收養,貧不自食,皆願受料,告于本府,自該部同日牒呈,故依節目,竝爲給料,使之乳養之意,敢啓。傳曰,知道。
丁卯三月二十六日辰時,上御誠正閣。在院承旨入侍時,行左承旨李堯憲,左副承旨李文會,右副承旨任厚常,同副承旨宋知濂,記事官趙鐘永,假注書尹臣逵,記注官崔鳳和,記事官鄭觀綏,檢校待敎朴宗薰,以次進伏訖。上命分讀公事,堯憲讀奏京畿監司金履度永平縣反庫事啓本及公忠監司趙德潤瑞山等郡反庫事啓本。文會讀奏咸鏡監司李晩秀還上成冊上送事狀啓及備邊司請江原道海溢郡縣,自備穀劃給事啓本。厚常讀奏刑曹啓目,贊儀任岳周勘律事及公忠監司趙德潤狀啓赦文齎來事訖。上曰,啓本置之。正書朝報讀奏也。知濂讀奏至徐龍輔不得獻議事,讀以左議政。上曰,右議政之右字,誤書以左字乎?知濂曰,然矣。上曰,大臣職名,何不詳審也?出去改之,可矣。仍命諸公事竝入之,命退,諸臣以次退出。
上在昌德宮。停常參·經筵。
洪羲臣啓曰,明日,祔太廟三度習儀,二十九日,光陵忌辰祭齋戒,三十日,孝安殿朔祭兼行預告祭,告動駕祭親祭齋戒,來初一日,宗廟夏享大祭兼行祔太廟祭親祭齋戒,初二日,陳賀相値,視事頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
洪羲臣啓曰,來初一日,輪對日次,而宗廟夏享大祭兼行祔太廟祭親祭齋戒相値,頉稟之意,敢啓。傳曰,知道。
李文會啓曰,御營廳將官來言,今日本廳軍兵,日次私習云矣。敢啓。傳曰,知道。
傳于李堯憲曰,諸承旨持公事,入侍。
洪羲臣啓曰,來初二日宗廟夏享兼行祔太廟親祭祭文及親臨陳賀頒敎文,當爲製進,藝文提學曺允大,待明朝牌招,何如?傳曰,允。
任厚常啓曰,行大司憲李直輔,持平鄭進明在外,執義柳台佐,掌令申溆·尹在陽,持平柳牌不進,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮,執義柳台佐,掌令申溆·尹在陽,持平柳牌不進,罷職傳旨,傳于任厚常曰,只推。
傳于李文會曰,坐直承旨,入侍。
以咸鏡監司李晩秀狀啓,永興府民家失火,倉穀燒燼,不能檢飭之該府使吳淵常罪狀,令攸司稟處事,傳于李堯憲曰,千餘石數百戶,俱爲燒燼,極爲驚惻,令廟堂,依朔洲·嘉山例,區劃以啓,元恤典外,別加顧護事,分付。
以統制使李溏狀啓,熊川縣戰船失火,人物燒渰事,傳于李堯憲曰,軍卒之因火渰死,俱極矜惻,卿其別給恤典,身還蕩減,未拯屍身,亦卽搜拯事,回諭。
兵曹,以趙爲御營中軍。
洪羲臣,以弘文館言啓曰,本館上番副校理金啓河,下番修撰朴宗琦,以祔太廟祭官,今日再度習儀時,晝仕出去之意,敢啓。傳曰,知道。
洪羲臣,以改修都監都提調意啓曰,在前陵役,告由祭·告安祭,祭官兼差擧行,祭物亦爲同時陪往,而今此康陵改修之役,甚爲浩大,畢役遲速,旣未預度,告安祭祭物,多日留奉,已極未安,祭官之許久滯待,亦多其弊,兩祭獻官及諸執事,竝以監董堂郞差出。只典祀官兼大祝及監察,各以二員差出,而告安祭典祀官·監察,則留待都監知委畢役,臨時陪進祭物行事,恐涉便當,以此分付,何如?傳曰,允。
李文會,以備邊司言啓曰,卽見公忠監司趙德潤報本司辭緣,則以爲本道海溢邑中,牙山·稷山·平澤·天安·新昌·德山·沔川等七邑,被災尤甚,家舍漂頹,田畓沈墊,凡係生涯之資,無不蕩析,群情遑急,擧懷渙散,本營昨年條自備租七百石及各營·邑·驛·鎭自備穀七百四十四石,特許劃給,俾得以接濟之地,而若有餘數,則從實會錄爲辭矣。設賑之外,元無穀物區劃之例,而觀此道臣所報,沿海遑急之民情,可以推知,不可只循常例,營邑自備,事體差輕,昨年條該營自備租五百石,各營·邑·驛·鎭自備穀五百石合一千石,特許劃給,使之着意賙救,俾無一民失所,以示朝家靡不用極之意,何如?傳曰,允。
李文會,以兵曹言啓曰,同知中樞府事李以栻,五衛將朴聖洙,俱爲在外,上來無期,宣傳官吳文常,五衛將金獻祚,身病猝重,無望供職,呈狀乞遞,竝改差,何如?傳曰,允。
李文會,以兵曹言啓曰,本曹入直佐郞李希祖,明日肄儀,當爲進參,而他郞廳,俱有公故,一員在外未肅拜,一員未差,替直無人,在外未肅拜佐郞徐俊輔,今姑改差,與正郞未差之代,令該曹,以在京無故人口傳差出,以爲替直之地,何如?傳曰,未差之代,卽爲差出。
吏曹口傳政事,以權傛爲兵曹正郞。
李文會,以兵曹言啓曰,來四月初十日丁卯式年武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所則以何處擧行乎?敢稟。傳曰,以文科處所,爲之。
李文會,以訓鍊都監言啓曰,今三月二十八日貞純王后祔太廟三度習儀時,因兵曹節目,挾神輦軍四十名,把摠鄭魯誠,哨官尹豐烈率領侍衛,前後廂軍二百名,把摠南志彧,哨官宋履慶,李潤俊率領,結陣作門,雜人一切嚴禁,事畢後,除標信罷陣之意,敢稟。傳曰,知道。
李文會,以禁衛營言啓曰,本營中軍吳載重,身病猝重,勢難察任,今姑改差,何如?傳曰,允。
丁卯三月二十七日辰時,上御誠正閣。諸承旨持公事入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官安以鼎,記事官鄭觀綏,檢校待敎朴宗薰,以次進伏訖。堯憲曰,臣戶房,而無公事矣。羲臣曰,臣禮房,而無公事矣。文會曰,臣兵房,有公忠監司趙德潤水操設行事,狀啓矣。厚常曰,臣刑房,而無公事矣。知濂曰,臣工房,而無公事矣。上命文會,讀奏訓鍊都監草記一本後,命公事與正書朝報,竝入之。仍命退,諸臣以次退出。
丁卯三月二十七日申時,上御誠正閣。坐直承旨與入直閣臣,同爲入侍時,左副承旨李文會,假注書尹日逵,記注官安以鼎,記事官鄭觀綏,檢校待敎朴宗薰,以次進伏訖。上命文會,讀奏公事訖。上曰,上番,誰也?以鼎起復對曰,小臣安以鼎矣。上曰,方帶何官乎?以鼎曰,待罪禮曹正郞矣。上曰,今日,何承旨坐直乎?文會曰,小臣與右承旨坐直矣。上曰,武科殿試處所,亦以春塘臺爲之乎?文會曰,已承下敎矣。上曰,親臨殿試侍衛節目,兵曹如已磨鍊,則注書出去,持入也。賤臣承命趨出,還入奏曰,姑未及修整云矣。上曰,謄錄冊年久可考者,命兵曹入之也。仍命賤臣曰,爾其出去,侍衛節目,催促書入也。賤臣承命持入,上命文會讀奏訖,命入之。上曰,贈領相安葬,在何日乎?宗薰曰,聞是四月十一日矣。上曰,然則初十日殿座,果無所礙乎?宗薰曰,葬日異於祭日,則初十日殿座,似無不可矣。上命退,諸臣以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安。除在外,肄儀進去外·未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李堯憲啓曰,臣堯憲,祔太廟親祭肄儀時進去,下直之意,敢啓。傳曰,知道。
洪羲臣啓曰,臣羲臣·文會,今日祔太廟三度習儀進去,下直之意,敢啓。傳曰,知道。
傳于任厚常曰,諸承旨持公事,入侍。
任厚常啓曰,明日泰陵告由祭傳香,承旨當爲齋宿,而行右承旨洪羲臣,以祔廟三度習儀,下直進去矣。所當牌招,而拘於廳規,不得請牌,何以爲之?敢稟。傳曰,牌招。
任厚常啓曰,行大司憲李直輔在外,執義柳台佐,掌令申溆·尹在陽,持平柳肄儀進,鄭進明未署經,監察茶時之意,敢啓。傳曰,知道。
以大司諫朴宗正牌不進,罷職傳旨,傳于任厚常曰,只推。
以京畿監司金履度狀啓,右議政徐龍輔祿捧不爲領受事,傳于宋知濂曰,更爲輸送事,回諭。
兵曹,以金爔爲禁衛中軍。
洪羲臣,以奎章閣言啓曰,御考恩賜帖文,過科後收來爻周事,曾有先朝定式矣。今番式年東堂文科會試時,先朝御考恩賜儒生給一分幼學尹昇運未參榜,所受帖文,自成均館收來,故依例爻周,直赴給分案,修正以入之意,敢啓。傳曰,知道。
任厚常,以都摠府言啓曰,今日入直內三廳武兼禁軍及軍兵等,當爲中日習射,而祔太廟三度習儀相値,不得爲之之意,敢啓。傳曰,知道。
洪羲臣,以弘文館言啓曰,本館上番副校理金啓河,下番修撰朴宗琦,以祔太廟祭官,今日三度習儀時,晝仕出去之意,敢啓。傳曰,知道。
宋知濂,以戶曹言啓曰,時御所內各司,依定式,發遣本曹正郞金思羲,與兵曹參知權行彦,佐郞李希祖,東所衛將方禹疇,西所衛將成夏鎭,南所衛將洪禹祚,北所衛將孫昌軫,眼同看審後,有頉處,別單書入,而修改則擇日擧行,何如?傳曰,允。
宋知濂,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式,發遣本曹郞廳奉審,則文昭殿碑閣,瓦子間間脫落,雨漏一處,樑上塗灰,間間剝落,北壁間間剝落。蠶壇碑閣,樑上塗灰,間間脫落,雨漏一處,西邊紅箭門破傷。追慕洞碑閣,樑上塗灰,間間剝落,瓦子間間脫落,墻垣瓦子,間間脫落。流霞亭,大廳雨漏二處,墻垣瓦子,間間脫落,萬懷堂,雨漏二處,淨業院碑閣,雨漏一處,分付各該司,使之卽速修改之意,敢啓。傳曰,知道。
任厚常,以備邊司言啓曰,因咸鏡監司李晩秀狀啓,永興府民家失火,倉穀燒燼事,傳曰,千餘石數百戶,俱爲燒燼,極爲驚惻,令廟堂,依朔州·嘉山例,區劃以啓,元恤典外,別加顧恤事,下敎矣。取考本司謄錄,則乙丑五月,朔州府失火,公廨倉庫及民家二百餘戶被燒,特命別施恤典,挾戶亦依元戶例題給,燻燒穀物,區別減分,公廨營建物力助給矣。今此永興府被燒之戶,雖差少於朔州,而方農失所,民情之可矜,不在於多少,謹依下敎,元恤典外,量宜加給,而道啓,旣以竝施挾戶爲辭,別恤典,亦依元恤典例,挾戶一體擧行。許斫材木,量助工役,使之不日奠接,倉舍與衙舍有異,改建之需,不當自朝家區劃,被燒穀物中,亦必有半燻全燒之分,一一精實區別,其中差可爲粥飯之用者,依改色例,除耗分給,失火根因,別加査覈,苟無可疑之端,全燒穀物,竝許蕩減後,數爻條例登聞事,分付,何如?傳曰,允。
任厚常,以義禁府言啓曰,咸鏡監司李晩秀狀啓內,永興府使吳淵常罪狀,令攸司稟處事,啓下矣。吳淵常,以兼營將守令,時在任所,依例發遣府書吏,差兼官後拿來,何如?傳曰,罪名分揀。
任厚常,以義禁府言啓曰,統制使李溏狀啓內,熊川縣監李益懋,爲先罷黜,其罪狀,令攸司稟處事,啓下矣。李益懋,時在任所云。依例發遣府書吏,交代後拿來,何如?傳曰,允。
兵曹,來四月初十日丁卯式年武科親臨殿試時,元榜人規矩,鐵箭三矢八十步一矢,貫革五矢一百三十步一巡一中,柳葉箭五矢一百二十步一巡一中,鳥銃三柄一巡一中,鞭芻一次二中,講書粗以上取一技。
兵曹,來四月初十日丁卯式年武科親臨殿試時,直赴殿試人規矩,鐵箭三矢八十步一矢,貫革五矢一百三十步一巡一中,柳葉箭五矢一百二十步一巡一中,鳥銃三柄一巡一中,鞭芻一次二中,講書粗以上取一技。
丁卯三月二十八日午時,上御誠正閣。諸承旨持公事入侍時,右副承旨任厚常,同副承旨宋知濂,假注書尹日逵,記事官李若洙·鄭觀綏,檢校待敎朴宗薰,以次進伏訖。厚常曰,臣刑房,而無公事矣。知濂曰,臣吏房代房,而有禮曹參議閔命爀三度呈辭矣。上命入之。敎曰,習儀肄儀進去承旨,何時當入來乎?厚常曰,旣下直出去,牌招而後,可以入來矣。上曰,牌招,可也。知濂曰,禮房承旨,明日當爲傳香,筵退後,將入請牌啓辭,而其他承旨,竝爲牌招乎?上曰,只爲牌招禮房,與同副承旨,今日坐直也。仍敎曰,宣傳官望筒,以解事而可爲久任者,各別擇差,而如其人也,則雖有罪名,勿拘擬望之意,分付兵曹,而承傳宣傳官出窠後,代望,隨卽書入,永爲定式之意,亦爲分付該廳也。知濂曰,宣傳官有闕之代,分付該曹,使之口傳差出乎?上曰,此非急事,後日政,使之差代,可也。敎曰,承旨奏對之際,誤奏國忌,從重推考。又敎曰,分承旨,今日皆仕進乎?厚常曰,皆仕進,而方出去習儀矣。上曰,閣臣直自肄儀所入來乎?宗薰曰,然矣。上問肄儀節次之詳略後,敎曰,祔太廟祭報府,後日登筵時,持入,可也。命退,諸臣以次退出。
上在昌德宮。停常參·經筵。
傳于李堯憲曰,在院承旨,入侍。
傳于洪羲臣曰,頒敎文中,赦句添入。
洪羲臣啓曰,頒敎文中,赦句添入事,命下矣。某罪以下,宥之乎?敢稟。傳曰,雜犯死罪以下,竝宥。
洪羲臣啓曰,頒敎中赦句添入事,命下矣。藝文提學曺允大,卽爲牌招,使之添入,何如?傳曰,允。
傳于洪羲臣曰,發遣吏郞,諸執事淸齋與否,摘奸以來。
洪羲臣,以吏曹言啓曰,因全羅監司李肇源狀啓,井邑縣監朴參源,以省掃事,受由上京,今爲三朔,見今裝稅課農,俱係急務,此時瘝曠,誠爲可悶,令該曹催促下送事,啓下矣。以卽爲下去之意催促,則謂以身病添劇,還任無路云。雖未知其病勢之如何,而狀請催促之下,無意下去,揆以事體,誠甚未安,罷黜,何如?傳曰,允。
李文會,以兵曹言啓曰,宗廟夏享大祭親行時,本曹堂上一員,當爲導駕,而參判權常愼守宮受點,參議金明淳在外未肅拜,參知權行彦侍衛進,無以備員,未肅拜參議金明淳,令政院,稟旨變通,仍令該曹,以在京無故人,口傳差出,何如?傳曰,允。許遞。
吏曹口傳政事,以金魯敬爲兵曹參議,金文淳爲分內醫提調。
吏曹口傳政事,兵曹參議單權行彦,參知單金魯敬。
洪羲臣,以祔廟都監都提調意啓曰,今此祔廟時,孝安殿移用諸具,皆於當日移設,則不無窘速之慮,就其中滿頂骨平床覆巾·褥席等,明日令都監郞廳,前期受出,陪進,何如?傳曰,允。
任厚常,以義禁府言啓曰,來初一日貞純王后神輦詣宗廟時,淸道考喧都事,當爲分差,而無以推移,假都事四員,令該曹,口傳差出,以爲分排之地,何如?傳曰,允。
李文會,以訓鍊都監言啓曰,今此丁卯式年武科殿試時,本局軍兵及武藝廳中直赴應試應頉之類,別單書入之意,敢啓。傳曰,知道。
李文會,以禁衛營言啓曰,今此式年武科殿試時,本營軍兵中直赴應試人,別單書入之意,敢啓。傳曰,知道。
李文會,以御營廳言啓曰,今此式年武科殿試時,本廳將校中直赴應試人,依定式別單書入之意,敢啓。傳曰,知道。
李文會,以摠戎廳言啓曰,今此丁卯式年武科殿試時,本廳所屬南陽·長湍別驍士直赴應試人,別單書入之意,敢啓。傳曰,知道。
李文會,以御營廳言啓曰,本廳騎士將李亨樣,身病甚重,勢難察任,改差,何如?傳曰,允。
慶尙道幼學李光理·李東鳴·都必中·李東恒·鄭涑·李宗權·姜秉淳·姜周成·宋國秉·李肇運·盧錫龍·李在秀·李養浩·朴升煥·李乘運·許植·洪健休·鄭光權·尹愼·李道煥·李周燮·李正煥·鄭·李周學·沈履亮·禹崑河·洪羲啚·權喆·權奕·宋日秉·鄭源東·鄭源·鄭浣·鄭惟藩·鄭㶅·鄭混·鄭瀅·鄭光魯·鄭光懋·鄭光林·鄭東旭·李鏐·李鏶·李鍵·李若運·李洛運·李敏運·李芳運·李陽運·李範運·李東奭·李井運·李斗運·李寅運·李東泌·李東賚·李甲運·李東霖·李朝運·李河運·李喜運·李瑞運·李東應·李東敏·李以仁·李廈運·李麟運·李虎運·崔㵓·崔溭·趙復奎·崔濼·郭琳·郭珵·蔡廷秀·郭柱基·蔡廷一·郭利澤·郭柱寅·蔡必家·蔡必達·孫海振·孫泰振·蔡必勳·孫養九·蔡思洪·孫養元·蔡思穆·孫養孝·孫禹錫·楊漸東·孫敏錫·楊龜寶·孫宗錫·楊龜復·朴思炯·楊龜命·朴思敬·朴思郁·朴履坦·朴思彦·朴思默·都克復·都克念·朴思近·朴思點·朴思爀·朴思純·柳養禧·禹章鎭·任義轍·徐彦浩·禹載濟·徐贊復·禹載星·鄭惟漢·朴光夏·禹岡鎭·徐彦俊·徐寬復·鄭潑·鄭東良·朴基元·朴光元·鄭惟完·朴春遇·李奎晟·李奎瞻·朴光正·李稷臣·李達臣·李·崔洵·崔濩·崔澕·崔興玉·趙晟奎·趙良奎·崔興東·崔興中·趙執奎·趙宅奎·崔興岦·崔和鎭·崔鼎鎭·李聃運·李東黯·李升運·李東亨·李謙運·李東燾·李觀運·尹蓍國·李嘉運·李東潤·朴基忠·李東啓·李純中·李東贊·李斗中·李東培·李極中·李東炯·尹榮國·李東爀·金鼎玉·李東馦·尹城國·李翼運·李東大·金萬玉·李心運·李坤培·金宗玉·宋觀東·宋顯東·李尙謙·宋啓洛·宋啓洙·宋啓汴·琴長運·琴廷鯉·李定龜·李永復·李光奎·盧得章·金利運·金利文·金利應·盧敬一·盧尙檀·盧應麟·洪時雨·盧廷燁·崔思望·金潤璧·朴熙喆·南景奭·李海文·申相一·權·白兌說·金儒寶·鄭致默·申思德·趙基重·李庭秀·金致鍵·權行美·徐活·柳洛天·盧章龍·鄭益三·河尙龍·姜周文·姜錫明·李學祿·申孝虎·崔光表·宋錫玉·成激·成啓淸·盧挺龍·尹樺·尹柏·尹東野·金光泂·鄭孝顔·鄭光錫·鄭佑臣·李中默·李尙澤·鄭光顯·文周鳳·文周兌·尹景穆·文景儒·郭基安·郭海翼·金弘濟·郭升泰·郭興輔·崔興璧·朴慶臣·郭堥·郭宗傳·郭思翰·金敬喆·朴善謙·李愊·郭鎭完·朴文國·朴華國·吳道復·林碩亨·林碩揆·姜龍燦·李駿祥·蔣鎭魯·呂思直·呂旭明·呂思敏·呂文聖·姜永淳·呂武聖·姜宅和·金之赫·李坤培·李性培·朴孝臣·李觀吉·孫廷元·李輝春·孫以魯·李·李䅺·朴晦根·申嶷·申屹·孫甲東·朴鼎洛·朴鼎明·安孝述·安仁述·安孝天·安孝肯·孫奎東·安燦重·孫敬民·李輝岳·李仁堅·李曾臣·尹周燦·安耉重·安璞重·成昌祉·徐聖輔·徐東輔·徐綸輔·金器重·金器身·金宗履·崔謙燦·崔時燦·徐光天·朴重采·孫星渭·孫綸九·崔琇·南鳳陽·南鯉陽·李憲敎·李鼎濟·李鼎台·李翊祥·李馹祥·孫聖德·鄭來亨·權珩煥·權燦煥·崔濟復·李奎煥·崔馨復·趙尙洙·趙述性·金慶憲·趙抃然·洪錫道·洪學淵·孫必慶·孫虎慶·趙養洙·趙承洙·趙侃洙·洪錫敷·洪錫祉·權木仁·姜敍欽·孫鎭岳·黃巖老·黃眉老·黃智熙·呂思遇·李重延·權樟·權椲·李鼎會·李鼎暹·李善祥·李鼎晃·金希說·金希鳳·金亮昊·金利用·丁載坤·金希躍·金甲昊·趙述明·趙述文·趙述曾·崔龍羽·崔雲範·崔雲慶·朴世賢·朴世㵯·朴彬秀·金時瑀·金奉久·金龍久·吉履家·吉履炳·金川進·李基發·申鼎文·申鼎周·申鼎武·李宜輔·李宜煥·李昌發·李峻發·金原進·金鴻進·金宗準·鄭夏瀾·鄭夏澗·鄭夏潑·曺有九·曺範九·曺旭·李廷模·李廷楷·安琥重·盧錫麟·盧有中·曺允行·朴民翰·盧國幹·河鑅·盧有龍·李佑良·趙思愚·趙得愚·權必巽·柳孝民·權正範·權正伯·權煋·許鐫·河頌魯·金象九·金龍九·金奴九·金顯奎·宋泰一·宋錫模·宋有文·宋有成·許佖·許儼·林碩奎·尹碩輔·林柱大·林柱碩·李定龜·蔡光奎·李永復·蔡弘俊·李永晉·李宗翼·李師燮·李克坤·李克茂·崔衡重·金明範·崔斗重·金汝采·崔廈重·金東明·崔恒重·金俊敬·金俊謙·崔柱極·金俊鵬·崔柱眞·金亨彬·崔柱宅·金利彬·崔柱河·金俊翼·崔柱老·金俊千·崔柱昱·金達範·崔柱暹·李至年·崔柱潤·朴挺燁·崔柱華·朴弘漢·崔泳·朴弘昇·崔柱七·李希賢·李在培·朴洙燁·李憕·朴最燁·文有慶·朴頤浩·張有榘·朴奎錫·張啓洪·朴海燁·呂宜圭·朴弘晟·呂宜壎·裵萬協·呂翼行·裵哲紹·呂齊燮·裵浣·呂健行·裵泳·都敬德·裵鳳壽·都宇昇·裵萬祉·張漢榘·都宇玹·張鎭榘·都必翼·張安復·都宇鼎·張安榘·都潤德·張敬國·宋廷德·張敬邦·宋廷一·宋能欽·宋能謙·李國鎭·宋之敦·李師鎭·宋應星·李孟鎭·宋應重·權贊圭·宋廷觀·宋應斗·權景美·李升祿·朴重熙·李演祿·愼德徽·李聞運·愼基善·李海運·愼基益·郭基漢·愼舜徽·郭基邦·鄭翼鎭·李喆壽·鄭潤宅·李若海·李象臣·李益世·李衡臣·李敏敬·李衡漸·李衡商·姜趾欽·李寬睦·姜復淳·李元睦·姜世欽·李在顥·都宇燮·李衡河·李在春·都必卓·都必復·都必觀·都必顯·都必興·都賢謨·都坰·都·都冕圭·都晉圭·都·都坤·都喆·都必晟·都必揆·都必郁·都必亳·都格謨·都必來·都必貞·都必洛·都必宗·權五錫·權三錫·姜世美·成正魯·成泰魯·成憲魯·李東彦·李東七·李東吉·李文淳·李東璿·李吉中·李東俊·李楷中·宋學濬·宋履璜·宋心傳·宋日躋·李德樑·李仲樑·李文樑·李鱗樑·李潤馨·金翼元·金哲元·盧泳·盧有璋·盧有濟·柳得霖·柳得仁·金宅溟·李陽彦·許檀·許述·姜馹·鄭榦·具堈·趙彦瞻·安成重·盧一俊·朴榮·鄭師益·姜宇贇·安德文·安宗赫·姜伯顯·鄭彦彬·鄭華彬·鄭樂勳·李厚仁·李克藎·李晩運·李魯運·李甲運·李宗祿·李宗圭·李宗睦·李宗宅·李以睦·李在洛·李亨睦·盧尙駿·盧尙騏·權以謨·盧尙武·洪錫圭·盧璧文·李心協·李宗立·張任燮·李宗根·張彦燮·李宗彬·張漢信·李宗璜·張守義·李家述·李昌運·李宗協·李宜豐·李基運·李恒仁·李會運·李克相·李宗烈·李宗運·李正運·李東卨·李以豐·李以觀·李以升·李南運·李榮運·李以俊·李宜祿·李鏵·李鈒·宋淹·宋洙·宋溟·申宅明·申宅寧·宋沃·宋灝·宋泓·宋國楨·申光孝·宋潑·宋溥·申周㦿·申宅周·金鎰成·金鍊成·申宅重·申宅豐·申福應·金冕儒·金性儒·文以寧·金泰敎·權寗·權袀·權衱·朴正慶·李桂運·成宅魯·趙家仰·趙始昌·趙始健·申光穆·姜履載·姜履坦·姜秉淳·金若昊·姜鳳周·李洛夏·李陽宇·李鏞·李尙運·李尙德·李尙直·李得培·李尙敬·趙興汴·李得運·李光運·李德運·李德和·崔海聞·崔海寬·崔海䎘·崔海翔·崔秉魯·洪羲鼎·洪羲晉·李之華·李恒德·許䃦·許修·崔海受·崔寅宇·崔海容·崔海暹·李時若·崔海暻·李鉉吉·李吉·韓光伋·韓光著·韓光胄·李廷鳳·李完鎭·李東鎭·沈東和·金志欽·生員柳宜漢·柳文龍·郭溟翰·進士李鍾星·金正圭·李錥·洪錫休·李鋗·洪集休·李基祥·權奭·權賚·柳石鳴·柳玉鳴·鄭灝·徐弘復·李鼎五·崔衡鎭·吳應運·李在七·李良乙·洪文豹·安夢伯·成孝天·尹勉欽·吳慶觀·鄭允元·朴潤德·孫有魯·孫秉魯·李鼎基·李鼎儼·李鼎昊·李鼎益·李寬祥·孫星岳·孫星說·崔南復·鄭東弼·李述賢·黃莘老·黃磻老·趙學洙·洪錫疇·權國仁·崔鴻羽·崔鎭華·崔晉行·李家發·申鼎實·權正九·河鎭極·崔演重·崔柱浩·金俊宅·都宇暻·李亨鎭·李能鎭·李岡祿·崔海朝·洪醇浩疏曰,伏以賢者,爲百世之師,而禮當崇報,聖人有一言之褒,則義難泯沒,此臣等之以所嘗奉承於先朝百歲曠感之聖意,而向年疏籲,恩批嵬煥,昔賢之泉塗竝照,今世之瞻聆皆聳,乃敢以未卒於先朝之事,重瀆於殿下之前,雖犯猥越之誅,而不知止也。於戲,儒宗之表揭,斯文之公議也,聖廡之陞躋,國朝之大典也。固非幺麽草莽之賤,所可煩瀆而頻請者,然而我國家,治敎休明,名賢輩出,道學之盛,配周匹宋,故本朝儒臣廡享之規,昉於先正五賢,而五賢之一時竝擧,當日公議,不以爲多。自是以來,列朝之崇儒奬賢,文敎益闡,縫掖之請,俎豆之許,迄至先朝,歷歷可數,最是我宣·仁兩朝之際,菁莪之化育隆盛,君臣之際遇昭瀜,名儒宿德之蔚然輩興,指不勝摟,此非特先正五賢儒風餘韻之不遠而已。時則有若文穆公臣鄭逑,文康公臣張顯光,兩臣之生逢堯·舜,側席之遇,華衮之褒,固不可勝書,而至於沒後哀榮之敎,特以聖人之一言,定爲百世之公案,便如天地之陶匀,日月之照燭耳。猗我仁廟朝賜祭鄭逑文,略曰心潛道腴,超然無慕於外,脚踏實地,卓爾有立乎中,世道否泰之相乘,以一身而自任,節文詳略之有異,輯衆說而折衷。肅廟朝賜祭鄭逑文,略曰內敬外義,左規右準,體用兼該,知行竝進,響紹寒暄,迹承退翁,發揮經禮,牖啓群蒙,望君堯·舜,亦其素蓄。仁廟朝賜祭張顯光文,略曰五百應期,大東偉器,博考典墳,恣意探討,歸而約之,默契精到,天地之大,性命之奧,研窮體認,豁然通曉,眞知實得,不差跬步,靜觀動察,惟意卷舒,優游理窟,與化爲徒。孝廟朝特敎筵臣曰,張顯光德行,世所共知,雖無諡狀,可特贈諡。先朝乙巳親製祭張顯光文,若曰淵源有自,陶山退水,爰曁寒岡,契道同志,氣緯理經,立言垂示,發揮圖書,啓鍵抽祕,濂翁胸次,勉齋心地,粵在仁廟,寤寐儒士,三登經席,格言大議,逮予叨基,曠世興思,曷起宿德?以濟艱否,臣等於此,實仰覩鄭·張二賢,生而有夢卜之契,沒而有朝暮之遇,前聖後聖,終始惓惓,可以誇耀於千載之下耳。逮至辛亥春,七路儒生,陳鄭·張二賢躋享之疏,未及登徹,自上聞有伏閤鄕儒,矜其久滯,申申別諭,以該房遲延之弊,特命史官,捧疏直入,卽下批旨,若曰先正金麟厚·趙憲從祀文廟事,多士屢次疏籲,今於爾等所請,何異於是?其經術行誼,予所欽尙之者,豈後於爾等?然從祀重典,決非容易輕議,臣等擎奉恩言,感激靡措,聖意之特拈金·趙二臣,以示欽尙,於鄭·張二臣,亦無異同,而臣等不敏,不及更籲。未幾,文正公臣金麟厚,因京儒再疏,先蒙允兪,而臣等不祿,遽遭弓劍之慟。於戲,不忘之思,八年弸結,再昨年乙丑,臣等始爲更籲於殿下嗣服之初,而竊以斯文統緖,溯源爲重,五賢之中,如文純公李滉,尤有盛焉。集大成而卓然爲東方夫子,當時及門之士,不爲不多,而至如文忠公臣金誠一,文忠公臣柳成龍,實與鄭逑,同爲親灸,而薰陶益切,張顯光,亦承淵源之正,斯道繼興,四臣之一體尊奉,此非出於臣等之私意,乃是一國之輿議也,又是二百年來先輩之定論也。臣等,敢爲竝請陞廡之擧矣。伊時殿下,使政院,口傳下敎曰,從祀體重,四臣不可一時竝擧,爾等退歸,臣等,竊以爲旣承不可一時竝擧之敎,則無寧以先朝已徹之二臣,更爲陳籲,以追聖批之遣旨耳。至如兩賢臣,純正粹美,踐履造詣,有非臣等淺見所可稱述,旣有列聖朝辭敎,則自下鋪張,固不足有無,而實蹟不可全泯,公言亦多可證,玆敢略擧梗槪,惟聖明,垂察焉。臣等謹按,鄭逑之號寒岡,先正臣文敬公金宏弼之外孫也。髫時手摹夫子像,掛壁日拜,早事文純公李滉,文純亟稱以寒暄餘範。且遊於徵士臣曺植之門,淬礪資益,其所居敬窮理,集義養氣,孝悌通於神明,忠信孚於鄕邦,以至人欲淨盡,天理流行,心法謹嚴,規模廣大,凡宇宙間,許多事物,無不以爲己責,而尤邃於禮學,詳密周劃,周公舊制,煥然復明於東方,宣廟朝,命擢山野之士。文貞公臣金宇顒,薦其學問,八徵始應,入經幄而啓沃,莅州郡制方面,而興學保民,劈畫軍務,無非眞儒事業,及當昏朝,臨海·永昌之獄起,而連上全恩之疏,別宮異處之議發,而力陳諫箚,其引用大舜之語,與文忠公臣李恒福收議,互相表裏,以至於斥絶仁弘,而扶綱常於絶滅之餘,作砥柱於頹波之中矣。其所著述五先生禮說及家禮書附錄補註等書,用之家鄕,用之邦國,無不纖悉,朝家有大禮,則儀曹必來質疑,一世好禮之士,亦皆取則。又嘗有洙泗言仁錄·治亂提要·心經發揮補註附錄·太極圖象·洪範九疇等書題,皆可爲後學指南,故張顯光之祭鄭逑文曰,寒暄的訓,退陶正脈,發揮心經,會通禮說,惟此事業,實祖伊·洛。文正公臣申欽製碑曰,折衷集成,惟退陶爲然,而先生得其單傳。文忠公臣李安訥曰,以鄭康成姓,爲朱仲晦身,朝廷不一日,敎授幾千人,文純公臣朴世采曰,禮學當以寒岡爲最,此則鄭逑之實蹟也。臣等又謹按張顯光之號旅軒,其生也,靈芝産嶽,紫氣降庭,天姿拔萃,兒時見皇極篇,開卷會心,不待師敎,能透奧理,年甫十七八,作宇宙要括帖,天道妙應之原,聖工博約之要,無不昭載。如指諸掌,題其末曰,能做天下第一事業,方爲天下第一人物,及其踐履旣篤,明誠兩至,窮造化情性之妙,體天地事物之理,外而氣象渾厚,內而道德精純,日用動靜,無不泛應而曲當,弱冠被選於學行特異之薦。文忠公臣柳成龍,亦薦之于朝,而皆屢召不起,嘗與門人,論出處之義,有三不可,仕二可恥之說,蓋以學未優·時不可·禮未至,爲三不可,潔身亂倫,假名索價,爲二恥也。及拜郡縣,以敦孝悌·厲廉恥·尊德行,爲先務,其在昏朝,有除輒違,以守貞固之義,及仁祖改玉,以宿德應聘,首除國子司業,蓋國初無是職,而爲師儒特設也。自是寵擢冞隆,契合昭瀜,陳勉益切,忠悃畢露,甲子機軸之奏,丙寅建極之疏,莫非心法精微之蘊,王道平蕩之要,而前後聖批隆重,書紳服膺之敎,宿德大老之褒,昭載國史。丁卯弘立之變,聞張顯光及文元公臣金長生,文莊公臣鄭經世皆登朝,其兵自解而歸,此實如司馬相而遼人戢也。及至丙子之後,深入永陽之立巖,以寓踏海之義,而國倚蓍龜之重,士有山斗之望,甌卜纔擬,樑木遽摧矣。其所著述亦多,性理說·易學圖說·錄疑俟質等篇,備盡妙道精義之蘊,益發前人之所未發,喪制手錄·冠昏儀諸篇,皆是牖世立敎之旨訣耳。若論先輩之公議,則鄭逑嘗答人之問曰,張顯光好學,他日爲吾師者,必此人也。文忠公柳成龍,嘗於亂中始相見,歎曰此人,凝定確固,渾厚沈潛,雖在蒼黃顚沛之中,行止安詳,志不可奪,量不可窺,異日必主盟斯道。文正公臣許穆製碑文曰,博達之學,利物之仁,深厚之德,邃而通,和而敦,嚴而翼,可以權,可以動,可以式。參判臣金應祖誄之曰,極一生主靜持敬工夫,而終至於道明德立,義精仁熟之地,此則張顯光之實蹟也。今此兩賢,俱以先正李滉嫡傳之緖,實爲後學師表之宗,其合於從祀,非臣等一時之私見,兩賢之沒未幾,大同之論旋作,鄭逑躋享之論,首倡於太學儒生宋道昌等,張顯光陞祀之議,又發於許穆等山野遺逸,而伊後衿紳,莫不以竝請兩賢爲辭者,殆近二百年矣。又況先朝之溫批若是鄭重,衮褒若是輝煌,至今昭布於一世耳目,夫以我先朝繼往開來之聖,地負海涵之博,溯論今古名賢碩德之道學源委,金秤玉錘,莫不稱停,則星辰河嶽之遍入秩祀,尤見天地之崇,益·稷·夔·契之皆報社祭,可驗唐虞之美,然則文廟之陞配雖多,不害爲國家於斯爲盛之一助矣。今番我殿下一初之化,以善繼善述之孝,膺作君作師之聖,先朝未遑之擧,似若有待於今辰矣。臣等不避猥越,相率更籲,蓋爲齎奉御批遺旨,而今則文正公臣金麟厚,旣已陞廡矣。揆以先朝欽尙之敎,鄭·張二臣,宜無異同。伏乞聖明,穆然垂覽,淵然深思,特下文穆公臣鄭逑,文康公臣張顯光躋享聖廡之命,以光聖德,以幸斯文,千萬顒祝。臣等無任云云。省疏具悉。疏辭令該曹稟處,爾等退修學業。
丁卯三月二十九日辰時,上御誠正閣。在院承旨入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記事官李若洙·鄭觀綏,檢校待敎朴宗薰,以次進伏訖。上命文會,讀奏祔太廟祭報府,敎曰,堂下執義誰也?文會曰,應敎金相休也。上曰,祭報府還爲出去,待當日入之也。,命諸公事,皆入之。仍命退,諸臣以次退出。
上在昌德宮。停常參·經筵。
巳時,日暈。
藥房提調韓晩裕,行左承旨李堯憲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于洪羲臣曰,禮房承旨馳詣宗廟·永寧殿·景慕宮,奉審摘奸,仍詣受香所,奉審摘奸以來。
李文會啓曰,備邊司郞廳來言,今日賓廳日次,而宗廟夏享大祭親祭齋戒相値,不得來會云矣,敢啓。傳曰,知道。
傳于李堯憲曰,在院承旨,入侍。
傳于洪羲臣曰,發遣吏郞,諸執事淸齋與否,摘奸以來。
傳于洪羲臣曰,祔太廟後,陳賀處所,以明政殿爲之。
傳于李文會曰,出宮門路,以協陽門爲之。
傳于李文會曰,明日出宮內門路,以協陽門爲之。
李堯憲啓曰,明日大駕入齋室後,王大妃殿·惠慶宮·嘉順宮問安,何承旨何去乎?敢稟。傳曰,右副承旨,進去。
以京畿監司金履度狀啓,金浦郡人物渰死事,傳于李堯憲曰,聞甚矜惻,元恤典外,別加顧恤,渰死人,如有生前身還布,蕩減事,廟堂,分付。
洪羲臣,以奎章閣言啓曰,守宮檢校直提學南公轍,待明朝牌招,何如?傳曰,允。
李堯憲,以賑恤廳言啓曰,西部水芹畓契任掌金福伊,今月二十九日,本洞路傍,得二歲遺棄男兒,同里居良女李召史,欲爲收養,倉洞契任掌林愚春,今月二十九日,本洞路傍,得二歲遺棄男兒,同里居私婢惡烈,欲爲收養,貧不自食,皆願受料,告于本部,自該部,同日牒呈,故依節目,竝爲給料,使之乳養之意,敢啓。傳曰,知道。
李文會,以兵曹言啓曰,今三月二十九日立夏,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李文會,以兵曹言啓曰,今三月各廳堂下武臣朔試射,臣曹連因有故,不得爲之之意,敢啓。傳曰,知道。
李文會,以訓鍊都監言啓曰,來四月初二日貞純王后祔太廟時,挾神輦軍四十名,把摠鄭魯誠,哨官尹豐烈率領侍衛,而事畢後,除標信解送之意,敢啓。傳曰,知道。
丁卯三月三十日辰時,上御誠正閣。在院承旨入侍時,行左承旨李堯憲,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官盧,記事官鄭觀綏,檢校直閣洪奭周,以次進伏訖。上命讀奏公事訖,命皆入之。敎曰,日昨筵中,以全羅道擊錚罪人姓名及本事知入之意,下敎矣。罪人果在何郡,其事則未知何故云耶?厚常曰,聞是南平地居姜召史,爲夫鳴冤者,而該道査啓,當非久上來云矣。上曰,査啓到來後,該曹卽爲開座之意,預爲分付,可也。知濂奏曰,俄者,祔廟都監都提調,送言于院中,以爲孝安殿冊寶,臨時奉出,多有窘速之慮,前期奉入于要綵轝,而權安於弘化門內,以爲趁時陪進之地云矣。冊寶奉出時,都監堂郞及各差備官,當出入擧行,弘化西挾門,許令仍留,似好矣。上,可之。文會奏曰,祔謁時刻,與親祭正時相近,故取考己卯年例,則祔謁時刻,爲三更三點,而自上詣版位時,則爲三更一點矣。上曰,祔謁時祗迎後,當入小次,俟行祭正時,而十四室·十五室移還安時祗迎節次,雖無儀註之磨鍊者,而亦當祗迎,以此知之也。仍敎曰,親祭罷後,還宮時鼓吹,陳而不作,待陳賀殿座時爲之,可也。王大妃殿進御加味六君子湯,依前方五貼製入,惠慶宮進服加味異功散,自今日,五貼式,日次製入事。出榻敎命退,諸臣以次退出。
上在宗廟。停常參·經筵。
上詣孝安殿朔祭兼預告祭,告動駕祭,親行,還內後,內閣·政院·玉堂·藥房口傳問安。答曰,知道。
大駕詣太廟入齊室後,王大妃殿·惠慶宮·嘉順宮,遣承旨,朝問安。答曰,知道。
王大妃殿·惠慶宮·嘉順宮,遣承旨,夕問安。答曰,知道。
李文會啓曰,來初五日,朝參日次矣,敢稟。傳曰,停。
李文會啓曰,司僕寺內乘來言,捲簾,取稟。傳曰,捲三面。
任厚常啓曰,臣以王大妃殿·惠慶宮·嘉順宮,問安進去,下直之意,敢啓。傳曰,知道。
李堯憲啓曰,王大妃殿·惠慶宮·嘉順宮,夕問安,何承旨進去乎?敢稟。傳曰,同副承旨,進去。
宋知濂啓曰,臣以王大妃殿·惠慶宮·嘉順宮,夕問安進去,下直之意,敢啓。傳曰,知道。
洪羲臣啓曰,禮貌官來言,百官稟旨就次,傳曰,知道。
傳于任厚常曰,當該不飭之司謁,事過後,令攸司,科治。
洪羲臣,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
李文會,以訓鍊都監言啓曰,本局從事官四員內,金相休參陣,金思義差祭,李鎭斗·李觀城,祔太廟時差備官,俱爲進去,今日省記,無以推移,依例以把摠代直之意,敢啓。傳曰,知道。
李文會,以訓鍊都監言啓曰,今四月初二日,明政殿親臨陳賀頒敎時,因兵曹節目,廣智營軍四十五名,哨官白毅鎭,軍餉色軍十五名,北營標下軍三十五名,入直千摠李顯宅率領,弘化門外北路排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
孝安殿朔祭,兼預告祭及告動駕祭親行敎是時,亞獻官左議政李時秀,終獻官靑城尉沈能建,贊禮禮曹判書曺允大,典祀官奉常判官閔致載,宮闈令尙膳曺壽喆,執禮司諫呂東植,執尊副校理金啓河,大祝副應敎朴宗薰,祝史正言洪冕燮,齋郞校理任俊常,盥洗位禮曹佐郞李敦賢,兵曹佐郞李希祖,爵洗位司藝安益謙,典籍金鍾文,亞終獻盥洗位典籍韓錫朝,贊者引儀趙明益·成海默,謁者兼引儀崔好鎭·李沃,贊引引儀張護,贊引假引儀沈憲永,祭監監察孫錫祉·李永源。
丁卯四月初一日子時,上詣孝安殿。朔祭兼行預告祭告動駕祭,親祭入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官盧,記事官鄭觀綏,檢校直提學徐榮輔,檢校直閣洪奭周,檢校待敎朴宗薰,待敎朴綺壽,以次侍立。時至,通禮跪請外辦,上具遠遊冠·絳紗袍,乘輿出宣化門,藥房提調韓晩裕進曰,侵夜勞動,聖體,若何?上曰,一樣矣。由協陽門·銅龍門,至崇化門。通禮跪請降輿,上降輿入齋室,入齋室後,問安勿爲之事。出榻敎諸臣侍立,時至,通禮跪請行禮,上改具冕服,出幄次。通禮跪啓請執圭,堯憲跪進圭,上執圭,通禮前導,上詣版位。贊禮啓請四拜興平身,上行四拜禮,贊禮啓請行事,導上詣盥洗位,上詣盥洗位,贊禮導上詣尊所,上詣尊所,文會酌酒,羲臣受酒,上仍詣神位前,贊禮啓請跪搢圭,上跪搢圭。堯憲奉香,知濂奉爐,輦禮啓請三上香,上三上香,贊禮啓請執爵獻爵,厚常奉爵以進,上執爵授知濂,奉奠于神位前。贊禮啓請俯伏興少退跪,上俯伏興少退跪。宗薰,跪讀祝文訖,贊禮啓請俯伏興平身,上俯伏興平身,贊禮前導,上降復位。亞獻官左議政李時秀,終獻官光恩副尉金箕性,以次行亞獻·終獻如儀訖。贊禮啓請四拜興平身,上行四拜禮,贊禮導前,上詣望燎位,燎畢,贊禮啓禮畢,導上還詣齋室,親祭罷後,問安勿爲之事。出榻敎諸臣侍立,少頃,通禮啓請外辦。上敎曰,當以冕服還內,而詣太廟時,亦當如之矣。仍出幄次,通禮跪啓請乘輿,上乘輿,命文會書傳敎曰,別茶禮·百官行禮,置之。由崇化門·協陽門還內,諸臣以次退出。
丁卯四月初一日卯時,大駕詣太廟。夏享大祭兼行祔太廟祭,齋宿擧動入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官崔鳳和,記事官鄭觀綏,檢校直閣沈象奎·洪奭周,檢校待敎朴宗薰,待敎朴綺壽,以次侍立。時至,通禮啓請外辦,上具冕服,乘輿出宣化門。藥房提調韓晩裕進曰,連夜勞動,聖體,若何?上曰,一樣矣。通禮啓請執圭,堯憲進圭,上執圭,由協陽門·建陽門·崇化門,詣孝安殿,先行別茶禮。入齋室後,問安勿爲之事。出榻敎又敎曰,別茶禮,當自內將事,承史閣臣,不必入侍矣。茶禮罷後,上乘輿出崇化門,左議政李時秀進曰,連夜勞動,聖體,若何?上曰,一樣矣。時秀曰,孝安殿冊寶,前期奉入,要彩轝,權安于弘化門內,以爲臨時陪進之意,昨因承旨,仰稟矣。何以爲之乎?上曰,依此擧行之意,已諭於承旨矣。仍詣弘化門內幄次,諸臣陪從侍立,少頃,神輦自崇化門進發,抵弘化門內,上出詣版位而祗迎,還入幄次。祗迎後,問安勿爲之事。出榻敎時至,上乘輦出弘化門,陪行神輦,至宗廟外門外降輦所,上降輦乘輿,由東門入,至降輿所,降輿入齋室。入齋室後,問安勿爲之事。出榻敎通禮啓,中嚴後,上具冕服執圭,詣望廟禮版位,行四拜禮,入自東門,由東階陞詣廟內第一室,奉審後,次詣各室奉審,如上儀,省器如禮,仍詣永寧殿,展謁奉審之儀,如宗廟,省器,亦如禮,仍詣神輦幄次奉審,還入小次。展謁後,問安勿爲之事。出榻敎仍改具絳紗袍,詣省牲位,禮曹判書,啓請省性,掌牲令,啓腯,諸大祝啓充,上,省牲訖。還詣齋室,省牲後,問安勿爲之事。出榻敎承史諸臣,以次侍立。
上在昌德宮。停常參·經筵。
自巳時至未時,日暈。
大駕詣宗廟,祔太廟兼行夏享大祭親祭後,內閣·政院·玉堂·藥房·朝廷二品以上·六曹堂上口傳問安。答曰,知道。還宮後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房經宿口傳問安。答曰,知道。大殿,朝廷二品以上·六曹堂上經宿單子問安。答曰,知道。上詣明政殿。陳賀頒敎還內後,內閣·政院·玉堂·藥房口傳問安。答曰,知道。
洪羲臣啓曰,明日常參·經筵,取稟。傳曰,停。
傳于李文會曰,出宮門路,以協陽門爲之。
李文會啓曰,司僕寺內乘來言,捲簾,取稟。傳曰,捲三面。
傳于洪羲臣曰,祔廟都監都提調以下,別單書入。
任厚常啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
洪羲臣啓曰,吏曹郞廳來言,百官加下批政事,取稟。傳曰,當日爲之。
備忘記,中官劉仁默·申鳳文,百官加親授。
有政。吏批,判書李始源進,參判閔耆顯病,參議李存秀在外未肅拜,行右承旨洪羲臣進,百官加下批。以沈能栻爲監察,尹尙圭爲扶安縣監,韓象履爲堤川縣監,尹宅烈爲井邑縣監,成在坤爲熊川縣監,趙濟晩爲元陵參奉,李承達爲別檢,南達孫爲德山縣敬差官,張載良爲桃源察訪,金秀鍾爲省峴察訪,分承旨成鼎鎭·安策,兵曹參議尹理相,正郞李久源,已上減下批。故參議沈樂洙,伸復事承傳,故縣監馬應房,贈左承旨,贈職事承傳,故通德李奎觀,贈童敎,故學生閔彦洙,贈童敎,孝行卓異贈職事,承傳,故進士李應五,贈童敎,奉承傳,未除職前身死,贈相當職,中官劉仁默,今加崇祿,申鳳文今加嘉義,已上百官,加親授。
兵批,行判書韓晩裕進,參判權常愼病,參議權行彦病,參知金魯敬入直,左副承旨李文會進,百官加下批。以申啓文爲同知,金益彬爲宣傳官,鄭承毅·金胤行爲五衛將,皮弘訥爲景福將,李時晦爲訓鍊副正,洪格爲主簿,安光贊爲宣傳官,曺命集爲安興僉使,同知李奭培,僉知鄭聖輪,護軍金爔,副護軍金明淳·吳文常·柳和源·朴宗和·金百彬·張彦極,副司果成在基·林東鎭·金孝根,已上竝單付。分副摠管金箕象,都摠都事沈公俊,已上減下。
洪羲臣啓曰,今朔篆文,當爲科次,而書呈者只三人,揆以法意,極爲駭然,無故不書人,捧現告依定式,禁推傳旨,捧入之意,敢啓。傳曰,知道。
洪羲臣,以禮曹言啓曰,今四月初二日,貞純王后祔太廟後,大殿陳賀,諸道所封箋文中,渭原郡守田義顯,雖非應封官,以別軍職封箋矣。一體看審捧入之意,敢啓。傳曰,知道。
洪羲臣,以吏曹言啓曰,在前頒赦時,例有別歲抄書入之事矣。今番則何以爲之乎?敢稟。傳曰,依例書入。
宗廟夏享大祭親行敎是時,亞獻官左議政李時秀,終獻官光恩副尉金箕性,進幣瓚爵官吏曹判書李始源,奠幣瓚爵官行副護軍金蓍根,薦俎官戶曹判書徐榮輔,禮儀使禮曹判書曺允大,典祀官奉常正金孝秀,廟司令南泰德,宮闈令尙膳金性完·李元碩·康壽甲·吳福謙·安裕福·韓敬善·林宜馥,堂上執禮行副護軍洪奭周,堂下執禮應敎金相休,第一室執尊副司果安廷善,第二室執尊副司果李德鉉,第三室執尊副司果具康,第四室執尊副司果鄭取善,第五室執尊副司果李萬榮,第六室執尊副司果洪時濟,第七室執尊掌令尹在陽,第八室執尊執義柳台佐,第九室執尊副司果洪時溥,第十室執尊掌令申溆,第十一室執尊副校理金啓河,第十二室執尊副司果洪羲膺,第十三室執尊副司果朴宗臣,第十四室執尊副司果朴大圭,第十五室執尊副司果徐長輔,第一室大祝副修撰趙鎭順,第二室大祝司僕寺正金魯應,第三室大祝獻納趙晉和,第四室大祝副司果李愚在,第五室大祝副司果尹尙圭,第六室大祝副司果任百禧,第七室大祝修撰金啓溫,第八室大祝副司果徐能輔,第九室大祝副司果李惟命,第十室大祝司諫呂東植,第十一室大祝副司果尹鼎烈,第十二室大祝軍資正申在明,第十三室大祝副應敎朴宗薰,第十四室大祝副司果金敎根,第十五室大祝待敎朴綺壽,第一室祝史副司果李重蓮,第二室祝史典籍金益鉉,第三室祝史吏曹正郞南達孫,第四室祝史正言趙直永,第五室祝史副司果李東永,第六室祝史吏曹正郞權,第七室祝史副司果洪命周,第八室祝史副司果沈厚鎭,第九室祝史副司果李潮,第十室祝史副司果李永純,第十一室祝史副司果金益耜,第十二室祝史校理任俊常,第十三室祝史副司果,尹致鼎,第十四室祝史副司果洪儀泳,第十五室祝史直講權烒,第一室齋郞副司果李錫祜,第二室齋郞持平柳,第三室齋郞副司果徐有素,第四室齋郞副司果李德升,第五室齋郞副司果李箕淵,第六室齋郞副司果李魯新,第七室齋郞副司果李沆,第八室齋郞副司果金,第九室齋郞副司果鄭文始,第十室齋郞副司果申在業,第十一室齋郞副修撰宋翼淵,第十二室齋郞兵曹正郞趙民和,第十三室齋郞副司果趙良鎭,第十四室齋郞修撰朴宗琦,第十五室齋郞正言洪冕燮,第一室捧俎官戶曹正郞金思羲,第二室捧俎官副司正洪龜燮,第三室捧俎官副司正洪起燮,第四室捧俎官副司正鄭元容,第五室捧俎官副司正兪理煥,第六室捧俎官副司正李濟翼,第七室捧俎官副司正李止淵,第八室捧俎官副司正李潞,第九室捧俎官副司果李游誠,第十室捧俎官副司正沈能稷,第十一室捧俎官副司正趙經鎭,第十二室捧俎官副司正李羲準,第十三室捧俎官副司正金學淳,第十四室捧俎官副司正安光直,第十五室捧俎官副司正曺鳳振。盥洗位兵曺正郞洪祐燮,禮曺正郞姜學濬。爵洗位禮曹佐郞韓錫仁,典籍金啓淵。亞終獻盥洗位典籍金用默。掌性令典性判官朴宗雨,協律郞掌樂正韓翼鎭。贊者引儀趙明益·成海默,謁者兼引儀李百膺·李儀朝,贊引假引儀沈憲永·方禹矩。祭監監察孫錫祉·許,七祀獻官司饔僉正金箕憲。祝史禮曹正郞辛碩林,齋郞童蒙敎官李憲祖,功臣獻官司䆃僉正金在明。祝史兵曹佐郞李希祖,齋郞北部都事尹致赫。
敎中外大小官僚耆老軍民閑良人等書。王若曰,喪制甫訖於殷廬,冞增慨廓之思,縟禮載薦於魯廟,聿修陞祔之儀。肆當播告之用申,尙覺餘哀之未已。恭惟貞純聖母,在周太姒若宋宣仁。昔皇祖五紀之致治,翼聖化於簪珥,逮寧考萬幾之代理,贊丕策於宮闈,長樂享含飴之懽,千乘之誠養備至,大庭揚獻冊之禮,三殿之和氣常融。嗟,皇穹降割于維庚,而慈恩備隆於小子,沖年叨艱大之業,懼堂構之或隳。東朝勤保佑之功,御簾帷而同聽,裘冕抗尊於四載。措國勢於磐石泰山,鈇鉞有辭於千秋。扶吾道於狂瀾砥柱,顧陰化未究於率土,伊徽音奄閟於終天,長秋之瑞甲重回,政擬瑤觴之稱壽,雲鄕之眞遊遽促,忍覩寶㜈之掩輝,風樹之至恨尙纏,慟仙馭之不返,日月之流序莫淹,愴神幄之將移,迨玆祫饗之吉辰,爰擧躋祔之盛典,藏玉冊於太室。猗歟,徽烈之永垂,儼寶座於同龕,庶乎神理之以豫,儀容寢邈,孝子之追慕無窮,吉禘載陳,先王之制禮有限,雖情文之罔缺,奈悲廓之如新,淸道之仙仗是瞻,如有追而不及,閟宮之明禋祗薦,冀綏我而思成,陰敎夙著於塗山,幾仰啓後人之烈,殷禮咸秩於景寢,用賁衎列祖之章,纔撤淸廟之登歌,復循廣廷之誕告,洋洋如在其上,徒增愴於焄蒿,戚戚有感于中,顧何安於衮黻?念平日廣惠之德,宜推遐邇一視之恩,當熙事告成之餘,詎無眚災肆赦之澤,自本月初二日昧爽以前,除謀反·大逆謀叛,子孫謀殺毆罵祖父母父母,妻妾謀殺夫,奴婢謀殺主,謀故殺人魘魅蠱毒,關係國家綱常贓汚强竊盜外,雜犯死罪以下徒流·付處安置·充軍,已至配所,未至配所,已發覺·未發覺,已決正·未決正,咸宥除之。敢以宥旨前事相告言者,以其罪罪之,在官者各加一資,資窮者代加。於戲,軒懸復作於殿陛,難禁愴舊之心,肹蠁竝流於寰區,咸歸維新之化。故玆敎示,想宜知悉。藝文提學曺允大製進。
丁卯四月初二日子時,大駕詣太廟。夏享大祭兼行貞純王后祔太廟祭,親祭入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官崔鳳和,記事官鄭觀綏,以次侍立。時至,通禮跪啓外辦,上具冕旒冠·衮龍袍·玉帶·赤舃以出。禮儀使導上至東門外,啓請執圭,堯憲進圭,上執圭,入詣版位西向立。十四室·十五室,移安東翼閣時,上祗迎神輦,自南神門,入詣廟庭幄次,行祔謁禮訖。神轝陞自泰階上,鞠躬過則平身,新室陞祔後,十四室·十五室還安時,上祗迎亦如禮。敎曰,當暫詣小次而俟祭時矣。仍詣小次,侍臣陪從。時至,上出詣版位,執禮曰,行事。禮儀使啓請行事,軒架作,保太平之樂,保太平之舞,作樂八成。執禮曰,四拜。禮儀使啓請鞠躬四拜興平身,上行四拜禮,樂九成。執禮曰,行晨祼禮,禮儀使導上詣盥洗位,啓請搢圭,上搢圭,盥手訖,禮儀使啓請執圭,上執圭。禮儀使導上陞自阼階,詣第一室尊前西向立。登歌作,保太平之樂,保太平之舞作。執尊,擧羃,瓚爵官酌鬱鬯。禮儀使導上詣神位前北向立。啓請跪搢圭,上跪搢圭,堯憲捧香,知濂捧爐,上三上香,禮儀使啓請執瓚祼地,進幣瓚爵官李始源,捧瓚跪進,上執瓚祼地訖,以瓚授奠幣瓚爵官金蓍根。禮儀使啓請執幣獻幣,李始源,捧幣跪進,上執幣以授金蓍根奠于案。禮儀使啓請執圭,俯伏興平身,上執圭,俯伏興平身,禮儀使導上出戶,次詣各室,上香祼鬯奠幣,竝如上儀訖。登歌止,禮儀使導上降復位。執禮曰,進饌。軒架作豐安之樂,諸祝史撤毛血槃,授齋郞以出。典祀官引饌入自正門,捧俎官等,各捧牲匣,薦俎官,捧奠于各室訖。執禮曰,行初獻禮,禮儀使導上詣第一室尊前西向立。仍詣神位前,跪搢圭。禮儀使啓請執爵獻爵,李始源捧爵跪進,上執爵以授金蓍根奠于神位前。又以副爵尊,獻于王后神位前如上儀,執圭俯伏興少退跪,樂止,大祝進,東向跪讀祝文訖,樂作。上俯伏興平身,次詣各室,酌獻讀祝,竝如上儀訖。禮儀使導上降復位,保太平之舞退,定大業之舞進。執禮曰,行亞獻禮,亞獻官左議政李時秀,行亞獻如儀,執禮曰,行終獻禮,終獻官光恩副尉金箕性,行終獻亦如儀訖,執禮曰,飮福。禮儀使導上詣飮福位,跪搢圭。禮儀使啓請受爵,李始源捧爵跪進,上受爵飮訖。李始源,受虛爵以授大祝,復於坫,禮儀使啓請受俎,薦俎官徐榮輔,捧俎跪進,上受俎以授堯憲,出授司饔院官訖。上執圭,俯伏興平身降復位。執禮曰,四拜。禮儀使啓請四拜,上行四拜禮。執禮曰,撤籩豆。大祝入撤籩豆,登歌作雍安之樂,七祀功臣祝史齋郞,各撤籩豆訖。軒架作興安之樂,執禮曰,四拜。禮儀使啓請四拜,上行四拜禮訖。執禮曰,望燎。禮儀使導上詣望燎位,北向立,諸大祝,取祝幣皆至。執禮曰,可燎。諸大祝以幣焚於爐,又取祝版,置於坎。執禮曰,可瘞,瘞訖。禮儀使啓禮畢。導上還齋室,出門,禮儀使啓請釋圭,上釋圭,堯憲受圭。上入齋室,釋冕服,諸臣侍立於外,通禮啓中嚴,又啓外辦,上改具遠遊冠·絳紗袍以出,通禮啓請乘輿,上乘輿,左·右通禮前導,至大門外,乃降輿乘輦,執圭,通〈禮〉啓請進發駕動,至侍臣上馬所,通禮啓請少駐敎侍臣上馬畢,仍進發由把子橋,至敦化門,上降輦乘輿,自進善門·肅章門·協陽門,入宣化門還內,通禮啓解嚴,諸臣以次退出。
丁卯四月初二日卯時,上詣明政殿。陳賀入侍時,行左承旨李堯憲,行右承旨洪羲臣,左副承旨李文會,右副承旨任厚常,同副承旨宋知濂,記事官趙鐘永,假注書尹日逵,記注官崔鳳和,記事官鄭觀綏,檢校直提學徐榮輔,檢校直閣沈象奎·洪奭周,檢校待敎朴宗薰,待敎朴綺壽,以次侍立。時至,通禮啓請外辦,上具遠遊冠·絳紗袍·玉帶·黑皮靴,乘輿出宣化門。藥房提調韓晩裕進曰,達宵將事之餘,聖體,若何?上曰,一樣矣。通禮啓請執圭,堯憲進圭,上執圭。由協陽門·建陽門·集禮門·明政門,詣明政殿。通禮啓請降輿,上降輿陞座,百官各整齊就位。贊儀唱鞠躬四拜,宗親·文武百官,皆行四拜禮訖。宣敎官趙鎭順,立階上,宣敎訖。百官又行四拜禮。贊儀唱跪搢笏三叩頭,百官皆如儀。贊儀唱山呼,百官及樂工·軍校齊聲呼千歲。贊儀又唱山呼,百官以下,又呼千歲。贊儀又唱再山呼,百官以下又呼千千歲訖,百官又行四拜禮。致詞官,進前致詞訖。百官又行四拜禮,宣箋官徐長輔,宣箋。百官皆俯伏興平身,禮畢。左議政李時秀進曰,達宵親祼,祔廟禮成,早朝臨殿,玉體勞動,聖候,若何?上曰,祔禮纔過,而臨殿受賀,予心益如新矣。時秀曰,王大妃殿氣候,何如?上曰,各殿宮氣候,一樣矣。榮輔曰,宗廟各室外面帳,本用紡絲紬八幅,而近以禾花紬代用矣。禾花紬幅狹,有難依前用八幅,第十五室,已以九幅磨鍊,此後各室,若有面帳修改之時,則亦以九幅爲式,恐好故,敢此仰達矣。上曰,依爲之。出擧條榮輔曰,溫陵碑文簇子,再明日當捧入,本曹堂郞,皆陪進,而細仗鼓吹,依例擧行,何如?上曰,依此擧行,可也。榮輔曰,工曹判書南公轍,牌招守宮事命下,故以檢校直提學,啓下矣。奏未畢,上曰,減下,可也。通禮啓請釋圭,上釋圭,堯憲受圭,上仍降座乘輿,出明政門,由集禮門·建陽門·協陽門·宣化門,還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂翌日口傳問安。答曰,知道。
大殿,朝廷二品以上·六曹堂上翌日單子問安。答曰,知道。
藥房提調韓晩裕,左副承旨李文會啓曰,禮成祔廟,徹宵將事,臨殿受賀,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,右副承旨任厚常,今日不爲仕進,卽爲牌招,何如?傳曰,允。
傳于李文會曰,左副承旨·右副承旨·同副承旨,入侍。
宋知濂啓曰,卽者校理任俊常,以其親病,陳疏徑出,原疏,纔已捧入矣。所當直捧禁推傳旨,而此與無端徑出有異,推考警責,何如?傳曰,允。
宋知濂啓曰,卽者修撰金啓溫,以其親病,陳疏徑出,原疏,纔已捧入矣。所當直捧禁推傳旨,而此與無端徑出有異,推考警責,何如?傳曰,允。
宋知濂啓曰,校理任俊常,修撰金啓溫,陳疏徑出,玉堂上下番俱空,事甚未安。應敎金相休,副應敎朴宗薰,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵,竝卽牌招,以爲推移入直之地,何如?傳曰,允。
宋知濂啓曰,玉堂上下番俱空,事甚未安。應敎金相休,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵,旣有只推之命,竝更牌招,以爲推移入直之地,何如?傳曰,允。
宋知濂啓曰,應敎金相休,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵牌不進,校理任俊常,修撰金啓溫受由,玉堂上下番俱空,事甚未安。副應敎未差之代,今日政差出,待下批牌招入直,何如?傳曰,允。違牌人只推。
宋知濂,以禮曹言啓曰,冬無盈尺之雪,春乏過寸之雨,節屆立夏,一直熯乾,麥幾判歉,秧又愆時,言念民事,誠極渴悶。在前如此之時,不待夏至,請擧圭璧,已多其例,議于大臣,亦以爲然。初次祈雨祭,不卜日今初五日,三角山·木覓山·漢江,依例遣堂下三品官虔誠設行,何如?傳曰,允。
李文會啓曰,明日祈雨祭傳香,禮房承旨,當爲齋宿,而行右承旨洪羲臣,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
宋知濂啓曰,明日祈雨祭齋戒相値,視事頉稟之意,敢啓。傳曰,知道。
傳于李文會曰,右承旨許遞。
傳于李文會曰,左承旨許遞。
宋知濂,以吏曹言啓曰,太廟祔享親祭時,大祝朴宗薰加資事,命下矣。雖已資窮,未經準職,何以爲之?敢稟。傳曰,勿拘。
宋知濂,以吏批言啓曰,中官方得賢·曺壽喆·李團宜加資事,命下矣。俱已資窮,何以爲之?敢稟。傳曰,方得賢·曺壽喆,半熟馬一匹,李團宜,兒馬一匹,竝面給。
宋知濂,以吏批言啓曰,守僕李昌彬,帖加事命下,而已爲資窮,何以爲之?敢稟。傳曰,免賤。
傳于宋知濂曰,吏兵批歲抄點下者,依例捧傳旨。
有政。吏批,判書李始源進,參判閔耆顯牌不進,參議李存秀在外,左副承旨宋知濂進。以鄭萬始爲副應敎,趙得永爲禮曹判書,沈能岳爲濟用判官,李永源爲昌陵令,柳興源·白東衡爲監察,林東鎭爲典籍,洪羲俊爲中學敎授,金載琬爲濟用殿奉事,任魯爲假監役,金孝根爲活人別提,禮曹判書曺允大今加崇政,戶曹判書徐榮輔,工曹判書南公轍,判尹吳載紹,以上今加正憲,右承旨洪羲臣今加嘉義,司果尹魯東,宗簿正金履載,應敎朴宗薰,以上今加通政,加資事承傳,兼持平單南達孫·尹魯東·朴宗薰爲承旨,僉知徐有燁·邊鏞,已上嘉善,中官朴道性·金承業,已上嘉善,今加嘉義,林宜馥嘉義,今加資憲,吳福謙嘉善,今加嘉義,已上加資事承傳,鄭東榦爲宗簿正,任重白爲監察,趙文溥爲司圃別提,尹應大爲監役,康陵改修都監提調單趙得永。
兵批,行判書韓晩裕病,參判權常愼病,參議權行彦入直進,參知金魯敬病,左承旨李文會進。大護軍曺允大,副司果尹永鎭·李永晉·李馨秀·徐有儞·尹稙。
傳于李文會曰,發遣吏郞,諸執事淸齋與否,摘奸以來。
任厚常啓曰,行大司憲李直輔在外,執義柳台佐,掌令申溆·尹在陽,持平柳濚牌不進,鄭進明未署經,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮,執義柳台佐,掌令申溆·尹在陽,持平柳濚牌不進罷職傳旨,傳于任厚常曰,只推。
以義禁府赦單子,傳于任厚常曰,尹弼秉·崔獻重·韓致應·沈奎魯,蕩滌敍用,洪宗九放,李益懋放,敍用。
宋知濂,以禮曹言啓曰,皇穹眷佑,慈候康復,慶忭之忱,中外惟均。旣行頒敎陳賀之禮,設科取人,自是次第應行之事,今番慶科,以何科設行,而以何間擇吉乎?敢稟。傳曰,與貞純王后祔廟合慶。
宋知濂,以禮曹言啓曰,祔廟後設科取士,自是前例。謹稽謄錄,則丙寅年明聖王后祔廟後,適値丙年,故與重試對擧,合設別試,庚午年莊烈王后祔廟後,以合慶設行增廣,壬子年宣懿王后祔廟後,以單慶設行庭試,己卯年仁元王后祔廟後,以單慶設行別試,而近例戊戌年英宗大王祔廟後及壬戌年正宗大王祔廟後,皆以合慶設行庭試矣。今番慶科,以何科設行,而以何間擇吉乎?敢稟。傳曰,與惠慶宮患候平復,陳貿合慶,以庭試文科,除初試卽日放榜,以五月晦前推擇,處所,春塘臺親臨,與武科殿試,一體磨鍊。
宋知濂,以禮曹言啓曰,以貞純王后祔廟慶科取稟草記,傳曰,與惠慶宮患候平復,陳賀合慶,以庭試文科,除初試卽日放榜,以五月晦前推擇,處所,春塘臺親臨,與武科殿試,一體磨鍊事,命下矣。慶科庭試吉日,令日官池景興推擇,則來五月二十五日爲吉云,以此日定行,何如?傳曰,允。
宋知濂,以禮曹言啓曰,卽接禮葬官所報,則贈領議政朴準源喪發引,以今四月初六日丑時安葬,以同月十一日酉時定行云。發引時及安葬時,嘉順宮當有望哭之禮,望哭儀註,直爲書入嘉順宮之意,敢啓。傳曰,知道。
宋知濂,以禮曹言啓曰,昨年十月,因副司直韓始裕上疏批旨內,毅愍事,令該曹稟處事,命下矣。取見其疏本,則以爲毅愍公李億祺,當龍蛇之變,與忠武公臣李舜臣,戮力討賊,竟至立慬,而歲月寢遠,實蹟殆將至於泯沒無傳,故過忠武碑而讀之者,每恨毅愍偉蹟之獨闕碑記,請依忠武之例,豎碑記蹟於忠武碑側,使之永久不泯爲辭矣。毅愍公李億祺,豐功卓節,足可爲忠武公李舜臣之亞,贈以爵諡,表以棹楔,享以俎豆,前後恩褒,煥爛史牒。第其事蹟,不少槪見於碑記者,實爲欠事,而忠武之碑,本自士林義起,未嘗有朝令,則今此毅愍記蹟之請,命於朝家者,係是前例所無,疏內辭緣,今姑置之,何如?傳曰,允。
宋知濂,以禮曹言啓曰,因慶尙道儒生幼學李光理等上疏批旨內,疏辭,令該曹稟處事,命下矣。取見其疏本,則備陳文穆公臣鄭逑,文康公臣張顯光道德學問,請擧躋享聖廟之禮。蓋此兩賢之道學,實爲士林之景仰,其所尊禮,豈有異辭,而文廟從祀,事體甚重,臣曹不敢輕議,議于大臣處之,何如?傳曰,允。
宋知濂,以戶曹言啓曰,貞純王后殿供上,有減貢之命矣。供上各種中,元貢不足而爲別貿者及本元貢外曾無加定者,依例勿論,就有餘物種中,當減數爻,分道磨鍊,別單書入,而至於供上草注紙,原無分道之例,故只以當減石數,一射書入。依此擧行之意,分付宣惠廳,何如?傳曰,允。
宋知濂,以改修都監都提調意啓曰,本都監堂上·郞廳,告由祭前期一二日,先爲進去事事目,啓下矣。郞廳及別工作郞廳,明日先爲發送,使之整待之意,敢啓。傳曰,知道。
任厚常,以兵曹言啓曰,加設五衛將鄭燮,身病猝重,無望供職,呈狀乞遞,減下,知中樞府事朴宗行,慶熙宮衛將承光烈,俱以病難供職,呈狀乞遞,竝改差,何如?傳曰,允。
任厚常,以司僕寺提調意啓曰,濟州前牧使朴宗柱,遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
任厚常,以義禁府言啓曰,江原道放未放修啓冊子,本府覆啓內,本府所管定配罪人放秩與未放秩,竝依啓聞施行事判府內,依允,啓下矣。原州牧徒配罪人沈兢之·崔禹鉉,橫城縣徒配罪人申,竝卽放送,蔚珍縣徒配罪人田德顯,置之仍秩事,分付該道臣之意,敢啓。傳曰,知道。
禮曹判書曺允大疏曰,伏以日吉辰良,祔禮告成,伏惟聖情追慕如新,臣民愴幸,曷有其極?仍伏念臣稟質脆薄,疾病侵尋,年來衰落,日加一日,而至於阿睹所患,已成貞痼。宿祟粵自去秋,前症復作,中間危劇,幾至盲廢,鍼石藥餌,百道交治,廑得開睫,略辨五色,而浮高者甚至結核,暈赤者仍成昏瞖,尋常羞明,無意擿埴,外面瞻視,亦且腫爛。隨分供職,斷無其望,屢疏乞解,冀垂生成之澤,而誠意淺薄,未蒙體諒之恩。際値縟禮之當前,適叨敦匠之重任,不敢言私,數月奔走。近日以來,諸症越添,外包之浮高,內晴之暈赤,又如昨冬光景,有難頃刻忍住,而大禮在卽,拚死擧行,歸伏私次,一倍苦劇,委頓叫楚,不省四到。此卽通朝之所共悶憐,而前頭廢視,實有深慮,臣情到此,其亦慼矣。顧今康陵改修之役,事體重大,期日不遠,臣旣忝在蕫工之列,苟有一分可强之勢,則揆以義分,敢不竭蹶,而第臣目下病情,蠢動無路,咫尺陵役,末由趨詣。有臣如此,生不如死,玆敢疾聲呼籲,仰瀆宸嚴。伏乞聖慈,俯垂矜察,亟命攸司,遞解臣本兼諸職及都監堂上之任,仍許長暇,俾得求醫問藥,安意將息,復尋生路,卒承洪私,千萬幸甚,臣無任云云。答曰,省疏具悉。所帶禮判·都監之任許遞。
江華留守尹序東疏曰,伏以太廟之祔禮順成,聖孝冞新,大庭之縟儀誕擧,輿情胥悅。仍伏念臣本以庸愚之姿,猥忝居留之任,夙夜憂懼,若隕淵谷,待罪外府,歲已周矣。竊有私情之至切者,臣之父母墳山,在於京畿長湍地,而職務所縻,久闕拜掃,私楸入望,雨露增感,今番還營,暫欲歷省,而佩符之身,不敢擅便,玆敢冒死仰籲。伏乞聖慈,俯垂矜察,特許數日之暇,俾伸至願,千萬幸甚。臣無任云云。答曰,省疏具悉。卿其歷省焉。
校理任俊常疏曰,伏以臣之老父,日前適自鄕入城矣。道路勞頓之餘,偶因飮啖之失宜,遂成膈間之凝滯,頭疼兼作,達宵苦劇,元氣凜綴,宛轉牀笫,家伻踵至,促臣歸護。臣方寸煼灼,按住不得,忙陳短章,徑出禁扄。伏乞聖慈,亟命鐫遞臣職名,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
修撰金啓溫疏曰,伏以臣之八耋老母,病淹床席,朝夕凜綴,以臣情理,夫豈有暫時離捨之望,而月前除旨,在於逖違之餘,悚甚屢逋,義急叩謝,黽勉承膺,亦已有日。第臣母病之添劇,已自八九日前,始因痞積之凝滯,復添輪行之外感,寒熱作而肢體委頓,嗽喘添而食飮短少,乍進乍退,症形非常,而時値陪扈,不敢言私,多日離側,心焉如灼。卽於此際,連接家信,則因其將護之無人,兼以藥餌之失宜,諸症一倍添加,元氣隨以澌下,昏囈呼喚,惟索臣身云。臣情到此,不遑他顧,玆敢冒死擅出,疾聲呼籲於聽卑之天。伏乞聖慈,亟遞臣職,以便救護,仍勘臣罪,以肅朝綱焉。臣無任云云。省疏具悉。爾其勿辭救護。
丁卯四月初三日午時,上御誠正閣。左副承旨·右副承旨·同副承旨入侍時,左副承旨李文會,右副承旨任厚常,同副承旨宋知濂,假注書尹日逵,記事官李若洙·鄭觀綏,檢校直閣洪奭周,以次進伏訖。上曰,祈雨祭在明日乎?文會曰,然矣。上曰,無雨意乎?文會曰,雨意尙此邈然矣。上命文會,讀奏公事。未及讀,上曰,姑置之,而多有命書者,草紙優數持入,可也。賤臣承命出來,持入草紙。上命文會書傳敎曰,太廟祔享親祭時,亞獻官左議政李時秀,終獻官光恩副尉金箕性,各熟馬一匹面給。禮儀使禮曹判書曺允大,進幣瓚爵官吏曹判書李始源,奠幣瓚爵官行副護軍金蓍根,薦俎官戶曹判書徐榮輔,堂上執禮行副護軍洪奭周,各熟馬一匹賜給。禮房承旨洪羲臣加資。入侍承旨李堯憲·李文會·任厚常·宋知濂,堂下執禮應敎金相休,各室大祝副修撰趙鎭順,司僕正金魯應,獻納趙晉和,副司果李愚在·尹尙圭·任百禧,修撰金啓溫,副司果徐能輔·李惟命,司諫呂東植,副司果尹鼎烈,軍資正申在明,副司果金敎根,奎章閣待敎朴綺壽,各半熟馬一匹賜給。第十三室大祝朴宗薰加資。注書趙鐘永,假注書尹日逵,史官崔鳳和·鄭觀綏,各加一資,資窮者代加。典祀官奉常正金孝秀,左通禮姜彙鈺,右通禮韓始裕,廟司令南泰德,七祀獻官僉正金箕憲,功臣獻官僉正金在明,各兒馬一正賜給。執尊副司果安廷善等十五,祝史副司果李重蓮等十五,齋郞副司果李錫祜等十五,捧俎官戶曹正郞金思羲等十五,掌牲令判官朴宗雨,協律郞正韓翼鎭,祭監監察孫錫祉·許,爵洗位盥洗位正郞洪祐燮等五,贊者趙明益等六,七祀功臣執事正郞辛碩林等四,奏時官李海豐等三,各加一資,資窮者代加。宮闈令吳福謙·林宜馥等加資。金性完·李元碩·康壽甲·安裕福·韓敬善各半熟馬一匹賜給。挾侍中官李團宜·朴道性,祭時中官李團宜·金承業,竝加資。事知守僕李昌彬等三,竝帖加,其餘守僕·禁漏下人,米布題給。贊儀李啓元,引儀趙明益·成海默,竝陞敍。又命書傳敎曰,祔廟時分兵曹堂郞·摠府堂郞,敎命玉冊·金寶玉寶·香爐香盒·槈席排安床差備尙瑞院假官,領卒部將·禁軍陪香官,書寫忠義衛·差備忠贊衛等,依己卯年例,捧傳旨。又命書傳敎曰,神輦陪從承旨成鼎鎭·安策,各半熟馬一匹賜給。注書閔秉勳,史官盧,各加一資,資窮者代加。攝司僕正具明源·李運恒,攝通禮金孝直·崔履亨,攝贊儀林貞鎭,竝兒馬一匹賜給。挾侍中官方得賢·曺壽喆,竝加資。冊寶差備中官安裕福·韓敬善·崔鳳佐·李得完,各半熟馬一匹賜給。冊寶敎命各差備中官金陽馥等九十七,依己卯年例,捧傳旨。侍衛司謁池養謙,書題除授別監,米布題給。員役·下人等,考例施賞。又命書傳敎曰,祔廟都監都提調左議政李時秀,鞍具馬一匹面給。提調禮曹判書曺允大,戶曹判書徐榮輔,工曹判書南公轍,漢城判尹吳載紹,都廳副司果尹魯東,宗簿正金履載,竝加資。郞廳戶曹正郞趙厚鎭,工曹佐郞尹慶烈,儀賓都事嚴思勉,軍資判官鄭東敎,副司果林淵浩·李民植,竝陞敍。尙衣僉正成肯柱,禮曹佐郞洪聖肇,日淺竝勿論。監造官副司勇尹永鎭,濟用副奉事李馨秀,副司勇李永晉,別工作監役徐有儞,修理所假監役尹稙,竝陞六。別看役前僉知徐有燁·邊鏞,竝加資。計士以下員役·工匠等,令該曹米布考例題給。又命書傳敎曰,今番賞典,一人雖兼數事,無得疊受。仍命文會讀奏傳敎訖,敎曰,員役中或有落漏者,出去書塡,可也。仍命書傳敎曰,政官牌招開政。敎曰,須申飭政官,使之初牌入來,勿爲如前侵夜也。仍下諸公事,命諸承旨分讀訖,敎曰,判付,出去書之。又下諸疏而命讀訖,敎曰,疏批當書下矣。知濂曰,永禧殿酌獻禮,間二年以二八月行之,而昨年是當次矣。以諒闇中,該曹不得草記,而今年則二月已過,禮判未及登筵陳奏,故送言于院中,欲其微稟矣。上曰,竝與謁聖,取稟,待八月入之,可也。敎曰,今日何承旨坐直乎?厚常曰,小臣與同副承旨矣。上曰,承旨今日多不入來者,何也?文會曰,左承旨,方以妻父歸塟事出去,右承旨,加資爲嘉義,坐次當在都承旨之右,何以爲之乎?上曰,許遞,可也。仍命退,諸臣以次退出。
上在昌德宮。停常參·經筵。
尹魯東啓曰,明日常參·經筵,取稟。傳曰,停。
任厚常啓曰,行大司憲李直輔在外,執義柳台佐,掌令申溆·尹在陽,持平柳濚呈辭,持平鄭進明未署經,監察茶時之意,敢啓。傳曰,知道。
李文會啓曰,同副承旨朴宗薰,今日不爲仕進,卽爲牌招,何如?傳曰,允。
尹魯東啓曰,應敎金相休,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵再牌不進,副應敎鄭萬始牌不進,校理任俊常,修撰金啓溫受由,玉堂上下番俱空,事甚未安。副提學未差之代,政官牌招,開政差出,待下批牌招,以爲入直之地,何如?傳曰,違牌人只推,更爲牌招。
傳于任厚常曰,右承旨·左副承旨,分詣受香所,奉審摘奸以來。
傳于李文會曰,在院承旨入侍。
傳于李文會曰,刑戶換房。
傳于尹魯東曰,贈領議政家,明日遣承旨致祭,祭文當親撰以下,該房知悉。
尹魯東啓曰,贈領議政家,明日遣承旨致祭事,命下矣。何承旨進去乎?敢稟。傳曰,右副承旨進去。
傳于朴宗薰曰,在外知申許遞,前望單子入之,待下批牌招察任。
都承旨前望單子入之,金履永落默。
尹魯東,以改修都監都提調意啓曰,康陵改修告由祭,今初六日設行,都監提調,兼以獻官,初五日當爲進詣陵所矣。新除授禮曹判書趙得永,兼差都監提調,而先已陳疏在外,無以進參云,不可不變通。今姑許遞,其代,令政院稟旨,政官牌招開政差出,仍卽牌招,以爲及時擧行之地,何如?傳曰,允。
尹魯東啓曰,應敎金相休,副應敎鄭萬始,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵牌不進,校理任俊常,修撰金啓溫受由,玉堂上下番俱空,事甚未安。副提學未差之代,今日政差出,待下批牌招,以爲入直之地,何如?傳曰,違牌人只推。
尹魯東啓曰,應敎金相休,副應敎鄭萬始,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵,旣有只推之命,竝卽牌招,以爲推移入直之地,何如?傳曰,允。
以公忠監司趙德潤狀啓,忠州牧使洪元燮病勢沈劇,實無時月內還任之望,不得已罷黜事,傳于尹魯東曰,今日政差出。
有政。吏批,判書李始源進,參判閔耆顯牌不進,參議李存秀在外,右副承旨尹魯東進。以南公轍爲禮曹判書,金履載爲敦寧都正,羅東旭爲引儀,具駿遠爲濟州主簿,邊達秀爲愍懷墓守衛官,全豐君單李奭培,寧春君單崔獻重,宋仁載爲假監役,金箕憲爲忠州牧使,康陵改修都監提調單南公轍。
兵批,行判書韓晩裕,參判權常愼病,參議權行彦入直進,參知金魯敬病,同副承旨朴宗薰進。同知單金福淳,僉知單鄭承毅·金胤行,大護軍趙得永,上護軍曺允大,護軍尹弼秉·韓致應·洪羲臣·李堯憲,副護軍沈奎魯·朴載德·金履載·李益懋,副司果李厚中。
尹魯東啓曰,玉堂備員間,視事頉稟之意,敢啓。傳曰,知道。
尹魯東啓曰,應敎金相休,副應敎鄭萬始,校理姜俊欽,副校理金啓河·洪羲俊,修撰朴宗琦,副修撰趙鎭順·宋翼淵再牌不進,校理任俊常,修撰金啓溫受由,玉堂上下番俱空,事甚未安。副提學未差之代,政官牌招,開政差出,待下批,仍卽牌招入直,何如?傳曰,違牌人只推,更爲牌招。
李文會啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
李文會,以都摠府言啓曰,今日入直內三廳武兼·禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
李文會,以兵曹言啓曰,貞純王后祔太廟,惠慶宮患候平復,合慶庭試別試文武科,來五月二十五日設行事,自禮曹推擇,啓下矣。武科則例有初試,吉日,令日官金龜瑞推擇,則來五月十三日爲吉云,以此日擧行,而取考謄錄,則在前慶科庭試初試,或取六百人,或取三百人矣。今番則取幾人乎?敢稟。傳曰,取六百人。
朴宗薰,以賑恤廳言啓曰,中部義城正契任掌陳千得,今月初四日,本洞路傍,得三四朔遺棄男兒,同里居良女金召史欲爲收養,南部西小門越邊契任掌金萬千,今月初四日,本洞路傍,得二歲遺棄女兒,同里居良女崔召史,欲爲收養。貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
刑曹啓目粘連,因江原監司金履喬放未放修啓冊子,本曹所管定配罪人放秩未放秩,依啓聞,施行,未放秩中伊川吳召史,蔚珍尹根,平海金寬孫,金化姜宅柱,蔚珍河載淸,平海金貴才,安峽韓廷羽,金化李廷鉉,鐵原李載,平海劉喜甲,楊口朴千伊,三陟趙德龍,襄陽白仲特,杆城朴命孫,旌善金聲玉,洪川尹命得,春川李喜文,三陟吳俊儉,洪川吳盛華,襄陽姜時周,江陵閔英得,蔚珍李觀玉,江陵李宗武,金化吳昇德,江陵徐懋迪,杆城金連千,洪川金聲燁·李思喆,三陟催壽極,洪川趙師亮,春川金福進,楊口曺勉大等,罪犯不至深重,放送。未至配所祥原南聖國,洪原張所金,善山金季宗,樂安曺命恒,梁山曺命厚等,罪俱不輕,仍配,未放秩中三陟姜允尙,以御寶僞造罪,今方推覈,徒流案頉下,何如?判付啓,依允爲旀,麟蹄朴妙得,平海僧六守,蔚珍裴召史,平海鄭煥,歙谷私奴孝曾,金城崔必擎,平海奴松伊,歙谷李尙郁,江陵金哲金,旌善全昌福,淮陽李奉乭,狼川李龍金,通川安誠宗,橫城朴春尙,春川金大得,淮陽私奴最得,旌善李東守,淮陽李光運,金化黃季孫,安峽李碩秋,金城黃宅煥,淮陽崔昌義,伊川崔光玉,麟蹄朴東周,旌善李斗定,金化吳昇德,楊口沈達孫,江陵朴思混,金化金鳳翊,旌善徐學能,歙谷宣始龜,通川許浩,鐵原姜尙乭,春川趙宗鎭,旌善金命宗,洪川李宗萬,橫城崔日安,平昌權德方,鐵原金成佐,狼川安千奉,平海南聖國,江陵金季宗,原州曺命恒·曺命厚,竝放送爲良如敎。
又啓目粘連,因全羅監司李肇源放未放修啓冊子,本曹所管定配罪人放秩仍秩乙良,竝依啓聞施行爲白乎矣,稟秩求禮崔德福,仍秩中高山金啓學,和順林貴家,光陽李廷會,樂安車大喜,求禮秋興大,金溝朱士雲,寶城李太益,和順玄光泰,長興邊栻,古阜韓在範,扶安金載爀,寶城兪晉煥,靈岩金漢秋·權極老·趙完伊,順天李光培·崔七得,鎭安尹正龜,順天吳胄漢,綾州柳秀甲,玉果崔願龍,寶城金泰元·朴致孝,南平安宗甲,金溝田二頃·高泰山,綾州崔光天,古阜白始賢,任實千應麟,樂安奴尙太,長興李之煥,珍山朴驗用,長城安得連,金堤權啓衡,未至配所秩尙州崔瑞郁等,所犯俱不緊重,放送,未至配所秩醴泉張世分,鐵原金成佐,陰城金加午金等,入於各該道仍秩順天洪志燮,因其子上言蒙放,置之,何如?判付啓,依允爲旀,谷城朴東億,樂安吳廷輝,龍潭金啓澤,長興白龍鎭,谷城李興富,錦山尹千擎,寶城趙車福,泰仁柳右采,金溝朴春右,和順金壯健,南平許㵛,羅州李林馥,康津白召史,任實具洛,長城兪嶺,樂安安阿只,鎭安朴泰絲,南平金履元,高山金明連,淳昌權兪孫,玉果李興大,錦山曺水福,昌平林鳳翮,茂朱朴大植,鎭安劉順伊,珍山南有老,任實李亨馥,益山金應白,長水金驗札,谷城姜萬太,高山金宗禮,任實金冊九,古阜金海玉,醴泉張世分,鐵原金成佐,陰城金加午金,竝只放送爲良如敎。
左議政李時秀箚曰,伏以日吉辰良,躋祔之大禮順成,臨殿受賀,呼嵩之群情克伸,區區下誠,愴忭交切。臣於昨日,伏奉傳敎下者,敦匠諸臣,均被恩賞,而錫馬之典,首及臣身,自顧慙惶,實無所措。終事之地,各效職事,乃是臣子之常分,元無可紀之勞勩。且況臣,以殘秩之故,猥忝都提擧之任,而已仕進不過數次,蕫飭工役,最後於諸堂郞,而天廳上駟,賁然寵錫,獨蒙諸堂郞所未蒙之殊渥,臣心恧蹙,固無論已,豈不有傷於聖朝綜核之政乎?短箚控籲,諒非例讓。伏乞聖明,亟命收還,以重賞曲,以安賤分焉。取進止。答曰,省箚具悉卿懇。卿其勿辭,安心領受。仍傳曰,此批答,遣史官,傳諭于左議政。
丁卯四月初四日辰時,上御誠正閣。在院承旨入侍時,左承旨李文會,右副承旨尹魯東,同副承旨朴宗薰,假注書尹日逵,記事官李若洙·鄭觀綏,檢校直閣洪奭周,以次進伏訖。上命分讀公事訖,命皆入之。敎曰,近者日色甚赤,何故然也,而前亦有如此之時乎?奭周曰,亢旱則日色每如此,而近日旱甚,故似然矣。上曰,今日坐直,誰也?文會曰,右副承旨·同副承旨,當坐直矣。上命退,諸臣以次退出。
上在昌德宮。停常參·經筵。
藥房提調韓晩裕,左副承旨宋知濂啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹魯東啓曰,明日再明日泰陵忌辰祭齋戒正日相値,視事頉稟之意,敢啓。傳曰,知道。
備忘記,京畿水使鄭學畊下直,長弓一張,長箭一部,片箭一部,筒兒一箇賜給。
尹魯東啓曰,臣以贈領議政家,致祭進去,下直之意,敢啓。傳曰,知道。
傳于朴宗薰曰,大臣·備局堂上引見。
傳于任厚常曰,兵戶換房。
傳于李文會曰,左承旨·左副承旨·同副承旨入侍。
傳于尹魯東曰,禮曹判書疏批已下,卽爲牌招。
尹魯東啓曰,禮曹判書南公轍牌不進推考傳旨,今方捧入,而康陵改修都監進去命下之後,如是違牌,事甚未安,更卽牌招,何如?傳曰,允。
任厚常啓曰,卽者義禁府都事來言,時囚罪人李道在·趙泰永,當爲議處照律,而判義禁趙尙鎭,知義禁金羲淳,同義禁李得濟,俱有身病,李相璜在外,不得開坐云。判義禁趙尙鎭,知義禁金羲淳,同義禁李得濟,竝卽牌招,何如?傳曰,允。
任厚常啓曰,判義禁趙尙鎭,知義禁金羲淳,同義禁李得濟牌不進推考傳旨,今方捧入,而開坐命下之後,如是違牌,事甚未安,竝更爲牌招,何如?傳曰,允。
任厚常啓曰,時囚罪人李道在·趙泰永,當爲議處照律,而判義禁趙尙鎭再牌不進推考傳旨,今方捧入矣。議處照律,次堂例不得擧行,判義禁所當更請牌招,而係是一日三牌,何以爲之?敢稟。傳曰,更爲牌招。
尹魯東啓曰,副應敎鄭萬始,校理姜浚欽三牌不進,依定式,禁推傳旨,捧入之意,敢啓。傳曰,知道。
以副應敎鄭萬始,校理姜浚欽三牌不進禁推傳旨,傳于尹魯東曰,分揀,更爲牌招。
以副應敎鄭萬始,校理姜浚欽牌不進罷職傳旨,傳于尹魯東曰,只推。
以應敎金相休牌不進罷職傳旨,傳于尹魯東曰,只推。
以西春君爗掃墳呈辭,傳于李文會曰,給由馬·澆奠牀備給。
任厚常啓曰,行大司憲李直輔在外,執義柳台佐,掌令申溆·尹在陽,持平柳濚牌不進,鄭進明未署經,監察茶時之意,敢啓。傳曰,知道。
以大司諫朴宗正,司諫呂東植,獻納趙晉和,正言洪冕燮,執義柳台佐,掌令申溆·尹在陽,持平柳濚牌不進罷職傳旨,傳于任厚常曰,只推。
尹魯東,以禮曹言啓曰,卽接前牧使李英重所志,則以爲同生兄敬重,嫡妾俱無子,以同姓十二寸弟宜重第二子浩永,欲爲立後,諸族會議,衆論歸一,而敬重夫妻,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,明有可據而不得登聞者,許令該曹論理草記事,曾有筵稟定式,而門長李英重所訴旣如此,依定式,李宜重第二字浩永,立爲李敬重之後,何如?傳曰,允。
朴宗薰,以兵曹言啓曰,五衛將李奭培,景福宮衛將金福淳,俱以身病猝重,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
兵曹啓目粘連,觀此全羅右水使尹芮圭啓本,則今春水操時,各邑鎭船載什物·器械,一一摘奸,嚴飭修改,而咸平縣許多軍器·舟什之一新,最著於諸邑鎭乙仍于,各樣名色,開錄于後,其在激勸之道,合有褒賞之典。同縣監李英植論賞一款,令該曹照例稟處亦爲白有臥乎所,此等修擧,雖是守令職分事,而該縣監李英植段,軍器·舟什之新備,若是夥然,其在激勸之道,似當施以陞敍之共是乎矣,係于恩賞,不敢擅便,上裁,何如?判付啓,近來軍器之專不修補,便成各邑之因循前例。國之重事,莫切於軍政,軍之利器,莫過於弓鎗。今此咸平之修補軍器,備造舟什,卽使數年之內,殆近百件之備,雖曰職分,極爲嘉尙,施以陞敍之典爲良如敎。
又啓目粘連,觀此全羅右水使尹芮圭啓本,則今春水操後,應參各邑鎭守令,邊將試射時,珍島郡守沈能完,片箭沒技,論賞一款,令該曹照例稟處亦爲白有臥乎所,試射沒技,合爲賞典是白乎矣,守令論賞,旣無前例,且非法典所載,置之,何如?判付啓,陞敍爲良如敎。
上護軍曺允大疏曰,伏以臣病情沈痼,供職無望,略控短章,冀蒙體諒,縮伏私次,恭俟處分。何幸慈覆之天性,垂憫恤之恩,本兼之任,竝許遞解,造化生成,曲遂萬物。從今以往,臣將任便調治,復尋生路,感惶之忱,圖報無地。此際伏奉祔廟都監別單判下者,臣名亦入於論賞之列,臣實惝怳震懍,莫省容措。噫,祔禮,終事也。其在臣子義分,固宜自盡誠力,設有勞勩,不過職耳。何況臣則隨諸臣後,備位仕進,論以核實之政,初無可紀之績,而混被陞秩之典,濫廁酬勞之科。臣心恧蹙,姑無論已,明主嚬笑,在所愼惜,且崇資峻秩,與他有異,自非才識素著,望實俱隆,不可冒據也,明矣。如臣愚陋,最居人下,其何敢憑恃寵靈,冥升不已,以玷累淸朝之名器也哉?百爾思量,承膺無路,敢陳衷懇,仰瀆崇嚴。伏乞理慈,俯垂鑑諒,收還臣新授資秩,以重賞典,以安賤分,千萬幸甚。臣無任云云。答曰,省疏具悉。卿其勿辭行公。
漢城判尹吳載紹疏曰,伏以太廟之祔禮順成,聖孝冞新,大庭之縟儀誕擧,輿情胥悅。仍伏念臣猥膺敦匠之命,敢隨諸僚之後,可幸無罪,豈有微勞之可記,而加資謬恩,濫及於臣身,臣誠惝怳震越,莫省攸措也。噫,臣綿力薄材,濫沐洪造,位躋八座之列,歷踐淸顯之班,努力已疲,甁罌易溢,過福之災,負乘之懼,居常慄慄,不啻若集木而臨淵,惟願廁跡冗散,依近耿光,以卒桑楡之餘景矣,豈有更進一步之念哉?聖恩雖出於懋賞,臣情益切於循墻,玆敢短章披瀝,仰于崇聽。伏乞聖明,念公器之不可濫䙝,諒臣言之非出飾讓,亟命收還臣新資,以安賤分,不勝幸甚。臣無任云云。答曰,省疏具悉。卿其勿辭行公。
禮曹判書南公轍疏曰,伏以日月不淹,貞純王后祔廟禮成,賀儀誕擧,仰惟聖慕,遇慶益新。臣於今番敦匠之役,職同例兼,義重終事,雖不敢爲辭遜之計,而其與諸臣混被陞資之典,則此臣之所不料也。臣性本愚闇,無所知解,蕫役諸事,一皆仰成於都相,藉力於僚堂,不過費如干時日而工亦告訖,其不僨事者幸爾,安有賞之云乎哉?且臣升擢屬耳,纔歷一階,又進一步,冥升至此,驟躐至此,臣心之惶惕,猶屬一己,爵賞之猥屑,夫豈細故?古之明王,不惜車服旌異之寵,以勸群下,而於其所不當施者,雖嚬笑之微亦愛焉。書稱懋賞,而必曰試功以明,故乃言可績而罔功不奏也。伏願殿下,諒臣悃愊,亟收臣新授資秩,俾恩典重而私分安焉。臣方治疏將上矣,此際伏奉春官除命,此時此任,實有往役之義,顧何敢飾辭例讓,而臣自日前,重得感冒,彌留作苦,實無供職之勢,而大禮當前,義難言病,忍死趨走,亦不能專意醫治矣。將事之夕,過觸風寒,又失節食之戒,胸膈痞塞,呼吸俱礙,胃土先敗而藥飮不下,痰火漸熾而浮熱衝上,委頓床廣,轉側須人。顧今陵所改修之役,事體至重,期日且迫,而以此病狀,萬無運動自效之道。私心㦖隘,如添一病,嚴畏泯默,終底狼狽,不若以實早陳之爲合於事理。玆敢不避猥越,仰首疾呼,亦望趁卽變通,以完重役,公私不勝幸甚。臣無任云云。答曰,省疏具悉。卿其勿辭行公。
兵曹來五月十三日,合慶庭試別試武科初試時規矩,木箭三矢五百八十步,鐵箭三矢三百二十步三中,片箭三矢一百十步一巡貫三中,騎芻三次六中,貫革五矢一百二十步一巡貫五中,騎槍三次俱中,柳葉箭五矢一百二十步一巡貫五中,鳥銃三柄一巡貫三中六分,鞭芻三次俱六中,講書純通以上,十技取五技落點。
敎嘉善大夫京畿水軍節度使兼三道統禦使·喬桐府使鄭學畊書。王若曰,地雖小於彈丸,海防最重,責則大於屛翰,閫寄惟艱,注意者深,陞秩以換。眷彼喬桐設鎭,殆同細柳開營,隣沁都而作唇齒之形,任重管轄,控漢京而據咽喉之勢,地稱要衝。莅一島魚鱉之氓,所貴乎撫摩安輯,統三邊龍驤之象,其職則操習繕修,況近歲凋瘵之轉深,顧今日簡掄之尤愼。惟卿簪紳名閥,鞱靲今譽,在昔年而久處禁廂,偏被先朝之寵奬,自妙齡而歷試州閫,蔚有乃祖之遺風。脫麤習於蹶張,貯望笠轂,恢私器於盤錯,合置保障,玆授卿以京畿水軍節度使兼三道統禦使·喬桐府使,卿某益殫乃猷,克體予意。風湖通登·萊之舶,宜嚴海門之瞭望,天塹壯湖甸之防,毋忽幸土之備禦,自餘弛張之要,惟在施措之宜。於戲,得民心於輕喪,庶見安堵之效,紓宸憂於廳鼓,宜若對壘之時,故玆敎示,想宜知悉。修撰知製敎朴宗琦製進。
丁卯四月初五日辰時,上御熙政堂。大臣·備局堂上引見入侍時,同副承旨朴宗薰,假注書尹日逵,事變假注書趙奎昇,記注官安以鼎,記事官鄭觀綏,左議政李時秀,左參贊金文淳,行兵曹判書韓晩裕,行護軍沈象奎·李海愚,行都承旨金履永,副校理洪羲俊,以次進伏訖。時秀進前曰,㷬乾旣甚,風氣亦不佳,聖體候若何?上曰,一樣矣。時秀曰,聖體勞動,莫近日若,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,遽當此日,嘉順宮氣候,何如?上曰,哀慕益如新矣。敎曰,近日亢旱太甚,言念民事,誠爲可悶。祈雨祭設行之後,雨意尙邈然,今日倘或有雨徵乎?時秀曰,雖似有雨意,而未可必矣。上曰,次對爲之。時秀曰,臣伏見近來諸道狀啓之來者,且憑鄕外所聞,則嶺南·湖南,不至甚旱,東北道則間多得雨,而獨湖西及京畿旱災尤甚,秋麰已無可望,而若及今得霈,則春麰猶可尙蘇,注秧亦將及時矣。今日次對,別無時急稟定之事,然値此悶旱修省之時,不敢頉稟,依例來會,而區區所懷,有一二可奏者矣。上曰,奏之。時秀曰,顧今數朔旱乾之災,挽近所無,麥幾判歉,秧亦愆期,言念民事,萬萬渴悶。圭璧之禱,纔已徧擧,而感激之效,惟在人主一念之誠與不誠。臣竊觀我殿下政令施措之間,未有闕失之可以指陳者,而臣之過憂,正在於此。人君御治之道,必須赫然奮發,如雷厲而風飛,使一世之人咸歸於草偃之化,區區節目間事,設或偶有差失,不足爲盛德之累。今殿下,威斷有欠而多涉於姑息,誠意未孚而或近於掩覆。雖以講學一事言之,春晷正永,寸陰宜惜,而法筵之停撤已久,召對之命下亦稀,固已有一曝十寒之歎,而雖於開講之時,絶無眞切討論之功,未免應文備例之歸,如是而尙何望君德之成就乎?繼自今聖志益加奮發,聖學益加勉勵,無以闕政之或著爲慮,惟以誠意之未孚爲憂,念念在玆,孜孜不已,則不但聖德日新,國綱日立。今日修省之道,亦不外是,伏望體念焉。上曰,亢旱無非予誠之不能孚格天心。至於講學,近日連多停廢,雖緣事故之疊値,實在怠懈之所致,後當體念矣。出擧條時秀曰,懲貪之法,有國所重,此法一解,民將無以聊生。惟我聖朝,仁厚立國,凡諸律典,務從寬平,而惟於貪吏,雖未必盡用烹阿之法,繩之斥之,斷不容貸,士大夫亦以名檢自勵,有所顧畏。近年以來,俗習大壞,貪風日熾,暋不畏法,放恣無忌,哀彼無告之民,困於剝割,無所告訴,畢竟歸怨於朝廷,豈不痛心?不能一一摘發論勘,此固如臣無似,昏謬不職之罪,而使聖朝四百年撫恤之赤子,受困於墨吏之手,此豈非致災之端乎?亦惟在聖上克舊乾剛,明示好惡。無論藩閫·邑宰,或有以贓現發者,一切勘以重律,雖或年久蒙宥之後,勿許甄用,則庶爲一分懲戢之道,伏望深留聖意焉。上曰,懲貪果爲生民之一惠政,大臣所奏,誠甚切實,當留意矣。出擧條時秀曰,詞訟之職,實係都民休戚,昔我先朝,愼擇法官,殆有加於兩銓,度支亦必久任責成,至今有於乎不忘之思。郞官以其近民之故,尤有關於堂上,今宜隨闕擇差,亦勿煩數移擬,其能有成效者,別加奬用,法司堂上,非有不得已之故,則無端呈告,切勿許捧事,申飭銓曹及政院,何如?上曰,詞訟之官久任,自在先朝,便是定式,到今尤豈可數遞乎?所奏誠爲得當,以此意,分付喉院·銓曹,可也。出擧條時秀曰,臺臣趙直永,以侍從,法當推恩,而所後家無可施之處。其本生父鎭恒,今年爲八十一歲云,移施固多已例,特爲許施,實合孝理之政。以此分付銓曹,何如?上曰,依爲之。出擧條時秀曰,臣忝叨改修都監敦匠之任矣。郞廳前此出去,而臣則七八日間當進去,觀其工役,可於數日內告訖,則欲仍留竣事而還矣。上曰,陵所距此幾里乎?時秀曰,二十里矣。上曰,程道則不遠,而從便往來,好矣。時秀曰,出去時則當辭朝,而若伊後來往,則當謹遵聖敎矣。仍奏曰,禮曹判書南公轍,以都監堂上兼獻官,今當受香進去,而陳疏未及承批矣。上命宗薰曰,今當下批,卽爲牌招,使之進去,可也。時秀曰,御將李得濟,將欲進參於今日賓對,來詣闕下,而以身病,不得入來云矣。上曰,其身病,何症云耶?時秀曰,未能的知,而聞其眩氣發作,未敢登筵云矣。敎曰,金吾囚宋國仁,屢加刑訊,而終不輸款,不生不滅,出場無期,其在事體,誠不成說,何以則爲好耶?時秀曰,此囚事甚難矣。苟有一分可疑之端,則本罪雖重,其在罪疑惟輕之義,宜有酌量之道,而此囚則不然。渠之罪犯,極其凶憯,各人證參,明白無疑,而以其獰頑,忍杖抵賴,終不納款,則徑先酌處,非所可論。王府鞫問,事體至重,連加刑訊,期於取服,而已或至於瘐斃,則已有不可輕易收殺矣。上曰,因此思之,近來時囚之保放,草記甚煩數,未知病勢之果如何,而就囚纔爲二三日,則輒入草記而保放,亦關紀綱之一端,此何故也?時秀曰,臣未及詳知,而禁堂事誠非矣。寧有囚而卽病,病皆必重之理乎?上曰,保放之法,病勢沈重,至於難保之境,然後草記,而今也不論病狀之輕重,而每請保放,豈成說乎?此後則大臣各別申飭,若非病狀甚重者,則無敢輕請保放,俾無如前之弊也。仍命大臣就座。敎曰,諸宰奏事。文淳等曰,無可奏之事矣。上曰,玉堂陳所懷。羲俊曰,無所懷矣。上曰,前後申飭何如,而今日賓對,臺諫又不入來,何也?時秀進曰,自上申飭,不啻截嚴,至有問啓之擧,政院請推,便成日課,反歸屑慢之科,臺臣事甚悶然矣。雖以備堂言之,無端懸病,不爲來會,若請牌招,則每每違牌,揆以事體,屑越莫甚,故今日則初不請牌矣。適因言端,有所仰奏者。昨今兩日,卿宰之徑尋鄕路,多至六人,雖曰先壠之有事,一時湊合,列書朝紙,大爲礙眼。此亦有關紀綱,莫非如臣無似,冒居匪據之地,不能蕫率之致,不勝惶愧,而至如臺臣事,罷削適中其願,誠如向日筵敎,臣不得更爲請罪,而大體言之,都是紀綱之所關也。目前旱災,挽近所無,前者祈雨祭之行於夏至以後者,今及行之於夏初,上以貽悶旱之憂,下以無救災之策,顧其責亦在於臣矣。臣之材器力量,本不期於遠大,而近年以來,氣衰識短,憒劣益甚,一切廟務,萬無堪承之望。前此旣伏承從當體念之敎,故臣方指日仰望。且況原任相臣之在內外者,筋力皆非如臣之比,敦諭於右相而致之,放卜於卿列而委之。如是,然後鼎席備,廟謨擧矣,而若臣所望則惟在於速加體念焉。上曰,在前亦多有獨相之時,而今則右相在焉,雖在鄕廬,自當勉出,卿何用如是爲言乎?無論今年明年,從當有體諒之時,少俟之,可也。時秀曰,臣意則竊期以數日間事矣。今承聖敎,不覺失圖矣。上曰,從當有體念之日矣。仍敎曰,卿宰尋鄕之疏,政院皆捧之乎?宗薰曰,竝卽退却,而疏云徑行,則似已發行矣。上曰,六人未知誰某,而其中別無事之緊急者乎?宗薰數其名而對曰,觀於疏辭,旣云有事先壠,則似皆緊矣,而實未知何人之爲尤緊急矣。上曰,行公臺諫,則爲幾人乎?宗薰曰,大司諫以下違牌者,合八人矣。仍歷擧姓名而奏之。上命書傳敎曰,賓對臺諫之進參,見之稀矣。前後申飭,便成文具之歸,唯事違牌,少無顧忌之習,雖曰臺諫,不可尋常處之。今日行公,違牌不參賓對之臺諫,爲先遞差,下義禁府推考。今聞大臣之筵奏,以先壠有事,陳章徑行,至於六人之多。雖未知其如何,而亦關紀綱之受損,且無前例之所聞,亦不可置而不論,捧現告,竝施以削職之典。仍敎曰,臺諫捧傳旨後,令金吾,今日內開坐,使之捧供後,仍爲照律以入,而從重律勘入,可也。命大臣諸宰及玉堂先退。敎曰,祈雨祭,當於何日更爲設行乎?宗薰曰,今日內如未獲雨澤,則明日自該曹,更請設祭,再明受香矣。上曰,今日坐直,右承旨·同副承旨爲之,可也。又敎曰,刑戶換房,而勿爲書出也。上命退,承史以次退出。
丁卯四月初五日午時,上御誠正閣。左承旨·左副承旨·同副承旨入侍時,左承旨李文會,左副承旨宋知濂,同副承旨朴宗薰,假注書尹日逵,記注官安以鼎,記事官鄭觀綏,檢校直閣洪奭周,以次進伏訖。上命宗薰讀奏公事訖,敎曰,判付,出去書之也。又命文會讀奏庭試武科規矩單子訖,敎曰,規矩不難乎?奭周曰,似甚難矣。以此規矩,參以近來武藝,則入格者必稀貴,難以充六百之數矣。上曰,雖如此,謁聖當前,又將出科,今番豈可不如是乎?仍敎曰,右副承旨,贈領相致祭進去乎?文會曰,然矣。上曰,今日坐直,左承旨·左副承旨爲之也。文會曰,忠贊衛賞典,依己卯年例,捧傳旨事命下,而取考謄錄,未有忠贊衛賞典載錄者,故該曹難於擧行云矣。上曰,參互爲之之意,分付,可也。仍敎曰,閣臣番,誰乎?奭周曰,小臣入直,而明日則待敎當替入矣。上命退,諸臣以次退出。
上在昌德宮。停常參·經筵。
自午時至酉時,日暈。
贈領議政朴準源發靷日,嘉順宮望哭後,大殿·中宮殿,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。嘉順宮,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。
任厚常啓曰,行大司憲李直輔在外,持平鄭進明未署經,執義·掌令二員未差,持平一員未差,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,三品官之無得過三日循例請牌,曾有定式矣。新除授敦寧都正金履載,除拜後過三日不爲出肅,事體所在,試極未安,從重推考,仍卽牌招察任,何如?傳曰,允。
傳于金履永曰,在院承旨入侍。
以敦寧都正金履載牌不進罷職傳旨,傳于金履永曰,只推。
傳于金履永曰,發遣吏郞,諸執事淸齋與否,摘奸以來。
以慶尙監司尹光顔狀啓,四月令薦新生竹筍進上,限內不得封進,惶恐待罪事,傳于尹魯東曰,勿待罪事,回諭。
以京畿監司金履度狀啓,右議政徐龍輔祿俸不爲領受事,傳于李文會曰,更爲輸送事,回諭。
朴宗薰,以訓鍊都監言啓曰,本局把摠金麟鍾,身病猝重,勢難察任,改差,何如?傳曰,允。
禁府照目,前大司諫朴宗正,司諫呂東植,獻納趙晉和,正言洪冕爕,執義柳台佐,掌令申溆·尹在陽,持平柳濚等原情云云。傳旨內辭緣,惶恐遲晩,傳旨內,賓對臺諫之進參,見之稀矣,前後申飭,便成文具之歸,惟事違牌,少無顧忌之習,雖曰臺諫,不可尋常處之,竝推考。罪各杖一百收贖,告身盡行追奪,竝只私罪奉敎依允爲旀,朴宗正·呂東植·趙晉和·洪冕爕·柳台佐·申溆等段,竝只功減一等爲良如敎。又照目,副司果具明源,權知承文院副正字柳榮五·李遠翊·鄭熙祚·李止淵等原情云云。傳旨內辭緣,惶恐遲晩,傳旨內,今朔篆文,無故不書,揆以法意,極爲駭然,依定式竝推考。罪各笞四十收贖,附過還職,私罪奉敎依允爲旀,具明源·柳榮五·鄭熙祚·李止淵等段,竝只功減一等爲良如敎。又照目,泰陵前參奉趙泰永矣本府議啓內,汰落處補築之役,旣已啓稟知委,則謂以功役之浩大,報辭張皇,多不擇發,揆以事體,誠極駭然。以此照律,罪杖一百收贖,告身盡行追奪,私罪奉敎依允爲旀,功議各減一等爲良如敎。又啓目,向前李道在亦,沙汰補築之役,旣已啓稟知委,則固當趁期擧行之不暇,而屢次煩報,侵斥官長,事體所在,極涉駭然,以次照律,何如?判付啓,依允。
兵曹,來五月十三日,合慶庭試別試武科初試時規矩,木箭三矢二百四十步,騎芻一次一中貫革五矢,一百二十步一巡一中,柳葉箭五矢一百二十步一巡一中,講書粗以上,取二技落點。
丁卯四月初六日卯時,上御誠正閣。在院承旨入侍時,行都承旨金履永,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,假注書尹日逵,記注官盧,記事官鄭觀綏,待敎朴綺壽,以次進伏訖。上命諸公事直爲入之。敎曰,都承旨,率來家眷乎?履永曰,未爲率來矣。上曰,何爲其然也?履永曰,臣之老母,今年八十六歲,其便養之道,莫如在鄕,而年前旣伏承將母上來之聖敎,且老母筋力,猶可以作行於數三日程也,故雖爲將母上來,而實無久留之勢,以此家眷,則不得率來矣。上曰,向以此有所下敎者,而更須從速率來,可也。履永曰,區區私情,極涉屑越,不能盡達,而其情勢則實擧朝之所無矣。上曰,卿之老母,精力康旺,保無他慮。且以便養之道言之,京第必勝於鄕居,何必如是爲言乎?履永奏曰,今番庭試武科初試規矩,恐似太重,從重定規。固知其出於嚴科場之聖意,而第近來武士技藝,多不如古,規矩若是之難,則必將無入格之人云矣。宗薰曰,非但以入格言,亦將無應擧之人云矣。上曰,然則令兵曹,規矩單子,更爲書入,可也。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深二寸。
自人定至三更,灑雨下雨,測雨器水深五分。
尹魯東啓曰,明日常參·經筵,取稟。傳曰,停。
尹魯東啓曰,來十一日,輪對日次矣,敢稟。傳曰,當次人受點,後日次待令。
朴宗薰啓曰,來十一日,朝參日次矣,敢稟。傳曰,停。
任厚常啓曰,行大司憲李直輔在外,持平鄭進明未署經,執義·掌令二員,持平一員未差,監察茶時之意,敢啓。傳曰,知道。
傳于尹魯東曰,禮房承旨馳詣受香所,奉審摘奸以來。
傳于李文會曰,在院承旨入侍。
李文會啓曰,假注書尹日逵,身病猝重,勢難察任,今姑改差,何如?傳曰,允。
假注書尹日逵改差,代以趙奎昇爲假注書。
以公忠水使安宗厚狀啓,舒川郡兵船過操後,遇風漂失,軍卒十一名渰死事,傳于李文會曰,過操回還之際,有此逢風而渰,聞甚矜惻。元恤典外,別加顧恤,渰死人如有生前身還布,竝蕩減。一船之尙未搜覓,多屍之一未拯得,俱極憐惻,卽爲搜拯事,廟堂區劃,分付。
朴宗薰,以都摠府言啓曰,今日入直內三廳武兼·禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
丁卯四月初七日辰時,上御誠正閣。在院承旨入侍時,右承旨任厚常,左副承旨宋知濂,同副承旨朴宗薰,記事官趙鐘永,假注書尹日逵,記注官盧,記事官鄭觀綏,待敎朴綺壽,以次進伏訖。上命諸公事皆入之。仍命退,諸臣以次退出。
上在昌德宮。停常參·經筵。
尹魯東啓曰,明日常參·經筵,取稟。傳曰,停。
任厚常啓曰,行大司憲李直輔在外,持平鄭進明未署經,執義·掌令二員,持平一員未差,監察茶時之意,敢啓。傳曰,知道。
趙奎昇陞付,代以李濟翼爲事變假注書。
尹魯東,以弘文館言啓曰,校理姜浚欽,旣有只推之命,校理任俊常,修撰金啓溫,由限已過,竝卽牌招察任,何如?傳曰,允。
以校理姜浚欽·任俊常,修撰金啓溫牌不進罷職傳旨,傳于尹魯東曰,只推。
朴宗薰,以都摠府言啓曰,今四月初十日,親臨文武科殿試時,侍衛寶劍,當爲備員,而副摠管吳泰賢·李普漢未肅拜,鄭東觀,吳載重·李庚運,俱有身病,一員未差,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。
朴宗薰啓曰,因都摠府草記,親臨文武科殿試時,侍衛寶劍,當爲備員,而副摠管吳泰賢·李普漢未肅拜,鄭東觀·吳載重·李庚運有身病,一員未差,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以沈能建·朴宗來·任希存·尹東晩·金爔·趙爲副摠管,都摠官單沈能健·朴宗來。
傳于朴宗薰曰,今夜弛禁。
尹魯東,以禮曹言啓曰,昨日甘霈,得於渴望之餘,言念民事,試爲萬幸。測雨器水深,旣過數寸,雖未周洽,庶可救急,續續祈告,且近瀆䙝,祈雨,姑觀來頭設行,何如?傳曰,允。
朴宗薰,以兵曹言啓曰,同知中樞府事李普漢,羽林衛將尹相重,俱以身病猝重,無望供職,呈狀乞遞。實病旣如此,則不可强令察任,竝改差,何如?傳曰,允。
朴宗薰,以兵曹言啓曰,今此丁卯式年武科殿試時,應試應頉,別單書入之意,敢啓。傳曰,知道。
朴宗薰,以備邊司言啓曰,卽見公忠水使安宗厚啓本,則枚擧舒川郡守李存敬牒呈,以爲本郡防兵船,過操回還之際,遇風漂盪,兵船覆沒,䲭木帆竹,俱爲拔落,所載軍器,無一掛置,能櫓軍十一名沒數渰死,伺候船一隻,不知去處,該郡守李存敬,不能檢飭之罪,請令廳堂稟處,致敗兵船摘奸後,所入材木,從實磨鍊,以爲修改之地,軍器·什物,數旣不多,自該郡備上,未極屍身及漂失伺候船,使之各別搜拯爲辭矣。兵船雖與戰防船有異,致此漂沒,固已驚駭,而十一船卒之全數渰死,尤極慘惻。恤典旣命加施,還布竝許蕩減,搜船拯屍之節,謹依判付,今方措辭行會矣。該郡守疎忽之罪,誠如帥臣所論,而猝遇逆風,事勢容或無怪。纔經海溢,又値久旱,此時拿勘,民邑之弊,不可不念,姑爲參恕,使之着意擧行於兵船修改軍器充備等事,以爲贖罪之地事,嚴飭,分付,何如?傳曰,允。
行都承旨金履永疏曰,伏以祔廟禮成,聖慕冞新,賀儀誕擧,帀域均歡。臣於日前筵席,伏蒙恩諭,丁寧諄複,如詔家人,臣於是油然感激,不自覺其出涕也,怵焉屛營,不知所以仰對也。臣之不肖,臣所自知,奚取於臣,恩若是其至也?其村則樗櫟也,其質則蒲柳也,其於世則圎柄而方鑿也。鉛刀之用,罔效於一割,鵠背之毛,無關於六翮,而鳬雁去來,輒煩聖慮,螻蟻賤眷,至及面命,臣實惶感,如馬生眩。顧臣立朝餘十數年,曾未有螢爝之仰裨者,前後奏對,卽不過瑣瑣家私,區區情曲,而居然髮淒黃而官金紫,此臣所嘗拊心顧影,羞愧欲死者也。第臣情勢,誠有向筵未畢之辭,而不容不仰陳者。臣之老母,本以禍釁餘生,惟臣是依,保若嬰兒,風波畏途,積貽憂慮,年前還鄕,母實命焉。迨夫昨夏,恩敎鄭重,則義分是懼,私不遑顧,黽勉扶携,惟命之恭,而顧念崦嵫日迫,朝暮難保,則盡室而來,誠非遠慮,京寓齟齬,調護易愆,則家人之睽,亦難可久。情窮勢迫,計無全籌,竊欲迨此淸和,將還鄕廬,徐爲陳情之計矣。不料昊天曰朝,筵敎斯下,臣誠迫阨,如羊觸藩。自古人臣之退處荒野者,莫不有由,或言行之不合也,或情迹之難安也,或漏盡鐘鳴,乞骸而歸者,亦有之矣。凡此數者,初無有彷彿於臣身者,則何苦謝芬華而甘澹泊,厭承明而遵海堧哉?乃其情理事勢,誠有人所不知而不得然者,是臣實情,毫無假飾。伏乞聖慈,深加體諒,少賜寬暇,許臣便養之路,遞臣見帶之職,俾得子母相安,優游於孝理之化,則方來日月,罔非聖賜,生死隕結,當追古人。臣無任贍天望聖,攢手祈懇之至云云。答曰,省疏具悉。前日之下去,本自無義,向者之上來,卽予有命,卿旣曰唯而來,予豈復許其去?若有義也,予不當强,若無義也,卿不可强。況其京第之便養,勝於鄕村之棲屑乎?卿其勿復言去,從煩屑越。
敦寧都正金履載疏曰,伏以太廟之祔禮順成,聖慕冞新,大庭之縟儀誕擧,輿情胥悅。仍伏念臣之情事,前後畢陳,夫豈有復廁朝班之望,而只緣臣誠淺辭拙,向者館職之時,控籲者再而未蒙恩遞,違傲者累而亦逭常勘。情窮勢蹙,義難終辭,拚棄廉隅,冒沒出肅,承命就直,挾冊登筵,瞻天顔之密邇,奉玉音之溫諄,惶感隕越,不知所以爲心,退自念歸老畎畝,可以永無餘恨矣。適値縟儀之當前,猥參敦匠之重務,不惟義在往役,不敢逡巡,得效微勞於從事之地,卽臣之至願至幸,他不暇顧,竭蹶趨承,竊期工役之告訖,復遂溝壑之微諒。不意緋玉之賞,猥及罔功之身,臣誠滿心慙恧,靡所容措。至於新除見職,臣本無敦寧,在法當遞,玆敢援例陳章。伏願聖明,俯垂鑑諒,亟命鐫改,以存公格,以安私分,千萬幸甚。臣無任云云。省疏具悉。疏辭,下該曹,稟處。
上在昌德宮。停常參·經筵。
自巳時至未時,日暈。
尹魯東啓曰,明日殿座相値,視事頉稟之意,敢啓。傳曰,知道。
任厚常啓曰,行大司憲李直輔在外,持平鄭進明未署經,執義·掌令二員,持平一員未差,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營將官來言,今日本廳軍兵,日次私習云矣,敢啓。傳曰,知道。
金履永啓曰,左承旨李文會,今日不爲仕進,卽爲牌招,何如?傳曰,允。
朴宗薰啓曰,臣宗薰,今日入直禁軍戎器點考進去,下直之意,敢啓。傳曰,知道。
朴宗薰啓曰,臣依定式,進詣仁政殿月臺,入直禁軍戎器點考,則無頉矣。仍以傳敎內辭意勞問,則亦皆好在云矣,敢啓。傳曰,知道。
傳于金履永曰,諸承旨持公事入侍。
以左承旨李文會牌不進罷職傳旨,傳于金履永曰,只推。
朴宗薰啓曰,今此式年文科殿試試官中,時無職名人,令該曹口傳付軍職,何如?傳曰,允。
兵曹口傳政事,副護軍單金履載。
傳于朴宗薰曰,明日出宮門路,以協陽門爲之。
尹魯東,以弘文館言啓曰,校理姜浚欽·任俊常,修撰金啓溫,旣有只推之命,竝卽牌招察任,何如?傳曰,允。
以校理姜浚欽·任俊常,修撰金啓溫牌不進罷職傳旨,傳于尹魯東曰,只推。
以公忠監司趙德潤狀啓,延豐縣民家失火事,傳于宋知濂曰,當此農事方張之時,有此民戶燒燼之狀,極爲矜惻,別加顧恤事,廟堂措辭,分付。
宋知濂啓曰,左承旨李文會,試所承旨受點矣。所當牌招,別省記入直,而拘於廳規,不得請牌,何以爲之?敢稟。傳曰,牌招。
朴宗薰,以兵曹言啓曰,明日春塘臺親臨殿試時,執鼓官,當以訓鍊正塡差,而正金宅基呈辭在外,無以擧行,以副正趙運永塡差之意,敢啓。傳曰,知道。
朴宗薰,以兵曹言啓曰,直赴殿試人之未及殿試前作故者,付之榜末,成給紅牌,曾有其例矣。平安兵營甲子秋等都試時直赴人別武士金陽烈,殿試前作故,未得參榜云,今番殿試,依例付之榜末,成給紅牌,何如?傳曰,允。
朴宗薰,以兵曹言啓曰,直赴殿試奉承傳選武軍官白宗繪等一百六十六人,隨其錄名,許赴於明日殿試之意,敢啓。傳曰,知道。
朴宗薰,以訓鍊都監言啓曰,今四月初十日春塘臺親臨式年文武科殿試時,因兵曹節目,挾輦軍二百名,把總韓啓豐,哨官李基秀率領侍衛,金虎門軍三十名,哨官尹益淳,廣智營軍四十名,哨官朴時豐率領,設布帳外排立,雜人一切嚴禁,事畢後,各還直所,而竝待標信擧行之意,敢啓。傳曰,知道。
吏曹啓目粘連,觀此敦寧都正金履載上疏,則以爲臣新除見職,本無敦寧,在法當遞,亟命鐫改,以存公格亦爲白臥乎所,旣無敦寧,則揆以公格,不可仍置,依例改差,何如?判付啓,依允。
副應敎鄭萬始疏曰,伏以臣卽先朝再造中一縷喘也。不幸而早玷科第,至愚而猥蒙翦拂,歷剔淸顯,罔非僥濫。重以狷滯之性,見忤於奸賊,懲討之疏,觸怒於凶魁,早晩顚沛,勢所必至,而臣又不忠不孝,扈駕西郊,自涉違越之辜,分憂南邑,又歸孤員之科,加之蜚語罔極,必欲齏粉。惟我先大王,念先臣之曾陪書筵,屈刑章而薄竄善地,臺言至請加律,聖批終靳允兪。臣以終鮮之身,赴配未幾,偏毋捐背,竟違終天之訣,永抱沒身之慟,亦惟先大王,垂惻於情理之絶悲,全釋於由暇之稟啓。嗚呼,人臣之倖逭重辟,厚沾隆渥,從古何限,而曷嘗有雨露霜雪,無非生成,頂踵毛髮,一出造化,如臣最偏者哉?詩人所謂昊天罔極,實獲臣當日情私。逮夫丁巳春筵席,聖問忽及於賤臣,若曰,此人向來遭罹,出於奸賊之所構捏。仍點下於館職前望,自是三數年之間,三司告身,凡爲七通,皆特除也。中間一銓長,始忽注擬,旋又臚列,簸揚閃弄,一筆句斷,天鑑悉燭,受嗾原疏,至命還給。至于己未臘月筵敎,又若曰,伊時以盤果事刋揭者,凡爲幾司乎?方欲處分,承宣知奏,承敎之承宣,旋卽遞職,繼又慶禮稠疊。至庚申六月旬後,始乃提奏其時銓長,適是向年疏論臣者也。聖聰尙記有之,仍諭以先令此長銓,更擬於後政,揭板則仍卽撤去爲敎,而恩命未及奉行,天地遽爾崩圻。環東土含生之倫,孰不犇走哀號,如喪考妣,而若臣者,尤如襁褓嬰兒,失母斷乳,哀此無告,窮無所歸,泣血荒村,餘生已厭,而惟是前後之恩造恩敎,莫效涓埃於此生此世者,最爲臣不瞑之恨而已。迺者千萬不自意,前秋以後,臺省館職,荐蒙恩點。追先報今,卽臣至願,聞命叩謝,亦臣常分,而第念虧名之痛,甚於虧形,風樹之感,倍切靡逮。伏況先朝筵敎,雖有承聞者,諸司板本,今猶自在矣。冒沒蠢動,其勢未由,屢違天牌,冞增悚蹙,玆敢瀝血陳懇,仰瀆崇聽。伏乞聖慈,俯垂鑑諒,先收臣所叨之職,仍刋臣選部之籍,以爲爲人臣子不忠孝者戒焉。臣方冒死哀籲,何暇支蔓爲辭,而目見亂逆層生,尙稽根窩之掃蕩,隄防大壞,又靳成命之還收,三畫之晉接稀闊,恐違典學之終始,百度之解弛轉痼,無望紀綱之振刷。以聖上春秋之漸盛,屬一初勵精之會,固宜明義理而嚴懲討,悟寸陰而摠萬幾,今乃雍容暇豫,翫愒時日,上無奮發之擧,下成恬憘之習。矧今海潮示汎濫之警,田野經旱乾之災,政當修省之餘,宜有警動之擧,倘殿下益懋時敏之上,俾無間斷之歎,廓揮乾剛之斷,克祛姑息之弊,則四方之綱紀,不期肅而自肅,溢目之艱憂,不待捄而可捄,天災時變,自底消弭,太平萬世,從今伊始。丹扆之箴,縱未敢妄效,漆室之憂,誠不能自已,略附自列之下,竝冀聖明之垂察焉。臣無任云云。答曰,省疏具悉。陳勉事,當留念,爾其勿辭察職。
丁卯四月初九日辰時,上御誠正閣。諸承旨持公事入侍時,行都承旨金履永,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鍾永,假注書趙奎昇,記注官安以鼎,記事官鄭觀綏,以次進伏訖。厚常奏曰,臣刑房而有公忠監司趙德潤啓本,罪人成亮天永春縣到配事矣。宗薰奏曰,臣兵房而有平安監司李勉兢狀啓,祥原被燒人,改構奠接事矣。上命皆入之,下敎曰,都承旨,率眷上來乎?履永曰,臣昨承疏批,恩言鄭重,臣雖愚迷,敢不承命?古亦有如臣之情地者,或乞便養而得蒙體諒者,故臣之疏懇,不爲無據,而此臣所以千萬企望於未承批之前矣。上曰,從近率眷上來,可也。仍敎曰,文武科殿試試官,皆承牌入來乎?魯東曰,姑未及盡爲入來,而間多牌不進者矣。上曰,鰲恩君承命召乎?魯東曰,命召不進矣。上曰,未承牌者爲幾人乎?魯東曰,文科讀券官領敦寧金祖淳,藝文提學曺允大,吏曹判書李始源,皆牌不進矣。上曰,牌去來,出去催促,可也。宗薰曰,先朝戊午年,因毓祥宮擧動,曾有文昭殿碑閣奉審之節次矣。今十三日擧動時,則何以爲之乎?上曰,亦當奉審,以此擧行。仍命退,諸臣以次退出。
上在昌德宮。停常參·經筵。
夜自四更至十一日,開東,灑雨下雨,測雨器水深三分。
上詣春塘臺,文武科殿試試取,還內後,內閣·政院·玉堂·藥房口傳問安。答曰,知道。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
尹魯東啓曰,明日經筵,取稟。傳曰,停。
尹魯東啓曰,玉堂備員間,視事頉稟之意,敢啓。傳曰,知道。
任厚常啓曰,行大司憲李直輔在外,持平鄭進明未署經,執義·掌令二員,持平一員未差,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,備邊司郞廳來言,今日賓廳日次,而領議政未差,左議政奉命在外,右議政在外,不得來會云矣,敢啓。傳曰,知道。
尹魯東,以弘文館言啓曰,副應敎鄭萬始,疏批已下,校理姜浚欽·任俊常,修撰金啓溫,旣有只推之命,竝卽牌招察任,何如?傳曰,允。
以副應敎鄭萬始,校理姜浚欽·任俊常,修撰金啓溫牌不進罷職傳旨,傳于尹魯東曰,只推。
金履永啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安。參議李存秀在外,判書·參判,竝更牌招,何如?傳曰,允。
有政。吏批,判書李始源牌不進,參判閔耆顯進,參議李存秀在外未肅拜,左承旨李文會進。啓曰,判書李始源牌招不進,參議李存秀在外未肅拜,小臣獨政未安,何以爲之?敢稟。傳曰,仍爲之。又啓曰,臺諫闕員,今當差出,而擬望之人乏少,外任竝擬,何如?傳曰,允。
以尹羽烈爲大司諫,姜文會爲執義,閔師宣爲司諫,宋文述·文粲圭爲掌令,宋翼淵爲獻納,李致祜爲持平,申在業爲正言,金履翼爲工曹判書,李冕膺爲兵曹參判,金在昌爲左尹,鄭東觀爲右尹,金明淳爲敦寧都正,金簊象爲同經筵,李始源爲知春秋,李普天爲同義禁,洪養默爲司饔僉正,金致福爲監察,洪顯謨爲禮賓主簿,李道明爲義盈主簿,金敎根爲東學敎授,李始源爲繕工提調,吳載紹爲惠民提調,金啓洛爲活人提調,李集斗爲瓦署提調,李始源爲典牲提調,申光軾爲長湍敬差官,書題單李命祐,學生趙鎭恒年八十一,侍從臣父,今超通政,加資事承傳,故郡守申光德贈戶參例兼,同知申啓文考,成均進士李東壽贈戶參例兼,全豐君李奭培考,典籍單尹致謙文科甲科第一人,司䆃主簿單玄蓍永武科甲科第一人,宣陵直長單金鼎元文科甲科第二人,宗簿直長單鄭載慶文科甲科第三人。
兵批,行判書韓晩裕進,參判未差,參議權行彦入直進,參知金魯敬病,右承旨任厚常進。以李琦鉉爲羽林將,韓大鳳爲五衛將,金啓祜爲慶熙將,鄭啓文爲景福將,李義秀爲宣傳官,李文煥爲武兼,權常五爲黔元浦萬戶,李運英爲興陽監牧官,同知單李勉可,華寧殿守門將單徐命錄,宣傳官金永喆,訓鍊主簿李儒象相換,護軍李冕膺·李普漢,副司果沈日永登科前已行司果,依法典六品遷轉,副司正趙存慶武科甲科第二人,柳敬魯武科甲科第三人。
任厚常啓曰,獻納宋翼淵,旣在闕中,不爲肅謝,直爲出去,事甚未安,推考,何如?傳曰,允。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而文武科殿試相値,不得爲之之意,敢啓。傳曰,知道。
尹魯東,以禮曹言啓曰,今四月十八日式年文武科放榜時,親臨與權停例,何以爲之,而處所,以何處擧行乎?敢稟。傳曰,以便殿親臨磨鍊。
尹魯東,以弘文館言啓曰,本館下番闕直,事甚未安,修撰朴宗琦,副修撰趙鎭順,竝卽牌招,以爲推移入直之地,何如?傳曰,允。
金履永,以吏曹言啓曰,今此丁卯式年文科甲科第二人·三人,當付七品職,而時無見窠,生進仕滿直長二人,依例六品遷轉後,推移付職,何如?傳曰,允。
丁卯四月初十日卯時,上詣春塘臺。式年文武科殿試入侍時,行都承旨金履永,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鐘永,假注書趙奎昇,記注官安以鼎,記事官鄭觀綏,檢校直閣沈象奎·洪奭周,待敎朴綺壽,以次侍立。鼓三嚴,左通禮啓請外辦。上具翼善冠·袞龍袍,乘輿出協陽門,至銅龍門外。下敎于宗薰曰,雨勢若緊急,除取稟,侍衛雨具之意,分付兵曹,可也。至帳殿,通禮啓請降輿。上降輿陞座。文所讀券官行兵曹判書韓晩裕,漢城判尹吳載紹,行護軍金在昌,對讀官禮曹參議閔命爀,大司成申絢,副修撰趙鎭順,副司果李永純,武所考官領敦寧金祖淳,行護軍李得濟,行護軍李海愚,參考官敦寧都正金履載,僉知中樞府事金守基,司僕寺正金魯應,內乘李運植,入就拜位,行四拜禮,以次就座訖。文會讀奏儒生入門單子。晩裕進前奏曰,日間聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕日,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮條候,何如?上曰,一樣矣。因下敎曰,武所則先試考講,未入格者,使之試射,可也。宗薰承命,分付於武所。祖淳進前奏曰,日間聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,王大妃殿氣候,何如?上曰,各殿宮氣候一樣矣。晩裕進前奏曰,文任及命官,俱未入來,小臣冒當執筆,殊甚未安,何以爲之乎?上曰,藝文提學,牌招,可也。履永進奏曰,親臨試取時,無命官主文,而以他正卿替行之事,亦比比有之。且試官員數已備,而藝文提學若入來,則讀券官一望,當在勿施矣。上曰,然則置之。命晩裕·載紹寫題曰,金馬門銘。限午時。鎭順·永純等奉御題懸之。上命文所試官權退,而科次,以便殿爲之。入小次,以司謁口傳下敎曰,武擧中,未及應講者,尙餘幾人乎?宗薰奏曰,未講者爲一百五十餘人矣。仍奏曰,擧子未講之人尙多,一邊考講,一邊試射之意,分付,何如?上,以司謁下敎曰,依此爲之。宗薰又奏曰,文試所,先呈不遠,今開帳門,然後可以呈券,依例出令,何如?上,以司謁口傳下敎曰,依此爲之。又以司謁出頒傳敎,宗薰承書曰,還宮門路,以賓陽門爲之。仍命承史·閣臣及侍衛,隨入於集瑞門外。宗薰,以武試所畢講之意,微稟。上還御帳殿。晩裕進前奏曰,來五月慶科庭試武試規矩單子中,木箭步數,以一百二十步點下,而取考大典通編,則木箭原步數,爲二百四十步矣。擧行之際,不無拘礙之端,而今日將臣旣皆入來,下詢處之,何如?上曰,出去後,相議停當,令政院入稟,可也。宣傳官金益彬奏曰,宣傳官廳射會,當從近擧行,而宣傳官金永喆,年限已過,法當頉減,而自下不敢擅便,敢此仰達矣。晩裕曰,行首宣傳官,以宣傳官金永喆之射講年滿,有所仰奏矣。自前元無堂下宣傳官之年當六十者,如此而其何以傳命擧行乎?所當請改差,而衰老非罪,他職相換,何如?上曰,後日政相換,可也。出擧條宗薰稟奏退錚後,左通禮跪啓禮畢。上降座陞輿,由靑陽門·明政門·賓陽門,入集瑞門還內。承史·閣臣·侍衛以次退出。
丁卯四月初十日午時,上御熙政堂。科次入侍時,右副承旨尹魯東,假注書趙奎昇,記注官安以鼎,記事官鄭觀綏,檢校待敎朴宗薰,讀券官行兵曹判書韓晩裕,漢城判尹吳載紹,行護軍金在昌,對讀官禮曹參議閔命爀,大司成申絢,副修撰趙鎭順,副司果李永純,以次進伏訖。宗薰進奏曰,俄者兵判所奏,慶科武試規矩中,木箭步數,以二百四十步磨鍊事有敎,而單子之自下改書,有所未安,何以爲之乎?上曰,規矩單子,追後入之。因命科次。晩裕承命考券一張後,上敎曰,以我朝金馬門出題,而試券則以漢之金馬門作之乎?晩裕曰,然矣。上曰,前日或出此題乎?晩裕曰,未能詳知矣。上入少次,以司謁傳敎曰,政官牌招開政。宗薰承書,賤臣承命出傳,還入進伏。文會自春搪臺試所,畢捧試券以來,追入進伏。魯東先退,晩裕考券畢後,文會使夾侍入稟。上,以司謁敎曰,査同官·枝同官·縫彌官入之,考券編次後,更稟,可也。晩裕等依例編次後,文會使夾侍更稟。上出陞座,命文會及宗薰替奏入格儒生姓名及四祖訖,命試官先退。宗薰以規矩單子,跪傳于夾侍。上書下二百四十步,敎文會曰,今日坐直,誰也?文會曰,臣當坐直,而一員姑未停當矣。仍命退,承史·閣臣以次退出。
上在昌德宮。停常參·經筵。
贈領議政朴準源下棺日,嘉順宮望哭後,大殿·中宮殿,內閣·政院·玉堂·藥房·朝廷二品以上·六曹堂上口傳問安。答曰,知道。嘉順宮,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。
尹魯東啓曰,明日文禧廟親行酌獻禮齋戒,再明日動駕,十四日·十五日順陵忌辰祭齋戒正日相値,視事頉稟之意,敢啓。傳曰,知道。
任厚常啓曰,合辭許久闕啓,事甚未安,除在外·未署經·陳疏外,未肅拜人員,竝卽牌招,何如?傳曰,允。
任厚常啓曰,正言趙直永,以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
任厚常啓曰,卽者義禁府都事來言,時囚無得過三日滯囚,曾有定式矣。時囚罪人李道在,當爲照律,而判義禁趙尙鎭受由,知義禁金羲淳,同義禁李得濟,俱有身病,只有同義禁李普天一員,而時囚照律,次堂例不得擧行云,何以爲之?敢稟。傳曰,令次堂擧行。
李文會啓曰,假注書趙奎昇,身病猝重,勢難察任,今姑改差,何如?傳曰,允。
趙奎昇改差,代以李止淵爲假注書。
朴宗薰,以都摠府言啓曰,今四月十三日毓祥宮動駕時,侍衛·寶劍·守宮,當爲備員,而都摠管吳載紹,以漢城府判尹導駕進,副摠管金爔,以禁衛中軍陣上進,趙,以御營中軍陣上進,都摠管朴宗來,副摠管尹東晩有身病,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。
朴宗薰啓曰,因都摠府草記,今十三日毓祥宮動駕時,侍衛·寶劍·守宮,當爲備員,而都摠管吳載紹,以漢城府判尹導駕進,副摠管金爔,以禁衛中軍陣上進,趙,以御營中軍。陣上進,都摠管朴宗來,副摠管尹東晩,有身病無以備員,令政院稟旨變通,仍令該曹卽爲口傳差出,待下批牌招事,允下矣。合有變通之道,何以爲之?敢稟。傳曰,許遞。
兵曹口傳政事,以金履翼·尹致性爲都摠管,洪義浩·曺允精·申鴻周爲副摠管,副摠管尹致性。
傳于李文會曰,坐直承旨入侍。
任厚常啓曰,行大司憲李直輔,執義姜文會,掌令文粲圭在外,宋文述陳疏入啓,持平鄭進明未署經,李致祜牌不進,監察茶時之意,敢啓。傳曰,知道。
以大司諫尹羽烈,獻納宋翼淵,正言申在業,持平申致祜牌不進罷職傳旨,傳于任厚常曰,只推。
以修撰朴宗琦,副修撰趙鎭順牌不進罷職傳旨,傳于尹魯東曰,只推。
尹魯東,以弘文館言啓曰,本館下番闕直,事甚未安,副應敎鄭萬始,校理姜浚欽·任俊常,修撰金啓溫,旣有只推之命,與應敎金相休,副校理洪羲俊,一體牌招,以爲推移入直之地,何如?傳曰,允。
以應敎金相休,副應敎鄭萬始,校理姜浚欽,副校理洪羲俊,修撰金啓溫牌不進罷職傳旨,傳于尹魯東曰,只推。
尹魯東,以吏曹言啓曰,今此景慕宮望祭大祝,前都事韓耆裕塡差,而時無職名,令該曹口傳付軍職,何如?傳曰,允。
朴宗薰,以兵曹言啓曰,今四月十一日,武臣賓廳武經講書入員,望單子纔已啓下,而大臣來詣賓廳,依例不得爲之之意,敢啓。傳曰,知道。
任厚常,以義禁府言啓曰,再明日擧動時,各差備都事,當爲備員,而參下都事李普漢,與同義禁李普天,有從兄弟應避之嫌,李普漢,令該曹口傳相換,以爲分差之地,何如?傳曰,允。
校理任俊常疏曰,伏以臣向在持被之日,得聞老父之病報,急於救護,陳章徑出,而未蒙常勘,反荷恩暇,私心惶蹙,歷日靡措。迺者由限已過,庚牌屢降,而萬無離側之望,荐犯違傲之罪,臣情到此,益復悶隘。第臣父病,初因路憊,兼以食傷,數日苦劇之餘,又添感冒之症,遍體刺痛,膈痰牽引,食飮全却,眞元凘凜,乍寒乍熱而夜輒失睡,或進或退而症涉非常。神氣稍惺之時,則酬酢動靜,若可以復常,而少愆將攝之宜,則諸症輒復如前,頃刻異候,調護益難。臣不在傍,則藥餌無以勸,轉側無以扶,而乘其症勢少間之時,將爲擔舁還鄕之計。臣於此際,顧何以暫時離捨,出而供職乎?召命之下,趨膺無路,玆敢冒死,呼籲於聽卑之天。伏乞聖慈,特加矜諒,亟命鐫遞臣職名,以便將護,仍治臣瀆撓之罪,以昭法紀,千萬切祝。臣無任云云。答曰,省疏具悉。爾其勿辭救護。
正言趙直永疏曰,伏以太廟之祔禮順成,聖慕冞深,大庭之縟儀誕擧,群情胥悅。仍伏念臣跡旣疎逖,才又鹵下,待罪卽僚,猶懼不稱,薇垣新命,忽下於千萬夢想之外,驚惶感激,冒沒趨承。然稱塞無望,惶恧轉深,恩榮所推,班資至及於臣之生父,闔門感涕,圖報無階,惟有筋力奔走,粗效萬一,而此際得接鄕信,則臣之九耋老父,近患輪感,委頓床席,氣息凜綴,將護無人,專指遠至,促臣歸視。臣於此方寸失守,按住不得,玆敢疾聲呼籲,仰瀆崇嚴。伏乞聖慈,俯賜鑑諒,亟許遞改,以便救護,仍治臣擅行之罪,以肅朝綱焉。臣無任云云。答曰,省疏具悉。爾其勿辭救護。
丁卯四月十一日酉時,上御誠正閣。坐直承旨入侍時,左承旨李文會,同副承旨朴宗薰,假注書趙奎昇,記事官李若洙·鄭觀綏,以次進伏訖。上敎曰,今日大臣入來乎?宗薰曰,左議政未及入來,而鰲恩君入來矣。上敎文會曰,鄭萬始揭板事,果知之乎?文會曰,此是年久之事,故未能詳知,而雖以兵曹一處言之,蓋聞揭板尙存云矣。上曰,自在先朝,有撤去揭板之敎,而未及撤去者也。分付各司,一竝撤去揭板,自政院,申飭,使之斯速承牌,可也。因敎曰,放未放冊子中,刑曹所關發掘群塚,强奸未成已成魘魅蠱毒,凌辱士夫之類,抄錄以入,可也。敎宗薰曰,再明日擧動時,當先行文禧廟酌獻禮,而次詣毓祥宮,輦路果順便乎?宗薰曰,然矣。因命書傳敎曰,今番宜嬪廟,遣內侍致祭,祭物,令各該司措備。文會奏曰,向日傳敎中,文武科唱榜,以便殿爲之事命下,而今番唱榜,則異於生進唱榜,百官例皆陳賀矣,不無狹窄之慮,何以爲之乎?上命書傳敎曰,十八日文武科放榜,處所,以春塘臺親臨磨鍊。又命書傳敎曰,十九日文武新恩謝恩,當親受,處所,以便殿爲之,該房知悉。敎于宗薰曰,唱榜時軒架節次,依例擧行。命退,承史以次退出。
上在昌德宮。停常參·經筵。
任厚常啓曰,行大司憲李直輔,執義姜文會,掌令文粲奎在外,宋文述疏批未下,持平鄭進明未署經,李致祜未肅拜,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,三品官之無得過三日,循例請牌,曾有定式矣。新除授敦寧都正金明淳,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
以敦寧都正金明淳牌不進罷職傳旨,傳于金履永曰,只推。
尹魯東啓曰,臣魯東,依定式,進詣香室奉審,香祝·樻祝·板袱子,則精潔之意,敢啓。傳曰,知道。
傳于尹魯東曰,明日當先詣文禧廟,該房知悉。
以香室文禧廟酌獻禮受押單子啓,傳于尹魯東曰,親押。
金履永啓曰,明日大駕詣文禧廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于朴宗薰曰,明日出宮內門路,以協陽門爲之。
吏曹口傳政事,禁府都事李普漢,司饔奉事嚴喆相換。
李止淵有頉,代以李羲準爲假注書。
以全羅監司李肇源狀啓,全州府民家失火事,傳于李文會曰,聞甚矜惻,元恤典外,別加顧恤事,廟堂措辭,分付。
以全羅監司李肇源狀啓,龍潭縣民家失火事,傳于李文會曰,五十餘戶之燒,聞甚矜惻,元恤典外,別加顧恤事,廟堂措辭,分付。
義禁府照目粘連,泰陵前直長李道在矣本府議啓內,沙汰處補築之役,旣已啓稟知委,則固當趁期擧行之不暇,而屢次煩報,侵斥長官,事體所在,極涉駭然,以此照律,罪杖一百收贖,告身盡行追奪,私罪奉敎。依允爲旀,功議各減一等爲良如敎。
刑曹啓目粘連,因咸鏡監司李晩秀放未放修啓冊子,本曹所管定配罪人放秩未放秩,竝依啓聞施行,稟秩中鏡城尹世勳,德源秋泰福,富寧李敬文,北靑金秋得,文川車信甲·朴太永,德源朴哲臣,永興柳弘喆,定平閔思得,未放秩甲山李亮載,三水金鼎澤,慶興崔福海,明川韓得厚,茂山趙宅藺,明川吳彦三,吉州田成彩,穩城邊實寬,利原金永倜·李同伊,吉州李再福,三水李東爀,慶源禹永祚,北靑崔八先,明川韓光軾,鏡城朴道采·崔鼎錫,文川朴萬澤等,所犯不至深重,竝放送,稟秩甲山金千乭,洪原孟碩覃·高景大,他道發配未至配所秩利原柳啓英等,罪俱不輕,竝仍配放秩中,端川鄭哲孫,因其第擊錚,已爲蒙放,置之,何如?判付啓,依允爲旀,明川奴海龍,端川李順大,北靑鄭民儉,利原崔彦國,定平李章愚,端川金億京,高原孫善弘,定平宋光皥,安邊宋以泰,高原姜乭伊,長津許燁,定平朴枝成,洪原辛義悅,永興姜福來,甲山林得春·金泰儀,吉州李岳只,定平金太仁,利原車大顯,洪原李恒吉,德源沈紋之,永興具百勳,高原安虎徵,慶興李義鉉,高原李載郁,竝放送。又啓目粘連,慶尙監司尹光顔放未放修啓冊子,本曹所管,定配罪人放秩未放秩,依啓聞施行,稟秩機張金學民,興海崔晉宅,熊川金龜謨,柒原朴有元,昌原金起宗,長鬐邊鎭准,星州李用命,玄風張準獻,奉化金石彬,興海李應杰,金海韓春山,昆陽徐宜福,未放秩咸安白文鴻,鎭安梁鎭民,義城金碩河,河東洪元九,晉州柳夏挺,昌原韓光穆,長鬐姜漢澤,金海曺雲起,河東咸命宅,泗川李震呂,咸陽金德贊,所犯不至深重,竝放送,放秩昌原梁晉煥,稟秩尙州李祥,永川全元文,奉化全日祥,長鬐丁達元等,罪俱不輕,竝仍配,未放秩機張柳義源·尹尙權等,武科入格,已爲蒙允,未至配所秩狼川安千奉,祥原金履衡,春川金福進,入於該道成冊論列,置之,何如?判付啓,依允爲旀,長鬐丁達元,密陽李春燁,高靈洪處大,安義朴元實·南秉德,慈仁金成寶,英陽沈成信,金海張石山,聞慶文永弘,榮州周學元,東萊朴啓大,泗川田時大,鎭海李長私,奉化李明坤,金海李守淵,永川林壽達,延日崔潗,宜寧金尙才,咸陽申己大·朴蒯夫,昌原李江,晉州金鍊行,宜寧朴日甲,庇安李香東,晉州韓柄運,彦陽柳光祿,醴泉張世分,泗川權致範,竝放送。又啓目粘連,因黃海監司李好敏放未放修啓冊子,本曹所管定配罪人放秩未放秩,竝依啓聞施行,稟秩松禾張潤,延安申光烈,載寧趙重義,文化金銀甲,未放秩中金川李巨福,殷粟金喜成·金允澤,文化朴大福,信川朴喜儉,文化金亨斗,長淵金好大,殷栗奴九月金,金川奴春興,安岳盧守謙,長淵奴德仁,殷栗吳有得,長連金奉元,安岳朴壽仁,長淵金立春,長連金萬孫,谷山金良采,新溪洪漢益,黃州權寵,新溪朴長金,甕津愼昌周,長連申光範,松禾李一煥,文化李道欽,鳳山崔好甲等,所坐不至深重,放送,放秩中安岳金載熙,罪犯不輕,仍配,未到配所古阜韓在範,扶安金載熙等,入於該道成冊中,已爲論列,置之,何如?判付啓,依允爲旀,遂安南召史,松禾奴福善,松禾李國哲,新溪金孟宅,平山宋萬北,谷山崔性得,金川朴命元,甕津金銀甲,谷山李方貴,康翎李位三,文化朴興文,鬼山許允淑·薛慶恒,長淵李云太,豐川崔日大,谷山金垠,殷栗李運友,鳳山金光福,安岳張岳只,長連李寅斗,竝放送。又啓目粘連,因公忠監司趙德潤放未放修啓冊子,本曹所管定配罪人放秩未放秩,竝依啓聞施行,稟秩槐山奴命福·朴仁根,永同李宗之,黃澗朴東亨,鎭川朴夢仁,溫陽李潤範,淸安李天杓,保寧朴命虎,瑞山崔萬松,新昌韓世鎰,庇仁方大秀,海美金世興,鎭川鄭次福,牙山金順儀,大興韓守範,扶餘孫相禧,結城崔斗采,沔川申慶殷,未放秩中瑞山方潤澤,靑陽朴龍甫,稷山奴貴金,忠州金德成,靑山李亨佑,藍浦朴聖允,文義朴光祜,定山張五福,永同金光熙,洪州崔之翰,泰安鄭宇周,庇仁吳宗洽,堤川任長福,永春鄭載權,鴻山趙彦愚,黃潤趙尙麟,恩津裴東毅,西原李得觀等,罪不深重,竝放送,放秩中結城奴石信,稟秩中沔川宋分同,結城奴丁巖,鴻山林希福等,所犯不輕,竝仍配,未至配所秩利原柳啓英,博川朴瑞鉉等,入於各該道冊子中未放秩,置之,何如?判付啓,依允爲旀,結城奴丁巖,韓山李命得,結城校奴六同,新昌尹重燁,永同吳長雲,藍浦金英運,洪州李吉懋,永同金廷澤·孫俊龍,忠州李圭漢,唐津金奉伊,淸風姜孟丁,牙山朴慶林,新昌趙南壁,靑陽朴先甫,保寧尹岳岩,大興裴大先,丹陽柳興得,瑞山宋世新,平澤鄭宗卜,牙山金宗鉉,陰城金加午金,竝放送。又啓目粘連,因京畿監司金履度放未放修啓冊子,本曹所管定配罪人仍秩,依啓聞施行,未至配所秩豐川金宗福,罪犯不輕,仍配,何如?判付啓,依允。又啓目粘連,平安監司李勉兢放未放修啓冊子,本曹所管定配罪人放秩未放秩,依啓聞施行,未放秩定州邊斗緯,中和柳正沃,熙川盧敏觀,龍川崔俊默,江西鄭碩圭,中和表松鶴,价川李聖觀,祥原廉處權,江東姜維甲,江西李致郁等,所犯初不至深重,竝放送,放秩順安郭萬永,三登郭始說,稟秩,安州李龍得,价川申昌仁,泰川徐必方,嘉山宋師哲,孟山文命孫,寧邊何成龍,熙川鄭儀得等,罪犯不輕,仍配,未放秩渭原李潤廷,因其妻上言,已爲蒙宥,置之,何如?判付啓,依允爲旀,三登鄭福日,三和姜柱漢,殷山劉宇昌,龍崗李益東,祥原朴載垕,德川崔東洽,咸從金成奉,楚山李得相,殷山李辰采,江西姜福命,龍川李斗里松,甑山徐用甲,殷山金疇鉉,价川韓光胄,竝放送。
上在昌德宮。停常參·經筵。
大駕詣文禧廟酌獻禮後,內閣·政院·玉堂·藥房·朝廷二品以上·六曹堂上口傳問安。答曰,知道。王大妃殿·惠慶宮·嘉順宮,遣承旨問安。答曰,知道。宣禧宮展拜後,內閣·政院·玉堂·藥房口傳問安。答曰,知道。大駕還內後,內閣·政院·玉堂·藥房口傳問安。答曰,知道。
朴宗薰啓曰,司僕寺內乘來言,捲簾,取稟。傳曰,捲三面。
尹魯東啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
任厚常啓曰,行大司憲李直輔,執義姜文會,掌令文粲奎,在外,宋文述疏批未下,持平鄭進明未署經,李致祜未肅拜,監察茶時之意,敢啓。傳曰,知道。
傳于任厚常曰,坐直承旨入侍。
任厚常啓曰,卽者義禁府都事來言,今日動駕時,駕側擊錚罪人金澤,依例移送秋曹矣,敢啓。傳曰,知道。
任厚常,以義禁府言啓曰,平安兵使鄭觀采壯啓內,東林城別將黃采郁,爲先罷黜,其罪狀,命攸司,稟處事,啓下矣。黃采郁,時在任所云,依例發遣府羅將,定假將交代後,拿來,何如?傳曰,待待命拿囚。
任厚常,以刑曹言啓曰,今日動駕時,全羅道光州居童蒙金澤,以其父橫罹殺獄事,擊錚於衛外。所當捧供,而凡城內動駕時,惠政橋·通雲橋·把子橋三處外,直爲勿施,曾有定式矣。今此金澤鳴金,旣在三處外,依定式,勿施之意,敢啓。傳曰,知道。
丁卯四月十三日卯時,大駕詣文禧廟,酌獻禮入侍時,行都承旨金履永,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鐘永,假注書李羲準,記注官崔鳳和,記事官鄭觀綏,檢校直閣沈象奎·洪奭周,待敎朴綺壽,以次詣閤侍立。鼓三嚴,通禮跪啓外辦。上具翼善冠·袞龍袍,乘輿出宣化門。藥房提調韓晩格進前曰,日間聖體若何,寢睡·水刺之節,何如?上曰,一樣矣。仍出協陽門·肅章門。至降輿所,通禮跪請降輿乘輦。出進善門·敦化門,進發由鄕校洞前路,詣文禧廟。至大門外,降輦乘輿,入齋室後,問安勿爲之事。出榻敎親押親傳香,仍詣板位,行酌獻禮訖。還入齋室後,命書傳敎曰,諸司預備。出齋室門外乘輿。檢校直閣沈象奎奏曰,臣於先朝陪,參於懿昭廟展拜時矣。其時則降輦於宮內,門外乘輿,直詣板位前矣。今番文禧廟酌獻禮儀節,與先朝展拜懿昭廟時,宜無異同,而今以宮大門外降輦,內門外降輿磨鍊者,有異於前。莫重儀注,似有違錯,該曹擧行,未免不審矣。其時日記及謄錄詳考後,憑處似好,故敢此仰奏矣。上顧履永·文會等曰,詳爲考出後,更奏,可也。出宮大門外,降輿乘輦,還由鄕校洞,過鍾閣前路·舊光化門西墻外路,詣毓祥宮。入齊室後,問安勿爲之事。出榻敎詣板位,行再拜禮訖,展拜後,問安勿爲之事。出榻敎仍詣奉安閣,百官行禮置之事。出榻敎詣板位,行四拜禮,奉審後,仍詣延祐宮,入齋室。少頃,出次詣板位,行再拜禮,展拜後,問安勿爲之事。出榻敎乘輿出宮大門外,降輿乘輦,還由光化門西墻外路,至彰義宮門前,降輦步過,仍乘輦詣宣禧宮。入齋室後,問安勿爲之事。出榻敎詣板位,行再拜禮訖。命書傳敎曰,諸司預備。又傳敎曰,藏譜閣·懿昭廟,當行禮,該房知悉。乘輿出宮大門外,降輿乘輦,詣臧譜閣,至西門外,降輦乘輿。藏譜閣·懿昭廟行禮時,百官行禮置之事。出榻敎詣板位,行四拜禮,奉審後,仍詣懿昭廟。詣板位,行再拜禮。展拜後,問安勿爲之事。出榻敎仍乘輿,出宮大門外,降興乘輦,還由光化門前路,進發入敦化門·進善門,至降輦所,降輦乘輿,由肅章門,入協陽門內。兵曹判書韓晩裕,入放仗,取稟,而未呼起來之前,徑先起立。上敎曰,記過,可也。宣傳官進前,取稟曰,兵曹判書記過。若無某時待今之下敎,則例不得退歸私次,長時待令於闕下,今番則何以擧行乎?上曰,後日殿座時,使之待令,可也。出標信解嚴,入宣化門還內。侍衛及承史·閣臣以次退出。
丁卯四月十三日酉時,上御誠正閣。坐直承旨入侍時,右副承旨尹魯東,檢校待敎朴宗薰,假注書李羲準,記注官崔鳳和,記事官鄭觀綏,以次進伏訖。上命書傳敎曰,宣禧宮祭享不遠,祭官苟艱,進士李錫龜,令該曹爲先付軍職,使之冠帶常仕。仍敎曰,令吏曹待窠,東班正職調用,可也。又敎曰,賞格前例知入乎?宗薰曰,未及考見矣。上曰,各宮先朝展拜時,賞典之例,竝爲考出以入,癸亥例,亦爲考入。又敎曰,俄者沈象奎所奏儀注,錯誤之節,已爲考見乎?魯東曰,未及考出矣。上曰,乘輦入大門,乘輿詣板位,似有所末安,似是不知而誤奏者矣。大抵降輦於大門之外者,似不至大違於事體,不猶愈於有所未安者乎?行禮時,正門出入則固可也,而奉審時則宜從東門,而以正門入者,是似有誤矣。宗薰曰,正門出入等節,臣未敢明知,而似非有違於禮節者矣。至於降輦儀注,象奎旣以先朝已行之節爲奏,則似不無意見矣。上曰,考出日記以入。又敎曰,宜嬪廟,自內已爲奉審,載錄于日省錄。宗薰奏曰,春塘臺殿座時,挾輦軍,自前外行環衛,仍爲作門矣。近年以來,以立於禁軍之內行爲定,若依此爲之,則將無外行作門矣。今當十八日殿座時,依前以爲環衛之地,何如?上曰,以外行爲之,而還內時,則以近例內行爲之。仍命退,承史·閣臣以次退出。
上在昌德宮。停常參·經筵。
自人定至四更,灑雨下雨,測雨器水深一分。
傳于尹魯東曰,禮房承旨馳詣宗廟·景慕宮,奉審摘奸以來。
任厚常啓曰,行大司憲李直輔,執義姜文會,掌令文粲奎在外,宋文述疏批未下,持平鄭進明未署經,李致祜未肅拜,監察茶時之意,啓啓。傳曰,知道。
尹魯東,以奎章閣言啓曰,明日卽奉謨堂夏孟朔奉審日次,臣等進詣擧行之意,敢啓。傳曰,知道。
上在昌德宮。停常參·經筵。
曉望,月有食之。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹魯東啓曰,明日常參·經筵,取稟。傳曰,停。
朴宗薰啓曰,行大司憲李直輔,執義姜文會,掌令文粲奎在外,宋文述疏批未下,持平鄭進明未署經,李致祜未肅拜,監察茶時之意,敢啓。傳曰,知道。
朴宗薰啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
注書趙鍾永病,代以安光直爲假注書。
傳于宋知濂曰,大臣以下都監堂上留待。
傳于宋知濂曰,大臣·都監堂上入侍。
傳于尹魯東曰,康陵改修都監都提調以下,別單書入。
尹魯東,以改修都監都提調意啓曰,改修都監都提調以下,別單書入事,命下矣。依下敎,竝書入之意,敢啓。傳曰,知道。
尹魯東,以改修都監都提調意啓曰,本都監儀軌事目,別單書入之意,敢啓。傳曰,知道。
以康陵改修都監別單,傳于尹魯東曰,都提調左議政李時秀,鞍具馬一匹面給,提調戶曹判書徐榮輔,禮曹判書南公轍,竝加資,郞廳戶曹正郞金思羲,兼監役本陵令洪允厚,竝陞敍,別工作繕工監役尹應大,本陵參奉金濟默,竝陞六,莎草浮出繕工監役嚴載,進排官典設別提崔行鎭,各兒馬一匹賜給,別看役積城縣監丁遇泰加資,前中軍金永勉邊將除授,領役將校宋敏欽·朴章和·馬興麟·趙斗鉉·崔孝臣,竝邊將除授,相地官方慶國,奏時官朴萬億,依癸卯年例施賞,計士崔濂·尹錫賢,依癸卯年例施賞,員役·工匠等,依祭卯年例施賞。
尹魯東,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
尹魯東,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
朴宗薰,以備邊司言啓曰,卽見公忠監司趙德潤狀啓,則以爲道內列邑,穀物多寡不均,米租最少,麰麥偏多,隨宜換作,已多其例,忠州等三十一邑,營·驛·鎭還麰一萬八千六百七十七石,許令作租,待秋收捧事,請令廟堂稟旨分付矣。一萬八千餘石換作,雖似過多,本道麰麥都數爲十五萬餘石,每年添耗,又當非久依舊,萬餘石換作,亦有近例,民情所關,不必靳許,依狀請施行事,分付,何如?傳曰,允。
朴宗薰,以備邊司言啓曰,卽見公忠監司趙德潤狀啓,則以爲道內各邑穀簿,多寡不均,只以應分之數,實無排巡之路,應加分外,各樣還軍餉留庫條中,限五千石,特許加分事,請令廟堂稟旨分付矣。應分之數,勢難均排,五千石加請,亦不過多,依狀請施行事,分付,何如?傳曰,允。
朴宗薰,以摠戎廳言啓曰,北漢訓鍊都監字內·禁衛營字內·御營廳字內,城堞頹圮處,自各該營,今月十七日,擇日改築,始役之意,敢啓。傳曰,知道。
丁卯四月十五日辰時,上御誠正閣。大臣都監堂上入侍時,左副承旨宋知濂,假注書安光直,記事官李若洙·鄭觀綏,左議政李時秀,戶曹判書徐榮輔,禮曹判書南公轍,以次進伏訖。時秀曰,臣之辭陛,今爲八日,而好雨得於久旱之餘,實爲多辛。此時聖體若何?上曰,一樣矣。渴悶之餘,得此甘霈,雖不周洽,言念民事,誠甚萬幸矣。時秀曰,今番臣所經歷處,雖爲不多,而第觀路傍野色,則甘雨之餘,秋麰雖難登稔,而春麰則稍有向蘇之望。以畓穀言之,來後雨水適中,則從可移秧,而庶有豐稔之兆矣。仍奏曰,日前動駕各宮行禮,且伏聞回鑾之時,日勢差晩云,寢睡·水刺之節,何如?上曰,一樣矣。時秀曰,王大妃殿氣候,若何?上曰,殿宮氣候一樣矣。上曰,陵役已爲告完耶?時秀曰,臣於當初出去時,陵上役處,仔細奉審後,磨鍊以啓矣。及其始役修改之後,自不如初頭之磨鍊,而陵上裳石及闌干石,石品各異,不甚堅緻,到今年久,漸致微動而小退,自不免內高外低之歎,決不可以此仍用,而局內適有在前留在之石,似是當初封陵時有餘之石,而不必別用新石,故仍以局內舊石用之。大王陵人石末端,少有傷痕,王后陵馬石,以年久所致,未免傾側,故竝更修理整立,而屛風石,微有罅隙,故以石灰·沙土等物,交合完塗,陵上補土,則取用於局內取土,方以爲完築矣。陵上役處,事甚重大,日子遷延,殆近一旬,昨日則幾可告訖,而日勢似晩,故只留闌石一立,到今曉訖工後,仍行告完祭矣。上曰,獻官誰也?公轍曰,臣爲獻官矣。上曰,告完祭行禮時,董役諸臣,皆參班耶?時秀曰,監蕫諸臣則不得參班矣。時秀曰,曲墻外樹木,極甚逼近,上而有枝條繁陰之慮,下而有根柢深入之患,而事係重難,陵官不敢擅便,屢以爲言,事勢似然,分付禮堂,下帖陵官,使之從便區處,似好矣。上曰,禮判出去,使之從便區處,可也。仍命大臣先退,又命退,諸臣以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
尹魯東啓曰,明日常參·經筵,取稟。傳曰,停。
任厚常啓曰,合辭方張之時,諫院無詣臺之員,事甚未安,除在外外,未肅拜人員,竝卽牌招,何如?傳曰,允。
尹魯東啓曰,來十一日,專經文臣殿講日次矣,敢稟。傳曰,明日爲之,處所,以便殿磨鍊。
尹魯東啓曰,來十八日,專經武臣殿講日次矣,敢稟。傳曰,明日爲之,處所,以便殿磨鍊。
金履永啓曰,左承旨李文會,今日不爲仕進,卽爲牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
以左承旨李文會牌不進罷職傳旨,傳于金履永曰,只推。
以大司諫尹羽烈,獻納宋翼淵牌不進罷職傳旨,傳于任厚常曰,只推。
傳于朴宗薰曰,同副承旨入侍。
金履永啓曰,吏曹郞廳來言,守令有闕,政事,取稟。傳曰,政官牌招開政。
金履永,以吏批言啓曰,康陵改修都監別看役積城縣監丁遇泰,加資事命下,而本資乃是崇祿,今無可加之資,何以爲之?敢稟。傳曰,相當職調用。
有政。吏批,判書李始源式暇,參判閔耆顯進,泰議李存秀在外,右副承旨尹魯東進。啓曰,判書李始源式暇,參議李存秀在外未肅拜,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,外任竝擬,何如?傳曰,允。以徐有望爲副修撰,朴時源爲典籍,李靖會爲監役,沈厚鎭爲北靑府使,申晤爲昆陽郡守,朴宗琦爲狼川縣監,朴昌擧爲黃海都事,戶曹判書徐榮輔,禮曹判書南公轍,以上正憲,今加崇政加資事承傳,豐德府使張鉉宅通政今加嘉善,今夏等別軍職試射時,柳葉箭貫一中邊一中加資事承傳,兼掌令單申光軾,贈吏參睦祖禹贈吏判,贈吏議睦慶衍贈吏參例兼,知事睦萬中兩代。
兵批,行判書韓晩裕病,參判李勉膺在外,參議權行彦入直進,參知金魯敬病,右承旨任厚常進。同知單崔光植,副護軍柳相燁·柳相穆·柳命源·丁好南·趙鎭恒,副司直申光軾,副司果金濟然·尹應大,副司勇李錫龜,以上竝單付。
以京畿監司金履度狀啓,右議政徐龍輔祿俸不爲領受事,傳于宋知濂曰,更爲輸送事,回諭。
金履永,以吏曹言啓曰,新除授兵曹佐郞徐俊輔,除拜後過限未肅拜,依例改差,何如?傳曰,申飭上來。
尹魯東,以禮曹言啓曰,傳曰,儲慶宮擧動,以永禧殿酌獻禮日磨鍊事,命下矣。永禧殿酌獻禮吉日,令日官池景興推擇,則來八月初三日·初六日·初九日俱吉云,以何日定行乎?敢稟。傳曰,以初三日爲之。
尹魯東,以禮曹言啓曰,傳曰,淑善翁主出閤吉日,令該曹推擇以入事,命下矣。以何間推擇乎?敢稟。傳曰,以來月爲之。
尹魯東,以禮曹言啓曰,以溆善翁主出閤吉日何間推擇事草記,傳曰,以來月爲之事,命下矣。出閤吉日,令日官池景興推擇,則來五月十九日辰時爲吉云,以此日時定行,何如?傳曰,允。
尹魯東,以奎章閣言啓曰,原任直提學朴宗慶父喪卒哭日,依定式,遣檢書官,勸肉以來之意,敢啓。傳曰,知道。
朴宗薰,以訓鍊都監言啓曰,頃因康陵改修都監草記,三軍門善放砲手五名,輪回定送,各別防護矣。今則陵所役事已畢,本局善放砲手撤還之意,敢啓。傳曰,知道。
朴宗薰,以禁衛營言啓曰,頃因康陵改修都監草記,三軍門善放砲手五名,輪回定送,以防虎患矣。今則陵所役事已畢,本營善放砲手撤還之意,敢啓。傳曰,知道。
朴宗薰,以御營廳言啓曰,康陵改修之役,今已告竣,本廳出送逐虎軍撤還之意,敢啓。傳曰,知道。
左議政李時秀箚曰,伏以臣頃因辭賞,猥控微衷,誠未孚上,愧猶在中,不意纔過旬日,誤恩荐辱,雖荷寵渥,彌增悚蹙,乘之以謝,在禮則然,罔功而受,揆分何安?臣聞明王,所愼惟賞爲重,故嚬笑之微,名實必綜,施或不當,是謂之濫,受之無名,終歸於僭。今臣承命蕫工,數日而已,藉有微勞,職分常事,上駟之錫,何等殊數,迺容易加之,罔念僥踰乎?區區私憂,恐傷國體,屢瀆之懼,有未暇計,玆敢短箚仰陳,欲望聖明,深惟重典,亟命收還,俾安賤分。取進止。答曰,省箚具悉卿懇。卿其勿辭,安心領受。仍傳于尹魯東曰,此批答,遣史官,傳諭于左議政。
敦寧都正金明淳疏曰,伏以太廟之袝禮順成,聖慕冞新,大庭之賀儀誕擧,群情胥悅。仍伏念臣獲戾于天,奄失所恃,理宜隕絶,少贖不孝,而猶復頑然送日。禮制已闋,飮食言笑,自比無故,范茫穹壤,此何人哉?不圖記簪之恩,收錄不置,夏官·敦府,除旨聯翩。蓋以名在仕籍,謂可以復備驅策,而若臣情私悲切,病勢癃痼,不堪供職之狀,臣不自言,聖明何由見諒也?嗚呼,臣本不才,未合當世之用,而只緣老母在堂,貧無以爲養,遲暮一第,全爲祿仕。年前峽邑恩補,實出於孝理之政,而潘輿未奉,皐樹先摧,竟抱無涯之慼,遂結幽明之恨,今雖有五鼎之列,千鍾之入,亦何補於不洎之痛哉?每念及此,寸腸如割,苟幸一縷之不泯,復尋宿昔之榮塗,豈臣所可忍也?且臣昔者之疾,百療無施,歲加月亟,轉成膏肓,就中最苦之證,痰塞中焦而寢食俱妨,疝結下腹而騎步兩難,長時床簀,作一籧篨,此實通朝之所共知,而加以十數年來,三經草土,喪威震剝,榮衛枯落,髮白齒缺,形存神遁,譬如受蠧之木,僅存支榦,而其中則已枵然也。顚仆之勢,知在目前,以此貌樣,雖欲强自匍匐於簪紳之列,其勢又不可得矣。噫,臣之逖違耿光,倏焉四載于玆,況今身世孤露,庇覆無人,所仰望而爲命者,惟吾君耳。區區至願,豈不欲重入脩門,以伸戀結之忱,而至哀塡胸,痼疾在身,擎恩誥而有隕如瀉,振朝衣而欲起還仆,殆天所廢,謂之何哉?玆敢略暴衷懇,仰瀆崇嚴。伏乞天地父母,憐臣情之有所難强,察臣病之不可復用,亟命鐫改臣職名,勿復檢擬,俾之隨分自在,以卒餘生,則自今日至死之年,無非殿下賜也,臣敢不圖所以隕結焉?臣無任云云。答曰,省疏具悉。爾其勿辭察職。
掌令宋文述疏曰,伏以臣事君不忠,行己無狀,一言妄發,萬鏃交集,三年海島,自分一死。幸蒙殊恩,生還故里,以若遭罹,受若洪私,殆千古之一人,豈當世之復有?臣攢手祝聖,銘骨銜恩,竊自期托形樵牧,畢命松楸,歌詠如天之聖澤,以當含珠隕首之報而已。千萬不自意,滓穢賤蹤,復玷朝籍,柏府華誥,奄降於蓬戶蟄伏之中,鄕隣動色,門族相慶。臣聞命揮泣,竭蹶登道,七日顚頓,僅達京邸,而職名間已遞矣。長路驅馳之餘,舊病新疴,一時交作,委頓旅舍,出沒鬼關。此際除旨又降,召牌踵臨,而病勢如右,叩謝無路。有臣如此,生不如死,玆不得已略入文字,仰陳病狀。伏願殿下,亟命鐫削臣所帶之職,以安微分,以肅朝綱焉。臣於乞免之章,何敢更及旣往,而覆盆之冤,未暴天日之下,朝衣之身,如坐塗炭之中,玆敢不避鈇鉞之誅,猥陳肝血之蘊,惟聖明哀憐而垂察焉。臣之向來一疏,非爲身也,亦非爲人也,斷斷愚忱,只在於平物情靖世道,息傾軋之禍,共和平之福。恩批卽降,處分將下,而徐美修·李晦祥,忽地突起,左拳右踢,擠臣於萬仞坑坎之底,而朝象人心,於是乎一倍危怕,至於賊裕凶疏之出而極矣。噫,人情之回僻,世路之險巇,已矣不足論,而輕疎僨敗之罪,臣亦有焉,尙何言哉?第臣之塡胸沸肝,九死而難瞑者,卽受嗾妖恁之說也。臣與妖恁,同朝二十年,而見面接語,不過兩度,則交誼之有無,臭味之同異,可推以知也,而況渠本荏弱,隨時圓轉,當銓行政,務悅人眼,出言論事,務中人意,則當是時,安敢以此等事,擧以指嗾於非親非故,素不知心之如臣也哉?此理明甚,夫孰不知,而吳鼎源·李允行之徒,忽做罔極之言,前唱後喁,萬口雷同,使臣蒙不潔而坐溷廁者,七載于今矣。雖然,此輩何足言?居三事蕫百僚之臣,首唱此說,作此輩嚆矢,甘自歸於自欺欺人之科。臣非爲臣身而訟冤,實爲世道而痛心焉。臣言及此,誠不覺呶呶,而冤憤結轖,自不得不爾。伏乞殿下,特命下臣司敗,與鼎源輩,一遭面質,則可燭其言之虛實矣。臣以如許情勢,豈敢自處以言官,而粗識倫常之義,恒抱鷹鸇之志,屛伏田間,痛念時事者久矣。今當授匭之日,自有按住而不得者,玆敢胃死而略陳之。噫嘻,痛矣,臣之去國七年之間,世變層生,亂逆輩出。裕之疏,凶圖逆節,上干于天,而兩煥爲之根柢,玉之詩,梟腸獍肚,發見于外,而忠·亨與之盤結,達之筵奏,犯分凌節,無將不道,而瀅修·翊模之徒,同心聚首,密勿贊成,以致人心波蕩,國勢岌嶪,宗社之憂,迫在朝夕。聖斷爰赫,雖幸略加誅討,而天網太恢,猶未快底殄滅,異日憂虞之端,庸有極哉?雖然,摠諸逆而論其窩主,則賊龜·賊祿是已。龜之千罪萬惡,祿之極逆大憝,前後懲討之章,旣已悉陳無餘,則臣何必更事架疊,而第其罪律,止於追奪跪斬,孥戮之典,終未快行於兩賊,神人之憤,愈久愈激,而況龜之子魯忠,肆其至凶極憯,而死後之官爵尙在,祿之子日柱,保其妖腰亂領,而島中之偃息自如,揆以常憲,寧有是理?臣謂賊龜·賊祿,亟施孥籍之典,魯忠,卽命追奪官爵,日柱,拿鞫嚴訊,亟正典刑,其餘臺啓中諸罪人,一竝依允,以正王法,以洩輿憤,斷不可已也。臣無任云云。答曰,省疏具悉。所陳旣已洞悉。末端事,前批已諭。爾其勿辭察職。
持平李致祜啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情迹,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨。此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致·嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲渠輩莫不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻,痛矣,十數年來,賊勢益肆,人心靡定,顧瞻他日之徒四字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠雖爲薄物細故,而亦可見隱若有恃,縱恣無忌之一端。今幸乾斷赫然五字刀削此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀。綢繆設施,經營脈絡,卽與履猷一串貫來,則主客輕重,初無可論。趙鎭井,則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。申獻朝,本以戾氣所鍾,甘與凶徒爲歸,率其群從,竝作鷹犬,趨勢窺利,蠅營狗苟,傷人害物,虺毒蜮射。噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者。至今倖逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視,輿論莫遏,始思彌縫,稍演前說,冀贖宿愆,而及其問啓出,則情態絶狡,尤難容貸。渠亦以裕賊聲氣相近之人,出入於渠所謂一委官之門,爲一世之指目久矣。凡於委官所周遮漫漶之人,必有眞的聞知者,而乃敢顧戀宿處,微提其端而不露姓名,拈出三或字,以爲姑遮十目之計。其心所在,路人所知,如此負犯至重之類,不可削黜薄勘而止。請削黜罪人申獻朝,爲先施以屛裔之典。噫嘻,痛矣,宋國仁窮凶絶悖之情節,可勝誅哉?渠以幺麽賊弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有爲無,狼性愈鷙,乃敢忍終如初,積月拷訊,一直抵賴。似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿情無少洩之時矣。不可以其身之物故,而少緩當律之夬施。請物故罪人國仁支屬應坐之類,亟施島配之典。新除授執義姜文會,時在咸鏡道北靑府任所,掌令文粲奎,時在全羅道靈巖地,司諫院司諫閔師宣,時在江原道狼川縣任所,請竝斯速乘馹上來事,下諭。答府曰,不允。新啓不允。下諭事,依啓。
丁卯四月十六日辰時,上御誠正閣。同副承旨入侍時,同副承旨朴宗薰,假注書安光直,記事官李若洙·鄭觀綏,以次進伏訖。上曰,宋國仁物故後,漢城府檢屍單子,其已入來乎?宗薰曰,未及入來矣。上命書傳敎曰,淑善翁主出閤吉日,令該曹推擇以入。又命書傳敎曰,儲慶宮擧動,以永禧殿酌獻禮日磨鍊。宗薰竝承書讀奏訖。上敎于賤臣曰,此傳敎,出去頒布,分付禮曹,使之今日內推擇以入,可也。賤臣承命出傳,還入進伏。上下掌令宋文述,敦寧都正金明淳上疏二度及府啓中宋國仁事一度,命宗薰讀奏訖。上曰,批答則出去書之,可也。宗薰奏曰,闕外有三道儒生封章伏閤之擧,而一則故吏判閔伸院額陳請事也,一則故相臣姜碩期追配事也,一則故御將金應海腏享事也。聞其本事,則雖不猥濫,而事係朝禁,不得捧入矣。上曰,捧入,可也。仍命退,承史以次退出。
上在昌德宮。停常參·經筵。
專經文武臣殿講罷後,內閣·政院·玉堂·藥房口傳問安。答曰,知道。
尹魯東啓曰,來二十一日,輪對日次矣,敢稟。傳曰,爲之。
朴宗薰啓曰,來二十一日,朝參日次矣,敢稟。傳曰,停。
尹魯東啓曰,明日文武科放榜相値,視事頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經·陳疏外,未肅拜·呈告人員,竝卽牌招,何如?傳曰,允。
任厚常啓曰,行大司憲李直輔,執義姜文會,掌令文粲奎在外,宋文述,持平李致祜牌不進,鄭進明未署經,監察茶時之意,敢啓。傳曰,知道。
以大司諫尹羽烈,掌令宋文述,持平李致祜牌不進罷職傳旨,傳于任厚常曰,只推。
傳于朴宗薰曰,明日出宮門路,以協陽門爲之。
傳于李文會曰,專經文武臣殿講居首人施賞,考例捧傳旨。
以參考官成鼎鎭禁推傳旨,傳于任厚常曰,分揀。
以黃海監司李好敏狀啓,海州牧人物渰死事,傳于李文會曰,聞甚矜惻,元恤典外,別加顧恤,未拯屍身,卽爲拯得事,廟堂,分付。
尹魯東,以弘文館言啓曰,校理姜浚欽,旣有只推之命,副校理洪羲俊,連呈辭單,不爲行公,與新除授副修撰徐有望,竝卽牌招察任,何如?傳曰,允。
金履永,以吏曹言啓曰,贈諡武肅公張鵬翼延諡,今四月二十五日,定行於京畿豐德府云,贈諡忠正公金時粲延諡,今四月二十八日,定行於公忠道文義地云,贈諡愍肅公金琂延諡,來五月初六日,定行於公忠道德山地云矣,敢啓。傳曰,知道。
金履永,以吏曹言啓曰,卽接通禮院牒報,則以爲明日親臨放榜敎是時,左右通禮不可不備,而左通禮姜彙鈺,身病猝重,不得進參,卽速變通,及時擧行之地云。左通禮姜彙鈺,今姑改差,其代,口傳擬入之意,敢啓。傳曰,知道。
吏曹口傳政事,以李在璣爲左通禮。
李文會,以戶曹言啓曰,參議臣韓興裕,今日全羅道聖堂倉漕船點檢事,出來江上矣。同道群山倉所屬鎭安等七邑丙寅條田稅大同合米一萬五千九百六十四石零,太三千三百六石零,本倉元漕船十九隻分載,同進法聖倉所屬光州等十三邑鎭,丙寅條田稅大同合米一萬九千六百九十五石零,太四千七百三十九石零,本倉元漕船二十五隻分載,追後來泊于西江前洋,故一體點檢之意,敢啓。傳曰,知道。
朴宗薰,以兵曹言啓曰,今四月十七日武臣堂上朔試射試官,纔已受點矣。殿座相値,不得爲之之意,敢啓。傳曰,知道。
朴宗薰,以兵曹言啓曰,專經武臣講官抄啓人員及減下人員,別單書入之意,敢啓。傳曰,知道。
行戶曹判書徐榮輔疏曰,伏以太廟之袝禮載成,彤庭之賀儀誕擧,臣民愴忭,曷有其極?仍伏念臣洊被恩賞,遽躋崇班,其間不過旬有餘日,臣是何人,驟躐至此?臣之初受命之日,冒上辭疏,適會値齋而見却,又當差祭而受香,黽勉承膺,仍詣役所。公私輕重,雖有斟量,晏然泯默,人謂斯何?擬待竣事,悉暴衷懇。今玆新命,又出於千萬意慮之外,臣誠惝然而驚,怵焉而懼,不勞自汗,當食忘餐,此殆卒命之秋也。夫是爵也,班資旣高,位望尤別,自古及今,除是階者,或以齒德之老宿,或以履歷之久次,爲一世之所推,然後縻之以不濫,居之而無愧。臣未嘗有一於是,將何名而堪之乎?臣本愚陋,最居人下,而受知兩朝,官列九卿,自顧涯分,踰溢已甚,居常懦恐,若隕淵谷。數年以來,疾病交攻,衰相侵尋,目暗肉脫,半體偏枯,年未盈艾,而諄諄然具朽鑠之狀。此官位亢極,無德以將之,犯天道之所忌故耳。今又疾走忘躓,冥升不已,譬如已盈之器而益其水焉,不待智者而知所懼矣。臣之供識於都監,竝計前後,僅爲數旬,摠大體則都相在矣,理細務則郞僚職耳,臣何有焉?假使臣粗有筋力奔走之勞,卽亦臣子常分,況其空空如此乎?臣固知聖意,特以事體之重,混降恩典,而古聖王懋賞之政,懋於有功,曷嘗施之於罔功如臣者哉?臣之所大懼者,非直爲臣身之私而已。仁天覆燾,無物或遺,聖化陶甄,無願不遂。臣雖庸賤,其亦造化中物耳,其情至迫,其言非飾,倘賜照燭,庶蒙矜惻,玆敢仰首鳴號,以瀆崇嚴。伏乞亟收臣新授兩階,以卒生成之澤,千萬顒祝云云。答曰,省疏具悉。卿其勿辭行公。
獻納宋翼淵疏曰,伏以臣之老母病情,向已略暴於乞養之疏,而間因玉署番次之苟艱,且懼曠日違傲之爲罪,持被數宵。母病轉劇,驚惶罔措,方欲拜章徑出之際,薇垣新命,忽下於千萬夢想之外,臣誠狼狽惶悶,不知所出。情實急於歸護,恩未暇於叩謝,蒼皇出來,至蒙恩推,隕越震凜,靡所措躬。苟欲迫怵恩命,章皇趨走,則看護無人,必至越添之境,臣於此難免不孝之罪矣。看護藥餌,積逋恩召,則揆以臣分,必違不俟駕之義,臣於此亦難免不忠之科矣。於斯二者,難免其一,則臣情到此,十倍惶阨。臣竊伏惟念,君親惟一,忠孝無二,於忠於孝,各盡其義,然後可以上不愧而下不怍矣。蓽門刀圭之供,床席沈淹之狀,視遠之明,何以盡燭?聽卑之聰,亦難盡察。請以至切之懇,仰暴於崇嚴之下焉。臣之賦命險薄,年過弱冠,臣父見背,病母脆子,相依爲命,寢必陪枕,食必同盤,勉之强之,苟延時日之命者,已至許多年矣。若緣不得已之事,出或經宵,則廢食忘寢,頃刻凜綴,故杜門扶將,不敢少須臾相離。近因職名之久縻,奔走供仕,不得任便調養,專精醫治,輾轉危篤,漸至難醫之地。目今證情,臣不敢一一縷列,以溷天聽,而最是火熱極盛,頑痰用肆,眞元大耗,飮㖩日益滅損,肌肉日益銷鑠,委身床褥,不省人事者,已踰旬矣。焦遑煎灼,已無可言,而苟究積添之祟,則專由於職務相妨,調護失宜之致。臣於是安得無不孝之愧,而病旣添篤,未暇離捨,屢違恩命,臣於是焉可免不忠之罪乎?進退關於忠孝,而情志迫於扶護,苟或有暫離之勢,則趨肅恩命,臣何敢不爲,而七耋衰齡,症候難望於回甦,一臨庚牌,罪戾輒增於逋違,玆敢不得不疾聲仰籲於天地父母之前,而至於臺閣言議之責,如臣萬萬不稱之實,不暇備例悉陳。伏乞聖慈,諒臣懇迫之私,治臣積逋之罪,亟遞臣職,俾遂便護之願,千萬幸甚。臣無任云云。省疏其悉,本職許遞。
江原道鐵原儒生,幼學李濟衡·金光宣·李敬元·金鎭恒·黃孝彦,進士金商礪,幼學徐有善·任珏·金樂恒·任命常·朴宗和·任養吾·黃仁魯,進士崔大鉉,幼學金夢龜·李漢五·池海運·李顯範·鄭淳·安璐·權·朴履中·安璹·權察·李宗一·丁秀震·任希翼,生員權實,幼學金得裕·崔宅基·鄭碩祚,生員黃有商,幼學沈鋎·安相鉉·李重炯·金魯秉·宋載鎭·黃性淵·李世最·沈始潤·李世喬·權趾需·安重鉉·任東說·沈元鎭等疏曰,伏以臨危辦死,志士之所難也,崇義奬節,聖世之所重也。況有精忠姱節,萃于一門,義死榮生,夷夏皆誦,則其所褒美之典,尤當有倍於他人矣。噫,遼東伯忠武公臣金應河深河大節,扶綱常於萬古,布大義於天下者,直可軒天地竝日月,而其第應海之忠之節,眞所謂難兄難弟,實無異於顔平原之常山矣。應海·應河,俱以孝友誠信著,方其應河之赴深河也,應海慷慨請與行,應河以兄弟不可俱死,力止之。及丙子之亂,以別將守正方山城,提步卒三百,橫截洞仙嶺,終日力戰,身中九箭,馬躓而墜,虜圍益急,應海大呼曰,吾卽柳下將軍之弟也。今力盡,不能盡戮汝曹,何面生報吾君,死見吾兄乎?卽拔所佩劍,橫突虜陣,所擊殺甚衆,仍自刎。賊退,麾下士索得於亂屍中,頸血淋漓,九鏃集其身,目猶不瞑,怒氣勃勃,而一縷若有存者,適遇異人,用萬金良藥,幸而得甦。其後朝廷奇其不死,不次擢用,屢仗閫鉞,授以上將,而至若爲平安兵使時也,裝送天朝通使之船,爲賊臣李烓所訐,與故相臣鄭太和,被逮至鳳凰城,禍將不測而幸得己,其志決殉國,義著尊周之狀,槪如是矣。嗚呼,環東土一草一木,孰非皇朝之攸賜,而想像啓禎時事,則尙令人髮豎膽掉。顧以外國陪臣,立慬於上國者,歷考前史,未有如應河。旣有是兄,又有是弟,兄則死於深河,弟則生於洞仙,而若其誓心天地,炳義日星,固無間於死生,而況保一縷於裒原,輸餘忠於朝天,尤豈非尤且壯哉?是以惟我孝宗大王嘗敎曰,金應海忠節,不減乃兄。又敎曰,金應海,卽應河之弟,嘗與虜戰,兵敗自刎,必不負國。此載羹墻錄中,而先正臣宋時烈撰褒忠祠廟碑,亦引聖敎,至謂振古所未有。於乎,盛矣,文貞公臣金堉所編海東名臣錄,文簡公臣趙絅所述墓碑,翼憲公臣鄭太和日記,俱以深河之死,洞仙之殉,鳳城之囚,特書而匹美,又可見百世之公議也。忠節之雙成,素稱二難,而崇報之殊典,尙闕一體,輿論之抑菀,厥惟久矣。至若鐵原府,又是應河兄弟生居死葬之地,而褒忠之祠,只擧忠武,俎豆之儀者,揆諸神理,實爲欠事,在於聖代,亦是闕章。臣等謹稽古事,兄弟之同樹姱節而竝享一祠者,亦多其例。雖以國朝近事觀之,文正公臣金尙憲之竝享於其兄文忠公臣金尙容石室之祠,文簡公臣洪命夏,追享於其兄忠烈公臣命耉沂川之院,以其大義之與同,而遺躅之所存也。令應海之忠義,旣與乃兄而匹休,則遺祠之同侑,宜無異於數臣,而況生長之村,又非遺躅之比而已,則今此褒忠之祠,烏可無應海之躋享哉?臣等幸生應海桑梓之鄕,夙挹大樹之英風,擧切高山之景仰,乃於月前動駕之時,裹足而至,齊聲而籲,而該曹啓以爲故將臣金應海,敵愾危忠,臨亂捐生,幸而不死,與死無異。聖敎褒嘉,炳若丹靑,諸賢記述,不啻丁寧,誠不愧乃兄之弟。今此追享之請,可見公議之不泯,而事關祠院,以上言不以疏,曾有勿施之例,竟至覆難之擧,臣等之昧例冒瀆,誠切惶隕,而第惟表章之典,不容少緩,公共之論,有難終過,玆敢不避猥屑,更此呼籲。伏乞聖明,亟命有司,特許金應海竝享於其兄應河褒忠祠,以奬節義,以幸士林焉。臣等無任云云。省疏具悉。疏辭令廟堂,稟處。爾等退修學業。
始興儒生幼學李得寬·李載一·尹箕烈·南濟身·尹致遠·崔守簡·沈公昇·李光河·崔昌和·趙台鼎·沈晉永·宋翼修·南宗海·金光德·閔學洙·趙祿源·李一載·李春載·閔景洙·宋聖來,生員李脩演,幼學李得仁·崔興和·曺榮臨·具益遠·任時敎·元在顯·曺榮泰·李時順·金復進·金東元·李時佐·嚴錫玄·徐誾輔·李憲·徐雲輔·金趾勳·韓致謙·李學基·李錫烈·姜時欽·趙樂·李胤羽·韓鉉九·鄭祐東·曺榮觀·趙始永·崔守恭·南鵬海·金煥心·李東井·李完·崔守弘·趙鑑·沈樂洪·趙鍊·韓慶穗·安廷彬·曺舜圭·李東顯·李晟·沈應祖·崔守善·盧栐·兪英柱·金東健·朴明淳·盧命赫,進士盧命喆,幼學趙雲卿·李東文·宋聖求·尹致鳳·鄭夔容·尹希烈·尹養烈·尹致復·金思進·李學魯·趙仁源·南宮喆·權炎·尹養烈·韓鉉三等疏曰,伏以崇儒重道,帝王之盛節,俎豆腏食,士林之公議也。凡我國朝賢臣碩輔之有道學事功者,於其生長之鄕,棲息之地,必也建祠宇享芬苾,以寓象德崇賢之義,非一二所也。臣竊伏念臣等所居之鄕,越自勝國,迄于我朝,名賢輩出,而其中最爲表著者,卽高麗太師仁憲公姜邯贊,掌令徐甄及本朝文忠公臣李元翼,文貞公臣姜碩期四賢也。其功德節義,事業經術,雖非一代,而士林之至今稱道,若潁川之四長矣。高麗兩臣,建祠腏享於本縣,名之以忠賢書院,而我朝文忠公李元翼,繼又配食,朝家賜額,亦過百年,崇報之典,可謂至矣,而惟文貞公臣姜碩期,尙不得與焉。此士林之所以咨嗟歎惜,愈久愈切者也。姜碩期,以太師之裔,早受學於文元公金長生之門,其道學之淵源,造詣之精深,有非數幅短章所可殫擧,而請以列聖朝隆衮之音,諸先正狀德之文,略陳其梗槪焉。粵在仁祖朝,有姜碩期終始淸謹,予甚嘉之之敎,其後肅宗朝,有予曾閱李明漢文集,至故相臣姜碩期諡狀而歎美之曰,眞賢宰相矣,於予心有所感傷,遂下御製詩德如是碩報何蔑之句。又其後正宗朝,前後賜祭於其墓而親製祭文,有士林宿望,聖朝良弼之敎,又有國朝名臣,文章經濟,秩宗師儒,一身咸備之敎。此則碩期之平生德業,已爲列聖之所俯燭,敷之於筵敎,發之於宸藻者也。在昔先正文敬公臣金集狀其行曰,公常讀心經·近思錄,所謂進以禮,退以義者,尤致意焉。早勤禮學,精究服行,年位已高,疾病沈劇,猶不欲斯須離也。曁登揆席,未堪多難,隻乎頹波,夙夜匪躬,一人倚賴,百僚矜式。先正文正公臣宋浚吉,誄以文曰,孝友忠信之質,貞方篤確之資,天之畀之,固不爲不厚,而師友之力,學問之功,亦何可誣也?位躋台鼎,而素履不易,地近椒掖,而執德愈謹,取予辭受之際,淸氷而苦蘗也,公私名實之間,一劍而兩段也。文靖公臣李明漢所撰諡狀略曰,公天分甚高,德器早成,飭躬制行,動遵繩墨,尤好禮學,講究問難,有所著疑禮問解一部藏于家,朝著仰其德量,倚如柱石,士論欽其雅望,推以典刑。此則碩期之實地德行,又爲諸賢之所推仰,記之於狀辭,揚之於誄文者也。恭惟我殿下,亦繼述列朝褒揚之遺意,曠感諸賢推許之緖論,嗣服之初,又命賜祭,闔境之欽歎,容有其極,而士林之抑鬱,去而益切矣。夫以碩期之德行,雖使偏侑於杖屨所及之地,夫孰曰不可,而今此忠賢祠所在之鄕,卽碩期之賢祖降生之地而碩期講學之所也。當時山斗之仰,旣在於斯,身後衣履之藏,亦托於斯,斯人之享,捨是地奚以哉?臣等且伏念,先正文純公臣李滉之祠,首建於陶山,先正文成公臣李珥之院,先創於石潭,其後二先正祠院,幾遍於一國,而必以陶山·石潭爲重者,以其生長講道之地而然也。然則碩期之始興,亦文純之陶山,文成之石潭也。況碩期之以孫配祖,允合於禮意,實叶於公議。此非臣等今日之說,卽先輩已定之論也,臣等何敢妄言以瀆天聽哉?且新設院宇,雖有法禁,而今若只就本縣已設之忠賢書院而配食,則無設院之擧而有腏享之美矣。此臣等所以不避猥越,相率仰籲於九閽之下者也。伏乞聖明,俯垂鑑諒,亟下臣等此疏於該曹,俾卽擧行,一以體列聖重道之盛意,一以副多士尊賢之至誠,千萬幸甚。臣等無任云云。省疏具悉。疏辭令廟堂,稟處,爾等退修學業。
全羅道儒生幼學金世一,進士尹世東,幼學羅永材·李甲奎·金碩運,進士崔允臣·金復祥,幼學李宜曄·金鍵·鄭師直·趙德鳳·郭萬鎰·金尙德·李以桂·朴處玉·文瓚·姜在璜·李得右·宋如世,進士魏伯純,幼學金基浩·鄭宅謙·金志欽·李甲萬·崔夢泰,進士曺光炳,幼學李尙奎·吳廷讚·羅有素·任廷麟·李箕錫·金松齡·崔麟岳·朴時允·李命復·文興澤·趙啓麟,進士李宗漢,幼學羅相烈·朴裕天,進士尹在衡,幼學金碩寶·吳俊權·尹良仁·朴必仁·安載協·鄭彦佑·崔大恁·朴相悅·禹相喆·黃道鎭·李錫濟,進士韓弘德,幼學任敬煥·崔大徽·金鎭仁·朴光夏·金貞祥·蔡奎夏·崔光正,進士李學五,幼學金尙羽·吳章海·鄭仁里·白時玟·李東樑·尹仁東·朴尙宗·林東八·朴鎭九·李尙弼·崔景彙·尹振基·金尙精·吳錫鉉·曺光埬·朴東一·黃大鎰·趙鑑·鄭仁德·徐宜喆,進士高大鎭,幼學宋之鑑·洪潤宅·朴就洪·高時警,進士柳東漢,幼學尹鈛·任守謙·金宅潤·鄭履德·朴存允,進士林相五,幼學金尙泰·朴相賢·李璣郁·金孝喆·尹東運,進士邊相宅,幼學金敬胤·任廷鳳·黃彦垕·任時達·金重年·崔益泰·羅薰·鄭東俊·金宅周·柳鎭永·宋宅垕·韓基孟·白師休·鄭東鎭·姜昌煥·金永復·崔直賢·曺光采·尹鼎烈·奇泰一·吳俊臣·朴東孝,進士尹良宅,幼學金豐夏·柳震行·金基赫·李東燦·白敬璣·金夢海·洪學謨·申璟·崔必範·任守白·李杞·朴昌輝·李命直·崔碩基,進士丁好三,幼學黃基一·柳震喆·李星東·白鎭恒·金夢根·李寅錫·黃銖等疏曰,伏以褒崇忠烈,而朝家有立祠之典,矜式俎豆,而士林有請額之章。夫事係應褒,則上不以曠世而湮沒,禮合必享,則下不以猥越以泯默。何況旣有腏享之祠,又有成命之下者乎?臣等竊伏念國朝以來,忠烈之士,歷歷如秋旻之衆星,炳烺垂耀於天壤之間者何限,而其最難者死節也。死節者何限,而其爲卓異者,端廟朝殉節諸臣也。殉節者三相·六臣,而尤極慘絶者,閔伸父子是已,故先朝嘗曰,讀魯陵誌,不涕非人。此非聖意之所傷歎耶?是以崇報之典,靡所不至,扁額之賜,致侑之恩,遺墟之棹楔,後孫之收錄,俱是曠絶之特恩也,而獨未及於閔伸父子,此實昭代之欠典,士林之嗟惜也。蓋閔伸,以其時吏曹判書,名載於世宗大王姻戚契帖中,最受知遇於文廟·端廟兩朝,而當國步囏屯之會,首先就義,其忠則六臣也,其死則三相也。閔伸貞忠大節,伯仲於大臣三相,則其所施之於六臣·三相之典,必施之於閔伸者,在朝家崇報之擧,宜無異同,故往在己酉,湖南章甫奉疏請額,而先大王,以口傳下敎曰,朝家方有遷國大事,姑無暇隙,近日所捧請額兩疏,留置政院,使其疏儒,從後來待事命下。其時兩疏,卽忠貞公閔伸,文敬公許稠院宇請額事也。其後嶺南疏儒,趁期上來,特蒙恩額,海南疏儒,未及於啓稟之日,獨漏於均施之澤,此臣等悚惶而慨鬱者。然請額疏章,旣有留置之命,則一體許施之聖意,槪可知也。噫,閔伸六父子,與忠翼公金宗瑞父子同日騈命,則其禍尤慘衋者,而始因時諱而湮晦,終因公議而顯揚。先朝辛丑,特命復官贈諡,仍令閔伸父子,配食於寧越·忠臣壇,竝享於海南眉山祠,又以贈參判臣朴審問,一體腏食。審問,卽與六臣同節人也。贈職之敎旨,我殿下特書貞忠苦節不下六臣八字,前後褒揚之典,非不曠絶,而瞻彼院宇,尙未蒙宣額之恩,此臣等所謂忠則一般,而褒有異同者也。嗚呼,其時事蹟,至今三百餘年,湮沒無徵。閔伸五子甫昌·甫諧·甫釋·甫興·石伊,卽兒名也。官爵有無,無所考驗,腏享之祠版,只書其姓,以一二房,定其位次,此亦聖朝之欠闕,而輿情之傷歎者也。臣等沐浴於聖世菁莪之化,景仰於閔伸忠義之節,玆敢申控愚哀,仰瀆於均覆之天。伏乞聖明,上體先朝來待之特敎,下諒臣等齊籲之公議,亟命攸司,宣額于眉山之祠,一如三相·六臣已賜之典,以光褒忠之聖德,以慰尙賢之輿望。臣等無任云云。省疏具悉。疏辭,令廟堂,稟處,爾等退修學業。
丁卯四月十七日卯時,上御便殿。專經文武臣殿講入侍時,行都承旨金履永,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,假注書李羲準·安光直,記注官安以鼎,記事官鄭觀綏,待敎朴綺壽,入殿庭,先行四拜禮,以次陞殿進伏訖。上曰,試官幾人入來耶?使之行禮,可也。文臣殿講考官大護軍金羲淳,吏曹參判閔耆顯,參考官行副護軍洪奭周,兵曹參知金魯敬,武臣殿講考官行兵曹判書韓晩裕,行護軍李得濟·李海愚,參考官敦寧都正金明淳,宣傳官金益彬,副護軍申大坤·朴孝晉,率文武應講人,行四拜禮,以次陞殿進伏。宗薰曰,文臣殿講試官中南公轍·韓興裕有頉,而成鼎鎭姑未入來云矣。上命書榻敎曰,大護軍朴宗來,考官差下,左副承旨宋知濂,參考官差下。又命書榻敎曰,參考官成鼎鎭,下義禁府推考。又命書榻敎曰,同副承旨朴宗薰,參考官差下。藥房提調韓晩裕,副提調金履永進前曰,日氣連暢,聖體若何?上曰,一樣矣。寢睡·水刺之節,若何?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。宗薰曰,講員唱名時,事變假注書使之入來呼名,何如?上曰,使之入來呼名,而文臣呼名,則使預備兼春秋擧行,可也。賤臣承命出傳,還人進伏。事變假注書李濟翼,兼春秋李若洙入來陞殿,文武講員,以次呼名應講。上入小次,少頃出御。文武臣捧講訖,通禮跪啓請禮畢。宗薰曰,文臣殿講榜目修整之後,注書宜卽還入,而尙不入來,以至筵退,事甚駭然,當該注書,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
自開東至卯時,灑雨下雨,測雨器水深三分。
上詣春塘臺,文武科放榜還內後,內閣·政完·玉堂·藥房口傳問安。答曰,知道。
任厚常啓曰,明日常參·經筵,取稟。傳曰,停。
任厚常啓曰,行大司憲李直輔,執義姜文會,掌令文粲奎在外,宋文述未肅拜,持平鄭進明未署經,李致祜陳疏,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,魚面萬戶權敏中下直,長弓一張,長箭一部,片箭一部,筒兒一箇賜給。
任厚常啓曰,摠戎使金思穆上疏所請,依施事,批下矣。將兵之任,不可一刻無摠察之人,何以爲之?敢稟。傳曰,禁將兼察。
任厚常啓曰,摠戎使,禁將兼察事,命下矣。兼察摠戎使李海愚,牌招聽傳敎,何如?傳曰,允。
任厚常啓曰,密符親納,例也,而前摠戎使金思穆,使其褊裨替納,事甚未安,推考,何如?傳曰,允。
備邊司薦望,以李堯憲爲摠戎使。
任厚常啓曰,新除授摠戎使李堯憲,卽爲牌招,傳授密符及敎諭書,何如?傳曰,允。
傳于任厚常曰,瑞蔥臺當明日爲之,處所,以春塘臺磨鍊。
以校理姜浚欽,副校理洪羲浚,副修撰徐有望牌不進罷職傳旨,傳于尹魯東曰,只推。
傳于任厚常曰,專經文武臣殿講居不人禁推,竝分揀。
尹魯東,以弘文館言啓曰,校理姜浚欽,副校理洪羲俊,副修撰徐有望,旣有只推之命,竝卽牌招察任,何如?傳曰,允。
以校理姜浚欽,副校理洪羲俊,副修撰徐有望牌不進罷職傳旨,傳于尹魯東曰,只推。
傳于尹魯東曰,溫陵表石豎立畢役後,監蕫堂上以下,別單書入。
金履永,以戶曹言啓曰,溫陵表石豎立後,堂上·郞廳以下·工匠別單,依下敎書入之意,敢啓。傳曰,知道。
金履永,以禮曹言啓曰,溫陵表石豎立時監蕫堂上·郞廳以下別單,依下敎書入之意,敢啓。傳曰,知道。
以溫陵表石豎立後監蕫堂上以下別單,傳于金履永曰,監蕫堂上禮曹參判朴崙壽加資,陪進堂上戶曹參判洪義浩大豹皮一領賜給,篆文書寫官上護軍曺允大加資,楷字書寫官戶曹判書徐榮輔大虎皮一領賜給,京畿監司金履度加資,監蕫郞廳禮曹正郞辛碩林,陪進郞廳戶曹佐郞沈厚之,監蕫郞廳戶曹正郞金思羲,本陵令牟達兼陞敍,參奉李集老陞六,別看役具廛,監蕫營禆張胤祚·金遇哲加資,北漆掌苑署別提方孝良陞敍,相地官崔相一,奏時官金樂三,寫字官金榮,畫員金在秀·崔道弘·池德海,看役計士崔必善,塡紅計士李最敏,員役·工匠等,竝依前例施賞。
傳于金履永曰,政官牌招開政,賞典下批。
金履永啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。
有政。吏批,判書李始源進,參判閔耆顯牌不進,參議李存秀在外,右副承旨尹魯東進。以金洛龍爲持平,趙良鎭爲獻納,李錫祜·李永老爲修撰,曺允大爲判敦寧,金啓洛爲知敦寧,徐榮輔爲判義禁,金祖淳爲軍器提調,閔耆顯爲長興提調,洪羲喆爲康陵參奉,李時佐爲溫陵參奉,李度中爲假監役,尹永鎭爲活人別提,趙永傑爲肇慶廟別檢,上護軍曺允大今加崇祿,禮曹參判朴崙壽,京畿監司金履度以上今加嘉義,加資事承傳。
兵批,行判書韓晩裕病,參判李勉膺在外,參議權行彦入直進,參知金魯敬病,右承旨任厚常進。同知單鄭啓文,副司直宋翼淵·李致祜,副司果金啓溫·韓象默·李集老竝單付。
尹魯東,以禮曹言啓曰,各陵園墓,今春植木株數及松子橡實播種斗數,區別報來,故依定式,別單書入之意,敢啓。傳曰,知道。
宋知濂,以工曹言啓曰,來五月初五日端午各殿各宮進上黑唐皮靸鞋·溫鞋·節扇·梳函·艾花,依例封進,而謹稽禮曹啓下節目,嘉順宮服制,以齊衰朞年磨鍊矣。本曹進上節扇及黑唐皮溫鞋,似當以素扇·白鞋封進,黑眞漆梳函與艾花,今番則何以爲之乎?敢稟。傳曰,置之。
知中樞府事金思穆疏曰,伏以大廟躋袝,大庭申賀,諸宮禮展,日吉辰良,愴幸歡祝,小大同情。仍伏念臣之家世受恩,與天無極,臣又荷三朝曠絶之私,廁九棘崇顯之班,夷險不避,赴蹈爲期,以少效一半分塵刹之報者,卽區區平日之所自矢也,而其奈齡及桑楡,衰甚蒲柳,閒司漫務,漸無陳力之望,居常愧懼,繼以悼歎,月前摠戎使新命,又何爲而及於臣身也?臣本眇小一白面耳,受符節管韜鈐,萬萬匪其分也。只緣身非己有,辭未獲遂,前後叨是任,凡今七遭矣。方其强壯之日,自顧歉恧,鷄冠鵜梁,固多貽羞於當世,矧今七句之年,精力俱諐,貞疾轉痼,尋常簿書之酬接,尙患神識之不逮,行陣軍旅之摠轄,尤豈癃病之可强,而感激恩造,不敢言私者,居然又數箇月矣。終若托以宿硏,强所難强,闌珊於戎衛之列,知進而不知止,則臣縱無恥,人將謂何?本廳雖曰閑局,外內管領,不輕而重,決非衰病如臣者所可淟涊,以致僨誤也,明矣。晝宵憂恐,反復揣量,因仍盤礴,斷無其望,玆敢齋沐治疏,疾聲號籲於天地父母之前。伏乞聖明,俯察申中之懇,亟垂體下之恩,特遞臣摠戎之銜,俾得優遊散秩,歌詠餘生,不勝千萬。臣無任云云。答曰,省疏具悉。所請依施。
行禮曹判書南公轍疏曰,伏以臣於今番都監之役,猥陳疾病實狀,冀幸辭免,而聖批靳許,飭牌屢臨,自惟往役義重,規避有罰,且臣子之道,一息未泯,則皆當趨走效力之日,故黽勉承命,强策赴事,自始卒工,僅十餘日矣。忽伏見別單下者,董役諸臣,皆被恩賞,而臣名亦在陞秩之中,受賞如罪,匪福伊殃,未暇爲一己之憂,重以念朝廷之擧措,中夜起坐,殆不能寐也。臣本無狀,致位至此,涯分溢矣。冒明哲之戒,犯道家之忌,居常無故,已多踧踖,矧玆恩命,豈其所堪?一歲之中,超遷大夫,昔人艶稱,而臣則四朔之內,三遷其資矣。無才無德,滚到公卿,三尺之童,亦知嗤笑,而臣則不可但以無才德論也,除非臣死期將迫,則或有他天殃人咎也耶?陵役,重事也。其在常分,固宜自盡,設有勞勩,不過職耳。況臣病餘精力,無由自效,董役諸事,俱居諸臣之後,論以邦憲,合被譴罰,而崇班峻秩,驟加於千萬物情之外,冥升無利,急步將躓,是豈聖主所以愛惜嚬笑,保全臣下之道也?近時耳目,習慣俗例者,於爵賞尤甚。官秩之驟躐,賞齎之過厚,日加月增,積小成大,人皆以所得爲當然,而不復知懋功賞愼名器之政,寧不惜哉?唐李絳於十年之間,三遷至宰相,張鎬起布衣,二朞至宰相,時人譏之,或稱以十年宰相,或稱以二朞宰相。二朞與十年,比臣之四朔三資,則其驟徐何如也?明洪武·永樂之間,名臣宿將,多有矢石暴露之勞,間有元勳重臣,賜宴酬功,而其所賞賜,不過金銀幾兩,綵緞幾疋,至於爵級,則絶罕而僅有,後人稱之以爲功罪之明嚴,非宋·元所及。今則片刻奔走之勞,一時監蕫之功,皆可以辱命德之器,而邀崇高之秩,前例所載,則上不欲廢,一疏卽出,而下亦自安,雖曰其人皆堪此位,論以官方,失之多矣。臣尙記先大王盛際,人才人望,勝於今時遠甚,而廟堂薦人,或疑於太驟,則每以老其才用之之意,止令勿擧。其遇賞典時,有加資屬耳之人,則輒以他賞代之,愛群下以德之意,譪然於顔色辭令之間。當其時,人不以得官爲喜,而以惜福爲感,此豈非殿下之所當法者乎?臣以性則疎懶樂閒,以跡則孤拙無援,自分爲明時冗散之物,庶幾優遊自在,免受躁競之謗,以保身爲報國,竊有慕於斯言,而今反急進驟陞,至此之極。臣之本心,無以自見,然亦爲臣一身之私,若自底狼狽而止,則雖令身骨糜粉,更何所恨,而致使堂堂爵賞,緣一人而䙝,啓後日之弊,將有鄙夫小人僥倖誤恩,以圖急進者,必以臣爲口實,恬然不知恥而知懼,則非臣十死所可塞其責而謝其罪。臣思之及此,益自驚怵,寧受逋慢之誅,而不敢爲昌膺之計也。古之人臣,不苟於居官,量而不可,則必辭乃已,而朝廷亦察其誠意,而成其進退之節,此事之不講久矣。當官者每以例疏讓之,上亦以例批應之,誠僞虛實,混無辨別。臣若以此一事,積誠仰懇,終蒙我殿下哀憐許可之澤,則臣身之與榮,朝家之美事,豈以一資侈一人之比哉?臣荷兩朝罔極之恩,夷險燥濕,必欲圖報,而誠以荐疊之誤恩,前所未有,未蒙收還之前,皆是賤臣招災速辜之日,又有朝廷日漸輕下之憂,玆不得不刳瀝肝血,冒死呼籲。伏乞聖明,諒臣至懇,察臣苦情,亟收臣崇政新資,以安私分,以重國體焉。臣無任云云。答曰,省疏具悉。卿其勿辭行公。
修撰金啓溫疏曰,伏以臣以菲才下品,濫叨經幄,周旋邇列,已有年所。塵露之裨,自知不堪,而筋力之勞,庶幾粗效,有除輒膺,不敢他顧,而只緣螻蟻之私,常懷烏鳥之情,心力所分,職事未專,縱荷聖明寬假,恩勘不加,而私心悚蹙,若無所措。月前祗肅,粗伸逖違之忱,邇來持被,連値陪扈之際,而念臣區區情理,終無以離捨病母,奔走供劇。年前陳情之疏,曾已悉暴,向者擅離之章,亦旣略陳,非但通朝之共諒,庶蒙天鑑之俯燭。竊伏見近日諸臣之因私懇乞解者,辭本纔上,鞶褫隨下。若臣至切之情實,不後於他人,則獨何敢自阻於孝理之下,而不一申暴,以冀聖慈之垂矜乎?臣之八耋偏母,病淹床笫,居常凜凜,而臣本畸窮,無他兄弟,孑孑一身,左扶右將,臣母亦以臣爲命,不能暫離。雖在年齡未高,筋力稍旺之時,少有睽違,憶念增疾,況今病隨年深,日就澌綴,晷刻之頃,乍安乍危,朝晝之間,或歇或劇。方其粗安,則以臣在側,而食爲之加焉,及夫添劇,則轉側扶持,惟臣是須,昏囈呼喚,惟臣是索,亦非臣在側,則刀圭之用,飮啖之屬,無可以替爲之相勸者。臣於是雖欲暫時相捨,其勢末由。噫,人孰無母子,而其情私之至苦至切,豈有如臣之甚者哉?向於在直之時,又犯煩籲之罪,屢違恩召,怵畏義分,雖不得不黽勉暫出,而數日之間,歸省母側,則積憊尤甚,眞元益耗,癖氣用事而腰脅衝亘,潮熱隨作而頭目暈眩,食飮則不滿龠合,藥餌則輒致嘔噎,諸般症形,俱非時日之所可復常。顧今官僚多故,直次尤艱,欲入而請急,則猥屑是懼,欲坐犯違逋,則虛縻爲悶。反復思之,與其强所難强,終至於瀆擾而不知止,無寧悉卽陳暴,冀被仁天之所矜察,玆敢仰首疾聲,申控前後未罄之懇。伏乞聖上,惻然垂憐,亟遞臣所帶見任,俾臣得以專意調護,感戴洪私,臣無任云云。省疏具悉。許遞。
持平李致祜疏曰,伏以臣庸愚譾劣,最居人下,樗櫟之散,不合於尺度,瓦礫之賤,莫適於器用,而猥荷聖朝陶鑄之化,倖占科第,濫廁從班,每頌恩造之偏隆,徒切私心之愧恧。不自意日前,又伏奉柏府除旨,臣聞命惝怳,冞增悚蹙。適因聲討之擧,粗伸叨謝之忱,而妄自承當,旣無其望,則因仍蹲據,寧有是理?第臣目下情私,又有所萬萬悶迫者。八耋偏母,夙抱貞疾,風痰之祟,比年尤劇,眞元凘敗,肥膚銷鑠,每當諸症乍加之時,則實有朝夕難保之慮矣。昨又忽添昏塞之症,晩始回甦,猶不省事,重之以胸膈痞滯,食飮全却,補瀉俱難,氣息凜綴,臣方左右扶將,晷刻難捨。迨其少惺之時,執臣之手,垂涕而言曰,吾病如此,汝若承命赴公,乍曠將護,則乃母之命,其將疇依。臣自聞此言,神魂飛越,衷情抑塞,將欲專意扶護,則見職有虛縻之歎,將欲竭蹶趨承,則至情無暫離之勢。臣情到此,惶隘轉甚,玆敢不得不疾聲呼籲於天地父母之前。伏願聖慈,特垂矜諒,亟命遞改臣所帶之職,以安微分,以便救護,午萬顒祝。臣無任云云。省疏具悉。許遞。
敎摠戎使李堯憲書。王若曰,丁惟王公設險,必須托重之才,國之大事在戎,所以注意於將,爰卜師中丈人之吉,用畀漢北摠帥之任。惟卿,忠孝相傳,休戚與共,自宿衛而處邇密,已受知於先朝,掌禁旅而佐諸軍,亦著績於近日。海閫授鉞,追祭帥雅歌之風,鐵甕分符,有叔子緩帶之譽,惟其歷試者屢,是以倚毗也深。眷玆城北一營,實是畿右重鎭,樓櫓對峙於廣府,牖戶桑土之謨,輔車相依於沁都,金城湯池之固。入則贊廊廟之務,體貌比兩局之間,近而護京師之尊,咽喉控三輔之地,肆予難其人也,是時屬之誰乎?玆授卿以摠戎使。卿其勉恢良籌,祗服寵命,明紀律愼賞罰,宜務服象之圖,修城堞繕甲兵,須思固圉之策。餉儲徒勞於畿民,無貽擁虛簿之歎,戎韜克壯於壁疊,庶致變精彩之威。於戲,體予心腹之敷,勉卿爪牙之托,昇平之恬憘已久,戒毋忽於詰戎,卒伍之凋殘轉深,政宜先於恤隱,故玆敎示,想宜知悉。知製敎臣任浚常製進。
丁卯四月十八曰辰時,上詣春塘臺。文武科新恩放榜入侍時,行都承旨金履永,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,假注書李羲準·安光直,記注官盧,記事官鄭觀綏,檢校直闕沈象奎·洪奭周,待敎朴綺壽,以次侍立。時至,通禮啓請外辦。上具遠遊冠·絳紗袍,乘輿出宣化門。敎曰,兵曹判書韓晩裕,申飭,使之別侍衛,可也。由宣化門·協陽門·建陽門·銅龍門·集禮門·光德門·明光門·靑陽門,至大次。通禮跪啓請降輿。上降輿陞座,文武百官入就位,行四拜禮,仍行文武新恩放榜。放榜官唱文武擧人入就拜位,如禮訖,各授紅牌,次賜花及蓋,仍宣醞訖。嘉順宮進服人蔘粟米飮,自明日停止事。出榻敎通禮跪啓請禮畢。上降座乘輿,出靑陽門·明光門·光德門·集禮門·銅龍門·建陽門·協陽門,入宣化門還內。諸臣以次退出。
上在昌德宮。停常參·經筵。
尹魯東啓曰,明日常參·經筵,取稟。傳曰,停。
金履永啓曰,今日殿座,承旨當爲備員,而左承旨李文會,不爲仕進,卽爲牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,合辭方張之時,兩司無詣臺之員,事甚未安。除在外·未署經外,未肅拜人員,竝卽牌招,何如?傳曰,允。
任厚常啓曰,行大司憲李直輔,執義姜文會,掌令文粲奎在外,宋文述牌招啓辭未下,持平鄭進明·金洛龍未署經,監察茶時之意,敢啓。傳曰,知道。
以大司諫尹羽烈,獻納趙良鎭,掌令宋文述牌不進罷職傳旨,傳于任厚常曰,只推。
傳于尹魯東曰,新恩謝恩親受處所,以春塘臺爲之。
朴宗薰啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
尹魯東,以弘文館言啓曰,校理姜浚欽,副校理洪羲俊,副修撰徐有望,旣有只推之命,與新除授修撰李錫祜,竝卽牌招察任,何如?傳曰,允。
尹魯東,以內醫院提調意啓曰,故醫官李玄圭子弼鎬,鍼醫差下事,命下矣。鍼醫玄箕瑞有頉,代李弼鎬差下,令該曹口傳付軍職,冠帶常仕,何如?傳曰,允。
朴宗薰,以都摠府言啓曰,今日入直內三廳武兼·禁軍及軍兵等,當爲中日習射,而殿座相値,不得爲之之意,敢啓。傳曰,知道。
尹魯東,以禮曹言啓曰,淑善翁主出閤時,各樣器皿物目,以度支定例所載,列書以入,而待啓下,令各該司措備擧行,何如?傳曰,允。
行禮曹判書南公轍疏曰,伏以臣於日前,猥上辭本,乞收新授資秩,文不能達意,嚴不敢畢辭,而自以微誠所齎,上天必格,雨露陶甄,無願不遂,庶冀鑑諒,攢手顒俟。及承聖答,兪音尙靳,如非臣之苦情至懇,不能感動於聖聰,則抑以臣爲當官例讓,猶有可堪之勢也。此莫非臣忠誠未盡,言行不孚之罪,尙何言哉,尙何言哉?微勞小功,躐取高位,此必可辭也,而敦匠賞加,已成故例,臣不敢復言也。無才無德,滾到公卿,此之謂災也,而平步徐進,人不甚爲異者,世亦有之,臣不敢復言也,而至於四朔之內,三遷其資,再變其品,求於今而未覩,求之古而不聞。臣以無所似之賤,當不常有之恩,以臣之心,度人之議己,則近而同朝之憂歎,遠而八方之譏笑,宜如何哉?臣自少應擧,專爲祿仕之計,及其出身事君,筋力爲禮,趨走爲恭,蓋其平生,初非以禮進退之人,又於近日,實無爵祿可辭之義。今於按例賞典之下,固辭而堅執,慢命而抗恩者,豈有是理哉?上以念朝廷之爵賞,下以思身家之憂虞,一恩之誤,終啓後弊,眇福之災,如執左契,此其中有甚不得已者存耳。昨日今日,一疏再疏,若不知義分之嚴畏,奏御之瀆屑者,是則臣之罪也。然若以此而早伏刑章,則猶有愈於貪榮冒進,終棄於公議,自陷於災禍也。倘殿下念之及此,必不待臣言之畢,而思所以處臣之道矣。廟堂·臺閣,意謂有劾正之擧,而靜俟屢日,漠然無聞,臣不得不冒死更籲於天地父母之前。伏乞聖慈,俯察血腔,亟賜還收,毋致聽聞久該,又使一物之賤,得以守分自安,公私不勝幸甚。臣無任云云。答曰,省疏具悉。董役酬勞,國之重典,情志難安,身之私故。雖以情志言之,豈可曰難安之有哉?一疏再疏,徒致煩瀆之歸,四朔三遷,多由敦匠之勞,卿其勿辭,卽爲肅命。仍傳于宋知濂曰,禮判批下牌招。
丁卯四月十九日辰時,上親臨春塘臺。行瑞蔥臺試射入侍時,行都承旨金履永,右承旨任厚常,左副承旨宋知濂,右副承旨尹魯東,同副承旨朴宗薰,假注書李羲準·安光直,記注官盧,記事官鄭觀綏,檢校直提學徐榮輔,檢校直閣沈象奎·洪奭周,待敎朴綺壽,以次侍立。時至,通禮跪啓請外辦。上具戎服,出宣化門,由協陽門·建陽門·銅龍門·集禮門·光德門·明光門。宣傳官啓稟鳴金三下,吹打止如例。至靑陽門內,上敎曰,文武新恩祗迎後,使之隨駕後,待令于臺下事,分付,可也。又敎曰,當該承旨推考。出駕前下敎至作門外,行迎接號令節次後,宣傳官啓稟旗幟分立擧行訖,上升殿。宣傳官跪啓稟小開門吹打,鳴金二下,小吹打止,聚官軍號令陞壇,如例擧行訖。宣傳官柳成逵跪告曰,軍門參現時,兵曹判書韓晩裕有所失措,請記過。上可之。上曰,訓將及從事官陞殿監試,可也。上敎曰,文武新恩中文科及第李光文·李同淳,武科出身李升權·李鐵求竝賜樂,而文科二人則自掌樂院賜樂,武科二人則自該營門賜樂,可也。仍使文武新恩陞臺,先行四拜禮,命宣醞訖。上曰,文武新恩,以五人式次次升殿,而武出身則只甲科三人升殿入侍,可也。文武新恩,以次升殿,奏職姓名訖。上曰,其中賜樂人,則退出時,使之鼓樂行禮,可也。履永進前曰,溫陵表石賞典判下之後,當爲依此擧行,而其中北漆掌苑署別提方孝良,則自其廳更無可施之賞,且加資則事多難便。在前如此之人,多有稟旨陞敍之例,今亦依此擧行乎?上曰,依此爲之。上曰,承史·閣臣,亦令應射,可也。上入小次,少頃出御。履永進前曰,承史·閣臣中,或有不參陵幸之人,又有初不知執弓者,何以爲之乎?上曰,雖不參陵幸,而如有能射者,應射,可也。仍下公事於知濂,讀奏訖,還入小次。宗薰付黃籤於應射人賞典別單,奉傳于夾侍,夾侍持入。小頃,上出御。榮輔曰,各軍門賞典,訓局則自臣曹擧行,他軍門則各自該營擧行,乃是例也。昨年瑞蔥臺時及今春幸行後,禁·御兩營前排與禁營吹·鼓手賞典,竝判下臣曹,自臣曹往復政院,而政院難於煩稟,故仍爲擧行矣。近考謄錄,則昔在丙午,以禁·御軍兵賞格之自戶曹擧行別下傳敎,誤書判下之承旨,不爲往復之該堂,竝施推考,別單勿施,更自各其本營修整以入矣。已例旣如此,今日適是瑞蔥臺,故敢此仰達。此後禁·御軍兵賞格,或有判下臣曹之時,則自政院提稟,更待處分,恐宜矣。上曰,依爲之。出擧條仍敎曰,今番賞典,自兵曹擧行,可也。宗薰曰,各營應射人賞典,亦令各該營擧行,似好矣。上曰,依此爲之。上曰,馬才後試藝,令試官次次指一擧行,可也。仍敎曰,兵判記過分揀。宣傳官柳基恒跪告曰,宣傳官金益彬,分揀傳敎分付之時,不爲跪告,請記過。上可之。宗薰曰,出入之際,行步稽緩,陞降之時,又不曲拜,當該注書,所當重勘,而本院請推之外,無他可施之罰,何以爲之乎?上曰,事過後拿處,可也。出擧條畢試頒賞如例訖,通禮啓請禮畢。上御坐馬,由靑陽門·明光門·光德門·集禮門·銅龍門·建陽門·協陽門,入宣化門還內。諸臣以次退出。
上在昌德宮。停常參·經筵。
藥房提調韓晩裕,副提調金履永啓曰,伏未審日間,聖體若何,寢睡·水刺之節,如何?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。啓曰,知道。
尹魯東啓曰,明日常參·經筵,取稟。傳曰,只晝講。
任厚常啓曰,行大司憲李直輔,執義姜文會,掌令文粲奎在外,宋文述牌不進,持平鄭進明·金洛龍未署經,監察茶時之意,敢啓。傳曰,知道。
以大司諫尹羽烈,掌令宋文述牌不進罷職傳旨,傳于任厚常曰,只推。
傳于朴宗薰曰,大臣·備局堂上,引見。
尹魯東啓曰,卽者副修撰趙鎭順,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
以校理姜俊欽,副校理洪羲俊,修撰李錫祜,副修撰徐有望牌不進罷職傳旨,傳于尹魯東曰,只推。
尹魯東,以弘文館言啓曰,新除授修撰李永老,時在京畿果川地,經筵入番事緊,請斯速乘馹上來事,下諭。答曰,依啓。
尹魯東,以弘文館言啓曰,本館下番闕直,事甚未安。校理姜浚欽,副校理洪羲俊,修撰李錫祜,副修撰徐有望,旣有只推之命,竝卽牌招,以爲推移入直之地,何如?傳曰,允。
以校理姜浚欽,副校理洪羲俊,修撰李錫祜,副修撰徐有望牌不進罷職傳旨,傳于尹魯東曰,只推。
尹魯東,以弘文館言啓曰,本館下番闕直,事甚未安。校理姜浚欽,副校理洪羲俊,修撰李錫祜,副修撰徐有望,旣有只推之命,與應敎金相休,副應敎鄭萬始,竝卽牌招,以爲推移入直之地,何如?傳曰,允。
以假注書安光直拿處傳旨,傳于任厚常曰,分揀。
金履永啓曰,假注書李羲準,身病猝重,勢難祭任,今姑改差,何如?傳曰,允。
金履永啓曰,假注書安光直,身病猝重,勢難察任,今姑改差,何如?傳曰,允。
朴宗薰啓曰,事變注書李濟翼,身病猝重,勢難察任,今姑改差,何如?傳曰,允。
李羲準改差,代以李憲琦爲假注書。
安光直改差,代以李光文爲假注書。
李濟翼改差,代以鄭華錫爲事變假注書。
以平安監司李勉兢狀啓,慈母山城火藥庫失火,該別將吳宗擧爲先罷黜,其罪狀令攸司稟處,管城將慈山府使李羽晉罪狀,亦令攸司稟處事,傳于任厚常曰,慈山府使則分揀。
禁府啓目粘連,江原道放未放修啓冊子中,稟秩田德顯段,貪饕殘酷,罪犯甚重,不可以徒年之故,而遽加疏釋,洪晩燮段,徒年之遇赦卽放,雖曰法典,到配旣係屬耳,竝只置之仍秩,何如?判付啓,依允爲旀,淮陽洪晩燮,放送爲良如敎。又啓目粘連,平安道放未放修啓冊子中,本府所管罪人仍秩乙良,依啓聞施行爲白遣,稟秩閔昌爀段,道啓雖置稟秩,當初竄配磨鍊,與自下照律有異,臣府不敢擅便,上裁,何如?判付啓,依允爲旀,江西閔昌爀,放送爲良如敎。
宋知濂,以戶曹言啓曰,時御所內各司雨漏修改吉日,慶熙宮差備內椽木及雨漏修改吉日,令日官池景興推擇,則今四月二十二日卯時爲吉云。以此日時擧行,何如?傳曰,允。
尹魯東,以禮曹言啓曰,兩次祈雨,連得甘澍,言念民事,誠爲多幸,不可無報謝之擧。三角山·木覓山·漢江·龍山·楮子島報謝祭,依禮典,待秋設行,何如?傳曰,允。
尹魯東,以禮曹言啓曰,來五月初六日景慕宮夏享大祭親行時,省牲·省器之節,依例以親臨磨鍊乎?敢稟。傳曰,親臨磨鍊。
朴宗薰,以兵曹言啓曰,五衛將鄭承毅,慶熙宮衛將崔光植,景福宮衛將鄭啓文,俱以身病猝重,無望供職,呈狀乞遞。慶熙宮衛將李勉可,除授在外,上來無期云,竝改差,何如?傳曰,允。
朴宗薰,以兵曹言啓曰,今此丁卯式年武科殿試時,直赴殿試人選武軍官白宗繪等一百七十七人內,一百六十六人應試參榜,所授帖文,依例收聚爻周,別武士金成斗·李禧五,馬兵表泳新,鄕騎士吳福來,振武士全珍德,別隊馬兵閔喜喆,額外內禁衛韓仁植,扈衛軍官朴致元,親騎衛金德祚,近仗軍士李永得,守堞軍官崔弘良等十一人,遭故不赴,依法典陳試,何如?傳曰,允。
朴宗薰,以兵曹言啓曰,今此親臨瑞蔥臺時,交龍旗馬上奉持出身李鳳來,柳葉箭邊三中,筒箇一部,步下奉持閑良蔡重燁等三人,邊二中,各弓箭一部,事知兼司僕閑良車命信等二人,交龍旗馬上奉持折衝鄭壽大等四人,步下奉持閑良全泰議等六人,邊一中,各長弓一張,以軍器寺所在施賞,內吹崔道榮,鳥銃貫二中,金鼎三等四名,貫一中邊一中,各木二疋,金龍淵等二名,假內吹辛光顯等二名,邊二中,各木一疋布一疋,兼內吹洪禹迪,假內吹韓應瑞,貫一中,內吹李福大等十五名,兼內吹辛光郁等五名,假內吹盧道一等二十二名,邊一中,各木一疋,馬醫司僕南貴蕃,貫二中,牽馬陪安金孫,貫一中邊一中,各木二疋,馬醫司僕金龜東,理馬朴宗大等四名,養馬申大文等三名,牽馬陪崔福金等八名,邊一中,各木一疋,近仗軍士崔順才,貫一中邊一中,木二疋,金漢明等三名,貫一中,田先伊等二十七名,邊一中,各木一疋,排設房軍士允金,書房色軍士忠男,邊二中,各木一疋布一疋,排設房照羅赤玄泰郁,軍士甲才等五名,書房色照羅赤朴好才,軍士順乭,邊一中,各木一疋,龍虎營旗手金敬大等五名,提督劍上中,各木一疋,邊喜得等三名,上下,各布一疋,施賞之意,敢啓。傳曰,知道。
朴宗薰,以訓鍊都監言啓曰,今番瑞蔥臺試射放時,柳葉箭邊一中哨官李基秀·尹行源,各張弓一張,邊二中旗牌官金鰲福,弓箭一部,邊三中別隊馬兵朴龍哲等七名,各筒箇一部,貫一中邊一中朴潤大等六名,各弓矢一部,邊二中姜秀宅等九名,各弓箭一部,貫一中鄭再碩等三名,各帿弓一張,邊一中李震茂等三十六名,各長弓一張,片箭邊一中別將李近胄,帿弓一張,邊二中別隊馬兵朱繼賢,弓矢一部,貫一中廉興孫等四名,各弓箭一部,邊一中白相彩等十一名,各帿弓一張,馬上才上上等姜秀宅等四名,各木二疋,上中等申興彩等九名,各木一疋,上下等劉成漢等九名,各布一疋,雙馬上才上上等金世郁,木二疋,上中等金世重,木一疋布一疋,月刀上上等朴潤大等三名,各木二疋,上中等李震茂等十九名,各木一疋,上下等高榮孫等十名,各布一疋,雙劍上上等金載爀,木二疋,上中等韓興道等十八名,各木一疋,上下等白相彩等九名,各布一疋,旗槍上中等金仁宅等二名,各木一疋,上下等吳祥萬等五名,各布一疋,梨花鎗上中等尹道昱等二名,各木一疋布一疋,上下等姜秀宅,木一疋,御前前排軍技藝上中等金萬得等八十一名,各木一疋,上下等金長鐵等三十五名,各布一疋,大旗手上中等李再義等十九名,各木一疋,上下等吳道弘等四十八名,各布一疋,兼別破陣上中等姜德良等十名,各木一疋,上下等鄭弼漢等十名,各布一疋,武藝廳門旗手上上等邊長壽等二名,各木一疋布一疋,上中等辛鳳天等二十名,各木一疋,上下等朴英秀等八名,各布一疋,帳幕軍鳥銃邊三中權宗一等五名,各木一疋布二疋,貫二中田命興等二名,各木二疋,貫一中邊一中全道源等九名,邊二中崔允大等十七名,各木一疋布一疋,貫一中張大吉等二名,邊一中石命山等十六名,各木一疋式,依判下單子,以軍器寺筒箇弓箭,戶曹木布,施賞之意,敢啓。傳曰,知道。
朴宗薰,以訓鍊都監言啓曰,昨日瑞蔥臺試射放時,入格本局將官·軍兵等賞格,以軍器寺筒箇弓箭,戶曹木布,謹依判下單子,一邊頒給,一邊草記,而其中技藝入格武藝廳門旗手等,初不待令,故招問委折,則賞格木布,昨已祗受云矣。未盡頒賞,徑先草記,臣之矇昧,惶恐待罪,而木布還送戶曹之意,敢啓。傳曰,知道。勿待罪。
朴宗薰,以禁衛營言啓曰,謹依單子啓下,柳葉箭邊二中敎鍊官徐應修,弓箭一部,邊一中哨官金聲集,敎鍊官金壽輝等二員,各長弓一張,鳥銃貫一中邊一中帳幕軍柳澤柱等三名,邊二中林益興等三名,各木一疋布一疋,貫一中安光元等二名,邊一中李寅彩等二十四名,各木一疋,技藝上中御前前排牢子林二孫等二十三名,巡令手朴喜澄等十九名,吹打手車運斛等二十二名,招搖旗手朴技蕃等三名,各木一疋,上下牢子崔碩鎭等二十三名,巡令手張德輪等二十五名,吹打手沈昌得等三十一名,招搖旗手金景仁等二名,各布一疋,施賞之意,敢啓。傳曰,知道。
朴宗薰,以御營廳言啓曰,瑞蔥臺試射放時,柳葉箭入格駕前別抄魚在羽等二人,邊三中,各筒箇一部,朴聖鎬等五人,貫一中邊一中,各弓矢一部,趙完述等八,人邊二中,各弓箭一部,洪禹律,貫一中,帿弓一張,姜碩浣等十四人,邊一中,各長弓一張,鳥銃入格帳幕軍玉有瑾,邊三中,木一疋布二疋,全再得,貫一中邊一中,張德羽等八名,邊二中,各木一疋布一疋,金德彬等四名,貫一中,鄭漢福等二十名,邊一中,各木一疋,技藝入格吹打手張星福等十八名,上中,各木一疋,金興得等二十五名,上下,各布一疋,駕前旗手金鶴洵,上中,木一疋,徐榮國上下,布一疋,招搖旗手魯光順等二名,上中,各木一疋,金三福等三名,上下,各布一疋,謹依別單判下,以軍器寺筒箇弓箭及本廳木布,施賞之意,敢啓。傳曰,知道。
朴宗薰,以摠戎廳言啓曰,謹依別單判下,柳葉箭邊一中敎鍊官李能植,長弓一張,自軍器寺受來施賞,技藝上中招搖旗手楊渭得,木一疋,上下金百興等四名,各布一疋,自本廳施賞之意,敢啓。傳曰,知道。
朴宗薰,以濬川司言啓曰,濬川自松杞橋至永都橋,畢役之意,敢啓。傳曰,知道。
獻納趙良鎭疏曰,伏以臣百不肖似,一無長短,偏被恩造,歷揚淸華,每自循省,只有惶愧之交中,歸伏田野,歌詠聖澤,不復爲榮塗進取之計矣。千萬不自意,納言除旨,忽下於旅邸留宿之際,恩召儼臨,以平日湯火必赴之誠,非不知駕屨不俟之義,而第臣同堂之親,名在合啓之中,從前如臣處地者,擧皆援例而引義,輒蒙曲念而體諒。今若憑恃寵靈,怵畏義分,章皇出肅,冒沒聯參,則恐違聖朝敦倫之化,而有傷世敎扶植之道,千萬思量,進退郞當,不得不冒死違逋,祗俟勘處之命矣。聖度天大,恩推繼降,賓對有命,庚牌荐下,臣誠左右顧而莫知爲計,隨詣陳章,仰瀆崇嚴。伏乞天地父母,諒臣情地之實難冒膺,特賜遞改,以肅朝綱,以安私分,千萬幸甚。臣旣不以言官自居,顧何敢贅及他說,而見今玩愒日長,俗習風靡,紀綱無振刷之望,施措多姑息之歎。甚至於懲討之大義理,一日二日,仍成故紙,故紙之謄傳,仍又屢闕,置之相忘,視若尋常。上不念廓揮之道,下不思明張之義,妖腰亂領,尙今假息,極惡大憝,依舊容貸。世道之底定無期,人心之陷溺轉甚,以致有宋國仁之凶頑擰悖,忍杖抵賴,終不得到底覈得者,已極輿情之憤惋,而臺啓之發,今旣多日,尙不允從,豈不爲悶鬱之大,而亦安知無幾箇國仁,伏在何處乎?伏願亟降處分焉。臣無任云云。省疏具悉。疏辭不允,爾其勿辭蔡職。
副修撰趙鎭順疏曰,伏以臣卽接家信,臣之老母宿病,越添於寒熱之作,睡不交睫,達夜叫痛,食則輒吐,眞元凘敗,凜然有難支之憂。臣自聞此報,方寸如灼,急於將護,徑出禁門,敢控疾聲之籲,乞被擅離之罪焉。噫,臣之情理,豈有供職之望哉?臣母今年爲八十有二,臣本無他兄弟,理當歸養,而只緣臣衰晩立朝,遭際堯·舜,寸誠常結於觚稜,至願長依於日月,苟母病之少間,則未嘗不竭蹶趨承。其奈崦嵫之暉莫挽,臣母之病漸深,乍歇乍劇,首尾三朔,而臣之縻館銜,亦爲三朔矣。輒多離捨之時,不得盡意於將攝之節,醫治之方,另欲陳懇乞解,而嚴畏趑趄,遂至于今。間者一二臣僚,以親病祈免者,俱蒙恩遞,臣於是戚然於心,有靦於面。臣母之老且病,臣情之迫且急,非諸臣之比,則何可獨阻於仁覆之下,孝理之化哉?玆敢悉暴情懇,仰瀆崇嚴。伏乞聖慈,天地父母,特加矜諒,亟賜鐫遞,俾臣獲盡子職,得延母齡,則臣雖隕結,何以仰報?臣無任云云。答曰,省疏具悉。爾其勿辭救護。
丁卯四月二十日午時,上御熙政堂。大臣·備局堂上引見入侍時,同副承旨朴宗薰,假注書李羲準,事變假注書李濟翼,記注官盧,記事官鄭觀綏,左議政李時秀,行兵曹判書韓晩裕,行戶曹判書徐榮輔,吏曹判書李始源,工曹判書金履翼,行護軍李堯憲·沈象奎,行都承旨金履永,校理任俊常,以次進伏訖。時秀進前曰,日氣連暢,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,次對爲之。時秀曰,此黃海監司李好敏狀啓也。以爲白翎鎭舊有司僕寺所管牡牛七隻牧養者矣,去甲寅,自該寺取其中四隻,換作牸牛,仍定二牸一息之法,逐年加錄,至爲五十八隻,而十四隻則作錢上納,餘數尙爲四十四隻,分徵島民,辦納兒犢,以充案錄之數,故牛案年增,民産日減。取考謄錄,則去丁巳汪濟屯牛,一倂蕩減,辛亥長淵牧牛三百二隻內二百二隻,永除牛案,一百隻,作錢上納,戊午,椒島鎭牧牛,作錢上納矣。蕩減之例,亦不敢仰請,依椒鎭兒犢例,作錢上納事,請令廟堂稟旨分付矣。臣於海藩遞歸之時,以長淵牧牛之弊,果有筵奏變通之事。今此白翎屯牛,十餘年之間,七隻之牛,加至五十餘隻,若不及今矯捄,則必爲島民難支之端。道臣所請,且與蕩減有異,依椒島鎭例,許令作錢上納事,分付該寺,何如?上曰,依爲之。出擧條時秀曰,此廣州留守李義弼狀啓也。以爲本城九寺修改物力,以昨冬所受空名帖三百張所出之物,實無竣事之望,依丙午年例,空名帖一百五十張加數成給事,請令廟堂稟處矣。續續加請,雖涉煩屑,事役旣始,物力難繼,守臣所請,似出於不得已,且有丙午已例,依所請成給事,分付,何如?上曰,依爲之。出擧條時秀曰,頃因咸鏡監司李晩秀狀啓,永興府被燒穀蕩減,燼餘穀除耗分給事,覆啓行會矣。卽見該監司狀啓,則枚擧該府使吳淵常牒呈,以爲被燒元穀一千七百十石零內,半焦半黃,灰土又半者爲九十五石零,依改色例分給,恐有民情之不願,而交穀事體,至爲嚴重,請令廟堂稟旨分付矣。實狀旣如此,則不可爲未滿百石之穀物,重困火餘疲氓,依全燒穀例,直爲蕩減事,分付,何如?上曰,依爲之。出擧條時秀曰,卽見全羅前監司沈象奎報備局辭緣,則以爲本營城堞修補物力,歲取守城穀耗條需用者,自是古例,而以無生穀儲蓄之道,故己亥自營門別備錢三千兩,始俵結戶而取殖,爲城役所需矣。爲慮民弊,後移於各邑邸吏,歲捧六百兩利殖,至今十九年之間,所捧恰爲一萬一千四百兩,而弊如結分,今則守城穀乃至四萬三千餘石,每年耗米二百石,定式劃下,以革邸吏難支之弊爲辭矣。一債長臥,取殖之多,倍蓗本數,合有通變,而守城穀若是夥然,反或爲弊。每年二百石,依所請劃給,以爲城役需用之資,債錢則竝爲蕩減,一以革邸吏難支之瘼,一以除城糶過多之事,分付,何如?上曰,依爲之。出擧條仍敎曰,舊完伯旣登筵,詳陳之。象奎曰,城堞修補物力,取用於守城穀耗條,而元穀僅爲一萬餘石,折半分留,一年取耗,不過五百餘石。以此數爻,計除修補物力及本倉應下,則所餘零星,故己亥年,自營門別備三千兩,分給民結,十二取殖,以爲城役所需,而年久之後,本錢漸致消縮,收捧督徵,至及隣族,反爲民弊。至于戊申,俵給各邑邸吏,歲捧六百兩,通計前後所捧利殖,則恰爲一萬一千餘兩。邸役之因此蕩敗者亦多,而至於守倉穀,則年年殖耗,亦爲民瘼。此後則依古例,以此耗條,取用於城役,革罷邸吏之臥債,則大爲撟捄之道,故昨年有所論報於本司者矣。時秀曰,因全羅道儒生金世一等上疏,故判書閔伸,贈參判朴審問眉山祠宣額事,鐵原儒生李濟衡等上疏,故將臣金應海褒忠祠竝享事,始興儒生李得寬等上疏,故相臣姜碩期忠賢祠陞配事,有令廟堂稟處之命矣。閔伸·朴審問之節義,金應海之忠勇,姜碩期之德望,不待多士之言,百世公議,俱無異辭,而祠院追配及宣額,係是朝禁,不可輕許,竝姑置之,何如?上曰,依爲之。出擧條時秀曰,罪人宋國仁之忍杖頑拒,終至徑斃者,誠極痛惋,而國仁旣斃,則捕廳諸囚,更無可覈之端,宜有區別酌處之道。金學成則渠旣手書手貼,論以法律,可謂殺無赦,而旣是國仁之所指使,特爲減死,移送刑曹,除尋常嚴刑三次後,絶島勿限年定配。宋杞獻則當初拿覈,雖異法意,情狀則可惡,亦爲移送秋曹,與國仁之子杞一冒濫之罪,照法勘配。韓元敬·金乃猷·奴順金等三漢,別無更問,竝放送事,分付,何如?上曰,依爲之。出擧條上曰,國仁緣何徑斃乎?時秀曰,本以凶頑之物,終始抵賴,究問之際,屢加嚴刑,至於徑斃矣。上曰,杞獻,卽國仁之姪乎?時秀曰,然矣。臣於杞獻事,終有所如何者。蓋其鉤覈無路,雖不得不然,而在渠之道,書納渠叔之情節者,誠極痛惡矣。且渠旣有參聽之跡,則烏得免重律乎?至於杞一,則雖曰爲渠父之事,乃於鞫覈方張之時,或白活於臣等往來之路,終又冒于天聽,此固後弊所關,不當嚴處矣。且以臺啓言之,國仁之罪,實是至凶極憯,若果取服其情節,到底窮覈,則未必不爲不道之逆,而初非設鞫,又至徑斃,則此與設鞫罪人,煞有間焉,而今此支屬應坐之啓,實未知爲當然矣。上曰,此與設鞫罪人之徑斃有異,故不允於臺啓矣。今若定配,則臺啓所請,亦不過此律,則自當停啓耶?時秀曰,臺啓旣是散配之請,而臣之所奏,亦是定配,則與臺啓所請不甚牴牾,而國仁支屬之此外復有幾箇,未敢的知矣。時秀曰,御營大將李得濟,今日次對,又不進參,未知實病之如何,而事體誠極未安。右尹鄭東觀,備堂差下之後,尙不行公,竝推考,仍卽牌招,何如?上曰,依爲之。出擧條仍敎曰,御將之病,何如云耶?時秀曰,未知實病之如何,而間或往來他公故云矣。時秀曰,刑曹參判鄭晩錫,呈告已久,詞訟之任,不可數遞,嚴飭行公,何如?上曰,依爲之。出擧條仍敎曰,申飭則當行公乎?宗薰曰,臣未敢的知,而申飭則似當行公矣。時秀曰,臣以差倭事,有所仰達者矣。自前差倭之出來,或有積年淹留之弊,朝家若不許接,則其去其來,非所相關,而今此差倭,旣已許接,而許久淹滯,無一言發落,一向相持,實爲可悶。蓋此事本因正法之奸譯輩,交蔽兩間,私相賣弄以至於此,而倭人所請之事,則決不可許施。彼則巧詐百端,終無還歸之意,我則漠然任置,迄無出場之期,實涉難處。且聞船頭倭還來之後,氣色似有着急之意,至有全島覆亡之說,屢次哀乞矣。渠輩之奸狡者未可知,而臣見萊伯之私書所及,則江戶倭書僧云者來住於島中,有若按廉云。今若送人於馬島,以奸譯輩之從中作奸,馬島之見瞞於此輩,前後事實,詳言於彼,而本事則萬萬無可施之路云云。書僧聞此,必使江戶知其實狀,馬島暴其本情,然則彼必喜而從之。如其不願而阻搪,則必有別般隱情,而其所哀乞,是僞非眞,以外面言之,有爲渠輩懷柔慈覆之意,以裏面言之,亦足以覘其虛實,而我則不失其明信之體。臣以此意,已與諸宰爛商矣,此則不必出擧條,亦不必行關,以私書錄出,今日筵奏,令該府使從便擧行,似爲合當矣。臣意如此,更爲下詢諸宰,使之各陳所見,似好矣。上曰,諸宰之意何如,次第陳之。晩裕曰,若如大臣之奏,則似好矣。榮輔曰,臣以此事,有所相議者。彼倭雖云得罪於江戶,至有島倭將亡之說,而眞僞有未易覰破。然在我之道,但當處之以常理,不失誠信之道,則我之所處,常在於平正底道理,而彼之奸情,自當有可知者。如是處之,誠似合宜矣。始源曰,大臣所奏誠好,臣無容更議矣。履翼曰,大臣所奏,果好矣。堯憲曰,臣亦略聞大臣之言矣。如是爲之,恐好矣。象奎曰,俄聞大臣之言,臣亦以爲甚好。蓋其奸狀,有未可逆探,則打破奸情之要,惟在於處之正當,示以誠信矣。履永曰,臣則未及參議,而今聞大臣·諸宰之所奏,誠似得宜矣。元來此事,無論如此如彼,不宜一向伈泄,置諸相忘之域,若如是爲之,則情僞虛實,自可覘知,而但擇人爲難,此最可悶矣。時秀曰,此則果然,而不必別般求人,只當送任譯。雖送別人,亦必只憑任譯之口,其實一也。上曰,依此爲之。仍命大臣就座。上曰,諸宰奏事。榮輔進前曰,倭館事,適有言端,敢此仰達矣。臣曹所在信蔘之昨年條,雖已停退,見今所儲,尙爲七十斤之多,而年年蠹敗,將至於盡棄之境矣。其中北蔘·江蔘,尤易生蠹,又經今年潦雨,則必無餘地。迨此時,預講區處之道,然後可免盡抛。臣已有所商量者,退與廟堂相議,從長措置之方,從後稟處,似好矣。上曰,出去後相議爲之也。始源曰,贈承旨姜渭聘·鄭得說加贈賜諡事,自臣曹覆啓蒙允,而贈諡之人秩職,若非正卿,則先贈正卿,曾爲定式。今此二人,超二秩,然後可以議諡矣。超贈事體不輕,不可不一番經稟後擧行,故敢此仰達矣。上曰,超贈則當贈吏判乎?始源曰,一則當贈吏判,一則當贈兵判矣。上曰,依此爲之。宗薰曰,向筵飭敎,何等截嚴,而今日賓對,兩司諸臣,又無一人進參,事體所在,誠極未安。違牌諸臺,竝推考,何如?上曰,依爲之。出擧條上敎時秀曰,今日賓對臺臣,又不入參,何也?時秀曰,向日臺臣,臣旣請罷,以此引義,容或無怪,而今日諸臺之又爲不參,臣未知其故矣。上命承史就座。承史以次就座。上曰,惠慶宮進服瓊玉膏製入事,俄有下敎,提調知此,依例煎入,可也。仍命大臣·備堂先退,又命承史退,諸臣以次退出。
上在昌德宮。停常參,只晝講。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
尹魯東啓曰,玉堂備員間,視事頉稟之意,敢啓。傳曰,只晝講。
朴宗薰啓曰,來二十五日,朝參日次矣,敢稟。傳曰,停。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
尹魯東啓曰,卽者典醫監官員來言,雜科覆試,明日開場,而提調金祖淳有身病,不得進參云。卽爲牌招,以爲進參之地,何如?傳曰,允。
尹魯東啓曰,丙寅四月十一日,輪對官奉常寺正金孝秀,二十一日,典設司別提崔行鎭,通禮院引儀金泳,六月十一日,戶曹正郞金思羲,二十一日,瓦署別提李惟遠,廣興倉守金順行,七月十一日,平市署令韓樂裕,二十一日,東氷別提宋景輝,八月初一日,內贍寺主簿李命翼,忠勳府都事具悌元,軍器寺正李元德,十一日,西氷庫別檢閔師寬,掌樂院僉正閔斗爀,九月初一日,漢城府判官李勉膺,二十一日,禮曹正郞姜學濬,都摠府經歷李健植,十月十一日,濟用監奉事洪秉直,成均館學正金履迪·李慶旭,二十一日,校書館校理李漢喬,十一月初一日,社稷署令金龍範,內資寺主簿李英繪,禮賓寺主簿呂喆永,十一日,廣興倉令閔致謙,掌苑署別提方孝良,二十一日,宗廟署令南泰德,十二月初一日,東氷庫別檢李台升,內贍寺直長韓象洪,軍器寺副正金益大,十一日,工曹正郞崔鳳和,二十一日,繕工監副正兪漢雋,丁卯正月初一日,長興庫主簿鄭亨大,敦寧府參奉李和淵,二十一日,尙瑞院直長朴齊奎,都摠府經歷權思正,典設司別提吳翼信,通禮院右通禮韓始裕,刑曹正郞李重鉉,二月十一日,司僕寺僉正兪漢宰,司䆃寺僉正金在明,二十一日,校書館判校韓光烈,內資寺直長金載春,三月二十一日,瓦署別提林光瀷,司饔院主簿趙錫福,軍資監正申在明,廣興倉主簿李英玉,四月十一日,宗廟署令沈來永,掌苑署奉事鄭東晏,平市署主簿金履完,中樞府經歷李玉鉉,二十一日,養賢庫兼主簿金益鉉,承文院判校劉弘九,造紙署別提李鋐,尙衣院僉正成肯柱,內贍寺奉事李建永來待矣。傳曰,入侍。
尹魯東啓曰,典醫監提調金祖淳牌不進推考傳旨,今方捧入,而明日雜科覆試,當爲進參,如是違牌,事甚未安,更卽牌招,何如?傳曰,允。
尹魯東啓曰,卽者檢閱鄭觀綏,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
李光文有頉,代以李令緖爲假注書。
李憲琦有頉,代以任文白爲假注書。
鄭華錫有頉,代以鄭利海爲事變假注書。
尹魯東啓曰,典醫監提調金祖淳再牌不進推考傳旨,今方捧入,而明日雜科覆試,不可不進參,如是違牌,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
任厚常啓曰,行大司憲李直輔,執義姜文會,掌令文粲奎在外,宋文述牌不進,持平鄭近明,金洛龍未署經,監察茶時之意,敢啓。傳曰,知道。
以大司諫尹羽烈,獻納趙良鎭,掌令宋文述牌不進罷職傳旨,傳于任厚常曰,只推。
尹魯東啓曰,典醫監提調金祖淳三牌不進推考傳旨,今方捧入,而明日雜科覆試,進去命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,許副,令該曹口傳差出。
吏曹口傳政事,以沈象奎爲典醫監提調。
以應敎金相休,副應敎鄭萬始,校理姜浚欽,副校理洪羲俊,副修撰徐有望牌不進罷職傳旨,傳于尹魯東曰,當該玉堂,一竝遞差。待敎朴綺壽,弘文正字單付,先入侍後謝恩。
吏曹口傳政事,弘文正字單朴綺壽。
任文白有頉,代以朴宗心爲假注書。
李令緖有頉,代以李同淳爲假注書。
鄭利海有頉,代以車珍衡爲事變假注書。
吏曹口傳政事,兼奎章閣待敎單朴綺壽。
尹魯東以內醫院提調意啓曰,金壽仁,內醫差下事,命下矣。內醫李最秀有頉,代典醫監訓導金壽仁差下之意,敢啓。傳曰,知道。
朴宗薰,以兵曹言啓曰,今四月二十一日,武臣賓廳講書日次,而晝講相値,不得爲之之意,敢啓。傳曰,知道。
朴宗薰,以兵曹言啓曰,訓鍊院主簿,劉師玶除授,在外過限未上來,依法典改差,何如?傳曰,允。
任原常,以右邊捕盜廳言啓曰,謹依下敎,臣廳嚴囚罪人金學成·宋杞獻,移送秋曹,韓源敬·金乃猷·奴順金等三人,竝放送之意,敢啓。傳曰,知道。
任厚常,以刑曹言啓曰,今四月二十日,大臣·備局堂上引見入侍時,因左議政李時秀所啓,罪人宋國仁之忍杖頑拒,終至徑斃者,誠極痛惋,而國仁旣斃,則捕廳諸囚,更無可覈之端,宜有區別酌處之道,金學成則渠旣手書手帖,論以法律,可謂殺無赦,而旣是國仁之所指使,特爲減死,移送刑曹,除尋常嚴刑三次後,絶島勿限年定配,宋杞獻則當初拿覈,雖異法意,情狀則可惡,亦爲移送秋曹,與國仁之子杞一,冒濫之罪,照法勘配事,命下矣。金學成次次嚴刑準三次後,全羅道康津縣薪智島,定配所押送,宋杞獻·宋杞一等,謹按律文,則大明律投隱匿姓名文書告言人罪者絞名例云,隨從者咸一等,杖一百,流三千里,大典通編訴冤條有曰,冒濫上言,事理重者,依上書詐不實律論,杖一百,徒三年,杞獻咸鏡道慶源府,流三千里,杞一江原道平海郡,徒三年,各定配所,決杖一百後,卽爲押送之意,敢啓。傳曰,知道。
任厚常,以義禁府言啓曰,因慈母山城所在軍器之失火平安監司李勉兢狀啓內,該別將吳宗擧,爲先罷黜,其罪狀,令攸司稟處,當該管城將慈山府使李羽晉罪狀,令攸司稟處事判付內,慈山府使則分揀事,命下矣。吳宗擧時在任所,依例發遣府羅將,交代後拿來,何如?傳曰,待待命拿囚。
檢閱鄭觀綏疏曰,伏以,臣母素患痰痺之症,長時沈痼之中,當此換節之際,感冒闖發,症形倍劇,內而頑痰衝亘,外而寒熱交攻,神精昏眩,氣息凜綴,委頓床席,須人轉側,家僮踵至,促臣歸視。臣聞此報按住不得,忙陳短章,徑出禁扄。伏乞聖慈,俯垂諒察,亟遞臣所帶之職,仍治臣擅離之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
丁卯四月二十一日卯時,上御誠正閣。輪對官入侍時,同副承旨朴宗薰,假注書安光直,記事官李若洙·鄭觀綏,以次進伏訖。上敎曰,輪對官,何不入來耶?注書斯速出去,與之偕入。賤臣承命出傳,與奉常寺正金孝秀,典設司別提崔行鎭,通禮院引儀金泳,戶曹正郞金思羲,瓦署別提李惟遠,廣興倉守金順行,平市署令韓樂裕,東氷庫別提宋景輝,內贍寺主簿李命翼,忠勳府都事具悌元,軍器寺正李元德,西氷庫別檢閔師寬,掌樂院僉正閔斗赫,漢城府判官李勉膺,禮曹正郞姜學濬,都摠府經歷李健植,濟用監奉事洪秉直,成均館學正金履迪·李慶旭,校書館校理李漢喬,社稷署令金龍範,內資寺主簿李英繪,禮賓寺主簿呂喆永,廣興倉令閔致謙,掌苑署別提方孝良,宗廟署令南泰德,東氷庫別檢李台升,內贍寺直長韓象洪,軍器寺副正金益大,工曹正郞崔鳳和,繕工監副正兪漢雋,長興庫主簿鄭亨大,敦寧府參奉李和淵,都摠府經歷權思正,典設司別提吳翼信,通禮院右通禮韓始裕,刑曹正郞李重鉉,司僕寺僉正兪漢宰,司䆃寺僉正金在明,校書館判校韓光烈,內資寺直長金載春,瓦署別提林光瀷,司甕院主簿趙錫福,軍資監正申在明,廣興倉主簿李英玉,宗廟署今沈來承,掌苑署奉事鄭東晏,平市署主簿金履完,中樞府徑歷李玉鉉,養賢庫兼主簿金益鉉,承文判校劉弘九,造紙署別提李鋐,尙衣院僉正成肯柱,內贍寺奉事李建永,以次進伏訖。上曰,輪對官次次進前。孝秀進前,上命奏職姓名,孝秀奏職姓名。上命職掌,孝秀曰,無乎矣。上命遺在,孝秀曰,無乎矣。上命所懷,孝秀曰,無所懷矣。行鎭進奏職姓名,職掌無乎矣,遺在無乎矣,無所懷。泳進奏職姓名,無所懷。思羲進奏職姓名,職掌版籍司,遺在錢文三十一萬八千四百兩,木綿一千九百二同三十疋,布子二百六十四同,別營米一千六百七十五石,田米三十六石,太八百石,無所懷。惟遠進奏職姓名,職掌土火爐色,時遺在土火爐一百三十三介,無所懷。順行進奏職姓名,無所懷。樂裕進奏職姓名,職掌句檢市廛,平斗斛·丈尺,低昂物貨等,無遺在,無所懷。景輝進奏職姓名,職掌祭享氷丁,遺在氷一萬二百十七丁,所懷無乎矣。命翼進奏職姓名,職掌油淸色,遺在眞油十一石八斗,淸蜜四石三斗,川椒一百一斤參戔二分五里,白淸十斗,仍奏所懷曰,本寺素甚殘薄,凡干公用,萬無排比之路,而供上中牛毛·醋兩種,尤係緊重,每自本寺,添價進排,已多年所矣。寺力漸殘,莫可支保,將至革罷之境,故向於己未年分,因前直長臣金應一所懷,前提調臣趙鎭寬所啓,自先朝下詢大臣後,特降方便救弊之下敎,而提調臣趙鎭寬,就議廟堂後,本寺各邑貢人之自惠廳所受米三千一百二十石,限十年米錢間從其貴而上下,使本寺取其嬴餘,補用於供上,而自庚申八月始設,僅行兩年,而些少所得,隨用隨盡許多積弊,愈往愈甚,遑遑莫保之狀,又復如前。至甲子年分,更爲論報惠廳及備局,依庚申例,以準十年從貴上下之意,成置節目矣。至丙寅正月,又復中撤,殘司財力,漸至艱乏,莫重供上,實有難繼之慮,他條變通旣無其路,目下遑急,去而益甚,故敢此仰達矣。上曰,令本寺提調稟處,可也。出擧條悌元進奏職姓名,職掌,忠義衛·忠翊衛句管,遺在·所懷竝無乎矣。元德進奏職姓名,職掌·遺在·所懷竝無乎矣,履歷甲辰武科,備局郞,癸丑參上宣傳官,甲寅都摠府都事·經歷,庚申司憲府監察,壬戌河東府使,甲子待罪於軍器正矣。師寬進奏職姓名,職掌供上氷丁,遺在氷十三萬三千五百九十四丁,所懷無乎矣。斗爀進奏職姓名,職掌樂工檢察,遺在·所懷,竝無乎矣。勉膺進奏職姓名,職掌帳籍事·歲饌老人抄啓事,遺在·所懷竝無乎矣。學濬進奏職姓名,職掌稽制司,遺在·所懷,竝無乎矣。健植進奏職姓名,職掌晝察夜巡,遺在·所懷,竝無乎矣,履歷乙卯武科,宣傳官,甲子都摠府都事,丙寅待罪於經歷矣。秉直進奏職姓名,職掌各色布·苧布,遺在正布四同一疋,苧布三十八同三十九疋,黑麻布一同十三疋,入染布子一同一疋。履迪進奏職姓名。職掌·遺在·所懷,竝無乎矣。慶旭進奏職姓名,職掌·遺在·所懷,竝無乎矣。漢喬進奏職姓名,職掌經籍香祝,遺在卷冊紙六千九百四十三卷二張半及半貳張,貼冊紙一千三百七十七卷十三張及半半張,時政記紙一千一百八十三貼七張,所懷無乎矣。龍範進奏職姓名,職掌灑掃壇壝,遺在·所懷,竝無乎矣。英繪進奏職姓名,職掌醬,遺在末醬二千五百二十三石十二斗一升五合,鹽五百四石五斗八合,所懷無乎矣。喆永進奏職姓名,職掌雜物色,遺在末醬二千六百四十四石八斗五升,川椒四十五斤四兩二戔七分,鹽一千二百六十一石四斗六升七合九夕一里,甘醬四百三十八石四斗七升四合,艮醬九十四石六斗七升八夕,所懷無乎矣,履歷甲辰武科,丁巳守門將,甲子待罪於禮賓主簿矣。上曰,近來汝家有旌閭之擧乎?喆永曰,臣之妻蒙恩旌閭矣。致謙進奏職姓名,職掌百官俸祿,遺在米八百八十石八斗七升二合八夕,太一千七百六十三石八斗四升四合九夕,所懷無乎矣。孝良進奏職姓名,聽掌生果色,遺在紅柿二千二百十一介半,木果八千四百五十一介半及半半介,石榴七千九百八十六介半,柚子三千八百三十五介半,生栗八十石四斗六升一合,折受東山生栗三百六十四石十二斗六升八合五夕,銀杏二十三石十一斗九升八合一夕,柑子五百介,淸橘五百介,金橘五百九十四介,所懷無乎矣。泰德進奏職姓名,職掌五日奉審,隻日修掃,遺在·所懷,竝無乎矣。台升進秦職姓名,職掌祭享氷丁,遺在氷一萬二百十七丁,所懷無乎矣。象洪進奏職姓名,職掌米麪色,遺在小豆十石二斗,小麥一千六百九十四石一斗,赤豆二百八十石一斗,糙米七十七石二斗,淸酒一百五十二甁,所懷無乎矣。益大進奏職姓名,職掌鑄成色,遺在鉛丸十二萬九千三百八十介,別備長槍三百柄,風旗竹一介,所懷無乎矣,履歷庚寅武科,癸巳宣傳官,戊申軍器判官,碧沙道察訪,庚申軍器僉正,乙丑待罪於副正矣。鳳和進奏職姓名,職掌營造事,遺在·所懷,竝無乎矣。漢嶲進奏職姓名,職掌·遺在·所懷,竝無乎矣。亨大進奏職姓名,職掌席子色,遺在龍文席一百十六張,彩花席六百八十三張,滿花方席三百三十九張,黃花席二百六十二張,別文上席二百二十一張,別文席三千一百十八張,白文席一千八百六十九張,草席一千三百八張,履歷乙卯武科,癸亥部將,乙丑司圃別提,丙寅移拜長興主簿矣,所懷無乎矣。和淵進癸職姓名,職掌譜閣守直,遺在·所懷,竝無乎矣。齊奎進奏職姓名,職掌璽寶·符牌·節鉞·馬牌,遺在·所懷無乎矣。思正進奏職姓名,職掌晝察夜巡,遺在·所懷無乎矣,履歷丙辰武科,己未守門將出六,翌年仁遮外萬戶,壬戌武臣兼宣傳官,甲子訓鍊院主簿,同年都摠都事,乙丑陞拜經歷矣。翼信進奏職姓名,職掌遮日·揮帳,遺在遮日二浮,揮帳十二浮,履歷甲辰武科,乙丑以守門將出六,除典設司別提矣,所懷無乎矣。始裕進奏職姓名,職掌·遺在·所懷,竝無乎矣。重鉉進奏職姓名,職掌禁火司一房,遺在·所懷,竝無乎矣,履歷甲子式武科魁,義盈庫主簿,同年七月移拜監察,丙寅五月移除刑曹正郞矣。漢宰進奏職姓名,職掌馬籍色,遺在錢文一萬一千五百兩,木二同一疋,布四十四疋,所懷無乎矣。在明進奏職姓名,職掌·遺在·所懷,竝無乎矣。光烈進奏職姓名,職掌經籍香祝,遺在卷冊紙六千九百四十三卷二丈半及半二丈,貼冊紙二千三百七十七卷十三丈及半半丈,時政記紙一千一百八十三貼七丈,所懷無乎矣。載春進奏職姓名,職掌米麪色,遺在粘米九百七十六石三斗五升六合三夕,赤豆一百四十四石十斗五升八合六夕,白荏子三十三石一斗三升六合三夕,造米一百五十九石一斗七升一合五夕,小麥一千二百三十九石十三斗六升六合八夕,黃豆二十石八斗二升三合六夕,木麥十五石七斗九升四合五夕,所懷無乎矣。光瀷進奏職姓名,職掌瓦甎色,遺在常瓦六百四十五訥六百四十九張,方甎二百張,所懷無乎矣,履歷辛卯冬武科,權知訓鍊院參軍,軍器寺直長出六,今方待罪於瓦署別提矣。錫福進奏職姓名,職掌無乎矣,遺在封不動二千五百兩,所懷無乎矣。在明進奏職姓名,職掌·遺在·所懷,竝無乎矣。英玉進奏職姓名,職掌百官頒祿,遺在米八百八十石八斗七升二合八夕,太一千七百六十三石八斗四升四合九夕,所懷無乎矣。來永進奏職姓名,職掌五日奉審,隻日修掃,遺在·所懷,竝無乎矣。東晏進奏職姓名,職掌乾果色,遺在胡桃九十五石四升九夕,大棗七十石六斗九升九合八夕,黃栗十八石十三斗六升五合八夕,榛子一百三石五斗二升一合四夕,柏子四十四石十一斗一升五合八夕,榧子二石二斗三升二合五夕,所懷無乎矣。履完進奏職姓名,職掌句檢市廛,平斗斛·丈尺,低昂物貨等事,遺在所懷竝無乎矣。玉鉉進奏職姓名,職掌·遺在·所懷,竝無乎矣,履歷丙辰忠良科直赴,戊午式唱榜,同年九月宣傳官,庚申八月訓鍊院主簿,辛酉七月都摠府都事,癸亥九月訓鍊院僉正,甲子七月別害僉使,丙寅十二月遞付中樞府經歷矣。益鉉進奏職姓名,職掌養士飯米,遺在米四百七十三石七斗八升一合,太三百二石十二斗七升三合三夕,仍奏所懷曰,臣以本庫事,竊有區區所懷,敢此仰達矣。本庫遺在中四百石零米,已成虛簿者,積有年所,往在壬子年分,主簿臣朴師默,亦因輪對登筵陳達,有令廟堂稟處之命矣。及其備局之回啓以爲,本館事勢不可不念,令該曹商量方便,俾爲支用云云,而伊後仍不更張,到今便成痼弊。第伏念,本庫養士米,自戶曹排朔劃給之外,無他財力,至於式年應辦之費,科時無定之供,摠自飯米中推移需用,以至虛留之夥然,前頭事誠極可悶。臣意則一依壬子年備堂所啓,申飭該曹,劃得方便之道,以爲支保之地,恐合事宜矣。上曰,令戶曹稟處,可也。出擧條弘九進奏職姓名,職掌事大交隣,遺在·所懷,竝無乎矣。鋐進奏職姓名,職掌·遺在·所懷,竝無乎矣。肯柱進奏職姓名,職掌衣襨色,遺在白正布九同四疋,田正布十四同三十一疋,梅實一萬一千九百五十五斤,紅花一千八十斤,芝草一千八百四十斤,藜灰一百十七石,槐花八十五斤,黃灰木一百六十二同,三甫八十四同,所懷無乎矣。連永進奏職姓名,職掌沙·木器色,遺在·所懷,竝無乎矣。宗薰曰,瓦署別提李惟遠,濟用監奉事洪秉直,廣興倉令閔致謙,校書館判校韓光烈,廣興倉主簿李英玉,尙衣院僉正成肯柱遺在錯漏,司僕寺僉正兪漢宰行步太緩,宗廟署令沈來永職名誤奏,竝推考,何如?上曰,依爲之。出擧條仍命退,承史以次退出。
丁卯四月二十一日辰時,上御誠正閣。晝講入侍時,知事韓晩裕持論語第四卷,特進官尹致性持論語第四卷,參贊官尹魯東持論語第四卷,檢校待敎朴宗薰持論語第四卷,侍讀官任俊常持論語第四卷,典經朴綺壽持論語第四卷,假注書安光直持論語第四卷,記事官李若洙持論語第四卷,記事官鄭觀綏持論語第四卷,宗臣西春君燁,武臣行護軍金爔,以次進伏訖。上開卷,讀前受音一遍訖,命讀新受音,俊常讀自入太廟,止非祭肉不拜,仍解釋章句以奏。上讀新受音一遍訖,命陳文義。俊常曰,今日自止,別無文義之可以仰陳者,而此章曰朋友之饋,雖車馬,非祭肉不拜,註云敬其祖考,同於己親也,此可見聖人推己及人之意矣。夫子之祭先,必致如在之誠,故於朋友之間,車馬則以其通財之常事,而無所致禮,祭肉則推吾祭先之誠敬,而必爲之拜焉,非爲其肉也,敬其祖考也。雖以人君爲治之道言之,亦不過擧斯心加諸彼而已。老吾老以及人之老,而孝可以準諸海矣。己所不欲,勿施於人,而仁可以及於民矣。伏願殿下於發政施仁之際,必思推己及人之道焉。上曰,所陳好矣,當留念焉。下番陳之。綺壽曰,雖以於我殯之言觀之,聖人之厚於朋友之義,可知矣。孟子曰,使民養生喪死無感,王道之始也。伏願殿下,推類而懋行王政,使林林蔥蔥之類,各得其所,而盡其養生喪死之道,無一毫餘憾,則王道雖大,而亦不外是,深加體念,區區之望也。上曰,所陳好矣,當留念矣。知事陳之。晩裕曰,朋友卽五倫中一,而同心同志,以義相合,則其倫序之重,當在於君臣之次,而自古聖人,重其朋友之義,故此意所以死無所歸,於我殯者此也。近來習俗渝薄,朋友之義,掃地無餘,可勝歎哉。上曰,朋友之義,何不如古耶?晩裕曰,末俗甚薄,朋友之義,漸無相與之誠,而一自黨論以後,其弊尤甚,朝如兄弟,暮相楚越,則其何論朋友之義哉?朋友之義,在於五倫之一,則其在王政,關係甚重,伏願戒飭群下,俾朋友之義,自歸於同心同志之美,則亦可爲敦倫厚俗之一政矣。上曰,所陳甚好,當體念矣。特進官陳之。致性曰,上下番及知事已詳陳,臣無他辭矣。上曰,參贊官陳之。魯東曰,臣亦無可陳之義矣。上曰,閣臣陳之。宗薰曰,今曰自止不多,別無可陳之義,而下番以於我殯之句,推言養生之義,其說好矣。聖人之於朋友,所以篤厚周至,此固可見矣。至如凡人,能於死生之威,不失賙卹之義,則其平居生養,必盡其道,故檀弓所云生於我乎館,死於我乎殯,卽此義也。此二者,卽相對互須之事,而養生實爲喪死之本。雖以王政言之,使民能盡生育贍養之道,然後愼終追遠,始可言矣。故人君出治,尤當以仁覆義育,老安少懷,爲先務,伏願留神焉。上曰,所陳好矣,當體念焉。上曰,今日所講自止,別無深義,而朋友之死而無歸者,猶謂之於我殯,則其或生而無所依歸者,尤當如何耶?俊常曰,聖敎誠然矣。朋友之死無所歸者,猶使殯於其館,則況其生者之貧寒無所依歸者,尤當有接濟之道矣。宗薰曰,小臣所奏,卽此意也。如是推看,措之王政,則其義甚大矣。晩裕曰,親戚無主,則里正主喪者,於禮有之,此可見厚風俗之道,而當今所務,惟在戒飭群下,以惇風化矣。上曰,朋友有通財之義,故雖車馬之饋,不爲之拜,至於祭肉之拜,寔出於敬其祖同己親之義,則陽貨有饋於孔子,而孔子之不見而往拜者何也?俊常曰,孔子之於陽貨,不可以朋友言之矣。宗薰曰,大夫有遺,則往拜者禮也。陽貨有大夫之名,而無朋友之義,則孔子瞰其無而往拜者,意有所在矣。上命掩卷,晩裕進前曰,日氣連暢,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,各殿宮氣候一樣矣。晩裕曰,昨日有瓊玉膏製入之下敎,故推擇日字,則來月初六日爲吉云。且藥料中生地黃,當自黃州封進,往還之際,自當費日字矣。上曰,日字雖晩,以推擇日爲之,可也。仍命知事以下先退,又命退,承史以次退出。
上在昌德宮。停常參,只晝講。
自寅時至午時,灑雨下雨,測雨器水深三分。
尹魯東啓曰,玉堂備員間,視事頉稟之意,敢啓。傳曰,只晝講。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
任厚常啓曰,行大司憲李直輔,執義姜文會,掌令文粲奎,持平鄭進明在外,掌令宋文述牌不進,持平金洛龍未署經,監察茶時之意,敢啓。傳曰,知道。
以大司諫尹羽烈,獻納趙良鎭,掌令宋文述牌不進罷職傳旨,傳于任厚常曰,只推。
尹魯東啓曰,禮曹郞廳來言,式年雜科覆試,今日當爲設場,而判書南公轍加資未肅拜,參議閔命爀有身病,無以備員擧行云。判書·參議,竝卽牌招,以爲進參之地,何如?傳曰,允。
尹魯東啓曰,今日雜科覆試,禮曹堂上當爲備員進參,而參議閔命爀牌不進罷職傳旨捧入,無以備員開場,何以爲之?敢稟。傳曰,只推。
尹魯東啓曰,禮曹參議閔命爀旣有只推之命,更爲牌招,以爲備員進參之地,何如?傳曰,允。
尹魯東啓曰,禮曹參議閔命爀再牌不進罷職傳旨,今方捧入,而雜科覆試,無以備員開場,何以爲之?敢稟。傳曰,牌招。
以禮曹參議閔命爀再牌不進罷職傳旨,傳于尹魯東曰,只推。
傳于尹魯東曰,坐直承旨入侍。
尹魯東,以禮曹言啓曰,今此式年雜科覆試,今曰當爲設場,而兩司無進參之員云,令政院稟旨,牌招擧行,何如?傳曰,允。
任厚常啓曰,持平鄭進明以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
尹魯東啓曰,今日雜科覆試,兩司當爲進參,而行大司憲李直輔,執義姜文會,掌令文粲奎,持平鄭進明,司諫閔師宣,正言趙直永在外,持平金洛龍,正言申在業未署經,大司諫尹羽烈,獻納趙良鎭,掌令宋文述再牌不進,無以備員進參,何以爲之?敢稟。傳曰,違牌人只推,更爲牌招。
尹魯東啓曰,行大司憲李直輔,執義姜文會,掌令文粲奎,持平鄭進明在外,金洛龍未署經,掌令宋文述三牌不進,今日雜科,憲府無進參之員,何以爲之?敢稟。傳曰,違牌人更爲牌招。
尹魯東啓曰,大司諫尹羽烈,掌令宋文述三牌不進,依定式遞差傳旨及禁推傳旨捧入之意,敢啓。傳曰,知道。
以大司諫尹羽烈,掌令宋文述三牌不進禁推傳旨,傳于尹魯東曰,分揀。
傳于尹魯東曰,山林外,在外臺諫竝許遞,前望單子入之,待下批牌招察任。
臺諫前望單子入之,掌令趙鎭順落點。
尹魯東啓曰,行大司憲李直輔在外,持平金洛龍永署經,執義·持平一員未差,掌令宋文述四牌不進,依定式遞差傳旨及禁推傳旨,今方捧入,趙鎭順牌不進罷職傳旨捧入,而今日雜科,憲府無進參之人,何以爲之?敢稟。傳曰,違牌人只推,更爲牌招。
以掌令宋文述四牌不進禁推傳旨,傳于尹魯東曰,分揀。
傳于尹魯東曰,違牌臺諫許遞,前望單子入之,待下批牌招察任。
臺諫前望單子入之,掌令朴大圭落點。
傳于尹魯東曰,在外臺諫許遞,前望單子入之,待下批牌招察任。
臺諫前望單子入之,掌令申在明落點。
以左承旨李文會牌不進罷職傳旨,傳于尹魯東曰,只推。
朴宗心有頉,代以金載明爲假注書。
李同淳有頉,代以李基華爲假注書。
車珍衡有頉,代以金錫洪爲事變假注書。
金載明有頉,代以李景熙爲假注書。
李基華有頉,代以黃贊熙爲假注書。
金錫洪有頉,代以柳可均爲事變假注書。
朴宗薰,以都摠府言啓曰,入直軍兵等中日習射事,標信啓請矣,雨勢如此,不得爲之之意,敢啓。傳曰,知道。
朴宗薰,以兵曹言啓曰,忠翊衛將崔昌國身病猝重,時月之內,無望供職,呈狀乞遞。輪番之任,不可久曠,改差,何如?傳曰,允。
京畿監司金履度疏曰,伏以,祔廟之大禮順成,聖慕益新,賀庭之縟儀載擧,群情胥悅。臣於此際,身縻藩輔,跡違班聯,瞻望宸極,徒增戀結。仍伏念,臣猥以無似,忝叨匪據,居然周年而有餘矣。夙宵憧憧,思渴才力,仰裨委寄之重,俯殫塵刹之效,而其奈知識儱侗,才具疎淺,苦乏寸長之可稱,民憂溢目,而矯捄沒策,驛弊切骨,而釐革無望,州縣蔑憚壓之績,獄訟致繁委之歎,至於尋常按例者,亦不能事事,短拙畢露,瘡疣百出,徒費廩俸,無一善狀,縱令捧土揭木而爲之按部,曷有無能之加此也?靜言思惟,若隕淵谷,對吏民而愧色騂顔,念分憂而惶汗浹背。重以年紀衰邁,神思昏瞶,公私酬接,輒多遺落,簿書期會,尙患顚錯,雖欲强策而振刷,其勢尤不可得矣。丐免只懼煩猥,蹲仍自歸冒沒,泯然度日,惟譴何是竢。近因春夏之代序,自來貞疾,如期闖發,少有動作,倍加叫痛,宛轉床席,證〈形〉有加,雜試刀圭,責效無期。承流察俗之地,殆爲臣養病之所,左右思量,轉益惶蹙,病中添病,靡所自措,與其姑息而增瘝曠之罪,無寧控訴而受瀆擾之誅,玆不得不冒陳難强之狀,仰冀曲遂之恩。伏乞聖〈明〉,俯垂矜察,特遞臣所帶職名,以卒生成之澤,則雖死之日,猶生之年也。臣方治疏乞免之際,以溫陵建閣竣事,忽蒙賞加之典,惝怳罔措,誠不知所以也。顧玆幾年未遑之事,始就於今日,貞珉永垂,聖孝冞彰,孰不以奔走承命,幸其光寵,而所謂董役,初非來往指揮,躬自敦匠也。直不過遙坐管領而已。此乃職分之常事,則何嘗有一分可紀之勞也?上以謬加,下以冒受,決非聖朝愼爵賞惜嚬笑之義,區區衷情,有不自已,輒此附陳焉。亦願聖明,俯察由中之懇,特垂體下之仁,亟收臣新授資級,以安賤分,以重公器,千萬幸甚。臣無任云云。答曰,省疏具悉。卿其勿辭行公。
江陵府使李儒慶疏曰,伏以,皇天垂祐,孝安殿祔廟之禮順成,惠慶宮翼瘳之賀載擧,臣民欣忭,中外惟均。仍念,臣淸朝之棄人也,自五六年來,杜門息影,念絶榮塗。千萬不自意,天地至仁,日月至明,特蒙見職之除旨,外官卽是往役也,義不敢辭,含恩怵分,黽勉赴任,及其辭陛也,特許前席,諭之以善爲,王音諄諄。臣雖愚鹵,卽簪履舊物也,豈不欲追先王報殿下,以效萬一塵刹之報,而臣年衰才劣,夙夜兢惕,食息靡寧者,今三載于玆。而顧此海俗旣獷,民瘼如蝟,其奈架補之沒策,振刷之無望,何哉?噫,本府之以弊聞者多,而其中蔘政一事,最是難支之端。旣係莫重御供之所用,則獻芹之誠,愚夫所有,況臣以守土之臣,何敢爲屑越上煩之計,而至若積久之所侵,中間之所更弊反成痼,日增月滋,轉抵莫可救之境,則非營邑之私議釐改,又非廟堂之轉報矯捄者,不得不縷縷一陳於紸纊之下。臣於是尤增死罪,然而徒懷嚴畏之情,終是泯默而止,則上以負朝家分憂之意,下以孤民生救焚之望,臣雖無狀,豈忍爲此?蓋本府五臺之山,素稱産蔘之地,故元貢蔘春秋臘三等對進,爲一百十六兩零,數爻之多,殆近關東五分之一矣。往在英廟朝已卯,特軫關東蔘弊,春等封進,竝許京貢,則本府卽今所納之蔘,秋臘等爲五十五兩一錢,軍加蔘爲三兩零,其價錢則初以火粟田一百二十四結,定爲蔘火田名色收稅上下矣。所謂火田,屢經歉荒,亦至陳廢,率多白徵,因前後繡啓,次第蕩減,所餘只爲二十一結零,於是乎朝家憂之,區劃船鹽稅,選武番錢與結錢給代,則元價合爲四千八百四十二兩零,而蔘每兩之價,爲八十餘兩矣。中歲以來,元價八十餘兩,每患不足,往在庚寅·壬辰,創出補蔘軍官七百五十六名,每名捧番錢一兩五錢,而猶爲不足,則次次增額,今爲一千十一名矣。又以常賑穀作錢六千一百兩,散債四結之民,初以二分取殖,今又加殖一分,十一朔合兩條取利,爲三千三百六十四兩零,竝與元價而出給本府土商,貿蔘封進。而營屬之誅求轉甚,外邑之土商難支,往在乙巳,罷列邑土商之例,定自營作貢之規,以營下居民,專差蔘商,特下聖敎若曰,如是作貢之後,無或新創名色,更加侵漁,處分嚴明,因成節目。於戲,兩朝之深仁厚澤,衣被於江民者,出尋常萬萬,宜其有永久安堵之效,而只緣土採零星,無以充數,所謂營商,亦以難支,甚至於族徵廳微,輒皆逃散,無有應之者。在今癸亥春,自巡營發關本府,又創殖利添補之資,營門徵取營商之錢二千四百五十餘兩,劃付於本府,而使本邑又添千兩之錢,以爲添殖之計,則營飭難違,以本邑之殘廩,割出雇馬錢五百九十兩,又創補蔘軍官一百餘名,苟且牽補。至若千數之內不足者,爲二百四十兩,則那引明年秋等,蔘價利條,以爲彌縫之資,又從以捏合零數之難捧者,名爲散債,其實則無有矣。然而通計十一朔取殖與其元價及前後添補之數,合爲一萬二百餘兩,是以蔘商充其無厭,蔘每兩之價,今增爲一百七十五兩之零矣。蔘商輩以爲,錢不可以徒行,每當採商之節,蔘商五人,各率多小差人,分掌諸面,括丁督採,縱橫閭里,鞭扑狼藉,以男爲名無論老稚,不識蔘稏之爲何狀者,一齊驅去,披荊拚藤,手足腁胝,餐風宿露,疾餓相仍,其宛轉呼號之狀,已不忍言。而當其驅之入山也,略給糧資,歸而無採,則牽犢奪釜,倍徵其數,幸而有採,則歇價勒取,威脅備至,此已山戶難保之弊。而伊況採蔘之役,始自肇秋,罷於季秋,其間數朔,村閭一空,禾粟雖熟,收穫無人,鳥獸食之,風霜剝之,終歲勤勞,徒歸虛地。拾穎將藁,不滿甁罌,公私逋負,旣無可償之道,饑寒窮苦,擧乏聊生之策,散而之四,十室九空,昔之萬餘戶,今不過三千,而除他斑戶·驛戶·漁戶·吏校·官隷,則應役之戶,實不滿數千。今以不滿數千之戶,殖利則以錢當之,搜採則以身當之,其何以堪乎?由是山野荒廢,田摠歲減,黃白盈案,軍額日耗,一夫應十夫之役,一戶受十戶之還,徵族侵隣,糴弊益滋,妨農之害,厲民之階,孰甚於此?此則近緣廟堂與營飭之至嚴,縱恣之習,雖云少歇,別創慣採之名,各其面里,抄擇報來,使之驅而入山,及其還來,雖徒手而返,脅之以潛採潛賣,其所侵徵,罔有紀極。以言乎軍官番錢,則當此民戶大縮,良丁極艱之時,京外案付,尙多虛額,千餘軍官,亦皆烏合無賴之類也,逃故相續,塡充無路。以言乎結分殖利錢,則散給民間,給商之時,只捧利條,本錢則因置於民,今已四十年矣。間經大無死亡太半,指徵無處,隣族莫保,加以癸亥年所創統分取殖,則其弊尤酷矣。其所謂本錢中營邑區劃者,雖苟充其數,而至於明年七月入山時,當捧之結稅與軍官番錢,不有程式,引年預捧於今年臘月者,已是難言之弊。翌年正初,又散債於統民,使之十一朔取殖,趁歲末竝本利收捧,出給蔘商,於再翌年條,又如前年例,而次次那移,進限捧納,逐年如是,斂散不息。初旣預捧,終又添利,眞所謂一年再徵,弊上加弊者也。前後營邑,非不念民情之切悶可矜,而特以常貢之至重,元納之未充,苟難一切防塞,姑事目前彌縫,無中辦有,不避苟且者,蓋出於爲所重不獲已者。而雖以蔘錢捧納時言之,結民卽統民也,統民則結民也,補蔘軍官,亦統民·結民也。一邊應詳定結稅,一邊應結分殖利,一邊應統分殖利,一邊應補蔘番錢,一人之身,而四條辦納,傾家敗産,鬻男賣女。嗟乎,海隅一片之地,刮出萬餘財貨,年年無已,則嶺東西數百里之地,必將盡虛而後已,豈不大可寒心也哉?以還上言之,嶺西民戶,因此大縮,一統所受,殆近數百石之多,亦何以支堪?細究其源,皆由於蔘商,而生民困瘁,至此極矣。且以所重言之,貢蔘本意,蓋爲土採,而土採旣罕,一年所採,不出十兩內外,而其餘則一任蔘商,隨意貿納,名雖土貢,實是他産,本道之按例封進,不得不然,而國體之苟艱,臣分之悚蹙,容有極哉?如欲曲循民情,亟加捄藥,則無出於英廟朝春等作貢,先王朝杆城已例,而御藥所需,事體至重,則民情雖急,以臣臲卼之蹤,顧何敢容易議到,甘自陷於妄率猥越之誅乎?然而流亡之弊,日甚一日,蘇救之望,實無其策,略擧目下實狀,冒萬死一暴於仁覆之天。伏乞聖明,特垂鑑察,將臣此疏,下詢廟堂,亟賜矯改,俾環海濱死之民,涵泳蹈舞於我聖上如傷若保之化焉。臣無任云云。答曰,省疏具悉。疏辭,令廟堂稟處。
修撰李錫祜疏曰,伏以,居諸易得,貞純王后祔禮已成,伏進聖慕慨廓,益復如新。仍伏念,臣卽空疎一物耳,迺於昨冬,瀛館馹召,忽下於待罪南邑之時,臣聞命惝怳,罔知攸惜,未及還朝,旋蒙恩遞,臣誠感祝,至今靡已,今玆新命,又何爲而及於臣身也?固當竭蹶趨承,以答殊私,而第臣有區區難冒之義。出入經幄,論思備問,是何等淸選也?自古名碩,每於是職,率皆逡巡,則其責任之重,可推以知。臣少習工令,倖竊科第,於古聖賢實地上工夫,蓋未嘗窺其糟粕,顧何望有所啓沃,裨補聖學也哉?臣雖欲貪戀榮寵,冒沒出肅,其於一世之嗤笑,名器之玷汚何?伏乞聖慈,諒臣悃愊,亟許鐫免,千萬幸甚。臣雖不以見職自居,而憂愛之誠,根於秉彝,略有所附陳,惟聖明垂察焉。臣竊伏念,帝王之學,爲天地立心,爲萬世開太平,卓然以堯·舜三代自期,然後發之爲事業,措之爲政事,無所處而不當,其原則不過曰正心二字符也。正心之道,不本於學,則亦終無下手處,蓋心之爲物,洞澈虛靈,天理渾全,而又不能無形氣之私,故有所謂人欲者,二者迭相消長,而一身之是非得失,國家之治亂安危係焉,可不懼哉?若使人欲日熾,天理日亡,則此身之本體,頹塌昏氄,無復根基之可言矣。是故古之人君,欲修齊治平者,必先正其心,而其廣大光明之象,自然呈露於日用事爲之間。究其所以致此者,則學問是已,所謂學問無他,主敬以存之,讀書以明之,從容涵泳於虛閑靜一之中,剖析幾微於學聚問辨之際,不覩不聞之前,所以戒愼恐懼者,愈嚴愈密,以至於無一毫偏倚者,此主敬之敎,而及夫酬酢萬變,公私義利之分,瞭然於心目之間,左右逢源,觸處沛然,此讀書之效也。夫然後天理流行,人心淨盡,本末一致,表裏無間,精粹純白,無少瑖纇,而千聖相授之心法,皎然若大明之中天,舜·禹之精一,孔·顔之克復,皆是也。伏惟我殿下,春秋方富,聖學高明,有非如臣膚淺所可窺測,而竊瞷隻日之筵,有時乎間斷,晉接之禮,或過於淵默,君臣無相須之義,天地欠交泰之象。臣愚死罪,竊以爲,殿下之心,猶有所未正,殿下之學,猶有所未至,徒事其名,而不究其實,不探其本,而徒務其末故也。嗚呼,三代以降,時君世主,莫不厭聞乎誠正之說,皆以功利,爲小康之要道,率未免牽補架漏,苟且彌縫,遂使唐·虞殷周之治,不復見於天下後世。噫,臣之所期望於殿下者,豈在三代之下乎?伏願殿下,繼自今念念典學慥慥靡懈,先立聖志,脫然以古聖王心法爲準,無徒以講習討論,爲應文之具,實心求道,眞積力久,使本源之地,瀅澈純一,無毫髮私邪之間,然後推以至於制事之際,是非自明,用人之時,賢愚莫逃,政令施爲,粹然一出於正,而厝國家於泰山盤石之上矣。豈不休哉?深留聖意毋忽,不勝大願。臣無任云云。省疏具悉。所陳好矣,當留念。爾其勿辭察職。
持平鄭進明疏曰,伏以臣,門地孤寒,人器庸瑣,加以生長鄕曲,無所知識,而倖占科第,猥蒙我先大王雨露之澤,屢登簪筆之邇班,旋叨郵丞之寵命,恩榮已溢,涓埃莫報,至今追惟,徒切感涕,迺者柏府徐旨,忽下於千萬夢寐之外。臣聞命惶懼,循分增惕,實不知措躬之所也。噫,言責之職,最爲難愼,朝家掄選,其道雖廣,亦不過曰人望之已著,風采之可尙也,言議之足觀也,外此以進,俱係誤恩。臣於數者,無一近似,則夫豈有堪承之望,而適値大禮隔日,義急參班,不敢以區區之私,偃處鄕廬,蒼黃登道,冒昧肅命,殆近數朔之久,未效一日之責,稱塞無路,惶愧冞切。此際得接鄕信,則臣之八耋老母,近患輪感,氣息凜綴,日夜思臣,以臣情理,宜卽拜章乞遞,尋歸鄕路,而瀆擾是懼,趑趄未敢,百爾思量,方寸失守,玆敢不避猥越,疾聲仰籲於仁覆之天。伏乞聖明,特加矜諒,亟命遞改,以便救護,仍治臣擅行之罪,以肅朝綱焉。臣於乞免之章,何暇贅及他說,而平日憂愛之忱,有不能自已者。目今亂逆層生,三司之懲討方張,而時日玩揭,尙稽根窩之掃蕩,綱紀不肅,百僚之怠惰轉甚,而習俗因循,未見振刷之實政。惟我殿下,春秋鼎盛,勵精求治,固宜明義理而伸王章,摠萬幾董臣隣,思所以奮庸轉移之擧,而苟求其本,則莫聖學懋昭之若也。臣聞傅說之言曰,惟學遜志務時敏,厥修乃來,又曰念終始典于學,厥德修罔覺,是乃制治之一大關捩也。伏願繼自今頻御講筵,亹亹於經傳之討論,常接儒臣,孜孜於道德之進修,念玆在玆,終始無間,則聖學日躋,文化方暢,太平萬世。從今伊始,勿以臣人微而言輕,更加省察焉。洪惟我先大王以緝熙光明之德,推菁莪樂育之化,思樂泮水,作興多士,以講以製,敎之誨之,間月課試,便爲定式,絃誦之聲,不掇於黌序,休明之敎,旁達於遠邇,尙今思皇之士,皆有秉文之美,先朝作人之化,猗歟盛矣。以殿下繼述之德,益懋遵守之方,召試講儒,難疑奧旨,兼課功令,丕闡文風,則此不但率由之盛擧,抑亦聖學中一事,伏願聖明念哉。且方今之弊,難徧疏擧,而以最切於生民者言之,則還弊·軍政是已。大抵還穀設施法意,專出於生民救濟,而今則反爲生民難支之痼瘼。秋糴春糶自有例規,斗分石量,邑各不同,而其納糴也,民以精實,吏以虛殼,其出糶也,吏受精實,民受虛殼。且春分之一石,多不過六七斗,秋捧之一石,小不下二十斗,一年農作,盡歸還穀,十口生涯,無以支堪,哀此生民,抑獨何辜?雖以軍政之弊言之,兵額旣有定數,生齒不爲不蕃,稍有氣力者,擧懷頉免之計,或冒托於斑譜,或假稱於院屬,投籍閑遊者,遍於諸邑,徵布痼弊,甚至黃白,緩急之恃,固無可論,愁冤之呼,有不忍聞,此乃釐弊之一急務也。臣以爲,嚴飭各道道臣·邑宰,講究其矯救之道,而始勤終怠,理所必然,數遣繡衣,考其勤慢,以爲黜陟之政,兼察民隱,使免疾苦,則由來痼瘼,庶可少祛矣。且保障重地,最稱江都,自古設施之宜,關防之嚴,非不固且壯矣。挽近以來,日至頹墮,雉堞修築,徒循於舊例,武士組練,殆近於文具,陰雨之戒,鎭撫之方,固不當若是疎虞。以臣迷見,雖不敢一一歷論,而屛翰急務,在於勸率,伏願竝令守臣,別加奬勵之道,甄拔人才,不拘門地,雖在行伍之中,如有超等之類,隨器收用,以爲激勵事情之地,不勝幸甚。臣無任云云。省疏具悉。疏辭,令廟堂稟處。爾其勿辭往護。
丁卯四月二十二日辰時,上御誠正閣。晝講入侍時,知事徐榮輔持論語第四卷,特進官閔耆顯持論語第四卷,參贊官任厚常持論語第四卷,檢校直閣洪奭周持論語第四卷,侍讀官任俊常持論語第四卷,典經朴綺壽持論語第四卷,假注書安光直持論語第四卷,記注官崔鳳和持論語第四卷,記事官李若洙持論語第四卷,宗臣安昌君燝,武臣行副護軍尹頤東,以次進伏訖。上曰,閣臣曾無入參講筵之例,而似自辛酉年有此例矣。此後則閣臣勿爲入參,可也。上開卷,讀前受音一遍訖,上命讀新受音。俊常讀自寢不尸,止迅雷烈風必變,仍解釋章句以奏。上讀新受音一遍訖,上命陳文義。俊常曰,此章曰式負版者,註云重民數也,此可見聖人敬民之意也。夫子未得位之聖人,而以人君言之,君之於民,其尊卑之分,截如霄壤,而君依於國,國依於民,惟其邦本,以是爲天,莫畏者民,莫重者民也。故書曰用顧畏于民碞,孟子曰民爲貴,社稷次之,爲其上者,豈可以不敬乎?夫善爲國者,不視其治亂,而視其民,民心離,則其國雖治,而猶可畏也。民心未離,則其國雖亂,而不足憂也。天以聰明睿智之姿,賦之於人君者,卽爲斯民任其父母之責也,任其責者,當厚民之産,惜民之力,薄其稅斂,革其弊瘼,如傷若保,念念在玆,方可以仰答皇天付畀之意,而民於是乎恩浹骨髓,愛結肺腑,仰之若父母,而國以之長治久安矣。然則其所以愛民者,卽自愛之道也,其所以安民者,卽自安之術也。肆昔聖帝明王曁惟我列聖朝,於愛民勤民之政,靡不用極,殿下亦當監法。而向於陵幸回鑾時,輦路左右,觀瞻羽旄者,不過都下及近郊之民,而遍被山野,若是其象,推之八域版籍所載者,其林林蔥蔥之數,當爲幾何?顧此許多生靈之所仰望,惟殿下一人,疲癃殘疾,仰恩澤而爲生,鱞寡孤獨,望善政而爲養,其中如有一夫一婦之不獲其所者,則是殿下不能盡其父母之責也。豈可不惻然而有傷,惕然而有歉乎?伏願體皇天付畀之意,念邦本安危之機,憂勤而毋或荒寧,懷保而必施仁政,常存朽索六馬之戒,以爲固結民心之方焉。上曰,所陳甚好,當留念矣。下番陳之。綺壽曰,迅雷風烈必變,卽孔門弟子所以記聖人敬天怒之意也。夫以一時雷風,而聖人敬畏之心至此,則況人主之後天奉天,畏威時保之道,尤當如何哉?向來連日大風,至於海溢,濱海之民戶田畓,多被壞傷,且旱乾太甚,民情遑急之際,近幸連得甘霈,而秋牟則已過時,多有判歉之處云,民事誠切悶矣。夫人君事天之道,譬猶子事父母,子或見過於親,而以至起怒,或有父母因他事激惱之時,而人子之道,則惟當惕然警懼,務積誠意,以爲感回親心之道而已矣。今此風旱之災,臣未知爲某事之應,雖不敢爲傅會之說,而惟殿下益加敬畏之心,感格高穹,而以爲弭災致祥之方,區區之望也。上曰,所陳好矣,當留念矣。知事陳之。榮輔曰,上下番各以敬天勤民之意,仰奏矣。大抵人君事天之道,殆無異於人子之事親,而人子之於父母,雖或有激怒之事,爲人子者,必當起敬起孝,務盡其職,則自可有感回之道,而至於事天之道,則只是一箇誠意,譪然上格而已,此書所謂,皇天無親,克敬惟親者也。誠敬互須,感應不忒,則人君之事天,尤難於人子之事親矣。至於勤民之方,上番已仰陳,而大德不以小惠者,此諸葛亮之言也,人君之德,自有至大之體,則撫摩生養之方,豈可以煦煦小惠爲哉?自其一夫一婦而觀之,雖若至微至賤,無足可畏,而若夫群黎百姓,林林蔥蔥於覆載之間,上天之聰明,有自我之機,國家之安危,係離合之間,則人君之所以撫摩存卹者,豈可諉之以至微至賤,而不少警畏耶?朱夫子嘗以敬天勤民之實,告於其君,而所謂天命之眷顧方新,人心之蘄向方切者,此實際語也,苟或敬天而不以其誠,則非所以應天之道也,雖或勤民而不以其誠,則亦非所以懷保之方也,然則敬天勤民之道,實不外於誠字上工夫矣。伏願深留聖意焉。上曰,所陳好矣,當留念矣。特進官陳之。耆顯曰,知事所奏中敬天勤民之方,結之以一箇誠字者,儘好矣。鄕黨一篇,劃出聖人云者,卽程夫子之言矣。夫子之衣服飮食,動作威儀,煥然如劃,千載之下,怳若親炙於聖人之門,論語一部,何莫非聖人之嘉謨懿訓,而如欲師法聖人,模倣氣象,則實不外於鄕黨一篇矣。聖人之事,雖若高遠難行,只在日用之間,當行之理而已。以此章觀之,其見齊衰而必變,見冕者而以貌者,俱是當哀而哀,當敬而敬,不待勉强作爲,而各有攸當,苟究其本,則不過從這箇誠字中做去矣。伏願毋徒拘拘於文字之間,而於誠字上,深加留神焉。上曰,所陳好矣,當留念矣。參贊官陳之。厚常曰,上下番及知事·特進官,皆已詳陳,臣則無可陳之義矣。閣臣陳之。奭周曰,此章所稱冕者瞽者之必以貌云者,冕者,卽有位之人,其所禮貌,固其然矣。至於瞽者,而亦必以貌者,豈非大聖人哀其病之至仁盛德耶?此與書所稱不虐無告,不廢困窮者,可以推類而互看矣。大抵瞽之爲病,雖甚矜惻,此固衆人之所同賤而所易忽,則夫子之特加禮貌者,可見大聖人誠心惻怛之意矣。然孔子卽在下之聖,其仁心之發見,不過特加禮貌而已。今若自上體大堯不廢困窮之德,法文王發政施仁之心,使疲癃殘疾困窮之類,鱞寡孤獨無告之民,各得其所,而雖於不聞不見之外,常曰方域之內,得無如此之類否。一念在玆,恒加顧恤,則其仁政之所及者,豈不大且遠哉?伏願殿下,深留聖意於愍卹之政,推類以廣,俾各奠安焉。上曰,所陳好矣,當留念焉。上曰,迅雷風烈必變,小註以終日雷終夜雨,亦有所言,而如或終日迅雷,終夜烈風,則聖人亦當如此乎?俊常曰,聖人與天爲一,天變則聖人安得不變,而特言其疾風迅雷爾?若終日雨終夜雷,則聖人亦安得常如此乎?上曰,然則烏在其終始如一之義乎?俊常曰,事天之誠,固當終始如一,而容貌之間,何以久持變常之色乎?上曰,有盛饌而必變何也?俊常曰,敬其主人盛待之禮,若有不敢當之意,故必改容而起也。上曰,式負版者,實是重民數之意,而又式凶服者何也?俊常曰,此亦見齊衰必變之意也。上曰,冕者固有位之人,則其宜變色誠如閣臣之言,而瞽者之亦加禮貌者何也?俊常曰,冕者·瞽者,禮貌雖同,而其意少異,冕者則尊敬之志發於外,而仍以禮之,瞽者則哀矜之心動于中,而自加敬焉。上曰,如有加於此之病者,則將何以爲之耶?俊常曰,病者之中,瞽者尤爲可矜矣。奭周曰,瞽者是不能視之病也。以其目無所見也,故人所易忽,而聖人之尤加禮貌者,不以不見而有所或忽,其至誠惻怛之意,自見於言外之旨矣。榮輔曰,至誠惻怛云者,其指意命脈甚好矣。惻怛二字,似不相襯於誠之一字,而人君見其民困窮無告之類,其所惻怛之仁,自然流出於至誠之心者,殆若有所深愛拘攣不忍之狀,而亦可形容於則怛二字矣。推類以廣,使事事物物,皆盡惻怛之誠,則亦可以放乎四海,彌于六合矣。上曰,寢不尸云者,惡其偃臥如尸也,未眠之時,固可以存心收斂,而至於熟睡之後,何得有知耶?俊常曰,盛德之至,自然中規,雖於寢睡之時,不失其常度矣。奭周曰,此專由於平日涵養之工矣。是故程子曰,夢寐之間,所存之堅固可知,果使常時工夫,若盡涵養之方,則雖於夢寐之間,必不至於放肆之弊,而惰慢之容,不設於身體之間矣。上曰,夙興夜寐箴云,齊手斂足,苟於側臥之時,將何以齊手斂足耶?俊常曰,齊手斂足,言其斯寢之際,不失其誠敬之心,使莊與重之容,無惰慢之氣,此亦寢不尸之意也。奭周曰,雖於側臥之時,其所以齊手斂足者,亦無不可矣。上命掩卷。榮輔進前曰,平安道放未放秩,江西縣竄配罪人閔昌爀入於稟秩,而此異於自下照律,故回啓亦請上裁矣,以依允判下,仍與放間,不敢指一行會,故敢此仰達矣。上曰,卿之意,何如?榮輔曰,本道之置於稟秩者,似是有區別之意也。上曰,得不屬耳乎?後弊所關,不可經先放還矣。榮輔曰,然則當置之於仍秩矣。上曰,依此爲之。厚常曰,原啓自當還入乎?上曰,知事旣承筵敎出去,自當擧行矣。仍命知事以下先退,上敎于厚常曰,二十五日朝參,更以停書出也。仍敎曰,朝參重於次對,故初欲爲之矣,景慕宮大享,在於來月初六日,而事故連疊故停之耳。又命退,承史以次退出。
丁卯四月二十二日申時,上御誠正閣。坐直承旨入侍時,右副承旨尹魯東,假注書安光直,記注官安以鼎,記事官李若洙,待敎朴綺壽,以次進伏訖。上命讀公事,魯東讀奏刑曹啓目一度訖。上敎于綺壽曰,此後講筵,閣臣果不入參,而入參之例,創自何時耶?綺壽曰,此後講筵,閣臣不當入參,而入參前例,則臣未詳知矣。俄筵旣承創自辛酉之下敎,其例似自辛酉年矣。仍命閣臣先退,承史以次退出。
上在昌德宮。停常參,只晝講。
尹魯東啓曰,溫繹間視事,頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜人員,竝卽牌招,何如?傳曰,允。
任厚常啓曰,行大司憲李直輔在外,掌令宋文述牌不進,申在明雜科進,持平金洛龍未署經,執義·持平一員未差,監察茶時之意,敢啓。傳曰,知道。
以大司諫尹羽烈,掌令宋文述牌不進罷職傳旨,傳于任厚常曰,只推。
尹魯東,以弘文館言啓曰,本館下番闕直,事甚未安。修撰李錫祜疏批已下,卽爲牌招入直,何如?傳曰,允。
傳于宋知濂曰,召對爲之。
傳于尹魯東曰,明日晝講爲之。
李景熙有頉,代以朴鳴和爲假注書。
黃贊熙有頉,代以朴基宏爲假注書。
柳可均有頉,代以朴龍海爲事變假注書。
朴鳴和有頉,代以韓益相爲假注書。
朴基宏有頉,代以具宜默爲假注書。
朴龍海有頉,代以孫錫祚爲事變假注書。
尹魯東啓曰,卽伏見公忠兵使林栽洙漂到異樣船狀啓,則大年號越貼書之有違格例,事甚未安。原狀啓雖不得不捧入,而該兵使不可無警,推考,何如?傳曰,允。
丁卯四月二十三日辰時,上御誠正閣。晝講入侍時,同知事金履翼持論語第四卷,特進官金在昌持論語第四卷,參贊官宋知濂持論語第四卷,侍讀官任俊常持論語第四卷,典經朴綺壽持論語第四卷,假注書安光直持論語第四卷,記注官安以鼎持論語第四卷,記事官李若洙持論語第四卷,宗臣安昌君燝,武臣行副護軍李文喆,以次進伏訖。上開卷,讀前受音一遍訖。上命讀新受音,俊常讀自升車必正立,止三嗅而作,仍解釋章句以奏。上讀新受音一遍訖,上命陳文義,俊常曰,此章曰色斯擧矣,翔而後集,註云人之見幾而作,審擇所處,亦當如此,其言好矣。蓋賢者難進而易退,進則必以禮,故其所以從容審擇而就之,遲者如鳥之回翔審視而下止,退則必以義,故其所以炳幾先見而去之,速者如鳥之見人顔色而飛去。此等之人,語其大者,則懷抱道德,高尙其志,其次則恬退自守,高潔其身,而皆不屑於爵祿者也。人君非致敬盡禮,則不可以招延,而雖於進用之後,若禮意不承權輿,或國有危亂之幾,則賢者必見幾而退矣。人君當先幾感悟,消絶禍萌,而盡誠收用可也。若禮遇不衰,不見危幾,而只以恬退自保之意,必欲求去,則人君亦當不奪其志,嘉賞其節,以爲勵廉恥扶風敎之道,亦可也。大抵四維不張,國不可以爲國,而末俗滔滔,廉恥放倒,不識名節行檢之爲何物,而惟勢利是趨,阿諛軟熟之態,奔競交結之習,風靡日甚,超然者無幾矣。夫子曰,鄙夫可與事君也哉?蓋其患得患失之心交於中,則吮癰䑛痔,無所不至,此等之人,立於朝則乃賢邪進退之幾,國家安危之端,人君豈可不修明敎化,思所以丕變其俗耶?昔宋仁宗,以搢紳之多躁競,諭近臣宰執曰,須用好退者,其勉勵如此,故嘉祐·慶曆之間,人才菀興,而名節亦多可觀矣。臣伏覩向者臺閣批旨,若曰人才之倍出,專在於人主導率培養之致,豈可獨責於群下乎?勵廉恥次之,亦在導善之,如何?聖敎明切,不勝欽誦。人才成就,專係君上之導率,而導率之方,勵廉恥爲先務,自上若崇尙禮義,勉勵名檢,而痛抑其趨競之習,振肅紀綱,明示好惡,而導之以公正之域,則自然風俗丕變,治化大明,山林巖穴之士,如翔鳳之覽德,而于于然樂爲之用矣。榮利貪饕之輩,亦各自矜奮,而皆爲有用之才矣,如是則賢俊登進,而朝無見幾作之士矣,風敎大振,而國有躋三代之休矣。伏願深留聖念焉。上曰,所陳好矣,當留意焉。下番陳之。綺壽曰,車中不內顧不疾言不親指者,卽所以記聖人升車之容也。然而非但升車之際爲然,雖平居之時,不可有疾言遽色,是以孔子曰,君子不重則不威,子夏之言曰,望之儼然,卽之也溫,聽其言也厲。蓋言語動作之間,無一毫放過,乃是學問之要道,況人主尊臨億兆之上,一言一動,皆爲群下之表準儀刑,尤不可以不愼重也。故禮曰王言如絲其出如綸,王言如綸,其出如綍,傳曰,夏禹氏聲爲律,身爲度。由此觀之,則人主之言動,其所關係之重且大,可知矣。然而徒留心於容貌辭氣之間,而不於本源上致力,則亦不過爲末節而止耳。是以必先德盛仁熟,充養有素,則存諸中者發於外,而粹面盎背,一言一動,自然動合規度,而有威可畏,有儀可象矣。伏願深加聖念於靜存動察之工,區區之望也。上曰,所陳好矣,當留念焉。上曰,知事陳之。履翼曰,玉堂上下番皆已詳陳,更無可以仰陳者,而大抵今日自止中四大文內,上章二大文,敬字工夫也,其次則智字工夫也,下段一大文則仁字工夫也,敬智仁三德俱備,各有條理,以成一篇之旨。今若自上,以此三者,反求諸身,夫子之所以敬者,何以如此?夫子之所以智者,何以如此?夫子之所以仁者,何以如此?一念孜孜,體驗于身,涵養之工,眞積力久,則庶有益於自得之妙矣。臣有區區所見,又此附陳。蓋經筵法意,非徒臨文講義,登筵備禮而已,必也簡其禮貌,假以辭色以至於時政得失,民生苦樂,從容商確,上下之間,情志相孚,則都兪之治,可復挽於三代之間,而其與拘拘講論於章句之末者,不可同日而語矣。臣伏見列聖朝故事,則講筵罷後,每多咨訪治道,從容問難,甚盛事也。伏願法祖宗已行之規,毋徒事於章句之末,則似好矣。上曰,所陳甚好,當體念矣。特進官陳之。在昌曰,升車而必正立,正立而必執綏者,此可見大聖人莊敬之工,無處不在,無時或怠,升車而莊敬之工,可見於升車之時矣,執綏而莊敬之象,可驗於執綏之際矣。一動一靜,皆有雍容中度之美,則敬之一字,實爲一心之主宰,萬善之樞紐,而學問之工,實不外於此矣。今若自上自强不息,日夕乾惕,法成湯日躋之德,體文王緝熙之工,以爲終始體驗之方,則庶有益於治法政謨之間。伏願於敬之一字,深留聖意焉。上曰,所陳好矣,當留念焉。參贊官陳之。知濂曰,今日自止中文義,諸臣畢陳,臣無容更對,而此卷已畢,鄕黨篇亦爲盡講矣。大抵鄕黨一篇,先儒以爲劃出聖人,聖人之一言一默一動一靜,自然德成仁熟,動合規度,千載之下,怳如親炙之美者,未有若此篇之親切著明者也。論語一部,何莫非聖人謨訓之可以師法者,而鄕黨篇尤爲緊切於日用之間。一卷講畢後,例有自上溫繹之規,而至於此篇,則伏願益加溫繹之工,以爲動法先聖之地焉。上曰,所陳好矣,當留念焉。上曰,鄕黨一篇,劃出聖人之意,參贊官俄纔仰陳,而以升車正立一大文言之,非徒泛論升車之容而已,常時有莊敬工夫之積於中者,自來如此,故顯於外者亦如此,何以則積於中而顯於外者,能至於是耶?俊常曰,心有所主,則百體從令,盛德之至,自然中禮,而如非平日涵養之工,則一動一靜,何以粹然一出於正乎?上曰,車中不內顧不疾言不親指,內顧則固可惡,而至於不疾言不親指,則如遇急遽之事,而似不得不疾言矣。如或人所不見,而欲爲指示,則似不得不親指矣,將何以爲之乎?俊常曰,不內顧,卽目容端之意,不疾言,卽口容止之意,不親指,卽手容泰之意,而如或有不得已可言可指之事,則亦何以不言不指,特不疾不親矣?此等處闊看,恐好矣。上曰,色斯擧矣,翔而後集者,與大學所謂緜蠻黃鳥止于丘隅,於止知其所止之義同耶?俊常曰,翔集之意,似與知止無異矣。綺壽曰,大學所謂緜蠻黃鳥止于丘隅,言其爲學之道,知其所止之義引喩,恐與此不同矣。俊常曰,取譬之意果不同,而若言其回翔,而擇其可止之處,則恐無異於止隅之鳥矣。上曰,色斯擧矣,翔而後集之義,多有未詳,更爲詳陳,可也。俊常曰,鳥雖微物,亦得氣之先者,善識人之幾微,故見人顔色之不善,則恐其害已,而卽爲飛去,徘徊高翔,審擇其可止之處而始下矣。上曰,乘車正立大文,陳新安註云,古人乘車必立,惟老人則坐,執綏正立,卽乘車之常法,而雖年少之人,若或遠行,則似難長立於車中,未知何以爲之耶?俊常曰,臣固未詳其車制,而綏者,挽而上車之索,則此似言其升車之時,正立之容矣。上曰,若行道稍遠,則勢難正立而行,或可正坐而執綏耶?俊常曰,若道路稍遠,多日行役,則似難久立矣。上曰,然則陳新安註,何必謂之立也?綺壽曰,車制有所不同,安車者可坐之車也,其他則乘而立者也。上曰,升車正立,則可見不疾言不親指之意,而更以不疾言不親指,特書於下段,何也?俊常曰,升車正立,言其乘車之容也,不顧不疾言,其車中之容也。大夫登車,觀瞻所係,故詳言其夫子莊敬之容也。綺壽曰,乘車之時,雖正立執綏,而不內顧不疾言不親指者,又是各樣事,恐不可不別爲載錄矣。上曰,以鄕黨一篇言之,夫子於鄕黨,恂恂似不能言云者,恂恂,固是信實底貌,而至若似不能言者,其義果何如?宗廟之間,人孰不審愼,而言之便便,致其惟謹者,尤有所難,至於過位而色勃足躩,揖所與立,而衣前後襜如者,一言一動,莫不有常度。蓋心有所定,然後容貌辭氣之間,自有發見於外者,何以則可以自中於聖人之度耶?俊常曰,先儒有言,此篇與告曾子一貫之說,相爲發明,蓋聖人一理渾然,泛應曲當,言語容貌,衣服起居之節,動合規度,夫子則雖生知之聖,而如親切力行涵養日久,則可以至於從心不踰矩之域矣。上命掩卷,仍命知事以下先退。敎于知濂曰,自明日有溫繹間停講之例,而法講久停之餘,近始行之,溫繹間頉稟,依例入之。當以知道書下,而法講則亦當依前爲之,以此擧行,可也。又命退,承史以次退出。
今四月二十三日未時,上御誠正閣。召對入侍時,參贊官宋知濂,檢校待敎朴宗薰,侍讀官任俊常,檢討官李錫祜,假注書朴宗心,記注官安以鼎,記事官李若洙各持國朝寶鑑第六卷,以次進伏訖。上曰,注書誰也?宗薰曰,新榜注書朴宗心也。上曰,爾年幾何?賤臣曰,二十四歲矣。上曰,與同副承旨爲幾寸乎?賤臣曰,十八寸弟矣。上開卷命讀。俊常讀自旌高麗正言李存吾閭,止朝官宗親。上曰,下番讀之。錫祜讀自以趙光祖,止在朝夕。上曰,參贊官讀之。知濂讀自況又加非分,止從之。上曰,閣臣讀之。宗薰讀自以南衮,止頒近思錄於中外。上曰,注書讀之,賤臣讀自八月罷昭格署,止爲之側目。上曰,上番讀之。以鼎讀自以,朴英,止已入臺閣矣。知濂曰,兼春秋安以鼎,無端起伏,有所失措,從重推考,何如?上曰,依爲之。出擧條上曰,下番讀之。若洙讀自予欲陞用於學官,止俗語也。上曰,廳注書誰也?知濂曰,朴基宏也。上曰,亦新榜乎?知濂曰,然矣。上曰,注書出去,與之偕入也。賤臣承命出來,與基宏偕入進伏。上曰,文義陳之。俊常曰,此因湖西道臣啓達,旌高麗正言李存吾之閭,聖祖褒忠奬節之意,可以監法矣。大抵旌褒之典,乃是厚倫彝敦風敎之先務也,書云彰善癉惡,樹之風聲,古人亦云旌善表功,所以振揚聲敎,忠臣·節士·孝子·貞婦,大有功於扶植綸綱,在人君明敎化之方,豈可不褒賞其節義,表旌其宅里,以爲觀感敦厚之地乎?我朝崇尙名節,旌別淑慝,前後褒揚之典,種種有之,而草野遐外之地,尙多有泯沒之歎,或道臣狀聞,而該曹不爲覆啓,或輦路上言,而喉司亦有存拔,不能一一登徹,未蒙當施之恩典,豈無抑鬱之歎乎?伏願今後則或於繡衣廉訪之時,鑾路呼籲之際,每下飭敎,以爲隨處採聞,俾無泯沒之弊焉。且以李存吾事言之,恭愍王時,辛旽用事,國家將危,而朝臣畏其氣焰,無敢發言,李存吾奮不顧身,抗疏痛斥,恭愍召存吾而責之。存吾見旽與王對床,而坐目旽大叱曰,老僧安得無禮如此?旽不覺惶駭下床,恭愍大怒,下存吾於巡軍獄,貶爲長沙監務,其後旽敗,恭愍思存吾,贈職褒直。蓋存吾之忠節,可與日月爭光,而後人云高麗五百年諫官,惟李存吾一人,若使恭愍,初於存吾疏陳時,翻然覺悟,大加褒奬,而卽誅辛旽之罪惡,則非但從諫之美,國事尙可爲也,而不此之爲,晩始悔悟於旽罪彰著之後,雖有褒贈,何補於國哉?先儒云伏節死義之臣,求之於犯顔敢諫之中,此等處監戒而留神,是臣區區之望也。上曰,所陳好矣,當留念矣。上曰,下番陳之。錫祜曰,中宗朝盛際,雖於武士輩五經四書·小學等書,令講讀焉,此誠美事,其中小學一書,最緊於風化之補矣。幼而學灑掃應對之節,然後壯而行修齊治平之道,而近年以來,閭巷士夫之家,專不着意於小學之工,儘盛世之欠典也。上曰,何以則使閭巷之間,咸知小學之不可不讀乎?錫祜曰,燕閒之暇,殿下着意於小學上工夫,則上行下效,自然觀感矣。上曰,所陳好矣。參贊官陳之。知濂曰,先正臣趙光祖,以惟理大全,切於治世之謨,令金安國·李耔·金淨等,一月三會弘文館,而使之進講,俾爲裨益聖學之地,其時中廟從之,此實盛擧也。金安國諸人,其時官帶經幄與否,臣等未能詳,而此人等非遺逸抄選之人也,卽其時侍從諸臣中,經學素著者,故先正有此薦進,自上亦許依此爲之。蓋一月中,三會于館中,而討論講對者,實格例之外,而啓沃聖學之益,想不淺淺矣。豈如近規之只以職帶館銜者,應文備數而登講席,其爲敷進者,亦應文備例而止者哉?伏願仰追祖宗盛時,臣僚引接講論之有此格外之例,俾爲開發聖工之地焉。上曰,閣臣陳之。宗薰曰,副提學趙光祖,以昭格署之荒誕,上疏請罷之。上曰,昭格署是何署也?宗薰曰,蓋是祭天之所也。上曰,何爲革罷也?宗薰曰,此卽祭天祈禱之處,非禮之正也。蓋國初或沿麗朝舊規,有此謬禮,然行之旣久,革之亦難,而因此一疏,特命罷之,一洗訛謬,爀然歸正。又以掩捕速古乃,將遣李之芳,御殿賜宴,鎧甲旣具,而因趙光祖一言,卽罷不行。此二事,論者皆服趙光祖議論之正,格君之功,而臣竊以爲,此皆由中宗朝聖學之卓越,致此盛德事也,苟非平日學問之正,無一毫私意之弊焉。則何以決是非於片言之頃,釐大禮決大事,若是沛然乎?我殿下法祖宗之要,當自從諫始,欲從諫則必自學問始,蓋義理融貫,好惡素定,則雖於事爲之間,偶有一二失當處,諫之易入,改之甚輕,警如日月之明,本自光耀,故雖或有微雲之點綴,雲纔過則明自在,學問之爲萬事本原,理自如此。伏願體念焉。上曰,古人學優然後登仕,故不患人不知,惟患學不至,今人則不患學不至,而徒患人不知,何爲而如是耶?俊常曰,先王之時,以三物賓興,故人非學優,則不可以仕,而今則以科第取人,故士皆不務學業,而惟以早決科爲務,風俗日渝,人才不興,徒長紛競之習矣。宗薰曰,患學之不至,卽務實之工也,患人之不知,卽徇名之意也,名實之間,乃義利公私之分也。上自朝廷,下至委卷,人各以實地爲務,則自當無此弊矣。上曰,聖祖敎崔淑生若曰,今人巧事抄集,以早取科第爲務,祖宗盛時,尙有如此之弊,今時則敎化風俗,不及於聖祖之時,而士子科擧之弊,尤有甚焉。何以則可以撟捄乎?俊常曰,此亦係於君上敎導之,如何?我朝旣以科擧取人,故進身之路,惟此一條,所以不務實地之工,而專意抄集之業,朝家益勉學問,進用經學之士,則庶爲撟弊之一端矣。上命掩卷,仍命玉堂先退,俊常·錫祜退出。上敎賤臣曰,爾父名云何?賤臣曰,幼學臣朴運源,生父幼學臣朴遜源矣。上曰,爾旣年少,何不以製述應擧,而爲講經乎?賤臣曰,製述則決科尤難,故爲講工矣。上曰,自何年始講工乎?賤臣曰,自十八歲始工矣。上敎基宏曰,爾年幾何?基宏曰,四十九歲矣。上曰,誰之族也?知濂曰,聞是故忠臣朴彭年之後也。上曰,爲幾世孫乎?基宏曰,十三世孫矣。上命賤臣及基宏,各誦奏登科時七書講章訖。上命上番玉堂還入,基宏承命出傳,與俊常偕入進伏。上命基宏先退,基宏退出。上命宗薰·俊常各誦奏七書各數章訖。上曰,玉堂有老父乎?宗薰曰,此玉堂有本生父,向以侍從臣父,爲加資矣。上曰,年幾何矣?俊常曰,八十一歲矣。上曰,明日講筵,亦當入參乎?俊常曰,然矣。上曰,他玉堂何不入來耶?俊常曰,金啓河受由在外,李永老亦在外,其餘皆未差矣。上曰,李永老之向來情勢,今當無可引矣。俊常曰,其時自上昭晰無餘,似無可引之端矣。上命玉堂先退,俊常退出。知濂曰,溫繹間頉稟,其間爲七日,若因下敎開講,則當有文跡矣。上曰,明日晝講爲之,以傳敎直爲書出也。仍命退,承史以次退出。
上在昌德宮。停常參,只晝講。
自開東至卯時,灑雨下雨。自酉時至人定,灑雨下雨,測雨器水深一寸一分。自人定至二十五日開東,灑雨下雨,測雨器水深六分。
傳于尹魯東曰,明日晝講爲之。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,左承旨李文會今日不爲仕進,卽爲牌招,何如?傳曰,允。
任厚常啓曰,合辭方張之時,兩司無詣臺之員,事甚未安,除在外·未署經·雜科進外,未肅拜人員,竝卽牌招,何如?傳曰,允。
任厚常啓曰,行大司憲李直輔在外,執義·持平一員未差,掌令宋文述牌不進,申在明雜科進,持平金洛龍未署經,監察茶時之意,敢啓。傳曰,知道。
以大司諫尹羽烈,掌令宋文述牌不進罷職傳旨,傳于任厚常曰,只推。
朴宗薰啓曰,明日次對,兩司當爲進參,除在外·未署經·雜科進去外,未肅拜人員,竝待開門牌招,何如?傳曰,允。
韓益相有頉,代以尹尙度爲假注書。
具宜默有頉,代以李敦夏爲假注書。
孫錫祚有頉,代以崔大寔爲事變假注書。
尹尙度有頉,代以金載成爲假注書。
李敦夏有頉,代以姜斗煥爲假注書。
崔大寔有頉,代以尹師殷爲事變假注書。
以公忠監司趙德潤狀啓淸安縣民家失火事,傳于李文會曰,聞甚矜惻,元恤典外,別加顧恤事,廟堂分付。
尹魯東,以禮曹言啓曰,因慶尙道儒生幼學李光理等上疏,文穆公臣鄭逑,文康公臣張顯光文廟從祀之請,議于大臣處之事,草記蒙允矣。發遣郞廳,問議于文臣,則議政府左議政臣李時秀以爲,臣頃因湖西儒生上疏,以聖廡從享,事體至重,更待公議之意獻議矣。文穆公鄭逑,文康公張顯光,俱以宿德名儒,爲朝家之所尊禮,士林之所宗仰,而至於從享重典,區區淺見,終有難愼,實與前日無異矣云。鰲恩君臣李敬一以爲,文穆公鄭逑,文康公張顯光學問德行,實爲士林之所尊仰,而聖廡躋享,事體至重,惟在博詢而處之矣云。右議政臣徐龍輔,領中樞府事臣金載瓚,行判中樞府事臣韓用龜俱在外,不得收議。大臣之議如此,上裁,何如?傳曰,依大臣議爲之。
今四月二十四日午時,上御誠正閣。晝講入侍時,知事韓晩裕持論語第五卷,特進官吳泰賢持論語第五卷,參贊官金履永持論語第五卷,侍讀官任俊常持論語第五卷,檢討官李錫祜持論語第五卷,假注書朴基宏持論語第五卷,記注官安以鼎持論語第五卷,記事官李若洙持論語第五卷,宗臣安昌君燝,武臣行副護軍吳文常,以次進伏訖。上開卷命讀,俊常讀自子曰先進於禮樂,止無所不悅已,解釋章句以奏。上讀新受音一遍訖,上曰,文義陳之。俊常曰,此章曰如用之則吾從先進,此乃夫子厭周末文勝之弊,而欲矯捄之意也。其所云先進,卽文質得其宜之三代盛時也,與郁郁乎。文哉吾從周之意無異,而文弊則捄之以質,故其實則與與其奢也寧檢之義,互相發明矣。蓋質者本也,固無損益,而文者有損益故末流之弊,易致過質,如瓦鐏杯飮,降而爲寶簋八珍,土階茅茨,降而爲瓊宮瑤臺者也。文·武·成·康之時,禮樂文物,咸得其中,及其季世,流弊甚多,文質得宜者,謂之野人,文過其質者,謂之君子,此夫子所以反求崇質,而傷今思古之意,亦在其中矣。猗,我列聖朝制度儀文,煥然大備,稱之小中華,而自近年以來,文具太繁,末弊紛然,轉成侈風,莫可捄遏。見今朝家無土木之役,年來免饑饉之患,而經費蕩然,不能量入爲出,生民貧困,擧皆朝不謀夕,苟究其源,奢侈是已。凡衣服飮食,宮室車馬,自有上下貴賤,表章定分,而輿儓下賤,閭巷匹庶,皆效士夫家制樣,名分之紊亂,尤爲寒心。矯捄之策,不容少緩,而此在人君之倡率,詩云不躬不親,庶民不信,自上躬履節儉,敦尙質素,凡係儀文,務從省約,以爲上行下效之地。且士夫家衣服飮食之節,皆自宮掖,觀感取則,而巨室之所慕,一國慕之,古語云,城中好高髻,四方高一尺,城中好廣袖,四方全匹帛,甚言其效則之弊矣。先從宮掖之間,節其用度,祛其華靡,則巨室亦當觀感,而四方自然效則,國用可裕,民力可紓,名分之紊,亦可以矯正,而與夫子從先進之意,自當不悖矣。伏願澄省焉。上曰,以文質陳之者甚好,當留念矣。下番陳之。錫祜曰,上番所奏,語甚切實,而大抵夫子從先進之意,欲捄周末文勝之弊也,文質得宜,然後彬彬爲君子,故夫子曰郁郁乎文哉。吾從周,蓋文·武·周公之盛,禮樂文物燦然具備,此夫子所以欲從也。至於周末,文弊太過,則以尙質爲矯捄之資,聖人深意,可見於後世,而顧今文弊日滋,轉成侈風,如欲矯捄,莫如尙質,尙質之要,莫過於申庸誠字上工夫。猗,我殿下,聖學高明,卓越百王,臣等之所期望,惟在於懋誠二字矣。伏願深留聖意於中庸之學,則文弊克祛,而本質自勝矣。上曰,中庸爲說甚好,當留念矣。知事陳之。晩裕曰,德行·言語·政事·文學,是聖門四科也。程子門人,猶曰群飮於河,各充其量,遊孔門者皆四方英材,宜其皆得聞聖人之全體大用,而各有長,聖人因其才而篤焉。故有此四科之別,後世才不及古,而取人之道,反求備於一人,所以人材之難得也。且顔子以陋巷一布衣而問爲邦,夫子於子路之言,有曰安有方七十五六十而非邦也者,聖人固期顔子以王佐才,而其誨他門人,亦皆有用之學,門人所講者,皆天下國家之事,至若由·求之徒,得行其學,則豈漢世蕭·曺·丙魏之所及哉?聖人之道,旣不行於天下,而門人高弟,亦不得以所聞於聖門者,施於世,聖人平治之道,旣不見於天下,而後世學儒者,世多視以空言,可勝惜哉。三代以下致治之盛,莫過於貞觀,而太宗所用之臣,相業則房·杜,諫諍則王·魏·諸遂良,將帥則李靖·李勣,政事則戴胄·張行成之徒,太宗各用其長,所以能成一代之治,而如馬周者,乃是遠方寒士,一言擢用,遂作一代之名臣,使周,不遇太宗,則枯馘於蓬蓽之中,後世豈知有周哉?後世之君,其於當世人材,旣不能用,而或臨朝發歎,患賢才之難得?夫材不借於異代,而其曰無可用之賢者,豈非誣一世之人哉?太宗責備,則不足爲盛主,而能知用人之道,故致治之盛,後世莫及,況不爲太宗者乎?殿下以三代聖王,作爲模範,一部大學,立其根基,以爲做治之道,則今日人才,雖甚眇然,亦豈無可用之才?惟在聖上鑑別收用之,如何?而不求其備,各取其長。大抵本四科遺意,使一時人才,咸得盡其用,又從而導率儲養,以收他日之用,則爲治之盛,可擬三代,而貞觀有不足言。伏願深留聖意焉。上曰,所奏好矣,古有得賢於屠釣間者,後世亦可如此求之乎?晩裕曰,此則臣不敢知,而幽側未必無賢矣。上曰,唐太宗何以曰非盛主也?晩裕曰,以其多疵失故也。上曰,其疵如何?晩裕曰,此有先儒定論,范祖禹唐鑑,亦備言之矣,仍歷擧其疵數三事。上曰,太宗旣多疵失,則何以能致太平乎?晩裕曰,以天姿之英明故也。上曰,天姿英明者,何以有此疵失乎?晩裕曰,天稟雖高,而本原多欠闕故如此,所以貴講聖人之學也。上曰,馬周何如人也?晩裕歷擧馬周事以對曰,周以草茅寒士,作武人之食客,而太宗能擢用,驟居貴顯,何異擧賢於屠釣間者,而周之賢,終與魏徵·禇遂良竝稱,太宗知人之明,用賢之美,宜其致貞觀之治矣。上曰,才不借於異代,爲治之道誠然。馬周固賢,而太宗知而用之,可謂賢矣。以今入侍之臣言之,何人可擬四科中某事,何人可擬四科中某事耶?晩裕曰,今日入侍之臣,數三人外,乃是新進,如臣魯下,固無足備數,而他臣設有抱負,臣安得詳知而仰對也?上更問而晩裕對亦如之。上曰,特進官陳之。泰賢曰,上下番玉堂皆盡之矣,臣則別無可陳之辭矣。上曰,參贊官陳之。履永曰,玉堂以文質之說仰奏,其言誠好矣。此章吾從先進之訓,雖是損其過就其中之義,而詳味言外之意,則多在於本質分上,政與與其奢也寧儉之訓,互相發明。大抵以其流弊論之,則文與質,俱各有弊,觀於文勝而史,質勝而野,可知也。然而文勝之弊大,質勝之弊小,此則驗於已然之故,不啻明白,三代之中,惟殷尙質,三代之後,惟漢尙質,故殷之世,賢聖之君六七作,歷年五百年之間,治日常多,終紂之身,天命雖去,而賢臣輔相,久而後失。西漢之治,雖有王覇金鐵之雜,若不可比論於三代,而自高祖創業,專務實政,至於孝文,躬修玄默,專尙敦朴,絳灌雖武,以其多質少文也,故進而用之。賈誼雖是王佐之才,恐其或勝於文,故其言則略用,而其人則疎之,其自修也其擧措也如是,故其成俗也。風流篤厚,禁網疏闊,馴致富庶之治,自是以來,屢廢屢興,歷世最久,此其明效大驗也。我國列聖相繼,崇儒右文,群儒輩出,禮樂彬彬,足可謂比隆成周,而末流之弊,反或文勝,至於近日,不可但以文勝言,虛僞成風,傾軋成習,奢侈日盛,名分日壞,使成一空殼世界,殷商之治尙矣。雖其本領大綱之著於書經者,略可祖述,而至於治法政謨之詳,文獻無徵,莫可做象。若西京之治,則史冊所著,足可以徵以爲信,取以爲法,而其要則不過向所陳數句語耳,當今對症之劑,莫善於此。殿下若能以此,做題目入思議,專以務實爲根,基事爲上,稍涉浮華者,斥而遠之,傾軋者抑之,奢汰者禁之,今日行一實政,明日行一實政,則浸漬漸磨,自然成俗,至於中間施措節目之詳,非造次間所可盡達,只擧其目下急先之務,切至之要而言之,此非臣一時文義之敷衍而已,區區耿耿者,專在於此,故如是仰奏。伏願殿下,勿以人微而略之,勿以陳言而忽之,深留聖意焉。上曰,所奏甚好,當留念矣。回也非助我者也,於吾言無所不說者,顔子外雖如愚,而其中則默識心通,可謂優入聖人地位也。履永曰,顔子只是未達一問耳。上曰,上番奏之。俊常曰,註以黜識心通四字,釋說字之義,蓋顔子於夫子之言,不違如愚,而義理昭融,懽然領受,與曾子曰唯之意,語默雖異,聖道傳心之妙,沕然相符,苟非亞聖之姿,何以如此乎?上掩卷。晩裕進前曰,日間聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。俊常曰,小臣俄因文義,適有區區淺見,敢此仰達矣。昔在先朝,以加髢之多侈靡,著爲令甲,痛加禁斷,實有丕變之效,自其後髢變爲髻,而比年以來,髻亦轉尙侈大,反甚於加髢之時。蓋加髢之時,北商髢髮,遍行於市上,而禁令之後,髢髮極貴,且今髻樣,務尙長大,故一髻之費,多則數百金,少不下六七十金云,是豈先朝禁髢之聖意也哉?今欲矯捄其弊,則不必更申令甲,廟堂諸宰,私相戒飭,各自其家,轉諭於姻族,亟祛侈制,務從省約。雖以髻釵言之,亦勿以寶貝珠玉飾之,只取其價賤質素者用之,則中外士民,自當效則,庶有矯俗之效矣。此是儀文間細節,而係是抑奢之一端,故玆敢仰陳矣。上曰,後日賓對,更爲陳奏,可也。履永曰,下番翰林,今日爲由限,所當出牌,而聞有身病云,何以爲之乎?上曰,姑勿出牌,可也。仍命退,諸臣以次退出。
上在昌德宮。停常參,只晝講。
藥房提調韓晩裕,左承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,行大司憲李直輔在外,執義·持平一員未差,掌令宋文述牌不進,申在明雜科進,持平金洛龍未署經,監察茶時之意,敢啓。傳曰,知道。
以大司諫尹羽烈,掌令宋文述牌不進罷職傳旨,傳于任厚常曰,只推。
傳于朴宗薰曰,大臣·備局堂上引見。
尹魯東啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安。參議李存秀在外,判書·參判,竝更爲牌招,何如?傳曰,允。
尹魯東啓曰,吏曹判書李始源,參判閔耆顯再牌不進推考傳旨,今方捧入,而開政命下之後,如是違牌,事甚未安。判書陳疏,參判所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李始源陳疏入啓,參判閔耆顯進,參議李存秀在外未肅拜,左副承旨宋知濂進。啓曰,判書李始源陳疏入啓,參議李存秀在外未肅拜,小臣獨政未安,何以爲之?敢稟。傳曰,仍爲之。以金孝眞爲執義,尹久東爲司諫,李箕淵爲持平,閔箕世爲正言,尹行直爲應敎,徐能輔爲副應敎,權烒爲校理,趙良鎭爲副校理,李愚在·徐有望爲副修撰,李敦賢爲兵曹佐郞,李勉昇爲軍資正。贈吏判徐有臣贈左輦成例兼,判義禁徐榮輔考,贈吏判曺命峻贈左贊成例兼,贈吏參曺夏挺贈吏判例兼,以上判敦寧曺允大兩代,故學生李漢望贈戶參例兼,故學生李重遠贈左承旨,成均進士李敏臣贈僕正,以上同知李以栻三代。贈左承旨姜渭聘贈吏判例兼,贈左承旨鄭得說贈兵判例兼,以上忠節卓異,加贈正卿事承傳。
兵批,行判書韓晩裕進,參判李勉膺未肅拜,參議權行彦入直,參知金魯敬受由,左承旨李文會進。以朴宗來爲知事,閔百彦爲同知,徐有燁爲五衛將,趙雲祥爲忠翊將,林益夏爲景福將,權星應·陳得謙爲慶熙將,尹綏東爲訓鍊僉正,李勉求爲文兼,牟應運爲西平萬戶,姜興弼爲慈母別將。同知崔啓祜,僉知尹頤東,副護軍張胤祚,副司直金相休·鄭萬始·姜文會·閔師宣·姜浚欽·洪羲俊·朴大奎·趙鎭順·文粲奎·鄭進明,副司果徐有望·趙直永·李益權·李鐵求·李允馨·白成五竝單付。訓鍊都監把摠鄭魯誠今加折衝加資事承傳。
傳于宋知濂曰,坐直承旨入侍。
傳于宋知濂曰,明日晝講爲之。
金載成有頉,代以許兟爲假注書。
姜斗煥有頉,代以洪周命爲假注書。
尹師殷有頉,代以金進明爲事變假注書。
許兟有頉,代以金鼎元爲假注書。
洪周命有頉,代以徐承烈爲假注書。
金進明有頉,代以梁在孟爲事變假注書。
以京畿監司金履度狀啓,右議政徐龍輔祿捧不爲領受事,傳于李文會曰,更爲輸送事,回諭。
尹魯東,以內醫院提調意啓曰,御用海艾監刈事,院鍼醫李允馨,江華府下去矣。騎·卜馬各壹匹,書員崔致亨所騎馬壹匹,依例題給,而回還時載持馬,亦爲題給事,本道監司及江華留守處,下諭,何如?傳曰,允。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
朴宗薰,以摠戎廳言啓曰,北漢御營廳字內城堞頹圮處,自該營今月十七日始役,今日畢築之意,敢啓。傳曰,知道。
今四月二十五日辰時,上御誠正閣。晝講入侍時,知事徐榮輔持論語第五卷,特進官鄭晩錫持論語第五卷,參贊官李文會持論語第五卷,侍讀官任俊常持論語第五卷,檢討官李錫祜持論語第五卷,假注書朴基宏持論語第五卷,記注官安以鼎持論語第五卷,記注官盧持論語第五卷,宗臣西春君爗,武臣行副護軍許溟以次進伏訖。上開卷,讀前受音一遍訖,俊常讀自子曰孝哉,閔子騫,止以其兄之子妻之,解釋章句以奏。上讀新受音一遍訖,仍敎曰,文義陳之。俊常曰,南容三復白圭,孔子以其兄之子妻之,以其有意於謹言,而可以不廢於有道之時,免禍於無道之邦,故夫子深許之。蓋言者,心之聲也,德之符也,一念之善惡,一意之誠僞,莫不因言以動,故程子言箴曰,發禁躁妄,內斯靜專,又曰習到言語緩處,便是氣質變處,若是乎言之不可不謹,而且言行相爲表裏,言顧行行顧言,然後始爲踐履之工矣。況王言如絲,其出如綸,王言如綸,其出如綍,在下之人,奉若金石,信如四時,故大舜之戒禹曰惟口出好興戎,傅說之告高宗曰惟曰起羞,雖以抑詩言之,白圭章首曰質爾人民,謹爾侯度,其下章曰子孫繩繩,萬民靡不承,質民謹度之本,固在於愼話,而孫繩民承之效,亦由於謹言,則人君之於樞機,豈可一念放忽也哉?若因謹言之戒,而過於淵默,則上下之間,情志不孚,反致壅閼之弊,如有徵之言,當理之言,雖酬酢如響,固無妨於接下之道,而必於政令施爲之際,每加審愼於絲綸之間,使下民咸曰大哉王言,豈不休哉?且於用人之方,捨其浮薄輕躁之人,而取其言行謹飭之士,恐好矣。伏願留念焉。上曰,所陳好矣,當留念矣。下番陳之。錫祜曰,南容之三復白圭,不但謹言之意,且兼治心之要。蓋言者從心而出也,心不正則言不謹。殿下留意於謹言之工,則先懋正心之學,是臣區區之望也。上曰,所陳好矣,當留念矣。知事陳之。榮輔曰,上下番已悉陳,王言如絲,其出如綸云云,尤好矣。人君非但自愼其言而已,聽言之道,尤宜勉勉,伊尹之言曰,有言逆于汝心,必求諸道,有言遜于汝志,必求諸非道,此義甚好。伏願體念焉。上曰,所陳好矣,當留念矣。特進官陳之。晩錫曰,南容之一日三復,非謂一日而止也,卽指逐日留心於謹言也。臣於昨冬講筵,伏見進講冊子爲四卷,而今日伏覩以第五卷進講,其間經筵之或有間斷,可以仰認矣。伏願殿下益加勉强焉。上曰,所陳好矣,當留念矣。參贊官陳之。文會曰,儒臣及經筵,旣已仰陳,臣則別無可陳者矣。上曰,孝哉閔子騫,人不間於其父母昆弟之言,閔子之孝,何如,故夫子如是稱之耶?俊常曰,父母昆弟之言,易有私意之參錯,故人或不信,而至於閔子,則至孝所孚,人皆信其父兄之言,而且閔子善處人倫之變,故夫子特稱者此也。上掩卷,仍命次對史官座目單子入之。賤臣承命出來,持座目還入。上命經筵諸臣退出,諸臣以次退出。
今四月二十五日辰時,上御誠正閣。大臣·備局堂上引見入侍時,左承旨李文會,同副承旨朴宗薰,假注書朴宗心,事變假注書李濟翼,記注官安以鼎·盧,左議政李時秀,行兵曹判書韓晩裕,行戶曹判書徐榮輔,行護軍李得濟·李堯憲·沈象奎·李海愚,右尹鄭東觀,校理任俊常,諸臣以次進伏訖。時秀曰,雨澤浹洽,朝日晴和,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,次對爲之。時秀曰,此咸鏡監司李晩秀狀啓也。以爲本道昨年穡事,雖云免歉,而其中安邊等五邑,穀簿自來不敷,排巡所受,難爲種糧,加分之請,已多其例,五邑所在元還留庫條中折米,限四五千石特許加分事,請令廟堂稟處矣。麥嶺艱食,民間通患,諸道加分之請,便成年例,依狀請許施,待畢分,穀名石數消詳報來之意,一體分付,何如?上曰,依爲之。出擧條時秀曰,江陵府使李儒慶上疏批旨,有令廟堂稟處之命矣。取見其疏本,則以爲,本府貢蔘元數,春秋臘三等,爲一百十六兩零,己卯特減春等,移作京貢,今之所納,爲五十五兩一錢及軍加蔘三兩零,詳定元價外,以蔘火田稅錢,補蔘軍官番錢·殖利錢,充其添價,一年徵出於民戶者,爲萬餘兩,目下民勢,已至澳散之境,督採一事,尤爲難支之端。如欲捄弊,則無出於己卯春等作貢及杆城已例,下詢廟堂,亟賜矯改爲辭矣。本道蔘弊,漸至難支,而江陵一邑,爲尤甚,蓋因所納之數,最多於諸邑故也。貢蔘事體至重,固不敢遽議蠲減,而蒙先朝曠絶之澤,有一二特減之例,故窮民冀望之情,如是切急,旣已登徹之後,仍以置之,恐非朝家視如傷之德意。臣意則本道兩等所納人蔘五十五兩一錢內,減三分一,移作京貢,每年詳定元價,準數上送,使京貢人,從便貿納。而詳定元價,每蔘一錢爲錢八兩,只給此數,則京貢人亦難進排,此則使藥院·度支之臣,或量添價數,或略減蔘數,爛熳商確,從便區處,以爲更稟之地。軍加蔘數旣無多,道臣自可變通,而至於勸採一事,此弊之創,只在十年內外,而每當方秋收穫之節,一道之民,廢農失業,愁怨載路,此則專由於道臣·守令不能嚴禁之致。以此之故,前之潛採者,亦不願採,蔘日益貴,而民日益窮。此後則只從民願,願採者外,無敢使一民,勒令入山,如或有採得者,亦勿令歇價勒奪,使東民稍得息肩事,嚴飭分付,何如?上曰,依爲之。作貢亦是捄弊之末,限三分一,永爲減省,以紓江民一分之力,可也。出擧條上曰,民弊若是,旣聞之後,欲矯一半分,則京貢猶不足爲實惠,其中三分之一永減,似可爲及民之政矣。時秀曰,自上特減,實是曠絶之澤,自下雖不敢仰請,而今承此敎,在東民實爲浹骨之恩矣。時秀曰,江陵貢蔘,臣以移作京貢仰奏矣。今伏承特減之命,德意所及,江民有其蘇之望矣。在前襄陽·杆城等邑,貢蔘蠲減時,詳定元價,儲留惠廳,以備藥院不時之用,今亦依此例,三分一蠲減,詳定元價,令本道,每年準數上納于惠廳,儲留之意,分付該道·該廳,何如?上曰,依爲之。出擧條晩裕曰,自上特軫東民切骨之瘼,特減貢蔘三分之一,實出爲民生之盛意,在東民爲無窮之惠澤矣。臣方待罪藥院,以藥院事言之,蔘料之入用,本無定數,或値多數需用之時,則或不無不足之慮,東蔘又減三分一,則元數又爲減縮,至於詳定價錢之儲置惠廳,本爲藥院取用之地,而惠廳之所存留實數,藥院無以句檢,雖欲臨時取用,其勢亦多難便矣。時秀曰,前此儲留,俱在惠廳,自藥院若有入用之事,則自可以取用於惠廳矣。此是貢蔘之價,則有不可以從他費用者,藥院之取用,豈有難便乎?時秀曰,月食已過,禮部回咨,依例撰出,正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?上曰,依爲之。出擧條時秀曰,臣伏見近日聖志益勵,講筵連開,區區下情,誠不勝忭祝之至。此時經幄之任,尤宜無曠,而玉堂多窠,久未差代,以致番次苟艱云,政官牌招開政,以無故人各別擇差,使之輪回入直,何如?上曰,依爲之。出擧條上曰,諸宰奏事。榮輔曰,兼養賢庫主簿金益鉉所懷,有令該曹稟處之命矣。取見其所懷,則以爲,本庫遺在中四百石零米,已成虛簿者,積有年所,而式年應辦之費,科時無定之供,摠自飯米中,推移需用,以至虛留夥然,一依壬子年備堂所啓,劃得方便之道,以爲支保之地爲辭矣。今此虛簿,卽庫屬輩偸弄之欠逋,以欠逋之虛簿,不念徵督之方,更施闊狹之政,則其在事體,已極不當。且況排朔劃給之米,應辦添助之木,未嘗緣此而有所減數,苟不濫用,自當有裕。若不節而見縮者,輒從以別劃,恐無如許事理,所懷辭緣,置之,何如?上曰,依爲之。出擧條上曰,玉堂奏事。俊常曰,小臣昨於講筵,因文義陳奢侈之習,說到城中好高髻,四方高一尺之語,適思近日髢髻之弊,略陳梗槪,而旣伏承後日賓筵更奏之下敎,故玆敢仰達矣。昔在先朝,深軫加髢之弊習,申令痛禁,有丕變之效矣。其後髢變爲髻,而比年以來,髻制慙侈,各自務勝,一髻之費,多則數百金,小不下六七十金,而釵亦隨侈,貧士之家,或坐此而未卽迎婦,其弊反甚於加髢之時,此豈先朝禁令之盛意也哉?今欲矯其俗習,不必更申令甲,先自卿相家,更相戒飭,務從省約,髻制則以小爲主,釵樣則以樸爲貴,無如前日之侈大,則中外士民,觀感效則,不期變而自變。此是浮文間細節,而旣有先朝禁令,且抑奢矯俗,先自巨室,以髢髻一事,可試其轉移之機,故敢效區區愚淺之見矣。上曰,大臣陳所見也。時秀曰,玉堂所奏,其意固好矣。大抵髢髻實爲國俗之大節,可見奢儉之機,故先朝禁令截嚴,當時有丕變之效矣。挽近以來,又有此弊,髻與髢雖不同,其靡財尙侈,則將無同矣。然今欲以大幾許長幾尺,梗定令甲,更作禁條,則反涉紛擾煩瑣。蓋奢儉之分,惟在上行下效,俗習之變移,果出於仕宦家好尙之,如何?如臣等實任其責,臣不勝愧悚,轉相告戒,漸革此習,果爲矯弊之要矣。第其大本,又在於我殿下尙儉之政,不特髢髻一事,內自衣服宮室,外至政令施爲,必存好儉惡奢之意,使一世之人,曉然知儉德之爲可貴,則草尙之風,必將於變時雍矣。更願殿下留意焉。上曰,所奏好矣,更出禁令,反涉煩瑣,果如大臣之言,須以此意,從便敎戒,俾有實效好矣。時秀曰,御營大將李得濟帶將任,今已多年,將臣例不得出城外,故不敢請由省墓,其私情則可知。且今李鐵求登科後,一番往省,實爲情理之所當然。自先朝時,如此已例,亦多有之,往還不過五六日云,臨發時,自政院稟旨兼察,恐無不可,玆敢提奏矣。上曰,依此爲之也。何間當爲往還乎?得濟曰,過初五日動駕後,當發行矣。宗薰曰,近日賓對,兩司諸臺一向無進參之員,事體誠萬萬未安,今日違牌臺諫,竝從重推考,何如?上曰,依爲之。出擧條仍命退,諸臣以次退出。
丁卯四月二十五日酉時,上御誠正閣。坐直承旨入直,內閣同爲入侍時,左承旨李文會,左副承旨宋知濂,檢校待敎朴宗薰,假注書朴宗心,記注官崔鳳和·盧,以次進伏訖。上曰,無公事乎?文會曰,然矣。仍命分讀內下公事訖。宗薰曰,來初五日動駕節目,禁衛營軍兵,則依下敎,自朝陽橋結陣,信地出宮時,後陣尾局,摠戎廳陣尾局作行,而還宮時,隨到敦化門事,磨鍊以入矣。大駕詣景慕宮後,初六日還宮前,當與前後廂環衛,同爲擧行乎?札駐信地,當有指一分付,故敢達矣。上曰,一體環衛事,自兵曹分付,可也。上曰,今日內閣入直,同副承旨乎?宗薰曰,然矣。仍命退,承史·閣臣以次退出。
上在昌德宮。停常參,只畫講。
任厚常啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜人員,竝卽牌招,何如?傳曰,允。
朴宗薰,以禮曹言啓曰,雜科覆試,已爲設場,而今日參議閔命爀身病猝重,諫院亦無進參之員,令政院竝卽稟旨,牌招擧行,何如?傳曰,允。
朴宗薰啓曰,今日雜科覆試,禮曹堂上當爲備員,而參議閔命爀牌不進,無以設場,何以爲之?敢稟。傳曰,牌招。
以禮曹參議閔命爀牌不進罷職傳旨,傳于朴宗薰曰,只推。
朴宗薰啓曰,禮曹參議閔命爀再牌不進罷職傳旨,今方捧入,而雜科覆試,不得設行,何以爲之?敢稟。傳曰,牌招。
以禮曹參議閔命爀再牌不進罷職傳旨,傳于朴宗薰曰,只推。
以大司諫尹羽烈牌不進罷職傳旨,傳于任厚常曰,只推。
傳于朴宗薰曰,明日晝講爲之。
朴宗薰,以弘文館言啓曰,新除授應敎尹行直,副應敎徐能輔,校理權烒,副校理趙良鎭,副修撰李愚在·徐有望,竝卽牌招察任,何如?傳曰,允。
以校理權烒,副修撰李愚在牌不道罷職傳旨,傳于朴宗薰曰,只推。
金鼎元有頉,代以李賢默爲假注書。
徐承烈有頉,代以金文澤爲假注書。
梁在孟有頉,代以李相龍爲事變假注書。
任厚常啓曰,行大司憲李直輔在外,執義金孝眞,掌令宋文述,持平李箕淵牌不進,掌令申在明雜科進,持平金洛龍未署經,監察茶時之意,敢啓。傳曰,知道。
以大司諫尹羽烈,執義金孝眞,掌令宋文述,持平李箕淵牌不進罷職傳旨,傳于任厚常曰,只推。
金文澤有頉,代以鄭元容爲假注書。
李相龍有頉,代以朴鳴和爲事變假注書。
朴宗薰,以備邊司言啓曰,卽見水原留守洪明浩狀啓,則枚擧判官李爔牒呈,以爲本府還餉,元來不敷,又因今番海溢,別還題給,則終巡分給,太半不足,麥未登場,農糧告罄,會付還餉留庫條中租五百五十石,特許加分事,請令廟堂稟旨分付矣。本府所重自別,而旱餘得雨,種糧政急,有例無例,不須較論,依狀請許分事,分付,何如?傳曰,允。
朴宗薰,以訓鍊都監言啓曰,本局把摠南志彧,身病猝重,勢難察任,改差,何如?傳曰,允。
朴宗薰,以摠戎廳言啓曰,本廳屬北漢管城將李邦誠,本城禁養中松一株,恣意斫伐,私自作板,現捉於摘奸時。松禁法意,何等嚴重,而身爲管城將,無難犯科,究其所爲,萬萬駭痛,爲先汰去,其罪狀令攸司稟處,何如?傳曰,允。
朴宗薰,以摠戎廳言啓曰,北漢訓鍊都監字內城堞頹圮處,自該營今月十七日始役,今日畢築之意,敢啓。傳曰,知道。
吏曹判書李始源疏曰,伏以,吉日祔廟,大禮順成,廣庭呼嵩,縟儀載擧,群情愴欣,中外惟均。仍伏念,臣冒叨匪據,抗顔政席,今已四易月矣,鑑識昏昧,神精憒劣,旣不足以甄別流品,厭服人望,又不能以按簿循格,允叶物情,尋常注擬之際,疵咎橫生,每一除目之出,指議多端,辜負簡畀之寵眷,重貽淸朝之羞辱,俯仰恧蹙,殆不敢食息自安也。噫,以臣之才度,臣之任何嘗有向前承當之望,而臣怵畏義分,未守微諒,除拜之初,竟不得力辭乃已,間者疾痛之呼,非出於一毫虛假,而忱誠未格,天聽彌高,屢瀆爲懼,淟涊泯默有召輒膺,拚死趨走者,亦已久矣。一念丐遞,夙宵耿結,往往發於夢囈,今則狗馬賤疾,轉益澌綴,委身牀席,無計動嚲。將使天官重任,至於許久瘝曠之境,則臣安得不復尋前請,據實號籲,以冀聖明之垂憐乎?臣之半生膏肓,曾已屢暴於前後章奏,今不必更事煩陳,而蓋臣受氣素脆,嬰疢忒重,肝盛肺痿,上下痞隔,一年之內,寧日絶罕,而每當木火交旺之節,諸症倍劇,虛炎上厥,表裏熏爍,膠痰塡胸,呼吸俱礙,風邪乘虛,筋骸廳瘓,長時暈眩,如在舟車之上。而最是胃血妄行,日夕嘔咯,少勞則咯,大勞則嘔,而諸勞之中,尤忌心勞,一有滯思,輒致煩跳,當其急時,從口鼻竝出,勢如泉瀉,公座稠會之間,或致衆覩之駭悶。廿年沈痼,百藥罔效,及夫年紀衰邁,蒲柳向凋,則根蒂益深,榮衛漸敗,神思懵瞀,幾至於夕忘朝事,肌革減削,自覺其今非舊觀,已無望爲此生之完人。此實醫書所謂肉脫之症,華·扁之門,處以難治者也。似此癃尫,本不可耐其要劇,而況是職也?必覃精費思,蚤夜構接,然後方可以少塞一日之責,此豈目下孱喘所可自力也哉?特以潛銷暗鑠,外無猝急之形證,故除非至不可强,則輒扶曳䠥躠,出入周行,不知臣者,謂臣以猶或可强,而未必諒其至苦也,知臣者,謂臣以何不早自引,而甘爲此公私兩妨也,臣於此,實無以自解也。臣雖至劣,亦有羞惡,何敢一宜貪戀,視作養疴之坊,而雖以父母之慈,亦何以含容寬暇,每每賜告,不念國體之苟簡乎?倘使臣意在苟免,圖占便宜,則是內欺其心,上欺其君,天地神祗,昭布上下,亦必崇降罪疾,臣焉敢爲是也?伏惟聖仁在上,洆濡萬物,如臣無似,亦廁近臣之列,苟蒙哀憐,許置散秩,使之頤神省慮,親近醫藥,賴天之靈,稍尋生路,則臣謹當更備驅使,不避夷險,少酬我殿下罔極之恩造。臣言到此,其亦窮且悲矣。卽者開政有命,庚牌屢臨,而臣於日昨賓筵退後,血症復闖,日來斗劇,昏涔不省,此症一發,非時月可蘇,不得已冒犯違傲之罪。伏乞聖慈,念天職之不可久曠,察所陳之端出血懇,亟遞臣銓任,以延危喘,以幸國事焉。臣無任云云。答曰,省疏具悉。卿其勿辭行公。
吏曹參判閔耆顯疏曰,伏以臣,忝貳銓衡,辭不獲命,因仍蹲冒,今已三朔,間因長僚有故,不免代斲者,亦旣數次矣。瘡疣百出,疪議多端,惶愧悶蹙,惟譴何是俟。及夫昨日政,新除授弘文館應敎臣尹行直,與臣有友壻應避之嫌,而臣矇不致意,率爾首擬,遂蒙天點。經宿之後,始覺其誤,臣之疎闇顚錯,卽此而畢露無餘矣。慙悚之極,益無容措,玆敢首實陳章,仰請處分。伏乞聖明,亟治臣罪,原望筒勿施,以存公格,以安私分,不勝幸甚。臣無任云云。答曰,省疏具悉。卿其勿辭行公,所請依施。
副應敎徐能輔疏曰,伏以,臣之從兄臣右議政徐龍輔,旣兼春秋館之銜,臣之所帶編修官之任,自在應避。乞令該曹照例遞改,以重公格,以安私分,千萬幸甚。臣無任云云。省疏具悉。所請依施。
副修撰徐有望疏曰,伏以,臣之兼帶春秋館記事官之銜,與注書臣趙鐘永,有姪女壻應避之嫌。伏乞亟命有司,照例遞改,以存公格幸甚。臣無任云云。省疏具悉。所請依施。
今四月二十六日辰時,上御誠正閣。晝講入侍時,知事韓晩裕持論語第五卷,特進官吳載紹持論語第五卷,參贊官朴宗薰持論語第五卷,侍讀官任俊常持論語第五卷,檢討官李錫祜持論語第五卷,假注書朴宗心持論語第五卷,記注官崔鳳和持論語第五卷,盧持論語第五卷,宗臣西春君爗,武臣行副護軍趙華錫,諸臣以次進伏訖。上開卷,讀前受音一遍訖。俊常讀自季康子問弟子,止天喪予,解釋章句以奏。上讀新受音一遍訖,上曰,文義陳之。俊常曰,顔路請子之車,以爲顔子之槨,夫子曰以吾從大夫之後,不可徒行也,於舊館人之喪,脫驂以賻之,夫子於顔子之喪,豈有所吝,命車不可鬻市?且伯魚之喪,旣不用槨,故不許其請。至於舊館人之喪,則以其有主客之義,而驂異於車,可以輟用,故脫以賻之,於此可以見聖人用財之當否,處事之權衡矣。雖以人君施恩之道言之,審其義理,視其可否,隨物之大小輕重,而施之以多寡厚薄,然後物情可平,人心可服,是以書曰惟衣裳在笥,孟子曰可以與可以無與與,傷惠,在笥之時,不能審度可否之間,苟或濫予,則有非愼賞之道,而亦有恩渴之弊矣。且施恩之際,易徧於貴近親幸,而難及於逖疎卑遠,故唐臣陸贄之言曰,行賞先卑遠而後貴近,此亦愼賞節用,無私核實之政,爲要道矣。此等處,伏願留念焉。上曰,所陳甚好,當體念矣。下番陳之。錫祜曰,季康子問弟子孰爲好學,孔子對曰,有顔回者好學,蓋好學云者,心誠求之之謂也。孔門高弟,好學者多矣,而夫子獨以顔子稱之者,以其有純猝之姿,而篤於好學故也。猗,我殿下,聖學篤實,講筵日開,臣等欽仰贊祝之不暇,而造次斯須之間,若或放過,則實有功虧一簣之歎矣。成湯之日新又新,成王之緝熙光明,皆由於不息之功,殿下以日新緝熙之工,到理明義精之域,則堯·舜三代之治,可以復見於今日矣。書云念終始典于學,易云天行健,君子以自强不息,伏願殿下體念焉。上曰,所陳好矣,當禮念矣。知事陳之。晩裕曰,顔子,是夫子傳道之門人也。惟其夫子之道至大,故門弟子不能遍觀而盡識,雖高材敏識,但各得其一端,至於顔子,天稟卓絶明睿,所照觸處洞然,故能得聖人之全體,孟子所謂充實而有光輝之謂大,大而化之之謂聖,顔子之學,先儒謂在於大與化之間,若天假以年,則化而至於夫子地位矣。答哀公好學之問,今也則亡之下,有未聞好學者,曾子亦傳道之門人,而此曰無好學者,考之仲尼弟子列傳,曾子在群弟子中年最少,顔子之沒,在曾子聞一貫之前故也。聖人惓惓以濟世救民爲心,故轍環天下,而顔子則簞瓢陋巷,不改其樂,世無夫子,則顔子亦必以天下爲己任矣。聖門惟顔子與閔子騫不仕,顔子乃是王佐才,夫子若行道於天下,則必以天下之責,付之顔子,非但傳道而已也。故夫子於顔子之沒,非私慟也,乃爲天下慟也。曾子最壽考,傳道於子思,以至孟子能傳聖人之道,而不能行聖人之治,可勝歎哉。至乎程·朱之賢,傳孔·顔不傳之學,而亦不得遇時,程子所謂千載無善治者,誠是斯民之不幸也。在下之賢,雖有蘊抱,不遇時則不得行,聖人之大寶曰位,殿下居聖人之位,苟得聖人之道,則其致,聖人之治,特擧而措之耳。伏願於此書,沈潛講究,反復問難,默契聖人之旨,以爲出治安民之本焉。上曰,所奏甚好,當體念矣。特進官陳之。載紹曰,臣則別無可達之辭矣。上曰,參贊官陳之。宗薰曰,臣亦別無可達之辭矣。上曰,哀公·康子俱問好學,而夫子之對,有所詳略者何也?俊常曰,告君之辭不可不詳,而且或云哀公有遷怒貳過之疵,故夫子言此,以寓諷諫之意云,而亦未知此言之爲襯切矣。上曰,夫子曾於舊館人,有脫驂之賻,而今於門人,不許賣車之請,聖人亦有厚薄之私乎?命車雖重,而所以不許者,何也?俊常曰,小臣俄已略陳,而蓋大夫不可徒行,命車不可與人,而且顔子素貧,貧而無槨,亶合於稱家有無之義矣。於舊館人之喪,則夫子入而哭之曰,惡夫涕之無從也,以惻隱匍匐之義,欲爲之賻,而非驂莫可,故脫而與之,皆是大聖人處事之得宜者也。上曰,夫子曰才不才,亦各言其子,何義也?俊常曰,顔路之請車,以其止慈之情也。夫子以處於己子之事,擧而諭彼,以明不得舍車於鯉,則亦不得舍車於淵也,故曰亦各言其子也。宗薰曰,顔淵,卽顔路之子而才者也。伯魚,卽夫子之子而不才者也,才與不才之間,以父視子之心,各無不同也。上曰,大德必得其壽,以顔淵之德,而反爲短命者,何也?俊常曰,大德之得壽理之常也。顔子之不得其壽,氣數之變也。且天地元氣,鍾靈於夫子,故古人云養得仲尼已是多,此顔子之不及聖壽也。上曰,夫子曰,噫天喪予天喪予,夫子所以重言者,何也?俊常曰,夫子傳道之責,在於顔子,而今顔子不在,則夫子傷悼之懷,切而又切,故重發喪予之歎矣。上掩卷。晩裕曰,日間,聖禮若何?上曰,一樣矣。晩裕曰,寢睡·水刺之節,若何?上曰,一樣矣。晩裕曰,王大妃殿氣候,何如?上曰,各殿宮氣候,一樣矣。內贍寺提調吳載紹曰,前因輪對官本寺主簿臣李命翼所懷,令本寺提調稟處事,命下矣。臣取考前後事目,本寺以供上衙門,諸般公用,素患殘薄,而所供牛毛·醋兩種,尤係緊重,每於常式之外,添價進排,東架西補,歲益凋弊,畢竟至於莫可支保之境,曾在己未年,提調臣趙鎭寬,以此筵奏,至請革罷本寺,聖敎若曰,豈無方便救弊之道乎?以官方言之,與歸厚署異矣。其時提調就議廟堂,多般商確,本寺各色貢人之自惠廳所受米三千一百二十石零,限十年米錢間從貴上下,使之收其贏羨,充補供上,而自本寺修成節目,移牒于備局及惠廳,以爲定式遵行之地矣。自庚申八月爲始,而纔及兩年,仍爲中止,至甲子年,復申前議,依例施行,而丙寅正月,又廢而中止,當初限十年定式之內,乍行旋輟,以朔數計之,則不滿四年,而餘剩零瑣,隨得隨耗,積債如山,依舊難支,莫重供上,事體之苟艱,莫此爲甚。顧今本寺救弊之方,別無他歧,變通庚申事目,旣經先朝稟處,則中間作輟,未免有始無終之嘆,繼自今年,令惠廳所給貢米,依事目從貴上下,以準十年之限,俾本寺稍得贏餘之利,少紓目前之急,恐合事宜,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參,只晝講。
尹魯東啓曰,來初一日輪對日次矣,敢稟。傳曰,當次人,後日次待令。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜人員,竝卽牌招,何如?傳曰,允。
任厚常啓曰,行大司憲李直輔在外,執義金孝眞,掌令宋文述,持平李箕淵牌不進,掌令申在明雜科進,持平金洛龍未署經,監察茶時之意,敢啓。傳曰,知道。
傳于尹魯東曰,召對爲之。
尹魯東,以弘文館言啓曰,校理權烒,副修撰李愚在旣有只推之命,卽爲牌招察任,何如?傳曰,允。
傳于尹魯東曰,明日晝講爲之。
尹魯東啓曰,端午帖製述人中時無職名人,令該曹口傳付軍職,何如?傳曰,允。
兵曹口傳政事,副司直尹行直。
朴宗薰啓曰,事變假注書朴鳴和時無職名,令該曹付軍職冠帶常仕,何如?傳曰,允。
傳于任厚常曰,當該禁漏,令攸司從重科治。
以大司諫尹羽烈,執義金孝眞,掌令宋文述,持平李箕淵牌不進罷職傳旨,傳于任厚常曰,只推。
以江原監司金履喬狀啓金化縣民家失火事,傳于李文會曰,聞甚矜惻,元恤典外,別加顧恤事,廟堂措辭分付。
尹魯東,以禮曹言啓曰,四孟朔郊壇有無頉,發遣郞廳看審後草記,曾有定式矣。南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇·先農壇·先蠶壇·雩祀壇·祈雨壇·馬祖壇·司寒壇壇上及四面紅箭門,俱爲無頉,而漢江壇東北紅箭門柱根塗灰剝落,厲壇西南紅箭門柱根塗灰剝落,卽爲修改事,分付該監,而此後看護等事,另加嚴飭之意,敢啓。傳曰,知道。
朴宗薰,以兵曹·工曹·漢城府·御營廳言啓曰,臣晩裕,臣載紹,臣泰賢,臣得濟,今日宮城都城巡審時,鷹峯下後苑主脈補築處,眼同看審,則修築之土石莎草,如前完固,左右水道疏導處,亦爲無頉之意,敢啓。傳曰,知道。
來五月二十五日貞純王后祔太廟,惠慶宮患候平復合慶庭試別試武科春塘臺親臨殿試敎是時,直赴殿試人規矩,木箭三矢二百八十步一矢,鐵箭三矢一百步一矢,片箭三矢一百二十步一巡一中,貫革五矢一百二十步一巡一中,柳葉箭五矢一百二十步一巡一中,講書取粗,以上取一技落點。
來五月二十五日貞純王后祔太廟惠慶宮患候平復合慶庭試別試武科春塘臺親臨殿試敎是時,原榜人及直赴會試人規矩,片箭三矢一百二十步一巡貫一中,貫革五矢一百二十步一巡邊三中,取一技落點。
丁卯四月二十七日午時,上御誠正閣。晝講入侍時,知事金履翼持論語第五卷,特進官任希存持論語第五卷,參贊官任厚常持論語第五卷,侍讀官趙良鎭持論語第五卷,檢討官徐有望持論語第五卷,假注書鄭元容持論語第五卷,記事官李若洙持論語第五卷,記注官崔鳳和持論語第五卷,宗臣安昌君燝,武臣行副護軍白東遠,以次進伏訖。上開卷,讀前受音一遍訖。良鎭讀自顔淵死,止焉知死,解釋章句以奏。上讀新受音一遍訖,命奏文義。良鎭曰,季路問事鬼,而夫子答之以未能事人,焉能事鬼,又問死,而夫子答之以未知生,焉知死?夫事人事鬼,非二致也,事人云者,如入事父兄,出事公卿之類,而事所當事,極其誠敬,則推及於事鬼,而鬼無不格矣。生死亦一理也,有生必有死,而知生之道,則可以知死之道矣。然則人鬼死生,豈有二箇理哉?季路之問鬼問死者,欲其躐等之意也。第以工夫次序言之,自有循序之道,不可躐等而進矣。季路之病,在於兼人而好進,故夫子之訓,在於敎以循序之意,此雖師弟間尋常問答,亦宜方寸上推移體念矣。上曰,所陳甚好,當留念矣,下番陳之。有望曰,此云顔淵死,門人欲厚葬之,子曰不可,古昔聖賢論喪葬之禮,有曰必誠必信,勿之有悔焉。喪具稱家之有無,富者厚其葬,貧者薄其葬,實爲誠信底道理,而若其富而薄葬,貧而厚葬,皆非誠信底道理。孟子之言曰,且比化者無使土親膚,於人心獨無恔乎?蓋父母而爲子之心,人子而爲親之心,門生而爲師友之心,豈不欲厚其送終之禮,而不得不可以爲悅,無財不可以爲悅,故孟子之後喪,踰於前喪,孟子之心,亦豈不欲厚於前喪而不得。且無財,故不得厚葬,則前後之厚薄雖不同,而俱合於天理之當矣。今夫顔子以簞食陋巷,人不堪憂之貧,若其死後,美其衣衾棺槨之具,則是豈誠信底道理,而況以顔子平日安貧樂道之心,死後神靈,豈安於不循理之厚葬耶?門人之厚葬,似厚於顔子,而不過愛之以姑息也,夫子之不可,似薄於顔子,而實是愛之以德也。大抵貧者效富,賤者效貴,卽不安分也,不循理也,不安分不循理,則奢侈之風,安得不日盛?今以閭巷匹庶輩言之,貧窮之類,輒效富人,財匱民竭,實由於此,如欲矯捄此弊,使人人而安分,事事而循理,則專係於上之人,以節儉之化,導率之耳。伏願體念焉。上曰,所奏甚好,當留念矣。知事陳之。履翼曰,下番所奏,好矣。大抵奢侈之習,由於不安分不率敎之弊,夫子以天縱之聖,及門之士,宜皆觀感,而猶有厚葬之請。夫子此訓,雖近於迫切,而至敎以非我也夫,二三子也,當師道尊嚴之時,猶有如此之弊,則其時世級之降殺,亦可推矣。人君兼君師之位,任導率之責,而三代以後,率多不率敎之類,此無他,不能以身敎之,而徒止於以言敎之也。況念,近來世級衰薄,人心陷溺,不率敎之類,寔繁且多,其責專在於殿下之導率。伏願於此等處體察焉。上曰,所奏,好矣。特進官陳之。希存曰,上番儒臣,以誠敬二字,爲事人事鬼之本,此言,甚好矣。人君居至尊之位,似無事乎事人,而有曰使民如承大祭,且大學言治人,而其要在於誠意正心,然則使人治人,捨誠敬而奚以哉?伏望於誠敬上,更加聖念焉。上曰,所奏,好矣。當留意矣。參贊官陳之。厚常曰,下番俄以崇儉之意仰奏,此雖非章句內文義,而大抵近來侈風轉甚,率多過濫,此弊專由於不崇儉,而崇儉之道,在於上行而下效,若自上躬行節儉之化,則在下者,豈敢生僭濫之意乎?伏願體念焉。上曰,當留念矣。仍敎曰,季路問事鬼,而夫子答之以未能事人,焉能事鬼,論語首卷,有曰非其鬼而祭之諂也,鬼有可事不可事之鬼?則季路之問事鬼,無或指此等意,而夫子以焉能事鬼答之者,何也?然則與首卷言鬼之意,有同異歟?須詳陳也。良鎭曰,子路問事鬼,而夫子之答不獨言其事鬼也,蓋歸重於事人矣。上曰,顔淵死,子哭之慟,夫子之慟,蓋爲師友之道,而至於慟不自知,則無或過歟?良鎭曰,夫子豈有過當底事乎?悲哀喪葬,皆得其中,子路之死,猶爲覆醢,則至於顔淵,慟其傳道之無人,故哀傷之至,皆得其中道矣。上掩卷。命退,諸臣以次退出。
丁卯四月二十七日酉時,上御誠正閣。召對入侍時,參贊官尹魯東持國朝寶鑑第六卷,侍讀官趙良鎭持國朝寶鑑第六卷,檢討官徐有望持國朝寶鑑第六卷,待敎朴綺壽持國朝寶鑑第六卷,假注書鄭元容持國朝寶鑑第六卷,記事官李若洙持國朝寶鑑第六卷,記注官崔鳳和持國朝寶鑑第六卷,以次進伏訖。上曰,上番讀之。良鎭讀自中宗朝三,止朱溪君學。上曰,下番讀之。有望讀自燕山甲子,止同知館事。上曰,參贊官讀之。魯東讀自三月大司憲,止二十八人。上曰,閣臣讀之。綺壽讀自上御勤政殿,止爲司成。上曰,注書讀之。賤臣讀自同知經筵事,止書於策。上曰,上番讀之。若洙讀自請依古制,止亦如此矣。上曰,下番讀之。鳳和讀自五月以金湜,止就其隣者。上曰,文義陳之。良鎭曰,此云根深者末必茂,此言可喩於學問工夫矣。夫和順積中則英華發外,故古人亦有種學績文之喩。必先使根基深固,然後可以隨處需用矣。伏願推移體念焉。上曰,下番陳之。有望曰,中廟朝人才,可謂於斯爲盛,此章聖敎中,亦曰多得美士,國家之福也,國朝百餘年來,培養作成,至此而菀興矣。見今人才誠有眇然之歎,若自上克盡培養之化,則人才又將輩出矣,然後誠心旁求,布列朝廷,則實是國家之幸也。伏望留念焉。上曰,參贊官陳之。魯東曰,金湜爲大司成,學者多聚學舍,蓋興學之道,在於自上之作成。漢帝躬講,而學舍增廣,唐宗視學,而生員增聚。然則興學作士之方,不可專責於師儒,先自廈氈之上,益懋學問之道,體文王鳶魚之化,則待文王以興之士,豈不菀然於今日乎?伏願留意焉。上曰,閣臣陳之。綺壽曰,中廟朝求賢如渴之時,設賢良科,登崇俊良,國朝以來得人之盛,無以加矣。君子得輿,則小人乘機易間,故易之泰卦曰拔茅茹,繼之以否之非人,伏念深念於任賢勿貳,無使小人,有讒間之患焉。上曰,趙光祖墜馬,遣醫問疾,待賢之聖意,可以仰體,而亦爲後世之所當監法者也。良鎭曰,聖敎誠然矣。其時聖上之於先正臣,倚仗之重,逈出百王,聞其墜馬,遣醫賜藥,恩禮亦不尋常,而待賢尊德之聖意,古亦未有,實合今日之所柯則矣。魯東曰,大臣之問疾遣醫,卽古例然,朝家之禮待先正與大臣等,至於墜馬,有異危疾深恙,而有此遣醫賜藥,待賢之聖德,卓越百王,有光史冊矣。上曰,金安國論女史之言曰,人君言語擧動,悉書之,此言,甚好矣。史官之職,自古有之,左史記言,右史記動,蓋人君之言語動止,無不悉書者,法意儘美,而後世之史,詳悉未易,何爲其然也?良鎭曰,金安國請置女史,而其時聖敎有曰,中國則女子能文,而今時恐未易也,聖敎誠至當矣。我國則女子之能文者絶罕,女史之說,且置勿論,雖以外廷史官言之,後世則記言記動之際,易欠於詳悉,大抵史官之任,在於選擇矣。魯東曰,上番所奏,似未暢矣。女史之法,我朝所未有,臣不必臆奏,而至於左右史,則人主之言語動止,豈不悉書之乎?是故雖人主之尊,不得增損與奪於史臣之筆矣。良鎭曰,俄者所奏,非謂近來史官之不能悉書也,後世史官之弊,在於不能擇人,故俄以在於選擇爲奏矣。上掩卷,命退,諸臣以次退出。
上在昌德宮。停常參,只晝講。
午時,日暈。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜人員,竝卽牌招,何如?傳曰,允。
任厚常啓曰,行大司憲李直輔在外,執義金孝眞,掌令宋文述,持平李箕淵牌不進,掌令申在明雜科進,持平金洛龍未署經,監察茶時之意,敢啓。傳曰,知道。
以大司諫尹羽烈,執義金孝眞,掌令宋文述,持平李箕淵牌不進罷職傳旨,傳于任厚常曰,只推。
尹魯東啓曰,端午帖製述人,旣已啓下矣。弘文提學徐榮輔,卽爲牌招,以爲出韻科次之地,何如?傳曰,允。
傳于尹魯東曰,明日晝講爲之。
尹魯東,以弘文館言啓曰,本館上番副校理臣趙良鎭,以禁衛營從事官,今日本營朔下上下時,晝仕出去之意,敢啓。傳曰,知道。
禮曹,來五月十五日中宮殿誕日陳賀時,應行節目,參考前例磨鍊,依此擧行,何如?判付啓,權停爲良如敎。
以濟州牧使韓鼎運狀啓濟州牧人物渰死事,傳曰,今於一船同騎之人,至于九名,渰死之多,極爲矜惻。元恤典外,別加顧恤,如有生前身·還布,竝蕩減事,廟堂措辭分付。
尹魯東,以吏曹言啓曰,日昨政新徐授溫陵參奉李時佐,以扈聖功臣元翼嫡長孫除職矣。功臣嫡長孫,雖非生進,在法當擬,而誤認以進士,望單中以進士書入。臣不察之失,不勝惶恐,而原望筒改修整以入之意,敢啓。傳曰,知道。
朴宗薰,以訓鍊都監言啓曰,本局哨官趙台鎭身病猝重,勢難察任,改差,何如?傳曰,允。
朴宗薰,以御營廳言啓曰,本廳騎士將黃勉基身病甚重,勢難察任,改差,何如?傳曰,允。
任厚常,以右邊捕盜廳言啓曰,本廳從事官金尙墀身病猝重,勢難察任,改差,何如?傳曰,允。
西春君爗疏曰,伏以臣,日昨特蒙恩暇,省掃臣父母之墳山于高陽地,而至被澆奠床及由馬題給之恩,逈出尋常,曠絶前後,榮及泉壤,光動鄕里,闔門攢祝,感極而涕,未有涓埃之報答,徒荷天地之洪造,罔知攸措,顧何敢更事煩瀆。而第伏念,臣之曾祖綾原大君貞孝公臣俌之墳墓,在於京畿楊州地,未能往省者,積有年所矣。若不及今癃病少間之時,趁卽往省,則犬馬之齒,已迫桑楡,更無强力之望,玆敢不避屑瀆,冒死仰籲於仁覆之天。伏乞聖明,俯垂矜憐,特許往掃,俾伸區區之至情,而仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其往省焉。
丁卯四月二十八日午時,上御誠正閣。晝講入侍時,知事徐榮輔持論語第五卷,特進官李庚運持論語第五卷,參贊官尹魯東持論語第五卷,侍讀官趙良鎭持論語第五卷,檢討官徐有望持論語第五卷,記事官趙鐘永持論語第五卷,記事官李若洙持論語第五卷,記注官崔鳳和持論語第五卷,宗臣安昌君燝,武臣行副護軍朴宗和,以次進伏訖。上開卷,讀前受音一遍訖。良鎭讀自閔子侍側,止未入於室也,解釋章句以奏。上讀新受音一遍,命陳文義。良鎭曰,魯人之改爲長府,與他興作,自有異焉。此是藏財之府,而欲其大而廣之者,卽在於宣公稅畝之後,有若盍徹之前,故其意必欲加賦益斂而然也,然則此非可已而不已者乎?閔子之言,非但以興作爲戒,蓋是防微杜漸之計,故夫子所云言必有中者,亦所以許可之意也。大抵長國家而務財用,卽小人之事,而聚財非貴,節用爲貴,財聚民散,則誰與爲國乎?宋之李沆,不過一宰相也,而嘗以節用愛人使民以時八字,終身誦之,其效至於爲宋之名臣。況於君上之位乎?今殿下亦以節用愛人,使民以時,常存聖念,是臣區區之望也。上曰,所陳好矣,當留念也。下番陳之。有望曰,此言閔子誾誾,子路行行,冉有·子貢侃侃如也,古語曰容貌辭氣,維德之符,詩曰維其有之,是以似之,四子之氣象,雖各不同,而其所存主者,則亦可見矣。誾誾非不好也,而偏則爲病,行行侃侃亦皆如之,惟聖人方可無偏處,而中和得正,誾誾處誾誾,行行處行行,侃侃處侃侃,以至夭夭申申,無適不宜,而先賢之說稱孔子,喩之以太和元氣者此也。至論顔·孟則曰春生曰秋殺,皆言其一段處,而顔·孟所以爲亞聖也。學問之要,在於性偏難克處克將去,故洪範曰沈潛剛克,高明柔克,其義一也。今殿下聖資卓越,安有性偏難克之患,而至夫居常用工之方,則必以大聖人全德,爲之自期,可和處如春生,可嚴處如秋殺,致太和元氣之美,卽臣之望也。伏願加念焉。上曰,所陳好矣,當留念也。知事陳之。榮輔曰,上下番皆已陳之,別無敷奏者矣。蓋侃侃者,剛直之貌,行行者,剛强之貌,誾誾者,和悅而諍之貌,此四子皆以聖門高弟,雖其所得各異,而若乃卑諂之氣,則皆無之矣。冉有有聚斂之名,亦有疵病之可言,而能守侃侃之意,故先賢註說,竝稱四子,而謂之以有疑必問,有懷必吐,無有遮覆含糊之意。此無他也,侃侃二字,卽剛直之貌,而剛是陽道之故也,聖門所敎,弟子所受,專在於剛之一字。竊願殿下,亦必留念焉。上曰,所陳好矣,當留念也。特進官陳之。庚運曰,此言夫人不言,言必有中,則聖人之所許於閔子者如此,而非特學問爲然。若以治道之要論之,則一吁一兪,卽唐·虞之盛也,亦願推移而體念焉。上曰,所陳好矣,當留念也。參贊官陳之。魯東曰,下番及知事以誾誾爲奏,誾誾二字果好矣。和悅之偏則爲柔順,諍直之過則爲剛强,和悅與諍直兼之而後,乃可謂誾誾矣。臣等空疎謭劣,蔑無足稱,而旣借咫尺之地,昵近耿光,顒仰於殿下,如七十子之服孔子矣。誾誾氣象,雖不敢比擬於聖門高弟,而至於有疑必問,有懷必吐之誠,則莫不有焉。竊願殿下,亦必於諸臣奏對之際,毋專以和順爲取,而亦以諍直爲擇,則臣等區區之望,卽在於此矣。上曰,所陳好矣,當留念也。上曰,夫子謂由也不得其死,此可見聖人先見之明耶?良鎭曰,聖賢見理甚明,故言必有驗矣。子路剛强太過,氣習粗厲,故以理推之,宜乎難免,而孟子曰,死矣盆城括,盆城括終乃見殺,此亦見理之明而然矣。上曰,由之瑟奚爲之敎,戒其氣質太剛,聲不合於中和者也,升堂未入室之敎,喩門人以入道次第也。是由於門人不敬子路,故要以此言解之耶?抑子路之造詣,眞能如升堂而未入室,故以此爲敎耶?良鎭曰,子路雖有氣質之病,而以言乎入道次第,則居於四科之列,宜謂之升堂之人矣。夫子每於子路分上,有抑楊之訓,故或曰從我者由也,又曰好勇過我,無所取財,或曰不忮不求,何用不臧?又曰何足爲臧?夫子此敎,亦欲使子路聞之,而矯揉其氣質而然矣。上曰,閔子所云仍舊貫如之何?何必改作者,爲念勞民傷財?如註說所指,則固是賢者之言也。然長府者,藏貨財之府也,國用所藏,如度支司,倘使穀之蓄積,千箱萬箱,陳陳相因錢貨所藏,多亦如之,則不廣長府,而又將奈何?良鎭曰,天地生物,自有此數,國之蓄積,豈有豐裕之時乎?上曰,宗臣之見,何如?燝曰,臣本無識,未能仰達矣。上曰,武臣亦陳之。宗和曰,求助之下,若有可奏之辭,則敢不仰達,而武臣無識,未有所陳矣。上掩卷,命退,諸臣以次退出。
上在昌德宮。停常參,只晝講。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹魯東啓曰,明日經筵,取稟。傳曰,停。
傳于尹魯東曰,禮房承旨馳詣宗廟·景慕宮,奉審摘奸以來。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹魯東啓曰,同知金箕象旣入闕中,兼帶同經筵不爲肅謝,直爲出去,事甚未安,推考,何如?傳曰,允。
任厚常啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜人員,竝卽牌招,何如?傳曰,允。
以大司諫尹羽烈,掌令宋文述,持平李箕淵牌不進罷職傳旨,傳于任厚常曰,只推。
尹魯東啓曰,來初六日景慕宮夏享大祭親祭祭文,當爲製進,藝文提學曺允大,待明朝牌招,何如?傳曰,允。
朴宗薰啓曰,闕門守直,何等嚴重,而卽者景秋門守門將李德純,不有法意,擅離直所,事之駭然,莫此爲甚。臣之不能覺察,不勝惶恐,而雖以兵曹言之,矇不察飭,亦甚駭然。當該守門將及兵曹入直堂郞,所當重勘,而本院請推之外,無他可施之罰,何以爲之?敢稟。傳曰,身爲守門將,而擅離直所,事係紀律。直在內兵曹,而不能隨檢,亦甚駭然。至於承旨之矇未覺察,始覺於下敎之後,俱爲駭然。守門將令兵判決棍承,旨推考,兵曹堂上從重推考。
金履永啓曰,闕中扶腋,雖堂下三品官,亦毋得爲之,法例則然,而司饔院奉事李勉冲·李普漢,今日番次出入之時,乃有左右扶腋之擧,事體所在,誠極駭然。所當重勘,而本院請推之外,無他可施之罰,何以爲之?敢稟。傳曰,雖曰宰相,閤門咫尺之地,不可扶腋,況微末小官乎?近來紀綱,雖曰解弛,豈有如許事體乎?竝拿問處之。
以全羅監司李肇源狀啓鎭安縣民家失火事,傳于宋知濂曰,聞甚矜惻,元恤典外,別加顧恤事,廟堂措辭分付。
金履永,以吏曹言啓曰,今此景慕宮夏享大祭親行敎是時,獻官·執事中時無職名人,令該曹口傳付軍職,何如?傳曰,允。
朴宗薰,以兵曹言啓曰,今四月各廳堂下武臣朔試射,臣曹連因有故,不得設行之意,敢啓。傳曰,知道。
朴宗薰,以兵曹言啓曰,羽林衛將金鎭鼎身病猝重,時月之內,無望供職,呈狀乞遞。宿衛領軍之將,不可久曠,改差,何如?傳曰,允。
朴宗薰,以兵曹言啓曰,謹依政院啓辭批旨,景秋門守門將李德純,決棍十度之意,敢啓。傳曰,知道。
朴宗薰,以兵曹言啓曰,今日二所巡將羅儉,受點之後,至于日暮,該廳書員來言,羅儉遍訪京中,終無去處云,不得已原單子,改付標以入。而當該巡將不可無警飭,令該府拿問處之,該廳書員,自本曹從重決棍之意,敢啓。傳曰,知道。
禁府啓目,管城將李邦城原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓,依允。
刑曹啓目,粘連長湍府殿牌作變罪人按覈敬差官査啓啓下是白有亦,向前罪人金道三亦,殿牌作變節次,旣已承款,結案取招爲白有如乎,今此査啓中論列,與道啓無異是白乎所,非但癲狂之狀,發於査庭,旣無嫁禍之事端,而自犯罔測之極罪,則苟非病狂,必無此事是白乎矣,鄭江減配,不過一次之特恩,死囚論勘,自有三尺之當律,道三所犯,旣係極律,令該府依例發遣都事,拿來後稟處,何如?判付內,三尺之律,雖曰至重,一命之死,亦有生道。旣有鄭獄特赦之例,明知金漢癲狂之狀,況有法典之所在,豈無參酌之道理?議于大臣,稟處爲良如敎。
執義金孝眞啓曰,請正法罪人鏔亟施孥戮之典。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。請周爀亟令王府,嚴鞫得情,夬正典刑。請亟下三啓依允之傳旨,令該府擧行焉。請物故罪人基讓子寵億,姑先施以竄配之典。請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覆,夬施典刑。請削黜罪人申獻朝爲先施以屛裔之典。請物故罪人國仁支屬應坐之類,亟施島配之典。以上措辭見上答曰,不允。
判敦寧府事曺允大疏曰,伏以臣,頃蒙恩暇,歸省先壠,轉欲求醫,大擬治疴,積瘁之祟,縱難回甦,隆摯之渥,亶出欲生,臣實感激殊私,銘鏤心肺,將不知何以圖報?纔因祗受榮誥,侈恩私廟,擔舁病軀,蹔入城裏,始伏奉溫陵碑役別單判下者,臣名忽入於論賞之列,誤恩至及於晉秩之典,臣聞命以來,惝然怵然,惶愧震惕,莫省措躬之所也。噫,臣之月初陞資,龍光赫然,孤露餘喘,恩推所生,愚陋賤品,位躋上卿,榮耀已極,涯分已踰,中夜思惟,感涕自零。餘生所望,豈復有他,而曾未數旬寵秩荐加,恩私所及,不少留難,此殆臣命卒之秋也。嗚呼,藉令臣奔走於敦匠之列,終始於董功之地,此特臣子職分內事,本無可紀之績,而臣則初未嘗與聞事役,直不過書進碑面。且於篆隷,素不閑熟,依樣葫蘆,多藉潤色,況臣所書,止於九字,較諸碑陰,殆不滿十之二三,而所受恩賞,在臣反重,私心恧蹙,姑無論已,名實綜核,恐不如此,此奚特明主嚬笑之微而已哉?臣於年來,疾病癃痼,風眩則頭目暈顫,痰厥則心神怔營,桑楡已晩,蒲柳早衰,許多症形,漸成難醫,而至若視官,受病益甚,百方調治,少無動靜,如是以往,將爲癈疾之人。此所以前疏陳情,仰乞長暇,姑就淸涼水土,以爲尋醫問藥,賴天之靈,冀幸復起者也。臣本以一介庸材,厚蒙兩朝恩造,無才無德,滾到卿月,履滿招災,理所必然,旡妄之疾,卽其明驗,今又謬被異渥,冥升不已,居然濫躋於宿德耆獻周旋之列,臣雖欲憑恃寵靈,冒據非據,其何以擔當堪耐,消受此名位之重乎?天地之仁,曲賜生成,父母之慈,有願必遂殿下之於臣,天地也父母也,今臣抱此至悶之情,陳此至苦之懇,言非飾外,實由衷赤,則以我閔覆之天,何待臣言之畢,而亟賜全保之恩乎?玆敢披瀝肝血,仰瀆宸嚴,而目下見職,又無敦寧,論以公格,在所當遞。伏乞聖慈,俯垂鑑諒,哀之憐之,特許收還臣新授職秩,以重公器,以安賤分,則雖死之日,猶生之年也。臣無任云云。答曰,省疏具悉。卿其勿辭行公,判敦寧之任,許遞。
丁卯四月二十九日午時,上御誠正閣,晝講入侍時,知事金履翼持論語第五卷,特進官李鎭復持論語第五卷,參贊官尹魯東持論語第五卷,侍讀官趙良鎭持論語第五卷,檢討官李愚在持論語第五卷,假注書鄭元容持論語第五卷,記注官盧持論語第五卷,記注官安以鼎持論語第五卷,宗臣安昌君燝,武臣行副護軍具綜,以次進伏訖。上開卷,讀前受音一遍訖。良鎭讀自子貢問師與商也,止鳴鼓而攻之,可也,解釋章句以奏。上讀新受音一遍訖,命陳文義。良鎭曰,道之所䙡者中也,若過與不及,俱非中道也。苟失中道,則其優劣不足論,而師之過,是賢知之過也,商之不及,亦非愚不肖之不及也。此二人皆孔門高弟,非比他人,而中道則俱失之,故夫子以過猶不及言之。且程伊川之言曰,其末流之弊爲楊·墨,蓋其末弊之,如何?臣未能臆奏,而過不及俱是一偏之歸,則亦安知無此弊耶?伏念,聖質天縱,聖學高明,豈或有過與不及之患,而其於動靜云爲之間,或有一毫過處,一毫未及處,常加省察,隨處加勉,是臣區區之望矣。上曰,所奏甚好,當留念矣。下番陳之。愚在曰,冉求爲季氏聚斂,冉求亦孔門高弟子也。非若爲此等事,而終不明於公私義利上界分,故其失已在於仕季氏之初矣。且天之生財,自有其數,不在於官在於民。自古聚斂之臣,損下益上,納媚君上,衒能當世,故如唐之裴延齡·皇甫鎛之流,斗會箕斂,以其羨餘,別作名色,德宗喜而信用,竟有財聚民散之歎矣。傳曰,寧用盜臣,不畜聚斂之臣,伏願於此等處,常常監法焉。上曰,所陳甚好,當體念矣。知事陳之。履翼曰,中庸爲德之全體也。無論賢凡,其患易在於過不及處,若自凡人見之,則過有躐等底意,雖若勝於不及,而夫子則以過與不及,均之爲失,此言實爲後世學者之標準,而於帝王用人之際,亦有所柯監者,蓋人之才過中有可取者,不及中亦有可取者,蓋棄其短而取其長,則世無不好底人矣。且於取舍之際,先祛一毫私意,然後見其過,知其有可取者,見其不及,亦知有可取者矣。伏願於此等處,推移體念,是臣之望也。上曰,所陳好矣,當留念矣。特進官陳之。鎭復曰,上下番儒臣及知事,已皆仰陳,臣別無可陳之文義矣。上曰,參贊官陳之。魯東曰,上番及知事所奏過不及之言,誠好矣。聖人之敎人,抑其過引其不及,歸於中道而已,聖人處大中至正之域,董率群下,有會極歸極之理。伏惟殿下,法堯·舜精一之心,有允執厥中之德,聖學高明,聖德日邵,常使王道蕩蕩平平,無徧無倚,則風行草偃,囿一世於大中至正之域矣,豈不休歟?是臣區區之望,伏願留念焉。上曰,所陳好矣。仍敎曰,諸臣已有所陳,別無文義之可問者,而過不及集註,亦言其均之爲失矣。中庸曰無過不及之謂中,發而皆中節謂之和,欲踐斯境,當下何工?良鎭曰,過不及是偏倚也,不偏不倚,然後可無過不及之弊,而此則專在於公私之明別,持心公正,不參私意,則自合於中道矣。不歸一偏,無過不及,則發而得中節矣。上曰,此云鳴鼓而攻之,眞箇鼓以鳴而攻之耶?良鎭曰,古事未能詳知,而近來泮學有鳴鼓之罰,近例之訛傳與否,亦未之知,而旣云鳴鼓,則似是眞箇矣。上曰,以註義看之,則似不是眞箇鳴鼓矣。又敎曰,此云季氏富於周公,季氏之富,比諸周公,尤有過歟?良鎭曰,謂其富猶勝於周公矣。愚在曰,臣意則魯是周公所封之國,若言富於魯侯,則有斥言之意,故以周公言之矣。良鎭曰,下番之言好矣。魯東曰,言其富於周公者,以示其罪之尤著矣。上掩卷。履翼進前曰,臣於今日,有一事仰達者。近來聖學日邵,法講日開,在廷臣僚,莫不歡忭,擧皆有昵覲耿光,仰聆德音之願,而第緣經筵之臣,有有實病者,有有實故者,有未肅拜者,只以臣等數人,排日侍講,在臣等榮幸則大,而實則有事面苟艱之歎,亦不無非此莫可之嫌。特令政院,亟受現告,或稟旨變通,或申飭行公,何如?上曰,依爲之。出擧條仍命退,履翼等以次退出。上敎魯東曰,景秋門守門將,擅離直所云,闕內與他司尤別,則焉敢擅離,而自兵曹亦何不常加飭察乎?且闕內出入時,無論出六人及三品官職,在堂下則例不得爲扶腋,而聞司饔院官員出入之際,有雙扶腋之擧云,此亦紀綱之不成說矣。承旨在院中,何不這這察飭耶?筵退後入啓辭請罪,可也。魯東曰,未能察飭,不勝悚惶,而比後當另加申飭矣。命退,承史以次退出。
上在昌德宮。停常參·經筵。
尹魯東啓曰,明日經筵,取稟。傳曰,停。
朴宗薰啓曰,來初五日,朝參日次,而景慕宮夏享大祭齋戒相値,頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經·雜科進去外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
尹魯東啓曰,藝文提學曺允大,時無職名,令該曹,口傳付軍職,何如?傳曰,允。
兵曹口傳政事,上護軍單曺允大。
任厚常啓曰,行大司憲李直輔在外,執義金孝眞,掌令宋文述,持平李箕淵牌不進,掌令申在明雜科進,持平金洛龍未署經,監察茶時之意,敢啓。傳曰,知道。
以大司諫尹羽烈,執義金孝眞,掌令宋文述,持平李箕淵牌不進罷職傳旨,傳于任厚常曰,只推。
金履永啓曰,卽者吏曹部廳來言,堤川縣監韓象履,兩司當爲署經,而憲府則旣已署經,諫院則未署經云。而大司諫尹羽烈未肅拜,獻納未差,正言申在業未署經,閔箕世在外,只有司諫尹久東一人,無以備員擧行。大司諫卽爲牌招,何如?傳曰,允。
尹魯東啓曰,守令除拜後,言送本院,趁卽署經,自有定式,而堤川縣監韓象履,除拜已過一朔之後,今始言送,極涉稽緩。當該吏曹堂上,不可無警,推考,何如?傳曰,允。
尹魯東啓曰,堤川縣監韓象履,諫院當爲署經,而大司諫尹羽烈再牌不進,獻納未差,正言申在業未署經,閔箕世在外,只有司諫尹久東一人,無以備員署經。未差之代,政官牌招,開政差出,待下批牌招,以爲署經之地,何如?傳曰,違牌人,更爲牌招。
以大司諫尹羽烈再牌不進罷職傳旨,傳于尹魯東曰,只推。
尹魯東啓曰,堤川縣監韓象履,諫院當爲署經,而大司諫尹羽烈三牌不進,依定式遞差傳旨及禁推傳旨,今方捧入,而獻納未差,正言申在業未署經,閔箕世在外,只有司諫尹久東一人,無以備員署經。未差之代,政官牌招,開政差出,待下批牌招,以爲署經之地,何如?傳曰,違牌人只推,更爲牌招。
以大司諫尹羽烈三牌不進禁推傳旨,傳于尹魯東曰,分揀。
尹魯東,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金履永,以吏曹言啓曰,今此宗廟各陵殿宮園墓,端午祭祭官,當爲磨鍊,而老病公故外,實無推移排比之路。依近例,刑官及司饔院官員,年六十以上,通瀜塡差以入,而其中時無職名人員,令該曹,口傳付軍職,何如?傳曰,允。
金履永,以吏曹言啓曰,今此永禧殿端午祭獻官,當以從二品塡差,而除老病公頉,無以推移,依近例,以正二品塡差以入之意,敢啓。傳曰,知道。
尹魯東,以禮曹言啓曰,議政府·六曹端午進上物膳,今初五日,當爲監進,而其日動駕相値矣。在前如此之時,有前一日先入之例,今亦依此擧行乎?敢稟。傳曰,依此擧行。
朴宗薰,以都摠府言啓曰,副摠管申鴻周,以摠戎中軍諸將官,射會監試事,訓鍊院晝仕出去之意,敢啓。傳曰,知道。
朴宗薰,以兵曹言啓曰,同知中樞府事申啓文·閔百彦,五衛將成夏鎭·方禹疇,慶熙宮衛將崔啓祜,俱以身病猝重,時月之內,無望供職,呈狀乞遞。實病旣如此,則不可强令察任,竝改差,何如?傳曰,允。
金履永,以司饔院監膳提調言啓曰,鷹師·貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿宮日下生雉,以活鷄全數代封之意,敢啓。傳曰,知道。
朴宗薰,以備邊司言啓曰,本司武郞廳趙徽鑑,奔走勤仕,已滿十五朔,依例六品遷轉事,捧承傳施行,何如?傳曰,允。
任厚常,以義禁府言啓曰,因德山縣推考敬差官南達孫啓本,刑曹回啓內,殿牌作變罪人趙謹煥,依例移義禁府,發遣都事拿來後稟處事,允下矣。罪人趙謹煥,方囚公州營獄,依例發遣府都事,拿來,何如?傳曰,允。
禁府啓目,粘連公忠道放未放修啓冊子中,本府所管定配罪人仍秩,竝只依啓聞施行爲白乎旀,放秩李元八段,到配雖爲屬耳,道啓旣置放秩,上裁爲白乎旀,稟秩李應植·趙雲程等段,當初所犯,雖極駭痛,道啓旣置稟秩,赦典亦已屢降,合有疏釋之道,竝放送事,分付道臣,何如?判付啓依允爲旀,溫陽南正寬,大興李元八,放送爲良如敎。
又啓目,粘連全羅道放未放修啓冊子中,本府所管定配罪人仍秩乙良,依啓聞施行爲白遣,稟秩金世淳段,當初所坐,或以襲謬,或非躬犯,論以情法,合有參恕是白乎旀,金基彦段,民庫犯用,厥罪不輕,而赦典今始屢降,道啓亦置稟秩是白乎旀,趙文彦段,當初大臣獻議軍餉作錢事,則以爲所犯,坐在那移,外此諸條,亦以無關於贓爲辭,則今此道啓,置之稟秩,似亦由此,而臣府不敢擅便,竝只上裁,何如?判付啓依允爲旀,茂朱金世淳·洪秀晩,長城金基彦,長興趙文彦,竝放送爲良如敎。
又啓目,粘連黃海道放未放修啓冊子中,本府所管罪人未放秩乙良,竝只依啓聞施行,何如?判付啓,依允。
副修撰徐有望疏曰,伏以臣,庸愚鈍劣,百無肖似,早孤失學,僅辨魚魯,薄習功令,晩竊一第,志在祿仕,望絶榮塗,而通籍未幾,節次推遷,歷試內外驟躋淸顯,居常兢懼若臨淵谷。至於經幄論思,地望尤別,豈臣蒙陋所可髣髴,而謬膺聖簡,荐奉華誥,臣誠慙惶憂悸,益不知措躬之所也。顧今聖志益勵,法筵日開,覲光於邇英之列,罄愚於挾冊之際,以少效其區區芹曝之忱者,豈非儒者之至榮,人臣之大願,而以若空疎,以若譾劣,貪榮昧進,日爾一日,醜拙百出,譏笑四至,則臣身狼狽固不足恤,而其如朝廷之貽羞何哉?其如名器之玷辱何哉?臣頃叨是職,適有僚嫌,屢犯違傲,恭竢嚴譴,而聖度包容,特許遞改,銜恩佩私,只切感戴,曾未幾日,除旨又降。堂堂聖朝,材彦林立,輔導啓沃,寧患無人,而一除再除,以臣代臣,有若非此莫可者然。此尤臣難安之一端,天牌儼臨,義分是懼,雖不得不冒沒出肅,一再登筵,而因仍蹲據斷無其望,玆敢悉暴情實,仰祈鞶褫。伏乞聖明,察臣微懇,遞臣見職,以安私分,以重淸選焉。臣於乞免之章,不宜贅及他說,而事有係於安危治亂之機者,不得不略言之,惟聖明少垂察焉。挽近以來,國家不幸,干常亂紀之變,迭出於肺腑之親,龜·祿·麟·任,換面接踵,陰懷異心,謀危國本,凶圖逆節,殊途同歸。或連腸於丙丁群凶,顯戮纔加於生前,而丹書之罪名旋滌,或傳法於裕·達諸賊,眞贓畢露於死後,而收孥之典刑尙屈,輿情之憤惋,無以少伸,公議之怫鬱,久而彌切,刑政之失,庸有大於此者乎?伏願殿下,亟從前後三司之請,使王章伸而亂賊懲焉。嗚呼,今之進言者,孰不以奮發聖志,振刷頹綱,爲第一義諦,而前後聖批,亦未嘗不賜嘉納矣。及夫退而循觀於朝著之間,則綱紀解紐,而百隷無警動之實,廉隅毁頓,而搢紳乏矜式之人,墨吏恣橫,而民生之困悴日甚,言路杜塞,而上下之情志不孚,漿藿酒肉,侈風滋盛,金珠脯鹽,貨賄公行,私逕大開而名器爲徇情之具,風習轉下而皁隷有凌上之漸,天心未豫而旱潦屢愆,民志不靖而淆訛胥動,危徵敗兆,殆不可一二計,而廊廟無訏謨之講,臺閣無獻替之論,循常襲故,玩日愒時,而我殿下,亦且深居九重,簡接臣隣,以淵默爲御下之體,以雍容爲致治之像,簿書奏啓,尋常判下之外,漠然無一政一令之討論講究,晏然若已治已安,無所復爲者然。詩所謂天之方蹶,無然泄泄,天之方難,無然憲憲者,不幸近之矣。臣不敢知厥咎之安在,而推本以至末,因流而驗源,則臣愚死罪,竊以爲聖學之有所未盡而然也,臣請明言其所以然。夫所貴乎學者,非欲其尋摘章句,以資聞見之博也,亦非欲其綴緝華藻,以騁文辭之麗也,爲能博觀古今之得失,審察義理之當否,擧而措諸事爲之間耳。苟惟不學,與學焉而不勤,則理有所不明,氣有所不充,而於臨政處事之際,物累已私,左右牽掣,因循苟且,消沮頹惰而卒無以透徹做得,沛然行去,以全夫正大光明之本體,聖學之爲本於治道者,有如是矣。臣不敢知殿下之勤於聖學,果能如大禹之惜陰,成湯之日新,文王之緝熙乎?誠於中者,必形於外,臣有以知殿下之未能也,然則亦無惑乎治道之日卑也。見今經筵之講,日設於久停之餘,此誠奮發振刷之機也,臣固欽仰之不暇,而一時意思,易得銷歇,此學工夫,要在接續。殿下試念今日之悠悠萬事,孰有大於聖學之將就者乎?試又念數年以來,從事於學問之時,與夫停講闕對之日,孰多而孰少乎?試又念不對方冊,不接臣隣之時,所務者何工,所徇者何事,而能無害於聖學將就之功否乎?燕閑幽獨之間,操舍敬肆之實,非臣之所敢與知,而區區憂愛之誠,尙不勝一曝十寒之慮,輒忘僭越。而言之,夫刑政,國家之大事,不可慢也,學問,帝王之急務,不可緩也,斯皆安危治亂之所係。惟殿下深留聖意,毋忽焉則,宗社幸甚。臣無任云云。省疏具悉。所陳當體念矣。爾其勿辭察職。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹魯東啓曰,明日·再明日,寧陵忌辰祭齋戒正日,初五日景慕宮夏享大祭親祭齋戒相値,視事頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,堤川縣監韓象履,諫院當爲署經,而大司諫尹羽烈牌不進,獻納未差,正言申在業未署經,閔箕世在外,只有司諫尹久東一人,無以備員署經。未差之代,政官牌招,開政差出,待下批仍卽牌招,以爲署經之地,何如?傳曰,違牌人,只推,更爲牌招。
以執義金孝眞,掌令宋文述,司諫尹久東牌不進罷職傳旨,傳于任厚常曰,只推。
以大司諫尹羽烈再牌不進罷職傳旨,傳于任厚常曰,只推。
金履永啓曰,堤川縣監韓象履,諫院當爲署經,而大司諫尹羽烈再牌不進,獻納未差,正言申在業未署經,閔箕世在外,只有司諫尹久東一人,無以備員署經。未差之代,政官牌招,開政差出,待下批仍卽牌招,以爲署經之地,何如?傳曰,許遞,前望單子入之,待下批,牌招察任。
大司諫前望單子入之,宋翼孝落點。
金履永啓曰,堤川縣監韓象履,諫院當爲署經,而大司諫宋翼孝牌不進,獻納·正言二員未差,只有司諫尹久東一人,無以備員署經。未差之代,政官牌招,開政差出,待下批仍卽牌招,以爲署經之地,何如?傳曰,違牌人只推,更爲牌招。
傳于任厚常曰,飭已施矣,徑尋鄕路,卿宰削職人及奪告身臺諫,竝蕩滌敍用。
兵曹口傳政事,副護軍尹羽烈·金明淳·金魯敬,副司果申在業·金敎根·李恒演·李久源。
任厚常啓曰,行大司憲李直輔在外,執義金孝眞,掌令宋文述牌不進,申在明受由,持平金洛龍未署經,李箕淵未肅拜,監察茶時之意,敢啓。傳曰,知道。
尹魯東,以禮曹言啓曰,卽接宣陵參奉所報,則本陵端午節享,兩官當爲備員,而直長金鼎元,呈辭下鄕,無以及時上來云。今姑改差,其代,令該曹,以在京無故人,口傳差出,以爲進參之地,何如?傳曰,允。
任厚常,以刑曹言啓曰,今此合慶慶科庭試親臨放榜時,天童軍,例自本曹各司貢人等處,分排待令,而在前庭試放榜時,文科則金數定給,武科則只給甲乙科事,曾已稟啓定式矣。今番庭試時,亦依此擧行之意,敢啓。傳曰,知道。
禁府啓目,二所巡將羅儉原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,粘連向前李邦城亦,松禁法意,本自至嚴,雖曰拔根,焉敢擅用,而謂以公廨所用,任自裁斫,萬萬可駭。以此照律,何如?判付啓,分揀放送爲良如敎。又啓〈目〉,司饔院奉事李勉冲·李普漢等,原情云云。傳旨內辭緣,泛稱遲晩,竝只刑推得情,何如?判付啓,闕內扶腋,其罪不輕,從重直爲照法勘處爲良如敎。
掌令申在明疏曰,伏以臣,聾聵鈍劣,百不猶人,何嘗彷彿於淸朝耳目之寄,而猥蒙謬恩,屢玷臺·垣,了無絲毫之補,徒積尸素之罪,居恒愧懼,若隕淵谷,揆以廉隅,固當株守微諒,鐵限自劃,而第其犬馬之性,自附於筋力奔走,塵剝之報,惟在於不擇夷險。迺者見職之恩除也,適當監試之有命,往役義重,不敢言私,强離病親,章皇出膺,今已竣事矣。復何敢矯飾巽避之辭,以犯占便之嫌,而抑有萬萬切急之情,不得不疾聲哀籲於天地父母之前。伏乞聖慈,俯垂矜察焉。臣生甫六月,先父見背,終鮮兄弟,煢煢孑孑,只有偏母,相依爲命,而夙嬰禍釁,常抱貞疾,篤老元氣,凘脫日甚,起居食息,獨自調護,斯須離側,非心所忍。自經昨夏毒痁以來,非時泄痢,便作主證,補瀉俱難,醫藥罔切。臣之所當試役,雖異於鎖院,晨出暮入,久曠於侍湯,竟致將攝之失宜,猝添表氣之增肆,目今所見,十分危篤,尙於譫囈之中,眷眷係着於臣身之在傍與否,臣每聞此言,五內如熬,雖於試事未畢之前,猶欲瀝血籲天,而只是怵畏義分,忍情自抑矣。今則跬步相捨,殆無片隙,周行供劇,尤非可擬,而矧今大論方張,聲討日急,閟宮親祼,法駕將戒,臺憲重任,侍臣邇班,決不可一時瘝曠也明矣。臣母今年七十有五,餘日無多,設令素無疾患,亦非人子離曠之時,而今其病狀,如右所陳,古人所謂事親日短,事君日長者,政爲臣準備語也,若使臣貪榮冒寵,離親供職,未效扶護之誠,以致莫及之悔,則非但臣罪通于神明,其仰累淸朝孝理之化,當復如何?伏況殿下,聖而爲人倫之至,尊而有天覆之仁,無一夫之失所,與萬品而各遂,則臣亦聖化中一物也,豈敢趑趄囁嚅,不一陳暴,而積犯逋慢之罪也哉?申望聖慈,曲垂哀憫,特許鐫免,仍命選部,勿復照擬,俾得長暇及時便護,則不但爲目前之大幸,卒養餘年,莫非聖主之賜也,臣生隕死結,指心爲期,涕隨言零,不知所裁。臣方以母病乞免,無暇他事,而第臣於向來初叨是職也,欲效愚忠,略構短章,以冀澄省,旋卽遞免,未及上徹,今得可言之會,則未忍終默,敢此附陳,惟殿下察之。臣聞人臣之事君,如子之事父,其愛慕之心,願忠之誠,未始不切也。雖人君所以使下者,亦何嘗不一視同仁,無間賢愚,各盡策勵之方,共期淸泰之治,然下之事上,每患誠意之未達,上之使下,亦慮情志之不孚,上下相疑,心跡相盭,言不能盡其誠,事不得從其心,幸免闕漏,苟避罪戾,彌縫掩覆以度歲年,三代以後,治未躋於隆平,民不被其至澤者,職此之由也。今聖明在上,治化方盛,群工效能,百度俱貞,上下之間,情意交孚,政令施措,動合天則,雍熙之治,庶幾復覩,而臣之愚見,尙不無先務之當急者,玆敢條列于下,仰備睿裁。所謂先務,蓋亦多矣,而最切且急者,其目有三,一曰聖學之益懋也,二曰紀綱之益修也,三曰言路之益開也。臣聞道貴得要,學務有終,何謂得要,克己是也,何謂有終,立心是也。不能克己,難得其要,心之不立,終於何有,是以克己之實,立心之要。在於致治,以察其理,力行而加之工,帝王之學,容有不同於匹庶者,而至其進修之方,未曾或異。今殿下,日御法筵,歷覽經傳,其於古昔聖賢所以克己立心修齊治平之道,講之固熟而知之固明矣。臣不必徒事架疊,强聒崇聽,只在殿下懋日就月將之功,戒一曝十寒之歎,勉勉不怠,更圖厥終而已,書曰,念終始典于學,此則聖學之當懋者然也。臣聞紀綱者,有國之本,猶木之有根,水之有源,有不可須臾相無者也,根揭而木顚,源渴而流斷,必然之理也,從古及今,紀綱不修,而能爲國家者,未之有也。臣猶及見先大王盛際,恩仁溥博,威刑幾措,而大小臣工,猶且奔走率職,莫或遑處,夫何近日以來,紀綱二字,徒爲虛設,慢蹇成習,恬憙爲務,譬如高陵之日頹,不覺漸夷,有若痼疾之難醫,自底凘綴。雖以目下事言之,微末蔭官,扶腋於闕庭,幺麽門將,離次於禁扄,而察飭無人,糾督不加,噫,小事如此,大事可知矣,已露者如彼,未露者可想矣。殿下試思之,先王之世,紀綱何嘗至此?苟不能及今振厲,大有所更張,則日後之慮,恐無所不到矣。書曰,監于先王成憲,其永無愆,此則紀綱之當修者然也。臣聞言路開則世治,言路閉則世亂,治亂安危,係于言路,好察邇言,大舜所以爲聖也,從諫弗咈,成湯所以勃興也。臣竊伏惟念我殿下,沖齡嗣服,獨運區宇,雖聖質天縱,德量海涵,而窮格之知未周,血氣之私易乘,此其勢固難於舍己虛心,包納讜直,而臨御七八年間,諸臣之以疏以言,指陳衮闕者,竝賜嘉納之批,陳勉聖德者,擧蒙體念之敎,未嘗見一言忤旨,一人獲罪,臣每獨心語,以爲吾君聖德,何莫不然,而容諫一節,尤爲千古之所罕云爾。第於日復一日,默究乎動靜云爲之間,政令注措之際,則蓋無一事之或近於眞箇採用,而向所以嘉納體念者,徒爲瞻聆之美而已,臣始焉訝惑,中焉憂歎,末乃自諉以吾見之妄耳。及伏覩春間過擧之時,堂箚匡救,批旨隆奬,墨猶未乾,侵夜躬駕,則臣於是乎憮然失圖,自悔前言。夫愎諫自賢,固是中主之所不爲,而若復說而不繹,從而不改,則反不如愎諫之爲愈也何者,心以爲是而不知其非,違衆任情而不顧譏議,此愎諫之實而猶無不誠不實之病焉。一或翻悟,尙有望於日月之更光,至於說而不繹,從而不改,則其爲心術之病,更無救藥,害於其政,不啻愎諫而止,以殿下明聖,何不念及於此?遂事勿說,而習與性成,觸類以應,則臣亦未敢深信於此後之無此事也,豈不重可惜哉?臣每觀近日章奏,多以殿下過於仁善,或欠乾剛爲言者,而臣則以爲不然也。殿下睿質莊穆,法言簡重,是非好惡,罕有明示,慶賞威刑,務持大體,內實洞澈,外若伈泄,惟其如是也,故忠款自效者,尙懷嚴畏,含意而莫達,疎遠妄度者,率多解體,未免於自阻,若此不已,則雖旌直賞諫之音,日騰於簪筆之記,終恐無一人爲殿下盡言其所欲言者矣。欲望聖明,深悔旣往之失,益篤誠信之工,毋使四方窺其淺深,後世議其得失焉。書曰木從繩則正,后從諫則聖,此則言路之當開者然也。凡此三者,雖似陳談,實皆當今之急務也,如果留神,則非臣之幸,乃宗社生靈之幸也。臣識淺辭拙,固無足採,而區區願忠之心,自謂不後於人躬逢休明之世,得事堯·舜之君,而不以此時殫誠竭節,以補下風之萬一,則將未免虛負天衷,永孤隆恩,不揆僭猥妄言至此。伏乞聖明,竝加財恕焉。臣無任云云。省疏具悉。所陳切實,當留念。爾其勿辭救護。
持平李箕淵疏曰,伏以臣,卽一庸姿賤品耳,僥倖一第,始出祿仕之計,郞署奔走,徒荷覆燾之私,屢速罪戾,輒蒙薄勘,自顧涯分,徒切感激,迺者持憲新除,有隕自天,臣聞命霣越,措躬無所。噫,淸朝耳目,責任不輕,初非如臣私榮之地,而天牌之下,屢犯違傲,有若迷不知感者然,泯默度日,一任瘝曠,亦非義分之所敢出,玆敢冒控情實,仰瀆崇嚴。伏乞亟許遞改,以重名器焉。顧臣學術蒙昧,見聞固陋,區區所願忠者,誠恐無以仰裨聖治之萬一,則今於丐免之章,不敢別出意見,張皇掇拾,以自歸於應卒不誠之科,而願吾君之爲堯爲舜,亦臣子秉彝之情也。夫堯·舜之爲堯·舜,不過以實心行實政而已。竊覵我殿下春秋鼎盛,孜孜求治,講筵頻開,聖學日躋,絲綸之發,動合典謨,此則有得於殿下之心者也。不煩徭役,年獲屢豐之瑞,少有水火,輒勤軫恤之敎,此則著見於殿下之政者也,有是心有是政,而民不能被其澤,此臣之所大惑也,苟求切要易見之效,莫如聖賢已定之論。臣伏聞向於儒臣召接之筵,以聖學輯要進講者數矣。竊念先正臣李珥,編輯是書,進之宣廟曰,臣之精力,於斯盡矣,宣廟下敎曰,其書切要,甚有補於治道,其際遇之隆,都兪之盛,令人興感於百載之下矣。臣不敢知殿下之講是書也,察先正至誠忠愛之悃,遵宣廟虛己容受之德,體之於心,驗之於事,果有時敏之功日新之效乎?謹以是書中尤切於時用者,爲殿下誦之間附愚見,以效芹曝之誠,伏願殿下垂察焉。其論立志曰,人主都君師之位,負敎養之責,爲四方之表準,其任之重,爲如何哉?一念之差,至於害政,一言之失,至於僨事,志乎道遵乎道由是而使一世,爲唐爲虞,由我也,志於慾趨於慾,由是而使一世,爲叔爲季,亦由我也,志之所向,人主尤不可不愼也。噫,以殿下聰明睿智,苟志於堯,志於舜,則於變之休,可封之化,亦可做於今日矣。宋神宗曰,堯·舜之事,朕何敢當,由其立志不高,而所以止於爲神宗也,惟殿下念哉。其論正心曰心之本體,湛然虛明,如鑑之空如衡之平,惟其氣拘而慾蔽,故體不能立,或失其正,其病在於昏與亂而已。君子以是爲憂,故窮理以明善,篤志以帥氣,涵養以存誠,省察以去僞,以治其昏亂。噫,三百之詩,蔽一言曰思無邪,三千之禮,蔽一言曰毋不敬,此實正心之要道也。蕫子曰,爲人君者,正心以正朝廷,正朝廷以正百官,推而至於四方遠近,莫敢不一於正,惟殿下念哉。其論輔德曰,輔成德業,莫切於親近正士,是故明王,愼簡正人,置諸左右,涵養薰陶,克己從善,而德日以崇,業日以廣矣。噫,自天子以至於庶人,莫不須友以成其德,程子曰,人主一日之間,接賢士大夫之時多,親宦官宮妾之時少,則自然氣質變化,德器成就,惟殿下念哉,其論用賢節目詳備,尤致意焉曰,爲政在人,不用賢而能致治者,未之有也,君臣相得,乃可有爲,人君之職,惟以知賢善任爲先務,又曰,知人之難,堯·舜以爲病,孔子亦有聽言觀行之戒,然君子小人,如陰陽晝夜,每每相反,愛君者爲君子,愛爵祿者爲小人,又曰人君雖知君子之可好,小人之可惡,而用舍之際,不能行其好惡之實,則無益於治亂之數,又曰知之極其明,用之適其才,信之盡其誠,然後可謂眞好賢矣。噫,人君不能獨治,必待賢臣而弘功業,若濟巨川者,必須舟楫,若作和羹者,必須鹽梅,要在乎求之誠任之專而已,求之如何?致敬盡禮,必如成湯之於伊尹任之如何?言聽計用,必如昭烈之於孔明,毋或以虛禮拘之,毋或以小人間之,則自當致野無遺賢之休矣。孔子曰十室之邑,必有忠信,古人曰,才不借於異代,苟欲求之,何患無賢,只在殿下之誠不誠如何耳?惟殿下念哉。其論立紀綱曰,紀綱者,國家之元氣也,紀綱不立,則萬事頹墮,元氣未固,則百骸解弛,必也君志先定,典學誠身,發號擧事,莫不粹然一出於正,使群下咸得仰覩觀感興起,然後尊賢使能,黜憸去邪,考績核實,信賞必罰施爲注措,無不順天理合人心,大服一世,則紀綱振肅,令行禁止,天下之事,將無往而不如意矣。噫,今日之勢,安乎危乎,四維不振,百弊俱興,朝體不尊,民志靡定,閭閻表飾,等威無別,京外遊食,訛言交煽,苟求其源,則都由於紀綱之不立也。詩曰之綱之紀,燕及朋友,百辟卿士,媚于天子,不懈于位,民之攸墍。惟殿下念哉。其論安民曰,君依於國,國依於民,王者之政,不過以父母斯民爲心,父母之子,中心愛之,遂其所樂,去其所惡,無所不用其極,人君誠以父母斯民爲心,則一民之失所,皆我赤子之入井也,將狂奔盡氣而救之。噫,生民之困悴,未有甚於此時,終歲勤動,不免飢寒,凡此元元,卽是我祖宗四百年休養生息之餘也。爲分憂之任者,仰體如傷若保之聖念,悉心存恤,竭力蘇捄,尙患其不獲其所。反從而椎剝之侵漁之,徒事已肥,若視秦瘠者,難保其必無,而巨鎭勢吏之以貪抵罪者,絶無聞焉,哀我民情,何以自達。願殿下,深推父母斯民之念,若救赤子入井之急,愼於簡擇,嚴於黜陟,俾實惠得以下究焉。書曰,民惟邦本,本固邦寧,惟殿下念焉。嗚呼,是書之所裒輯也,敷陳也,莫非帝王之至道,治平之要務,而其終曰,道非高遠,只在日用之間焉,日用之間,動靜之際,精察事理,允得其中,斯乃不離之法也。以此成德,謂之修己,以此設敎,謂之治人,盡修己治人之術者,謂之傳道。伏願殿下,勿以爲高遠難行,毋或曰古今異宜,勇往力行,不能不措,必使斯道大行,而大明,俾宗社有磐泰之安,生靈致熙皞之樂,則豈不盛哉,豈不休哉?惟殿下懋哉懋哉。凡右所陳,旣擧其修德出治之大要,而其所以輔治之具,刑政是已,刑政失其當,而國之能治者,臣未之聞也。就以近日事言之,君讎國賊尙稽瀦孥之律,巨慝大憝,只施流竄之典,視若尋常,全置忘域,臺閣傳啓,便作故紙,不允二字,遂成例批上下相持,玩愒姑息,王章無可伸之日,世道無底定之期,由是而乾綱不張,獄體不嚴,以至掛書之凶,端緖昭著,而一直抵賴,竟致徑斃,遂不得到底盤覈,如此而其可曰國有刑政乎?伏願聖明,淵然深思,廓揮乾斷,亟允臺請,夬施當律,俾亂賊懲而刑政得焉。臣無任云云。省疏具悉。所陳切實,當留意。爾其勿辭察職。
上在昌德宮。停常參·經筵。
任厚常啓曰,行大司憲李直輔在外,執義金孝眞呈辭,掌令宋文述,持平李箕淵未肅拜,掌令申在明受由,持平金洛龍差祭,監察茶時之意,敢啓。傳曰,知道。
朴宗薰,以兵曹言啓曰,今此景慕宮夏享大祭親行時,本曹堂上守宮及侍衛導駕,當爲備員,而參判李冕膺在外未肅拜,參知未差,不得備員。在外未肅拜參判,令政院稟旨變通,與參知未差之代,仍令該曹,以在京無故人,口傳差出,以爲備員之地,何如?傳曰,只差出未差之代。
吏曹口傳政事,以尹理相爲兵曹參知,趙尙鎭爲分內醫提調,朴宗恕爲宣陵直長。
以黃海監司李好敏狀啓,長淵縣人物渰死事,傳于李文會曰,人物渰死,至於八名之多,聞甚矜惻。元恤典外,別加顧恤,如有生前身·還布蕩減事,廟堂措辭分付。
朴宗薰,以備邊司言啓曰,卽見咸鏡監司李晩秀狀啓,則枚擧鍾城府使韓永逵,鏡城判官韓義運,甲山府使趙應鉉牒呈,以爲,鍾城還穀,殆近九萬三千石,一戶所受,爲數三十包,元還穀數,雖難遽減,乙卯春慶源·富寧·鏡城·明川等四邑折米,請得移來之數,今爲一萬一千七百二十七石零,還送各該邑,鏡城還多,無異鍾城,鏡城貸來穀,移送穩城·鏡城還太,較多於米,粟限二萬石待秋成,以相當精實穀從折米換作,甲山還穀爲十二萬七千一百石零,一戶所受,幾爲五六十石或三四十石,隣族侵徵,十居其半,其中南兵營所管行營,軍餉折米三千石,移劃北靑四軍倉,似合事宜,竝請令廟堂,稟旨分付矣。較歲豐歉,移民移粟,自是常法,前旣因弊移來,則今復因弊還送,亦合隨時之政,慶源·富寧·明川等三邑,鍾城移來穀,依數還送,各該邑,鏡城移來穀之移送穩城事,亦爲依施,鏡城太還多過六萬石,以致民力漸竭,限三分一許令以精實穀,待秋換作,甲山以絶塞山邑,穀儲至於十二萬餘石之多,隣族侵徵,勢所難免,帥臣之論,亦無異同,依狀請折米三千石,移劃於北靑軍倉。大抵北關諸邑及三甲穀多之弊,實爲北民難支之端,今此數條移換,俱不足以快袪痼瘼,更與諸邑守宰,爛熳商確,如有無害於公,有利於民,可以從便區處之道,論理登聞,以爲變通之地事,一體分付,何如?傳曰,允。
任厚常,以義禁府言啓曰,時囚罪人李勉冲·李普漢等,原情公事判付內,闕內扶腋,其罪不輕,從重直爲照法勘處事,命下矣。取考律文,則大明律不應爲條云,凡不應得爲而爲之,事理重者,杖八十,大典通編推斷條云,犯私罪,杖八十,奪告身三等,犯枉法受贓外,笞杖竝收贖矣。李勉冲·李普漢等,各杖八十收贖,奪告身三等,何如?傳曰,允。盡奪。
任厚常,以義禁府言啓曰,時囚罪人李勉冲·李普漢,各杖八十收贖,奪告身三等,照律草記批旨內,允,盡奪事,命下矣。李勉冲·李普漢,竝告身盡行追奪之意,敢啓。傳曰,知道。
安昌君燝疏曰,伏以臣,素患風疾,又添暑癨,手脚牽引,運動須人,全癈飮啖,委頓床褥,涔涔不省之際,毓祥宮端午獻官差帖,遽降於臣身。臣姑俟病勢之少愈,謹擬駿奔而將事,顧今受香隔日,病症漸劇,時日之間,萬無起動之望。莫重享禮,實難自力强赴,病伏悚惶,罔知攸措,玆敢不得已冒死仰籲於天地父母之前。伏乞聖明,俯賜鑑諒,亟遞臣獻官之任,以重祀事,仍治臣瀆擾之罪,以肅朝綱焉。臣不勝云云。答曰,省疏具悉。疏辭許,令該曹付標。
上在昌德宮。停常參·經筵。
任厚常啓曰,行大司憲李直輔在外,執義金孝眞呈辭,掌令宋文述,持平李箕淵未肅拜,掌令申在明受由,持平金洛龍差祭,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹魯東曰,禮房承旨馳詣宗廟·永禧殿·景慕宮,奉審摘奸,受香諸處,一體奉審以來。
傳于金履永曰,發遣吏郞,諸執事淸齋與否,摘奸以來。
傳于朴宗薰曰,明日出宮內門路,以協陽門爲之。
尹魯東啓曰,明日大駕詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
以廣州留守李義弼狀啓,京畿都事韓用儀不有定式,犯科作弊之罪,令攸司拿問嚴勘事,傳于宋知濂曰,聞甚駭然。且此站異於他邑,雖曰他邑,不敢如此,況昔年定式之昭在者乎?令該府,各別嚴勘。
金履永,以吏曹言啓曰,因京畿監司金履慶狀啓,加平郡守洪羲眞因事上京,謂有身病,無意還任,過朔曠官,實多可悶,令該曹催促下送事,啓下矣。以卽爲還官之意催促,則以爲風痰之疾,閱月沈苦,轉側須人,目下病狀,時月之內,萬無還任之望云。雖未知其身病之如何,而狀請催促之下,不卽下去,揆以事體,誠極駭然。罷黜,何如?傳曰,改差。
朴宗薰,以司僕寺提調意啓曰,濟州前判官金漢弼遞任,進上馬三匹,今纔上來,禾毛色別單書入,依例內廐立養之意,敢啓。傳曰,知道。
宋知濂,以義禁府言啓曰,明日擧動時,各差備都事,當爲備員,出仕都事尹行成,令該曹,口傳相換,以爲分排之地,何如?傳曰,允。
吏曹口傳政事,禁府都事尹行成,西部都事李文遠相換。
宋知濂,以義禁府言啓曰,京畿監司金履度狀啓內,積城前縣監韓允鎭·安㢞罪狀,令攸司稟處事,啓下矣。韓允鎭,下去京畿積城地,安㢞,以全羅道沃溝縣監,時在任所云,依例發遣府羅將,竝拿來,何如?傳曰,待待命拿囚。
上在景慕宮。停常參·經筵。
大駕詣景慕宮入齋室後,王大妃殿·惠慶宮·嘉順宮,遣承旨,朝夕問安。答曰,知道。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹魯東啓曰,明日常參·經筵,取稟。傳曰,停。
朴宗薰啓曰,司僕寺內乘來言,捲簾,取稟。傳曰,捲三面。
朴宗薰啓曰,備邊司郞廳來言,今日賓廳日次,而動駕相値,不得來會云矣。敢啓。傳曰,知道。
金履永啓曰,臣履永,以惠慶宮進服瓊玉膏監煎,北漢山城進去,下直之意,敢啓。傳曰,知道。
尹魯東啓曰,臣魯東,以王大妃殿·惠慶宮·嘉順宮,問安進去,下直之意,敢啓。傳曰,知道。
尹魯東啓曰,禮貌官來言,百官稟旨就次。傳曰,知道。
宋知濂啓曰,王大妃殿·惠慶宮·嘉順宮夕問安,何承旨進去乎?敢稟。傳曰,左副承旨進去。
宋知濂啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
李文會啓曰,失火單子,何等嚴急,而今日舊保民司失火延燒民家之報,殆過半日,單子尙不來呈,事之稽忽,莫此爲甚。當該漢城府堂上及捕將,推考警責,該府郞廳及該廳從事官,所當重勘,而本院請推之外,無他可施之罰,何以爲之?敢稟。傳曰,允。令該府,拿問嚴勘,可也。
朴宗薰,以訓鍊都監言啓曰,今日擧動時,因兵曹節目,南營·廣智營·西營·東營·集春營入直軍,各留五名,盡數領赴於摠戎廳陣矣。今夜宮墻外巡邏,無以分排參陣,馬兵二十名及步軍一百名除出,推移行巡之意,敢啓。傳曰,知道。
任厚常,以義禁府言啓曰,廣州留守李義弼狀啓內,京畿都事韓用儀,駭妄蔑法之罪狀,令攸司拿問嚴勘事判付內,聞甚駭然,且此站異於他邑,雖曰他邑不敢如此,況昔年定式之昭在者乎,今該府各別嚴勘事。命下矣。韓用儀,今方待命,卽爲拿囚之意,敢啓。傳曰,知道。
丁卯五月初五日卯時,上詣景慕宮。擧動入侍時,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鐘永,假注書鄭元容,記事官李若洙·鄭觀綏,檢校直閣洪奭周,待敎朴綺壽,詣閤侍立訖。鼓三嚴,左通禮,跪啓外辦。上具遠遊冠·絳紗袍,乘輿出宣化門。藥房提調韓晩裕進前曰,早朝勞動,聖體,若何?上曰,一樣矣。出協陽門,降輿乘輦,出肅章門·進善門·敦化門,左通禮,跪啓請駕少駐,復進發,至宗廟前路,降輦步過至宮大門外,降輦乘輿,入齋室後,上曰,入齋室後,問安勿爲之。出榻敎又敎曰,省牲·省器後,肄儀,當親臨矣。少頃,通禮跪啓外辦,上出次,通禮前導,詣廟庭板位,行再拜禮訖,由東階,陞詣廟內奉審,詣省器位,視滌濯。執事者,擧羃告潔,仍詣省牲位,掌牲令,帥其屬,牽牲東行過少進北向跪。擧手曰腯,大祝徐能輔,巡牲一帀,擧手曰充,各還復位。省牲訖。宗薰曰,肄儀當繼此卽行,而以單拜行禮乎?上曰,唯。又敎曰,承史·閣臣,分排往行禮之所,可也。肄儀如禮訖。上還入齋殿,敎曰,展拜後問安勿爲之。出榻敎又敎曰,省牲·省器後,問安勿爲之。出榻敎又敎曰,望廟樓行禮時,百官行禮置之。出榻敎少頃,通禮跪啓外辦,上出次詣望廟樓禮位行再拜禮訖,仍詣廟內奉審,仍出廟門,還入齋殿,敎曰,望廟樓行禮後,問安勿爲之。出榻敎承史退出,詣閤侍立。
上在昌德宮。停常參·經筵。
大駕詣景慕宮,夏享大祭親行後,內閣·政院·玉堂·藥房·朝廷二品以上·六曹堂上口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房經宿口傳問安。答曰,知道。
大殿,朝廷二品以上·六曹堂上·經宿問安。答曰,知道。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
尹魯東啓曰,明日再明日,長陵忌辰祭齋戒正日初九日初十日,獻陵忌辰祭齋戒正日十一日,孝昌墓忌辰祭正日相値,視事頉稟之意,敢啓。傳曰,知道。
朴宗薰啓曰,司僕寺內乘來言,捲簾,取稟。傳曰,捲三面。
朴宗薰啓曰,事變假注書朴鳴和,身病猝重,勢難察任,今姑改差,何如?傳曰,允。
傳于朴宗薰曰,明日朝廷問安勿爲之。
以司諫尹久東,掌令宋文述·申在明牌不進罷職傳旨,傳于任厚常曰,只推。
以漢城主簿朴宗輿,捕盜從事官李喆懋拿處傳旨,傳于任厚常曰,分揀。
以公忠監司趙德潤狀啓,忠州牧民家失火事,傳于李文會曰,聞甚矜惻,元恤典外,別加顧恤事,廟堂措辭分付。
尹魯東,以奎章閣守宮檢校直閣意啓曰,夜間,閣內諸處無事之意,敢啓。傳曰,知道。
朴宗薰,以備邊可言啓曰,卽見京畿監司金履度狀啓,則以爲,本道還穀,自來不敷,農務方殷,排巡不足,留陣各穀中,限七千石特許加分事,請令廟堂稟處矣。畿甸民情,在所加恤,且當農劇艱食之節,尤宜軫念,依所請許分事,分付,何如?傳曰,允。
朴宗薰,以備邊司言啓曰,卽見京畿監司金履度狀啓,則以爲,南陽等八邑,麰還過多,民邑俱病,會付麰中,南陽五百石,喬桐一千石,竹山五百石,通津二千石,楊根七百石,龍仁一千石,竝作租,安山六百二十五石作太,朔寧四百石作粟,待秋收捧事,請令廟堂稟處矣。畿內麰農,與三南有異,多儲則爲弊於民,換作之請,無歲無之,而朝家亦未嘗靳許者,蓋諒其土宜與民願也。南陽等六邑,以麰換及安山麰作太,朔寧麰作粟,竝依狀請施行事,分付,何如?傳曰,允。
朴宗薰,以備邊司言啓曰,卽見全羅監司李肇原狀啓,則以爲,昨年穡事,旣未均登,春夏民食,專靠分糶,而以其當分之穀,實難繼巡分給,留庫各穀中,四萬五千石,特許加分事,請令廟堂稟旨分付矣。加糶之啓,有難輒許,本道四萬餘石,視各年已例,無甚過多,特許所請,以爲均排之地事,分付,何如?傳曰,允。
朴宗薰,以備邊司言啓曰,卽見全羅監司李肇源狀啓,則以爲,光州·靈光,麰摠夥然,爲弊多端,光州常賑皮麰一萬五千石,靈光常賑皮麰八千石,特許作粗,待秋收捧,錦山太多租少,實有病民之患,私備太一千石,亦許以租換作事,請令廟堂稟旨分付矣。麰還換作,未滿十年,添耗之數輒復依舊,今此光州·靈光兩邑換作之,至於二萬三千石,雖似過多,在公則麰與租本無優劣,在民則所減幾爲四五分之一,亦可爲紓力之道,不必靳許,與錦山太一千石,竝依狀請待秋作租事,分付,何如?傳曰,允。
朴宗薰,以備邊司言啓曰,卽見黃海監司李好敏狀啓,則以爲,當此春夏之交,種糧專靠還穀,而應分之穀,已盡於排巡,道內會付各穀留庫中,折米限五千石加分事,亟令廟堂稟旨分付矣。麥事姑未登熟,秧役正在方殷,民間形勢之切急,諸道同然,年例加分,不宜靳許,依狀請施行事,分付,何如?傳曰,允。
李文會,以戶曹言啓曰,本曹木物,積峙於舊保民司矣,今日巳時量,偶然失火,庫舍三十九間,假家十五間及所儲各樣木物,頃刻之間,盡爲燒燼,仍爲延及於傍近民家,誠萬萬驚駭。臣常時不能檢飭,致此意外之患,不勝惶恐之意,敢啓。傳曰,知道。
朴宗薰,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
朴宗薰,以兵曹言啓曰,宣傳官徐翼淳,方帶別軍職,職務相妨,兼司僕將尹身病沈重,時月之內,無望供職,俱爲呈狀乞遞。竝改差,何如?傳曰,允。
任厚常,以義禁府言啓曰,德山縣殿牌作變罪人趙謹煥,今已拿來囚,依法典設鞫嚴問之意,敢啓。傳曰,知道。
任厚常啓曰,德山縣殿牌作變罪人趙謹煥,設鞫嚴問事,禁府草記,啓下矣。處所,以何處爲之乎?敢稟。傳曰,令本府爲之。
禁府別問事郞廳四員徐能輔·金魯應·尹行直·朴大主。
任厚常啓曰,臣厚常,今日推鞫進去,下直之意,敢啓。傳曰,知道。
推鞫時,罪人謹煥原情後捧遲晩,仍捧結案。禁府罪人謹煥,年二十七,結案白等,矣身根脚段,父致瑞生存,父矣父重弼故,母金召史生存,母矣父金位載故白良乎,父母以,胎生於公忠道德山縣縣內面新里,隨父母長養,仍爲入籍居生是白乎旀,行凶節次段,矣身亦知殿牌之所重,則豈敢爲犯手之計,而昨年汰任之後,狼毒次骨,半年經營,專是謀害官長,百端料度,惟在貽禍僚吏是白在如中,凶腸忽激於酒後,悖手潛逞於暗裏,敢於莫重莫嚴之地,自犯至憯至悖之擧,始則掩埋於川邊,終又委置於井側,石稜所觸,後面磨括,矣身罪狀,萬戮猶輕。前後情節,的實遲晩的只罪,不待時凌遲處死事。
持平李箕淵啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情節,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致·嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然此輩之沈溺邪術,猶屬餘事。目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲,渠輩,莫不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯湖之計,以至窩窟之未露,徒黨之散在者,尙未究覈,而特推寬大之恩,遽降酌處之命。刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣,十數年來,賊勢益肆,人心靡定,顧瞻他日之徒,四字刀割之輩踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠,雖爲薄物細故,而亦可見隱若有恃,縱恣無忌之一端。今幸乾斷赫然,四字刀割,此等黨與,不可仍置。請周爀亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井,則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,快施典刑。申獻朝,本以戾氣所鍾,甘與凶徒爲歸,率其群從,竝作鷹犬,趨勢窺利,蠅營狗苟,傷人害物,虺毒蜮射。噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者。至今倖逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視,輿論莫遏,始思彌縫,稍演前說,冀贖宿愆,而及其問啓出則情態絶狡,尤難容貸。渠亦以裕賊聲氣相近之人,出入於渠,所謂一委官之門,爲一世之指目久矣。凡於委官所周遮漫漶之人,必有眞的聞知者,而乃敢顧戀宿處,微提其端,而不露姓名,拈出三或字,以爲姑遮十目之計,其心所在,路人所知。如此負犯至重之類,不可削黜薄勘而止,請削黜罪人申獻朝,爲先施以屛裔之典。噫嘻痛矣,宋國仁窮凶絶悖之情節,可勝誅哉?渠以幺麽賊弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩〈覆〉,有謂無,狼性愈鷙,乃敢忍終如初,積月栲訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿情無少洩之時矣。不可以其身之物故,而少緩當律之夬施。請物故罪人國仁支屬應坐之類,亟施島配之典。答曰,不允。
景慕宮夏享大祭親行敎是時,亞獻官左議政李時秀,終獻官光恩副尉金箕性,進幣瓚爵官吏曹判書李始源,奠幣瓚爵官行副護軍金明淳,薦俎官行戶曹判書徐榮輔,禮儀使行禮曹判書南公轍,典祀官奉常正金孝秀,宮司令朴民淳,堂上執禮行副護軍洪奭周,堂下執禮副司果尹行直,執尊司諫尹久東,大祝副應敎徐能輔,祝史副修撰徐有望,齋郞校理權烒,捧俎官戶曹正郞金思羲,盥洗位兵曹正郞洪祐燮,禮曹正郞辛碩林,爵洗位兵曹佐郞李敦賢,典籍李鉐,亞·終獻盥洗位典籍金啓淵,掌牲令典牲判官朴宗雨,協律郞掌樂正韓翼鎭,贊者引儀趙明益·成海默,謁者兼引儀李百膺·李儀朝,贊引兼引儀朴惟儉,假引儀沈憲永,祭監監察孫錫祉·許。
丁卯五月初六日子時,上詣景慕宮。夏享大祭親行入侍時,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鐘永,假注書鄭元容,記注官安以鼎,記事官鄭觀綏,檢校直閣洪奭周,待敎朴綺壽,以次侍立。時至,左通禮,跪啓請外辦。上具冕服以出,禮儀使,前導詣板位,行再拜禮。仍詣盥洗位,盥洗訖,詣尊所,瓚爵官酌鬱鬯訖。上仍詣神位前,北向跪,三上香,執瓚灌地訖,降復位。薦俎官奠牲,祝史進毛血盤訖。禮儀使,前導詣神位前,執爵獻爵,少退跪,大祝讀祝文訖,上降復位。亞獻官左議政李時秀,〈終獻官〉光恩副尉金箕性,以次行亞·終獻如禮訖。上行再拜禮,仍詣望燎位,燎祝幣訖。執禮曰,禮畢。上還齋室,少頃,鼓三嚴,通禮,跪啓外辦。上出次乘輿,出宮大門外,降輿乘輦,至宗廟前路,降輦步過,復乘輦進發,入敦化門·進善門·肅章門,降輦乘輿,入協陽門·宣化門還內。諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂翌日口傳問安。答曰,知道。
藥房提調韓晩裕,左承旨李文會啓曰,閟宮親享,聖孝克伸,徹宵將事,勞動旣多。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,行大司憲李直輔在外,執義金孝眞,掌令申在明,持平李箕淵呈辭,掌令宋文述未肅拜,持平金洛龍未署經,監察茶時之意,敢啓。傳曰,知道。
尹魯東啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
尹魯東啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,右承旨任厚常,今日不爲仕進,卽爲牌招,何如?傳曰,允。
朴鳴和改差,代以吳夏哲爲事變假注書。
傳于宋知濂曰,不飭之當該兵曹堂上,爲先遞差。
以右承旨任厚常牌不進罷職傳旨,傳于李文會曰,只推。
尹魯東,以禮曹言啓曰,卽接丹城幼學權所志,則以爲同姓九寸姪學中,嫡妾俱無子,以其同姓四寸弟顯中第二子思宜,欲爲立後,諸族相議,衆論歸一,而學中夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵稟定式,而門長權所訴,旣如此,依定式,權顯中第二子思宜,立爲權學中之後,何如?傳曰,允。
朴宗薰,以兵曹言啓曰,今月初十日,二羽禁軍番次而番單子,明日當爲修正以入矣,該番將未差之代,依例口傳差出,何如?傳曰,允。
兵曹口傳政事,以李復淵爲羽林將。
朴宗薰,以兵曹言啓曰,謹依下敎,內吹螺赤盧興郁,內資寺貢人李延得,各決棍十度之意,敢啓。傳曰,知道。
朴宗薰,以兵曹言啓曰,宣傳官李象坤,不能檢飭之罪,在所難免,謹依下敎,決棍三度之意,敢啓。傳曰,知道。
義禁府啓目,東林城別將黃采郁原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,京畿都事韓用儀原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,以此以彼,罪則有矣,照律嚴勘爲良如敎。
朴宗薰,以義禁府言啓曰,時囚罪人韓用儀原情公事判付內,以此以彼,罪則有矣,照律嚴勘事,命下矣。取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪杖一百,告身盡行追奪犯枉法受贓外,笞杖竝收贖矣。韓用儀杖一百收贖,告身盡行追奪,放送,何如?傳曰,允。如有功議,各減一等。
上在昌德宮。停常參·經筵。
嘉順宮誕日,大殿王大妃殿·中宮殿·惠慶宮,內閣政院·玉堂·朝廷二品以上·六曹堂上口傳問安。答曰,知道。
嘉順宮,內閣·政院·玉堂·朝廷二品以上·六曹堂上單子問安。答曰,知道。
任厚常啓曰,行大司憲李直輔在外,執義金孝眞,掌令申在明,持平李箕淵呈辭,掌令宋文述未肅拜,持平金洛龍未署經,監察茶時之意,敢啓。傳曰,知道。
尹魯東啓曰,三皇忌辰日,親行望拜禮,前期一日以稟事,曾有受敎矣,今初十日,太祖高皇帝忌辰日,親行望拜禮,何以爲之?敢稟。傳曰,謹當躬行於奉室矣。
尹魯東啓曰,再明日奉室行禮事,命下矣。齋宿處所,以何處爲之乎?敢稟。傳曰,以春塘臺爲之。
傳于朴宗薰曰,明日出宮門路,以協陽門爲之。
朴宗薰啓曰,御營大將李得濟,以埽墳事,楊州長湍等地,今方出去,所佩命召,來請還納矣。將兵之任,不可一刻無摠察之人,何以爲之?敢稟。傳曰,仍佩往來,禁將兼察。
朴宗薰啓曰,御營大將,禁將兼察事,命下矣。兼察御營大將李海愚,卽爲牌招,聽傳敎,何如?傳曰,允。
朴宗薰,以都摠府言啓曰,今五月初十日,奉室行禮時侍衛寶劍當爲備員,而副摠管申鴻周,受由在外,都摠管金履翼,副摠管朴基豐·曺允精·尹致性,俱有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
朴宗薰啓曰,因都摠府草記,今初十日奉室行禮時,侍衛寶劍,當爲備員,而副摠管申鴻周,受由在外,都摠管金履翼,副摠管朴基豐·曺允精·尹致性,有身病,不得備員,令政院稟旨變通事,允下矣。合有變通之道,何以爲之?敢稟。傳曰,竝許遞。
兵曹口傳政事,以趙得永爲都摠管,權常愼·李庚運·金爔·趙爲副摠管。
尹魯東啓曰,入啓文字,何等審愼,而今此奉室行禮時,淸齋單子,五月二字落漏,致勤下敎,臣之矇然捧入,萬萬惶悚,原單子改付標以入,而當該禮曹堂上,不司無警,從重推考,何如?傳曰,允。
傳于尹魯東曰,政官牌招開政。
尹魯東啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安,參議李存秀在外,判書·參判,竝更牌招,何如?傳曰,允。
尹魯東啓曰,吏曹判書李始源,參判閔耆顯再牌不進推考傳旨,今方捧入,而開政命下之後,連事違召,不卽承膺,事體所在,誠甚未安,判書陳疏到院,以國忌正日,不得捧入矣。判書·參判,所當更請牌招,而係是一日三牌,何以爲之?敢稟。傳曰,牌招。
尹魯東啓曰,吏曹判書李始源,參判閔耆顯三牌不進推考傳旨,今方捧入,而開政命下之後,屢違召命,終不承膺,事體所在,誠極未安,所當更請牌招,而係是一日四牌,何以爲之?敢稟。傳曰,牌招。
尹魯東啓曰,吏曹判書李始源,參判閔耆顯,四牌不進推考傳旨,今方捧入,而開政命下之後,連事違召,無意承膺,揆以事體,萬萬未安,所當更請牌招,而係是一日五牌,何以爲之?敢稟。傳曰,牌招。
有政。吏批,判書李始源牌招不進,參判閔耆顯進,參議李存秀在外未肅拜,右副承旨尹魯東進,啓曰,判書李始源牌招不進,參議李存秀在外未肅拜,小臣獨政未安,何以爲之?敢稟。傳曰,仍爲之。以尹致鼎爲獻納,金益耟·尹東壽爲正言,金思穆爲判敦寧,趙得永爲知敦寧,金履載爲兵曹參議,金履翼爲同春秋,鄭萬始爲司成,尹致謙爲禮曹佐郞,李羲溫·金永年爲司饔奉事,趙厚鎭爲加平郡守,朴致榮爲三登縣令,閔師膺爲高靈縣監,閔致載爲京畿都事兼掌令,申光軾減下,故學生李德采,贈童敎,孝行卓異贈職事承傳,知春秋單金履翼,兵曹參議單權行彦,參知單金履載。
兵批,行判書韓晩裕進,參判李冕膺未肅拜,參議未差,參知權行彦入直,右承旨任厚常進,以李集斗爲知中樞,朴漢斗·吳彦哲爲同中樞,沈鏗爲僉知,尹相重爲宣傳官,金煐爲羽林將,洪栒爲兼司僕將,鄭魯誠·具廛爲五衛將,金泰輝爲慶熙將,李儒常爲訓鍊判官,李晳·南建中爲訓鍊主簿,尹得祥爲部將,白東遠爲黃海水使,李膺運爲管城將,同知單皮弘訥,僉知單徐翼淳,大護軍趙得永·金啓洛·朴宗行,護軍申啓文·閔百彦,副護軍沈䥞·鄭魯誠·具廛,護軍徐美修·李相璜·權常愼·金銑·兪漢謨·鄭尙愚,副護軍朴宗正·尹理相,副司果閔箕世·金商岳,竝單付。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
朴宗薰,以備邊司言啓曰,卽見水原留守洪明浩狀啓,則以爲本府屬邑所在南漢餉租,依定式分留,而龍仁·振威·安山·始興等四邑,還摠,自來不敷,排巡無路,餉租半留條八千一百八十八石零內,限三千三百六十五石零,特許加分事,請令廟堂,稟旨分付矣。本府加糶之啓,前旣曲施,屬邑年例之請,別無難許,依所請施行事,分付,何如?傳曰,允。
朴宗薰,以兵曹言啓曰,在前奉室行禮時,墻外環衛,以訓局軍五哨磨鍊,而或有外各營入直軍,訓將都領,環衛之例矣,今番則何以爲之乎?敢稟。傳曰,以五哨磨鍊。
任厚常,以義禁府言啓曰,韓用儀,杖一百收贖,告身盡行追奪,照律草記批旨內允,如有功議,各減一等事,命下矣。韓用儀八代祖應寅,光國功臣云,功減一等,杖九十收贖,奪告身四等之意,敢啓。傳曰,知道。
上在昌德宮。停常參·經筵。
自巳時至酉時,灑雨下雨,測雨器水深九分。
任厚常啓曰,行大司憲李直輔在外,執義金孝眞,掌令申在明,持平李箕淵呈辭,掌令宋文述未肅拜,持平金洛龍未署經,監察茶時之意,敢啓。傳曰,知道。
尹魯東啓曰,明日奉室行禮時,九卿當爲備員,而吏曹判書李始源,有身病不得進參,卽爲牌招,以爲淸齋之地,何如?傳曰,允。
尹魯東啓曰,明日奉室行禮時,兩司長官,當爲備員,而大司諫宋翼孝,有身病不得進參,卽爲牌招,以爲淸齋,行大司憲李直輔在外,無以備員,何以爲之?敢稟。傳曰,允。
傳于朴宗薰曰,侍衛軍兵雨具。
以大司諫宋翼孝牌不進罷職傳旨,傳于尹魯東曰,只推。
李文會,以漢城府言啓曰,今三月幸行時,公忠道西原居幼學金洛秀山訟上言,依判下決處後狀聞之意,行會本道矣。日限已過,尙不擧行,該道道臣,依定式推考卽速狀聞事,分付,何如?傳曰,允。
朴宗薰,以兵曹言啓曰,今日軍號頒布時,右邊捕盜廳捕校,不爲待令,屢度督促,更鼓已下之後,今始來受,莫重軍號,如是遲滯事未前有,萬萬駭然,當該捕將,不可無警,從重推考,捕校亦令攸司,照法嚴勘,何如?傳曰,允。
丁卯五月初九日辰時,上詣映花堂齋宿。兼行內三廳試射入侍時,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鐘永,假注書鄭元容,記事官李若洙·鄭觀綏,檢校直閣洪奭周,待敎朴綺壽,詣閤侍立。時至,通禮跪啓請外辦,上具翼善冠·袞龍袍,乘輿出宣化門,藥房提調韓晩裕,進駕前奏曰,早朝勞動,聖體,若何?上曰,一樣矣。仍由建陽門·明光門·靑陽門,至映花堂前,通禮,跪啓請降輿,上降輿陞座。少頃入齋室,宗薰,因夾侍仰稟曰,試射,以幾巡爲之乎,敎曰,以百巡爲之,可也。三廳應射人,以次呼名,發射,日將午,天雨雨,厚常,以雨勢如此,姑爲停射之意入稟,申後少霽,應射人,復以次發射,射三巡,大雨又至。宗薰,因夾侍仰稟曰,諸員射巡爲三十巡,而雨勢復作,日勢且暮,不得已撤射矣,仍修入試記。少頃敎曰,明日門路,以明禮門爲之,諸臣以次侍立。
上在昌德宮。停常參·經筵。
自卯時至午時,灑雨下雨,測雨器水深五分。
奉室行禮還內後,內閣·政院·玉堂·藥房口傳問安。答曰,知道。
藥房提調韓晩裕,左承旨李文會啓曰,移蹕經宿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹魯東啓曰,新除授知敦寧趙得永,除拜後過三日不爲出肅,依定式推考警責,仍卽牌招察任,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,備邊司郞廳來言,今日賓廳日次,而奉室行禮相値,不得來會云矣,敢啓。傳曰,知道。
傳于尹魯東曰,禮房承旨,馳詣孝昌墓,奉審摘奸以來。
傳于李文會曰,戶房承旨,與禮曹堂上,戶曹郞廳,依定式馳詣宣武祠,奉審摘奸以來。
注書趙鐘永病,代以尹日逵爲假注書。
朴宗薰,以禁衛營言啓曰,本營千摠沈公燁,身病猝重,勢難察任,改差,何如?傳曰,允。
朴宗薰,以摠戎廳言啓曰,北漢禁衛營字內城堞頹圮處,自該營,四月十七日始役,今日畢築之意,敢啓。傳曰,知道。
朴宗薰,以刑曹言啓曰,因兵曹啓辭,軍號頒布時,遲滯受去之捕校,令攸司,照法嚴勘事,命下矣。謹按律文,則大典通編用刑條有曰,常時犯軍令死罪者,軍官杖六十,當該右邊捕校姜壽箕依此律,決杖六十後,放送之意,敢啓。傳曰,知道。
丁卯五月初十日卯時,上詣奉室,行禮入侍時,左承旨李文會,右承旨任厚常,左副承旨宋知濂,右副承旨尹魯東,同副承旨朴宗薰,記事官趙鐘永,假注書鄭元容,記事官李若洙·鄭觀綏,檢校直閣洪奭周,待敎朴綺壽,以次侍立。時至,通禮跪啓外辦,上具翼善冠·袞龍袍,乘輿由石渠門·金馬門,出永肅門·明禮門,至齋殿門外,通禮,跪啓請降輿,上降輿入齋殿。敎曰,入齋室後,問安勿爲之。出榻敎少頃,改具黑圓領袍以出,乘輿出朝宗門外,降輿入冽泉門,詣奉室前板位,左通禮,啓請四拜興平身,上行四拜禮,因入室內奉審,又步,詣大報壇奉審壇上仍詣敬奉閣,奉審閣內,仍出門外乘輿還入齋殿。敎曰,奉室行禮後,問安勿爲之。出榻敎又敎曰,還內時,路由內閣外西墻內,過禁淸橋,入協陽門,可也。少頃,上改具翼善冠·袞龍袍,乘輿出齋殿外,仍駐輿,命參班儒武人入侍,皇朝兵部尙書田應揚後孫聖龍,池河守備黃功後孫載益等二人,按察使王楫後孫德五等二人,星山公楚海昌後孫珏,花山君千萬里後孫興澤等五人,通政潘騰雲後孫忠謨等二人,本朝文正公金尙憲後孫蘭淳等七人,文忠公金尙容後孫履初等十一人,忠壯公李義培後孫海應等四人,忠貞公金德諴後孫載儁等十三人,貞孝公綾原大君俌後孫定鉉等十三人,襄毅公金景瑞後孫思直等三人,貞僖公任有後後孫壽益等二人,忠莊公許完後孫璉等四人,忠肅公李尙吉後孫克宇等四人,忠顯公李惇五後孫明欽等四人,文正公宋時烈後孫弘圭,贈判尹申誠立後孫匡烈,贈參判李惇敍後孫重邁等六人,忠愍公閔垶後孫永鉉等五人,義烈公洪命亨後孫秉三等三人,忠烈公吳達濟後孫慶愼等六人,忠正公李楘後孫相斗等四人,贈判書李命雄後孫永球等三人,忠烈公黃一皓後孫欽等二人,文忠公曺漢英後孫龍振等三人,贈參判金雲後孫麗漢,忠愍公宋圖南後孫潾等四人,忠章公李忔後孫鍈等二人,忠簡公兪榥後孫文柱等八人,忠武公金應河後孫孝基,愍肅公金琂後孫華重,忠毅公崔夢亮後孫翼鉉,忠愍公金弘翼後孫人柱,忠武公李舜臣後孫漢冕等十四人,忠正公金益兼後孫台鉉,忠景公金壽益後孫憲淳等七人,壯烈公李希建後孫濟英等五人,贈參議具元一後孫錫亨,忠烈公羅德憲後孫忠錫等,以次進駕前奏姓名,仍卽退出,仍由明禮門·永肅門·進善門·肅章門·協陽門·宣化門還內。諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深一寸,夜自五更至十二日開東,灑雨下雨,測雨器水深四分。
尹魯東啓曰,明日常參·經筵,取稟。傳曰,停。
朴宗薰啓曰,行大司憲李直輔在外,執義金孝眞,掌令申在明,持平李箕淵呈辭,掌令宋文述未肅拜,持平金洛龍未署經,監察茶時之意,敢啓。傳曰,知道。
朴宗薰啓曰,禁衛將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
尹魯東,以禮曹言啓曰,卽接健陵所報,則今月初十日之雨,陵上莎草,自酉方至丑寅方,以營造尺長四尺廣十五尺蹲蹜云,萬萬驚悚,慰安祭不卜日今十四日設行,修改之節,政府以下,卽爲進詣奉審後,稟處,何如?傳曰,允。
傳于尹魯東曰,在院承旨入侍。
傳于朴宗薰曰,大臣以下留待。
傳于朴宗薰曰,大臣以下入侍。
尹日逵有頉,代以曺鳳振爲假注書。
以慶尙監司尹光顔狀啓,慶州府民家失火事,傳于尹魯東曰,聞甚矜惻,元恤外,別加顧恤事,廟堂措辭分付。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而孝昌墓忌辰祭正日相値,不得爲之之意,敢啓。傳曰,知道。
朴宗薰,以備邊司言啓曰,卽見平安監司李勉兢狀啓,則枚報成川等十三邑鎭所報,以爲本道還穀,自來不敷,以其當分之數,較諸應分之戶,則實無繼巡之路,折米一萬四千一百石,以餉穀留庫中,特爲加分事,請令廟堂,稟旨分付矣。諸道加分之請,旣皆許施,旱餘得雨,種糧政急依狀請施行事,分付,何如?傳曰,允。
朴宗薰,以兵曹言啓曰,臣以今番庭試武科初試赴擧數多,勢難限內出榜,分所試取之意,令諸將臣,從便磨鍊事,仰稟蒙允矣。議于諸將臣,則皆謂今此試規中,木箭則一二所外,他無可令發射之處,自一二所試取,其他技藝,分所試取於南小營,恐合事宜云,原節目,以此改付標,啓下,何如?傳曰,允。
丁卯五月十一日卯時,上御誠正閣。在院承旨入侍時,右副承旨尹魯東,同副承旨朴宗薰,假注書鄭元容,記注官安以鼎,記事官鄭觀綏以次進伏訖。上曰,健陵有頉處,緣何致此,而形止何如云耶?宗薰曰,狀啓俄纔入來,而甲子乙丑年,修改處,緣今番雨水,更爲蹲縮云矣。上曰,政府以下,下去肅拜單子,尙不呈之乎?宗薰曰,未及來呈矣。上曰,肅拜後,卽爲下去乎?宗薰曰,然矣。魯東,讀奏江原監司金履喬狀啓,狼川縣監朴宗琦,到任事,宗薰,讀奏慶尙左水使李用逵狀啓,本營姑無直赴殿試會試人等事,又讀奏公忠監司趙德潤狀啓,牙山等邑鎭堤堰畢築,人家改構等,諸般形止,條列馳啓事。上曰,上疏則誰之上疏乎?宗薰曰,副修撰徐有望上疏矣。仍讀奏至宮享日院隷呼當直事。上曰,院隷,其時果如此乎?宗薰曰,呼於宮門外,而呼聲則果徹廟庭矣。上曰,前亦聲呼於門外耶?宗薰曰,呼於宮門外近處,故聲自徹於廟庭矣。上曰,在於宗廟時,如有呼當直之事,則何以爲之耶?宗薰曰,呼於廟大門外矣。上曰,聽傳敎則何處爲之乎?宗薰曰,入來爲之矣。魯東曰,向者筵臣,有以經筵官稟旨變通爲奏,而其後,金箕象,已爲肅謝。曺允大·金羲淳,皆有實病實故云,何以爲之乎?上曰,待開講之時,更爲仰稟,可也。宗薰曰,檢校直提學徐榮輔,陞資一品矣。崇品閣臣,則陞殿旣無已例,班次亦有所拘,故再昨齋宿時,亦不得陞殿矣。此後則使之勿爲陞殿乎?上可之。命退,承史以次退出。
丁卯五月十一日辰時,上御誠正閣。大臣以下入侍時,同副承旨朴宗薰,假注書鄭元容,記注官安以鼎,記事官鄭觀綏,左議政李時秀,行禮曹判書南公轍,觀象監提調朴宗來,以次進伏訖。時秀曰,望餘幸得甘霈而日氣連爲蒸熱,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,各殿宮氣候一樣矣。上曰,俄聞健陵陵上有頉之報,何近年連爲有頉耶?不勝驚悚矣。時秀曰,果極驚悚矣。乙丑以前,亦有頉而乙丑年有頉時,則臣監董修改之役矣。今於數年之間,又復有頉,而方位亦在於已經修改處,臣於其時,若能善爲董役,則豈如是乎?驚悚之餘,臣不勝惶懍矣。上曰,看審後,自可知之,而役處,若不至大段,則設都監,反涉張大,華城留守兼都監堂上看役,亦似便當,此則奉審後,商量回奏也。時秀曰,都監則前亦不設,而事體重大,不可只任留守,使之兼管堂上矣。且五六七月,則聞有拘忌云,待潦收後,八月間,臣等與禮堂及繕工提調,往董事役,而不必設都監,一依乙丑年例爲之似好矣。上曰,卿等今將發行乎?時秀曰,臣等今方出城而日已向午,今日內,似難入抵,而且迫昏,則難於詳審,日力如不及則當留宿華城,明曉馳詣,詳細看審後,仍卽復路矣。上曰,去時則事當急速,而來時不必欲速,須詳審還來,可也。時秀曰,看審後,卽當以狀啓,先爲馳達矣。陵官所報則曰蹲縮,而若有脫落處,則修改時尙遠,依近例,姑以乾莎覆之,使土色不露,且以油芚授陵官處,覆遮潦雨似好矣。上曰,有頉處不至大段乎?長則爲四尺矣。公轍曰,以營造尺爲四尺矣。時秀曰,四尺之長,亦不可謂少,而向來二番有頉,最先則曰崩頹,其後則曰脫落,今番則曰蹲縮,蹲縮云者,似謂低陷者。然比前似不至大段,而看審後,先爲狀聞,回還後亦當面奏矣。上曰,大臣之意,亦以不設都監,依乙丑年例爲之爲當乎?下去看審,則自可詳知,回還後入侍時,稟定,可也。時秀曰,乾莎油芚等事,則依近例爲之乎?上可之。仍敎曰,別看役亦當下去乎?時秀曰,奉審時則別看役,無所擧行,而修改時,當差下矣。若差下,則丁遇泰·李興潤,似合矣。上曰,相地官下去乎?時秀曰,當下去矣。上命大臣以下先退,時秀等退出。宗薰曰,戶曹判書徐榮輔,以繕工監提調,當下去,而未及入來,不得入侍矣。上曰,直爲下去,可也。仍命退,承史以次退出。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
尹魯東啓曰,明日常參·經筵,取稟。傳曰,停。
金履永啓曰,左承旨李文會,左副承旨宋知濂,今日不爲仕進,竝卽牌招,何如?傳曰,允。
金履永啓曰,臣履永,以進上瓊玉膏監煎,北漢山城進去,下直之意,敢啓。傳曰,知道。
以左承旨李文會,左副承旨宋知濂牌不進罷職傳旨,傳于朴宗薰曰,只推。
朴宗薰,以兵曹言啓曰,今此合慶庭試別試武科初試,試官望磨鍊,而當品中可擬之人乏少,堂上曾經兵使,竝擬以入之意,敢啓。傳曰,知道。
朴宗薰,以兵曹言啓曰,今此合慶庭試武科初試試官望中,時無職名人,依例口傳付軍職,何如?傳曰,允。
朴宗薰啓曰,今此庭試武科初試一所試官鄭東觀·金箕象·尹致性,參試官鄭文始牌不進推考傳旨及罷職傳旨,今方捧入,而參試官李沆·徐有素在外,無以備員受點,試官鄭東觀·金箕象·尹致性,更爲牌招,參試官望,令該曹,更爲擬入,何如?傳曰,允。違牌人只推,更爲牌招。
朴宗薰啓曰,今此庭試武科初試,監試官宋翼孝·尹致鼎·金益耜·宋文述·申在明牌不進罷職傳旨,今方捧入,而李直輔·尹東壽在外,金洛龍未署經,只有金孝眞·李箕淵·尹久東,無以備員受點,何以爲之?敢稟。傳曰,違牌人只推,更爲牌招。
朴宗薰啓曰,武科初試三所監試官各二員,當爲備員進去矣。宋翼孝疏批已下,卽爲牌招,李直輔·尹東壽在外,申在明受由,金洛龍未署經,宋文述·尹致鼎再牌不進,只有金孝眞·李箕淵·尹久東·金益耟,不得備員受點,何以爲之?敢稟。傳曰,違牌人只推,更爲牌招。
朴宗薰啓曰,監試官宋文述三牌不進,依定式遞差傳旨及禁推傳旨,今方捧入,而李直輔在外,申在明受由,金洛龍未署經,只有金孝眞·李箕淵,無以備員受點,何以爲之?敢稟。傳曰,違牌人分揀,更爲牌招。
朴宗薰啓曰,監試官宋文述,四牌不進,依定式遞差傳旨及禁推傳旨,今方捧入,而李直輔在外,申在明受由,金洛龍未署經,只有金孝眞·李箕淵無以備員受點,何以爲之?敢稟。傳曰,違牌人分揀,更爲牌招。
朴宗薰啓曰,監試官宋文述,五牌不進,依定式遞差傳旨及禁推傳旨,今方捧入,而李直輔在外,申在明受由,金洛龍未署經,只有金孝眞·李箕淵,無以備員受點,何以爲之?敢稟。傳曰,違牌人分揀,更爲牌招。
朴宗薰啓曰,監試官宋文述,六牌不進,依定式遞差傳旨及禁推傳旨,今方捧入,而李直輔在外,申在明受由,金洛龍未署經,只有金孝眞·李箕淵,無以備員受點,何以爲之?敢稟。傳曰,違牌人分揀,更爲牌招。
朴宗薰啓曰,監試官宋文述,七牌不進,依定式遞差傳旨及禁推傳旨,今方捧入,而李直輔在外,申在明受由,金洛龍未署經,只有金孝眞·李箕淵,無以備員受點,何以爲之?敢稟。傳曰,違牌人分揀,更爲牌招。
朴宗薰啓曰,監試官宋文述,八牌不進,依定式遞差傳旨及禁推傳旨,今方捧入,而李直輔在外,申在明受由,金洛龍未署經,只有金孝眞·李箕淵,無以備員受點,何以爲之?敢稟。傳曰,違牌人分揀,更爲牌招。
朴宗薰啓曰,監試官宋文述,九牌不進,依定式遞差傳旨及禁推傳旨,今方捧入,而李道輔在外,申在明受由,金洛龍未署經,只有金孝眞·李箕淵,無以備員受點,何以爲之?敢稟。傳曰,違牌人許遞,前望單子入之,待下批牌招察任。
掌令前望單子入之,李錫祜落點。
朴宗薰,以扈衛廳大將意啓曰,別將柳相斗,身病猝重,勢難察任,改差,何如?傳曰,允。
朴宗薰,以兵曹言啓曰,僉知中樞府事朴聖泰,忠翊衛將金魯巖,忠壯衛將尹德晦·金鳳九,景福宮衛將皮弘訥,俱以身病猝重,時月之內,無望供職,呈狀乞遞,實病旣如此,則不可强令察任,竝改差,何如?傳曰,允。
朴宗薰,以禁衛營言啓曰,本營哨官鄭宅亨·盧尙根,受由過限,依例汰去之意,敢啓。傳曰,知道。
朴宗薰,以刑曹言啓曰,江民輩,以氷魚船事,相訟已久,而年前,以禁斷都庫散泊八江,從便均利之意,亦達天聽,自廟堂及臣曹,決給禁飭,不啻申嚴矣。今者奸民輩,復踵前習,罪狀綻露,事係民瘼,方爲嚴治,而其中任百慶爲名人,曾經景福將云,法不當擅治,而如渠卑微之類,不可移送禁府,自臣曹,直爲勘處,何如?傳曰,允。
兵曹啓目粘連,觀此黃海水使宋益休狀啓,則枚擧白翎僉使鄭來升呈狀內,老母今年爲八十一歲,揆以法典,在所當遞,卽速啓遞事,呈狀是白置有亦,鄭來升親年,爲八十一歲,則事當依法典改差,令該曹,照例稟處亦爲白有臥乎所,邊將之親年七十五歲以上者,許遞其任,載在法典,白翎僉使鄭來升,依法典改差,何如?判付啓依允。
知敦寧趙得永疏曰,伏以臣情急完襄,罪犯徑行,以禮制則服緬有重,以實狀則陳疏見阻,而跡混自擅,事値巧會,大僚請譴,嚴旨隨下,勘止薄削,匪罰伊恩,震懍恧蹙,去益靡措。跧伏窮山,日夕訟尤,不意甄敍之命,有隕自天,敦寧周廬,寵除聯翩,臣承恩敎而若驚,撫前愆而兪悚,北望感泣,莫省攸爲。噫,臣本憃愚,偏荷不世之殊遇,超遷一歲,兜攬兩銓,鴻私厖澤,夐絶前古,是豈臣眞箇有一半分可取而然哉?特以大聖人靖世道明大義之至德宏規,要欲拔例示眷於無似賤品,以之警動一世,使大小臣僚,曉然知陰陽忠逆之分,咸歸於大中至正而然耳。臣仰佩德音之申勉,俯激微衷之自矢,將此一身,獻于殿下,死生禍福,斷置膜外,區區至誠,惟願少須臾一見德化之盛,義理益闡,朝無異議之漸,倫紀復明,國有萬年之安,則臣雖卽日埴壑,少無憾而與有榮矣。只緣臣茅塞難化蒲衰易謝,徒辱君恩之罔極,未效臣分之少殫,每心口相語,怵焉驚顧,中夜攬袁安之涕,風波積滕甫之憂,居然髮已霜而心先灰矣。觸事憒憒,無往非罪,涓埃未酬,釁咎徒增,私自循省,愧惶恒切。今玆新命,又出聖簡,感激之極,宜卽顚倒趨承之不暇,而孽由自作,餘悚未弛,寵媒屢辱,公議莫嚴,恩召之下,坐犯荐違,臣罪至此,尤無所逃,玆敢冒死陳籲。伏乞聖明,俯垂鑑諒,亟改臣所叨職名,更勘臣前後罪過,以肅朝綱,以安賤分焉,臣無任云云。答曰,省疏具悉。卿其勿辭行公。
大司諫宋翼孝疏曰,伏以臣姿性庸愚,見識寡陋,出入三司數十年,未嘗出一言論一事,以效一日之責,每自循省,徒積愧懼,邇來年紀衰頹,神精盡銷,疾病沈痼,劇歇無常,眩暈之發,跬步輒蹶,喘嗽之急,頃刻垂盡,陳力就列,已無其望。迺者薇垣除旨,忽下於千萬夢想之外,署經有命,天牌再臨,義分是懼,黽勉出肅,第臣有難强之疾,自在未老,眼視不明,及夫齒衰病痼,漸就蒙眛,對人而顔面依微,臨字而點畫淆訛,花眩霧遮,所見非眞。以此昏謬之狀,登筵讀奏,一有錯誤,則臣固死罪,而啓體之乖刺,朝儀之虧損,豈小故也?此臣所以必欲竭蹶於往役之義,逡巡於論啓之地也。今於試牌之下,豈敢低佪,以速違傲之罪,而顧臣宿病,又添嘔泄,數日委頓,㱡㱡床笫,雖欲强起,其勢末由,名以言官,旣不能出入風議,重以衰疾,又不得筋力奔走,有臣如此,生不如死。荐違召命,情窮勢蹙,冒死陳籲,仰暴微懇。伏乞天地父母,俯垂諒察,特遞臣職,仍治臣瀆撓之罪,以肅朝綱焉。臣方丐免,何暇言事,第有區區愚見,敢此附陳焉。臣竊瞷近日章奏之間,仰勉聖德者有之,敷陳時弊者有之,而至若官師之相規,絶無聞焉。噫,人有善不善,事有是與非,蓋以胥訓告而强於爲善,畏簡書而不敢爲非,遒人之木鐸徇路者,豈無以也而今也則不然?當事而恐致觸忤,可言而專事觀望,媚嫵成習,緘默爲務,朝著之上,無所警惕,搢紳之列,無所畏忌,人慾之縱恣,廉恥之放倒,未必不由於是也。若使公議不泯,官箴不癈,言之者無所回撓,聽之者樂其勤攻,則亦或少補於風化之萬一也。且夫考績之法,所以嚴彰痺而行黜陟也。此法漸弛,一例上考,罕置中下,臣未知邑邑人人,皆能善治而然歟。淸朝忠厚之風,固可欽也。盛世綜核之政,不當若是,伏願殿下,深軫聖念,時加董飭,使內外諸臣,毋踵前習,以爲淬勵之地,千萬幸甚,臣無任云云。省疏具悉。所陳切實,爾其勿辭察職。
掌令申在明疏曰,伏以臣於月初,猥陳母病之實,乞遂終養之願特蒙恩暇,俾專救護,母子聚首,榮感攢祝,竊庶幾托賴洪庥,遄臻翔矧而,三日之由限已過。八耋之沈疴彌篤,跬步難捨,一如前樣,間者閟宮用享,奉室展禮,鑾蹕經宿,鷺班咸簉,而臣獨恬然在家,一未趨參。有臣如此,生不如死,非不欲瀝血申籲,遄被嚴勘,而疎末之蹤,屢瀆是懼,惶隕泯默,度日如年。今此試期隔宵,召牌荐辱,臣雖無狀,粗具彝性,苟有一分可强之勢,則敢不竭蹶承膺,以伸往役之義,而顧臣母病,越添於近日,溽暑之候暴泄如注,眞元下陷,晝無所進,夜不交睫,一日之中,强半昏迷。目今所見,萬分危急,臣獨自扶護,煎泣罔措。若於此際,怵分畏義,束帶赴公,則非但人子之情,在所不忍。又或因此而致有將攝之失宜,粥飮之違時,病上添病,至如曩日之事,則臣雖噬臍,何以追莫及之悔乎?百爾思量,情窮勢蹙,玆不得不忙構短章,疾聲哀號。伏乞天地父母,俯垂矜諒,亟許鐫改臣職名,仍賜長暇,俾得安意將護,兼治臣逋慢瀆擾之罪,以肅朝綱,千萬幸甚,臣無任云云。省疏具悉。爾其勿辭救護。
獻納尹致鼎疏曰,伏以臣家本寒素,跡又單弱,幸際明時,濫蒙洪恩,一室之內,三通朝籍,獲忝任使之列,而未效涓埃之報,猥叨從班之末,而徒積尸素之譏,愧懼交中,若隕淵谷。果然滿盈爲災,自取顚仆,而聖恩天大,愈往愈隆。霜雪而雨露之,哀憐而全保之,或罪大罰輕,薄施島配之典,或名登爰辭,竝置勿問之科,於是乎仰頌殊渥,俯戚私心,闔門震剝,且感且泣,天地河海,未足以喩其恩,隕結糜粉,未足以圖其酬。惟以斂迹息影,歌詠聖澤,期爲沒齒自靖之計,榮塗一步,夫豈有夢想之攸到,而迺者薇垣新命,忽下於屛伏呻囈之中,臣誠驚惶懍惕,如夢疑眞,不知其措躬之所也。噫,情事之悶蹙,十許朔如一日,欲言事實,有淚無從。今玆恩除之遽侈,寔出履簪之不遺,積違之餘,一伸叨謝,卽是臣分之所當然,而其於危苦之轉深,廉防之截嚴何哉?間者南邑之除,試牌之下,義重往役,非不一再承命,而至於見帶之職,以若危臲之情踪,奈之何委以宿趼,揚揚冒據也。寧被慢命之誅,不敢爲進身之計,有臣如此,生不如死,以臣情地,瀆擾崇聽,非不知爲唐突猥屑,而有召輒違,止泊無期,非徒罪戾之上,重添罪戾而已。竊恐日月之明,遺照覆盆之下,溝瀆之諒,未達黈纊之下。玆敢略入文字,仰首哀號於天地父母之前。伏乞聖慈,恕臣言之僭越,察臣情之愍惻,亟削臣職,俾靖私義焉。臣又有情理之至切者,臣之病母,年今六十有五歲矣。氣質虛脆,夙抱貞疾,風痰勞漸,迭相闖劇,十數年來,殆無寧日。猥於昨年之冬,獲奉嶠縣之命,感祝錫類之恩,庶伸反哺之願,伊時病狀,忽又添篤,跨朔濱危,晷刻難保,憂遑煎灼,萬無離捨之望,而恩深體下,竟荷鞶褫之命矣。春闌以後,縱尋生路,餘症尙多,晨夕異候,近因日氣之不調,自致將攝之失宜,一倍作苦,凜綴床笫諸般危症,雖不敢一一煩陳,目下情事,實不可暫時離側。以情以勢,承膺無路,庚牌荐降,徒增霣越,隨詣朝房,敢此控籲,臣罪至此,尤合萬殞,臣無任云云。省疏具悉。爾其勿辭救護。
上在昌德宮。停常參·經筵。
尹魯東啓曰,明日常參·經筵,取稟。傳曰,停。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,奉審大臣以下入侍。
傳于宋知濂曰,左副承旨·同副承旨入侍。
尹魯東,以禮曹言啓曰,健陵陵上莎草有頉處,修改吉日,令日官池景喆,推擇則來八月十三日卯時,十五日辰時,俱吉云,以何日擧行乎?敢稟。傳曰,以十五日爲之。
朴宗薰,以義禁府言啓曰,江原監司金履喬狀啓內興陽·長興·順天等三邑守令罪狀,令攸司,稟處事,啓下矣。順天府使宋祥濂,今方待命拿囚,興陽縣監李㬖,長興府使趙台錫,時在任所云,依例發遣府羅將,拿來,何如?傳曰,允。
朴宗薰,以武一所試官意啓曰,臣所今日開場擧子捧單數,自天字至白字,合爲六千六百五十人矣。先自柳葉箭試取,而元貫革外,加設八貫革,合十貫革試取之意,敢啓。傳曰,知道。
朴宗薰,以武二所試官意啓曰,臣所今方開場,而擧子捧單數,自天字至坐字半字,合爲五千二百七十六人矣。先自柳葉箭試取,而元貫革外,加設八貫革之意,敢啓。傳曰,知道。
朴宗薰,以武三所試官意啓曰,臣所今日開場,因監試官之不備,午時量,始爲設行,而擧子捧單數,自天字至貞字半字,合爲八千一百十八人矣,先自柳葉箭試取,而元貫〈革〉外,加設八貫革之意,敢啓。傳曰,知道。
朴宗薰,以武一所試官意啓曰,臣所今日柳葉箭應射擧子,自天字至雨字,合爲一千八百人內,四矢一人,三矢十人,二矢九十一人,一矢四百人,入格合爲五百二人,而日暮姑停之意,敢啓。傳曰,知道。
朴宗薰,以武二所試官意啓曰,臣所今日柳葉箭應射擧子,自天字至騰字半字,一千六百七十六人內,入格四百六十八人,而日暮姑停之意,敢啓。傳曰,知道。
朴宗薰,以武三所試官意啓曰,臣所今日柳葉箭應射擧子八千一百十八人內,三矢入格七人,二矢入格五十二人,一矢入格一百四十二人,未及試取六千六百十八人,日暮姑停之意,敢啓。傳曰,知道。
丁卯五月十三日辰時,上御映花堂,左副承旨·同副承旨入侍時,左副承旨宋知濂,同副承旨朴宗薰,假注書曺鳳振,記注官盧,記事官鄭觀綏,以次進伏訖。上命雜科新榜出身謝恩人及各該司任官,竝爲招入,賤臣承命出傳,還入進伏。各司任官金宗信等二十四人,陰陽科出身洪龍運等十一人,譯科出身金逵永等十九人,醫科出身慶輗等九人,律科出身韓壽斌等四人,以次進伏庭中。上命各司任官,各一員進伏階上,新榜一人,循次陞階,進奏姓名年紀,仍誦覆試所講一大文,龍運等,次第進奏,上又命天文學出身,籌太陽度數訖,命任官以下先退,宗信等退出。少頃,別軍職宣傳官試射畢,上命退,承史以次退出。
丁卯五月十三日辰時,上御誠正閣。奉審大臣以下入侍時,左副承旨宋知濂,假注書鄭元容,記注官崔鳳和,左議政李時秀,繕工監提調徐榮輔,行禮曹判書南公轍,觀象監提調朴宗來,以次進伏訖。時秀曰,好雨洽浹,今有霽意,數日間聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,各殿宮氣候一樣矣。上曰,陵上莎草有頉處,奉審則果何如?時秀曰,昨日狀啓,已奏其槪,而自寅方至酉方,莎草蹲退。子丑等方,亦入於其間,大抵酉寅兩方之間,卽乙丑修改處,而新附之莎草,根未着土,自致枯損。且地形異於平地,雨水滲漏,以致次次蹲退,土色之外露處,或間或連,高低不一,莎草則或有一張許蹲退處,或有數尺餘蹲退處,乙丑之修改不遠,而又復生頉,在臣尤不勝萬萬惶恐矣。上曰,乙丑雖曰三年,月計則不過二年許矣。時秀曰,果然矣。臣等若明知其所以致此之由,則來頭猶有善爲之道,而終未知其緣何致此矣。僉議各自不同,或云莎草之不宜於土性,而各陵寢,亦皆用此莎矣。或云當初封築時,値寒節,故莎根不能堅着,而前面旣不然,則後面不必然矣,此量彼思,終莫知生頉之所以也。且於奉審時,見寅方邊一二方莎草,間或有靑葉,而莎根外枯內浮,難保無漸退之慮,姑無形現之頉,故不入於今番報頉中。然修改時,不可不同爲修改矣。乾莎蓋覆事,經雨之莎,根土皆濕,姑難取用,故待晴擧行,亦以油芚草芚隨時捲覆,俾無雨水滲漏之患,莎根內浮處,亦以乾莎,一體蓋䨱,使之期於堅緻矣。上曰,乾莎蓋覆,今尙未及爲之乎?時秀曰,其間似已覆之矣。榮輔曰,今日內似當爲之矣。時秀曰,油草芚則使之隨其雨晴,從便捲覆,根浮處則形止使之間十日馳啓,如有頉,則因入於舊頉中,一體修改矣。修改日字,則臣等爛商,而聞五六七月,連有拘忌,待潦收後八月朔,擇日擧行似好矣。上曰,幸行若相値,則何以爲之乎?時秀曰,工役似不過數日矣。聞初擇日在於望前,且甲子年幸行,與修改俱在是月矣。公轍曰,初擇日在於十三日十五日矣。時秀曰,勿設都監,頃筵旣承下敎,事體則重大,而事役則別無係於都監之設不設矣。臣等謹當趁時下去,與留守及陵司,同爲擧行矣。上曰,雖不設都監,政府以下,當進去耶?時秀曰,甲子年設都監,而乙丑則不設矣。諸堂所見,各自不同,而臣意則莫重之地,每每生頉,極爲驚悚,目前亦有生頉之處,豈不可悶乎?頃年亦有仰奏者,而大抵當初役時,封土高厚處,或欠平均,又當極寒,土氣或有些少凍處,莎根似不得堅着,豈以事面之至重,工役之稍大,不思所以永久堅固之道乎?今番則不可不一新修改,非但工役之有益,實合事體之重大,下詢諸堂爲之好矣。上曰,諸堂所見,何如?榮輔曰,甲子修改時,則以其半月,合封處及斜封處,當解凍時,似有微罅,故排土見之,則果有罅隙,傅土杵築,冀得久完矣。乙丑年又有頉,而其時則以其莎片之退縮也。蓋浮莎則稍厚,而揷抹則甚短,不得堅着,以致漸退,故修改時,用杻抹木之稍長者,揷土堅按矣。大抵甲乙兩年,則雖知其生頉之所由,而修改未久,又復生頉,未敢知何以則爲好矣。蓋莎片取薄,抹木取長,則雖裳石岌嶪處,可得堅固云者,其言最近矣。且以土性言之,古今山莎草,似勝於慕華館莎草云,今番修改時,諸般擧行,無遺爲之,惟圖永完之道好矣。上曰,所奏與大臣之意同乎?榮輔曰,然矣。公轍曰,有頉處奉審,則諸議不同,或云封築稍高處,易致生頉,或云莎草不宜於土性,或云當初半月形工役,時當凍寒節,易致生隙,諸言皆有據,而的未知何見之得當,甲乙兩年之頉,要不出於數者。今番則事當合三議而爲之,大始工役,惟圖永久完固之道好矣。設都監便否,未知如何,而役處則恐不可如前只修頉處,臣意,亦與大臣之意無異矣。宗來曰,甲乙兩年,則只修頉處,而年年生頉,未見其效,今番奉審時,亦見莎草,間多枯損。今若只修有頉處,則亦難保來頭之無他慮,始役時,一新修改,俾無後慮似好矣。上曰,工役之張大一也,惟當以永完爲期,而政府以下下去,與留守擧行,則事體亦重大,且自上旣有敎,則雖不設都監,自可爲之矣。時秀曰,陵上莎草有頉處,臣等昨已圖形,馳啓矣。再昨年修改之處,又此生頉,誠萬萬驚悚,今番則不可不一新修改,以爲永久之道,而修改吉日,問於日官,則五六七月,俱有拘忌,八月始爲吉朔云。令該曹,卽爲擇日以入,告事由,則臨時先爲擧行,勿設都監事,旣承下敎,政府以下,趁期進去,與本府留守及陵官,眼同擧行事,預爲知委於該曹該府,何如?上曰,依爲之。出擧條時秀曰,俄聞繕工提調所奏,則謂以莎草不宜於土性,此則他陵寢之所同然,而似不必於此獨如是矣。然古今山莎草,不雜他卉,果爲極好,先朝時行山祭後,仍封山以爲園所取用之資矣。上曰,園所用此莎草耶?時秀曰,然矣。程道亦不遠爲十里地云矣。此則當臨時取看,與慕華館莎草,擇優用之矣。臣等誠愚昧,不得以好道理,指一仰奏,尤用惶悚矣。外間亦必有諳練此等事者,臣等當與諸堂,詳問所以致此之由,從長擧行,俾完大役矣。上曰,卿等必圖完固之道也。榮輔曰,昨年五月,顯隆園忌辰日奉審事進詣時,仍詣陵上奉審,則乙丑以後莎草,一齊色靑,意謂茂盛矣。今番奉審時見之,則莎草間多枯損,蓋當春間解凍之時,莎根內浮,旋因旱乾,漸致生頉矣。蓋陵官五日奉審之時,當知其有無頉,故先朝有定式,使之從便修改,報其形止,而園所亦用此例,此亦已定之規式也。春間若卽爲報狀,仍爲改修,則豈至今番之頉乎?時秀曰,若於其時卽修,則豈至浸大乎?上曰,雖以各陵補土事言之,每多掩置,輒致張大,繕工提調所奏之言科好矣。補莎一節,爲定式,大臣與禮堂相議後,分付於本府留守,指揮於陵官,可也。時秀曰,間十日有無頉,亦使之申飭矣。上曰,十日狀啓中,如有新頉處,使之詳報其辭緣,可也。又敎曰,慰安祭則更不有之乎?時秀曰,慰安祭則今先行之,而告由祭則臨時行之矣。上曰,沿路農形,何如?時秀曰,方茂盛矣。上曰,今則少霽似好矣。時秀曰,然矣。上曰,尙有雨意矣。時秀曰,若過雨則少損於秋牟云,而麥農亦可免歉矣。高燥俱得移秧,襏襫遍滿疇畝矣。上曰,早爲退去,可也。時秀等,以次退出。又命退,承史以次退出。
上在昌德宮。停常參·經筵。
午時未時,日暈。
藥房提調韓晩裕,左承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹魯東啓曰,明日常參·經筵,取稟。傳曰,停。
朴宗薰啓,行大司憲李直輔在外,執義金孝眞,掌令李錫祜,持平李箕淵試所進,掌令申在明受由,持平金洛龍未署經,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,卽者義禁府都事來言,時囚無得過三日滯囚,曾有定式矣。時囚罪人黃采郁,當爲議處,韓允鎭·吳宗擧·宋祥濂,當爲捧供,而判義禁徐榮輔,有身病,同義禁李普天,試所進,李得濟受由在外,只有知義禁金羲淳一人,不得備員開坐云,判義禁卽爲牌招,何如?傳曰,允。
傳于尹魯東曰,禮房承旨,馳詣宗廟·景慕宮,奉審摘奸以來。
朴宗薰啓曰,判義禁徐榮輔牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
尹魯東,以禮曹言啓曰,卽接南部幼學李瀗所志,則以爲同姓六寸弟沇,嫡妾俱無子,以同姓六寸弟第二子冕植,欲爲繼後,諸族相議,衆論歸一,而沇夫妻,俱爲作故,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵稟定式,而門長李瀗所訴旣如此,依定式李第二子冕植,立爲李沇之後,何如?傳曰,允。
尹魯東,以成均館同知館事意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成鄭萬始,身病呈旬,典籍金益鉉,宗廟望祭大祝進去,直講未差,時無入直之員,以他郞官,姑爲代直,何如?傳曰,允。
朴宗薰,以武一所試官意啓曰,臣所今日平明開場,柳葉箭自露字試取,仍爲捧講之意,敢啓。傳曰,知道。
朴宗薰,以武二所試官意啓曰,臣所今日平明開場,而柳葉箭,自騰字半字,仍爲試取之意,敢啓。傳曰,知道。
朴宗薰,以武三所試官意啓曰,臣所今日平明開場,柳葉箭自調字,仍爲試取之意,敢啓。傳曰,知道。
朴宗薰,以武一所試官言啓曰,臣所今日柳葉箭,應射擧子自露字至平字半字,四矢三人,三矢二十一人,二矢九十八人,一矢六百三十七人,昨日入格五百二人,合爲一千二百六十一人,講書入格十三人,而日暮姑停之意,敢啓。傳曰,知道。
朴宗薰,以武二所試官意啓曰,臣所今日柳葉〈箭〉應射擧子,自騰字半字,至位字半字,二千七百八十四人內,入格一千二十六人,而日暮姑停之意,敢啓。傳曰,知道。
朴宗薰,以武三所試官意啓曰,臣所今日柳葉箭應射擧子,六千六百十八人內,四矢入格三人,三矢入格三十二人,二矢入格一百十三人,一矢入格六百六十八人,未及試取,三千七百十八人,而日暮姑停之意,敢啓。傳曰,知道。
禁府啓目,慈母山城前別將吳宗擧原情云云問目內辭緣,泛稱遲晩,刑推得情,何如?判付啓,除刑推議處爲良如敎。又啓目,順天府使宋祥濂,原情云云問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。又啓目,積城前縣監韓允鎭原情云云。問目內辭緣,泛稱遲晩,刑推得情,何如?判付啓除刑推議處爲良如敎。又啓目粘連,向前黃采郁亦,禁松法意,本自莫嚴,左峴關防,何等至重,而身爲鎭將,生心犯斫,究厥所爲,已極痛惡,民訴許題,雖已自服,捧賂斫給,極口發明是白乎矣,邑倅所報,帥臣論啓,旣甚丁寧,所斫株數,至於二百十四株之多,揆以法禁,萬萬寒心,以此照律,何如?判付啓依允。
大護軍金啓洛疏曰,伏以臣,近得痰泄之證,多日苦痛,而大昨衛班,懸頉甚悚,强疾趨參矣。退出之後,轉成毒痢,下腹如刺,登溷太頻,奄奄呻楚之中,伏見吏曹享帖,以臣差毓祥宮夏享祭亞獻官矣。駿奔之列,旣難自力,齋沐之地,尤涉不潔,玆不得不疾聲號籲於天地父母之前。伏乞聖明,許令該曹,趁卽付標,以重享事,仍治臣瀆擾之罪,以安私分焉,臣無任云云。答曰,省疏具悉。疏辭許令該曹付標。
上在昌德宮。停常參·經筵。
中宮殿誕日,大殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上口傳問安。答曰,知道。
中宮殿,內閣·政院·玉堂·朝廷二品以上·六曹堂上單子問安。答曰,知道。
任厚常啓曰,行大司憲李直輔在外,執義金孝眞,掌令李錫祜,持平李箕淵試所進,掌令申在明呈辭,持平金洛龍未署經,監察茶時之意,敢啓。傳曰,知道。
朴宗薰啓曰,明日毓祥宮夏享祭齋戒相値,視事頉稟之意,敢啓。傳曰,知道。
朴宗薰啓曰,備邊司郞廳來言,今日賓廳日次,而中宮殿誕日問安相値,不得來會云矣,敢啓。傳曰,知道。
傳于尹魯東曰,發遣吏郞,諸執事淸齋與否,摘奸以來。
尹魯東,以奎章閣言啓曰,景慕宮望廟樓,今望奉審無頉之意,敢啓。傳曰,知道。
朴宗薰,以兵曹言啓曰,宣傳官金學基·吳準常,呈狀內,今月初十日內試射時,得蒙直赴殿試之恩典,所帶之職,依例入啓遞改云矣。金學基·吳準常所帶之職,係是南行窠,不可仍帶,竝改差,何如?傳曰,允。
朴宗薰,以武一所試官意啓曰,臣所今日平明開場,柳葉箭自平字半字,仍爲試取捧講之意,敢啓。傳曰,知道。
朴宗薰,以武二所試官意啓曰,臣所今日平明開場,而柳葉箭自位字半字,仍爲試取之意,敢啓。傳曰,知道。
朴宗薰,以武三所試官意啓曰,臣所今日平明開場,柳葉箭自推字,仍爲試取,而捧講兼行之意,敢啓。傳曰,知道。
朴宗薰,以武一所試官意啓曰,臣所今日柳葉箭應射擧子,自平字半字,至白字合爲一千一百三十五人內,三矢一人,二矢二十二人,一矢一百七十三人,昨日再昨日入格一千二百六十一人入格,合爲一千四百五十七人,而柳葉箭纔已畢試,貫革自天字,今方試取,而元貫革外,加設四貫革,合六貫革試取之意,敢啓。傳曰,知道。
朴宗薰,以武二所試官意啓曰,臣所今日柳葉箭應射擧子,自位字半字,至坐字半字七百六十六人,而入格爲二百十八人矣。通計前兩日入格合爲一千七百十二人,而柳葉箭,今已畢試,貫革,自天字,鱗次試取,而元貫革外,加設八貫革之意,敢啓。傳曰,知道。
朴宗薰,以武一所試官意啓曰,臣所今日貫革應射擧子,自天字至往字半字,合爲九百七十人內,五矢四人,四矢十八人,三矢六十人,二矢一百三十三人,一矢一百七十四人,入格合爲三百八十九人,講入格七十七人,昨日入格十三人,合爲九十人,而日暮姑停之意,敢啓。傳曰,知道。
朴宗薰,以武二所試官意啓曰,臣所今日貫革應射擧子,自天字至雲字半字,一千六百四十人內,入格八百五十人,而日暮姑停之意,敢啓。傳曰,知道。
朴宗薰,以武三所試官意啓曰,臣所今日柳葉箭應射擧子三千七百十八人內,三矢入格七人,二矢入格二十一人,一矢入格四百五十三人,講入格二十九人,未及試取一千十八人,而日暮姑停之意,敢啓。傳曰,知道。
吏曹判書李始源疏曰,伏以臣病入髓骨,日臻危厲,猥將血懇,冒煩宸聽,求解一念,不翅擔重者之思歇,而及承批旨,未蒙兪音,臣臆塞氣短,不省攸處。欲其强所不能,拚死供職,則神氣終不能逮也,欲其不避煩屑,屢瀆而不知止,則義分所不敢安也。臣請以父子君臣之恩義,冒萬死涕泣而陳之,夫父母之於子也。顧復嫗煦,惟其疾是憂者,誠以慈愛結於天性,欲解而不得也。臣之於君,以義屬者,義之所在,恩或掩焉,而若夫軫其痒疴,體其痛苦,覆冒閔育,辛勤護持,未始間於父母之爲其子,此所以竝列於人倫之極,而無或替焉者也。今我殿下之於臣,卽父母之臨止,而顧臣疾痛之呼,有若病子之戀親恩也。臣安得不大聲疾號,卒祈聖念之憐惻乎?臣之病狀,已陳於前疏,今不必架疊,而惟是吐血一症,爲臣難醫之疾,蓋自昨年夏秋以來,忽然斗劇,進退無常,重以前冬供劇,酷寒損肺,今春直宿,煼震傷心,不知覺之中,源委益固。至于近日,則種種諸證,又非昔者之比矣。思慮少煩,則胸膈熏爍,酬酢稍過,則頭面暈重,而鮮血已從口鼻出矣。一失血則神喪魄奪,往往類土偶木人,漫無省識,惟杜門安靜,息慮調氣,不以他事嬰懷然後,始得少安。夫天官之職,異於筋力趍奏,疑若病且爲也。然必考言詢事,察其能否也,閱案循格,擬諸注措也。班資之間,手目俱勞,應類之際,精氣盡弊。今臣病在於心,神明所萃之府,迷憒闇塞,雖欲自强,其勢無奈,非如它官之猶可以盡瘁爲效,顚踣乃已者也。噫,有國重任,孰如銓衡人物,而緣臣病不能了事,一任其憤誤壞敗,曾不少恤,則臣之罪,非萬死可贖,而卽國體之損,果何如哉?況今京察在邇,曹務漸氄,政宜抖擻心神,淬濯志氣,俾黜陟用捨,咸歸中正,丕贊我聖上光大之治,而自量臣病,非寒暑偶感之祟,暫調卽瘳者,日者閟宮有事,親祼禮重,義未敢言私,盡力駿奔,果於班中。又大嘔血,纔出神門,昏仆不省,伊時光景,衆目咸覩,擔歸私次,今已歷日而一直吐咯,終無減勢,以此索莫之氣,綿綴之息,時月之內,旣無可蘇之望,則大政祗隔,將何以及期句當也哉?百爾思量,惟有早自遞免,可逭大戾。伏乞天地父母,俯賜矜察,將臣所帶銓曹之任,亟許鐫改,回授可堪之人,以重國事,仍治臣瀆擾之罪,以肅朝綱,千萬幸甚,臣無任云云。答曰,省疏具悉。長銓非奔走之職,所患是本來之症,自可調理行公,何爲瀆屑不憚?大政隔月,豈可許施乎?卿其勿辭,調理供職。
大護軍金羲淳疏曰,伏以臣伏見啓下祭單,以臣差毓祥宮夏享祭獻官,是誠臣之職耳。臣固當竭蹶趍承之不暇,且念臣無他長,尙堪自效者正在於駿奔一事,故前後差塡,臣未嘗不聞命輒赴,而今臣家有小兒子,患痘七八日矣。顧此事勢,雖蹔時離捨,情私之所難强,此猶不敢煩溷,而家有是憂,不得行祭,自先輩卽然,蓋以欠於潔齋,則心有不安故也。私祭尙然,況宮享祼將之所,事體自別,冒昧進身,尤有所萬萬不安乎心者略擧實狀,仰瀆崇嚴。伏乞俯賜諒察,亟命該曹改標,以幸公私,不勝大願,臣無任云云。答曰,省疏具悉。疏辭,許令該曹付標。
副修撰徐有望疏曰,伏以臣頃陳一疏,仰祈鞶褫,兼貢蕘說,以備採納,及承聖批,許以體念,諭以勿辭,臣雙擎莊誦,不勝惶感。向日筵臣,有以有懷必吐,有疑必問,推演文義而仰達者,臣誠有味乎其言,臣雖庸愚,職在論思,苟有所懷,豈敢隱默,今此合慶慶科庭試,定于來二十五日,而以卽日放榜磨鍊矣。顧今端陽纔過,赫暑方始,設場之日,正値夏至之後,小暑之前,則天氣之烘熱,從可知矣。朱陽亭午,熇炎鑠人,而八方多士,咸聚一庭,盡日飢困,向晩始退,則飮暍中暑,勢所必至,莫重慶科。若使一人致傷,大是欠事而且竊聞多病憚暑,自愛其身者,往往有坐停之計,此亦非朝家廣慶之本意也。今科期已定,不可退行,而若於是日,凌晨開門,平明出題,限以午前,待其納券,鱗次出送,過限之後,竝許退去,放榜之期,改卜他日,則多士免酷熱之苦,朝令無銷刻之嫌,而揆以近例,亦有可據,事甚便宜,實合商量,愚見如此。玆敢仰陳,伏願聖明,留神裁察焉。臣旣言及科事,請略陳近日之科弊,臣是先朝二十年應擧之人也。積苦場屋,習熟見聞,當是時也。有司之臣,精白一心,奉公惟謹,躁競者無所容其奸僞,徼倖者不敢萌其覬覦,科場之無私,人到于今稱之。六七年來,綱紀解紐,公道不行,每經一番科場,輒致一番人言,今之主試者,亦豈人皆用情,而私逕一開,群疑未亡,以影響之髣髴者,妄自揣度,互相傳說,衆口沸騰,怨謗交作。雖緣人心之澆薄,亦由科場之不嚴,伏覩聖明,亦已洞悉於此弊,每當試事,屢勤飭敎,而卒未聞有一人,以倖占見黜,徇私被罪者,此王言所以不信,而法禁所以不立也。今慶科不遠,宜令有司之臣,恢張公道,大慰多士之望,洞釋四方之疑,從今以往,申明科制,恪遵成憲,苟有犯者,置之常刑,不少饒貸,以肅頹綱,以革痼弊,不勝幸甚。臣又有一說,敢此冒瀆,頃於宮享淸齋之日,以失火稽報事,有該府及京兆官拿推之命,而院隷連呼當直,聲徹廟庭,臣雖未知古例之如何,而閟宮咫尺之地,若是喧聒,實涉未安。自今以後,廟宮親享之時,雖有當直擧行之事,勿令院隷高聲大呼。若闕庭之爲,以嚴致齋之禮,恐合事宜,竝乞財擇焉,臣無任云云。省疏具悉。慶科日暑熱之慮,予亦已思之,臨時豈無善處之方乎?科場之弊,所陳亦好,當加體念,廟宮享日,當直呼聲事,爾言善矣,分付政院,定式擧行。
上在昌德宮。停常參·經筵。
任厚常啓曰,明日常參·經筵,取稟。傳曰,停。
宋知濂啓曰,行大司憲李直輔在外,執義金孝眞,掌令李錫祜,持平李箕淵試所進,掌令申在明呈辭,持平金洛龍未署經,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,同副承旨朴宗薰,今日不爲仕進,卽爲牌招,何如?傳曰,許遞,前望單子入之,待下批牌招察任。
任厚常啓曰,假注書鄭元容,身病猝重,勢難察任,今姑改遞,何如?傳曰,允。
傳于尹魯東曰,禮房承旨,馳詣受香諸處,奉審摘奸以來。
兵曹口傳政事,副護軍單朴宗薰。
承旨前望單子入之,李存秀落點。
鄭元容改差,代以朴長輿爲假注書。
傳于任厚常曰,政官牌招開政。
有政。吏批,判書李始源受由,參判閔耆顯進,參議未差,右承旨任厚常進,啓曰,判書李始源受由,參議未差,小臣獨政未安,何以爲之?敢稟。傳曰,仍爲之,以申在明爲修撰,趙得永爲同經筵,權常愼爲大司成,朴宗薰爲敦寧都正,金益鉉爲奉常判官,金孝根爲刑曹佐郞,鄭東晏爲軍資奉事,李采爲驪州牧使,金明淳爲吏曹參議,甕津兼府使單白東遠,兼持平南達孫減下,前府使李秉道,前郡守金尙墀,前縣監鄭繼周,加資事,兵曹覆啓判下。
兵批,行判書韓晩裕進,參判李冕膺在外未肅拜,參議權行彦入直,參知金履載在外未肅拜,左副承旨宋知濂進,以曺允大爲知事,尹理相爲僉知,張胤祚爲忠翊將,張彦極·趙心存爲忠壯將,全東蕃爲景福將,任百觀·趙寬錫·朴升煥爲宣傳官,李惟秀爲白翎僉使,同知單權星應,僉知單金煐·鄭魯誠·具廛,東林別將單徐宗昊,中嶺別將單嚴宗璧,副護軍單朴成泰·趙義鎭·宋益休·鄭來升·申絢,副司直單宋文述。
右承旨任厚常,左副承旨宋知濂,同副承旨尹魯東啓曰,臣等,卽伏見咸鏡道放未放回啓下者,有甲山府遠竄罪人徐淇修,三水府遠竄罪人徐有恂,竝放歸田里之命,臣等愕眙失圖,誠不勝相顧憂嘆之至也。噫,彼兩罪人之綢繆和應,圖改筵本,設計叵測,用意凶譎,至今思之,尙不覺骨寒而膽掉。夫記注法意,至爲謹嚴,隻字片言,增刪不得,而況伊時筵說,尤係至敬至重之一大關捩,則渠輩之肆然無忌。恣意變幻,甚至於私札而往復,潛囑而改擦,義理則必欲漫漶,釁負則敢思掉脫,究厥心腸,三尺難貸,王府對供,眞贓畢露,臺啓懲討,辭義森嚴。殿下旣允設鞫之請,反下酌配之命,王章尙此未伸,輿情久而愈鬱。夫何疏放之曠典,亦及妖譎之凶徒,我殿下,獨不念隄防之漸弛,而有此過中之處分耶?顧今吉慶川至,惠澤旁流,好生之德,臣等固欽頌之不暇,而至於此兩罪人,負犯若是狼藉,關係又復深重,則今乃遽然同議於尋常薄竄之遇霈蒙宥者,論以刑政,寧有是哉?臣等職忝惟允,不敢泯默,玆敢聯籲,粗附徼還之義,惟聖明亟收成命焉,惶恐敢啓。答曰,兩人,非曰無罪,而所犯出於蒙騃,不足責,周年邊塞,遠謫足懲其罪。又況此與全釋有異,放歸田里,亦是不輕之罪名,則爾等之爭執之擧,誠意外也。如果有壞隄防,則予初豈爲之乎?勿煩。
院議再啓曰,臣等以徐有恂·徐淇修,放歸田里之命,仰請收還事,相率聯籲,及承批旨,不賜兪允,至以如果有壞隄防,則予初豈爲之乎?爲敎,大聖人嚴隄防之至意盛念,臣等固欽仰萬萬,而只緣臣等誠淺辭拙,區區寸忱,未能仰格於天心,誠不勝瞿然慙悚之至,而繼之以憂歎也。噫,彼兩罪人負犯之關係於隄防,果何如也?筵本之至重而敢售圖改之謀,義理之至嚴而顯肆漫漶之計,其所以綢繆醞釀者,甘自歸於爲賊立幟,則論以隄防,宜先施以春秋黨與之律,而當初酌處,旣咈擧國之公議。今玆疏放,不恤邦憲之將隳,臣等未敢知殿下,何爲而有此失刑之擧也?噫,昨年凶逆之犯分凌綱,尙忍言哉?亂魁雖已就戮,餘黨尙皆偃息,斷蛇傷虎,隱若一憂,而如有恂者類,又復置之於放歸之秩,以啓凶醜輩覬覦之漸,臣等之長吁却顧,屢瀆而不知止者,不但爲一淇·恂輩事而已。我殿下,倘念及於此,則其將淵然深思,穆然轉圜,必不待臣等之言也。伏願亟收成命,俾刑政重而隄防嚴焉,惶恐敢啓。答曰,其時事,予亦知之。豈足深誅乎兩人輩也?故有此命,不然則寧有是乎?予言不再,勿復徒煩。
任厚常,以成均館同知館事意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成鄭萬始身病呈旬,直講典籍,俱爲未差,時無入直之員,差代間,以他郞官,姑爲代直,何如?傳曰,允。
宋知濂,以兵曹言啓曰,今五月十七日,武臣堂上朔試射日次,而慕華館訓鍊院,慶科庭試別試武科初試設場,不得爲之之意,敢啓。傳曰,知道。
宋知濂,以武一所試官意啓曰,臣所今日平明開場,貫革,自往字半字,仍爲試取捧講之意,敢啓。傳曰,知道。
宋知濂,以武二所試官意啓曰,臣所今日平明開場,貫革自雲字半字,仍爲試取之意,敢啓。傳曰,知道。
宋知濂,以武三所試官意啓曰,臣所今日平明開場,柳葉箭自身字,仍爲試取,而入格者捧講之意,敢啓。傳曰,知道。
宋知濂,以武三所試官意啓曰,臣所今日柳葉箭應射擧子,一千十八人內,三矢入格二十人,二矢入格五十人,一矢入格三百二十三人,講入格十四人,自開場日至今日,柳葉箭入格合爲一千八百九十一人,講入格合四十三人,而柳葉箭,今已畢試,元貫革外,加設八貫革,自天字仍爲試取,而捧講兼行之意,敢啓。傳曰,知道。
宋知濂,以武一所試官意啓曰,臣所今日貫革應射擧子,自往字半字,至龍字半字,合爲二千六百六十七人內,五矢四人,四矢二十八人,三矢一百二人,二矢三百二十九人,一矢五百八十七人,昨日入格三百八十九人,合爲一千四百三十九人,講入格一百十四人,昨日再昨日入格九十人,合爲二百四人,而日暮姑停之意,敢啓。傳曰,知道。
宋知濂,以武二所試官意啓曰,臣所今日貫革應射擧子,自雲字半字,至衣字半字,二千六百九十人內,入格爲一千六百十三人,而日暮姑停之意,敢啓。傳曰,知道。
宋知濂,以武三所試官意啓曰,臣所今日貫革應射擧子七千九百七十八人內,五矢入格一人,四矢入格十人,三矢入格七十七人,二矢入格一百四十一人,一矢入格二百六十七人,講入格十三人,未及試取六千七百七十八人,而日暮姑停之意,敢啓。傳曰,知道。
宋知濂,以義禁府言啓曰,殿牌作變罪人謹煥,旣已承服正刑,其父母妻妾子女祖孫兄弟姊妹子之妻妾伯叔父兄弟之子,年歲姓名,存沒居住,令漢城府,考出帳籍,亦爲分付五部及各該道,應坐諸人一一査出,成冊牒報後,依律文施行,籍沒家産,破家瀦澤等事,令各該司,奉承傳擧行,而降邑號罷守令一款,依法典勿爲擧論,何如?傳曰,依英廟朝似此罪人例擧行。
禁府啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行,何如?判付啓依允爲旀,加德尹致永,放歸田里爲良如敎。
刑曹啓目粘連,江原監司金履喬,放未放修啓冊子,本曹所管定配罪人放秩未放秩,竝依啓聞施行,稟秩,江陵僧正準,未放秩,楊口全百福,襄陽林日信,淮陽邊光玄,三陟洪有天,江陵李學烈,金城河興孫等,罪不深重,當此大霈,竝放送,放秩中,伊川金成海,稟秩,伊川金尙圭,平康宋德祚,通川奴利卜等,所犯緊重,仍配,何如?判付啓依允爲旀,楊口嚴興仁,杆城申二卜,高城張順山,平昌林完大,麟蹄洪順重,通川姜分孫,歙谷浪所略,襄陽崔達天,竝放送爲良如敎。又啓目粘連,因黃海監司李好敏放未放修啓冊子,本曹所管定配罪人放秩未放秩,竝依啓聞施行,稟秩,載寧玄貴乭,未放秩,長連李敬常,豐川朴天興,鳳山金福良,豐川李光祿,鳳山金者斤成,康翎徐桂得·朴來文,遂安張卜只,甕津車仁寬,谷山奴六福,安岳李行謐,鳳山金興兌·廉道行,新溪朴思三,白川金宗福·鄭景福,平山崔達泓,安岳金興秋,松禾金呂哲,谷山金大文,信川崔貞復,延安李景楫,載寧朴昌植,安岳金載熙,長連姜時贊,兔山金性淳,未至配所秩,南原金行兼等,當初所坐,不至深重,且當大霈,竝放送,何如?判付啓依允爲旀,遂安鄭快孫,兔山私奴任金,鳳山朴成龍,谷山朴重山,安岳禹旕大,黃州韓千金,新溪吳丁得,白川朴瓊義,竝放送,甕津車仁寬,仍配爲良如敎。
校理任俊常·權烒,副校理金啓河等箚曰,伏以臣等,卽伏聞咸鏡道放未放啓本判下,有三水府遠竄罪人徐有恂,甲山府遠竄罪人徐淇修等,放歸田里之命,臣等相顧愕眙,繼之以憂慨也。噫,有恂·淇修之罪,實是往牒所未有之變怪也。夫記注事體,至嚴且重,雖一字半句,固不敢私自增刪。況伊時筵本,卽我聖上遵先志闡大義之一大關捩,則渠輩敢生掉脫之凶謀,潛售變幻之奸計,私書往復,暗地和應,圖改句語,欲掩事實,爰辭推諉之說,謂天可欺,草冊書左之語,斷案已成,當初酌配之擧,已是失刑之大者,而到今放歸之命,有若尋常罪囚之遇赦宥釋者然。未知我殿下,何惜於恂·淇輩,而有此非常之擧也?刑政之隳壞,群情之駭惑,已無可言,而其於史法何,隄防何?臣等職忝論思,不容泯默,玆敢聯陳短箚,疾聲仰籲,伏願殿下,淵然深思,穆然遠覽,亟寢兩罪人放歸田里之命,以嚴王章,以靖世道焉。取進止。答曰,省箚具悉。已諭於院啓批矣。
上在昌德宮。停常參·經筵。
宋知濂啓曰,行大司憲李直輔在外,執義金孝眞,掌令李錫祜,持平李箕淵試所進,金洛龍未署經,掌令一員未差,監察茶時之意,敢啓。傳曰,知道。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,明日常參·經筵,取稟。傳曰,停。
宋知濂啓曰,來二十一日朝參日次,而顯隆園忌辰祭正日相値,頉稟之意,敢啓。傳曰,知道。
任厚常啓曰,來二十一日輪對日次,而顯隆園忌辰祭正日相値,頉稟之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂,以都摠府言啓曰,副摠管金爔,以禁衛中軍軍兵等,中日試放事,南別營晝仕出去之意,敢啓。傳曰,知道。
宋知濂,以戶曹言啓曰,今番漕船點檢後,分劃各倉,使之捧上矣。群山倉則米色,比之昨年,極爲劣下,而未收爲十餘石,聖堂倉則米色旣麤,腐碎間雜,且其未收米太,合爲七百餘包之多,田稅卽是正供,事體至爲重大,小民至愚,亦莫不殫誠備納,務盡精白,而近來人不畏法,奸竇百出,漕弊之多端,萬萬寒心。今此兩倉,果以民納準數,則米色豈如是麤劣,若能如式裝載,則未收豈如是夥多乎?船漢之從中作奸,誠極痛惡,而差員之不能察飭,亦可推知。此若置而不論,來頭之弊,有不可勝言,亦不可以未收之旋卽畢納,有所容貸,群山聖堂兩差使員罪狀,令該府拿問處之,當該監色船格等,令該道,從重科治,何如?傳曰,允。
宋知濂,以武一所試官意啓曰,臣所今日平明開場,貫革自龍字半字,仍爲試取捧講之意,敢啓。傳曰,知道。
宋知濂,以武二所試官意啓曰,臣所今日平明開場,而貫革自衣字半字,仍爲試取之意,敢啓。傳曰,知道。
宋知濂,以武三所試官意啓曰,臣所今日平明開場,貫革自閏字,仍爲試取,而捧講兼行之意,敢啓。傳曰,知道。
宋知濂,以武二所試官意啓曰,臣所今日貫革應射擧子,自衣字半字,至坐字半字,八百九十六人內,入格爲二百三十人,通計前兩日入格,合爲二千六百九十三人矣。貫革今已畢試,騎芻自天字鱗次試取,而講書仍竝試講之意,敢啓。傳曰,知道。
宋知濂,以武一所試官意啓曰,臣所今日貫革應射擧子,自龍字半字,至在字半字,合爲二千九百五人內五矢七人,四矢四十四人,三矢一百二十三人,二矢二百四十四人,一矢六百三十八人,昨日再昨日,入格一千四百三十九人,合爲二千四百九十五人,講入格五十一人,前三日入格二百五十五人,而日暮姑停之意,敢啓。傳曰,知道。
宋知濂,以武二所試官意啓曰,臣所今日騎芻及講書應試擧子,自天字至洪字半字,三百三十人內,騎芻入格六十人,講書入格八十九人,而日暮姑停之意,敢啓。傳曰,知道。
宋知濂,以武三所試官意啓曰,臣所今日貫革應射擧子六千七百七十八人內,五矢入格三人,四矢入格三十五人,三矢入格一百六十九人,二矢入格四百十三人,一矢入格七百六十七人,講入格二十六人,未及試取五千三百六十五人,而日暮姑停之意,敢啓。傳曰,知道。
禁府啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行,何如?判付啓依允爲旀,北靑朴英載放送,甲山徐淇修,三水徐有恂,竝放歸田里爲良如敎。
刑曹啓目粘連,因咸鏡監司李晩秀放未放修啓冊子,本曹所管定配罪人放秩未放秩,依啓聞施行,稟秩中,吉州盧仁必,鍾城崔道憲,德源全太用,高原朴震模,甲山金亨載,富寧金斗祿,吉州金鶖,明川崔孝默,利原柳啓英,定平金元喆,穩城李殷宜,明川李光淳,富寧金晩得,北靑金亨喆,端川趙喆孫,茂山黃得海,端川嚴用守,北靑張所金,所犯不至深重,竝放送,甲山金千乭,當初編配,旣是徒年,則過限不放,有違法例,一體放送,放秩,永興朴涵,稟秩,定平朴局臣,鍾城任再孫,慶源趙億孫,明川金德祚,高原金丁稷,利原李就大,德源李宗辰·白元揖等,所犯不輕,竝仍配,何如?判付啓依允爲旀,慶興朴京行,三水柳春協,明川安奉山,三水李快孫,慶興僧戒沾,鍾城金三得,利原李元大,端川朱仁福,明川朴春元,竝放送爲良如敎。又啓目粘連,因慶尙監司尹光顔放未放修啓冊子,本曹所關定配罪人放秩未放秩,竝依啓聞施行,稟秩,尙州李祥,蔚山金大叔,陜川吳太命,永川全元文,昌原金應聲,熊川孟昌悅,丹城婢正月,昆陽梁惠信,奉化李百起,仁同崔明采,昌原朴士洪,迎日金聲來,昌寧金益蕃,淸道河宗允,鎭海金健裕,咸昌尹宗民,安義金凡山,豐基蔡弘烈,寧海金達容,長鬐金載郁,未放秩中,金海朴興得,榮川金哲安,機張玄道明,山淸文召史,梁山李殷甫,河東徐仁得,熊川鄭述晉,昌原李秀曄,鎭海白慶需等當初罪犯,不至深重,竝放送,未放秩中,靈山金鎭烈,蔚山朴興得,咸安林致文,東萊吳繼孫,宜寧朴仁春,昌原朴聖煥,永川李景得,熊川池福仁等,同罪之長城文龍雲等,全羅道放未放回啓判付中,旣蒙恩宥,則不可異同,一體放送,放秩中,醴川李延熙,稟秩中寧海金才特·黃於應·盧古,機張奴得名,玄豐金成大,新寧黃龍伊,星州朴億男,丹城宋方允,聞慶朴五福,機張郭貴宗,眞寶李甲孫,高靈宋談伊,丹城朴興瑞,蔚山韓孝曾,英陽金以喆,安義田乭伊,咸安李曺鎭,居昌尹夫同伊,軍威劉五宅,靑松鮮于赫,咸安朱者斤男,靑松趙命得等罪犯不輕,竝仍配,何如?判付啓依允爲旀,英陽金以喆,安義全乭伊,咸安李曺鎭,居昌尹夫同伊,軍威劉五宅,咸安朱者斤男,靑松趙命得,熊川楊在喆,禮安鄭應大,巨濟奴一得,高靈崔鎭圭,竝放送爲良如敎。
宋知濂,以義禁府言啓曰,咸鏡道放未放回啓判付內依允,北靑朴英載,放送,甲山徐淇修,三水徐有恂,竝放歸田里事,命下矣。朴英載放送事,分付該道道臣,而徐淇修·徐有恂,臺啓方張,不得擧行之意,敢啓。傳曰,知道。
宋知濂,以義禁府言啓曰,平安道放未放回啓判付內,依允,江西閔昌爀,放送事,命下矣。閔昌爀放送事,分付該道道臣之意,敢啓。傳曰,知道。
宋知濂,以義禁府言啓曰,慶尙道放未放回啓判府內,依允。加德尹致永,放歸田里事,命下矣。尹致永歸田里事,分付該道道臣之意,敢啓。傳曰,知道。
宋知濂,以義禁府言啓曰,全羅道放未放回啓判付內,茂朱洪秀晩,放送事,添書啓下矣。洪秀晩放送事,分付該道道臣之意,敢啓。傳曰,知道。
宋知濂,以義禁府言啓曰,公忠道放未放回啓判付內,溫陽南正寬放送事,添書啓下矣。南正寬放送事,分付該道道臣之意,敢啓。傳曰,知道。
宋知濂,以義禁府言啓曰,江原道放未放回啓判付內,依允,淮陽洪晩燮,放送事,命下矣。洪晩燮放送事,分付該道道臣之意,敢啓。傳曰,知道。
宋知濂,以刑曹言啓曰,因義禁府啓辭,殿牌作變罪人謹煥,籍沒家産事,命下矣。罪人謹煥奴婢等,令京兆考出帳籍,亦爲知委五部及各該道,使之一一査出,修成冊報來後,依例花名永屬公賤之意,敢啓。傳曰,知道。
大司諫宋翼孝,執義金孝眞,司諫尹久東,掌令李錫祜,持平李箕淵,正言金益耟等疏曰,伏以臣等,昨伏見院議啓辭,始知有甲山府遠竄罪人徐有恂,三水府遠竄罪人徐淇修,放歸田里之命。噫,彼兩罪人,豈可輕議於放釋之典耶?綢繆和應,圖改筵本,必欲漫漶義理,掉脫釁累,設計凶譎,造謀叵測,當初酌處,已是失刑之大者,三尺久屈,輿憤益激,而曾未周歲,遽有此放歸之命,以若負犯,施此輕典,無異全釋,殿下何爲而有此非常之擧也?至親之間,凶謀祕計,爛熳相應,乃敢下手於莫重莫嚴之記注,是豈蒙騃之所可辦乎?伏惟我殿下,過於好生之仁,緩於治逆之節,窩窟未破,餘憂尙在,而今日此擧,竝與堤防而壞了無餘,亂賊旁伺,憂虞不細,院啓堂箚,相繼迭發,而未覩轉圜之美,其爲國家之慮,聖德之累,當如何哉?臣等奉命監試,試役方張,不敢徑進天陛,以效齊籲之忱,達宵繞壁,不勝腔血之沸,略構文字,仰瀆宸嚴,伏願殿下,穆然深思,亟寢兩罪人放歸田里之命,仍令王府,拿來嚴鞫,快正典刑使王章得伸,亂臣知懼焉。臣等無任云云。省疏具悉。已諭於堂箚批矣。
修撰申在明疏曰,伏以臣於昨夕,得見堂箚簡通,始知有徐淇修·徐有恂放歸田里之命,而及伏覩院啓之批,不惟不賜允兪,乃反曲費絲綸,至欲置罪人於蒙騃不足責之科焉。臣於是,萬萬憂慨,繼之以凜然心寒也。噫嘻,人臣罪犯,從古何限,而豈有如淇·恂輩之手弄國乘,眼無君綱者乎?夫筵本事體,莫嚴莫重,雖尋常字畫之間,決不敢私自變幻。伏況伊日辭敎,嚴正惻怛,其所以克遵先志,闡明大義,扶世道而懼亂賊者,卽是御極以後,一部陽秋,則除非孽腸凶肚,孰敢萌挾私欺天,亂眞誣史之念,而非但不敢,亦所不忍,此義明甚,婦孺皆知,而渠輩則急於掉脫。其罪惡,陰欲漫漶此義,綢繆私囑,暗昧改擦,致令建質俟百至重至大之事,作爲渠輩,玩弄毁畫之具,少無不敢不忍之心。古今天下,寧有是哉?及夫事發之後,國人皆曰可殺,渠輩亦知必死,故不顧倫理,互作推諉,於此益可驗其眞贓之和盤托出矣。不料嚴鞫之啓乍允,酌配之命遽下,王章之屈,曾所罕覯,輿憤之激,久而愈甚。今玆疏放歸田之命,殆若輕罪薄眚之遇赦蒙宥者然,尤豈非千千萬萬意慮之外哉?噫,爲人臣子,負犯如彼,而初旣失刑,終又失之又失,以殿下明聖,何爲此違衆任情之擧也?此臣所以驚惑憂慨,不能自已,而若夫凜然心寒者,寔在於聖批之過中失當耳。夫蒙騃不足責云者,以其疎闇迷劣,不分東西,無知妄作,誤陷非辟者之謂也。曾以彼輩之盤據勢要,久叨珥筆,陰改史草,爲賊立幟者,謂之蒙騃不足責而見貰於三尺之誅,則何罪之不可逭,而何法之不可撓乎?王言一播,八域咸頌,臣恐亂逆餘黨,益無懲畏而漸肆窺覬矣。寧不重可痛惜哉?伏願聖明,淵然深思,廓然改圖,亟寢兩罪人放歸之命,收還院議啓初下之批,以光聖德,以嚴隄防,千萬幸甚。臣昨拜館職,不及叩謝,未參呼籲之末,徒激忠憤之衷,不揆僭妄,略效匡救,顧安敢攙及私懇,重犯猥屑之誅,而第臣母病,尙此沈淹,頃在臺垣,屢蒙恩暇,得以專意扶將,雖於數昨以來,不無略綽減意,而篤老元氣,收拾不起。鎭日委貼之狀,不待昏迷之證,種種危悸,不忍離捨,時日之內,實無束帶供職之望,臣情到此,窮且蹙矣。伏乞天地父母,更垂矜諒,特許鐫遞,俾便調護,仍治臣屢瀆不殫之罪,以肅朝綱焉,臣無任云云。省疏具悉。已諭於堂箚批矣。爾其勿辭,救護。
敦寧都正朴宗薰疏曰,伏以日昨有政,伏奉除旨,都正新銜,遽降臣身,義在叨謝,固當竭蹶,第臣於敦寧,旣已親盡,律以法例,不當仍帶,玆敢援例陳籲。伏乞聖明,亟令遞改,以存公格,千萬幸甚,臣無任云云。省疏具悉。疏辭,下該曹稟處。
上在昌德宮。停常參·經筵。
惠慶宮進服二錢重人蔘粟米飮,自今日,一貼式煎入事,榻前下敎。
宋知濂啓曰,行大司憲李直輔在外,執義金孝眞,掌令李錫祜,持平李箕淵,試所進,金洛龍未署經,掌令一員未差,監察茶時之意,敢啓。傳曰,知道。
任厚常啓曰,明日常參·經筵,取稟。傳曰,停。
任厚常啓曰,三品官之無得過三日循例請牌,曾有定式,而吏曹參議金明淳,除拜後,過三日不爲出肅,事體所在,極爲未安,從重推考,仍卽牌招察任,何如?傳曰,允。
任厚常啓曰,行大司成權常愼,除拜後過三日不爲出肅,依定式推考警責,仍卽牌招察任,何如?傳曰,允。
任厚常啓曰,假注書曺鳳振身病猝重,勢難察任,今姑改差,何如?傳曰,允。
曺鳳振改差,代以李遠翊爲假注書。
以吏曹參議金明淳牌不進罷職傳旨,傳于任厚常曰,只推。
兵曹口傳政事,副護軍單朴宗薰。
宋知濂啓曰,卽者義禁府都事來言,時囚毋得過三日滯囚,曾有定式矣。時囚罪人黃采郁,當爲照律,韓允鎭·吳宗擧·宋祥濂當爲議處,安㢞·朴基成·尹爔,當爲捧供,而判義禁徐榮輔受由,知義禁金羲淳,同義禁李得濟有身病,李普天試所進,不得備員開坐云,知義禁金羲淳,同義禁李得濟,卽爲牌招,使之捧供而議處照律,次堂例不得擧行云,何以爲之?敢稟。傳曰,允。竝令次堂擧行。
宋知濂啓曰,時囚議處照律捧供,竝令次堂擧行事,命下矣。知義禁金羲淳牌不進,只有同義禁李得濟一人,不得備員擧行,知義禁更爲牌招,何如?傳曰,允。
宋知濂,以武一所試官意啓曰,臣所今日平明開場,貫革自在字半字,仍爲試取捧講之意,敢啓。傳曰,知道。
宋知濂,以武二所試官意啓曰,臣所,今日平明開場,而騎芻及講書,自洪字半字,仍爲試取之意,敢啓。傳曰,知道。
宋知濂,以武三所試官意啓曰,臣所今日平明開場,貫革自唐字,仍爲試取,而捧講兼行之意,敢啓。傳曰,知道。
宋知濂,以武一所試官意啓曰,臣所今日貫革應射擧子,自在字半字,至白字,一百三十人內,三矢五人,二矢十四人,一矢二十人,前三日入格二千四百九十五人,合爲二千五百三十四人矣。貫革今已畢試,騎芻自天字,仍爲試取捧講之意,敢啓。傳曰,知道。
宋知濂,以武一所試官意啓曰,臣所今日騎芻應射擧子,自天字至秋字半字,一千四十人內,三中四人,二中二十四人,一中一百二十九人,講入格四十一人,前四日入格二百五十五人,合爲二百九十六人,而日暮姑停之意,敢啓。傳曰,知道。
宋知濂,以武二所試官意啓曰,臣所今日騎芻及講書,應試擧子,自洪字半字,至歲字一千七十人內,騎芻入格一百五十二人,講書入格一百五十八人,而日暮姑停之意,敢啓。傳曰,知道。
宋知濂,以武三所試官意啓曰,臣所今日貫革應射擧子三千二百二十八人內,五矢入格十二人,四矢入格四十五人,三矢入格一百二人,二矢入格二百四十二人,一矢入格五百八十七人,講入格六十三人,未及試取三百十八人,而日暮姑停之意,敢啓。傳曰,知道。
禁府啓目,積城前縣監安㢞原情云云。問目內辭緣,泛稱遲晩,所當請刑是白乎矣,曾經都摠都事,勿爲請刑,載在大典通編,議處,何如?判付啓,依允。又啓目粘連,向前宋祥濂亦,鬱陵島防禁,前後申嚴,而本府船漢,冒犯潛入,有此被捉,身爲地方官,常時不能察飭之罪,在所難免,以此照律,何如?判付啓,依允。又啓目粘連,向前吳宗擧亦,軍器所重,與他自別,守直之節,固當嚴謹,而片時延燒,至於此多,揆以法意,誠極痛駭,不可以事出不意,有所容恕,以此照律,何如?判付啓,依允。又啓目粘連,向前韓允鎭亦,身爲邑倅,吏逋未捧,至於此多,極爲駭然,石數多寡之間,雖不無參差之端,而邑牒道啓,旣如是丁寧,觀渠所供,所逋之數,亦已夥多,揆以法意,難逭重勘,以此照律,何如?判付啓,依允。又啓目群山僉使朴基成,咸悅縣監尹爔,原情云云。朴基成段,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處爲白乎旀,尹爔段,傳旨內辭緣,泛稱遲晩,刑推得情,何如?判付啓,依允爲旀,尹爔段,除刑推議處爲良如敎。又啓目粘連,東林前別將黃采郁矣,本府議啓內,禁松法意,本自莫嚴,左峴關防,何等至重,而身爲鎭將,生心犯斫,究厥所爲,已極痛惡,民訴許題,雖已自服,捧賂斫給,極口發明是白乎矣,邑倅所報,帥臣論啓,旣甚丁寧,所斫株數,至於二百十四株之多,揆以法意,萬萬寒心。以此照律罪,杖八十收贖,告身盡行追奪徒二年定配,私罪奉敎依允。
刑曹判書韓用鐸疏曰,伏以臣觸事憒劣,無職可稱,而至於司寇之任,大而審克重獄,小而綜決庶訟,尤非不才如臣,所可一日堪當者,而過蒙誤恩,前後三叨,趨膺雖緣義分,久據實非初心,夙苦賤疾,間又發作,奔走供劇,斷無其望,而大僚筵奏後,控辭路阻,黽勉隨行,今已四閱月矣。疎鹵顚錯,無往非罪,夙夜恐懼,如集于木。迺者以湖南殺獄事,大臣收議啓目中,在外大臣,不得收議,列書之際,不書時任大臣,而至於啓下之境,此不但奏御文字不審之失而已。臣之昏謬未察,萬萬惶悚,旣覺之後,不可掩置,以重臣不職之罪,玆敢露章自列。伏乞聖明,亟降威罰,以昭法紀,千萬幸甚,臣無任云云。答曰,省疏具悉。卿則推考。
左副承旨宋知濂疏曰,臣卽伏見刑曹判書韓用鐸到院之疏,以全州府殺獄回啓中,列書收議諸大臣之際,有所漏落,至於陳章自引。臣於昨日,適在該房,矇未致察,循例捧入,以至判付之頒下,論其不審之失,臣與該堂,固無異同,顧獨自何敢晏然乎?玆敢露章首實。伏乞聖明,俯垂鑑察,亟治臣不職之罪,以安私分焉,臣無任云云。省疏具悉。爾亦推考。
吏曹啓目粘連,觀此敦寧都正朴宗薰上疏,則以爲都正新銜,固當竭蹶,第臣於都寧,旣已親盡,律以法例,不當仍帶,亟命遞改,以存公格,亦爲白臥乎所,旣無敦寧,則揆以公格,不可仍置,依例改差,何如?判付啓依允。
上在昌德宮。停常參·經筵。
自戌時至人定,灑雨下雨,測雨器水深二分,自人定至二十日開東,灑雨下雨,測雨器水深七分。
宋知濂啓曰,行大司憲李直輔在外,執義金孝眞,掌令李錫祜,持平李箕淵試所進,金洛龍未署經,掌令一員未差,監察茶時之意,敢啓。傳曰,知道。
宋知濂啓曰,明日再明日,顯隆園忌辰祭齋戒正日相値,視事頉稟之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,同副承旨尹魯東,今日不爲仕進,卽爲牌招,何如?傳曰,允。
傳于任厚常曰,待敎朴綺壽,馳詣顯隆園,奉審摘奸,仍詣健陵·華寧殿,奉審以來。
以同副承旨尹魯東牌不進罷職傳旨,傳于李文會曰,只推。
傳于任厚常曰,日氣之熱如此,儒生之弊可念,至於唱榜之退,亦涉煩弊之甚,二十四日,當經宿春塘臺,儒生入門,亦依謁聖例,先期入之,該房知悉。
以慶尙監司尹光顔狀啓,進上竹笋,限內不得封進,惶恐待罪事,傳于任厚常曰,勿待罪事,回諭。
任厚常,以吏曹言啓曰,成均館司成鄭萬始呈狀內,矣身素患痰癖之症,挾感添劇,萬無起動供職之望云,禮曹佐郞尹致謙呈狀內,矣身素患痰癖之症,當此換節之時,一倍添劇,時月之內,實無供仕之望云,身病俱如是沈篤,則有難强令察任,竝改差,何如?傳曰,允。
任厚常,以吏曹言啓曰,新除授繕工監假監役官任魯·李度中,除拜後過限不出仕,竝依例改差,何如?傳曰,允。
任厚常,以吏曹言啓曰,掌苑署別提金興國,中學訓導裵相仁,受由過限不上來,竝依例改差,何如?傳曰,允。
宋知濂,以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
宋知濂,以備邊司言啓曰,卽見摠戎使李堯憲狀啓,則以爲北漢山城,乃是保障重地,而大南門門樓及公廨寺刹,已多頹圮。營中旗幟帳幕,年久渝弊,全不成樣,勢不得不趁今修改,而曾於北漢之役軍物之需,已有臣廳補土所殖利錢中,或二三千兩及空名帖或四五百張,請得之例,今亦依此例,補土所錢二千兩,空名帖四百張,特爲許下事,請令廟堂稟處矣。觀此狀辭,城樓官廨之頹圮,僧舍軍器之傷毁,俱不可不及時修改,而物力之難辦,誠如帥臣所陳,補土所留儲之錢,卽該營所管,此等事役,固合推移二千兩,使之姑先取用,空名帖,才有許施於南漢城堞寺刹之役,均是保障重地,不宜異同,四百張,亦爲依所請成給事,分付該曹,何如?傳曰,允。
宋知濂,以司僕寺提調意啓曰,今此庭試,卽日唱榜事,命下矣。文武科新恩所騎,例給本寺馬,而在前如此之時,文科全一榜,武科只給甲乙科矣,今亦依此磨鍊之意,敢啓。傳曰,知道。
宋知濂,以訓鍊都監言啓曰,今此貞純王后祔太廟,惠慶宮患候平復,合慶庭試別試武科殿試時,本局軍兵及武藝廳中直赴應試應頉之類,竝別單書入之意,敢啓。傳曰,知道。
宋知濂,以禁衛營言啓曰,今此貞純王后祔太廟,惠慶宮患候平復,合慶庭試別試武科,春塘臺親臨殿試時,本營軍兵中,應試人,別單書入之意,敢啓。傳曰,知道。
宋知濂,以御營廳言啓曰,今此貞純王后祔太廟,惠慶宮患候平復,合慶庭試別試武科殿試時,本廳將校中,直赴應試人,別單書入之意,敢啓。傳曰,知道。
宋知濂,以義禁府言啓曰,時囚罪人黃采郁,杖八十收贖,告身盡行追奪,徒二年定配照律啓目,旣已蒙允,而卽見其奴名呈狀,其父年今爲七十八歲云矣。父母老疾而無他兄弟者,許贖留養,雖在律文,此囚則以嶺阨防守之鎭將,符同奸民,冒禁犯斫,至於二百十四株之多,其在重關防杜後弊之道,不可循例許贖,依本律,杖八十收贖,告身盡行追奪,江原道襄陽府祥雲驛,徒二年定配,而以議啓內辭意,具罪目,發遣府羅將,押送配所,何如?傳曰,令兵判,決棍後禁錮。
宋知濂,以義禁府言啓曰,時囚罪人黃采郁,杖八十告身盡行追奪,江原道襄陽府祥雲驛,徒二年定配草記批旨內,令兵判,決棍後禁錮事,命下矣。黃采郁,移送兵曹,使之擧行,而禁錮年限,以幾年磨鍊乎?敢稟。傳曰,三年。
宋知濂,以兵曹言啓曰,謹依義禁府啓目判付,時囚罪人黃采郁決棍十度之意,敢啓。傳曰,知道。
宋知濂,以武一所試官意啓曰,臣所今日平明開場,騎芻自秋字半字,仍爲試取捧講之意,敢啓。傳曰,知道。
宋知濂,以武二所試官意啓曰,臣所,今日平明開場,而騎芻及講書,自律字,仍爲試取之意,敢啓。傳曰,知道。
宋知濂,以武三所試官意啓曰,臣所今日平明開場,貫革自豈字,仍爲試取,而捧講兼行之意,敢啓。傳曰,知道。
宋知濂,以武三所試官意啓曰,臣所今日貫革應射擧子三百十八人內,五矢入格一人,四矢入格十人,三矢入格三十五人,二矢入格六十三人,一矢入格一百三十人,講入格合一百五十七人,貫革自開場日,至今日,入格數合爲三千一百十人,而貫革,今已畢試,騎芻自天字,仍爲試取,而兼行捧講之意,敢啓。傳曰,知道。
宋知濂,以武一所試官意啓曰,臣所今日騎芻應射擧子,自秋字半字,至薑字半字,二千一百五十人內,三中三人,二中二十人,一中八十人,昨日入格一百五十七人,合爲二百六十人,講入格三十五人,前五日入格二百九十六人,合爲三百三十一人,而日暮姑停之意,敢啓。傳曰,知道。
宋知濂,以武二所試官意啓曰,臣所今日騎芻及講書應試擧子,自律字至號字半字,一千八十人內,騎芻入格一百五十二人,講書入格一百五十一人,而日暮姑停之意,敢啓。傳曰,知道。
宋知濂,以武三所試官意啓曰,臣所今日騎芻應射擧子七千九百七十八人內,二中入格十六人,一中入格六十三人,講入格九十二人,未及試取七千三百二十八人,而日暮姑停之意,敢啓。傳曰,知道。
上在昌德宮。停常參·經筵。
自開東至午時,灑雨下雨,測雨器水深一寸七分。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,行大司憲李直輔在外,執義金孝眞,掌令李錫祜,持平李箕淵試所進,金洛龍未署經,掌令一員未差,監察茶時之意,敢啓。傳曰,知道。
宋知濂啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
金履永啓曰,新除授右副承旨李存秀,時在京畿安山地,斯速乘馹上來事,下諭,何如?傳曰,與同副承旨許遞,前望單子入之,待下批牌招察任。
承旨前望單子入之,金蓍根·金明淳落點。
傳于金履永曰,留院公事入之。金蓍根,以都摠府言啓曰,今日入直內三廳武兼禁軍及軍兵等,當爲中日習射,而顯隆園忌辰祭齋戒相値,不得爲之之意,敢啓。傳曰,知道。
金蓍根,以武一所試官意啓曰,臣所今日,當以騎芻試取,而雨勢如此,姑不得開場,待晴試取之意,敢啓。傳曰,知道。
金蓍根,以武二所試官意啓曰,臣所今日平明,當爲開場,而雨勢如此,姑爲停止,待開霽試取之意,敢啓。傳曰,知道。
金蓍根,以武三所試官意啓曰,臣所今日平明,當爲開場,而雨勢若此,姑不得設行矣,待開霽試取之意,敢啓。傳曰,知道。
金蓍根,以武一所試官意啓曰,臣所,今日因雨勢不得開場之由,已爲入啓,而今則雨勢稍止,騎芻,自薑字半字,仍爲試取捧講之意,敢啓。傳曰,知道。
金蓍根,以武三所試官意啓曰,雨勢今已開霽,騎芻自宿字,仍爲試取,而捧講兼行之意,敢啓。傳曰,知道。
金蓍根,以武一所試官意啓曰,臣所今日騎芻應射擧子,自薑字半字,至首字半字,二千六百人內,三中一人,二中十八人,一中一百三十二人,昨日再昨日入格二百六十人,合爲四百十一人,而日暮姑停之意,敢啓。傳曰,知道。
金蓍根,以武二所試官意啓曰,臣所今日騎芻應射擧子,自號字半字,至河字半字,八百五十人內,入格爲一百二十八人,講書應試,自號字半字,至重字半字,六百人內,入格爲一百一人,而日暮姑停之意,敢啓。傳曰,知道。
金蓍根,以武三所試官意啓曰,臣所今日騎芻應射擧子七千三百二十八人內,三中入格四人,二中入格十二人,一中入格四十五人,講入格九人,未及試取六千五百七十八人,而日暮姑停之意,敢啓。傳曰,知道。
上在昌德宮。停常參·經筵。
金蓍根啓曰,行大司憲李直輔在外,執義金孝眞,掌令李錫祜,持平李箕淵,試所進,持平金洛龍未署經,掌令一員未差,監察茶時之意,敢啓。傳曰,知道。
李文會啓曰,明日常參·經筵,取稟。傳曰,停。
金蓍根啓曰,來二十五日朝參日次,而親臨庭試相値,頉稟之意,敢啓。傳曰,知道。
傳于金明淳曰,奉審閣臣入侍。
金明淳啓曰,右承旨任厚常,今日不爲仕進,卽爲牌招,何如?傳曰,允。
傳于宋知濂曰,留院公事入之。
金明淳啓曰,失火單子,何等緊急,而去夜蓮池洞宣惠廳庫舍失火,雖卽撲滅,捕廳單子,趁曉來呈,而漢城府則尙此遲滯,事甚未安,當該堂上推考警責,何如?傳曰,允。
以武一二三所草記,傳于宋知濂曰,擧子原數,不過二萬,而分三所試取,將近一旬各技之未畢試,如是之多,木箭全數未試,有此草記之擧者,試所事,萬萬駭然。殿試日字之因此退定,事未前聞,且文科日字,尤豈可因武試而退之,以貽京外儒士,當暑狼狽之弊乎?元規五技取二,而四技則已試,只此亦足入格,木箭一技,元規中付標,勿爲試取。未畢試,另飭期於再明內畢試,一二三所試官,竝待竣事,直捧禁推傳旨,各所主場掌務官,亦令兵判,嚴棍後移送秋曹,照律事,分付。
金明淳,以宣惠廳言啓曰,昨夜四更一點梨峴屛門東邊,本廳米庫西墻底民戶假家失火,延及於庫舍西簷,旋卽撲滅,故臣聞極驚心,卽爲馳進,待平明看審,則救火之際,第九二間通庫西邊四間蓋瓦,盡爲毁撤,椽木十一箇,略有燒痕,卽令修葺,而當庫所峙之米,間有水浸之患,故今方移峙他庫,其中霑濕之米,亦令乾淨之意,敢啓。傳曰,知道。
金蓍根,以武一所試官意啓曰,臣所今日開場騎芻,自首字半字,仍爲試取捧講之意,敢啓。傳曰,知道。
金明淳,以武二所試官意啓曰,臣所今日平明開場,而騎芻,自河字半字試取講書,亦以重字半字,仍爲試講之意,敢啓。傳曰,知道。
金蓍根,以武三所試官意啓曰,臣所今日平明開場騎芻,自律字仍爲試取,而捧講兼行之意,敢啓。傳曰,知道。
金蓍根,以武一所試官意啓曰,臣所今日騎芻應射擧子,自首字半字,至白字八百六十人內,三中二人,二中六人,一中二十三人,前三日入格四百十一人,合爲四百四十二人矣。騎芻今已畢試,木箭自天字,仍爲試取捧講之意,敢啓。傳曰,知道。
丁卯五月二十一日辰時,上御誠正閣。奉審閣臣入侍時,左承旨金明淳,假注書朴長輿,記事官李若洙·鄭觀綏,待敎朴綺壽,以次進伏訖。上曰,顯隆園園上奉審,則何如?綺壽曰,園上奉審,則無頉矣。上曰,丁字閣碑閣奉審則何如?綺壽曰,丁字閣碑閣奉審則無頉矣。上曰,健陵陵上奉審則何如?綺壽曰,陵上奉審則無頉矣。上曰,丁字閣碑閣奉審則何如?綺壽曰,丁字閣碑閣奉審則無頉矣。上曰,健陵陵上莎草,向來有頉處奉審,則更無蹲縮之患乎?綺壽曰,果無蹲縮之患,而補以新莎,覆以油芚,油芚之上,加以草芚,故雨水不得滲漏矣。上曰,華寧殿奉審則,何如?綺壽曰,奉審則無頉矣。上曰,今日祭班進參乎?綺壽曰,臣未承監祭之命,故不得參班矣。上曰,宿於何處乎?綺壽曰,宿於始興矣。命閣臣先退。明淳曰,臣於昨今,連聞武所試官等言送,則赴擧之人,數甚夥多,殿試前,萬無出榜之路,今將治疏或草記,仰請變通之道云,而顧其事勢,果難趁期了勘,當初規矩,以五技取二技,目今二技入格者,已過累千,未試之技,騎芻木箭與講,而講則已爲始捧,了畢無期,騎芻則雖以明日爲限,亦無畢試之望,木箭則尙未始射云,事甚悶然,故敢此仰奏矣。上曰,三所外加設一所,則可以了勘,而此或有前例之可據者乎?明淳曰,臣自下問於兵曹,則別無可據之前例矣。上曰,若峻其規矩則何如?命淳曰,科體嚴重,旣試之後,似難臨時闊狹,且加設一所,雖無前例,不必別設處所,自其試官中,仍於試處,分坐試取,恐或無妨,至於木箭,異於他技。元一二所外,無他分試之處,南小營則樹木茂密,傷人可慮,此亦無變通之道矣。上曰,然則分付試所,從便草記,如無其道,以何以爲之之意草記,則當有處分矣。仍命退,承史,以次退出。
上在昌德宮。停常參·經筵。
任厚常啓曰,行大司憲李直輔在外,執義金孝眞,掌令李錫祜,持平李箕淵試所進,金洛龍未署經,掌令一員未差,監察茶時之意,敢啓。傳曰,知道。
李文會啓曰,明日再明日,健元陵忌辰祭齋戒正日,二十五日親臨庭試相値,視事頉稟之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,黃海水使白東遠下直,長弓一張,長箭一部,片箭一部,筒兒一箇賜給。
任厚常啓曰,卽伏見咸鏡監司李晩秀啓本,則永興府殺獄干犯罪人黃德浩名字,或以得浩書之,奏御文字,何等審愼,而罪人名字之誤書,事甚未安,推考,何如?傳曰,允。
李文會,以禮曹言啓曰,卽接景慕宮官員所報,則今五月二十五日,慶科庭試時,本宮令三員,俱爲觀光云矣。莫重之地,不可曠直,假官依定式,令吏曹,以成均館官員,口傳啓下,以爲代直之地,何如?傳曰,允。
李文會,以禮曹言啓曰,卽接永禧殿官員所報,則今五月二十五日,慶科庭試時,兩官俱爲觀光云矣。莫重之地,不可曠直,假官依定式,令吏曹,以成均館官員,口傳啓下,以爲代直之地,何如?傳曰,允。
李文會,以禮曹言啓曰,淑善翁主出閤吉日,以來月旬前,更爲擇入事,命下矣。卽令日官池景興推擇,則來六月初二日辰時,初三日卯時俱吉云,以何日定行乎?敢稟。傳曰,以初二日爲之。
金蓍根,以兵曹言啓曰,今此合慶庭試別試武科殿試時,直赴殿試人及直赴會試人,應試應頉,區別別單書入之意,敢啓。傳曰,知道。
金蓍根,以兵曹言啓曰,去丙寅年重試對擧別試武科初試入格人,閑良金尙賢,以朞服未葬陳試矣。今番庭試武科殿試時,依例許赴之意,敢啓。傳曰,知道。
金蓍根,以兵曹言啓曰,來六月初一日,入番騎兵,例於今月二十五日,點考而春塘臺殿座相値,二十六日退行之意,敢啓。傳曰,知道。
金蓍根,以武一所試官意啓曰,臣所今日平明開場,而各技已爲畢試,今方修正榜目之意,敢啓。傳曰,知道。
金蓍根,以武二所試官意啓曰,臣所今日平明開場,而騎芻自國字半字,講書,自文字半字,仍爲試取之意,敢啓。傳曰,知道。
金蓍根,以武三所試官意啓曰,臣所今日平明開場,騎芻自育字,仍爲試取,而捧講兼行之意,敢啓。傳曰,知道。
金蓍根,以武二所試官意啓曰,臣所今日騎芻應射擧子,自國字半字,至坐字半字,六百三十六人內,入格爲二十三人,通計前五日入格合爲七百十二人,講書應試擧子,自文字半字,至坐字半字,一千八十六人內,入格爲一百四十二人,通計前五日入格,合爲八百二十五人矣。各技今纔畢試,仍爲計劃,修正榜目之意,敢啓。傳曰,知道。
金蓍根,以武三所試官意啓曰,臣所今日騎芻應射擧子二千四百六十八人內,三中入格十九人,二中入格一百一人,一中入格二百四十一人,講入格七十人,自騎芻開場日,至今日,入格數合爲七百七十人,講入格都合三百三十人,而各技皆已畢試,仍爲計劃修正榜目之意,敢啓。傳曰,知道。
上在昌德宮。停常參·經筵。
任厚常啓曰,行大司憲李直輔在外,執義金孝眞,掌令李錫祜,持平李箕淵試所進,金洛龍未署經,掌令一員未差,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,禮房承旨,馳詣健元陵,奉審摘奸,局內諸陵,一體奉審以來。
傳于金履永曰,在院承旨入侍。
李文會啓曰,在前親臨庭試時,有時原任大臣入侍之例,今番則何以爲之?敢稟。傳曰,爲之。
李文會啓曰,在前親臨庭試時,有宗宰磨鍊入侍之例,今番則何以爲之?敢稟。傳曰,爲之。
傳于金蓍根曰,明日出宮門路,以協陽門爲之。
傳于李文會曰,明日儒生入場時,雨傘勿禁事,分付。
金蓍根啓曰,禁衛大將李海愚,以武一所試官,禁推事,命下矣。將兵之任,不可一刻無摠察之人,何以爲之?敢稟。傳曰,訓將兼察。
金蓍根啓曰,禁衛大將,訓將兼察事,命下矣。兼察禁衛大將金祖淳,卽爲牌招聽傳敎,何如?傳曰,從事官,發牌聽傳敎。
金蓍根啓曰,右邊捕盜大將李潤謙,以武三所,試官禁推事,命下矣。捕將重任,不可一刻無摠察之人,在前如此之時,有他邊大將兼察之例,今番則何以爲之?敢稟。傳曰,他邊大將,兼察牌招聽傳敎。
任厚常啓曰,大司諫宋翼孝,掌令李錫祜,以武三所監試官禁推事,命下矣。依定式,遞差傳旨捧入之意,敢啓。傳曰,知道。
任厚常啓曰,執義金孝眞,司諫尹久東,以武二所監試官,禁推事,命下矣。依定式,遞差傳旨捧入之意,敢啓。傳曰,知道。
任厚常啓曰,持平李箕淵,正言金益耟,以武一所監試官禁推事,命下矣。依定式,遞差傳旨捧入之意,敢啓。傳曰,知道。
金蓍根,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金蓍根,以兵曹言啓曰,謹依武一二三所草記批旨,一所主場掌務官金亨遇,二所主場掌務官申義喆,三所主場掌務官金寶聲,各嚴棍十五度後,竝移送刑曹之意,敢啓。傳曰,知道。
任厚常,以義禁府言啓曰,卿宰禁推,該府草記,待批下捧供,載在大典通編矣。時囚罪人鄭東觀·李海愚·鄭晩錫·李普天,係是宰臣,敢啓。傳曰,知道。
任厚常,以義禁府言啓曰,再明日親臨春塘臺文武科庭試時,本府都事,皆爲赴擧,武都事一員,本府入直,而當直入直都事,公事回公都事,弘化門·通化門·月覲門·集春門·靑陽門及武所禁亂都事,無以推移,假都事八員,令該曹,各別擇差,以爲分排之地,何如?傳曰,允。
任厚常,以義禁府言啓曰,因咸鏡道利原縣殺獄罪人朴貴山獄事,刑曹回啓內,當該初檢官利原前縣監李箕材,令該府,拿問嚴處事,判付內依允,啓下矣。李箕材,下去京畿安山地云,依例發遣府羅將,拿來,何如?傳曰,待待命拿囚。
刑曹啓目粘連,因平安監司李勉兢放未放修啓冊子〈本〉曹回啓內,放帙未放帙,竝依啓聞施行,仍帙中,博川金在源,龜城成益七,郭山金光鉉,博川朴瑞鉉,宣川兪彦國等,所坐不至深重,竝放送,稟帙宣川韓興仁,鐵山韓占福,龍川劉萬太等,所犯深重,竝仍配,順安郭萬永,三登郭始說等,入於前赦放帙,熙川鄭儀得,入於前赦稟帙而雖未蒙宥,罪猶可恕,一體放送,安州李龍得,价川申昌仁,泰川徐必方,嘉山宋師哲,孟山文命孫,寧邊河成龍等,入於前赦稟帙,未得蒙放,而所犯俱係不輕,竝仍配,何如?判付啓依允爲旀,慈山李達升,祥原金履衡,安州李龍得,价川申昌仁,泰川徐必方,嘉山宋師哲,孟山文命孫,寧邊河成龍等,竝放送爲良如敎。
丁卯五月二十三日卯時,上御誠正閣。在院承旨入侍時,行都承旨金履永,左副承旨金蓍根,右副承旨任厚常,同副承旨宋知濂,記事官趙鐘永,假注書李遠翊,記注官安以鼎,記事官鄭觀綏,檢校直閣洪奭周,以次進伏訖。上曰,左承旨·右承旨不爲入來乎?蓍根曰,左承旨,以式暇不入,右承旨奉審在外矣。上曰,公事有之乎?履永曰,無公事矣。仍奏曰,明日殿座時,以申初爲之,則儒生入場,以何時爲之乎?上曰,前例,何如?履永曰,前例雖未的知,而日暮前儒生,使之入場,則似無紛畓之弊矣。上曰,以酉時爲之,可也。蓍根曰,雨具若許入,則當以文跡頒布乎?上曰,出去直爲書入,可也。蓍根曰,設布帳環衛軍,殿座前入之,何如?上曰,依此爲之,可也。厚常曰,刑曹判書,言送于院中,而年前羅將輩之定配者,合爲二十八人矣。今番赦典,幾皆蒙放,而獨未蒙放者,到配於平安道者六人云,草記不敢直徹,玆以仰達矣。上曰,草記置之。平安道放未放冊子,以放送書出,可也。又敎曰,試望明日入之乎?履永曰,明日廳坐時入之矣。蓍根曰,在前武科殿試,或分所爲之,今番則何以爲之乎?上曰,前例知入,可也。仍命閣臣先退,承史以次退出。
上在昌德宮。停常參·經筵。
任厚常啓曰,行大司憲李直輔在外,執義·掌令一員,持平一員未差,掌令李錫祜,禁推傳旨未下,持平金洛龍未署經,監察茶時之意,敢啓。傳曰,知道。
任厚常啓曰,奏御文字,何等審愼,而刑曹草記中,武三所掌務官金寶聲,誤以金輔成書入,至於允下,臣之矇然捧入不勝惶悚,原草記段,付標以入,而當該堂上,不可無警,推考,何如?傳曰,允。
李文會啓曰,今此試官望中,時無職名人,令該曹,口傳付軍職,何如?傳曰,允。
金履永,以吏曹言啓曰,卽接掌樂院牒報,則明日親臨春塘臺,慶科庭試時,本院正,以協律郞例爲進參,而正韓翼鎭就理,無以擧行,卽速變通云,掌樂院正韓翼鎭,今姑改差,口傳備擬以入之意,敢啓。傳曰,知道。
以對讀官成鼎鎭·洪樂淵·徐能輔·鄭東榦·具康·洪命周牌不進罷職傳旨,傳于李文會曰,只推。
吏曹口傳政事,以李勉求爲掌樂正。
兵曹口傳政事,副護軍單尹魯東,副司果單鄭萬始。
金蓍根啓曰,禁推人放送事,命下矣。禁衛大將李海愚,右邊捕盜大將李潤謙,卽爲牌招,傳授命召及大將牌·傳令牌,何如?傳曰,允。
金蓍根,以兵曹言啓曰,今日殿座時,侍衛禁軍別將,當爲率領,而禁軍別將白師誾,方在禁推中,一番內禁衛將尹頤東,使之兼別將擧行之意,敢啓。傳曰,知道。
金蓍根,以兵曹言啓曰,今此庭試武科殿試時,執鼓官,當以訓鍊院正擧行,而正金宅基,方在就理中,以副正趙運永,塡差以入之意,敢啓。傳曰,知道。
金蓍根,以兵曹言啓曰,直赴殿試奉承傳別武士金成斗等二十六人,會試人選武軍官秋處殷等二十人,隨其錄名,許赴於明日殿試之意,敢啓。傳曰,知道。
任厚常,以義禁府言啓曰,卿宰禁推,該府草記,待批下捧供,載在大典通編矣。時囚罪人任希存,係是宰臣,敢啓。傳曰,知道。
任厚常,以刑曹言啓曰,因武科初試,一二三所草記批旨內,擧子原數,不過二萬,而分三所試取,將至一旬,各技之未畢試,如是之多,木箭全數未試有此草記,試所事,萬萬駭然。各所主場掌務官,令兵判嚴棍後,移送秋曹,照律事,命下矣。一所掌務官金亨遇,二所掌務官申義喆,三所掌務官金寶聲等,係是出身,令義禁府擧行,何如?傳曰,允。
任厚常,以刑曹言啓曰,卽接武三所移文,則入門官吳再謙·趙大福·全龍仁等,莫重科場,無數幻弄奸狀綻露,移送臣曹,照律勘處云矣。吳再謙·趙大福·全龍仁等,俱是出身,竝令義禁府處之,何如?傳曰,允。
丁卯五月二十四日申時,上詣春塘臺。經宿入侍時,行都承旨金履永,左承旨金明淳,右承旨李文會,左副承旨金蓍根,右副承旨任厚常,同副承旨宋知濂,記事官趙鐘永,假注書李遠翊,記注官盧,記事官鄭觀綏,檢校直閣沈象奎·洪奭周,檢校待敎朴宗薰,待敎朴綺壽,以次侍立。時至,上具翼善冠·袞龍袍,乘輿出協陽門,由建陽門·明光門入靑陽門,推考房承旨入侍。敎曰,日熱如此,禁推人竝放送,越捧三等事。出駕前下敎仍詣映花堂後,問安勿爲之事。出榻敎入小次,諸臣輪回權退。
上在昌德宮。停常參·經筵。
自未時至人定,灑雨下雨,測雨器水深三分。
自人定至二十六日開東,灑雨下雨,測雨器水深一寸九分。
上詣春塘臺。慶科庭試,文武科試取,放榜,還內後,內閣·政院·玉堂·藥房,口傳問安。答曰,知道。
藥房提調韓晩裕,副提調金履永啓曰,移蹕經宿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,明日常參·經筵,取稟。傳曰,停。
任厚常啓曰,行大司憲李直輔在外,執義·掌令二員,持平一員未差,金洛龍未署經,監察茶時之意,敢啓。傳曰,知道。
金蓍根啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
金履永啓曰,吏曹郞廳來言,新恩政事,取稟。傳曰,當日爲之。
傳于李文會曰,日月漸久予懷長深,今者冢孫之登第,不勝喜幸,惜乎其不及見焉,愴慕曷已?忠獻公靈筵,今日遣承旨致祭,祭文當親撰以下矣。
金履永啓曰,忠獻公靈筵,今日遣承旨致祭事,命下矣。何承旨進去乎?敢稟。傳曰,左副承旨進去。
金履永啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,不卽承膺,事甚未安,判書·參判,竝更牌招,何如?傳曰,允。
金履永啓曰,吏曹判書李始源,參判閔耆顯再牌不進推考傳旨,今方捧入而開政命下之後,連事違召,不卽擧行,事體所在萬萬未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李始源進,參判閔耆顯進,參議未差,同副承旨宋知濂進,啓曰,臺諫闕員,今當差出,而擬望之人乏少,外任竝擬,何如?傳曰,允。以鄭來百爲吏曹參議,柳相祚爲大司諫,申溆爲執義,李顯道爲司諫,洪時溥·李愚在爲掌令,洪遇燮爲正言,金敎根爲應敎,洪宅夏爲持平,吳泰賢爲禮曹參判,南公轍爲判義禁,尹魯東爲敦寧都正,金啓濂爲司成,李建胄爲廣興守,尹光心爲戶曹正郞,林東鎭爲禮曹佐郞,李久源爲典籍,沈文永·曺學振爲假監役,盧命鼎爲孝昌墓守衛官,典籍單鄭浣,文科甲科第一人,掌苑別提林再陽,武科甲科第一人,承文正字單崔漢翼。
兵批,行判書韓晩裕病,參判李冕膺在外未肅拜,參議權行彦入直進,參知金履載在外,未肅拜,右副承旨任厚常進,同知單徐有燁,僉知三單張胤祚·張彦極·趙心存,副護軍單李存秀·宋翼孝·李秉道·鄭健周·金尙墀,副司直單金孝眞·尹久東·李錫祜·李箕淵,副司果單金益耟·吳準常·金學基。
傳于李文會曰,明日新恩謝恩,當便殿親受。
任厚常,以義禁府言啓曰,今此庭試武科分所北營中日廳,禁亂都事,無以推移,假都事二員,令該曹,各別擇差,以爲分排之地,何如?傳曰,允。
任厚常,以義禁府言啓曰,刑曹啓辭內,武三所入門官吳再謙·趙大福·全龍仁等,俱是出身竝令義禁府處之事,允下矣。吳再謙·趙大福·全龍仁等,今方待命,竝卽拿囚之意,敢啓。傳曰,知道。
任厚常,以義禁府言啓曰,刑曹啓辭內,武科初試一二三所草記批旨內,擧子原數,不過二萬,而分三所試取,將至一旬,而各技之未畢試,如是之多,木箭全數未試,有此草記之擧者,試所事,萬萬駭然。各所主場掌務官,令兵判,嚴棍後移送秋曹,照律事命下而一所掌務官金亨遇,二所掌務官申義喆,三所掌務官金寶聲,俱是出身,令義禁府擧行事允下矣。金亨遇·申義喆·金寶聲等,今方待命,竝卽拿囚,而取考律文,則大明律制書有違條有曰,稽緩制書者,一日笞五十,每一日加一等罪,止杖一百大典通編推斷條有曰,犯私罪杖一百,告身盡行追奪,犯枉法受贓外,笞杖竝收贖矣。金亨遇·申義喆·金寶聲,各杖一百收贖,告身盡行追奪,放送,何如?傳曰,允。
親撰祭文外祖贈議政府領議政行判敦寧府事,贈諡忠獻朴公之靈,替奠而告之曰,日月雖易,愴慕予心,合慶庭試,春臺親臨,乙科登第,公之冢孫,榮動萬人,慶溢一門,嗚呼嗟哉。公胡未見?遣官替告,攸司備奠。
丁卯五月二十五日寅時,上詣春塘臺。合二慶慶科庭試文武科殿試試取入侍時,行都承旨金履永,左承旨金明淳,右承旨李文會,左副承旨金蓍根,右副承旨任厚常,同副承旨宋知濂,記事官趙鐘永,假注書李遠翊,記注官盧,記事官鄭觀綏,檢校直閣沈象奎,待敎朴綺壽,以次進伏。讀劵官左議政李時秀,行戶曹判書徐榮輔,行大護軍朴宗來·金羲淳·錦豐君朴崙壽,行護軍尹致性,工曹參判吳泰賢,戶曹參判洪義浩,行護軍尹東晩·李庚運,行副護軍洪奭周·朴宗薰·朴鍾淳·申絢·鄭來百,對讀官禮曹參議閔命爀,行副護軍金魯敬,刑曹參議尹益烈,前承旨尹魯東,行副護軍朴宗正·尹羽烈,戶曹參議韓興裕,行副護軍具得魯·申大尹·朴命變·朴瑞源·任希遠,兵曹參議權行彦,行副護軍李廷顯,前司成鄭萬始,副司直金相休,副修撰徐有望,副司果金啓溫·李沆,考官鰲恩君李敬一,行兵曹判書韓晩裕,行護軍李得濟,參考官行副護軍尹羽烈,司僕寺內乘吳文常,兵曹正郞任天常,訓鍊院副正趙運永,以次入就拜位。引儀,唱行四拜禮,以次陞座進伏訖。時秀等進前曰,近日日氣蒸熱,移蹕經宿之餘,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,各殿宮氣候一樣矣。時秀曰,小臣有區區情懇,敢此仰達矣。今番試望,讀劵官及考官,小臣,俱蒙恩點,而旣有主文,又有登筵之原任大臣,則論以國體,非但苟艱,臣亦不敢於竝蒙點下矣。上曰,武試官望入之,可也。得濟曰,帿布柳葉箭,以一百二十步出規矩矣。原步數爲一百三十步,今亦除尺量,以一百三十步擧行,何如?上曰,依此爲之,可也。晩裕曰,武將一人,亞將一人,別軍職一人,宣傳官二人,各詣分所似好矣。上可之。仍命書榻敎曰,中日閣分所試官,摠戎使李堯憲,行護軍朴甚豐,別軍職任聖說,宣傳官沈有祖·安光贊,進去北營,分所試官禁衛大將李海愚,行護軍李潤謙,別軍職趙岐,宣傳官尹相重·李義秀進去。得濟曰,射帿布後,又射柳葉箭,則易致遲滯,今番則一時竝射,毋至兩次呼名之地恐好矣。上曰,依此爲之。時秀曰,武試分所,則試官,似或苟艱,讀劵官尹羽烈,使之武所進去,何如?上曰,依此爲之。仍敎曰,懸題紙入之。對讀官,持入懸題紙,上命榮輔等七人,書賦題我善養吾浩然之氣,限午時,讀奏訖,命爀等,奉出御題懸之。文會曰,今番取幾人乎?上命書傳敎曰,今番庭試,取五人又敎曰,都承旨,藥院監煎進去,未及還來云,執冊承旨,則諸承旨,推移擧行,可也。上入小次,以司謁下敎曰,試劵分考,可也。分考訖,文會,仍夾侍入稟,上還御帳殿。時秀曰,諸試官試取,合爲十八張矣。臣與諸試官,更議取之,何如?上可之。仍敎曰,直爲書等,可也。時秀以次書等訖。上親坼封還下,文會,讀奏封內,以次唱名,上命新恩入侍,通德郞鄭浣,進前奏職姓名。上曰,年爲幾何?浣曰,五十六歲矣。業儒申在獻,幼學崔錫玄,副司勇朴周壽,將仕郞黃儆彦,各奏職姓名及年歲。履永曰,今日新恩政事,當日爲之事命下,而吏曹判書李始源,參判閔耆顯病不來,參議未差,判書·參判,竝卽牌招,何如?上曰,依爲之。出擧條上入小次,少頃,上改具遠遊冠絳紗袍,還御帳殿,百官行陳賀禮訖,通禮跪告禮畢,上乘輿出靑陽門,由協陽門還內。諸臣以次退出。
上在昌德宮。停常參·經筵。
自開東至酉時,灑雨下雨,測雨器水深六分。
宋知濂啓曰,明日常參·經筵,取稟。傳曰,停。
金蓍根啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
金蓍根啓曰,卽者義禁府都事來言,時囚無得過三日滯囚,曾有定式矣。時囚罪人韓允鎭·吳宗擧·宋祥濂,當爲照律,朴基成·安㢞·尹爔,當爲議處,而判義禁南公轍未肅拜,知義禁金羲淳有身病,同義禁李得濟,御營廳賞試才進,只有李普天一人,照律議處,次堂例不得擧行云,判義禁·知義禁,卽爲牌招,以爲備員開坐之地,何如?傳曰,允。令次堂擧行。
金蓍根啓曰,判義禁南公轍,知義禁金羲淳牌不進推考傳旨,今方捧入,而時囚照律議處,令次堂擧行事,命下矣。知義禁金羲淳,如是違牌,事甚未安,更爲牌招,何如?傳曰,允。
金蓍根啓曰,知義禁金羲淳再牌不進推考傳旨,今方捧入,而開坐命下之後,如是違召,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
金蓍根啓曰,行大司憲李直輔,持平洪宅夏在外,執義申溆,掌令洪時溥·李愚在牌不進,持平金洛龍未署經,監察茶時之意,敢啓。傳曰,知道。
以執義申溆,掌令洪時溥·李愚在,獻納尹致鼎牌不進罷職傳旨,傳于金蓍根曰,只推。
宋知濂,以弘文館言啓曰,新除授應敎金敎根,卽爲牌招察任,何如?傳曰,允。
金蓍根,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金蓍根,以兵曹言啓曰,五衛將徐有燁·田晉龍,慶熙宮衛將權聖應,俱以身病猝重,無望供職,呈狀乞遞,宿衛輪番之任,不可久曠,改差,何如?傳曰,允。
刑曹啓目粘連,因咸鏡監司李晩秀査啓啓本,永興朴奉植獄事段,初以錢兩事,遽作臧命之變,情節兇獰,嚴刑得情,金召史,不過干犯而一向同訊,有違法意,從重勘放,何如?判付啓依允。又啓目粘連,永興張達龍獄事段,張達龍之致死,辜限雖過,金致明之蹴打,實因無疑,法當償命,尹女以鄕曲一女子,換着男服,直刺手刃,無媿烈婦,而達仁兄弟,已被道放,則不必滯囚,達仁·達亨,竝放送,何如?判付啓依允。又啓目粘連,永興黃德浩獄事段,本罪旣是䵝眛,合有疏釋之道,放送,德浩旣已請宥,則隨從徒配之尹老郞金,獨爲仍置,恐欠平允,一體放送,何如?判付啓依允。
丁卯五月二十六日辰時,上御便殿。文武科新恩謝恩親受入侍時,左副承旨金蓍根,同副承旨宋知濂,記事官趙鐘永,假注書李遠翊,記注官崔鳳和,記事官鄭觀綏,檢校直閣洪奭周,檢校待敎朴宗薰,待敎朴綺壽,以次進伏訖。上命文武新恩行謝恩禮,引儀,唱四拜興平身,文武新恩,行四拜禮,上命宣醞,引儀,唱再拜興平身,文武新恩,行四拜禮訖。上曰,今番武科中或有名臣將臣子孫,可以賜樂者乎?承旨,探問以奏,可也。蓍根曰,別無可以賜樂者云矣。上曰,文科新恩朴周壽,可以賜樂而其家旣與平日有異,則賜樂或涉如何耶?奭周曰,其家則似不得張樂矣。上命文武新恩,分東西以次陞殿,文科新恩鄭浣,武科新恩林再陽等,各進前奏職姓名訖,上命退新恩出。仍命退,承史·諸臣,以次退出。
上在昌德宮。停常參·經筵。
自開東至戌時,灑雨下雨,測雨器水深一分。
夜自五更,至二十八日開東,灑雨下雨,測雨器水深一分。
宋知濂啓曰,明日常參·經筵,取稟。傳曰,只晝講。
金蓍根啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
宋知濂啓曰,來初一日輪對日次矣,敢稟。傳曰,當次人,後日次待令。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,左承旨金明淳,右承旨李文會,右副承旨任厚常,今日不爲仕進,竝卽牌招,何如?傳曰,允。
宋知濂啓曰,三品官之無得過三日循例請牌,曾有定式矣。新除授吏曹參議鄭來百,除拜後過三日不爲出肅,事體所在,誠極未安,從重推考,仍卽牌招,何如?傳曰,允。
宋知濂啓曰,假注書李遠翊,身病猝重,勢難察任,今姑改差,何如?傳曰,允。
以應敎金敎根牌不進罷職傳旨,傳于宋知濂曰,只推。
以左承旨金明淳,右承旨李文會,右副承旨任厚常牌不進罷職傳旨,傳于金蓍根曰,只推,竝更爲牌招。
以右承旨李文會再牌不進罷職傳旨,傳于金蓍根曰,只推,更爲牌招。
以右副承旨任厚常再牌不進罷職傳旨,傳于金蓍根曰,只推,更爲牌招。
金蓍根啓曰,右承旨李文會三牌不進禁推傳旨,不得循例捧入,何以爲之?敢稟。傳曰,待明朝牌招。
以吏曹參議鄭來百牌不進罷職傳旨,傳于宋知濂曰,只推,更爲牌招。
以吏曹參議鄭來百再牌不進罷職傳旨,傳于宋知濂曰,只推,更爲牌招。
注書趙鐘永病,代以朴周壽爲假注書。
李遠翊改差,代以李容愚爲假注書。
以執義申溆,掌令洪時溥,獻納尹致鼎牌不進罷職傳旨,傳于金蓍根曰,只推。
宋知濂,以弘文館言啓曰,應敎金敎根,旣有只推之命,副校理金啓河,連呈辭單,不爲行公,竝卽牌招察任,何如?傳曰,允。
以應敎金敎根,副校理金啓河牌不進罷職傳旨,傳于宋知濂曰,只推。
掌令李愚在啓曰,臣言議風采,初不近似於淸朝耳目之任,而迺者掌憲新除,忽下於待罪玉署之日,撫躬踧踖,莫省所措。天牌儼臨,義分是懼,雖不得不章皇出肅,粗伸叨謝之忱,而第臣於合啓中,有應避之嫌者,隨衆聯參,初非可論。昨年秋納言除拜時,以此引避,特蒙鞶遞之恩,俾開敦倫之路,則區區私義,於前於後,宜無異同。臣以此情踪,其何敢一刻晏然於臺次乎?請命遞斥臣職。答曰,依啓。
禁府啓目,武三所入門官吳再謙·趙大福·全龍仁等,原情云云。問目內辭緣,泛稱遲晩,竝只刑推得情,何如?判付啓,除刑推議處爲良如敎。又啓目粘連,向前朴基成·尹爔等亦,稅穀領運,職任不輕,而身爲差員,不能察飭,米色則不免麤劣,石數則至有欠縮,事甚驚駭,而觀其所供,大洋猝遇風雨,諸船僅免胥溺,穀物沾濕,腐縮此多云,則與無端致損,容有間焉是白乎矣,正供所重,失於謹護,論以法意,有難曲恕,竝只以此照律何如啓,竝公罪勘放爲良如敎。又啓目粘連,向前安㢞亦,觀於道啓,初旣査逋,旋又移職,則此與掩置不報,雖惑有異,其所逋縮,數甚夥然,不能趁時督捧之罪,在所難逭,以此照律,何如?判付啓,依允。又照目,順天府使宋祥濂矣,本府議啓內,鬱島防禁,前後申嚴,而本府船漢,冒犯潛入,有此被捉,身爲地方官,常時不能察飭之罪,在所難免,以此照律罪,笞四十收贖,附過還職,私罪奉敎依允爲旀,功減一等爲良如敎。又照目,慈母山城別將吳宗擧矣,本府議啓內,軍器所重,與他自別,守直之節,固當嚴謹,而片時延燒,至於此多,揆以法意,誠極痛駭,不可以事出不意,有所容恕,以此照律罪,杖八十徒二年,收贖公罪奉敎依允。又照目粘連,積城前縣監韓允鎭矣,本府議啓內,身爲邑倅,吏逋未捧,至於此多,極爲駭然,石數多寡之間,雖不無參差之端,而邑牒道啓旣如是丁寧,觀渠所供,所逋之數,亦已夥多,揆以法意,難逭重勘,以此照律罪,杖一百收贖,告身盡行追奪,私罪奉敎依允。
金蓍根,以禁衛營言啓曰,來六月當一番前部前司屬慶尙左道五哨軍兵逢點實數六百三十七名,已爲點閱整齊,來六月初一日與內外各處入直將官軍兵等依例替代後,舊軍放送之意,敢啓。傳曰,知道。
金蓍根,以御營廳言啓曰,本廳來六月七月兩朔應立前部中司屬慶尙左道五哨軍兵五百十七名,今已逢點整齊矣。六月初一日,與舊番左司軍兵,替代立番後,舊軍放送之意,敢啓。傳曰,知道。
金蓍根,以禁衛營言啓曰,來八月當一番前部左司屬,黃海道五哨軍兵,來七月二十五日京中逢點,依例準二朔立番之意,本道監兵使處預爲知委,何如?傳曰,允。
金蓍根,以御營廳言啓曰,本廳來八月九月兩朔應立前部右司屬慶尙左道三哨,右道二哨,合五哨軍兵,七月二十五日,京中逢點,八月初一日,與中司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
金蓍根,以義禁府言啓曰,時囚罪人朴基成·尹爔,議處公事判付內,竝公罪勘放事,命下矣。朴基成·尹爔以不應爲事理重律,各杖八十公罪,收贖放送之意,敢啓。傳曰,知道。
金蓍根,以義禁府言啓曰,正刑罪人謹煥,孥籍草記批旨內,依英廟朝,似此罪人例擧行事命下,故行會該道,卽接德山縣監鄭來重牒呈及成冊,則其應坐諸人,査出以來矣。謹煥父致瑞,依己巳年安邊府殿牌作變罪人,尙仁父胤祐例,全羅道羅州牧智島絶島爲奴,母大惡只,求禮縣爲婢,生父致㻐,亦依伯叔父緣坐流配之例,平安道博川郡流三千里安置,妻銀伊,慶尙道泗川縣爲婢子一吉,年十歲,年未滿免絞,平安道嘉山郡爲奴,女世伊,慶尙道昆陽郡爲婢,而方囚德山縣獄,依例令刑曹押送于各其配所,何如?傳曰,允。
金明淳,以賑恤廳言啓曰,北部部契任掌裵仁福,今月二十七日,本洞路傍,得三四朔遺棄女兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目,給料,使之乳養之意,敢啓。傳曰,知道。
吏曹參議鄭來百疏曰,伏以臣品質迂愚,才識鹵莽,僥倖一第,已踰涯分歷事兩朝,過蒙殊私,內而三司,外以百里,以若譾劣,殆遍歷揚,恩荷嶽海,效之塵刹,居常愧懼,若隕淵谷,間者猥膺實錄編摩之任,至蒙酬勞晉秩之恩,罔功之賞,過分之戒,已不勝其兢惕,而今此三銓新命,又及於千萬夢想之外,臣手擎華誥,驚惶震懍,益不知措躬之所也。夫天官佐貳,地望自別,朝紳之通塞也,才彦之銓選也。靡不與知而參聞,則其激揚之責,旌別之權,直與長亞銓等耳。苟非才猷素著,望實俱隆者,莫宜居之,是以國朝以來,膺是任者無非名臣碩輔,而猶且逡巡退讓,不敢爲冒進之計,則上之所以難愼,下之所以辭巽,實非庶僚冗官之比也。顧臣庸陋,較之古人,其才識之相懸,不翅天淵之遠,而今乃以名碩所必辭之職,遽加於臣身,使之濫竽而竊取,不幾近於策跛躄以追逸蹄者耶?且伏念臣家本寒素,性又疎拙,立朝二十餘年,坯蟄窮巷,罕與交遊,至於政注之格例,人品之臧否,一切聾瞽,茫未分曉。以此孤弱之蹤,遽當睢盱之場,强所不知,與議銓衡,則鵜梁之譏,固所自取,蚊山之重,必至顚仆。臣雖欲貪榮憑寵,抗顔冒居,其於玷名器而辱朝廷何哉?天牌屢臨,承膺無路,坐犯違傲,自速罪戾,臣情到此,惶隘冞深,玆敢冒死陳籲,悉暴衷懇。伏乞天地父母,俯垂矜諒,亟命鐫改臣職名,以重公器,俾安私分,千萬幸甚,臣無任云云。省疏具悉。爾其勿辭察職。
上在昌德宮。停常參,只晝講。
宋知濂啓曰,明日常參·經筵,取稟。傳曰,停。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金蓍根啓曰,禁衛營將官來言今日本營軍兵,日次私習云矣,敢啓。傳曰,知道。
金履永啓曰,假注書朴周壽,時無職名,令該曹,依例付軍職,冠帶常仕,何如?傳曰,允。
以右承旨李文會牌不進罷職傳旨,傳于金履永曰,只推。
任厚常啓曰,行大司憲李直輔,持平洪宅夏在外,執義申溆,掌令洪時溥牌不進,持平金洛龍未署經,掌令一員未差,監察茶時之意,敢啓。傳曰,知道。
以執義申溆,掌令洪時溥,獻納尹致鼎牌不進罷職傳旨,傳于任厚常曰,只推。
金履永啓曰,明日宗廟·景慕宮,朔祭傳香,禮房承旨,當爲齋宿,右承旨李文會,旣有只推之命,卽爲牌招,何如?傳曰,允。
以右承旨李文會再牌不進罷職傳旨,傳于金履永曰,只推。
傳于金履永曰,科期已過,上京守令,皆令該曹,明日內,催促下送。
金蓍根啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
金履永,以弘文館言啓曰,應敎金敎根,副校理金啓河,旣有只推之命,校理權烒,連呈辭單,不爲行公,竝卽牌招察任,何如?傳曰,允。
以應敎金敎根,校理權烒,副校理金啓河牌不進罷職傳旨,傳于宋知濂曰,只推,更爲牌招。
金履永,以吏曹言啓曰,今此宗廟朔祭大祝,前獻納趙晉和塡差,而時無職名,令該曹,口傳付軍職,何如?傳曰,允。
兵曹口傳政事,副司果單趙晉和。
金履永,以奎章閣言啓曰,應製諸臣頒賜冊子,安寶次,奎章之寶請出之意,敢啓。傳曰,知道。
任厚常,以刑曹言啓曰,今番慶科武科一二三所初試時,京居良人鄭壽哲,使載寧閑良金相輝代射,堤川閑良朴文英,使金川閑良李宗漢代射,載寧閑良安紀,使海州閑良崔幸東代射,平壤閑良黃處中,使同邑閑良李仁弘代射,中和閑良李彦浩,使平壤閑良閔奉德代射,三和閑良李載新,使安州幼學李仁華代射,原州閑良張學顯,使靈光閑良金鎭代射,全州閑良趙鎭邦,使同邑閑良姜好成代射,永柔閑良馬夢河,使義州別武士金致珀代射,果川閑良金春聖,使黃州閑良高擎天代射,奸狀現捉,移送臣曹,故各別嚴覈,則渠輩,借射代射之罪,箇箇遲晩矣。取考律文,則大典通編試取條有曰,借射者杖一百,身充水軍,代射者,比借射者加二等,杖一百,邊遠充軍,依此律,各決杖一百後,代射罪人金相輝,全羅道樂安郡,李宗漢咸鏡道吉州牧,崔幸東明川府,李仁弘全羅道光陽縣,閔奉德慶尙道昆陽郡,李仁華金海府,金鎭平安道宣川府,姜好成鐵山府,金致珀全羅道寶城郡,高擎天慶尙道泗川縣,竝定配所,卽爲押送,借射罪人朴文英·安紀·黃處中·李載新·趙鎭邦·馬夢河·金春聖等,令兵曹,定配所一體押送,鄭壽哲·李彦浩·張學顯等,親年俱過七十,而無他兄弟云,故考出帳籍,則果爲酌實矣。親年七十無兄弟獨身者,特許留養,載在法文,依例收贖,何如?傳曰,允。
任厚常,以刑曹言啓曰,義禁府啓辭內,正刑罪人謹煥,孥籍草記批旨內,依英廟朝似此罪人例,擧行事命下,故行會該道,卽接德山縣監鄭來重牒呈及成冊,則其應坐諸人,査出以來矣。謹煥父致瑞,依己巳年安邊府殿牌作變罪人尙仁父胤祐例,全羅道羅州牧智島絶島爲奴,母大惡只,求禮縣爲婢,生父致㻐,亦依伯叔父緣坐流配之例,平安道博川郡流三千里安置,妻銀伊,慶尙道泗川縣爲婢子,一吉年十歲年未滿免絞,平安道嘉山郡爲奴,女世伊,慶尙道昆陽郡爲婢,而方囚德山縣獄,依例令刑曹,押送于各其配所,何如?命下矣。罪人致瑞等,方囚德山縣獄云,依例令道臣,押送于各其配所之意,分付,何如?傳曰,允。
金蓍根,以御營廳言啓曰,本廳騎士將李彬,身病甚重,勢難察任,改差,何如?傳曰,允。
宋知濂,以改修都監都提調意啓曰,本都監儀軌,今已修正粧䌙,江華史庫春秋館禮曹等所上件,分送之意,敢啓。傳曰,知道。
行兵曹判書韓晩裕疏曰,伏以臣於見職,凡再叨而最久據者,夫豈有一分可堪之實而然哉?瘡疣不可枚擧,而每荷曲加寬恕,疾病間亦難强,而不敢每事煩瀆,祗切私心之兢懼,而莫遂知止之義,恭俟公議之糾彈,而迄無司直之論,瘝職之憂轉深,妨賢之愧徒積,而因仍蹲冒,殆若眞有可堪者然。臣實自靦,人將謂何?到今病日益苦,氣日益薾,而政日之隔無多日,鉛刀之再割之用,竿步,無更進之望,則臣雖欲甘一向貪戀之誚,而不自陳以蘄免得乎?噫,臣樗櫟之用無當,蒲柳之衰遽及,病勢相侵,醫藥爲事者,積有月矣。直以重任在身,生死向前,抖數些少精力,酬酢許多事務,以爲報效稱塞之圖,而無奈積闖發之症,有非衰骸之所可抵當,神精有時眩瞀,無路凡事之了辦,脚部每患拘攣,實難自力於運動,一經公故,輒費累日委痛。如此病狀,類非時日之可療治,傳曰,陳力就列,不可則止者,政爲臣今日道也。臣若不早自祈解,拖至來朔,則諸般應行之務,以此病軀,無以承當,非但大政之難成樣而已。將如僨重事而孤隆寄,何哉?臣之立朝,已至三紀,無事則杜門却掃,有事則盡心供職,利害榮辱,一聽造化,是臣一副當節度,濫被任使,在臣爲至榮,猥乞缷免,在臣爲大懼,苟非有不獲已之實,則臣何苦辭至榮而冒大懼,爲此仰瀆哉?伏願聖慈,特諒微懇,亟許鐫遞臣本兵之職,回授可堪之人,俾得公私之兩幸焉,臣無任云云。答曰,省疏具悉。大政不遠,卿其勿辭行公。
刑曹啓目粘連,永柔縣殺獄罪人金阿唐信獄事段,兩檢傷痕,不無違錯,感氣添加,似有苗脈,其在審克之道,有難遽斷,以償命上裁敎是白乎旀,博川郡殺獄罪人韓允芳獄事段,蛔症一款,關係不細,則初覆檢時,未曾一査,大覺疎漏,心坎乃速死處,而殞於八日,有違法文,如此疑案,遽置償命,恐非審克之道,上裁敎是白乎旀,順川殺獄罪人金德允獄事段,實因旣非速死處,而致命如彼急遽,已是可疑,前者曹讞,今番道啓,兩次起疑,俱有意見,置之惟輕之科,恐合審克之政,上裁敎是白乎旀,安州牧殺獄罪人金昌太獄事段,右肋之堅硬紫黯,可驗踼㾗之深重,而海一馱歸之際,死者自言身病,巫卜招問之家人亦疑鬼祟,則其死之由於添病,不無其疑,分付道臣,更査狀聞後,稟處,何如?判付啓依允爲旀,金阿唐信·韓允芳·金德允等段,議于大臣處之爲良如敎。又啓目粘連,依判下問議大臣,則左議政李時秀,以爲金阿唐信獄事段,三變供招,詐僞可見,刃傷致命,其跡明的,而恃其凶頑,終不輸款,其在勵俗之道,恐難傳輕云,韓允芳獄事段,相鬪而傷重者死,特其不幸,論其情則光秋有以自取也。況道啓曹讞,俱有執疑之端,付之惟輕,恐非失刑云,金德允獄事段,其父其弟,挽髻把腰,終不肯止,則其手勢可知凶猛也。此等之漢,恐不可以數條疑端,遽議從輕云,右議政徐龍輔在外,鰲恩君李敬一,病未獻議,領中樞府事金載瓚,判中樞府事韓用龜,在外矣。大臣之議如此,上裁,何如?判付啓,金阿唐信·金德允,竝只依大臣議施行爲旀,韓允芳段置,亦依大臣議,施以次律爲又啓目粘連,殷山縣殺獄罪人吳汝瑞獄事,內傷實因,終不眞的,兩隻參證,互相扶抑,服滷之說,亦有可疑,則此等疑獄,傳之惟輕,不害爲好生之德,上裁,何如?判付啓,議于大臣處之爲良如敎。又啓目粘連,依判下問議大臣,則左議政李時秀,以爲此獄決折,惟在飮滷虛實,飮滷之說,白地粧出,實爲難貰之案,揆以愚見,恐難傳輕云,右議政徐龍輔在外,鰲恩君李敬一病未獻議,領中樞府事金載瓚,判中樞府事韓用龜,在外矣。大臣之議如此,上裁,何如?判付啓,大臣之議如此,依此施行爲良如敎。
丁卯五月二十八日辰時,上御熙政堂。晝講入侍時,知事徐榮輔,持論語第五卷,特進官洪義浩,持論語第五卷,參贊官宋知濂,持論語第五卷,侍讀官任俊常,持論語第五卷,檢討官徐有望,持論語第五卷,假注書朴周壽,持論語第五卷,記事官李若洙,持論語第五卷,記事官鄭觀綏,持論語第五卷,宗臣西春君爗,武臣行副護軍李周鳳,以次進伏訖。上開卷,讀前受音一遍訖,俊常讀自柴也愚,止由也喭,仍解釋章句以奏,上讀新受音一遍訖,命陳文義。俊常曰,此章愚魯辟喭皆從四子性質之偏處而告之,使之自勵也。魯鈍之質,似不如聰敏之姿,而聰敏者,雖快於見道,不能堅守深造精微之域,魯鈍者,見道雖不敏,而乃能篤實,竟透蘊奧之旨,是以聖門諸弟,如子貢之穎,悟者不爲不多,而聖道之傳,竟在曾子。蓋以敦厚質實,躬行力踐,及其一貫之對,言下卽唯,若是乎聰穎之不可恃而篤實之爲可貴也。猗我殿下,聖質卓越,聰明睿智,固無待於群下之仰勉,而其在時敏日新之方,不可以見道已明,少忽緝熙之工也。夫誠者物之終始,而典學之念,尤當終始如一,程子曰,曾子之傳道,只是一箇誠也。曾子以誠篤之工,傳聖人之道,而人君有誠篤之工,則可以參天地贊化育而行聖人之治矣。伏願益加篤工,以臻聖而益聖之域焉。上曰,所陳甚好,當留念矣。上曰,下番陳之。有望曰,上番已陳,臣無容更達,而此章旣言四子氣質之偏處,所貴乎學者爲能變化其氣質也。三子者,卒不能變化其氣質,而惟曾子,以魯鈍之質,用篤實之工,卒能變化其氣質,深造乎道,以傳夫聖人之統,大抵姿質之美,不如工夫之篤,故聖人之門,如冉求之才藝,子貢之穎悟,其姿質非不美也,而卒之傳聖人之道者,乃在質朴渾厚之曾子,而且以子貢聞一知二之姿,及聞一貫之旨,終未若曾子之一言領會,則姿質之不如工夫,有如是矣。故曰人一能之己百之,人十能之己千之,雖愚必明,雖柔必剛,曾子之篤於爲學,用是道也。今以聖質之卓越,苟能篤於爲學,益勉人一己百之工,則上聖地位,不難到矣,伏願深加體念焉。上曰,所陳好矣,當體念矣。上曰,知事陳之。榮輔曰,上下番所奏皆好,臣無容更達,而此章各論四人之性偏處,故楊氏所云四者,性之偏,語之使知自勵者也。大抵學問工夫,莫先於性偏難克處克將去,於此每下篤實之工,克其最偏處,然後自可變化其氣質,以造成德之域,宋儒呂伯恭,性本褊急,及見論語,躬自厚而薄責於人,便恍然大覺,竟至寬和。推此言之,難克處克將去之說,尤爲切要,惟我殿下,聖姿天縱,睿學高明,固不待臣等之仰勉,而其在體天不息之方,益加篤實之工夫,每於難克處,克將去,以至日新又新,緝熙光明,是臣區區之望,伏願體念焉。上曰,所陳甚好,當留念矣。上曰,特進官陳之。義浩曰,知事及上下番玉堂,皆陳之,臣無容仰奏者矣。上曰,參贊官陳之。知濂曰,臣亦無更陳者矣。上曰,柴也愚,參也魯,師也辟,由也喭,皆論四人之性偏處而其中何者爲勝耶?俊常曰,辟則務外,喭則氣俗,而若子羔之愚,曾子之魯,姿質敦厚,可以進道,以此言之,愚魯似勝矣。上曰,爲政篇云子曰吾與回言,終日不違如愚,退而省其私,亦足以發,回也不愚,此章柴也愚之愚字,與回也不愚之愚字,同歟異歟。俊常曰,此愚字,乃是謹愿之意,而顔子之愚,外雖似愚,而內實默悟,兩愚字,固不同矣。有望曰,如愚之愚,褒美顔淵之辭也。此章愚字,乃是知不足厚有餘之意,而聖人指子羔之偏處而言者,兩愚字不同矣。上掩卷,榮輔進前奏曰,臣於日昨,伏承以口傳下敎於政院者,有淑善翁主房供上,自設宮,以後通計十五年進排之命矣。我朝法典,則出閤日,例自臣曹,草記減供,而今此如前進排之敎,寔出於我聖上因心卽友之盛意,臣固欽仰贊歎之不已,而有司之臣,恐不得循例奉承,且祖宗朝盛德大業,專在於率由舊章,而出閤之後,則便是私第,臣曹雖欲進排,實爲重難,臣意則,計其已往十年,都下輸送,恐合事宜,故敢此仰達矣。上曰,當更有下敎矣。仍命知事以下退出,榮輔等,次第退出。上曰,春塘臺補階板,今日當撤去耶?榮輔曰,郞廳今當入去撤出矣。仍退,上敎爗曰,省掃之行,姑未爲之耶?爗曰,適有賤疾,且値敲炎,未及下直矣。上曰,秋間欲發行耶?爗曰,姑俟涼生下去矣。上曰,鄕名云何?爗曰,楊州之鹿洞矣。上命退,爗及承史,以次退出。
上在昌德宮。停常參·經筵。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金蓍根,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履永啓曰,明日常參·經筵,取稟。傳曰,停。
金履永啓曰,右承旨李文會,今日不爲仕進,卽爲牌招,何如?傳曰,允。
金履永啓曰,假注書朴周壽,身病猝重,勢難察任今姑改差,何如?傳曰,允。
傳于金蓍根曰,傳香承旨,馳詣宗廟·景慕宮,奉審摘奸以來。
以右承旨李文會牌不進罷職傳旨,傳于金履永曰,只推。
傳于金蓍根曰,大臣·備局堂上引見。
任厚常啓曰,行大司憲李直輔,持平洪宅夏在外,執義申溆,掌令洪時溥牌不進,持平金洛龍未署經,掌令一員未差,監察茶時之意,敢啓。傳曰,知道。
以執義申溆,掌令洪時溥,獻納尹致鼎牌不進罷職傳旨,傳于任厚常曰,只推。
傳于宋知濂曰,召對爲之。
以應敎金敎根,校理權烒,副校理金啓河再牌不進罷職傳旨,傳于宋知濂曰,只推更爲牌招。
朴周壽改差,代以黃儆彦爲假注書。
金蓍根啓曰,命召親納,自是前例,而前左邊捕盜大將柳孝源,謂有身病,使其從事官替納,事甚未安,依定式,推考警責,何如?傳曰,允。
兵曹,以申大顯爲左邊捕盜大將。
金蓍根啓曰,新除授左邊捕盜大將申大顯,卽爲牌招,傳授命召及大將牌·傳令牌,何如?傳曰,允。
金履永,以吏曹言啓曰,科期已過,上京守令,皆令該曹明日內催促下送事,命下矣。上京守令等處,催促下去,則槐山郡守朴宗珩,金堤郡守李翊會,旌善郡守金喆淳,平昌郡守徐有昌,咸安郡守李儒燁,白川郡守朴性圭,載寧郡守徐興輔,咸陽郡守南周獻,咸興判官兪漢寔,金溝縣令洪赫,牙山縣監趙鎭翊,洪川縣監任希季,麟蹄縣監李宗孝,平康縣監徐耕輔,知禮縣監金熙臣,懷德縣監權瑞應,軍威縣監李希延,殷栗縣監李泳夏,殷山縣監林景鎭,纔已下去,而茂朱府使李英紹,平壤庶尹洪仁謨,文義縣令朴善浩,西原縣監沈公著,俱以爲身病猝重,不得下去云,雖未知其病勢之如何,而特敎催促之下,謂有身病,不卽下去者,事體所在,誠極未安,所當重勘,而本曹請推之外,無他可施之罰,何以爲之?敢稟。傳曰,茂朱府使·文義縣令·西原縣監,竝改差,平壤庶尹,與海邑守令,政官牌招,開政相換。
有政。吏批,判書李始源進,參判閔耆顯牌不進,參議鄭來百未肅拜,同副承旨宋知濂進,以尹鼎烈爲掌令,安廷善爲副修撰,宋鍈爲工曹參判,李永瑗爲典簿,康樂顔爲崇靈殿參奉,李英秀爲茂朱府使,洪養默爲西原縣監,趙錫福爲文義縣令,平壤庶尹洪仁謨,瑞興府使李周憲相換,養賢主簿單李久源,左承旨金明淳,義州府尹趙弘鎭,今加嘉善,亞卿陞擢事承傳,故通德郞徐用修贈吏參例兼,同知徐有燁考,行左承旨單金明淳。
宋知濂啓曰,假注書黃儆彦,時無職名,令該曹,依例付軍職,冠帶常仕,何如?傳曰,允。
兵批,行判書韓晩裕病,參判李勉膺在外未肅拜,參議權行彦入直進,參知金履載在外未肅拜,左副承旨金蓍根進,同知單全泰輝,副司直單李愚在,副司勇單黃儆彦。
以吏曹參議鄭來百牌不進罷職傳旨,傳于宋知濂曰,只推。
黃儆彦有頉,代以李憲琦爲假注書。
以應敎金敎根,校理權烒,副校理金啓河牌不進罷職傳旨,傳于宋知濂曰,只推。
金蓍根,以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
金蓍根,以兵曹言啓曰,因刑曹草記,今番武科初試時,借射罪人朴文英·安紀·黃處中·李載新·趙鎭邦·馬夢河·金春聖等,令兵曹,充定水軍事,允下矣。借射罪人朴文英全羅道寶城郡,水軍充定,安紀平安道三和府水軍充定,黃處中黃海道海州牧水軍充定,李載新長連縣水軍充定,馬夢河安岳縣水軍充定,趙鎭邦慶尙道晉州牧水軍充定,金春聖公忠道結城縣水軍充定,竝定驛子押送之意,敢啓。傳曰,知道。
殷栗縣監李泳夏疏曰,伏以臣之待罪下邑,今焉歲二周矣。才識魯莽,智慮淺短,久忝論思之列,徒招尸素之譏,辜負隆恩,愧懼已深。顧以親老家貧,得蒙孝理之推,百里專城,畀以民社之責,臣自受任以來,感恩益切,剸理繁劇,雖非可能,牽補架漏,克盡其力。使殿下之赤子,不至於困苦顚連,則庶或爲萬一報效之道,其奈空疎譾劣,一無猷爲,而偏小之邑,百弊蝟集,到底無着手處何哉?臣於向來乞郡之章,以殫誠乃職,無間內外,效力於簿書之末,受任於芻牧之寄,爲一半分報答之意,已質言於君父之前矣。點檢三載,施爲措劃,何嘗有一毫髣髴於受任效力之義哉?每中夜以思,愧汗沾背,顧臣才能,固無論於除一弊祛一瘼,而若其爲弊爲瘼之由,則莅任稍久,亦或有耳聞而目擊者矣。我殿下,深居九重,旣無以一一盡察,則臣何敢含默不言,淟涊以度,決知民邑之難支,而不一暴於紸纊之聽哉?竊伏念守令之所以治民邑,朝廷之所以責守令,卽軍田糴三政是耳,於斯而一有弊焉。吏失其職,民不按堵,況三政俱亂,百度無節,民日益散,邑日益弊,末流之害,有不可勝言乎?今臣所治之邑,民不過數千戶,地不滿半百里,十數年來,凋弊漸滋,今至於莫可收拾之境,以言乎田政,則本邑旱田水畓,總爲一千三百六十五結零,論其幅員,計其田總,則比他邑稍重焉,而每四結作一夫,名之曰注非,注非,卽其中結卜稍多者也。結內各樣稅納,專責於注非,爲注非者,計卜收捧於結內諸人,以應一年惟正之供,則源其設施,宜無爲弊,而挽近以來,民困日甚。逃散相繼其所耕食之土,皆陳廢而稅納之數,無以減削,故分徵於結內餘民,則彼結內餘民,渠之所當納者,尙患力有不給。況無主之田白徵之稅,其何能容易備出乎?一徵再徵,不能支堪,繼而又棄田逃走,竝與其田而陳廢,則又徵於其結內餘民,年增歲加,有散無聚。始也一二民之流亡,而今焉四結之內,或有太半逃去者,差過一二年,其將盡逃而邑隨而空虛,思之及此,寧不寒心?此所謂虛卜白徵之爲一邑大弊,若不及今變通,後悔莫及者也。臣於月前,躬行阡陌,採探民情,田畓陳廢之過一二年者,姑無論,其中陳廢最久,耕作無望,有過十年者,有至二十年者,抄出成冊,合爲五十九結零,論其數則不甚夥然,而田總自有定數,增損有關經費,其所變通,非營邑之所可擅便。伏願詢于廟堂,本縣田總中五十九結,特賜蠲減,以爲損上益下之道,則一境之民,回死爲生餘存者可以安土樂業,逃散者,亦必聞風還集十年之後,稍待田野闢人民聚,而隨起還錄,以復田總之舊,實爲民國之兩幸矣。以言乎糴政,則穀多人少,民不願受,春散秋斂,吏滋爲奸,此等之弊求之列邑,亦多有之,至於本邑還政,於此數者之外,又有一巨弊焉。本邑所在通計各衙門名色,合爲一萬八千一百八十四石零,而其中糖米,爲七千五百八十四石,所謂糖米,論其穀品,雖謂正穀,語其需用,不如租粟豆太之爲緊要,民之受還,不適於用邑之儲蓄,不如他穀。然而土地所出,苟可以充其穀簿,則何至於爲弊也?本邑土性,不宜於糖,種他穀倍收之利,種糖而不能取其半,民亦知其不適於用。故寧至荒廢田疇而不願種糖,每當捧糴之時,轉貿他境,以錢以布,于橐于囊,苟然充納,穀多麤劣。甚者以春間所受,別置于家,及至秋糴,改石子添耗色還納官庫而監色不能盡察,間有經年而不能改色者,於此而可見民所厭受,邑無救弊之道也。前後營邑,講究通變之方,而終未歸一,如欲以皮各穀,準折代捧,則斛數稍加,民所不願,如欲仰請于朝,入於作錢條,則作錢自有詳定例,比之時價,不翅過多,民亦不願。爲今之計,一倂以皮各穀代捧,無論租粟太,每一石準糖米一石,則民必願受,不然則糖米每一石,代捧以皮糖一石,則糖雖不宜於土,猶勝於米糖之準捧矣。然而正穀名色之換作皮穀事,有關於經費,亦非營邑之所可擅便。伏願詢于廟堂,特許換作,永久遵行,則自是以往,還民無厭受之意,庫儲有精實之效而弊自祛矣。以言乎軍政,則本邑民戶比古漸減,徭役之所侵困,饑饉之所流離,目今見存,實戶不過數千餘,而土着鄕族,世世無役者,殆過其半其餘簽丁之民,窮餓困瘁不得資生者,十居八九而本邑軍總,通計奇正公各軍保募入作隊,洽滿四千餘。夫以未滿千之貧戶,苟充四千餘之軍丁,實是行不得之政也。故一門之三四役者有之,一身之疊應役者有之,號訢日積,代頉無路,則擧皆荷擔而立,少無安土之意,向所陳田多陳廢,虛卜白徵者,未嘗不由於是也。然而一邑之簽丁,不可求募於他邑,有數之軍總,不可裁減於一縣,反覆思量,實無救弊之道矣。爲今之計,無論某道某邑,就其戶口之比前稍增,簽丁之不至甚艱,一二邑以此補彼,推以充數,則在彼而無爲弊之端,在此而有減額之效,海邑殘氓,得免疊役黃白之徵,而流離之他者,亦有還定安集之望矣。伏願詢于廟堂,亟賜變通焉,則軍政修而邑弊祛矣。顧今身居官守者,語其爲弊,何邑無之,而若其十室之邑,三政俱弊,民不料生,未有若此之甚焉。今臣所陳,無非殷民切骨之冤,倘可以仍循彌縫,捱過數年,則臣雖不言,亦豈無道達聖聰之時,而目今民情之遑汲,邑勢之傾頹,殆若求濟於漏船之中,抱火於積薪之下,若不及今拯救,導之袵席,則胥溺之患,燎原之憂,可立而竢矣。臣猥以無似,濫叨分憂之職,居官三載,無一善狀,目見民瘼之已痼,而終無一言而歸,則辜恩負國之罪,雖百死而何以謝殷民乎?玆敢不避猥越,仰瀆崇嚴。伏乞聖明,深留意而裁處焉,臣無任云云。省疏具悉。疏辭,令廟堂稟處。
丁卯五月二十九日辰時,上御熙政堂。大臣·備局堂上,引見入侍時,左副承旨金蓍根,假注書李容愚,事變假注書吳夏哲,記注官安以鼎,記事官鄭觀綏,左議政李時秀,行戶曹判書徐榮輔,吏曹判書李始源,行大護軍金羲淳,刑曹判書韓用鐸,行護軍李得濟·李堯憲·李海愚,行承政院都承旨金履永,校理任俊常,以次進伏訖。時秀進前奏曰,雨餘暑意,頗覺淸涼,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,次對爲之。時秀曰,卽見京畿監司金履度狀啓謄報,則枚擧積城縣監丁遇泰牒呈,以爲本縣吏逋各穀四千八百三十餘石,始於庚申,其間所捧,僅爲二千五百六十餘石,而未捧各穀合爲二千七百五十餘石,所逋各人,擧皆濱死,勢同弩末,萬無升合責捧之路,而屢千石逋穀,一直催督,則非但騷擾爲弊,畢竟未捧,勢所必然。今若依交河例,限以七八年計數分捧,則實有充完之期,而事係通變,恭俟處分爲辭矣。還穀法意,何等嚴重,而始旣任其逋負,終又不能督徵,畢竟年久之後,充捧無路,則輒據一二已例,限年爲請,此皆前後守令之罪也,而朝家旣聞之後,不許通變,則其害必及於不干之民,纔於交河事,有已施之例,民之爲弊,則交積等耳,不宜異同。當該犯科守令,當自該府,照法嚴勘,逋穀則依狀請限七年分捧事,分付,何如?上曰,依爲之。出擧條仍敎曰,安㢞,以積城前縣監,拿處乎?時秀曰,然矣。又奏曰,向來公木還作之後,爲萊府及任譯給代別均米二萬石,每年加分取耗,使之分半取用矣。連見該府使吳翰源所報,則還作後所縮之錢,合爲八千餘兩,而耗米一千石價,不過三千兩,不足者,幾爲三分之二。雖東西塗抹,無以排比,吏校及府下居民,將有渙散之慮云。條例便否,屢請措劃,而俱無十分便宜之道,邊民之受弊如此,則亦不可置而勿論,加分防弊,固是下策,所宜防塞,而事到不得已處,亦難膠守。右兵營餉穀中米邊五千石,左水營別餉米五千石,每年加分取耗,付之萊府,以爲從便給代,使吏校及府民,無或有一毫稱冤之端事,嚴飭分付,何如?上曰,依爲之。出擧條時秀曰,近來宰列苟簡,左承旨金明淳,以銓曹久次,實合晉用,義州府尹趙弘鎭,年歷最久,公議稱屈,竝亞卿陞擢,何如?上曰,依爲之。出擧條時秀曰,左邊捕盜大將柳孝源,實病已久,專抛廳務,今姑許遞,何如?上曰,依爲之。出擧條蓍根曰,左邊捕盜大將柳孝源,許遞事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之乎?上曰,以他邊大將兼察,可也。蓍根曰,左邊捕盜大將許遞代,他邊大將兼察事,命下矣。兼察左邊捕盜大將李潤謙,牌招聽傳敎,何如?上曰,依爲之。出擧條仍敎曰,大臣他無可奏事乎?時秀曰,別無更達者矣。上命大臣就座,仍敎曰,諸宰有可奏事,進前,可也。榮輔曰,戶曹木物庫燒燼後,不可不趁卽改建,以備入峙之所,而各樣材木,猝難辦出,誠甚可悶,舊守禦廳,雖自兵曹請得,而姑無用處,廨宇基址稍廣,可合木物容旋,第以此處屬之本曹,則大可爲紓力之道,故敢此仰達矣。上曰,大臣之意,何如?時秀曰,兵曹則便是等棄,屬之地部,使之隨毁隨補,以爲貯材之用似好矣。上曰,依爲之。出擧條榮輔曰,淑善翁主房供上,有更待下敎之命矣。奏未畢,上曰,供上事,非不知於例則無,而當初下敎,蓋欲務從優厚,以示自別之意也。事面旣不便,當則置之,而竝與都下而勿爲擧論也。榮輔曰,然則出閤後,減供草記,當依例入之矣。始源曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條始源曰,驪州·利川於廣州府,爲左右別將,而相避之法,兼營將守令外,元無應避之例矣。今此驪州牧使李采,與該留守李義弼,有親嫌,屢呈乞遞,而旣是法典之外,故纔已申飭下送矣。年前,有一利川府使,與其時廣留,以世嫌遞去云,此不過一守令之謬例,則初非可據之事也。自朝家,有一番定式,然後將來可無疑眩之端,故敢此仰達,下詢大臣,以定規式,何如?上曰,大臣之意,何如?時秀曰,京營兼把摠守令,與都提擧大將,元無相避之法,則此可爲旁照之例,從今以往,似此嫌避,更勿擧論,恐合事宜矣。上曰,以此定式,可也。始源曰,敦寧都正,與該曹參議無異,蔭官中曾經正者,新資後,方許通擬,自是法例,而庚申春慶禮時,以廣慶識喜之聖意,雖有十五人單付之下敎,此是一時權宜之政,非永久遵行之式,而自是以後,界限未定,有乖法例,其在愼惜官方之義,宜有一定之規,下詢大臣處之,何如?上曰,大臣之意,何如?時秀曰,銓堂所奏,旣出於愛惜名器,此後則以曾經準職者許擬,恐合事宜矣。上曰,依大臣所奏爲之,可也。用鐸曰,本曹殺獄罪人金大成,卽盲人也。法典中廢疾之人,若犯殺越,則稟旨定罪,故向者大臣收議,輕重之間,初無指的仰請,而依允判下矣。律名旣無勘定,本曹難以擧行,故敢此仰達矣。上曰,大臣之意,何如?時秀曰,伊時該曹啓目,賤臣獻議,俱以減律爲請,似當爲減死定配矣。上曰,依此擧行,可也。蓍根,顧謂俊常曰,有所懷乎?俊常曰,無之矣。蓍根曰,前後飭敎,何如,而今日賓對,兩司諸臺,無一人進參,事甚未安,竝推考,何如?上曰,依爲之。出擧條惠慶宮供上透耳筒前方中,加麝香一分,製入事。出榻敎惠慶宮進服加味異功散,自今日停止事。出榻敎惠慶宮進服人蔘粟米飮,自明日停止事。出榻敎仍命諸臣就座,又命退,次對諸臣及承史,以次退出。
丁卯五月二十九日申時,上御誠正閣。召對入侍時,參贊官宋知濂,持國朝寶鑑第六卷,檢校待敎朴宗薰,持國朝寶鑑第六卷,侍讀官任俊常,持國朝寶鑑第六卷,檢討官申在明,持國朝寶鑑第六卷,假注書李容愚,持國朝寶鑑第六卷,記注官安以鼎,持國朝寶鑑第六卷,記事官鄭觀綏,持國朝寶鑑第六卷,以次進伏訖。上開卷命讀,俊常讀自以金安國,止他日。上曰,下番讀之。在明,讀自鄕約設施止分給呂氏鄕約于坊里。上曰,參贊官讀之。知濂,讀自秋七月,設書肆,止用淺淡服。上曰,閣臣讀之。宗薰,讀自上問刑曹判書,止上然之。上曰,注書讀之。賤臣讀自十一月,止下敎責躬。上曰,上番讀之。以鼎讀自下大司憲,止每稱南小人。上曰,下番讀之。觀綏,讀自擯不與交,止以爲武備。上曰,文義陳之。俊常曰,趙光祖·金湜等,言化民成俗,莫善於鄕約,此言甚好。蓋治國之法,以正風俗得賢才爲本,風俗旣正,然後賢才可得,賢才旣得,然後國家可治,三代之敎,亦不過如此,而凡其家塾黨庠州序國學之間,使凡民俊秀,敎之以小學大學之道,優游於絃誦揖讓之場,服習乎修齊平治之道,乃以三物賓興,歲論其賢者能者於朝,此其風俗之美,賢才之盛,非後世之所能及也。三代以後,敎化不行,師學不明,風俗以之頹敗,人才以之不興此志士之所以興歎,而鄕約之欲倣三代此法者也。聖祖此時,群賢畢集,風俗醇厚,而其法之終未得久行者,臣誠莫知其故也。顧今世降俗澆,人才渺然,如行鄕約之法,則庶爲矯捄之道,而此不可遽然行之,亦惟在聖上躬行德政,休養生民,制其田産,祛其弊瘼,使之安業樂生而施之以此法,則庶幾民俗丕變,人才蔚興矣。上曰,當留念矣。下番陳之。在明曰,中廟朝以鄭譍·奇遵之才,將欲不次擢用,而先正臣趙光祖,以其年少資淺爲言矣。聖祖所以簡拔材彦,深得殷宗宅乃俊之心,而先正所以愼重名器,實是韓琦老其才之意,君臣盛際,曰可曰否,蓋出於大公至正之心,而百世之下,可以鑑則者也。大抵君上官人之方,惟其人而已。苟有茂才異行之士,則不必拘於門閥,亦不必限以年紀,此書所謂立賢無方,建官惟賢,綱目所謂若顔子·子奇,不拘年齒者也。顧今人才雖曰渺然,古人曰才不借於異代,又曰,天生一代之才,足以了一代之事,旁招俊乂,布列在位,專係於殿下則哲之明,敷求之誠,伏願深留聖念焉。上曰,當留意矣。參贊官陳之。知濂曰,中廟朝,以成均敎育之方,不見成效,召大司成,勉之以聖意矣。當時德敎隆盛,治化休明,名儒宿德,彬彬輩出,而如尹倬者,於作人之敎,尤有功焉。蓋倬以二十年師儒之長,掌成均敎諸生,當時之一代賢俊,莫不成就於尹倬之敎育,則倬之功,可謂大矣。俄者儒臣,亦以作成人才之意,有所仰達者,而大抵作人之道專在於儲養敎育,後世則不知此道也故,人才漸不如古,治化無以比隆,到今三物賓興之法,固不可盡行,而若其作興導養之道,亦豈在多?粵在先朝承道統於繼開,躋至治於文明,而尤重於庠序之敎。凡厥館學儒生,無不陶鑄作成,製述而奬之,考講以課之,右文之化,於斯爲盛,至今成人有德,小子有造。於戲,不忘之思,沒世未已,則此豈非今日之所當鑑法者耶?伏願申飭於泮宮,俾得作人之效焉。上曰,閣臣陳之。宗薰曰,儒臣及參贊官所奏皆好。臣無容更達,而俄者下番,以鄭譍·奇遵用捨之說,敷衍仰奏,其言固好矣。第其不限年紀云者,合有商量,蓋人之才器,固不係於年紀少長。然此必奇才異等拔華超群之人,始可擬論,如此之流,世不常出,不可人人責之。若以用人之常規言之,必須年紀老成,閱歷習熟,然後用之,則德器成就,知識透到,必能擔夯重任矣。故詩云雖無老成人,尙有典刑,書云則無遺壽耉。夫老成人,卽典刑之所在,而朝廷之上,有壽耉之人,則體貌尊而名器重,自然民心信嚮,事爲順成。此時趙光祖所奏,誠得用人之要道,可爲古今之定論,伏願深察焉。在明曰,閣臣之言,大體誠好矣。然臣則以綱目所謂不拘年齒之說,有所仰達者矣。人君用人之道,惟才是取,苟能至誠敷求,則當今之世,亦安知顔子·子奇之必無其人乎?閣臣所云,雖無老成人,尙有典刑等語,固好矣,而若論君上求賢奬才之方,則似不專在於年紀之老少也。上曰,俄者儒臣,以鄕約設施事言之矣。夫以中廟盛際,尙不得久行。矧今世降俗末,人才不古,何以則可以復行此法耶?俊常曰,鄕約之法,實倣學校之制,若德業相勸等事,無非敎人敦俗之方也。今若復行此法,則旣漓之民俗,可回於淳古,漸降之人才,可期於作興,而大抵衣食足而知禮節矣。先軫足民之道,使知旣富方穀之義,然後漸仁摩義,敎之以正,則自底於風俗敦厚人才成就矣。然以時措之異宜,卒難行此事,則臣有區區愚見,敢此附陳。夫以十室之小,尙有忠信,草野鄕谷之中,豈無賢能可用之人,而今之所謂道薦,便是應文備例,全無悉心敷求之效,到今三物賓興,尙矣無論,而若自上特降絲綸,申飭於各道道臣,使之博詢廣採,以性行端潔,居家孝悌,通學術曉治體者,薦剡而進用,則非但朝有彙征之美。凡民庶士,亦可以觀感興起,各自淬勵,風俗可期矯變矣。然而此等人,皆是鄕黨自好之士,恥從科目中出身,故銓曹無由知其名姓,亦加另飭於銓衡之臣,先以此等被薦人,調用於蔭道,以試其賢能,則似合於進用之道矣,伏願深加體念焉。上曰,聖敎,若曰,武備則備邊司堂上,於經筵略聞予敎矣。成均敎育之方,雖屢下敎,不見成效,其召大司成,勉以予意,夫成均敎育之方,則參贊官,已於文義有所敷陳者,而今之武備,疎虞莫甚,萬不成說,何以則可使精銳如前耶?俊常曰,近來昇平日久恬嬉成習,京外陰雨之備,實不成說,此亦自上另飭於各邑各營,俾知綢繆之義,則庶或有其效矣。在明曰,昨年儒臣趙鎭順,以武備疎虞之事,有所筵白者矣。近聞外邑,不無警動之念,或有修補之處云,若自朝廷,更加申飭,則必有改觀之效矣。上曰,此云候氣重室,初因金安國建白而設之,重室果於何時始設乎?俊常未及對,宗薰曰,自成廟朝已有此法,蓋其時因金安國仰請而設之矣。其制爲土室三重,埋律管,實以葭灰,每節氣至則灰飛,黃鍾卽十二律之本,旣得黃鍾之度,則其餘可以損益而推之,故只驗黃鍾矣。上命掩卷,仍命玉堂先退。又命退,承史·閣臣,以次退出。
上在昌德宮。停常參·經筵。
宋知濂啓曰,明日常參·經筵,取稟。傳曰,停。
金蓍根啓曰,來初五日,朝參日次矣,敢稟。傳曰,停。
任厚常啓曰,合辭許久闕啓,事甚未安,除在外·未署經外,未肅拜人員竝卽牌招,何如?傳曰,允。
任厚常啓曰,行大司憲李直輔,持平洪宅夏在外,執義申溆,掌令洪時溥·尹鼎烈牌不進,持平金洛龍未署經,監察茶時之意,敢啓。傳曰,知道。
以執義申溆,掌令洪時溥·尹鼎烈,獻納尹致鼎牌不進罷職傳旨,傳于任厚常曰,只推。
傳于金蓍根曰,吏兵批歲抄點下者,依例捧傳旨。
禮曹,今六月十八日大殿誕日陳賀時,應行節目,依此擧行,何如?判付啓,權停爲良如敎。惠慶宮誕辰陳賀時,應行節目,依此擧行,何如?判付啓,旣承慈敎,權停爲良如敎。
宋知濂,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
宋知濂,以弘文館言啓曰,應敎金敎根,校理權烒,副校理金啓河,旣有只推之命,與新除授副修撰安廷善,一體牌招察任,何如?傳曰,允。
傳于宋知濂曰,我朝歷臨主第,自古已然,今於淑善貴主,尤有所自別,再明日當親臨主第,侍衛務從省略,隨駕各司中不緊者,竝除之事,分付。
金蓍根,以都摠府言啓曰,今六月初三日親臨主第時,侍衛寶劍守宮,當爲備員,而都摠管趙得永,副摠管安橚·洪義浩·任希存·李庚運·權常愼,俱有身病,無以備員,令政院稟旨變通,仍令該曹,口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以金啓洛爲都摠管,吳泰賢·金銑·宋銓·吳毅常·朴基豐爲副摠管。
金蓍根,以兵曹言啓曰,親臨主第時,本曹堂上侍衛及守宮,當爲備員,而參判李冕膺,參知金履載在外未肅拜,不得備員,令政院稟旨變通,仍令該曹,以在京無故人,口傳差出,以爲備員之地,何如?傳曰,允。
金蓍根啓曰,因兵曹草記,再明日親臨主第時,本曹堂上侍衛及守宮,當爲備員,而參判李冕膺,參知金履載在外未肅拜,不得備員,令政院稟旨變通事,允下矣。合有變通之道,何以爲之?敢稟。傳曰,竝許遞,政官牌招開政差出,待下批牌招察任。
宋知濂啓曰,吏曹判書李始源,參判閔耆顯,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。
以吏曹參議鄭來百牌不進罷職傳旨,傳曰,只推。
宋知濂啓曰,吏曹參議鄭來百,旣有只推之命,一體牌招,何如?傳曰,允。
有政。吏批,判書李始源牌招不進,參判閔耆顯牌招不進,參議鄭來百進,同副承旨宋知濂進,啓曰,判書李始源,參判閔耆顯竝牌招不進,小臣獨政未安,何以爲之?敢稟。傳曰,只出緊任,以尹致性爲兵曹參判,朴宗薰爲參知。
兵批,行判書韓晩裕進,參判未差,參議權行彦入直,參知未差,〈右副承旨〉任厚常進,以李秉道爲五衛將,柳載南爲都摠經歷,金重昱爲慶熙將,權逴爲全羅右水使,柳和中爲部將,同知單韓大鳳,護軍李冕膺,副護軍金履載竝單付,申羽周爲梁花別將。
金蓍根,以兵曹言啓曰,今六月初三日親臨主第時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,各營內外入直軍,訓將只率前排略干,雙爲前後,廂禁軍入番隨駕,挾輦軍一百名磨鍊,槍劍軍置之,扈衛軍官·忠壯衛·忠翊衛推牌軍駕前駕後留陣,竝置之,可也。
宋知濂,以吏曹言啓曰,新除授軍資監正李冕昇除拜,後過限未肅拜,依例改遞,何如?傳曰,允。
宋知濂以吏曹言啓曰,成均館司成金啓濂呈狀內,矣身素患風痰之症,近益添劇,時月之內萬無供職之望,卽速入啓遞改云,身病旣如是則有難强令察任,改差,何如?傳曰,允。
宋知濂以戶曹言啓曰,本曹正郞金思羲移拜宣惠廳郞廳矣,所帶諸色,俱是緊務,今春各樣國役,極其浩大,許多文簿,尙多未了,且木物庫燒燼後,亦多經紀,此時此任,不可付之生手,前正郞金思羲,姑爲仍任,何如?傳曰,允。
金蓍根,以訓鍊都監言啓曰,本局哨官趙悅,身病猝重,勢難察任,改差,何如?傳曰,允。
任厚常,以義禁府言啓曰,卽見咸鏡監司李晩秀狀啓,則枚擧安邊府軍器什物之燒燼,該府使南履翼常時不善檢飭之罪,請令該府,依律稟處矣。南履翼,已爲上來,今方待命,拿囚之意,敢啓。傳曰,知道。
任厚常,以刑曹言啓曰,今番慶科二所初試時,京居禁軍張世樞,使御營廳騎士裵宗碩,代射,奸狀綻露,移送臣曹,故各別嚴覈,則渠輩借射代射之罪,箇箇遲晩矣。取考律文,則大典通編試取條,有曰借射者,杖一百,身充水軍,代射者,比借射者加二等,杖一百邊遠充軍,事目內,常賤出身之代射者,令兵曹擧行,今此代射罪人裵宗碩,係是出身,移送兵曹擧行,借射罪人張世樞,自臣曹,決杖一百後,亦令兵曹,依例定配所,一體押送,何如?傳曰,允。
禁府啓目,安邊府使南履翼原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,軍器失火,罪則固重是乃,省墓上京,容或可恕是置,當此農務方殷之時,宜念遞易迎送之弊,卽爲放送,申飭還官,其改建之方,另加商確,其新備之道,着意董飭事,竝以分付爲良如敎。又啓目,長興府使趙台錫原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,潛入禁地,朝禁截嚴,職在土官,其責尤切,而今此島民之犯,實是民習之故,更勿如此事,申飭爲良如敎。又照目帖連,積城前縣監安㢞矣本府議啓內,觀於道啓,初旣査逋,旋又移職,則此與掩置不報,雖或有異,其所逋縮,數甚夥然,不能趁時督捧之罪,在所難逭,以此照律罪,笞五十收贖,解見任別敍私罪,奉敎依允爲旀,功減一等爲良如敎。又啓目帖連,向前吳再謙·趙大福·金龍仁等亦,科場法意,何等嚴重而擧子捧單之際,紛踏雜亂,以致許多加入之綻露莫掩,不可但以矇不覺察論,事之痛駭,莫此爲甚,竝以以此照律,何如?判付啓,依允。
左議政李時秀箚曰,伏以臣,卽伏見傳敎下者,有再明日親臨主第之命,我聖上友于之至德,臣不勝欽仰萬萬,而主第亦私第也。鑾蹕夙戒,玉趾親臨,事體至重,儀節至大,其可不難愼而鄭重乎?列聖朝,蓋或有行之,然多因動駕之時,迤路歷臨,而其時諸臣,猶且迭奏更諫,況可以諏日命駕,如應行之事乎?且今初庚不遠,早暑方熾,觸冒勞動,豈不大有違於聖人愼起居之道乎?區區下情,不勝憂悶,猥將短箚,略貢愚見。伏乞聖明,更加三思,亟寢成命。取進止。答曰,省箚具悉卿懇。予只有一妹,出閤之後欲一見,卽情理之固然,日雖熱,早朝暫爲來往,何妨之有?卿其諒之。仍傳曰,此批答,遣史官傳諭于左議政。
副應敎徐能輔,校理任俊常,副校理趙良鎭,修撰申在明,副修撰徐有望等箚曰,伏以臣等,卽伏見傳敎下者,有再明淑善翁主第親臨之命,臣等非不知我聖上此擧,亶出於友于之至情,感舊之餘懷,而第伏念主第動駕,雖或有祖宗朝已例,而降屈至尊,臨幸私第,殊非聖世常行之規。矧今庚金將伏,午炎如蒸,衝冒勞動,恐有妨於順時序愼起居之道矣。且春臺之經宿,旣是屬耳,委巷之移蹕,今又隔日,玉體之勞止,若是其不憚頻繁,則不但有乖於大聖人節宣之方,抑恐仰貽我殿宮惟憂之念矣。臣等不勝區區憂慮之忱,玆敢相率聯籲。伏乞聖明,更加三思,亟收成命焉。取進止。答曰,省箚具悉。爾等見大臣箚批。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金蓍根啓曰,明日動駕相値,視事頉稟之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,新除授工曹參判宋鍈除拜後,過三日不爲出肅,依定式推考警責,仍卽牌招察任,何如?傳曰,允。
任厚常啓曰,行大司憲李直輔,持平洪宅夏在外,執義申溆,掌令洪時溥·尹鼎烈牌不進,持平金洛龍未署經,監察茶時之意,敢啓。傳曰,知道。
以執義申溆,掌令洪時溥·尹鼎烈,獻納尹致鼎牌不進罷職傳旨,傳于任厚常曰,只推。
傳于金蓍根曰,明日出宮內門路,以協陽門爲之。
宋知濂啓曰,大駕詣主第後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
以應敎金敎根,校理權烒,副校理金啓河,副修撰安廷善牌不進罷職傳旨,傳于宋知濂曰,只推。
宋知濂,以弘文館言啓曰,應敎金敎根,校理權烒,副校理金啓河,副修撰安廷善,旣有只推之命,竝卽牌招察任,何如?傳曰,允。
金蓍根,以都摠府言啓曰,今六月初三日親臨主第時,侍衛寶劍守宮,當爲備員,而副摠管金銑·吳毅常在外,都摠管金啓洛,副摠管宋銓·吳泰賢,俱有身病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
金蓍根啓曰,因都摠府草記,今六月初三日親臨主第時,侍衛寶劍守宮,當爲備員,而副摠管金銑·吳毅常在外,都摠管金啓洛,副摠管宋銓·吳泰賢,俱有身病,無以備員,令政院,稟旨燮通事,允下矣。合有變通之道,何以爲之?敢稟。傳曰,許遞。
兵曹口傳政事,以李集斗爲都摠管,兪漢謨·李普天·白師誾·申鴻周爲副摠管。
備邊司薦望,以趙得永爲平安監司。
宋知濂啓曰,吏曹郞廳來言,平安監司下批政事,取稟。傳曰,當日爲之。
有政。吏批,判書李始源進,參判閔耆顯,參議鄭來百病,同副承旨宋知濂進,以具駿遠爲司饔主簿,李惟遠爲活人別提,沈厚之爲司饔僉正,韓興裕爲洪州牧使,行平安監司單趙得永,堇興君單吳彦招,以李勉兢爲知敦寧,沈象奎爲同經筵,徐長輔爲軍資正,李東冕爲司成。
宋知濂,以鑄錢所言啓曰,本所郞廳李英秀外任代,賑廳郞廳安廷鐸差下,限鑄畢,依例除本仕,公會差祭等節,竝令安徐,以爲專意擧行之地,何如?傳曰,允。
兵批,行判書韓晩裕禁軍祿試射進,參判尹致性入直進,參議權行彦病,參知朴宗薰病,右副承旨任厚常進,同知單陳得謙,僉知單李秉道,護軍林漢浩·金孝建·李仁秀·張集紹,副護軍曺命楫·鄭周誠·李宅永·李商采·閔致愼,平安道兵馬水軍節度使單趙得永,副司果安廷鐸竝單付。
宋知濂,以吏曹言啓曰,再昨日政新除授宗親府典簿李永瑗,與本曹參議鄭來百,有親査應避之嫌,而矇然擬望,至蒙恩點,不察之失,臣不勝惶恐,而原望筒,勿施,何如?傳曰,允。
金蓍根,以兵曹言啓曰,卽接南所衛將洪禹祚牒報,則扈衛廳後自枯木一株,拔根顚仆云,待開門令該曹,依例斫去之意,敢啓。傳曰,知道。
金蓍根,以兵曹言啓曰,禁軍來秋冬等祿試射時沒技人別單中,依例懸註以入之意,敢啓。傳曰,知道。
金蓍根,以兵曹言啓曰,護軍李潤謙子進士完植,故兵使李冒漢孫幼學命權,俱是將家子孫,且其人器,可合別薦勸武,先付一番內禁衛,以爲拔用之地,何如?傳曰,允。
金蓍根,以兵曹言啓曰,因刑曹草記,今番武科初試時借射罪人張世樞,代射罪人出身裵宗碩,竝令兵曹,定配所押送事,允下矣。借射罪人張世樞,公忠道牙山縣,水軍充定,代射罪人裵宗碩,平安道嘉山郡,邊遠充軍,竝定驛子押送之意,敢啓。傳曰,知道。
宋知濂,以奉常寺都提調·提調意啓曰,東耤親耕田所種大麥打作,則所出爲六石十三斗,小麥打作,則所出爲一石之意,敢啓。傳曰,知道。
行左承旨金明淳疏曰,伏以臣情私悲苦,疾病纏綿,不復有當世之念矣。向陳一疏,悉暴衷懇,雖未蒙體諒之恩,竊想聖慈,或以俯燭其實狀矣,敦府閑司也,天官宿趼也。猶不敢爲冒應之計,而喉院特點,乃在逖違之餘,力疾趨承,周旋近密,亦已有日,恩榮所被,病骨欲蘇,雖卽日退塡邱壑,志願滿足,殆無所恨,而不意日者賓對,大臣擧似臣名,遂有陞擢之命,此豈臣夢寐攸及哉?嗚呼,二品之職,卽所謂命德之器也。雖使才善兼茂,歷試不踰者當之,鮮不踧踖於此空疏如臣,駑下如臣,而一朝冥升,濫廁其間,則不惟臣之驚惶悚恧,罔知所措。玷名器而駭群聽,又豈國家之細故也?且伏念我朝久次晉秩之法,蓋是三代考績之遺意,法未嘗不美。挽近以來,不考實績,徒視久勤,幾與開元聖書之不揀賢愚,只取年勞者無異,而況臣於三銓之望,名雖裒然,其實則衰病相仍,供職無幾,四年之間,不過一再參政而已。反不如後臣者之久於其職也。今若徒循其序,如雁行而貫魚,則是有年而無勞,又不及開元之制遠矣。其在循名責實之政,奚可乎哉?臣若厭然掩覆,不爲自首,則恐殿下,無由鑑別,而聖朝綜核之政,亦將由臣而益壞矣。臣雖不肖,豈安於是?玆敢略具文字,仰控微悃,情由震惕,辭非假飾。伏乞聖明,念卿宰之非比庶官,不可輕授,諒賤臣之有名無實,在所當正,特許還收臣新除資級,以嚴官方,以安微分,千萬幸甚。臣無任屛營懇禱之至,謹昧死以聞云。答曰,省疏具悉。卿其勿辭行公。
上在昌德宮。停常參·經筵。
上詣淑善翁主第,還內後,內閣·政院·玉堂·藥房口傳問安。答曰,知道。
任厚常啓曰,行大司憲李直輔,持平洪宅夏在外,執義申溆,掌令洪時溥·尹鼎烈未肅拜,持平金洛龍未署經,監察茶時之意,敢啓。傳曰,知道。
金履永啓曰,明日常參·經筵,取稟。傳曰,停。
金履永啓曰,今日動駕,承旨當爲備員,而右承旨李文會,不爲仕進,卽爲牌招,何如?傳曰,允。
任厚常啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
以右承旨李文會牌不進罷職傳旨,傳于金履永曰,只推。
以應敎金敎根,校理權烒,副校理金啓河,副修撰安廷善牌不進罷職傳旨,傳于金履永曰,只推。
金明淳,以戶曹言啓曰,淑善翁主,今已出閤,凡諸供上,依前例勿爲進排,而乳保母以下宣飯,各種春秋衣纏,依定例擧行事,分付各司,何如?傳曰,允。
金蓍根,以摠戎廳言啓曰,本廳哨官金思運,威脅僧徒,作弊寺刹,萬萬駭惡,爲先決棍汰去之意,敢啓。傳曰,知道。
丁卯六月初三日卯時,上詣淑善翁主第,擧動入侍時,行都承旨金履永,行左承旨金明淳,左副承旨金蓍根,右副承旨任厚常,同副承旨宋知濂,記事官趙鐘永,假注書李憲琦,記注官崔鳳和,記事官鄭觀綏,檢校直閣洪奭周,檢校待敎朴宗薰,以次侍立。時至,上具翼善冠·袞龍袍,乘玉轎,出宣化門·協陽門·肅章門·進善門·敦化門,由備邊司門·觀象監前路,入主第後,問安勿爲之事。出榻敎以司謁口傳下敎曰,午熱未退,還宮時刻,以酉正磨鍊以入。時至,上乘玉轎還,由觀象監前路·備邊司門,入敦化門,由進善門·肅章門·協陽門,還內,諸臣以次退出。
上在昌德宮。停常參·經筵。
金明淳啓曰,明日常參·經筵,取稟。傳曰,停。
金明淳啓曰,合辭方張之時,兩司無詣臺之員,事甚未安,除除外·未署經外,未肅拜人員,竝卽牌招,何如?傳曰,允。
金明淳啓曰,右承旨李文會,右副承旨任厚常,同副承旨宋知濂,今日不爲仕進,卽爲牌招,何如?傳曰,允。
金明淳啓曰,右承旨李文會,右副承旨任厚常,同副承旨宋知濂牌不進罷職傳旨,今方捧入,而都承旨金履永,不爲仕進,左副承旨金蓍根,以式暇出去,院中只有臣一人,伴直無人,都承旨所當牌招,而拘於廳規,不得請牌,何以爲之?敢稟。傳曰,牌招。
以右承旨李文會,右副承旨任厚常,同副承旨宋知濂牌不進罷職傳旨,傳于金明淳曰,只推,更爲牌招。
以右承旨李文會,右副承旨任厚常再牌不進罷職傳旨,傳于金明淳曰,只推。
金明淳,以弘文館言啓曰,應敎金敎根,校理權烒,副校理金啓河,副修撰安廷善,旣有只推之命,竝卽牌招察任,何如?傳曰,允。
以應敎金敎根,校理權烒,副校理金啓河牌不進罷職傳旨,傳于金明淳曰,只推。
以執義申溆,掌令洪時溥,獻納尹致鼎牌不進罷職傳旨,傳于宋知濂曰,只推。
掌令尹鼎烈啓曰,臣言議風采,本不合於淸朝耳目之任,而迺者掌憲新除,忽下於夢想之外,臣誠惝怳踧踖,莫省攸措。天牌儼臨,義分是懼,雖不得不章皇出肅,以伸叩謝之忱,而第臣於合啓中,有區區私義之不可冒參者,昨秋納言除拜之時,以此引避,則臣之情勢,與前無異,其何可一刻晏然於臺次乎?請命遞斥臣職。答曰,依啓。
平安監司趙得永疏曰,伏以臣,感聖恩於收簪,炯私戒於溢器,仰戴俯惕,屛息追尤,忽於此際,伏奉箕臬除命,臣驚惶恧蹙,罔知所以自措也。噫,臣之本末長短,已蒙宸鑑之所照燭,而質旣荒疎,跡又畸弱,半生齟齬,與世寡諧,到處顚躓,被人陰咬,特蒙兩朝罔極之恩,拔坎置席,獲保縷喘,逮至昨春以來,猥辱殊知,冥超濫秩,奬詡拔擢,天地之造也,眷顧庇護,父母之慈也。光寵赫然,同朝罕比,臣雖無似,尙具彝性,銘之肝肺,答以頂踵,斷斷愚悃,只恃仁天之覆燾,悠悠餘生,自分散地之投置,以仰承殿下生成之德,不報之報,如斯而已,豈意聖眷愈隆,誤恩荐侈,無內無外,兜攬至此。此殆臣數奇將卒之秋也。嗚呼,嚴忠逆闡義倫,卽臣素執,而世道難平,憂虞轉深,持寒素飽困阨,亦臣本色,而薄命多巇,禍災已招,雖使臣,鏟跡於爭奪之場,耐窮於凄苦之地,亦難保其人忌鬼怒之頓然相忘,況高牙大,纛常情攸,羡雄藩腴廩拙分太奢,安知無別般機罟,媒鴆於啄啄群鳴之間乎?畢竟狼狽,厥理靡忒,臣之過福罹殃,固奚足深恤,而其爲累聖簡而僨國事,豈細故也哉?且臣出入從班,滾到卿列,十有九年之間,未經一令長,臣固菲才蔑識,宜其操柄者之所不取,而臣有老母,在家食貧,區區私情,晷刻爲急,今玆板輿便養,別是異數,感激之極,敢不惟命是趨,而第念承流宣化,是何等重任,矧又西門鎖鑰,其責尤大,實非如臣陋劣所可堪承,至若厚祿之斷然匪分,私心之怵焉難安,有未敢一一煩陳,惟願天地父母之曲保終始而已,玆敢畢暴衷懇,仰瀆崇聽。伏乞聖明,俯賜鑑諒,亟許鐫免,以幸公私焉。臣無任云云。答曰,省疏具悉。卿其勿辭往欽哉。
上在昌德宮。停常參·經筵。
藥房提調韓晩裕,副提調金履永啓曰,伏未審日間,聖體若何,寢睡·水刺之節何如?臣等率諸御醫,趁早入診,詳察聖候爲宜。王大妃殿氣候何如?惠慶宮氣候何如?嘉順宮氣候何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金履永啓曰,明日常參·經筵,取稟。傳曰,停。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,備邊司郞廳來言,今日賓廳日次,而無時急稟定,事,不得來會云矣,敢啓。傳曰,知道。
金履永啓曰,右承旨李文會,右副承旨任厚常,今日不爲仕進,卽爲牌招,何如?傳曰,允。
以右承旨李文會,右副承旨任厚常牌不進罷職傳旨,傳于金履永曰,只推。
宋知濂啓曰,行大司憲李直輔,持平洪宅夏在外,執義申溆,掌令洪時溥牌不進,持平金洛龍未署經,掌令一員未差,監察茶時之意,敢啓。傳曰,知道。
以執義申溆,掌令洪時溥,司諫李顯道,獻納尹致鼎牌不進罷職傳旨,傳于宋知濂曰,只推。
金履永啓曰,卽者吏曹郞廳來言,文義縣令趙錫福,兩司俱未署經云,除在外·未署經外,未肅拜人員,竝卽牌招,以爲署經之地,何如?傳曰,允。
金履永啓曰,文義縣監趙錫福,兩司當爲署經,而行大司憲李直輔,持平洪宅夏,大司諫柳相祚,正言洪遇燮·尹東壽在外,掌令一員未差,持平金洛龍未署經,執義申溆,掌令洪時溥,司諫李顯道,獻納尹致鼎再牌不進,無以擧行,何以爲之?敢稟。傳曰,違牌人只推,更爲牌招。
金履永,以弘文館言啓曰,應敎金敎根,校理權烒,副校理金啓河,旣有只推之命,卽爲牌招察任,何如?傳曰,允。
以應敎金敎根,校理權烒,副校理金啓河牌不進罷職傳旨,傳于金履永曰,只推。
宋知濂,以都摠府言啓曰,副摠管李普天,以同知義禁府事,本府坐起,晝仕出去之意,敢啓。傳曰,知道。
金履永,以吏曹言啓曰,禮曹佐郞林東鎭呈狀內,矣身素患痰癖之症,當此換節之時,一倍添劇,時月之內,萬無供職之望,卽速入啓遞改云。身病旣如是,則有難强令察任,改差,何如?傳曰,允。
宋知濂,以兵曹言啓曰,內禁衛將尹頣東,五衛將嚴思勖·韓大鳳·具廛慶熙宮衛將全泰輝俱以病難供職,呈狀乞遞,領軍之將,輪番之任,不可久曠,竝改差,何如?傳曰,允。
兵曹啓目,粘連觀此慶尙監司尹光顔狀啓,則枚擧迎日縣監咸正禧所報內,邑基移設,今始告畢爲白有在果,該縣監捐出薄廩,方便拮据,克完大事,誠可嘉尙,係是守令職分內事,論賞一款,不敢仰請是白乎旀,都策應官閑良金光信等段,其在激勸之道,合有褒賞之典,竝令該曹考例稟處亦爲白有臥乎所,都策應監官金光信,監官閑良金光泗,似當施以加資之典是白乎矣,係于恩典,不敢擅便,上裁,何如?判付啓,依回啓施行爲旀,守令段置,董飭修繕,雖是職分內事,周歲殫勞,亦爲嘉尙之甚,施以加資之典爲良如敎。
禁府啓目,興陽縣監李㬖原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。又啓目,利原前縣監李箕材原情云云。問目內辭緣,泛稱遲晩,刑推得情,何如?判付啓除刑推議處爲良如敎。又照目,武三所入門官吳再謙·趙大福·全龍仁等矣本府議啓內,科場法意,何等嚴重,而擧子捧單之際,紛踏雜亂,以致許多加入之綻露莫掩,不可但以矇不覺察論,事之痛駭,莫此爲甚。竝只以此照律,罪,各杖八十收贖,告身盡行追奪,徒二年定配,竝只私罪,奉敎依允。
宋知濂,以義禁府言啓曰,時囚罪人吳再謙·趙大福·全龍仁,各杖八十收贖,告身盡行追奪,徒二年定配照律公事判付內,依允啓下矣。吳再謙·趙大福·全龍仁,各杖八十收贖,告身盡行追奪,吳再謙,公忠道瑞山郡豐田驛,趙大福,堤川縣泉隨驛,全龍仁,江原道金城縣眞木驛,徒二年定配,而以議啓內辭意具罪目,依例發遣府羅將,押送于各其配所,何如?傳曰,允。
上在昌德宮。停常參·經筵。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履永啓曰,明日再明日,明陵忌辰祭齋戒正日相値,視事頉稟之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,右承旨李文會,左副承旨金蓍根,右副承旨任厚常,今日不爲仕進,卽爲牌招,何如?傳曰,允。
金履永啓曰,臣履永,以司譯院提調,褒貶進去,下直之意,敢啓。傳曰,知道。
以右承旨李文會,右副承旨任厚常牌不進罷職傳旨,傳于宋知濂曰,只推。
宋知濂啓曰,文義縣令趙錫福,憲府則旣已署經,諫院則大司諫柳相祚,正言洪遇燮·尹東壽在外,司諫李顯道,獻納尹致鼎牌不進,無以備員署經,何以爲之?敢稟。傳曰,竝許遞,前望單子入之,待下批牌招察任。
臺諫前望單子入之,獻納趙良鎭,正言徐有望落點。
傳于宋知濂曰,召對爲之。
金蓍根啓曰,明日明陵忌辰祭傳香,禮房承旨,當爲齋宿,右承者李文會,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
以右承旨李文會再牌不進罷職傳旨,傳于金蓍根曰,只推,更爲牌招。
宋知濂,以弘文館言啓曰,應敎金敎根,校理權烒,副校理金啓河,旣有只推之命,竝卽牌招察任,何如?傳曰,允。
以應敎金敎根,校理權烒,副校理金啓河牌不進罷職傳旨,傳于宋知濂曰,只推,更爲牌招。
以應敎金敎根,校理權烒,副校理金啓河再牌不進罷職傳旨,傳于宋知濂曰,只推,更爲牌招。
金蓍根,以都摠府言啓曰,副摠管李普天,以同知義禁府事,本府坐起,晝仕出去之意,敢啓。傳曰,知道。
義禁府啓目,粘連向前李箕材亦,殺獄肯緊,專在元犯之執定,囚供雖以申永東夫妻之招,爲發明之端是白乎乃,到今獄案已飜,道啓曹讞,俱以貴山定爲正犯,則身爲推官,不能審愼之罪,在所難免,以此照律,何如?判付啓公罪勘放爲良如敎。又啓目,粘連向前李㬖亦,鬱島潛入,防禁何如,而本道民人,冒犯被捉,當時之不能察飭,在所難免,以此照律,何如?判付啓分揀放送爲良如敎。
金蓍根,以義禁府言啓曰,時囚罪人李箕材議處公事判付內,公罪勘放事,命下矣。李箕材,以不應爲事理重律,杖八十公罪收贖,放送之意,敢啓。傳曰,知道。
執義申溆,掌令洪時溥啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權俱以家煥之甥,姪承薰之至親,標號之陰慘花肋惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖詭詐,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降的處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府設鞫嚴問,期於得情,夬正典刑。噫嘻,痛矣,十數年來,賊勢益肆,人心靡定,顧瞻他日之徒,以下三四字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚荏任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,以下四字刀削此等黨與,不可仍置。請周爀,亟令王府嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托邇輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井,則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府設鞫嚴問,秋曹諸罪人中如·李榮復·金元喜·洪宗益等情犯深重者,亦爲移囚王府,到底盤覈,快施典刑。申獻朝,本以戾氣所鍾,甘與凶徒爲歸,率其群從,竝作鷹犬,趨勢規利,蠅營狗苟,傷人害物,虺毒蜮射,噫,彼賊裕之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者,至今倖逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視,輿論莫遏,始思彌縫,稍演前說,冀贖宿愆,而及其問啓出,則情態絶狡,尤難容貸,渠亦以裕賊聲氣相近之人,出入於渠所謂一委官之門,爲一世之指目久矣。凡於委官所周遮漫漶之人,必有眞的聞知者,而乃敢顧戀宿處,微提其端,而不露姓名,拈出三或字,以爲姑遮十目之計,其心所在,路人所知,如此負犯至重之類,不可削黜薄勘而止。請削黜罪人申獻朝,爲先施以屛裔之典。噫嘻,痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性猶鷙,乃敢忍終如初,積月栲訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少伸之時矣。不可以其身之物故,而少緩當律之快施。請物故罪人國仁支屬應坐之類,亟施島配之典。新除授司憲府持平洪宅夏,時在慶尙道義興地,司諫院大司諫柳相祚,時在安東地,正言尹東壽,時在京畿抱川地,正言洪遇燮,時在楊州地,請竝斯速乘馹上來事,下諭。答曰,不允。下諭事,已許遞外,依啓。
獻納趙良鎭啓曰,臣言議風采,本不合於淸朝耳目之任,納言除旨,忽下於待罪瀛館之際,署經有命,天牌踵臨,臣怵畏義分,章皇出肅,而第臣堂內之親,名在合啓之中,自顧私義,有難冒參,以此情蹤,其何可一刻晏然於臺次乎?從前如臣處地者,輒蒙體諒之恩,玆敢援例來避,請命遞斥臣職。答曰,依啓。
正言徐有望啓曰,臣言議風采,本不合於淸朝耳目之任,而藢垣除旨,忽下於待罪玉署之際,署經有命,天牌儼臨,臣義分是懼,雖不得不冒沒出肅,而臣之同姓之親,名在合啓中者,至於四人之多,從前如臣踪地,輒蒙體諒之恩,臣之處義,宜無異同,以此情踪,其何可一刻晏然於臺次乎?請命遞斥臣職。答曰,依啓。
丁卯六月初六日辰時,上御誠正閣。召對入侍時,參贊官宋知濂,持國朝寶鑑第六卷,侍讀官任俊常,持國朝寶鑑第六卷,檢討官安廷善,持國朝寶鑑第六卷,待敎朴綺壽,持國朝寶鑑第六卷,假注書李憲琦,持國朝寶鑑第六卷,記注官安以鼎持國朝寶鑑第六卷,記事官鄭觀綏,持國朝寶鑑第六卷,以次進伏訖。上曰,上番讀之。俊常讀自十七年,止江原道。上曰,下番讀之。廷善讀自十九年,止極陳無隱。上曰,參贊官讀之。知濂讀自十一月敎曰,止別爲選用。上曰,閣臣讀之。綺壽讀自秋九月上將親享,止不得已罪之。上曰,注書讀之。賤臣讀自然自此以後,止老人孝子。上曰,上番讀之。以鼎讀自三十一年,止太平箴。上曰,下番讀之。觀綏讀自冬十月,止命復其官。上曰,文義陳之。俊常曰,徐厚等上疏言,培士氣·專學官·嚴軍政·愼用人,此言甚好矣。士者國之元氣,不可不培養也,學官成均作成之任不可以不專任責成也,軍政乃衛國安民之方,不可以不嚴明也,而論其三者之要道,則不外乎愼用人三字矣。蓋用舍得失,安危所繫,伊尹曰,任官惟賢才,其難其愼,孟子曰,國人皆曰賢,然後察之,見賢焉然後用之,此古之明君,所以愼之,而不敢輕易,洞見其賢否之實,然後從而進退之也。於賢者,則知之明信之篤,而無少疑異,於不肖者,則燭之明斥之嚴,而不復留滯,而後世人主,不明此義,任賢而不能終,去邪而不能嚴,或以人譽進之,或以人毁退之,或前以奸斥之,或後以忠用之,賢者固其難進,而不肖者,希其復用,此皆始不能審愼,而終之以顚錯也。伏願殿下,以則哲之明,懋大公之德,於用人之際,無或有一毫私意之參錯,則自然鑑空衡平,賢邪莫遁,必加審愼於量才授官之際,俾庶官各得其人,其進其退,惟難惟愼,而其所云培士氣·專學官·嚴軍政等屬,亦是次第件事,深留睿念,區區之望也。上曰,下番陳之。廷善曰,上番所奏用人審愼之說好矣,而用人之道,亦惟在於人才之作成,從古人才之盛,莫姬周若者,文王鳶魚之化,克致作人之美,詩所謂濟濟多士,文王以寧是也,苟欲賢才之登庸,則其於作成之方,深加聖念焉。上曰,參贊官陳之。知濂曰,今日自止,中廟盛際嘉言哲訓,盡在於是,逐段逐句,無非我聖上可以鑑法者,以臣拙訥之辭,不知所以增衍敷陳,仰裨崇聽矣。奏未畢,上曰,參贊官之言是矣。此篇俱是聖祖謨訓,句句可合鑑法,實非泛然看過處也。知濂繼奏曰,文義則臣旣無指陳,而今以中廟下敎中,歷論成宗時使入侍經筵諸臣,互相問難,自上臨而聽之,甚盛擧也。殿下法祖之道,此亦一事,伏願使登筵諸臣倣行古禮,無論文義與古寔,使之問答論難,而時賜採納,則必當有裨於聖學矣。上曰,閣臣陳之。綺壽曰,雖以兩道量田之擧觀之,可知其爲有國重務矣。近年以來,量田之法久不行,田結漸至減縮,而以致經用之不足,此實由於外邑吏輩中間作奸之弊也。惟我先大王朝,亦嘗試令略干邑量田,此亦繼述聖祖之美制也。蓋量田之法,必先得人而後可行,且行之無漸,則反至於擾民,而未見實效,伏願申飭銓曹,擇送守宰之臣,必以綜核詳明者備擬,而量田之制,漸次擧行,以爲覈出隱結,而使莫重惟正之供,無至有欠縮之弊,區區之望也。上曰,尹倬大司成之任,鄭世球等,疏請仍任,以此觀之,啓迪成就,誘掖奬勸,專在於司成之得人,何以則司成之任,得其人,而可盡作成之方乎?俊常曰,人才作成之方,雖係君上之導率,而亦惟在師儒之長矣。顧今國子之任,固無古今之異,而士習不古,人才不興,可勝歎哉?今之任此職者,不過考試陞庠功令之文,此亦國朝古規,雖不可癈,而考試之外,亦以經學相勉,啓迪勸奬,務盡其方,則庶爲成作之一道,而此由於大司成之得其人焉。上曰,此言小學·近思錄,爲世大禁,何爲其然耶?俊常曰,小學·近思錄之禁,蓋己卯諸賢,倡小學之敎,而自己卯以後,竝與其書而詆毁,如朱子時僞學之禁也。上曰,此時備邊司提調,居半於朝廷,何其多耶?俊常曰,祖宗朝官方,臣未能詳知,而若躋宰列,則皆兼籌司提擧,故似至於如是之多矣。上曰,徐厚裒集兵制以進,此人有將帥才者耶?俊常曰,徐厚以副學之任,能解戎書,似是文武兼備之才也。上命掩卷,仍命玉堂先退,俊常·廷善退出。知濂曰,近聞右贊成宋煥箕,以老病,至於危劇云,優禮山林,自是我朝古例,自上合有存問其疾之擧,故敢此仰達矣。上曰,甚重云耶?知濂曰,不輕云矣。上曰,古例云何耶?知濂曰,古例臣未敢詳對,而或遣御醫,或遣史官,惟在自上處分矣。上命書榻敎曰,右贊成宋煥箕家,遣御醫看病,相當藥物齎去。仍命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深五分。自人定至初八日開東,灑雨下雨,測雨器水深四分。
金蓍根啓曰,來十一日朝參日次矣,敢稟。傳曰,停。
李文會啓曰,來十一日輪對日次矣,敢稟。傳曰,當次人後日次待令。
傳于李文會曰,禮房承旨馳詣明陵,奉審摘奸,局內諸陵,一體奉審以來。
李文會啓曰,右副承旨任厚常,今日不爲仕進,卽爲牌招,何如?傳曰,允。
傳于宋知濂曰,召對爲之。
金蓍根啓曰,卽伏見南兵使崔東岳以安邊府軍器失火事,請罪該府使狀啓,則封發日字,與道臣狀啓,過有差晩,拔路遲滯,亦甚駭然,原狀啓,雖不得不捧入,而該帥臣,不可無警,推考,何如?傳曰,允。
金蓍根啓曰,事變假注書吳夏哲,身病猝重,勢難察任,今姑改差,何如?傳曰,允。
吳夏哲改差,代以陳錫周爲事變假注書。
以右副承旨任厚常牌不進罷職傳旨,傳于宋知濂曰,只推,更爲牌招。
宋知濂啓曰,應敎金敎根,校理權烒,副校理金啓河三牌不進,依定式,禁推傳旨捧入之意,敢啓。傳曰,知道。
以應敎金敎根,校理權烒,副校理金啓河三牌不進禁推傳旨,傳干宋知濂曰,分揀。
宋知濂,以內醫院提調意啓曰,前御醫金檖,旣已闋服,還屬本院,令該曹口傳付軍職,何如?傳曰,允。
以慶尙左水使李用逵狀啓,慶州密陽封山失火根因,尙未斯得,惶恐待罪,兩邑守令,令廟堂稟處事,傳于宋知濂曰,根因斯得之敎,已出於嚴松政之意,而廉探之其道無路,樵人之落火無怪,而今以此從實査出,則反致民間搔擾之慮,無益根因査得之道,至於兩邑之守令,不可全然而無罪,然爲日已久,來頭欲觀,安徐,爾則亦爲勿待罪事,回諭。
今六月初七日辰時,上御誠正閣。召對入侍時,參贊官宋知濂,持國朝寶鑑第六卷,檢校直閣洪奭周,持國朝寶鑑第六卷,侍讀官任俊常,持國朝寶鑑第六卷,檢討官安廷善,持國朝寶鑑第六卷,假注書李憲琦,持國朝寶鑑第六卷,記注官盧,持國朝寶鑑第六卷,記事官鄭觀綏,持國朝寶鑑第六卷,以次進伏訖。上開卷,命讀。俊常讀自敎曰予承,止兵曹參判。上曰,下番讀之。廷善讀自遣奏請使,止上嘉納。上曰,參贊官讀之。知濂讀自生員,止察賑政。上曰,閣臣讀之。奭周讀自秋八月,止治體也。上曰,注書讀之。賤臣讀自冬十一月,止首肯良久。上曰,上番讀之。讀自夏五月,止請拒絶之。上曰,下番讀之。觀綏讀自尙震曰,止卷之二十。上曰,注書出去,國朝寶鑑第七卷持入,可也。賤臣承命出去,案冊及諸講官所讀冊子,竝爲持入進伏訖。上曰,文義陳之。俊常曰,先正臣李彦迪所奏中,剛以執德,明以察物,此句語甚好矣。蓋本心之善,其體甚微,物欲之攻,不勝其衆,苟非剛斷,無以袪私,故先儒有曰克己之難,須用大壯之力,又非剛健之工,則無以執德永固,故中庸有曰擇善而固執之也,固執者,剛健之謂也,剛則明,明則察,蓋物欲淨盡,天理昭著,本原之地,虛明靜一,則事物之來,義理是非,洞然無疑,若明鏡之照姸媸,然太剛則近於嚴猛,而有威以制下之患,太察則近於苛細,而無容物和衆之量,伏願聖明,果斷自强,體乾元剛健之道而執德焉。終始如一,觀羲之易用晦之象而察納焉。大明無私,常加省察焉。上曰,所陳好矣。上曰,下番陳之。廷善曰,大司憲宋麟壽上箚中,以爲親賢疇咨,君道之要,陳善納誨,臣職之當,夫敬天愛民,何莫非君道之要,而以親賢疇咨爲要者,人君雖有聰明睿智之姿,而聖不自聖,取人爲善,然後可以至於聖而益聖之域矣。忠君愛國,何莫非臣職之當,而以陳善納誨爲當者,人臣雖逢聰明睿智之君,而盡言不諱,隨事必爭,然後方可爲納君無過之道矣。然而人臣之盡言於其君,惟在於其君之虛受樂聞,堯·舜之都兪吁咈,禹·湯之拜昌從諫,固尙矣。雖以漢唐中主言之,武帝能容汲黯,故汲黯隨事敢諫,太宗假借魏徵,故魏徵盡言不諱,人臣之陳善納誨,豈不係於君上之虛受樂聞乎?此等處,深加體念,區區之望也。上曰,參贊官陳之。知濂曰,李彦迪,以命世大儒,疏陳一綱十目,而其所條陳,首言君德成就,次列時政得失,必因其時可言之事,有此分綱立目之疏,而詳味其言,則雖陳於今日殿下之廷,亦可爲格言,殿下試以此疏一綱十目之次序,體驗於聖學工夫,或措之於政令施措,則其爲裨益必多矣。且上段李彦迪所奏中,顧剛以執德,終始如一,明以察物,分辨邪正此四句,卽人君爲治之要道,上番儒臣,已有所仰陳,而德惟一動罔不吉,德二三動罔不凶,靡不有初,鮮克有終,此皆經傳之訓也。夫擇善而固執之,不貳不參,立志旣堅,則聖學成就,自底於終始如一,而苟無燭理之明,則事之是非,人之忠佞,不能鑑別於方寸,而執德亦不能如一矣。唐之玄宗,用姚·宋則爲明君,任國忠·林甫則爲暗主,此皆明不能察理,而執德不固之明驗也。伏願留神而體驗焉。上曰,閣臣陳之。奭周曰,先正臣李彦迪一綱十目疏,句句切要,無非可爲鑑法者,而其中戒侈欲一節,有曰恭儉者,壽福之源,侈欲者,危亡之本,此實與周公無逸之訓,相爲表裏矣。所謂欲者,非但酒色貨利聲樂狗馬之顯然沈溺者而已,只於幽獨之間,方寸之中,一有頹焉自放之萌芽,則此便是縱欲滅理之兆朕,而危亡之兆,亦卽此而在矣。必也謹之於其微,遏之於其始,然後斯可以免矣。至其推說侈字之害,而必以宮庭器玩,頗尙侈靡,王子第宅,務極宏麗,爲陳戒之第一義者,尤可見其眷眷忠愛,蓋奢侈之弊,必自宮禁始。臣於年前,嘗再誦宮中好高髻四方高一尺之詩,以仰勉崇儉之德,不審聖聰,今尙記有與否,而宮禁之事,有非外廷之臣所可與知,亦非所敢言者,而臣竊有區區愚衷,請不避猥越之誅而一陳之。惟我祖宗朝,以崇儉爲家法,王子公主第宅,有過制者,諫官必論陳,嘗有翁主家舍,與閭閻相近,語聲相聞,請買其地,自上命賜薍簾以蔽之,而不許其增買,臣竊見淑善翁主第宅,比諸祖宗朝故事,已不可不謂之宏麗,而今聞猶或以爲狹窄,將有斥賣增廓之議云,誠如是也,則豈不大有違於我朝崇儉之家法乎?日前又聞有自度支,豫輸翁主十年供上之命云,出閤之後,卽爲撤供,自是國朝彝典,則今玆之敎,不但有乖於節用惜費之義,亦豈所以惜福之道哉?凡愛人之道,約之以德禮,訓之以恭儉,令聞日彰,而福祿滋至,此正所謂愛人以德也。若服食居處之侈靡,適所以損之而已。臣旣有所聞,不敢自隱,伏願深念焉。上曰,所奏好矣。薍簾之賜,此是宣廟事,而又有若嫌煩聒,須勿高聲之敎矣。家舍增廓之議,予未及聞,雖或有此,予當仰稟于殿宮而止之矣。供上事,亦已因戶判所奏,命置之,撤供草記,纔已允下,而今此陳戒之意,則誠甚好矣。上曰,恭靖大王·定安王后影禎,自外移奉於璿源殿,此時璿源殿,在於何處耶?奭周曰,似是在於景福宮矣。知濂曰,今以此篇所載觀之,其時時御,在於昌慶宮矣。上曰,李彦迪一綱十目疏,無非切實之言,而爲治之要,專在於綱,何以則克擧其綱,而爲出治之本耶?俊常曰,此亦云理亂休戚之幾,未有不本於人主之一心,蓋君心,爲萬化之源,而一正其心,則百度皆貞,正心之要,專在於學問,如益加誠正之工,方寸之地,正大光明,則自然有綱擧目張之效矣。上命繼讀國朝寶鑑第七卷,俊常讀自國朝寶鑑卷之二十一,止從其議。上曰,下番讀之。廷善讀自右議政尹仁鏡,止不卜彦迪。上曰,參贊官讀之。知濂讀自右贊成李彦迪,止正殿。上曰,閣臣讀之。奭周讀自仍敎曰,止李爓等之言也。上曰,注書讀之。賤臣讀自大司憲宋麟壽,止山林。上曰,上番讀之。讀自上移御,止爲應敎。上曰,下番讀之。觀綏讀自上弗豫,止卷之二十一。上曰,文義陳之。俊常曰,猗我仁宗朝盛德至仁,卓越百王,而以享國不長,未及做堯·舜之治,至今有臣民於戲之痛矣。雖以自止論之,其初政施爲,無非鑑法處,而此卜相之敎,若曰先王培養人才,可謂盛矣。又命大臣,薦拔遺逸,求賢如渴之誠,實不勝欽仰矣。大抵祖宗朝,培養人才,以爲燕翼之謨,故世宗·成宗朝所培養者,至中廟時,有己卯諸賢之輩出,中廟朝所培養者,至此時,亦有彬鬱之美,惟我先大王二十五年作育之化,譪然可覩,其於朝廷草野之間,亦豈無可用之人乎?如特命大臣·卿宰及各道道臣,以經行吏材,設爲名目,各薦一人,則庶幾朝有登庸之美,野無遺賢之歎,而實爲鑑法之要道矣。上曰,下番陳之。廷善曰,上護軍李賢輔上疏,以爲治要在得人,得人在人主一心,君心之用,又在乎明與信而已,此眞格言也。夫得人然後,可以分理庶政,而若非明與信,則其何以知人而委任乎?明以知人,信以任人,此實致治之本,亟加聖念焉。上曰,參贊官陳之。知濂曰,仁宗卽我東之聖人,在宥未周一期,雖以寶鑑中所編錄者觀之,辭敎政令,動合天則,自然中矩,何莫非後王之所可鑑法,而自在春邸,德器已成,令聞夙彰,已造聖賢之閫域,而然猶不安於小成,凡有懿行,不喜人知,雖尋常翰墨,未嘗示人,此可見其大有爲之聖質矣。亦願殿下,立志必以遠大,而毋安於小成,則自致聖益聖之美矣。上曰,閣臣陳之。奭周曰,辛百齡之疏所謂爲子弟者,以功名爲先,而以義理爲末,爲父兄者,以正直爲戒,而以糢糊爲法者,誠切中時弊之論,而以挽近習尙見之,尤覺其襯當矣。大抵今日朝廷之上,搢紳之間,所汲汲營營而爭趨者,不過是仕官進取之捷徑,少或有稍知自好,不肯爲鑽刺干進之態者,亦不過循默緘口,以苟免於譏謗而已,曷嘗見有一人,以民國憂虞,朝廷闕失,措意而發言者乎?職此不已,則辛百齡所謂垂亡之人,氣息奄奄者,不幸近之矣,此豈非今日切急之憂哉?然其所以致此者,亦不過上文所謂異己者惡之,媚己者悅之,守道者謂之好名,直言者謂之矯激而已,誠能一反此弊,明示好惡,斥遠阿諛之徒,深懲奔競之習,曲徑以干進者,絶不進用,直己而讜言者,必加崇奬,則草尙之風,習俗丕變,亦不過一反手之間耳。伏願深加留意。上曰,所奏好矣。上曰,生員辛百齡等疏,有曰廉明愷悌之士,涵養於草野,忠良正直之臣,輔佐於朝廷,雖以今日言之,朝廷之上,忠良之臣,非曰無之,而亦不可謂多矣。何以則朝多忠正之輔耶?俊常未及對。上又敎曰,此諭大臣,若曰惟我先王,培養人材,可謂盛矣,何以則培養人材,如培其根達其枝,而得其道耶?俊常曰,小臣於俄者下詢,未及仰對,而苟欲朝廷,多忠良之臣,則惟在君上之培養人材,而培養之道,亦惟在人君導率之如何耳。躬行仁義,崇尙名敎,禁抑奔競之風,奬勸節義之士,則自然化行俗美,賢才有待興之效矣。上曰,李賢輔·宋麟壽·辛百齡等疏,無非嘉言正論,而聖祖賜批嘉奬,至蒙陞資,可以仰認聖意,而別無文義之可詢者矣。命掩卷,仍命玉堂先退,玉堂未及退。知濂曰,近日玉堂,多有違牌,番次苟艱云,故敢此仰達矣。上曰,何爲而然耶?俊常還爲進伏奏曰,應敎金敎根,與校理權烒,副校理金啓河,有世嫌,故如是違牌云矣。上曰,從當有下敎矣。嘉順宮進服加味六君子湯停止。出榻敎俊常·廷善先退,又命退,承史以次退出。
上在昌德宮。停常參·經筵。
夜三更四更,灑雨下雨,測雨器水深一分。
宋知濂啓曰,明日常參·經筵,取稟。〈傳曰〉,停。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,卽者檢閱鄭觀綏以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考,何如?傳曰,允。
傳于任厚常曰,召對爲之。
丁卯六月初八日卯時,上御誠正閣。召對入侍時,參贊官任厚常持國朝寶鑑第七卷,檢校直閣洪奭周持國朝寶鑑第七卷,侍讀官任俊常持國朝寶鑑第七卷,檢討官安廷善持國朝寶鑑第七卷,記事官趙鐘永持國朝寶鑑第七卷,記注官盧持國朝寶鑑第七卷,記注官崔鳳和持國朝寶鑑第七卷,以次進伏訖。上開卷,命讀。俊常讀自國朝寶鑑卷之二十二,止上可之。上曰,下番讀之。廷善讀自元年春,止優批嘉納。上曰,參贊官讀之。厚常讀自敎禮曹,止以次陞用。上曰,閣臣讀之。奭周讀自選淸白吏,止大學之道乎?上曰,注書讀之。賤臣讀自夫道一而已,止優批嘉納。上曰,上番讀之。讀自命館學儒生,止絶其朝聘。上曰,下番讀之。鳳和讀自自是島倭戢伏,止始定約條。上曰,文義陳之。俊常曰,五月命刑曹堂上,疏釋獄囚,此爲監法處也。蓋刑獄者,萬民之命,有國所重,無過於此。書曰要囚服念五六日至于旬時,丕蔽要囚,此言斷囚之期,近則五六日,遠不過旬時也。大典決獄之限,大事三十日,中事二十日,小事十日,參以古今之制,其不欲滯囚之意,可以知矣。比來京外囚徒,經年繫獄,究竟無期者居多,其中必有有生之道而至今牢囚者,亦必有當死而至今倖免者矣。論以祥刑,其失也均,血肉之身,多年幽繫,逼窄枕藉,呻吟愁鬱,求死不得之狀,可想而知,寧不惻然乎?惟我先大王,每於夏旱之時,命入該曹審理案,親自判決,欽恤之聖意,可以仰覩矣。其在今日繼述之方,如有疏決之擧,則恐爲刑期無刑之道,而第念近世獄官,惑於陰德之說,誤看從輕之論,不審其罪之有無,而多以寬縱爲務,此非生道殺民之意,而反歸長姦惠惡之科,凡於決獄之際,存之以哀矜之心,付之以當然之法,因其所犯,律以輕重,君上則以好生爲德,有司則以執法爲公,可殺者殺之,可流者流之,可放者放之,則此非但爲刑淸圄空之休,亦是收輯民生,感召和氣之一端,伏願澄省焉。且伏念刑法之平久,專在司寇之得人,古語云唐虞之朝,惟皐陶見道甚明,故爲之士也,秋曹之官,不可不擇任,竝望留神焉。上曰,下番陳之。廷善曰,副提學周世鵬疏語,無非切實,而其中願勿以堯·舜·文王,爲高遠而不可跂及云者,尤是格言也。夫堯·舜·文王之道,初非高遠難及底事,乃是日用當行之則也。蓋堯·舜之道,孝悌而已,孝悌非高遠難行之事也。且文王之小心翼翼,純亦不已,亦只是勉勉不已,以至於聖人之域也。惟其時君世主,立志不高,語到堯·舜·文王,則便以爲卓乎難及,豈不爲千古有識之恨乎?今若以舜何人予何人,立志自期,則爲堯爲舜,本非難事,伏願殿下,以堯·舜·文王,自期自勉,以做堯·舜·文王之治焉。上曰,參贊官陳之。厚常曰,上下番玉堂,皆已仰陳,別無文義之敷奏者矣。上曰,閣臣陳之。奭周曰,政府陳戒十條,無非嘉言格論,而十條中屢擧爲說者,大要多宮府一體去私恢公之意,後世所以無善治,非有他也,一言蔽之曰,公不勝私而已。是以周官冡宰,非徒統百官均萬民而已,自天子之衣服飮食,以至宦豎嬪御之事,無不兼管焉,此豈非後世之監哉?後世則宮府內外,判然爲二,凡在輔相之職者,漠然不能涉宮禁之內,雖欲陳善而格非,亦無奈何,蓋人主幽獨之際,宴安之時,所以養德者,在於此,所以害政者,亦在於此。其幾甚微,其事易忽,若欲待彰著於外而後爭之,則亦已後時而無所及矣。故在昔唐太宗時,房玄齡,嘗問北門營繕,太宗責以卿但知外事耳,問此何爲,則魏徵以爲玄齡等,爲股肱耳目,於中外事,豈有不應知者,太宗竟亦嘉納之。以此觀之,則輔弼論思之臣,非知宮禁之事,則亦安能繩愆糾謬,格君之非乎?臣於昔年,竊嘗仰覩於我先大王,視臣隣如視家人,燕閑深嚴之中,朝夕親近,無非賢士大夫,而宦妾戚里之私逕,未嘗敢以容其間,是眞無愧於古所謂宮府一體之美矣。在今日繼述之道,莫有先于此者,伏願深念體行,以昭平明之理,是臣區區之望也。上曰,所奏甚好,當留念矣。上曰,敎禮曹曰,敎導未至,風俗澆薄,此時敎導之盛,風俗之美,宜無此患,而聖敎之如此何耶?俊常曰,此時風俗,豈至於若是澆薄,而在君上求治之道,敎導雖至,而猶以未至爲憂,風俗雖厚,而猶以澆漓爲慮矣。上曰,旣設賢良科,命復薦擧科,而又命薦將帥材,則祖宗朝用人之聖意,可以仰認,而薦擧之法,果是好耶?俊常曰,此亦繼述仁廟朝命薦遺逸之聖意,而蓋世之人才,君上不可以盡知,故使之薦擧而用之,則雖未知所擧之人,皆合可用,而亦爲得賢之一道矣。上曰,周世鵬之論大學也,有云閭巷小兒,應答如響,而所以行之之方,則茫然不知,何爲其然耶?俊常曰,三代之時,化行俗美,學校之法大明,故凡民俊秀,皆知大學之道,而後世師敎不明,閭巷小兒,何以知誠正修齊之學乎?雖以今日言之,復明學校之敎,而導之以踐履之實,則安知無丕變之效也?上掩卷,命退,諸臣以次退出。
上在昌德宮。停常參·經筵。
自巳時至酉時,灑雨下雨,測雨器水深三分。
金蓍根,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,行大司憲李直輔,持平洪宅夏在外,執義申溆,掌令洪時溥呈辭,持平金洛龍未署經,掌令一員未差,監察茶時之意,敢啓。傳曰,知道。
李文會啓曰,明日乃是初伏,自明日處暑間,視事頉稟之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,行左承旨金明淳,服制已過,而今日不爲仕進,卽爲牌招,何如?傳曰,允。
金履永啓曰,臣履永,以司譯院提調祿取才進去,下直之意,敢啓。傳曰,知道。
傳于李文會曰,召對爲之。
注書趙鐘永病,代以李晉淵爲假注書。
李文會,以弘文館言啓曰,應敎金敎根,校理權烒,副校理金啓河,旣有禁推傳旨分揀之命,竝卽牌招察任,何如?傳曰,竝許遞,政官牌招,開政差出,待下批牌招察任。
金蓍根,以兵曹言啓曰,同知中樞府事朴漢斗·吳彦哲,五衛將李秉道,文臣兼宣傳官李勉求,俱以身病猝重,勢難供職,呈狀乞遞,實病旣如此,則不可强令察任,竝改差,何如?傳曰,允。
金蓍根,以兵曹言啓曰,宣傳官李檍,身病猝重,時月之內,萬無供職之望,呈狀乞遞,實病旣如此,則不可强令察任,改差,何如?傳曰,允。
有政。吏批,判書李始源進,參判閔耆顯進,參議鄭來百牌不進,右承旨李文會進。以成鼎鎭爲大司諫,朴孝誠爲司諫,趙晉和爲掌令,尹愭爲獻納,徐俊輔·李基楨爲正言,趙鎭順爲應敎,申在明爲校理,尹致鼎·尹鼎烈爲副校理,李允謙爲副修撰,李存秀爲戶曹參議,朴大圭爲直講,李道明爲戶曹佐郞,鄭述仁爲典簿,呂喆永爲濟用主簿,金用默爲禮曹佐郞,延日縣監咸正禧今加嘉義加資事,承傳。
兵批,行判書韓晩裕進,參判尹致性病,參議權行彦入直,參知朴宗薰病,左副承旨金蓍根進。以李顯道爲宣傳官,趙宜陽爲同知,李文喆爲內禁將,趙鎭恒·鄭繼周·崔聖基爲五衛將,白道鎭爲慶熙將,安光贊爲都摠都事,成樂鎭爲訓鍊判官,朴大圭爲文兼,鄭周誠爲管城將,同知單林益夏,寶化堡權管單金命五,副護軍柳相祚·閔命爀,副司直李顯道·尹鼎烈·趙良鎭·權烒·金啓河·金敎根,副司果洪遇燮·尹東壽·徐有望竝單付。
以吏曹參議鄭來百牌不進罷職傳旨,傳于李文會曰,只推。
金蓍根,以都摠府言啓曰,副摠管趙,以御營中軍,軍兵等中日試放事,南小營晝仕出去之意,敢啓。傳曰,知道。
刑曹啓目粘連,因慶尙道錄啓啓本,安東府殺獄罪人李貴孫獄事段,胸膛腎阜,踢痕狼藉,殞命在三日之內,詞證有八人之備,償命無疑,嚴加刑訊,期於取款,機張縣殺獄罪人崔卜只獄事段,傷處非但明的,刃刺旣已自服,則變係倫常,如法處斷,不容少緩,而十有五年夫婦之義,三男二女,生育之繁,倫重恩篤,豈比尋常?乾魚之遲,微過也,錢兩之費,細事也,雖曰怒從酗發,眼因醉亂,豈忍至於一刀剚腹,九日殞命?李女臨死,言雖絶悲,三尺至嚴,連加嚴訊,斯速取服,慶州府殺獄罪人孫白龍獄事段,背膂必死之處,痕損深重,至於九處之多,其外周身血癊殆無完膚,兇身以稜杖七打之說,箇箇自服,看證有無,元非可論,論以三尺,斷當償命,加刑取款,何如?判付啓依允爲旀,機張崔卜只段,置五箇之幼兒,可知夫婦間情義,觀初招之納供,已見因憤激刀刺,因一魚脯之遲乾,兼以債錢之出用,使一刀之剚腹,致九日之殞命,論以法文,不可容貸,是乃雖使無連之他漢,旣非抱怨之緣故,則不忍手犯是去等,況旀恩義已密,須爲十有五年,年紀尙少,纔至三十四歲是遣,渠招中刺腹無心,血癊非打云者,此是獄老之粧撰,實非故殺之兇心,且李女之臨死遺言,益覺其辭之絶悲,三尺之王法雖嚴,一律之遽施有難,議于大臣處之爲良如敎。又啓目,粘連因慶尙道審理啓本,尙州牧殺獄罪人朴世隱·老未獄事段,兩檢脈錄,非但牴牾,實因執定,竝不分明,雖以詞證言之,皮日三則急於自脫,變招立證,姜太三,則供辭前後多幻,實因全無指的,詞證又此疑眩,相鬨不過戲謔,致死終近邂逅,合有參恕,上裁敎是白乎旀,居昌府殺獄罪人李萬玉獄事段,行旅老人,初無讐怨,而誣以惡名,公然縛打,官校橫恣之習,已極駭痛,還入房中,呼曳手擠,遂使急跌於高階之下,竟至殞命,看其氣力,不憚殺越,斷以情法,有難容貸,依前訊推,期於得情,大丘府殺獄罪人馬道也之獄事段,衆招參證,非但俱備,以實因論之,乳肋是要害處,而分寸稍大紅暈,紫黯之色,堅硬之形,無論蹴踢,傷痕可謂分明,以兇身之供觀之,初則曰手脚自爾屢加,屢加再則曰膝肘自然當着,斷以正犯,更無可疑,道啓論斷,亦有所據,死在辜限之前,無他致死之證,遽議傅輕,有非嚴愼之意,訊推得情,河陽縣殺獄罪人私奴千突獄事段,兩檢傷痕,形色不一,論以事情,則千突私奴也,觀益班族也,雖有嫌怨,猶難犯手毒築,看證兩供,又無可據,推官已有戲殺之論,道臣又陳疑端,直斷當律,恐欠審克,上裁敎是白乎旀,晉州牧殺獄罪人姜學用獄事段,立者臥者,互相挽握,學用之膝,蹲築於守長之脅,所枕之木枕,又衝其背者,全仲伊初檢之招也,執袴扼項,擧之半尺,推之於木枕之上,以其膝,築胸脅間數次者,全仲伊覆檢招也,道題曹讞,皆以後招爲據,勘成鐵案,而今者道啓,却以前招爲斷,至有傅輕之論,獄情緊要,專在於其變招之由,而未曾査究,鉤得眞情,有違綜核之情,此一款,更査狀聞後稟處,何如?判付啓依允爲旀,尙州朴世隱·老味,河陽私奴千突等段,竝只議于大臣,處之爲良如敎。
丁卯六月初九日辰時,上御誠正閣。召對入侍時,參贊官李文會持國朝寶鑑第七卷,檢校直閣洪奭周持國朝寶鑑第七卷,侍讀官任俊常持國朝寶鑑第七卷,檢討官安廷善持國朝寶鑑第七卷,假注書李憲琦持國朝寶鑑第七卷,記注官盧持國朝寶鑑第七卷,記事官鄭觀綏持國朝寶鑑第七卷,以次進伏訖。上開卷,命讀。俊常讀自副提學周世鵬止士類也。上曰,下番讀之。廷善讀自是年七月止勿爲封進。上曰,參贊官讀之。文會讀自諭平安道止以奬之。上曰,閣臣讀之。奭周讀自是歲飢饉,止閔齊仁之言也。上曰,注書讀之。賤臣讀自三月分遣止爲圖以進。上曰,上番讀之。讀自夏四月,止從之。上曰,下番讀之。鳳和讀自行養老宴,止夜分乃罷。上曰,文義陳之。俊常曰,尹齡之寶鑑類抄二十八目皆是切實之言,而其中戒逸欲三字,尤爲警省處也。人君處崇高之位,極富貴之奉,苟非誠正之工,易生逸欲之念矣。逸者禍亂之源,而無逸者,萬善之本也。是以皐陶謨曰無敎逸欲有邦,旅獒曰,夙夜罔或不勤,以大舜·武王之聖,而皐陶·召公猶以告戒之其逸其勤,實係有國安危之端,歷年脩長之機也,爲人君者,可不大戒所哉?然其逸欲之端,非必般樂怠傲,沈溺於田獵聲色之中,幾微之際,一念之所動,一意之所向,便是欲也。故程子言,人主方防其未萌之欲,此眞愼德之至言,人君於深宮之中,雖有一念之不善,外人若不可以窺測,而其符驗之著於外者,有若十目所視,十手所指,宜其審察乎幾微,戒愼乎毫忽,無逸而絶欲,則此不但爲勵精圖治之本,養心莫先於寡欲,亦爲收拾身心,保惜精神之要道矣。此等處,深加惕念,是臣區區之望也。上曰,下番陳之。廷善曰,是年七月大水後,諭八道觀察使,若曰哀我赤子,哭死扶傷,漂蕩失所,流離顚連,鰥寡孤獨,孑孑惸惸,言念至此,慟割于心,遇災惻怛之旨,視民如傷之意,溢於十行,祖宗朝深仁厚澤,莫非今日鑑法處,而就以賑救安接之策觀之,內以申飭廟堂,商確經紀,外以別諭道伯,親加訪問,官給糧資,至誠撫恤,又於是歲,饑饉癘疫,督令內外官吏,修擧荒政,凡放租弛禁,納粟勸分之類,靡不實心講究,百世之下,欽仰贊頌,竊不勝於戲不忘之思矣。是時國家經費之需,民間杼柚之節,必不至於匱乏罔措之境,而猝遇一時非常之災,至議納穀勸分之擧,則以今國用之罄渴,民生之困悴,萬一有水旱饑饉之變,賑貸無術,接濟沒策,立視其死,勢所必至矣。禮云國無三年之蓄,國不爲國,蓄積之富,亦惟在於節用愛民,伏願深加體念焉。上曰,所陳甚好矣。上曰,參贊官陳之。文會曰,上下番所奏甚好矣。上曰,閣臣陳之。奭周曰,上番以戒逸欲三字陳勉,其所謂防於未萌之欲者,尤爲切要,而第念欲之誘人,有萬其端,投間抵隙,不可勝防,其所以制之之術,不過讀聖賢書與親近賢士大夫二者而已。若端居深拱於燕閒之中,所接於前者,無非玩好遊戲之具,日侍於側者,只是宦豎近習之輩,而求其逸欲之不萌,雖上聖之姿,亦有所不可得矣。竊伏覩我殿下,春夏以來,開筵之時絶罕,其日經傳講誦之工,固不免有一曝十寒之歎,而亦未嘗頻接廊廟之臣,討論臣國之務,惟人君之所當務者,惟有學問政事二者耳。捨是則皆不免爲逸欲之歸,藉曰淸燕之中,亦有緝熙之工,而殿下試反以求之,燕閒獨處之時,與夫臨朝開講之際,其敬肆之分,操合之別,果如何耶?顧今溽暑之中,召對連行,惕勵之幾,亶在于玆,伏願從今以往,頻開講筵,以親端方之士,日接臣寮,或詢民間疾苦,或訪治法政謨,要令念玆在玆,無少間斷,則逸欲之萌,自當有不期防而自防矣,惟願深加體念焉。上曰,副提學鄭彦懿疏言,良才驛壁書,有怨望語,誰爲怨望,而怨望者何事?俊常曰,其時有以詩譏時政而揭驛壁者,小人輩乘此構禍於士類也。奭周曰,是時李芑·鄭順朋之徒,專擅朝廷,戕害士類,彦懿是芑之黨,故因此壁書,遂爲網打淸流之計,壁書所言,蓋是詆訾芑等之語,而終未得其掛書之人云矣。上曰,聖祖宴卽位以來經筵官于宮庭,其時太平盛事,有可以欽仰者矣。俊常曰,此實盛擧也,非獨爲伊時經筵諸臣之榮,聖祖崇經重儒之意,不勝欽仰矣。奭周曰,張而不弛,文·武不能,故朝廷之禮,一於嚴敬,而燕飮之樂,亦聖王之所不癈也,然游宴之際,易流於荒而祖宗朝盛際,雖在燕飮之時,不忘講學之工,故必召經筵之臣,此可見好樂無荒,一遊爲度之盛德,眞後世之所當鑑法也。上曰,八道大水,哀我赤子,漂蕩失所,流離顚連,聖祖特垂軫念,亟命都事,親加訪問,官給糧資,愛民如傷之盛意,可以仰體矣。俊常曰,聖敎誠然矣,其時八道大水,漂溺無數,至命避殿減饍,而又此下諭,惻怛愛民之聖意,譪然於絲綸之間,俄者下番,亦已仰陳,而此亦爲鑑法處也。上曰,此時行養老宴,優老之盛意,可以仰體矣。俊常曰,養老之典,自三代始,此時養老之宴,亦出於聖祖老老之恩也。上掩卷,命玉堂先退,承史以次退出。
上在昌德宮。停常參·經筵。
藥房提調韓晩裕,右承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
任厚常啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李文會啓曰,左副承旨金蓍根,同副承旨宋知濂,今日不爲仕進,卽爲牌招,何如?傳曰,允。
傳于李文會曰,召對爲之。
以應敎趙鎭順,校理申在明,副校理尹致鼎牌不進罷職傳旨,傳于李文會曰,只推,更爲牌招。
李文會啓曰,行都承旨金履永,司譯院祿取才進去,行左承旨金明淳,今日不爲仕進,左副承旨金蓍根,同副承旨宋知濂牌不進傳旨未下,右副承旨任厚常須資出去,院中只有臣一人,伴直無人,右副承旨,卽爲牌招,何如?傳曰,允。
以右副承旨任厚常牌不進罷職傳旨,傳于李文會曰,只推,更爲牌招。
李文會啓曰,右副承旨任厚常牌不進罷職傳旨,今方捧入,而行都承旨金履永,司譯院祿取才進去,行左承旨金明淳,今日不爲仕進,左副承旨金蓍根,同副承旨宋知濂牌不進,院中只有臣一人,伴直無人,同副承旨,卽爲牌招,何如?傳曰,允。
以左副承旨金蓍根,同副承旨宋知濂牌不進罷職傳旨,傳于李文會曰,只推。
以右副承旨任厚常再牌不進罷職傳旨,傳于李文會曰,只推。
以應敎趙鎭順,校理申在明,副校理尹致鼎牌不進罷職傳旨,傳于李文會曰,只推。
掌令趙晉和啓曰,臣言議巽軟,風采蔑裂,本不合於淸朝耳目之任,而掌憲新除,忽下於夢想之外,天牌儼臨,義分是懼,雖不得不章皇出肅,以伸叩謝之忱,而第臣於合啓中,有區區私義之不可冒參者,從前如臣處地者,擧皆引避,輒蒙體諒之恩,臣何敢獨自晏然,仍因蹲冒乎?請命遞斥臣職。答曰,依啓。
以大司諫成鼎鎭,獻納尹愭,執義申溆,掌令洪時溥牌不進罷職傳旨,傳于李文會曰,只推。
丁卯六月初十日卯時,上御誠正閣。召對入侍時,參贊官李文會,持國朝寶鑑第七卷,檢校直閣洪奭周,持國朝寶鑑第七卷,侍讀官任俊常,持國朝寶鑑第七卷,檢討官李允謙,持國朝寶鑑第七卷,假注書李晉淵,持國朝寶鑑第七卷,記事官李若洙,持國朝寶鑑第七卷,記注官崔鳳和,持國朝寶鑑第七卷,以次進伏訖。醫官吳千根·趙宗協,以次就伏楹外。上命開卷讀之。俊常讀自三月上御思政殿,止遂命給馬,上曰,下番除拜玉堂後,始爲登筵乎?允謙曰,然矣。仍命讀之。允謙讀自冬十二月,止七月之象。上曰,參贊官讀之。文會讀自六年春二月,止盡心救荒。上曰,閣臣讀之。奭周讀自冬十月,止曉諭中外。上曰,注書讀之。賤臣讀自設雅樂,止命玹·晟釐正。上曰,上番讀之。若洙讀自十一月,止直敍六品職。上曰,下番讀之。鳳和讀自守琛,止得人最盛云。上曰,文義陳之。俊常曰,副提學慶渾疏陳八條,皆合體念,而其中謹好尙一條,尤爲要切。蓋人君建極于上,上有所好,下必有甚焉,故堯·舜率天下以仁,則民從之,桀·紂率天下以暴,則民從之,仁與暴相反,而其民之從之也如是者,以其人主一身,爲四方萬民之標準故也。若其御世出治之規,崇尙儒術名節,則士民必興起激勸矣,崇尙忠信敦厚,則風俗必反薄回淳矣。以至於奢侈浮華之習,聲色玩好之物,隨其一念之所尙,下之效則,捷於桴鼓影響,所以先儒之言曰,千萬人之習俗,原於一人之好尙,千百年之弊化,生於一時之放心,禮記曰上之好惡,不可不謹也。人君好尙之正與不正,實係風俗淳澆,世道汙隆之機矣。伏願此等處,深加省察,一事一物之接,一言一動之發,其所好尙,合於天理之正耶?出於人欲之私耶?必謹必戒,使之粹然一出於正,則表端影直之化,源淸流潔之治,可以見矣,是臣區區之望也。上曰,下番陳之。允謙曰,列聖朝盛德至行,嘉謨善政,具載於寶鑑中,莫非後嗣王鑑法處也。以此編觀之,明廟朝嘗御夜對,因周世宗不因喜怒刑賞人之言,下敎于講官,若曰夫刑賞,人主之大柄,必公明其刑賞,然後爲善者有所勸,爲惡者有所懲,如因一己之喜怒,而刑賞之,則必有顚倒之弊也。大哉,王言,大抵刑賞者,人主礪世磨鈍之具也,故刑一人而天下懲,賞一人而天下勸,若於其間,因一怒而刑之,因一喜而賞之,則非但寬猛失中,亦有欠於公明之政,伏願此等處,深留聖意,凡於刑賞之際,不因一時之喜怒,而粹然一出於大公至正,是臣區區之望也。上曰,參贊官陳之。文會曰,上下番所奏俱好,臣則別無可陳之文義矣。上曰,閣臣陳之。奭周曰,上番以謹好尙仰勉,下番以刑賞二字敷奏,其言俱好,而二者,實皆相須之論也。人君之好尙,固所當謹,而所好者,旣得其正,則必須明示好尙於一世,然後可以致聳動激勸之效,其所以明示之術,亦不越乎刑賞之際而已。所好者善,而善則賞之,所惡者惡,而惡則刑之,刑賞之所加,旣得其當,而行之之際,亦必須斷自聖衷,有赫然振勵之意,則一日之間,四方風動,如齊威王,賞一卽墨大夫,烹一阿大夫,而齊國大治,豈在多哉?夫上有好者,下必甚焉,故涓人之骨旣買,而期年之間,千里馬三至,漢武好神仙,則文成·五利·李少君之屬至,好用兵則衛靑·霍去病·李廣之徒出,而宣帝好吏治,則循良之吏如龔遂·黃覇·召信臣·朱邑者,相繼而進,故觀政於朝,觀俗於野,而人主之好尙,有不可掩者矣。今我殿下,御極以來,專以端拱淵默爲規模,故聖心所好尙者,在下之人,不得以窺測,此實有欠於明示之意,顧今一世之俗,泯泯棼棼,專無聳動激勸之效焉,其弊之原,未必不由於是也。竊願自今以往,先謹於好惡之際,苟有未正,則克治於隱微之中,旣得其正,則明示於刑賞之間,使擧世之人,昭然皆得以仰覩,以致風草丕變之休焉。上曰,所陳甚好,當留意矣。上曰,敎禮曹,若曰小學,乃明倫之書,而自己卯後,士不樂觀,非但子弟之不肯爲,爲父兄者,亦不敎之,何爲其然也?俊常曰,己卯諸賢,倡明小學之敎,思裨敎化,而自己卯以後,人皆懲戒,非徒不肯學,亦禁此等書矣。上曰,設雅樂校正廳,以右參贊安玹掌其事,召生員趙晟,付職校正,趙晟以生員,何以得參是役耶?俊常曰,聲音與政相通,此固治國之先務,故聖祖此時,思欲釐正,使安玹·趙晟,掌其校正之役,趙晟之以儒生得參,亦是立賢無方之聖意也。賤臣於此,有區區愚見,我朝雅樂,皆世宗朝所創制,而年代寢久,率多訛謬,掌樂之官,非曰無人,而未聞有通解音律之人,一任其樂生輩訛誤,是豈格神明在治忽之義乎?顧今京外,如旁求精於音律之人,則亦安知無如趙晟者?如特加申飭該院,以思釐正諧和之道則好矣。上命掩卷,仍命玉堂先退,俊常·允謙先退。上曰,醫官入診,千根承命,診候退伏。又命宗協入診訖,退伏。上曰,脈候何如耶?千根曰,脈候左右三部調均矣。宗協曰,脈候調均,而胃脈微似闊大,承聆症候,然後可以議定茶飮之屬矣。上曰,別無症候矣。命書榻敎曰,王大妃殿進御加味六和湯五貼製入。仍命退,諸臣以次退出。
上在昌德宮。停常參·經筵。
宋知濂啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
李文會啓曰,來十六日,漢學文臣殿講日次矣,敢稟。傳曰,明日便殿爲之。
李文會啓曰,文臣製述,以何日爲之乎?敢稟。傳曰,明日便殿爲之。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
金明淳啓曰,左副承旨金蓍根,右副承旨任厚常,今日不爲仕進,卽爲牌招,何如?傳曰,允。
傳于金明淳曰,召對爲之。
以右副承旨任厚常牌不進罷職傳旨,傳于金明淳曰,只推。
李文會啓曰,今此試官望中,時無職名人,令該曹口傳付軍職,何如?傳曰,允。
金蓍根啓曰,行大司憲李直輔,持平洪宅夏在外,執義申溆,掌令洪時溥牌不進,持平金洛龍未署經,掌令一員未差,監察茶時之意,敢啓。傳曰,知道。
以大司諫成鼎鎭,獻納尹愭,執義申溆,掌令洪時溥牌不進罷職傳旨,傳于金蓍根曰,只推。
李文會,以弘文館言啓曰,應敎趙鎭順,校理申在明,副校理尹致鼎,旣有只推之命,與副校理尹鼎烈,一體牌招察任,何如?傳曰,允。
以校理申在明·尹致鼎·尹鼎烈牌不進罷職傳旨,傳于李文會曰,只推。
李文會,以吏曹言啓曰,今此宗廟望祭大祝,前佐郞尹致謙塡差,而時無職名,令該曹口傳付軍職,何如?傳曰,允。
李文會,以吏曹言啓曰,卽接掌樂院牒報,則以爲明日親臨便殿,文臣製述時,本院正,例爲協律郞進參,而正李勉求,身病猝重,萬無進參之路,卽速變通云,掌樂院正李勉求,今姑改差,其代口傳備擬以入之意,敢啓。傳曰,知道。
金蓍根,以兵曹言啓曰,今月十四日,羽林衛一番番次矣。番單子,明日當爲修正以入,而該番將李琦鉉,與新除授內禁衛將李文喆,有友壻相避之嫌,勢難入直云,改差,其代口傳差出,何如?傳曰,允。
吏曹口傳政事,以李愚在爲掌樂正。
兵曹口傳政事,以尹範益爲羽林將,副護軍尹益烈,副司果尹致謙竝單付。
金蓍根,以兵曹言啓曰,羽林衛將金煐,景福宮衛將林益夏,俱以身病猝重,時月之內,無望供職,呈狀乞遞,領軍之將,輪番之任,不可久曠,竝改差,何如?傳曰,允。
丁卯六月十一日辰時,上御誠正閣。召對入侍時,參贊官金明淳,持國朝寶鑑第七卷,檢校直閣洪奭周,持國朝寶鑑第七卷,侍讀官任俊常,持國朝寶鑑第七卷,檢討官李允謙,持國朝寶鑑第七卷,假注書李晉淵,持國朝寶鑑第七卷,記事官李若洙,持國朝寶鑑第七卷,記注官安以鼎,持國朝寶鑑第七卷,以次進伏訖。上命開卷讀之。俊常讀自六月錄用,止不得從之。上曰,下番讀之。允謙讀自副提學鄭裕等,止以畿內歉荒也。上曰,參贊官陳之。明淳讀自九月景福宮,止諸役竝停。上曰,閣臣讀之。奭周讀自召校理金麟厚,止奏其治績也。上曰,注書讀之。賤臣讀自冬十月幼學徐崦,止十曰抑宦官。上曰,上番讀之。若洙讀自上答曰,止言于禮曹。上曰,下番讀之。以鼎讀自擒漂流倭賊,止彩段。上曰,文義陳之。俊常曰,十一月宴廉謹人于闕庭,夜分乃罷,又因湖西道臣啓聞,賜有治績守令表裏一襲,聖祖奬廉謹褒循良之意,實不勝欽仰矣。惟此廉謹與選之人,不獨廉於爲吏,其時名臣碩儒,亦多見參,而名之以廉侈此異數,雖無別般懲貪之政,貪吏豈不自愧,而廉吏亦當益勸矣。蓋生民休戚,係於守令,故漢宣帝曰與我共理者,其惟良二千石乎?多用循良之吏,以做少康之治,宋太祖,以忠厚立國,而至於贓吏,不少容貸,若是乎循吏之大關治道,而懲貪之不可緩也。今此廉謹之謹字,實兼循良之義,廉平廉明,何者不可,而必以謹爲言者,非但謹飭其身,亦能謹守法度,循循做去,不敢爲非之意也。小臣曾伏聞,昔我英廟朝,遣湖西御史,下敎曰,人皆言貪吏,予獨憂能吏,上欺國下欺民,卒亦誤其邑也。大哉王言,洞燭其能吏之手段矣。蓋能則滑濫,不法之事,無難爲之,內貪而外能掩其非,斂民而民亦不自覺,甚於無識之贓吏矣。其糾察之道,亦惟在監司,監司若是廉謹之人,則此等之人,自可畏戢,而尙無實效者,非但道臣黜陟之法,不能嚴明,朝家勸懲之方,亦未得其方也。昔李膺,爲靑州刺史,屬城望風引去,此其可見之驗也。近日朝家,深軫於愼擇守令,自下進言,亦多以廉貪爲陳,而尙無實效者,以其勸懲之道,不得其方,未有如齊威王之處卽墨·阿大夫事故也。伏願從今以往,特思勸懲之方,奬廉則法聖祖賜宴闕庭之擧,懲貪則監宋祖不貸贓吏之規,以新一初淸明之治焉。上曰,下番陳之。允謙曰,上番以廉謹仰奏,終之以擇守令云云,而此廉謹之士,非徒其時守令也,己卯以後,雖廢薦擧科,而朝野名德之士,多有廉明愷悌,謹飭周愼之行,故特命抄選,得三十三人,洪暹·李浚慶以下諸人,皆一時名流,於是,賜宴於闕庭,仍賜樂,至夜分乃罷,此乃聖世之美事,朝家之優渥也。以此觀之,聖祖聖意,可以仰認,蓋其時李芑·鄭順朋·李樑之徒,貪虐無比,故求言之敎,亦有人心不古,貪風日熾,且敎曰守令,爲一邑之宰,科斂剝膚浚血,今此賜宴廉謹之士者,亶出於激勸觀感,使貪饕不法之類,有所懲畏之聖意也。以近日言之,廉介謹飭之士,安知無抱玉山林,而朝廷特未之採訪收用耳。見今大政不遠,申飭銓曹,各別搜問採用,亦命各道臣,其所啓薦者,必取廉明謹飭之士,爲他日收用之道,恐好矣。伏願深留聖意焉。上曰,所陳好矣,當留念矣。上曰,參贊官陳之。明淳曰,廉謹二字,果是目下切要先務,而上下番儒臣,旣皆敷奏,臣則別無更達矣。上曰,閣臣陳之。奭周曰,幼學徐崦,疏陳十條,而聖祖特賜嘉納,徐崦卽一草野韋布之士耳。上而宰相之臧否,內而宦豎之弊源,盡言竭論,無所諱避,而聖度優容,仍示採用之實,猗歟盛矣。此時方當李芑·鄭順朋斬伐士林之餘,在其時者,無不以士氣之消沮,言路之杜塞爲憂,而草茅之間,尙有此等議論,不唯徐崦一人而已,如故徵士曺植詣闕之疏,無非危言讜論,甚至有亡象已著之語,而不惟不以爲罪,乃入遺逸之薦,特侈旌招之禮,祖宗朝扶植士氣,開張言路之盛,有如是矣。若以今日觀之,則雖未聞有以言獲罪之人,而媕婀囁嚅,日以益甚,草野之間固無論,雖臺閣之上,寥寥無犯顔批鱗之風者久矣。雖有求言之時,不過一二疏章之草草塞責而止,何嘗見一人之出位,一言之劘切時諱者乎?若曰人才之不如古昔,則八域之廣,固不可盡誣,而四百年培養之餘,豈容無一箇能言之士乎?況今世之稔知時弊,懷漆室嫠婦之憂,而仰屋竊歎者,未嘗無其人也,特不敢進言於紸纊之下耳。然則此必我殿下樂聞勤求之誠,猶有所未足,而朝廷之上,忌諱多端,以致俗習之如是也。伏願益加自反,洞開不諱之門,使狂讜剴切之論,日徹於天聽,然後始可以杜危亂之萌矣。上曰,副提學鄭裕之七條進言,幼學徐崦之十條陳戒,非但其言之可用,其時人物,亦可以想得矣。俊常曰,其人固難,而聖祖納諫之量,可以仰覩矣。上曰,此曰六月,錄用忠臣淸白吏子孫,近日亦有此飭敎,而多歸文具,不見實用者,何也?俊常曰,銓衡之臣,非不欲對揚,而初仕亦有擇差之命,故務欲得其可合之人,似或未能如意收用矣。上曰,皇明祖訓,是何書耶?俊常曰,似是集其聖祖謨訓之書,而未能詳矣。奭周曰,太祖皇帝,親撰祖訓,以傳于後,而又有變更祖訓者,以奸臣論之敎矣。上曰,此書在內閣乎?奭周曰,此書今不傳於我國,而但於明史,有親製祖訓之語矣。上曰,然則此時開城留守韓㞳,何以得獻乎?奭周曰,間經兵燹,似已亡失矣。明淳曰,雖有是書,而臣等固陋,或未之見矣。上曰,鄭士龍,是何如人也?俊常曰,以文章見稱之人矣。明淳曰,只有文章之名,而未有學行之可稱矣。上曰,此言擒漂流倭賊,其時倭賊,何以漂到,而亦何爲獻俘於中朝也?俊常曰,以皇帝降勅觀之,其時中朝,有此倭寇之警,故獻俘漂倭,以表恪修藩職也。奭周曰,壬辰以前,倭冠數犯南直隷·浙江等處,其往來之路,必由我國之西海,故麗朝以來,每多邀擊俘斬之時矣。上曰,玉堂何爲,而未能替直也?俊常曰,新出僚員,或有親病及身病,皆違牌,而尹鼎烈,亦有實故,昨未請牌,而今始出牌矣。上命掩卷。仍命退,玉堂先退,諸臣以次退出。
上在昌德宮。停常參·經筵。
寅時卯時,有霧氣。
殿坐罷後,內閣·政院·玉堂·藥房口傳問安。答曰,知道。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,今日殿坐,承旨當爲備員,而右副承旨任厚常,不爲仕進,卽爲牌招,何如?傳曰,允。
金蓍根啓曰,行大司憲李直輔,持平洪宅夏在外,執義申溆,掌令洪時溥牌不進,持平金洛龍未署經,掌令一員未差,監察茶時之意,敢啓。傳曰,知道。
以大司諫成鼎鎭,獻納尹愭,正言徐俊輔,執義申溆,掌令洪時溥牌不進罷職傳旨,傳于金蓍根曰,只推。
傳于李文會曰,文臣製述,居首銘三下一禮曹佐郞金用默,之次三下副司果·徐有望,左通禮李在璣,竝令該曹,考例施賞。
傳于李文會曰,漢學文臣殿講居首人,考例施賞。
金蓍根,以都摠府言啓曰,入直禁衛軍中日試放事,標信啓請矣。日勢已晩,不得爲之之意,敢啓。傳曰,知道。
李文會,以弘文館言啓曰,本館上番闕直,事甚未安,應敎趙鎭順,副應敎徐能輔,校理申在明,副校理尹致鼎,竝卽牌招,以爲推移入直之地,何如?傳曰,允。
以副應敎徐能輔,副校理尹致鼎牌不進罷職傳旨,傳于李文會曰,只推。
金蓍根,以備邊司言啓曰,卽見平安前監司李勉兢狀啓,則枚擧寧邊府使金宗善牒呈,以爲本府城餉留庫,不過爲八千餘包,餉留之若是零星,誠甚疎略,今春受來移轉小米六千石,全數劃付於城餉,依例分留事,請令廟堂稟處矣。該府以關防重地,城餉本自不敷,自前至有外倉穀移入城內之議矣。今因其裒益之政,作爲添餉之方,誠甚便當,依道啓施行之意,分付,何如?傳曰,允。
金履永,以吏曹言啓曰,新除授成均館司成李東冕呈狀內,矣身素患痰癖之症,挾感添劇,時月之內,萬無起動供職之望云,直講朴大圭呈狀內,矣身素患痔症,當夏添劇,委頓叫苦,坐臥俱難,時月之內,萬無供職之望云,其身病旣如是,則有難强令察任,竝改差,何如?傳曰,允。
醫官李彦厚書啓,臣敬奉下敎,本月初九日亥時量,馳到懷德縣外南面性潭里右贊成宋煥箕所住處,藥物齎傳後,病症看審,則自二月初,咳痰苦劇,至三月念間,眞元漸敗,面部四末,忽生浮漸,于今彌留,進退無常,脈度則左右三部沈細,藥則連以人蔘二錢重瓊玉,湯日再煎用云,而以爲臣奄奄之中,特蒙軫念,太醫遠臨,頒賜珍劑,惶隕感泣,不知所喩云矣。臣則今方復路之意,竝以詮次啓達。傳曰,知道。仍留不離看病。
副修撰李允謙疏曰,伏以臣才識鹵莽,最居人下,過蒙洪造,濫叨瀛選,居常愧懼,無所容措。顧何敢以經幄自居,猥陳私懇,而第臣情地,竊有所萬萬切急者,若不及今控訴,則是不但自阻於孝理之下,臣之不孝,於是大矣,惟聖明,哀矜而垂察焉。臣父年今六十有九矣,臣母年今六十有八矣。臣父則氣質脆弱,筋力綿綴,少失將攝之宜,輒有難言之憂,臣母則積瘁所祟,夙抱貞疾,雖中歲以前,已若篤老之人,而矧今年彌高而病益深,委帖床笫,奄奄度日,支保之道,惟恃調補之節,而臣誠淺致養,莫效百里之負米,計拙謀生,素無數頃之郭田,蔬糲朝晡之供,亦云難繼,醫藥調治之方,當何可論?臣自釋褐之初,寤寐至願,惟在於便養,而兩朝隆渥,八年近侍,徒貽父母之憂慮,未遂人子之至願,中間歲月,居然爲十五年之久,而親年迫近七耋,子職未效一分,此臣所以中夜無寐,繞壁流涕,恐爲沒身之痛者也。伏惟聖明,深推及老之仁,克恢體下之政,前後近臣之陳情乞養者,擧蒙恩許,以臣情私,亦豈敢不仰首一鳴於仁覆之天乎?玆敢疾聲呼籲,干瀆崇嚴。伏乞聖慈,諒臣懇迫之情,特命選部,畀臣一小邑,俾遂便養之願,則臣敢不生死隕結,以圖塵刹之報乎?臣無任云云。省疏具悉。疏辭,下該曹稟處。
丁卯六月十二日卯時,上御便殿。漢學文臣殿講文臣製述入侍時,行都承旨金履永,行左承旨金明淳,右承旨李文會,左副承旨金蓍根,同副承旨宋知濂,假注書李憲琦·李晉淵,記注官安以鼎,記事官鄭觀綏,待敎朴綺壽,入殿庭先行四拜禮,以次陞殿進伏訖。上曰,試官皆已入來耶?使之行禮,可也。漢學殿講考官左議政李時秀,判敦寧府事金思穆,戶曹參判洪義浩,參考官行副護軍申絢,敦寧都正尹魯東,行副護軍安策·朴命燮,讀券官戶曹判書徐榮輔,對讀官行副護軍朴鍾淳·洪奭周·金魯敬·尹羽烈,率製講文臣應試人,行四拜禮,以次陞殿進伏訖。時秀進前曰,初庚已過,日熱益甚,而數日以來,朝晝異候,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,各殿宮氣候一樣矣。兵曹判書韓晩裕曰,都政時新資五窠,當爲區處,而營將·中軍中滿二十朔者,只有一窠,未準朔人,依近例內遷,何如?上曰,依爲之。出擧條晩裕曰,咸平縣監李英植,近蒙陞敍之典矣。英植曾經三品職,在前資窮而得陞敍者,筵稟皆蒙加資之恩,故敢此仰達矣。上曰,依爲之。晩裕曰,今番訓鍊正當次者,俱是守令,或未經一考,或未滿周年,先朝時,有如此者,不爲擧擬之命,而不出文蹟,故或擬或否,無一定之例,民邑迎送之弊,亦不可不念,事當定朔數內遷,有一番定式,事係官方,大臣今方登筵,下詢處之,何如?上曰,大臣之意,何如?時秀曰,守令數遞雖可悶,而訓鍊正,乃是極選之職,古則多有留窠不出之時,今若拘於外任,限以朔數,則通淸頻數,必有猥屑之患,臣意則卽今外任人,勿拘朔數遠近,循例擬入,此後則三品中,極擇有地望曾經外任人,通擬事定式,似好矣。上曰,將臣之意,何如?御營大將李得濟曰,大臣所奏,儘爲得當,今番前望人,則不計外任朔數久近,循次備擬,來後通望,則必遵定式,已經內外三品者爲之,似好矣。上曰,依大臣議爲之。出擧條晩裕曰,進士李完植,幼學李命權,將家可用之人,不必任其從事儒業,故臣以別薦勸武之意草記,而先付禁旅矣。分付三軍門將臣,付之哨官,而課習射藝,以爲待窠收用之地,何如?上曰,依爲之。出擧條上命文會書榻敎曰,讀券官沈象奎·鄭東觀有頉,代漢城判尹吳載紹,行都承旨金履永,差下。載紹·履永,行禮陞殿進伏。文會曰,講員呼名時,事變假注書,使之入來呼名,何如?上可之,事變假注書陳錫周入來陞殿,上命榮輔書題宣化門鉻,限午時。榮輔奉書訖。宣敎官奉題,分揭東西庭。講員以次呼名應講。上入小次。時秀修正榜目,以入製述捧券訖。上出御命考券。榮輔等承命考劵。上又入小次,還出御命書等。榮輔書等訖。文會拆封讀奏封內。通禮跪啓禮畢。上命退,諸臣以次退出。
上在昌德宮。停常參·經筵。
寅時卯時,有霧氣。未時日暈。
任厚常啓曰,合辭方張之時,兩司無詣臺之員,事甚未安,除在外·未署經·陳疏外,未肅拜·呈告人員,竝卽牌招,何如?傳曰,允。
傳于金蓍根曰,召對爲之。
傳于金蓍根曰,騎馬四匹立之,宣傳官二員待命。
李文會,以弘文館言啓曰,副應敎徐能輔,副校理尹致鼎,旣有只推之命,竝卽牌招察任,何如?傳曰,允。
以副應敎徐能輔,副校理尹致鼎牌不進罷職傳旨,傳于李文會曰,只推。
任厚常啓曰,行大司憲李直輔,執平洪宅夏在外,執義申溆牌不進,掌令洪時溥陳疏,持平金洛龍未署經,掌令一員未差,監察茶時之意,敢啓。傳曰,知道。
以大司諫成鼎鎭,獻納尹愭,執義申溆牌不進罷職傳旨,傳于任厚常曰,只推。
吏曹啓目,粘連觀此弘文館副修撰李允謙上疏,則以爲臣父,年今六十有九矣,臣母年今六十有八矣。臣父則氣質脆弱,筋力綿綴,少失將攝之宜,輒有難言之憂,臣母則積瘁所祟,夙抱貞疾,雖中歲以前,已若篤老之人,矧今年彌高而病益深,委帖床笫,奄奄度日,支保之道,惟恃調補之節,而臣誠淺致養,莫效百里之負米,計拙謀生,素無數頃之郭田,蔬糲朝晡之供,亦云難繼,醫藥調治之方,當何可論?伏乞聖慈,諒臣之情,特命選部,畀臣一小縣亦爲白有臥乎所,李允謙之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上栽,何如?判付啓依回啓施行爲良如敎。
丁卯六月十三日辰時,上御誠正閣。召對入侍時,參贊官金蓍根,持國朝寶鑑第七卷,侍讀官申在明,持國朝寶鑑第七卷,檢討官李允謙,持國朝寶鑑第七卷,待敎朴綺壽,持國朝寶鑑第七卷,假注書李晉淵,持國朝寶鑑第七卷,記注官盧,持國朝寶鑑第七卷,記事官鄭觀綏,持國朝寶鑑第七卷,以次進伏訖。上命開卷讀之。在明讀自九年春正月,止不允。上曰,下番讀之。允謙讀自上御朝講,止國朝寶鑑卷之二十三。上曰,參贊官讀之。蓍根讀自明宗朝二,止行慰安祭。上曰,閣臣讀之。綺壽讀自蠲全羅道被兵邑租稅,止屢諭滉上來而終不至。上曰,注書讀之。賤臣讀自以同樞一窠,止進士金範等六人應薦。上曰,上番讀之。讀自恒少業弓馬,止下愧疵政之多。上曰,下番讀之。觀綏讀自豈無致災之由,止泣以諭群臣。上曰,文義陳之。在明曰,是時明廟,始親庶政,不滿一年,則衮職之闕遺,時政之得失,宜多可言之事,而李賢輔,乃於乞言之下,但以聽諫一事,有歉於如流之美爲言,夫以明廟之聖德,豈眞有歉於聽諫如流而然耶?古之忠臣,憂治世而危明主,慮其始圖厥終故也。大抵人君之盛德,莫盛於聽諫如流,人君之難事,又莫難於聽諫如流,一己之聞見有限,衆人之聰明至廣,集衆人之聰明,作一己之聞見,則雖或有過失之擧,闕略之政,一聽人諫,不遠而復,如日月之更,人皆仰之,此大舜所以自耕稼陶漁,無非取於人者也,德安有盛於此者乎?但聽諫旣難,而如流尤難,如流云者,如水之就下,無所壅滯之謂也,必如帝堯之稽于衆,舍己從人,然後方可謂聽諫如流矣。程子曰,舍己從人,最爲難事,己者我之所有,雖痛舍之,猶懼守己者固而從人者難也。況人君,能以萬乘之尊,屈於一人之言,至於如流而無滯,則事安有難於此者乎?殿下,自御極以來,群下之指陳衮闕,刺論時政者,不爲不多,而未嘗見一人以言獲罪,翕受之量,臣固欽仰攢頌,而蓋於動靜云爲之間,政法注措之際,未有眞箇採用之實,臣愚死罪,竊以爲殿下,聽諫之德,高出百王,而如流之美,不能免不足之歎也。伏願繼自今,益加勉勵之工,痛舍己有,取人爲善,無或有歉於聽諫如流之美焉。上曰,所陳甚好,當體念矣。上曰,下番陳之。允謙曰,前後講官之登筵陳勉者,擧皆以從諫納諫等語,有所敷衍陳達,非止一二,則似涉支離,便不新奇,而此等語,雖日日陳勉,日日聽受,好矣。此時重臣李賢輔,年老退閒於鄕村,而一念憂國,每以極言正論,隨事疏陳,故臺臣所請依古之養老乞言之例,使之陳言者,此也。古者養老乞言之例,卽尊高年採嘉謨之意,有虞氏,養國老於上庠,養庶老於下庠,夏后氏,養國老於東序,養庶老於西序,且冕養老而乞言,此是禮記所載,而東漢明帝時,尊事三老五更,三老卽李躬,五更卽桓榮也。明帝親幸辟雍,割牲而饋,執經而問,此亦養老乞言之盛擧也。此臺臣所以依古例,使之陳言,而畢竟賢輔所陳,不過曰聽諫一事,有歉於如流之美云,雖若草草平平,而聽諫如流,最是難事,古者聖帝明王,多有從諫者,以傳記所載者觀之,或曰轉環,或曰虛襟,而未嘗見如流二字,蓋流之爲言,如水就下,少無礙滯者也。人君聽諫之道,雖聽則聽矣,從則從矣,若或有持難不得已聽之之意,則是豈聽諫如流之謂乎?古人亦曰,任諫非難,聽諫爲難,聽諫非難,用諫爲難,聽其言而不少遲滯,卽用諸施爲者,乃如流也。孟子曰,聞一善言,若決江河,沛然莫之能禦也。此等處,深留聖意,凡於聽納之際,若果嘉言讜論,則不但聽之而已,卽爲許施,克臻如流之美,是臣區區之望也。上曰,所陳甚好,當留念矣。上曰,參贊官陳之。蓍根曰,上下番所奏,俱是切實,臣則別無可達矣。上曰,閣臣陳之。綺壽曰,有星似彗,而避正殿,召三公以下,講弭災之策,則聖祖遇災修省之至意,不勝欽仰矣。蓋上天仁愛人君,故每以災異而警告之,此實人君修德行政,感回天心,以爲弭災召和,轉危爲安之一大機也。夫我朝觀象監之設置,專爲審察夫雲物星象之變而一一登聞,無所闕漏,乃其職耳。近來則所奏者,不過日月食日月暈,霜氣霧氣等數條而已矣。奏未畢,上曰,閣臣所奏誠然。近來觀象監所奏,不過日月食日月暈霧氣等數條而已,承旨出去後,以勿復如前一一報奏之意,申飭,可也。上曰,尹春年以周因過寬,而亡秦以過猛,而亡仰勉以寬猛,得中何以則寬猛得中耶?在明曰,寬猛得中,固爲治之要,而如以一邊言之,則寧可寬以濟猛,不可猛以濟寬。蓋仁厚之於暴戾,氣像規模相距遠甚也。上曰,明廟求言之敎,若曰饑饉荐臻,災孼竝與恒雨害稼,妖星示變,以此時盛際,而猶尙有此等災異,此何故也?在明曰,古人有言曰,無道之世,天未嘗警告以災異,爲其所行,自絶于天,如晉簡文之世,是也。惟我明廟,沖年嗣服,仰成東朝,及其親政之後,孜孜求治,蔚爲我東之聖主,則當時災異之頻見,卽亦天心之仁愛也,殿下亦嘗遇災而修省矣,苟能一念對越,應天以實,則轉災爲祥,無所難矣。上曰,所陳好矣。上曰,雖以今日自止言之,嘉言聖謨,莫非鑑法處,別無拈出而問難者矣。命掩卷。敎曰,觀象監,卽爲申飭,可也。仍命退,諸臣以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員竝卽牌招,何如?傳曰,允。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,禮房承旨馳詣宗廟·景慕宮,奉審摘奸以來。
傳于宋知濂曰,召對爲之。
以司鑰姜大輝·池養謙·朴寅秀手本,別監崔守業·宋益成·李聞福罷漏闕打事,傳于金蓍根曰,罷漏法意,何等審愼,而全然闕打,亦係紀綱,雖緣傳漏之不下,烏免全闕之重罪乎?令刑曹,各別照律定配,雖以兵曹言之,若能申飭於傳漏,則如是闕打乎?光政門傳漏闕打之軍士及差備內軍士,亦令兵曹,各別嚴棍懲勵,當該司鑰,亦令攸司科治。
金蓍根啓曰,更漏法意,何等嚴重,而昨夜光政門漏鼓,全然闕打,事未前有,萬萬駭然,兵曹之常時不能檢飭,已極稽忽,而又不能趁卽摘發草記論罪者,尤極可駭。臣等之矇未覺察,不勝惶恐,而當該兵曹堂郞,所當重勘,本院請推之外,無他可施之罰,何以爲之?敢稟。傳曰,竝令該府拿問處之,雖以守門將言之,再昨有不下之擧,昨者有駭然之擧,今日敦化門於正門,有不審之擧,其果道理乎?政院何不申飭?
金蓍根啓曰,闕門事體,何等愼重,而今日敦化正門,有不審之擧,致勤飭敎,臣之不能察飭,極爲惶恐,而兵曹入直堂郞,不可無警,從重推考,當該守門將,所當重勘,而本院請推之外,無他可施之罰,何以爲之?敢稟。傳曰,兵曹入直堂郞,已爲他罪勘罪,而守門將,令入直堂上決棍懲勵。
任厚常啓曰,行大司憲李直輔,持平洪宅夏在外,執義申溆牌不進,掌令洪時溥疏批未下,持平金洛龍未署經,掌令一員未差,監察茶時之意,敢啓。傳曰,知道。
以大司諫成鼎鎭,獻納尹愭,執義申溆牌不進罷職傳旨,傳于任厚常曰,只推。
李文會,以弘文館言啓曰,副應敎徐能輔,副校理尹致鼎,旣有只推之命,竝卽牌招察任,何如?傳曰,允。
以副校理尹致鼎牌不進罷職傳旨,傳于李文會曰,只推。
傳于任厚常曰,當該中官,從重推考。
中使李麟文,宣傳官柳成逵書啓,臣於本月二十三日申時量,敬奉聖敎,先爲馳往鷺梁鎭,沙工與員役,盡數點考後,船隻與汁物,一一摘奸是白乎,則本鎭所管船隻,合爲十五隻內,六隻移去銅雀津是遣,九隻繫在本鎭津頭,而姑無破傷,箇箇完實是白遣,汁物段置,亦爲準備是乎旀,御供汲水船二隻,亦在本鎭是乎矣,亦爲完固是白乎旀,自鷺梁津,轉往楊花津,船隻汁物,一體摘奸是白乎,則本鎭所管船隻,亦爲十五隻內,二隻則銅雀津移去,二隻則陽川間浦移去,一隻則幸洲孔巖津移去,其餘十隻段,繫在本鎭,而雖有新舊造之差等,亦爲完固是白乎旀,本鎭自是潮近之致,汁物中,亦有碇索是白齊。傳曰,知道。
中使朴道性,宣傳官尹守任書啓,臣於本月十三日申時量,以三津船隻摘奸事,伏奉聖敎馳往漢江先自本津,至于銅雀津次第看審是白乎,則本鎭所管船,合爲十五隻,而九隻則繫于本鎭是遣,五隻則繫于西氷湖津是遣,一隻則繫于銅雀津是如。該鎭船隻新造與改造,自有其例,十年永改造,五年槊改造是乎矣,本鎭所繫船九隻內,沙工崔直福所領船隻段,乙丑改槊,今爲三年,船尾三立破傷是白遣,沙工李得伊所領船隻段,癸丑新造,今爲五年,而船尾一立破傷是白遣,沙工朴東彬所領船隻段,丙寅改槊,今爲二年,船腹一立破傷是白遣,西氷湖所繫船五隻內,沙工文漢得所領船隻段,癸亥改槊,今爲五年,而船尾三立破傷是白遣,沙工金億龍所領船隻段,甲子新造,今爲四年,而船尾一立破傷是白遣,銅雀津沙工金完得所領船一隻段,癸亥新造,今爲五年,船尾三立破傷是白齊。傳曰,船隻修造,法意何如,而今此六船之新造,或至三年,或至五六年,所當尤爲堅固於久船,而新造之不有多歲,多爲破傷,其果看守之不審乎?又爲行船之不謹乎?此後則凡於新造,務盡堅實,各別董役,雖以別將言之,其能誠心修改,則如此乎?前後別將,令該營懲治,上項各船六隻,雖未準其限,從便完固修改事,分付。
金蓍根,以兵曹言啓曰,今月十六日,二番羽林衛番次矣。番單子,明日當爲修正以入,而該番將未差,依例口傳差出,何如?傳曰,允。
兵曹口傳政事,以柳煥寅爲羽林將,副護軍單朴宗薰。
金蓍根,以都摠府言啓曰,副摠管李普天,以同知義禁府事,本府坐起,晝仕出去之意,敢啓。傳曰,知道。
金蓍根,以兵曹言啓曰,五衛將成龍彦·洪禹祚,忠壯衛將趙心存,俱以病難供職,呈狀乞遞,輪番之任,不可久曠,竝改差,何如?傳曰,允。
金蓍根,以兵曹言啓曰,謹依下敎,光政門傳漏軍士李福伊·權希福,差備內軍士萬奉·宗福,嚴棍各十五度之意,敢啓。傳曰,知道。
金蓍根,以兵曹言啓曰,謹依下敎,敦化門守門將徐纘修·李莘耆,各決棍十度之意,敢啓。傳曰,知道。
任厚常,以刑曹言啓曰,以司鑰姜大輝·池養謙·朴寅秀手本,別監崔守業·宋益成·李聞福罷漏闕打事,傳曰,罷漏法意,何等審愼,而全然闕打,亦係紀綱,雖緣傳漏之不下,烏免全闕之重罪乎?令刑曹,各別照律定配,雖以兵曹言之,若能申飭於傳漏,則如是闕打乎?光政門傳漏闕打之軍士及差備內軍士,亦令兵曹,各別嚴棍懲勵,當該司鑰,亦令攸司科治事,命下矣。謹按律文,則大明律詐僞條,有曰報上不以實者,杖八十徒二年,依此律,各決杖八十後,宋益成,江原道旌善郡,李聞福,黃海道鳳山郡,徒二年竝定配所,卽爲押送,崔守業,所當一體發配,而其母年今七十,無他兄弟矣。親年七十無兄弟獨身,存留養親,旣載律文,崔守業,決杖八十後,配則收贖,何如?傳曰,允。
金蓍根,以訓鍊都監言啓曰,謹依津船摘奸宣傳官尹守任書啓判付,本局所管漢江別將金復淳,前別將禹德中,各決棍十度懲治,而破傷船六隻,完固修改計料之意,敢啓。傳曰,知道。
金蓍根,以右邊捕盜廳言啓曰,本廳兼從事官李漢極身病猝重,勢難察任,改差,何如?傳曰,允。
禁府照目,禮曹正郞姜學濬,刑曹佐郞安袷,弘文館校理任俊常,副校理尹鼎烈,宗簿主簿孔胤恒,奉常副奉事李宗心,訓鍊主簿李晳,成均直講劉㵙典籍·李南翼,成均館學正金履迪,權知承文副正字兪理煥·鄭元容·李遠翊·洪起燮·曺鳳振·李止淵·李紀淵等原情傳旨內,漢學文臣殿講時居不,竝依定式推考,罪,各笞四十收贖,竝只附過還職,私罪,奉敎依允爲旀,任俊常·尹鼎烈·李宗心·李晳·劉㵙·李南翼·兪理煥·鄭元容·李遠翊·洪起燮·曺鳳振·李止淵·李紀淵等段,竝只功減一等爲良如敎。
丁卯六月十四日辰時,上御誠正閣。召對入侍時,參贊官宋知濂,持國朝寶鑑第七卷,侍讀官申在明,持國朝寶鑑第七卷,檢討官安廷善,持國朝寶鑑第七卷,待敎朴綺壽,持國朝寶鑑第七卷,假注書李晉淵,持國朝寶鑑第七卷,記注官盧,持國朝寶鑑第七卷,記事官鄭觀綏,持國朝寶鑑第七卷,以次進伏訖。上命開卷讀之。在明讀自以李滉,止如禮。上曰,下番讀之。廷善讀自大臣以冬雷,止人心大悅。上曰,參贊官讀之。知濂讀自命盧守愼,止人也。上曰,閣臣讀之。綺壽讀自大臣請遵舊制,止乃允。上曰,注書讀之。賤臣讀自又命百官,止辨問甚詳。上曰,上番讀之。讀自講官淺學者,止至於感泣。上曰,下番讀之。觀綏讀自先時,止禮而然也。上曰,文義陳之。在明曰,是時宣廟寶齡,甫十六歲,而頻御經筵,辨問甚詳,奇大升,每入侍而退歎曰,好學樂善,眞聖主也,至於感泣。奏未畢,上曰,奇大升,是遵之子乎?知濂曰,然矣。在明繼奏曰,於此,可見我聖祖好學樂善之氣像規模,存中發外,感動臣隣之一端,而大升,亦我東之名儒也,其盡誠啓沃之方,必不止於一時感泣矣。今我殿下,春秋鼎盛,萬機少暇,而如此極熱,逐日開筵,召接儒臣,勤學好問之誠,自强不息之德,臣等莫不欽服,亦如大升之感泣,而但如臣蔑裂之姿,猥備顧問之列,實無以仰裨聖學之萬一,私心惶愧,固不足道,而其於啓沃之責何哉?伏願聖上,廣張禮羅,敷求哲人,置諸經幄之中,俾贊緝熙之學,是臣區區之望也。上曰,所陳甚好,當留念矣。上曰,下番陳之。廷善曰,此云上頻御經筵,辨問甚詳,講官淺學者,皆憚於入侍,頻開講筵,克懋聖學,卽我朝家法也。近日盛暑,連行召對,繼述之孝,緝熙之工,允合於聖祖頻御經筵之故事,臣不勝欽仰贊頌之至,而第念聖學之資益,惟在於反覆辨問之際,臣等之蔑識,固不足備數於顧問,每於開筵之時,必以聖祖之辨問甚詳爲法,是臣區區之望也。上曰,所陳好矣。上曰,參贊官陳之。知濂曰,上下番所奏俱好,臣則別無可達矣。上曰,閣臣陳之。綺壽曰,先正臣李滉,守道山樊,聲望日隆,而屢有招延之擧,祖宗朝好賢之至意,臣不勝欽歎矣。蓋李滉,學問醇正,造詣高深,所闡明者,卽是程·朱之學,而發前未發,辨析精微,可見其布帛菽粟之文,蠶絲牛毛之學,自有淵源之所自矣。此所以蔚然爲我東之儒宗,而矜式一代,師表百世,非後人之所能及也。其所纂述如聖學十圖及文集等書,今皆流傳,其學問深造之工,可按而考矣。俄者上番玉堂,以招徠賢俊之意,有所仰奏,林下旌招之學,固不可緩,而宋臣蘇軾,嘗刊進陸贄奏議表,有云陛下,嘗置諸左右,如見贄面,如與贄言。伏願我殿下,嘗以滉之遺書,置諸左右,而沈潛玩味,精思體認,有若親見其人於今日,覆問酬酢者然,則必大有裨益於聖學,而繼述祖宗朝好賢之至意,其在是矣,深加聖念,區區之望也。上曰,大臣以冬雷辭職,大妃下敎曰,大臣何辜?過在君上,自古明君哲辟,或遇災異,則必反躬責己,不曾策免大臣,而我朝列聖盛際,亦以爲過在君上,以爲修省之本,近年以來,連歲冬雷,固是過在君上矣。何以則能盡修省之實,以爲消弭之道耶?在明曰,遇災而策免大臣,乃是漢中葉以後謬規也。人君恐懼修省,應天以實,則雖有其災,終不爲災,弭災之策,莫善於此,何可移之相而策免,以效漢氏之謬規乎?然大臣之職,乃調燮陰陽,參贊功化,則如有冬雷夏霜之災沴,則其在大臣之道,安敢自處怡然,不爲引咎辭職之擧乎?上命掩卷。仍命退,諸臣以次退出。
上在昌德宮。停常參·經筵。
藥房提調韓晩裕,副提調金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,允。
金蓍根啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金履永啓曰,假注書李憲琦,身病猝重,勢難察任,今姑改差,何如?傳曰,允。
傳于金履永曰,吏·兵房承旨,持褒貶啓本入侍。
任厚常啓曰,行大司憲李直輔,持平洪宅夏在外,執義申溆牌不進,掌令洪時溥疏批未下,持平金洛龍未署經,掌令一員未差,監察茶時之意,敢啓。傳曰,知道。
以大司諫成鼎鎭,獻納尹愭,執義申溆牌不進罷職傳旨,傳于任厚常曰,只推。
李憲琦改差,代以曺錫正爲假注書。
李文會,以弘文館言啓曰,副校理尹致鼎,旣有只推之命,卽爲牌招察任,何如?傳曰,允。
以副校理尹致鼎牌不進罷職傳旨,傳于李文會曰,只推。
李文會,以奎章閣言啓曰,景慕宮望廟樓今望奉審,無頉之意,敢啓。傳曰,知道。
金蓍根,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
金履永,以吏曹言啓曰,曹所屬司饔院官員等矣今丁卯年春夏等褒貶,當爲等第,而因本院都提調有故,不得磨勘之意,敢啓。傳曰,知道。
金履永,以戶曹言啓曰,本曹郞廳及所屬各司官員今丁卯春夏等褒貶,依前例磨鍊以入,而軍資監·司宰監·內資寺,因都提調·提調有故,不得磨勘,至於司宰監去丙寅春夏等及秋冬等,內贍寺·長興庫·司圃署去秋冬等褒貶,因提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
金履永,以禮曹言啓曰,各陵殿園墓景慕宮本曹郞廳·四學童蒙敎官·奉常寺·通禮院·典牲署·東西活人署·東西氷庫·掌樂院·禮賓寺·司譯院·惠民署·圖畫署官員等今丁卯春夏等褒貶等第以入,而宗廟署·社稷署·弘文館·藝文館·春秋館·承文院·成均館·內醫院·觀象監·典醫監·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
金蓍根,以兵曹言啓曰,本曹今丁卯年春夏等褒貶等第,磨鍊以入,而曹所屬典設司官員及部將等去丙寅年秋冬等褒貶,其時官員,已多遞易,依例蕩滌,軍器寺·司僕寺·訓鍊院官員等褒貶,因各其司提調及堂上有故,不得一體磨勘之意,敢啓。傳曰,知道。
金履永,以刑曹言啓曰,今初九日本曹褒貶時,屬司典獄署官員等今春夏等褒貶,本曹參議,例與刑房承旨,同爲磨勘,而參議尹益烈,以身病呈辭入啓,限內不得磨勘以入之意,敢啓。傳曰,知道。
金履永,以工曹言啓曰,本曹郞廳今丁卯年春夏等褒貶及屬司繕工監·掌苑署·瓦署·典涓司官員今丁卯年春夏等褒貶,合五度磨勘以入,而屬司中尙衣院·造紙署今丁卯年春夏等褒貶,因各該司提調有故,限內不得磨勘,造紙署去丙寅年秋冬等褒貶亦,因該署提調有故,限內不得磨勘,其時官員,多有遷轉者,依近例蕩滌,繕工監啓本中,有一處刀擦,惶恐敢啓。傳曰,知道。
金履永,以奎章閣言啓曰,本閣春夏等褒貶,當爲磨勘,而提學二員,直提學二員,直閣俱未差,不得擧行,外閣褒貶亦,不得爲之之意,敢啓。傳曰,知道。
金履永,以弘文館提學意啓曰,本館今春夏等褒貶,當爲等第磨勘,而以領館事不備,限內不得爲之之意,敢啓。傳曰,知道。
金履永,以議政府左議政意啓曰,今丁卯年春夏等褒貶,當爲等第,而臣以身病,限內不得磨勘之意,敢啓。傳曰,知道。
金履永,以中樞府言啓曰,本府郞廳及醫員·錄事等今丁卯年春夏等褒貶,當爲等第,而領中樞府事臣金載瓚,在外未肅拜,故限內不得磨勘之意,敢啓。傳曰,知道。
金履永,以耆老所言啓曰,本所堂上,多有身病,無參坐之人,今丁卯春夏等褒貶,限內不得磨勘之意,敢啓。傳曰,知道。
金履永,以敦寧府言啓曰,府郞廳等今春夏等褒貶等第,當爲磨勘,而以領事身病,不得爲之之意,敢啓。傳曰,知道。
金履永,以忠勳府言啓曰,本府今丁卯年春夏等褒貶,當爲磨勘,而有司堂上韓恩君臣李元采有身病,無以備員,限內不得爲之之意,敢啓。傳曰,知道。
金履永,以宣惠廳提調意啓曰,本廳郞廳等今丁卯春夏等褒貶等第,磨勘以入,而去丙寅秋冬等褒貶,今已過時,郞廳亦多遞易,依前例不得磨勘之意,敢啓。傳曰,知道。
金蓍根,以訓鍊都監都提調意啓曰,本局從事官禁松參軍及諸將官等今丁卯年春夏等褒貶,當爲等第,而大將臣金祖淳以身病,限內不得磨勘之意,敢啓。傳曰,知道。
金蓍根,以禁衛營都提調意啓曰,今丁卯春夏等褒貶,磨勘以入,而去丙寅秋冬等褒貶,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
金蓍根,以御營廳言啓曰,本廳從事官及諸將官今丁卯年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
金蓍根,以濬川司都提調意啓曰,本司都廳及郞廳今丁卯年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
丁卯六月十五日卯時,上御誠正閣。吏兵房承旨持褒貶啓本入侍時,行都承旨金履永,行左承旨金明淳,右承旨李文會,左副承旨金蓍根,右副承旨任厚常,同副承旨宋知濂,假注書李憲琦·李晉淵,記注官崔鳳和,記事官鄭觀綏,檢校待敎朴宗薰,以次進伏訖。履永曰,卽伏見諸道今春夏等褒貶啓本,則京畿監司金履度,平安監司李勉兢,守令無一人居中居下,公忠監司趙德潤,慶尙監司尹光顔,守令無一人居下,殊無嚴明殿最之意,竝推考警責,何如?上曰,依爲之。出擧條蓍根曰,卽伏見諸道今春夏等褒貶啓本,則開城留守洪義謨,京畿水使鄭學畊,公忠兵使林栽洙,水使安宗厚,黃海兵使李光益,全羅右水使尹芮圭,慶尙左兵使李用逵,南兵使崔東岳,邊將無一人居中居下,江華留守尹序東,全羅左水使柳相亮,平安監司李勉兢,兵使鄭觀采,統制使李溏,邊將無一人居下,殊無嚴明殿最之意,竝推考警責,何如?上曰,依爲之。出擧條上命書榻敎曰,王大妃殿進御加味六和湯,依前方五貼製入。仍命退,諸臣以次退出。
上在昌德宮。停常參·經筵。
未時申時,灑雨下雨,測雨器水深三分。
任厚常啓曰,行大司憲李直輔,持平洪宅夏在外,執義申溆呈辭,掌令洪時溥疏批未下,持平金洛龍未署經,掌令一員未差,監察茶時之意,敢啓。傳曰,知道。
傳于任厚常曰,召對爲之。
李文會,以吏曹言啓曰,考出貶題,犯贓汚最重者,限十年禁錮,其餘細少干犯,竝當入於不治案,而凡入於不治案者,限五年勿擬外任,殿最無下考者及雖有下考,而只以寒閥之殘蔭冷武塞責者,該曹摘發,論勘以越俸勿論,京畿監司金履度,公忠監司趙德潤,慶尙監司尹光顔,平安監司李勉兢,無一下考,依定式,竝越俸十等,何如?傳曰,允。
李文會,以吏曹言啓曰,奏御文字,何等審愼,而卽伏見京畿監司金履度,慶尙監司尹光顔褒貶啓本,則積城縣監丁遇泰等第中種種之種字,款款之款字,榮川郡守尹光垂等第中槃槃之槃字,慶山縣令宋煥吉等第中事事之事字,初不連書,俱爲單點,不可無警,推考,何如?傳曰,允。
李文會,以吏曹言啓曰,今日本曹開拆坐起時,考見諸道褒貶啓本,則茂山府使李商一,以弊最難醫誠非不切爲目,光陽縣監具達遠,以庖禁倘嚴倉俸頗精爲目,舒川郡守李存敬,以志切願治戒在束濕爲目,則俱宜置中考,而置諸上考,長興府使趙台錫,以失體宜警多質差可爲目,襄陽府使趙恒存,以姻族之鄕政無顯疵爲目,重林道察訪河潤弼,以益勉勤秣爲目,則俱宜置下考,而置諸中考,殊無嚴明殿最之意,五道道臣,推考警責,襄陽府使趙恒存,茂山府使李商一,長興府使〈趙台錫〉,光陽縣監具達遠,重林道察訪河潤弼竝罷黜,舒川郡守李存敬,中考施行,何如?傳曰,允。
金蓍根,以兵曹言啓曰,今六月十七日,武臣堂上祿試射日次,而大殿誕日前一日,不得開坐,載在法典,以日後退行之意,敢啓。傳曰,知道。
金蓍根,以兵曹言啓曰,拆見諸道褒貶啓本,則平安兵使鄭觀采啓本中寧城僉使金潤玉,以損體宜恕爲目,則宜置中考,而置諸上考,兔城僉使李重恒,以姑無顯疵倘能蘇弊爲目,吾老梁萬戶任光柱,以差欠振刷爲目,則竝宜置下考,而置諸中考,北兵使柳文植啓本中防垣萬戶李再周,以改之爲貴將欲自新爲目,則宜置中考,而置諸上考,全羅右水使尹芮圭啓本中蝟島僉使金成宅,以浮謗奚信爲目,則宜置中考,而置諸上考,統制使李溏啓本則天城萬戶李道郁,以何足責備爲目,三千浦權管文廷福,以隣鎭宿債近於推諉爲目,則竝宜置下考而置諸中考,殊無嚴明殿最之意,各該道帥臣,竝推考警責,寧城僉使金潤玉,防垣萬戶李再周,蝟島僉使金成宅,竝中考施行,兔城僉使李重恒,吾老梁萬戶任光柱,天城萬戶李道郁,三千浦權管文廷福,竝下考施行,防垣萬戶李再周,前已居中,其不職可知,依例罷黜,何如?傳曰,允。
金蓍根,以兵曹言啓曰,呂島萬戶柳在源,知世浦萬戶趙學永,三年內兩次居中,其不職可知,依例罷黜,何如?傳曰,允。
丁卯六月十六日午時,上御誠正閣。召對入侍時,參贊官任厚常,持國朝寶鑑第七卷,檢校待敎朴宗薰,持國朝寶鑑第七卷,侍讀官尹鼎烈,持國朝寶鑑第七卷,檢討官安廷善,持國朝寶鑑第七卷,假注書曺錫正,持國朝賓鑑第七卷,記事官李若洙,持國朝寶鑑第七卷,記事官鄭觀綏,持國朝寶鑑第七卷,以次進伏訖。上命開卷讀之。鼎烈讀自執義奇大升,止是非者矣。上曰,下番讀之。廷善讀自高麗,止不遂而死。上曰,參贊官讀之。厚常讀自李彦迪,止贈其職。上曰,閣臣讀之。宗薰讀自則是非,止致中和。上曰,注書讀之。賤臣讀自欲爲聖政,止彦迪官爵。上曰,上番讀之。若洙讀自下敎,止其家者。上曰,下番讀之。觀綏讀自搜訪,止從之。上曰,文義陳之。鼎烈曰,此云中宗大王,勵精圖治,登庸賢士,士亦樂爲之用,大抵人君,有有爲之志,則士皆願立於朝矣。古語云才不借於異代,今世亦豈無需用之人才乎?勵精圖治四箇字,實爲後辟之所可監法,殿下若留心於此,則朝著之上,可期才彦之林立,而勵精圖治,不在他求,頻接臣隣,上下交修,則時政之得失,民間之疾苦,可以洞悉,自致有爲之治矣,是臣區區之望也。上曰,下番陳之。廷善曰,先正臣李彦迪,取易經之義,衍爲八條,而八條所載,皆聖經賢傳之旨,卽進德修業之要也。節目燦然,治道俱備,以臣膚淺之見,拙訥之辭,更無容推衍敷奏,而將此八條,體之於心身,措之於事爲,則可期其德日進而業日修矣。伏願體念焉。上曰,參贊官陳之。厚常曰,上下番所奏俱好,臣則更無可陳者矣。上曰,閣臣陳之。宗薰曰,我朝人物之衆多,莫如穆陵盛際,雖以今日自止言之,李滉之純粹渾成,奇大升之宏偉超拔,皆是間世之大儒,又如成渾·李珥學問之正,曺植·李恒見處之高,竝萃一時,求之古昔,亦罕其比,淬礪磨礱,置之登庸之列,則可以鑄唐虞之盛,潛光鞱精,處之林樊之中,則可以述濂·閩之統,雖其緖餘糟粕,足以賁飾一世,遂値國家多難之會,所以彌綸經濟之功,此皆一帶人之力也。臣竊以爲此等人才,蓋由中廟朝培養之化,己卯以前,趙光祖諸人,得君行道,志同道合,敎人則用小學之法,御世則推誠正之工,雖草野巖穴,擧知有此箇學問,化行俗美,幾致三代之治矣。雖不幸遭小人之毒鋒,澤未究而志未卒,然其已著之效,實然之理,自有不可掩者,自然長養培植於消沮摧折之餘,久而食其效,由此觀之,人才之盛衰,專係於培養之如何,其理的然不難見矣。善養則無不長之物,失養則無可保之理,若其成就之大小,功效之遠近,又在所養之淺深,此義最是人主所當留意處,字句之外,更願澄察焉。上曰,李彦迪在謫中,取易經進德修業之要,衍爲八條,其中明道理立大本,最是要領,若能此二者,則其下六條,當自在其中,何以則可以明道理立大本耶?鼎烈曰,道者卽日用事物當行之理,若明理則其餘諸條,自底綱擧目張之效矣。宗薰曰,所謂道理也,大本也,固不離於日用常行,而所以明之立之之道,則要當求之日用常行之所以然矣。李彦迪遺書,卽進修八規,蓋取乾卦文言君子進德修業欲及時之義,而文言又曰,忠信所以進德也,修辭立其誠,所以居業也,忠信誠意,亶爲此心之實理大本矣。上曰,奇大升所奏李彦迪遺書,皆是後世鑑法者,而字句之間,別無拈出可問處矣。上命掩卷。仍命退,諸臣以次退出。
上在昌德宮。停常參·經筵。
自卯時至人定,灑雨下雨,測雨器水深五分。
金蓍根啓曰,來二十一日,朝參日次矣,敢稟。傳曰,停。
李文會啓曰,來二十一日,輪對日次矣,敢稟。傳曰,當次人後日次待令。
任厚常啓曰,行大司憲李直輔,持平洪宅夏在外,執義申溆呈辭,掌令洪時溥疏批未下,持平金洛龍未署經,掌令一員未差,監察茶時之意,敢啓。傳曰,知道。
李文會,以弘文館言啓曰,副校理尹致鼎,旣有只推之命,卽爲牌招察任,何如?傳曰,允。
李文會,以吏曹言啓曰,新除授禮曹佐郞金用默呈狀內,矣身素患痰癖之症,當此換節之時,一倍添劇,旬月之內,萬無起動供職之望,斯速入啓遞差云,身病旣如是,則有難强令察任,改差,何如?傳曰,允。
金明淳,以戶曹言啓曰,時御所內各司,依定式,發遣本曹正郞臣金思羲,與兵曹參判臣尹致性,正郞臣權傛,東所衛將臣金尙振,西所衛將臣鄭魯誠,南所衛將臣崔聖基,北所衛將臣孫昌軫,眼同看審後,有頉處,別單書入,而修改則擇日擧行,何如?傳曰,允。
金蓍根,以兵曹言啓曰,宣薦內禁衛取才三技入格別單及宣部守三薦參上武臣前銜人別取才入格矢數,落仕年條,居住薦名,各其名下,懸註以入之意,敢啓。傳曰,知道。
金蓍根,以兵曹言啓曰,今六月十七日,土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
上在昌德宮。停常參·經筵。
自四更至十九日開東,灑雨下雨,測雨器水深三寸七分。
大殿誕日,內閣·政院·玉堂·朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳問安。答曰,知道。惠慶宮誕日,內閣·政院·玉堂·朝廷二品以上·六曹堂上·大司諫單子問安。答曰,知道。大殿·王大妃殿·中宮殿·嘉順宮,內閣·政院·玉堂·朝廷二品以上·六曹堂上,大司諫口傳問安。答曰,知道。
金蓍根,以都摠府言啓曰,今日入直內三廳武兼禁軍及軍兵等,當爲中日習射,而大殿誕日相値,不得爲之之意,敢啓。傳曰,知道。
任厚常啓曰,行大司憲李直輔,持平洪宅夏在外,執義申溆呈辭,掌令洪時溥疏批未下,持平金洛龍未署經,掌令一員未差,監察茶時之意,敢啓。傳曰,知道。
李文會,以禮曹言啓曰,今六月十八日大殿誕日,諸道所封賀箋中,京畿水使鄭學畊,以應封官,兼別軍職,故各爲封箋,渭源郡守田義顯,雖非應封官,亦以別軍職封箋矣。一體看審捧入之意,敢啓。傳曰,知道。
上在昌德宮。停常參·經筵。
自開東至酉時,灑雨下雨,測雨器水深三分。
金蓍根啓曰,行大司憲李直輔,持平洪宅夏在外,執義申溆呈辭,掌令洪時溥疏批未下,持平金洛龍未署經,掌令一員未差,監察茶時之意,敢啓。傳曰,知道。
宋知濂啓曰,今六月二十二日,都目政事爲之之意,敢啓。傳曰,知道。
傳于金蓍根曰,左承旨·右副承旨許遞,前望單子入之,待下批牌招察任。
承旨前望單子入之,鄭東觀·朴崙壽·申絢落點。
金蓍根啓曰,行都承旨鄭東觀,資是嘉善,行左承旨朴崙壽,乃是嘉義,痤次有違格例,何以爲之?敢稟。傳曰,竝許遞。
申絢啓曰,明日次對,兩司當爲進參,諸在外·未署經·疏批未下外,未肅拜·呈告人員,竝待開門牌招,何如?傳曰,允。
宋知濂,以吏曹言啓曰,奉常寺參奉林鶴聞,受由過限不上來,依例改差,何如,傳曰,允。
申絢,以兵曹言啓曰,今六月十七日武臣堂上祿試射退行事,草記蒙允矣。今二十日設行,而試官望備擬以入之意,敢啓。傳曰,知道。
申絢,以兵曹言啓曰,羽林衛將尹範益,五衛將鄭繼周·金胤行·韓烱·崔鎭一,俱以身病猝重,勢難供職,呈狀乞遞,宿衛輪番之任,不可久曠,竝改差,何如?傳曰,允。
申絢,以備邊司言啓曰,卽見全羅監司李肇源狀啓,則以爲麥農失稔,民食苟艱,秧雨未洽,農糧倍入,列邑鎭加請之報,逐日相繼,先劃四萬五千石外,各穀一萬石,特許加劃事,請令廟堂稟旨分付矣。準劃之後,又此加請,旱餘民事,有不可緩,依狀請許分事,卽爲分付,何如?傳曰,允。
行都承旨金履永疏曰,伏以臣備員邇列,蔑補絲毫,每自循省,愧懼積中,而惟是夙夜匪懈,筋力爲禮,爲可勉而及焉。故三朔奔走,不敢遑暇,而近日以來,臣之老母,病祟暑濕,全却食飮,眞元漸鑠,神氣眩瞢,凜凜有難支之形,臣若寅而入,盡申而退,則藥餌易失其時,匙箸無人可勸,若或迫於私情,逐日懸病,則瘝曠之失,非比漫司,義分之虧,徒積罪戾,公私實難兩盡,情義不可偏廢,玆敢猥陳短章,仰暴實懇。伏乞天地父母,俯垂體諒,亟遞臣見叨之職,俾得以專意救護焉。臣無任云云。答曰,省疏具悉。依施。
平安監司趙得永疏曰,伏以臣猥膺藩寄,冒陳衷懇,言歸例讓,恩媒溫批,悚感之極,將不日辭朝矣。第臣之父母墳山,在於京畿楊州地,距直西驛路,不過迃回數十里而已。松楸孔通,霜露增感,行當遠離,慟倍不洎,而官程有限,擅往無由,玆敢援例疏籲。伏乞聖慈,俯垂矜察,特許臣赴任之路,歷省先隴,少伸至情焉。臣無任云云。答曰,省疏具悉。卿其歷省焉。
掌令洪時溥疏曰,伏以臣本庸愚無似,兼以夙抱貞疾,閒司漫職,猶懼瘝曠,論思言責,尤非堪承,昨冬玉署之積犯違逋,諒非獲己,病伏惶隕,恭俟譴何,聖度天大,曲垂體諒,私心悚蹙,久而兪切,迺者掌憲除旨,又下於癃蟄訟愆之中,始焉感祝,繼以惝恍,噫,臣之區區願忠之誠,自以爲不後於人,自在先朝,偏蒙罔極之恩,得有今日,皆是造化,死生禍福,付之身外,赴蹈彈竭,視以分內,故昨春臺地,懼倫彝之斁絶,痛凶逆之恣橫,妄懷忠憤,略效沐浴,竊附追先報今之義,而窩窟未破,義理猶晦,世道之憂虞,容有極哉?此時何時?政宜愼簡臺閣,益嚴忠逆之分,克盡激揚之風,使倫綱極天罔墜,朝象偕底大道,而乃以如臣之自來病癈,便成聾瞽者,置諸耳目之任,何望其繩糾彈劾,仰裨一初淸明之治也哉?此臣所以不敢爲冒膺者,日前署牌荐臨,嚴敎繼降,臣於是,怵畏義分,雖不得不黽勉出肅,而自顧恧蹙,靡所容措。且自近日以來,暑泄忽作,宿症添發,眞元漸敗,神精昏霿,委頓床席,不省四到,以此病狀,尤無束帶趨走之望,玆將疾痛之呼,仰瀆慈覆之天。伏乞聖明,俯垂矜諒,亟許鐫遞,以卒生成之澤,仍治臣瀆撓之罪焉。抑臣竊有所愚見,敢此附陳焉。伏惟國家之銓法,莫大於六臘,先之以殿最,繼之以大政,其意本自嚴重,以之收攬人材,明示勸懲,朝野之屈指顒望,皆在於此,而挽近以來,外而無嚴明黜陟之法,貪墨莫戢,民生困瘁,內而無辨別淑慝之義,好惡不明,人志靡定,至於落職之最遠者,未聞甄復,入仕之久勤者,每患積薪,遠人之收用,每政申諭,不啻懇惻,而便歸虛文,未聞對揚之擧,如是而公道何以恢張,人心何以悅服乎?目今大政不遠,政合淬勵之會,臣謂申飭兩銓,另加惕念,一以務彰癉之政,一以盡疏通之道,宜矣。臣無任云云。省疏具悉。爾言是矣,申飭兩銓,爾其勿辭察職。
公忠道儒生幼學宋謙相·朴時復·趙命彬·黃道秉·李膺命·吳聖懋·崔百應·李永裕·李東鉉·蔡弘臣·李心永·鄭在俊·蔡宗永·孟學淳·尹仁浩·韓慶弼·蔡定永·蔡起永·宋徽鼎·朴思懋·宋星箕·宋一淸·宋基鼎·宋一德·宋命熙·宋文熙·宋奎熙·宋文贊·宋贊鎭·朴基琓·宋載儉·宋寶衡·宋煥復·宋星奎·宋載斗·宋仁銓·宋一泓·宋一泳·宋成俊·具致默·宋敎元·金箕範·金相冕·金濬澤·金箕杰·金起澤·閔泰顯·金有澤·金韺澤·李英植·金誼澤·金輔澤,進士李冕鎬·金洛恒·李傅學·李鳳采·趙斗鉉,幼學朴思赫·裵鎭佶·吳應河·延東暹·李英幹·閔命一·朴煥章·張日旭·金基準·金思欽·鄭宗漢·張翼天·宋昌圭·吳彦燮·閔始烱·金文述·張天箕·李觀漢·鄭震漢·金光岳·鄭有文·尹璟·朴光烈·朴河運·李宗烈·張日躋·金景澤·裵鎭榮·朴秀彦·金行大·張以鉉·全以道·黃景烈·林漢智·楊栽學·張星錡·成希烈·林始燦·成漢仁·洪義烈·林樂昇·韓遇世·兪彦興·兪彦明·林慶善·洪朝烈·洪以烈·柳齊泰·李燧·朴栽根·李奎涑·張漢佐·林聖源·李鑌·盧必履·李載授·朴震玉·李烱·李範運·盧昌敏·李希周·權思玄·朴亨來·李守訥·李顯程·申復亨·李審敬·安必中·李思喆·南致寬·朴灦·金鼎運·南圭·朴思謙·安應師·吳謙曾·吳泰運·吳周錫·吳鼎運·吳亨宅·吳亨紀·吳亨福·吳宗宣·吳弘運·吳宗爀·吳亨俊·吳達源·柳煥昌·宋煥洙·宋準相·宋鎭相·金名洛·李枝秀·李榮秀·李寅秀·李仁源·李昇源·吳宗岳·吳應鐮·吳應淵·吳應洙·吳應泰·吳應涉·吳相堯·吳龜錫·吳亨益·吳廈柱·李鎭漢·朴基晟·林世行·趙載晉·趙載復·韓逵弘·趙聖源·李昌夏·李德基·鄭玹·金錫柱·金洛鎭·安廷赫·安遠大·韓用源·鄭澤臨·權趾賢·黃基大·金俒·具禮行·洪文煥·李天漢·金東伋·閔光裕·金東魯·李恒峻·李克福·安稷·宋聖圭·金東範·金箕采·崔德鎭·李學淵·宋煥朝·李雲漢·金漢采·申俊·李命鼎·兪復柱·趙淳·具思德·李鵬海·李揆台·宋煥洛·金德濬·李錫台·金漢駱·朴養大·崔奎煥·李克敬·宋國圭·李義老·崔有塾·宋煥學·韓東亨·金文彬·金元彬·許樛·金慶洛·鄭基玉·李義顯·尹亨岐·李煒培·李弘培·柳洛源·黃泰中·吳致觀·洪梯·柳昇源·金聲徹·蔡種善·姜命錫·姜義錫·崔東煥·姜胤錫·姜弼元·姜弼健·李覺洙·柳實·元得和·姜命欽·李集淵·李必壽·李在養·李端容·趙鎭九·孟徹淳·盧元敏·柳錫鳳·宋達寅·李彦信·盧倫鼎·李膺信·朴仁淳·李顯秀·柳翼煥·李中信·李卓秀·權中履·朴震祐·李周穆·李宗秀·李畯·權泰履·李魯選·李安述·蘇溥天·李魯任·權躋永·李畹·許以·李思行,進士趙榮升,幼學宋允明·李好仁·兪斗煥·柳成運·康德和·趙涉·柳商雨·成錫基·趙潤·成錫文·趙永和·兪大柱·李春昇·趙雲集·趙燻·成錫九·沈禧魯·徐煥壁·鄭始坤·朴思學·南兟·朴思烈·朴在學·閔致元·朴基彩·曺聲濩·安必仁·南錫愚·安慶澈·李鳳顯·朴重馣·南致泰·郭載·南致琴·朴在文·吳錫權·朴思郁·都尙燁·南德文·崔好喆·朴重樑·南垠·李雨伯·姜梓·宋一永·趙重濂·金相謹·李寗愚·梁詩興·洪大元·禹善浩·朴性澈·蔡文哲·梁·金彦臣·吳達孝·安鍾祐·李仁相·金應薰·庾寶澤·朴天源·金興吉·李觀一·鄭惟觀·吳商說·周康國·李相健·金思燾·全孝一·琴欽烈·趙濟萬·庾文澤·梁弼東·李思忠·郭有漢·周好麟·鄭文達·金思烈·趙匡鉉·安宗成·全德培·趙昇鉉·鄭晢志·趙濟匡·琴學烈·全應炫·安宗文·琴昌烈·全應榮·李葕·郭邦全·全邦漢·李宗植·金柱國·鄭宗海·朴思述·張成九·裵繕·趙榮來·金鳴遠·朴煥一·鄭汝榟·李寅直·金在謹·朴心學·呂觀永·朴元垕·鄭紀漢·張日就·朴光元·金天秌,進士李宜俊·朴宗魯·金洛成·趙定鉉·鄭允欽·李秉緖·尹景鉉·鄭奎漢·鄭致敬·鄭致讓·李瑜·安在淳·辛在坤·鄭奎煥·鄭恒進·姜在進·鄭恒齡·張世溥·趙師觀·張仁周·李宅麟·鄭道相·金鍾烈·李秀·洪益度·金熙·趙重呂·申在祿·金羲範·崔斗應·金泰根·洪允祚·崔應呂·李在觀·李鎭澤·鄭國鉉·李哲普·李奎復·鄭萬善·李景源·洪大直·宋命圭·尹敬厚·李在源·趙復永·趙學倫·李永智·尹就東·金得憲·鄭錫豐·李希顔·李根天·兪極柱·申錫增·李宜白·具致烈·李若天·李禹圭·宋煥弼·李秉圭·金華濬·任喆常·金錫烈·崔鍾南·金憲東·兪益煥,進士孟性淳,幼學孟明淳·李載華·鄭豐基·尹行烈·金始良·金鍾岳·金相奎·金在鼎·尹弘斗·辛之洛·金義直·金光九·韓命豐·朴致默·趙·安景晦·李彦覺·李東奎·洪泰運·南宗國·李源禮·李寅載·李德載·李洛載·李乙會·李源宗·吳仁煥·李慶復·李慶玉·李春和·李亨中·申性淵·趙永晉·金樂行·朴載文·高運濟·姜在倫·李源祥·姜東煥·崔念祖·崔宗坤·姜仁·尹載·金仁健·高命楫·閔學顯·尹兟·金致健·閔百允·閔百彦·卞和鎭·金大振·申漢祿·金熙祥·金濂·金鎭奎·朴章煥·金大鍈·朴海觀·朴海安·朴思濂·宋欽濂·李種善·李養善·洪宗善·李最修·李達修·李敏修·李邁修·李克修·李覺修·李敬修·李學修·李膺協·李膺祿·宋一沆·宋厚鼎·李馨源·李之源·朴宗健·朴永源·李厚培·李宅培·李源學·李載學·朴啓煥·李源始·卞壁來·卞貞鎭·辛鎭澤·辛鎭五·金惟成·沈能哲·沈能元·閔百哲·閔百栗·盧赫·金冕東·金熙祿·高命杞·韓演謨·韓鍾浩·朴載新·卞浩健·朴漢柱·尹爀,進士金漢說·金鍾和·李學溥,幼學金時述·朴理瑞·申溭·金孝準·蔡弘宅·安翼文·權喆仁·李鼎善·尹靖厚·尹景厚·權琭·金勳·李學誠·李啓天·李運熙·吳泰福·邊慶徽·申相玉·金濟國·申相鼎·吳季秀·閔箕鎭·吳泰俊·閔弘鎭·趙德基·呂道永·李錫章·申益顯·李渙彬·李錫仁·金禹澤·李錫春·李觀修·韓啓源·李鎭檜·林永昌·金啓殷·李炫·趙鎭華·金洛疇·李天浩·李文修·金行健·趙億基·洪源大·朴廷鉉·李埴·愼徽瑞·李·洪瑞九·趙榮文·洪疇九·李·朴文德·洪鼎九·鄭鉉玉·洪鶴九·趙百逵·愼蓂瑞·李忠儉·邊處復·李忠殷·愼禮東·愼始豐·崔泰潤·愼學東·金和集·愼台瑞·金碩斗·愼興瑞·洪箕大·愼仁瑞·李光履·邊始昌·洪惟幾·愼基復等疏曰,伏以聖莫盛於孔子,經莫尊於春秋,春秋,文成數萬,其指數千,莫非明天理立人極,不但當五百一治之功而已,實以垂萬世綱常之重焉者也。故其大義數十,炳若日月,而惟是尊京師攘夷狄大天下之一統者,最爲一部中宗旨,千載之下,有能發明斯義扶樹人常於壞亂斁敗之際者,此其功豈廑止於訓釋章句討論詞旨者比哉?竊惟先正文正公臣金尙憲,當皇明之末,造痛夷狄之猾夏,所以大易霜氷之戒明詩人懲膺之義者未始不凜如也。逮夫崇禎九年天下事已不可爲,而我國首被其鋒,則乃於會稽之棲,力排種蠡之謀,嚴辭正義,撐天亘宙,而澹菴之封事,文山之燕獄,言愈屈而氣益伸,身愈困而道益亨,終使一脈天經,賴不墜地,三百年禮義之邦,得免於夷狄禽獸之域,而天下萬世,知有尊周之義者,是誰之力也?此其七尺之頎然,方寸之炯然者,直與聖人之經,合而爲一,不待註脚,而較然明著者也。然而此豈一朝慷慨襲而取之者哉?蓋其學問之工,早有淵源,治心之嚴密,立身之剛方,一遵曾·孟之遺訓,進修則勇往力前,灼見門路之正,操履則篤志實踐,痛袪習俗之累,天分甚高,而夙歲根基,猶在於小學一書,博約俱到,而平生精力,尤勤於禮抄二冊,嘗校春秋四傳,以進於登筵之日,又以朱子之學,必勉於及門之賢,小而日用言動之間,大而終始出處之節,莫不準則乎考亭成法,以至於操存之堅固,涵養之深厚,而本末兼該,內外殫盡,則雖竝世親炙之鴻碩,亦曰言有所不能究也。故其衛護吾道,則辨邪晳誣,而文元公臣李彦迪,文純公臣李滉兩大賢,益彰道德之光,講貫斯文,則盍簪函席,而文敬公臣金集,文正公臣宋時烈諸先正,共推山斗之望,至於晩節所樹立,有足以軒天地耀日月,而其實,皆從戰兢臨履中做得,孟子所謂大丈夫,朱子所謂眞正英雄,非斯人,孰能當之哉?故先正臣宋時烈,蓋嘗尊仰敬服,其求敎書,有曰先生,聲名日益高,道義日益隆,人紀賴以植,斯文賴以存,日月不足明,而泰山不足高,又曰先生所以致廣大極高明,不知老之將至者,必有人不及知之妙矣。嘗撰其墓誌曰,先生以屬國陪臣,隻手擎柱,三綱不淪,九法不斁,夫世之治亂,道之明晦,雖迫於氣數,而天必生治其亂明其晦之大人,以擬其後,先生豈非其人耶?空言無施也,而韓愈氏,以孟子,躋之禹功,何必九合一匡然後人免於被髮左袵哉?又書其院碑曰,先生乃千百年一人,猗歟盛哉,臣等竊伏惟念,孔子之作春秋也曰,載之空言,不如見諸行事之深切著明也。夫自左邱·公·穀,以至於晉之杜預,羽翼經旨,著爲傳註者,猶未免宋文正所謂空言無施,而俱以有功聖門,躋享兩廡,則矧玆尙憲之終身大節,儘是見諸行事,深切著明者乎?臣等愚陋淺識,固不敢方擬先賢,以犯較父祖年甲之譏,而惟是宋儒胡安國,以爲自春秋不列學官,人主不聞講說,學士不相傳習,亂倫滅理,用夷變夏,殆由於此,潛心二十餘年,著爲傳說,以獻於高宗,而目見神州陸沈,冠屨倒置,常以痛切心骨,每擧修攘復讐之義,上告下勖,至死彌篤,故史稱渡江以來,儒者之出處合義者,當以胡安國爲稱首,此其所遇之時,所擔之義,一何其若合符節,而謝氏良佐所謂胡康侯,如大冬嚴雪,百草萎死,而松柏挺然獨秀者,眞若爲尙憲,形容其道義風節也。然而胡氏則後來腏廡之典,僉允於諸儒之公議,而我朝之於尙憲,至今未擧斯禮者,豈非朝家之闕典乎?夫生於去聖人數千百年之後,而其道德功烈,有可以入聖人之門而登夫子之廡者,固曠世而不可必得其人,則凡所以擧議於斯典者,其禮誠莫重,而其事誠莫大矣。然而必擧其莫重莫大之典,而行之於時移事往之後者,豈但爲其人崇德報功而已哉?將以淑人紀於當時,垂世敎於方來也,嗚呼,自我有事於皮幣金繒,于今二百有餘年矣。其君子恬於時變,小人溺於見聞,駸駸然愈晦愈瞢,竝與所謂忍痛含冤之義,而所存者幾希矣。洪惟我聖上,天縱睿智之才,丕作神人之主,踐先王之位,行先王之禮,敍秩彰癉,罔不以明天理正人心,爲己任,則惟此未遑之典,安知不有待於今日乎?伏願殿下,曠然起感,穆然垂念,爰命掌禮之臣,亟擧聖廡躋享之儀,則非但斯文之幸,實亦有光於繼述寧王之志事矣。臣等無任云云。省疏具悉。疏辭令廟堂稟處,爾等退修學業。
上在昌德宮。停常參·經筵。
藥房提調韓晩裕,右副承旨申絢啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安,答曰,知道。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申絢曰,大臣·備局堂上引見。
傳于申絢曰,諸承旨持公事入侍。
承旨前望單子入之,沈象奎落點。
備忘記,全羅右水使權逴下直,長弓一張,長箭一部,片箭一部,筒兒一箇賜給。
傳于宋知濂曰,承旨未差之代,前望單子入之,待下批牌招察任。
承旨前望單子入之,鄭東觀落點。
醫官李彦厚書啓,臣本月十三日,到果川縣,伏奉仍留不離看病之命,旋卽還下,十六日巳時量,馳到懷德縣外南面性潭里右贊成宋煥箕所住處,更下藥物齎傳後,病症看審,則浮氣之升降,脈度之沈細,比前一樣,但精神有時昏瞀,藥則連用人蔘二錢重瓊玉湯,日服一貼,而以爲病伏中,荐蒙聖念,更遣太醫,繼降藥物,惶感之極,罔知攸措。至於王人之淹留鄕廬,尤萬萬悚悶,且賤疾,不可以時日責效,伏願亟許召還,俾便病心云,而臣旣伏承不離看病之命,故仍留之意,竝以詮次啓達。傳曰,知道。不離看病,着意救護。
醫官李彦厚書啓,右贊成宋煥箕病症,今朝更爲看審,則症形脈度,與昨一樣,而藥則瓊玉湯,自今日停止,人蔘二錢重蔘苓茶一貼,今方煎用之意,詮次啓達。傳曰,知道。詳看病情,着意救護。
醫官李彦厚書啓,右贊成宋煥箕病症,今朝更爲看審,則症狀脈度,與昨一樣,而神氣少勝,藥則人蔘二錢重蔘苓茶一貼,依前煎用之意,詮次啓達。傳曰,知道。不離看病,留心救護。
申絢啓曰,行大司憲李直輔,持平洪宅夏在外,執義申溆,掌令洪時溥牌不進,掌令一員未差,持平金洛龍未署經,監察茶時之意,敢啓。傳曰,知道。
以大司諫成鼎鎭,獻納尹愭,執義申溆,掌令洪時溥牌不進罷職傳旨,傳于申絢曰,只推。
申絢,以兵曹言啓曰,兼司僕將金,忠壯將張東源,忠翊將趙雲祥,文臣兼宣傳官朴大圭,俱以身病猝重,時月之內,無望供職,呈狀乞遞,實病旣如此,則勢難强令察任,竝改差,何如?傳曰,允。
申絢,以備邊司言啓曰,譯官有功勞可任使者,抄擇陞資事,纔已筵稟矣。四學譯官可堪陞用者十人,因本院酌定,依例別單書入,令該曹,加資施行,何如?傳曰,允。
申絢,以御營廳言啓曰,本廳哨官魚觀水·權就一,行己不謹,事多鄙瑣,不可置之於將官之列,竝汰去之意,敢啓。傳曰,知道。
禁府啓目,兵曹參議權行彦,佐郞李希祖等原情云云。權行彦段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀,李希祖段,傳旨內辭緣,泛稱遲晩,刑推得情,何如?判付啓竝分揀放送爲良如敎。
正言徐俊輔疏曰,伏以臣,抱人子罔極之痛,爲聖世窮廢之蹤,屛伏松楸,泣血度日者,于今七年於玆矣。進不能碎首天陛,以暴先臣之冤退不能刎頸自死,以下從先臣於九原,而危巢之卵,頑然苟全,覆盆之照,此生無望,常懼以不肖之身,一朝溘然,則將無以歸見先臣於地下矣。迺我主上殿下,摠攬綱紀,威斷奮發,繼述我先大王之志事,闡明我先大王之義理,群凶幾皆屛黜,幽枉次第畢伸,而先臣兄弟,獲被天日之回光,白簡之停,丹綸之降,聯翩於半年之間,哀死生之有異,憫罪名之尙在,一札十行,懇惻昭雪,而繼又有先臣恩敍之命,致侑之典,泉塗改照,官爵如舊,感結幽明,榮溢闔門,天地之高厚,河海之淵深,未足以諭此再造之恩也。臣手捧恩言,泣告先墓,以首頓地,血涕如瀉,母子兄弟,北望攢祝,而惟是先臣,不能小須臾相待,躬霑霈澤,而獨使不肖輩,當玆今日之恩榮,臣之此冤,直是籲天無從,嗚呼,先臣兄弟,蒙被先大王不世之眷遇,出入近密,餘二十年,先大王知先臣謹愼而無他,故任之久而益專,先臣遵先王秉執之大義,故守之嚴而彌堅,君臣之際,知之深而信之篤,契合昭瀜,眞可謂千載一値,而奈彼一種凶徒,謂聖可誣,把作家計,自唱自和,無忌無憚,先臣兄弟,奮不顧身,對揚明張,亶在此義,惟其如是也。故積受梟音之齮齕,屢困鋒鏑之叢集,疑怒轉成深仇,構誣輒及白地,指無爲有,幻是作非,潝潝訾訾,無所不有,惟我先大王,赫臨照察,若禹鼎之燭魑魅,拯濟全安,如慈父之護嬰孩,本心悃愊之奬,有屈必伸之諭,炳若丹靑昭揭日星,彼媢嫉者,亦無奈何,逮至庚申天崩之後,先臣敦匠山陵,攀髥之淚未乾,辭陵之行纔回,而蒼黃去國,泣玦荒陬,疏啓迭發,汚衊狼藉,而惟臣仲父,亦不免受誣於泉壤,兄弟之名,竝列於簡書矣。伊時凶黨之甘心戕害者,非止一二人,而未有若臣家之最酷者也。傍伺耽耽,執我仇仇者,亦庶幾快心足意,而猶不知止,必欲湛滅而後已,倘非我聖上曁貞純聖母曲保之德,慈覆之澤,臣之一門百口,安得以保有今日?嗚呼,生死肉骨,荷兩朝如天之恩,追先報今,齎先臣入地之恨,今當義理大闡,朝著肅淸之會,我殿下追念先故,收錄遺孤,薇垣新除,遞及臣身,在臣道理義分,固當卽地叩謝,赴湯蹈火,以圖報聖恩之萬一,而第臣竊有窮天徹地至冤極痛者,卽李義弼事是已,臣何忍泚筆書此,而終不得不言?惟聖明垂察焉。噫,先臣壬戌之沒於謫所也,義弼時爲道臣,狀罷守法之本倅,嚴關鄰邑,督行法外之事,臣於其時,戴星之行,纔至半路,聞變疾馳,已無及矣。夫法者,制自先王,關石和勻,條理至嚴,雖王者之尊,莫或低仰,則噫,彼義弼,身爲人臣,眼無國法,敢行王者所不行之事,是無君也,無君者,乃鄒聖所謂禽獸也,此非但臣一家之私讐而已,抑亦爲王法之所不容矣。義弼與臣家,本無嫌怨,而乃敢忍所不忍,恣行法外之擧者,不過出於患得,患失,只知凶徒,不知有國,以取媚於逆邊之計也。觀於煥之之責以法外,罰止問備,則可以知其腸肚之相貫矣,若非然者,渠雖獸心,赤人子耳,豈忍爲此哉?是則先臣,見貸於聖朝,而特義弼殺之也,殺人者死,三尺莫逃,雖匹庶之賤,在法償命,則況伊時先臣,縱有罪名,卽是崇品重臣也。然則義弼之至今不爲償命,而戴頭於覆載之間者,其可曰國有法乎?孟子曰殺人之父,人亦殺其父,非自殺之也一間耳。朱子釋之曰,其實與自害其親,無異也。孟·朱此言,眞義弼之謂矣。臣無拳無勇,旣不能剚刃於義弼之腹,而食其肉寢其皮,如古張瑝·梁悅之爲,臣誠天地間罪人也,固何忍與渠同朝,聯武於班行之間,竝肩於臺省之列哉?從古以來,爲人子而遭罔極之禍者,亦不知爲幾人,而率皆奉朝令而行王法,如臣所遭,則朝令之所不及,王法之所不載,而乃遭於無君無父之一義弼,是誠四百年所無之大變怪,而至慘至酷,更無與比,雖令臣骨化魂消,有不足以忘此冤者,玆敢不避猥越,疾聲呼籲於天地父母之前。伏乞聖慈,俯垂鑑諒,憐臣深仇之未報,察臣情理之切悲,特命選部,刊臣姓名於朝籍,俾伸與義弼不共戴之義,千萬泣禱之至。嗚呼,以臣今日情志,旣不以恒人自齒,則何敢復有他說,而若其事,有關於追明先臣,挺身討賊,受忤逆邊之本末,則臣請痛哭流涕而陳之。噫,先臣平生所秉執,卽討龜賊一事也。在昔丙申,先大王處分龜賊之時,先臣待罪憲府之長,入承明命,出采輿論,首發合辭,沐浴懲討,而龜賊之罪,於是乎昭布於一世矣。故詳知龜賊之爲龜賊者,莫如先臣,而惟其知之也詳,故討之誅之也,至嚴且切,此所以首發於凶焰方熾之日,而凡係龜賊事,則不計死生禍福,誓不俱生,遂至積忤凶徒,竄死北荒,而終始不悔者也。先臣常以爲,此箇義理不明而亂逆滋蔓,則人不得爲人,國不得爲國,而亂逆之中,先破其根窩,則枝葉自落,易以爲力,故其所以密勿筵席,沬血飮泣者,卽此義理也,勉勵同志,期共闡揚者,卽此義理也,兄詔第勖,相與堅守者,卽此義理也,以至於絶塞棘城,執手雪涕,而丁寧囑托於不肖者,卽此義理也。然則昔日先臣所以藉手於我先王,今日小臣所以藉手於我殿下者,不外於此義理,而先王所以知先臣者在此,先臣所以取敗而身殉者,亦在乎此而已矣。大抵天地之中,有陽則有陰,有忠則有逆,相爲消長,迭與勝負者,從古已然,先臣之遘患難,政當於凶黨專擅之時,而乃其昭雪快伸,則又在於凶黨摧破之際,跡其始終屈伸,若影隨形,而消長勝負,勢不兩立,於是焉判矣。臣於此,又竊有隱痛於中者,先臣在謫中時,聞龜賊貤贈之報,悲憤不自勝泣,語臣不肖曰,此義理已爲凶徒所壞了,吾豈有欲生之心乎?雖然撐天亘地,磨滅不得者,則亦必無終晦之理矣。丁寧此言,宛如昨日,今幸乾道孔昭,義理大明,龜·祿兩賊,罪逆彰著,追律已施,凶黨之如裕·玉·煥·達,又皆自干就法,先臣之言,幸而有中,而先臣則今不在矣,此臣所以呼蒼痛泣,而如不欲生者也,然而先臣之身,雖未及覩於今日,先臣所秉之義,則可以表見於當世,有辭於百代,若使先臣,有知於冥冥,則其將不恨其竄死北荒,而喜義理之快明矣。臣言到此,惟有冤疾之如泉而已。臣自春以來,屢奉恩除,而念絶彈冠,不敢爲趨承之計,蟄伏鄕舍,秖益惶蹙,昨接家信,則臣老母,素患痰癖之症,遇暑添劇,臣侵夜上來,躬自扶將矣。匪意天牌,儼臨於江干,惝怳感祝,罔知攸措,而情理之切酷,如右所陳,不得已冒犯違傲,咫尺觚稜,竭蹶無路,臣之情事,其亦窮且慼矣。念臣慘禍,千古一有,臣常忍痛含冤,若窮無歸,而頑喘不死,獲至今日,幸得以先臣嚴懲討之志事,受禍患之本末,一暴於九閽之下,臣雖卽日滅死,萬萬無所恨矣。只宜鏟迹榮道,跧伏窮山,歌咏聖澤,以沒餘生,惟聖慈,哀其情而遂其志,不勝大願。臣無任云云。答曰,省疏具悉。先卿之本末,豈待爾言而知之?予之傷歎,同罪之人,今爲無故,而先卿獨不見之,可勝嗟哉?廣留其時事之駭然,予亦至今中心非之,爾言雖過激,予不責之也。懲討事,亦諦悉,爾其勿辭察職。
丁卯六月二十日辰時,上御熙政堂。大臣·備局堂上引見入侍時,右副承旨申絢,假注書曺錫正,事變假注書陳錫周,記注官崔鳳和,記事官鄭觀綏,左議政李時秀,行兵曹判書韓晩裕,行戶曹判書徐榮輔,吏曹判書李始源,行護軍李得濟·李堯憲·沈象奎·李海愚,副校理尹鼎烈,以次進伏訖。時秀曰,數日蒸熱甚酷,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,此統禦使鄭學畊狀啓也,以爲本府能櫓軍一百二名,兼責身布,此實偏苦,今若創設別武士廳,每年秋設一都試,只取居首一人,直赴殿試,備充三百人後,每年各納三斗米,則所捧之米,將近百觓,此則雖値歉歲,勿爲停減,上項能櫓軍身布二百四兩,特爲減給,以武士等納米,以充給代事,請令廟堂稟旨變通爲辭矣。喬桐以彈丸小島,櫓軍之弊,漸至難支之境,而實無可以從長矯捄之策,今此帥臣所論,不無所據,科試新創,雖甚重難,統禦之地,關係亦不輕,依狀請創設三百別武士,每年秋一設都試,沒技則勿論,只取居首一人狀聞,依勸武都試例,特令直赴殿試,則可爲島中武士慰悅之道,收米給代,櫓軍痼弊,亦可蘇革,而事係變通,下詢於兵判及諸將臣,何如?上曰,兵判之意,何如?晩裕曰,喬桐雖是一島,名則統禦之營,許設都試,亦不爲過,此足以激勸武士,而有益於關防,依大臣奏許施,似好矣。上曰,諸將臣之意,何如?得濟曰,帥臣所請,其在捄弊之方,慰悅之政,兩得其宜,且無他掣礙之端,依請施行,似好矣。堯憲曰,武士激勸之方,水軍矯弊之道,實爲兩便,亦無他拘礙之端,依狀請許施,似好矣。海愚曰,統禦營體面,稍異於各道水營,設行都試,以爲武士勸課之方,且除水軍兼役之弊,則島民爲惠不少矣。上曰,依爲之。出擧條時秀曰,殷栗縣監李泳夏上疏批旨,有令廟堂稟處之命矣。取見其疏本,則其一,本邑旱田水畓,總爲一千三百六十餘結,其中陳廢最久,耕作無望者,合爲五十九結,特賜蠲減,而十年之後,稍待民聚,隨起還錄事也。其一,本邑所在各衙門穀,合爲一萬八千一百八十餘石,其中糖米七千五百八十餘石,雖爲正穀,土性不宜,民不願種,無論租粟太,每一石準糖米一石,不然則糖米一石,以皮糖一石代捧事也。其一,本邑民戶,比前漸減,故簽丁之一身疊役者,代頉無路,無論某道某邑,就其戶口之比前稍增,簽丁之不至甚艱一二邑,以此補彼,推移充數事也。陳結蠲減事,旣曰十年之後,復舊還錄,則可知非永陳名色,年分執災時,道臣自當詳察精査,從實陳聞,不必煩朝家飭令,糖米代捧事,單代捧,卽法令所禁,一開此路,則諸道諸邑,必當紛然,無論從便移轉,或準折換作,令道臣酌量區處,俾有釐弊之效,軍丁移送事,道內諸邑,果有戶口稍裕,可以變通處,則亦爲參量彼此便否,無令有偏苦之弊事,分付該道道臣,何如?上曰,依爲之。出擧條時秀曰,月前以雇車事,前頭使行奉表稱謝之意,已爲筵稟蒙允矣。此與循例謝恩有異,當具方物謝恩,節使使號,亦當以謝恩兼冬至使稱號,以此分付各該曹,何如?上曰,依爲之。出擧條時秀曰,備局有司堂上,今方有窠,行知中樞府事曺允大還差,行禮曹判書南公轍貢市堂上,行兵曹判書韓晩裕湖西句管,行護軍沈象奎嶺南句管堂上,一體差下,何如?上曰,依爲之。出擧條時秀曰,臣方待罪譯院,以譯院事,有所仰達者矣。譯官中有勞可合任事者,間三年抄啓加資,乃是定式,而從前無事,則雖當限,不爲抄啓,有事則雖未及年限,亦爲抄啓,目今倭館有事,而堂上倭譯,俱是老病,無一可使者,勢不得不抄擇啓下,而倭學旣抄啓,則漢淸蒙三學,亦當一體抄啓,當以草記擧行,而先此仰稟矣。上曰,出去抄啓,可也。時秀曰,屢次煩達,甚知惶悚,而若只是臣之私懇,則何敢乃爾?惟其大有關於國事世道,不得不又此仰達矣。臣之獨在此任,今幾十朔于玆矣。情私之憂悶,姑不敢論,自來昏弱,旣無擔當之路,近日以來,眩暈之症,又成痼疾,十日之內,輒三四發,有時昏倒,至於赴公之時,路上亦發,于是時也,不省四到,此任固何等重任,而以此病狀,其何以獨當乎?,雖以僚相言之,出去已久,屢承敦諭,庶或勉回,而近者敦諭之不下,亦已久矣。且一席有闕,枚卜尙遲,雖以原任言之,老成大臣及人望之勝於臣者,亦多有之,若以聖簡新卜,則方今朝著之上,卿列濟濟,臣之此言,非出私懇,伏願體諒焉。上曰,因卿屢懇,向亦有商量之敎,卿其且少俟之,右相許敦諭,從近當更下矣。仍敎曰,大臣就座,備堂有言事者,以次陳達,可也。晩裕曰,加里浦僉使,本是久勤窠,因甲子廟堂草記,差遣名武,而履歷窠中,以可合處移定爲辭矣。南邊沿海之地,自久勤而爲履歷者,今雖更屬久勤,諸議西路之昌洲僉使可代云,昌洲今適有闕,移作久勤窠,何如?上曰,依爲之。出擧條榮輔曰,戶曹米邊,自來不敷,一年應入,不足以當一年應下,而他無措置之道,實爲可悶,惠廳元貢米,均廳外他衙門,不得豫買,雖有定式,至於本曹,與他衙門有異,均廳若不移納,則從便貿用,已有近例,而該廳移納,今方停止云,元貢米,量宜依均廳移納例,與惠堂相議貿置,以爲補用之地,似好,故敢此仰達矣。上曰,依爲之。出擧條始源曰,安邊府使南履翼受由上京,向於本府軍器燒火之後,申飭還任,有命矣。今聞其親病非細,且瓜期已迫,改差,似好矣。上曰,改差,可也。始源曰,法聖僉使兩年漕運,邊地守令差送,載在法典矣。法聖僉使李文協,今已兩年漕運,邊地守令,今都政,當爲差送,而聞年限已過,臣曹拘於法例,不得擧行,令兵曹,邊地窠中差送,以爲酬勞之典,何如?上曰,依爲之。出擧條始源曰,參下陵官計仕之法,至嚴且重,自有定制,而挽近以來,漸失法意,紊錯太甚,此全由於修改別仕,惟意添錄,潛置私家,臨政始報,許多弊端,緣此而生,不可不一番整頓,永杜倖路,如告由及設都監外,從便修改之仕,一竝勿施,亦令前期報曹,自今以後,仍爲定式,似好,故敢此仰達矣。上曰,大臣之意何如?時秀曰,近來報仕之規,紛雜莫甚,如欲矯正,宜有一定之式,銓堂所奏,是矣。上曰,依爲之。出擧條堯憲曰,臣營在於彰義門外十里之地,每當軍物出用之時,則非但有掣礙之歎,來往之際,易致被傷,故曾有庫舍設置之議,而第緣營力之凋殘,尙今未果矣。若得不緊公廨,移置行用軍物,則事甚便好,宣仁門外壯勇營直房,見今空虛,無異等棄,屬之臣營,以爲軍物藏置之所,實爲兩便之道,敢此仰達矣。上曰,諸將臣之意,何如?得濟曰,摠廳本無城內庫舍,軍物運用,常患難便,壯營直房,今旣空閑,姑令屬之本廳,軍物藏置,仍亦隨毁修葺,事甚便好矣。海愚曰,壯勇營直房,旣無歸屬處,依摠使所奏,姑令句檢,似好矣。上曰,依爲之。出擧條海愚曰,鷺梁龍驤鳳翥亭,方有修改處,而近來則無主管擧行之處,旣是動駕時駐蹕之所,則事體自別,事當自戶曹,依他行宮例爲之,而此亦未有定式,大臣·戶判,今方登筵,下詢處之,何如?上曰,大臣之意,何如?時秀曰,龍驤鳳翥亭,旣在,越津之地,修改等節事,當使地方官爲之,而以果川之殘邑,有不可爲,禁營亦非其責,自前動駕時此等事,皆自整理所爲之,今亦依此例,駐蹕所則自戶曹量送物力於別將處,從便修改,至於別將所在處所及庫舍等處,自禁營爲之則似好矣。上曰,戶判之意,何如?榮輔曰,此則自畿營擧行,以儲置米會減,事理當然,而此亦有弊端,自臣曹待該營文移,量送所入物力,以爲從便修改之地,似好矣。上曰,禁將知此爲之,可也。上曰,玉堂有所懷耶?鼎烈曰,別無陳達之事矣。絢曰,今日賓對兩司諸臺,無一人進參,其在事體,萬萬未安,違牌行公臺諫,竝推考,何如?上曰,依爲之。出擧條上曰,大臣更爲進前。時秀進前,上下正言徐俊輔上疏,敎曰,久欲問之而賓對間不爲之,故未果矣。仍命絢讀其疏,絢讀奏。上曰,大臣之見,何如?時秀曰,此疏上段,明其先志,下殷專是李義弼事也,其時公議,亦稱乖異矣。上曰,此是法外之事,義弼果甚不是矣。時秀曰,然矣。爲其子者,慟迫之心,容有極哉?其疏所謂剚刃等語,亦或無怪,而其所謂償命云云,固過矣,然有不可仍置者矣。上曰,處分何如,則可以得當乎?時秀曰,其時亦有問備之擧,而失之太輕矣。上曰,以俊輔進身之路言之,一番處分,然後始可無礙矣。時秀曰,渠疏則以爲,更不與義弼聯武云,而處分一下,則豈容如是耶?上曰,何以處分則爲好耶?時秀曰,今已年久,雖有異於其時之卽下處分,而推罷之典,恐太輕矣。上曰,以擧條奏之也。時秀曰,伏見正言徐俊輔上疏,以李義弼法外行檢事,備陳慟迫之情,法典之外,行此無前之擧者,萬萬駭然,徐俊輔之如是慟冤,固其宜也,問備之罰,誠爲太輕,今雖年久,其在杜後弊之道,不可置之,前咸鏡監司李義弼,施以削職之典,何如?上曰,削職得無輕乎?諸宰之意,何如?晩裕曰,李義弼之當日擧措,搢紳間莫不駭歎,徐俊輔爲人子,慟迫之情,豈有窮已,而若朝家之所以罪義弼,豈爲一俊輔而發哉?法外之事,實關後弊,安得無今日處分,而歲旣稍久,罪止於此,亦爲得當矣。榮輔曰,臣則事關同宗,有難仰對矣。上曰,第爲陳達也。榮輔曰,李義弼事,非但爲法外而已,乃是追後行檢,尤極駭然,依大臣所奏施行恐宜矣。始源曰,李義弼向來事,誠萬萬乖異,一時公論,莫不謂然,大臣所請,爲慮後弊,此足以懲其罪,而若猶以爲輕焉,則亦惟在於自上處分矣。得濟曰,大凡勘罪,固不在於律名輕重,大臣請勘,恐未爲太寬矣。堯憲曰,臣與李義弼,有同宗之誼,難於仰對,且大臣諸宰所奏,已有所酌量者,別無他見矣。象奎曰,朝家以行法外之事,慮後來之弊,罪之而已,固不以徐俊輔之言,爲之輕重,以其事在年久之後,大臣請勘,亦有酌量,惟在自上處分矣。海愚曰,大臣·諸宰,皆已仰奏,臣無容更對矣。上曰,依爲之。出擧條上命退,大臣·備堂,以次先退。上敎絢曰,持公事入侍,召對當爲之,退出後,仍爲詣閤,可也。承史以次退出。
丁卯六月二十日辰時,上御誠正閣。諸承旨持公事入侍,召對追爲入侍時,右副承旨申絢,同副承旨宋知濂,假注書李晉淵·曺錫正,記注官崔鳳和,記事官鄭觀綏,檢校待敎朴綺壽,以次進伏訖。上曰,公事奏之也。絢曰,臣兵房,而無公事矣。知濂曰,臣工房,而無公事,禮房,有江華留守尹序東雨澤狀啓一度,戶房,有江華留守尹序東庇仁等邑稅大同護送狀啓一度矣。仍讀奏,上內下公事,命絢·知濂,遞相讀奏。上命書傳敎曰,承旨未差之代,前望單子入之,待下批牌招察任。仍敎曰,承旨落點,以沈象奎書出,而備堂,必當尙在闕中,注書出去,使之先入侍後謝恩也。晉淵承命出去。知濂曰,假注書李晉淵,傳命出入之際,行步極爲徐緩,不可無警,爲先從重推考,何如?上曰,依爲之。出擧條晉淵與象奎入來進伏。上命象奎,亦爲讀奏公事。上曰,召對爲之之意,注書出傳也。晉淵出傳,還入進伏。上命書傳敎曰,召對爲之。仍敎曰,召對座目,參贊官,以右副承旨書入,注書則以廳注書書入也。賤臣承命出傳,侍讀官尹鼎烈,持國朝寶鑑第七卷,檢討官安廷善,持國朝寶鑑第七卷,賤臣持國朝寶鑑第七卷五冊,偕入進伏。與絢·綺壽·鳳和·觀綏,分持一冊。上命開卷,鼎烈讀自召處士,止盛擧也。上曰,下番讀之。廷善讀自李滉,止做得工夫。上曰,參贊官讀之。絢讀自其勇,止三代之治。上曰,閣臣讀之。綺壽讀自則彼豈敢,止所由生也。上曰,注書讀之。賤臣讀自且必聖學,止所由分也。上曰,上番讀之。鳳和讀自又必親近,止聽納。上曰,下番讀之。觀綏讀自元年,止愚末之質。上曰,文義陳之。鼎烈曰,奇大升所奏,以爲信任則所當專一,此與任賢勿貳之意相符矣。人君用人之道,惟務則哲之明,鑑別淑慝,而得賢共理,委以專一,則上下之情志相孚,可做三代之治,而始也厚待,終生䜛間,則反不如初不厚待之爲愈矣。此等處,實爲取法於用人之政矣。上曰,下番陳之。廷善曰,先正臣李滉疏批,若曰古之人君雖明聖,求賢爲師,就以此批旨觀之,我宣廟求賢之盛意,臣不勝欽歎矣。大抵人君簡賢,自聖獨知,馭世無下下之量,則譬如天道之獨運無成,此所以雖明聖之君,必求賢爲師者也。惟我聖祖,以堯·舜之姿,猶求賢才,畢竟群彦彙征,治躋升平,則此正監法處也,伏願體念焉。上曰,參贊官陳之。絢曰,上下番俱已陳達,臣別無可陳矣。上曰,閣臣陳之。綺壽曰,故相臣李浚慶之奏,有曰人心之難制,莫甚於慾,又曰人君所交於前者,莫非豐亨豫大之事故,雖明易溺,雖安易危,惟慾易放故也,此言眞切至矣。夫慾者,居於七情之一,而雖上聖,亦所不能無者,第常加克治之工,而不至於從慾惟危之境,爲難能耳,易曰懲忿窒慾,孟子曰養心莫先於寡慾,蓋人欲不得肆,然後天理自明,此其必然之勢也。又況人主之尊,日居紛華之中。凡厥物慾之投間抵隙者,不勝其多,苟不大加克己之工,何以澄萬化之源,而不失其虛明洞澈之體乎?伏願眷眷於涵養省察之工,而使本源之地,常如止水明鏡也。上曰,堯·舜·湯·武皆得賢臣,共成至治,其道何由?鼎烈曰,唐虞之世,有八元八凱,殷周之時,有伊·呂諸賢上下交修之故,終成至治矣。上命掩卷,仍命玉堂先退,鼎烈·廷善先退。上曰,注書出去,下直閫帥,使之入侍也。出榻敎晉淵出去,與全羅右水使權逴,入來進伏。上曰,全羅右水使進前,奏職姓名也。逴進奏。上曰,下去善爲之也。仍命先退。敎曰,宣諭除之,密符則出去政院受去也。逴先退。上命象奎·絢·知濂,又讀奏內下公事。上曰,閣臣先退。綺壽先退,象奎等讀公事訖。上曰,公事竝入之。仍命夾侍啓下,命象奎等判付公事訖。命書榻敎曰,王大妃殿進御加味六和湯,依前方五貼製入。仍命退,承史以欠退出。
上在昌德宮。停常參·經筵。
自卯時至人定,灑雨下雨,測雨器水深七分。夜二更三更,灑雨下雨,測雨器水深一分。
申絢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,來二十五日朝參日次矣,敢啓。傳曰,停。
申絢啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,右承旨李文會,左副承旨金蓍根,今日不爲仕進,竝卽爲牌招,何如?傳曰,允。
傳于沈象奎曰,諸承旨持公事入侍。
以右承旨李文會,左副承旨金蓍根牌不進罷職傳旨,傳于宋知濂曰,只推,更爲牌招。
以右承旨李文會,左副承旨金蓍根再牌不進罷職傳旨,傳于宋知濂曰,竝只推,更爲牌招。
申絢啓曰,行大司憲李直輔,持平洪宅夏在外,執義申溆,掌令洪時溥牌不進,持平金洛龍未署經,掌令一員未差,監察茶時之意,敢啓。傳曰,知道。
以大司諫成鼎鎭,獻納尹愭,正言徐俊輔,執義申溆,掌令洪時溥牌不進罷職傳旨,傳于申絢曰,只推。
備邊司薦望,以朴宗來爲廣州留守。
醫官李彦厚書啓,右贊成宋煥箕病症,今朝更爲看審,則浮症比昨,別無加減,而神氣之昏瞀,脈度之沈細似少勝,藥則人蔘二錢重蔘苓茶一貼,連爲煎用,而以爲太醫之屢日相守,不安之極,若將添病,固宜上章陳謝,仍請召還,而顧今神思,無以自力,尤不勝悚蹙萬萬云,此意竝以銓次啓達。傳曰,今見爾啓,神氣之昏瞀,雖爲少勝,筋力之澌敗,自此必甚,安意調攝,速臻勿藥,爾其傳之,屢以御醫之來,遂爲不安之端,詳看脈度,卽爲上來。
傳于宋知濂曰,明日都目當親政,該房知悉。
申絢,以都摠府言啓曰,入直軍兵等中日試放事,標信啓請,命下矣。雨勢如此,不得設行之意,敢啓。傳曰,知道。
申絢,以兵曹言啓曰,今六月二十一日,武臣賓廳講書日次,而中日相値,不得爲之之意,敢啓。傳曰,知道。
丁卯六月二十一日辰時,上御誠正閣。諸承旨持公事入侍,召對追爲入侍時,行都承旨鄭東觀,行左承旨沈象奎,右副承旨申絢,同副承旨宋知濂,假注書李晉淵·曺錫正,記注官崔鳳和,記事官鄭觀綏,待敎朴綺壽,以次進伏訖。東觀曰,臣吏房,而無公事,禮房代房,只有慶尙監司尹光顔雨澤狀啓一度矣。仍讀奏。象奎曰,臣戶房,而無公事矣。絢曰,臣兵房,而無公事,刑房代房,而亦無公事矣。知濂曰,臣工房,而無公事矣。上內下公事,命東觀·象奎·絢·知濂,遞相讀奏,東觀等讀奏訖。上曰,公事竝入之。仍命夾侍啓下。上命書傳敎曰,召對爲之。晉淵承命出傳,侍讀官尹鼎烈,持國朝寶鑑第七卷,檢討官安廷善,持國朝寶鑑第七卷,晉淵持國朝寶鑑第七卷五冊,偕入進伏。知濂·綺壽與賤臣及鳳和·觀綏分持一冊。上命開卷讀之。鼎烈讀自以盧守愼,止材木也。上曰,下番讀之。廷善讀自二十年來,止修擧矣。上曰,參贊官讀之。知濂讀自中廟末年,止耆艾矣。上曰,閣臣讀之。綺壽讀自若循次,止言也。上曰,注書讀之。賤臣讀自又啓曰,止爲要。上曰,上番讀之。鳳和讀自又極言,止齊斧乎。上曰,下番讀之。觀綏讀自上答曰,止撤簾。上曰,文義陳之。鼎烈曰,中廟朝使諸生,講讀小學,蓋培養人才,化民成俗之聖意也。己卯以後,小學之敎不行,逮至我先大王朝,作興之辭敎,屢發於綸綍,至使一鄕之善士,家訓戶傳,庶見彬蔚之效矣。及夫近日,如前廢却,伏願申諭中外,修明小學之敎,以爲遵先志興學校之本焉。上曰,下番陳之。廷善曰,今日自止,卽一時名賢左右匡弼之辭,下之納誨,上之樂聞,雖古都兪之盛,無以加矣。鑑法體察,固無待如臣草草陳勉,而動靜云爲之間,黜陟用舍之際,念玆在玆,是所望也。上曰,參贊官陳之。知濂曰,上下番所奏俱好,臣別無可陳者矣。上曰,閣臣陳之。綺壽曰,曺植所奏,吏胥奸弊,專由於官長之賢否,宋臣蘇軾曰,以汲汲求去之人,馭長子孫之吏胥,此有相視如主客之勢,其何以求治乎?雖以唐虞用人之道言之,棄爲后稷·皐陶爲士,夔典樂,夷典禮,各以所長,以居其職,此古昔盛時用賢之道也。我朝用人之道則不然,以一人而遍六官之職,朝除而暮薦,蓋以古人之所不能,責之於今人,其可得乎?爲官長者,若久於其官,則自當視官如家,無姑息苟且之患,吏胥亦必認以久居,而不敢恣爲奸弊矣。然不能擇人,而只久其任,則其弊反有甚於數遞,無論內外職,其難其愼,以爲久任責成之道焉。上曰,此以聚集人才,比之作室,先備材木何謂也?鼎烈曰,賢才之於國家,如支廈之木,故以此取譬矣。上曰,此又言表著之人,不次登庸,雖是表著之人,何以不試而用之耶?鼎烈曰,無表著之實,則無表著之名矣。上掩卷,命玉堂·閣臣先退,鼎烈·廷善·綺壽先退。上敎東觀等曰,啓下公事,竝出去書判付,可也。仍命退,承史以次退出,
上在昌德宮。停常參·經筵。
禮曹,來八月初九日行社稷大祭親祭取稟,奉敎敬依。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李晉淵陞六,代以任文白爲假注書。
曺錫正陞六,代以朴宗心爲假注書。
李文會,以吏曹言啓曰,今日都目大政時,本曹堂上,不可不備,而參議鄭來百病不來,令政院牌招,以爲同參之地,何如?傳曰,允。
李文會,以吏曹言啓曰,親政事,命下矣。依定式,本曹正郞·佐郞各一員權減窠復設,口傳備擬以入之意,敢啓。傳曰,知道。
吏曹口傳政事,以李沆爲吏曹正郞,愼宜學爲佐郞。
李文會,以吏曹言啓曰,新除授本曹佐郞愼宜學,今方在外云,改差,其代更爲口傳備擬以入之意,敢啓。傳曰,知道。
吏曹口傳政事,以柳遠鳴爲吏曹佐郞。
以吏曹參議鄭來百牌不進罷職傳旨,傳于李文會曰,只推,更爲牌招。
都政。吏批,判書李始源,參判閔耆顯,參議鄭來百進。右承旨李文會進。以鄭履元爲義盈主簿,趙國仁爲瓦署別提,金敬烈爲禮賓主簿,申大尹爲兵曹參知,李朝鉉爲兵曹佐郞,廣州留守單朴宗來,咸平縣監李英植,今加通政加資事,承傳,以鄭東敎爲尙州牧使,李文遠爲順陵直長,申顯祿爲靖陵直長,申顯祿爲司圃直長,鄭弘濟爲重林察訪,李啓遠爲淸風府使,李義淵爲沃川郡守,洪大衡爲廣州判官,李鼎老爲杆城郡守,趙興鎭爲谷山府使,廣興直長單金相和,以尹魯東爲刑曹參議,洪履簡爲全州判官,許爲抱川縣監,朴宗大爲丹陽郡守,金鋎爲懷仁縣監,任厚常爲順天府使,金民柱爲禮山縣監,李基弘爲石城縣監,洪羲敬爲比安縣監,沈應奎爲安城郡守,典籍單李鼎鎰·許臻·南吉寬,以上四館去官,以李勉膺爲景慕宮令,李鉐爲監察,金明淳爲同義禁,洪冕燮爲修撰,李基完爲顯陵令,韓永建爲掌令,李羲福爲牙山縣監,閔修益爲茂山府使,任聖說爲肅川府使,朴齊奎爲造紙別提,魏迪喆爲長陵令,任希彦爲積城縣監,李在璣爲靑松府使,黃基翼爲同福縣監,金明淳爲右尹,南宮爲平山府使,李一愚爲中和府使,金履完爲中部令,趙雲會爲順安縣令,曺慶臣爲延日縣監,金永勉爲萬頃縣監,李健植爲康津縣監,尹致章爲鐵山府使,李義秀爲長興府使,朴宗羽爲慶州府尹,權行彦爲襄陽府使,許鍒爲平海郡守,金宗喆爲光陽縣監,朴瑞源爲兵曹參知,金載謙爲健陵令,嚴載爲平市主簿,韓象洪爲濟用主簿,具悌元爲漢城判官,安以鼎爲魚川察訪,鄭履元爲監察,李勉植爲戶曹佐郞,朴基成爲慶源府使,柳台佐爲安邊府使,李復淵爲三水府使,洪允謨爲臨陂縣令,禹尙謨爲寧陵令,趙國仁爲禁府都事,金明淳爲同經筵,朴宗輿爲景慕宮令,洪奭周爲禮曹參議,尹行徹爲長寧殿令,尹久東爲執義,李惟命爲掌令,金載一·孔胤恒爲持平,安策爲大司諫,愼性眞爲司諫,李潮·金用默爲正言,宋文述爲獻納,韓用鐸爲社稷提調,金履翼爲奉常提調,金履永爲觀象監提調,高宅謙爲司成,權中倫爲內贍直長,沈象奎爲謝恩兼冬至副使,金魯應爲書狀官,安喆重爲義盈主簿,李秉烈爲高山察訪,李厚重爲軍器正,洪儀泳爲直講,安益謙爲保安察訪,柳鎭澤爲金泉察訪,韓通裕爲假監役,嚴載爲漢城主簿,李海魯爲南部令,曺錫正爲宗簿主簿,李晉淵爲典籍,嚴思勉爲永陵令,李台升爲瓦署別提,朴齊奎爲禁府都事,李昌心爲禮曹正郞,權爲平市主簿,任希遠爲敦寧都正,李國世爲孟山縣監,李晉淵爲禮曹佐郞,金敬烈爲監察,洪秉直爲靖陵直長,南迪老爲尙瑞副直長,尹愭爲左通禮,尹永鎭爲監察,李奎新爲儀賓都事,曺錫正爲禮曹佐郞,孫之亨爲肇慶廟令,韓通裕爲監役,李德升爲吏曹佐郞,李重鉉爲咸安郡守,宋一衡爲司宰直長,李奎新爲軍資判官,李沃爲活人別提,李達模爲掌苑奉事,柳仁根·李畹秀爲禁府都事,韓公弼爲濟用奉事,鄭烈爲靖陵直長,權訪爲全羅都事,沈公俊爲刑曹正郞,金基性爲謝恩兼冬至正使,南迪老爲尙瑞直長,朴周源爲尙瑞副直長,李龜星爲繕工奉事,李舒爲司饔奉事,魚在琬爲宗廟副奉事,李在修爲繕工奉事,宋啓榮爲氷庫別檢,林景運爲繕工副奉事,崔好鎭爲造紙別提,方禹矩·沈憲永爲兼引儀,李儒謙爲軍器主簿,徐最光爲禮賓主簿,李勉心爲南部都事,南鼎來爲慶基殿參奉,金羲友爲厚陵參奉,沈能定爲光陵參奉,鄭堉爲顯陵參奉,朴宗岱爲章陵參奉,任照爲徽陵參奉,金基常爲英陵參奉,金可淳爲獻陵參奉,李亨會爲永陵參奉,金載儁爲昭寧園守奉官,申光誨爲假監役,沈衛奎爲禮賓參奉,宋文圭·方孝善爲假引儀,養賢庫直長單車翊修。
兵批,行判書韓晩裕,參判尹致性,參議權行彦進,參知未差,同副承旨宋知濂進。以金羲淳爲知事,金孝建爲同知,尹彦喆·吳亨喆·南弼壽爲五衛將,崔秉敎爲兼司僕將,尹範喆爲忠翊將,沈鐘爲忠壯將,趙學枋·李洛爲五衛將,柳英逵爲忠壯將,尹勉鎭·趙光鑽·李光彬爲五衛將,具載豐爲宣傳官,柳成逵爲城津僉使,柳弘源爲高嶺僉使,李視遠爲全羅右水虞候,崔彦耉爲蛇島僉使,崔東植爲車嶺僉使,金煐爲宣傳官,李顯益·李秉天·鄭宅休·柳得源爲五衛將,金志學爲忠壯將,安光贊爲都摠經歷,姜漢範爲楸島僉使,金敬行爲草芝僉使,徐大喆爲昌洲僉使,同知單金東蕃,僉知單趙鎭恒,訓鍊主簿單李芳燁本院去官,護軍金履永·金明淳,副護軍任厚常·尹益烈,副司直趙晉和,副司果李勉輝·趙鉉·韓用謙·金基豐·金麟淳·李厚植,訓鍊判官李潤復,訓鍊主簿尙得容·池景復·李夔秀,以上依定式減下,以金鎰煥爲景福將,黃潤銓爲守門將,金義堉爲安義僉使,金光運爲碧團僉使,洪禧龜爲兔城僉使,張平爲恃寨僉使,洪羲俊爲北評事,王道春爲唐浦萬戶,曺元振爲蛇梁萬戶,申珹爲天城僉使,金命海爲呂島萬戶,車命信爲叙川浦萬戶,金尙信爲坊垣萬戶,韓國柄爲山羊會萬戶,尹師侃爲豐山萬戶,李東憲爲南村別將,潘海康爲秃用別將,金德寬爲長壽別將,胡胤祖爲林土別將,洪命周爲文兼,鄭蓍爲訓鍊主簿,朴泰文爲蝟島僉使,朴孝源爲古今島僉使,馬興麟爲彌助項僉使,金重昱爲善積僉使,劉泰誼爲寧城僉使,韓今琦爲淸城僉使,林基良爲吾老梁萬戶,金弼五爲古豐山萬戶,鄭煥宗爲羽林將,李儒燁爲大丘營將,南志彧爲公州營將,權膺祜爲大興中軍,柳相默爲咸鏡中軍,尹綏東爲宣傳官,白翼鎭爲都摠經歷,李枝蕃爲武兼,以上落仕最久人收用事,承傳,以梁垸爲京畿中軍,金宅礪爲江華中軍,李亨祿爲慶尙中軍,鄭光賓爲統虞候,李益賢爲平安兵虞候,趙文錫爲慶尙左兵虞候,吳義喆爲彌串僉使,金光洙·金大宅·朴養涵·田晉龍爲五衛將,朴亨源爲全羅兵虞候,金億爲伐登萬戶,李漢極爲馬馬海權管,吳顯忠·趙徽鑑·金應晦爲武兼,金敬膺·崔慶麟爲五衛將,朴宗㯙爲忠壯將,趙濟弘爲都摠都事,徐命仁爲部將,白東好·金興得爲慶熙將,安德載爲景福將,權聖彦爲訓鍊僉正,李儒祥爲公忠水虞候,南建中爲都摠都事,李德純爲訓鍊主簿,李鎭國爲武兼,南履衡爲守門將,李鐘文爲都摠經歷,李德蹄爲同知,任希遠爲僉知,李雲祜爲群山僉使,安伯得爲知世浦萬戶,崔旭·柳孝臣爲訓鍊判官,洪理燮·李得鉉爲武兼,金鉉弼爲守門將,鄭亮元爲中樞都事,韓國養爲訓鍊主簿,金光浩爲訓鍊判官,李潤始·韓世裕·洪益聞·沈弘祖爲訓鍊主簿,上護軍丁遇泰,護軍朴漢斗,副護軍崔光泰·朴宗京·宋祥濂·南履翼·金益淳·李喆純·李宗祥·李翼晉·成鼎鎭·柳河喆·盧尙根·韓根馨·魏光軫·鄭煥宗·李儒燁·南志彧,副司直申溆·朴孝成·洪時傅·金洛龍·洪宅夏·尹愭,司果徐俊輔·李基禎,司正任文白·朴宗心,副司果韓用誠,以林致浩·鄭壽觀爲部將,朴俊模爲宣傳官,李賢運爲守門將,金聲五爲慶熙將,同知單咸正禧·安德載·金重昱·金德興·白東好·崔聖基·白道鎭,僉知單趙學枋·尹彦喆·朴養涵·金敬膺·崔慶獜,以趙雲炯爲部將,全致常爲守門將,羽林將鄭煥宗,公州營將南志彧,大丘營將李儒燁,咸鏡中軍柳相默,大興中軍權膺祜,以上今加折衝加資事,啓下,以張持大爲武兼,同知單陳得謙,僉知單韓德厚·呂春永·朴成得·李秉天·鄭宅休·柳得源·金鎰煥,舊加坡知權管鄭緯日,三千里權管金麗彩,大吉號里權管金爾恒,梁永萬洞權管康思商。
金蓍根啓曰,行大司憲李直輔,掌令韓永建在外,執義尹久東,掌令李惟命,持平金載一·孔胤恒牌不進,監察茶時之意,敢啓。傳曰,知道。
以大司諫安策,正言李潮·金用默,執義尹久東,掌令李惟命,持平金載一·孔胤恒牌不進罷職傳旨,傳于金蓍根曰,只推。
傳于李文會曰,藥房副提調許遞,前望單子入之,待下批牌招察任。
藥房副提調前望單子入之,沈象奎落點。
申絢,以兵曹言啓曰,來八月初八日大駕詣社稷齋宿,初九日大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨爲先廂,禁御兩營鄕軍十哨,禁將都領爲後廂,馬軍五哨,兩營騎士六番隨駕,御將率訓局步軍四哨,摠戎使率訓局步軍七哨竝留陣,禁軍六番隨駕,餘軍留營,置之,可也。
李文會,以弘文館言啓曰,本館下番闕直,事甚未安,副修撰李允謙與新除授修撰洪冕燮,竝卽牌招,以爲推移入直之地,何如?傳曰,允。
李文會,以禮曹言啓曰,四賢祠祭,例以八月中丁日設行,而今年八月中丁,在十八日,與崇陵忌辰相値矣。謹依英廟朝壬辰年受敎定式,四賢祠祭,以三丁日磨鍊之意,敢啓。傳曰,知道。
李文會,以忠勳府言啓曰,本府方有積弊釐正之事,而本府都事具悌元,通鍊解事,盡心修擧,庶有復舊之望矣。今日都政,移除漢城府判官,若失此人,無望蘇殘,具悌元,還任本職,使之久任,以爲收拾府事之地,何如?傳曰,允。
副修撰安廷善疏曰,伏以臣於直中,卽接家信,則臣之八耋老母,素患痰喘之病,失攝於夜來蒸濕之候,諸般症形,一倍添劇,食飮全却,氣息凜綴,有時昏眩,不省四到,促臣歸護,急伻踵至,臣自聞此報,心神飛越,按住不得,忙陳短章,徑出禁扄。伏乞聖慈,俯垂諒察,亟遞臣所帶之職,俾便救護,仍治臣擅離之罪,以肅朝綱,不勝大願。臣無任云云。省疏具悉。爾其勿辭救護。
丁卯六月二十二日卯時,上御便殿。親臨都政入侍時,行左承旨沈象奎,右承旨李文會,左副承旨金蓍根,右副承旨申絢,同副承旨宋知濂,假注書李晉淵·曺錫正,記注官崔鳳和,記事官鄭觀綏,檢校直閣洪奭周,檢校待敎朴宗薰,待敎朴綺壽,吏曹判書李始源,參判閔耆顯,參議鄭來百,正郞南達孫·權,佐郞柳鎭澤·李英埴·柳遠鳴,行兵曹判書韓晩裕,參判尹致性,參議權行彦,正郞洪祐燮·任天常·趙民和,佐郞權傛·李敦賢·李若洙,以次進伏訖。晩裕曰,日熱甚酷,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。上曰,公事無之乎?象奎曰,無之矣。晩裕曰,營將·中軍·虞候·邊將,今當差出,而擬望之人乏少,未準朔禁軍將同道守令及他道守令·邊將,竝擬,何如?上曰,依爲之。出擧條上曰,祿都目政事,亦於都政畢後,卽爲之也。始源曰,今都目大政,各岐仕滿應遷者相避及未準朔監察·禁府都事·戶曹·刑曹·工曹·漢城府郞官·平市署官員·五部令·各司久任時推人員,竝擬,何如?上曰,依爲之。出擧條始源曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。出擧條始源曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬,未經一考之人,依例勿拘,陞擬,何如?上曰,依爲之。出擧條始源曰,守令多窠,今當差出,而未準朔禁軍將及管將·邊將·虞候·中軍·都事·守令·察訪,竝擬,何如?上曰,依爲之。出擧條始源曰,直長中仕日未滿十日以下者,啓稟陞六事,載在法典矣。卽今都政,直長中仕日未滿十日以下者,依例六品遷轉,何如?上曰,依爲之。出擧條始源曰,全州府判官,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?上曰,依爲之。出擧條始源曰,廣州府判官,今當差出,而本州物衆地大,素稱難治,不可不擇差,同道及他道有聲績未準朔守令,竝擬,何如?上曰,依爲之。出擧條始源曰,禮曹參議,今當差出,而擬望之人乏少,外任竝擬,何如?上曰,依爲之。出擧條始源曰,加差吏曹郞廳李沆,有拘忌不得肅命,改差,更爲差出,何如?上曰,依爲之。出擧條上命書傳敎曰,入侍注書·尙瑞院官員,依例陞六。又命書傳敎曰,守令之治不治,在於初仕之擇不擇,每當都政之時,歸於例飭而止,今番則誠心對揚,俾有實效,忠臣淸白吏子孫西·北·松都人,亦爲各別收用事,分付兩銓。晩裕曰,新除授兵曹參知申大尹,卽爲牌招,同參政事,何如?上曰,依爲之。出擧條絢曰,注書書役甚多,傳命有妨,事變假注書,使之入來擧行,似好矣。上可之,賤臣出傳還入,事變假注書陳錫周入來進伏。上曰,望筒遲滯吏·兵曹判書,竝推考。出榻敎上曰,望筒有不審處,當該吏曹堂上推考。出榻敎絢曰,尙瑞院官員朴齊圭,出入之際,行步太緩,事甚可駭,所當重勘,而本院請推之外,無他可施之罰,何以爲之?敢稟。上曰,事過後拿處,可也。出擧條絢曰,兵曹正郞任天常,出入之際,行步太緩,事甚可駭,所當重勘,而本院請推之外,無他可施之罰,何以爲之?敢稟。上曰,事過後拿處,可也。出擧條絢曰,兵曹正郞洪祐燮,出入之際,行步太緩,事甚可駭,所當重勘,而本院請推之外,無他可施之罰,何以爲之?敢稟。上曰,事過後拿處,可也。出擧條絢曰,望單子多所錯誤,行兵曹判書韓晩裕,推考,何如?上曰,依爲之。出擧條絢曰,望筒連有錯誤,行兵曹判書韓晩裕,推考,何如?上曰,依爲之。出擧條上曰,吏兵批望筒遲滯,當該判書,竝推考。出擧條上命書傳敎曰,山林外臺諫竝許遞,今日政差出。上曰,當該吏曹郞廳,事過後拿處。出榻敎上曰,望筒遲滯吏·兵批堂上,竝更爲推考。出榻敎上曰,當該兵曹堂上推考。出榻敎上曰,望筒不審吏曹判書,更爲從重推考。出榻敎上曰,望筒不審兵曹判書韓晩裕,更爲從重推考。出擧條,知濂曰,假注書任文白·朴宗心,時無職名,令該曹依例付軍職官帶常仕,何如?上曰,依爲之。出擧條大尹承牌入來,跪呈肅拜單子,下殿行四拜禮,陞殿進伏。上曰,望筒有不審處,吏曹判書,更爲從重推考,原望筒勿施。出榻敎奭周曰,親政時受點望筒,則吏·兵曹郞廳書之,御覽政事,則注書書之,皆於筵席書進者,規例卽然,而今番都政時望筒,率多自外書入,大違事體,殊極未安,不爲察飭之吏·兵房承旨,從重推考,何如?上曰,依爲之。出擧條上曰,望筒有不審處,吏曹判書推考。出榻敎上曰,望筒遲滯吏·兵曹堂上,更爲從重推考。出榻敎上曰,望筒有不審處,當該吏曹堂上推考,原望筒勿施。出榻敎上曰,書役遲滯吏兵曹執筆郞廳,竝從重推考。出榻敎上曰,望筒遲滯吏·兵批堂上,更爲從重推考。出榻敎上曰,望筒遲滯當該銓官推考。出榻敎上曰,兵曹判書韓晩裕,從重推考。出榻敎上曰,望筒終不書納兵曹判書韓晩裕推考。出榻敎上曰,兵判以何望筒,如是遲滯耶?晩裕曰,新資望少,有掣礙之端而然矣。上曰,然則何不區處五衛將,而如足遲遲也?晩裕曰,新除授五衛將李秉天前任大興中軍,李顯益前任京畿監營中軍,柳得源前任統虞候,鄭宅休前任平安兵虞候,尹勉鎭前任公州營將,尹彦喆前任咸鏡監營中軍,忠壯將金志學前任慶尙監營中軍俱在任所,上來間該廳番次苟艱云,同知趙宜陽,慶熙將陳得謙·白道鎭·金重昱,景福將全東蕃,俱以病難供職,呈狀乞遞,竝改差,何如?上曰,依爲之。出擧條上曰,申飭之下,望筒如是遲滯,吏·兵曹判書,竝更爲從重推考。出榻敎上曰,吏曹郞廳,只有一人,何也?始源曰,皆因事出外,或有新差而未及入來者矣。上曰,未及入來之新除吏曹郞廳,事過後下義禁府推考。出榻敎上曰,望筒有不審處,兵曹判書韓晩裕,更爲從重推考。出榻敎上曰,望筒有不審處,兵曹判書韓晩裕,更爲從重推考。出榻敎上曰,參政之兵曹參判·參議,事過後下義禁府推考。出榻敎上曰,兵批執筆郞廳從重推考。出榻敎上曰,兵曹參議爲外任出去,可也。行彦先退。上曰,望筒遲滯不飭之吏兵房承旨,竝從重推考。出榻敎上曰,行步遲緩當該兵曹郞廳從重推考。出榻敎晩裕曰,新除授兵曹參知朴瑞源卽爲牌招,同參政事之地,何如?上曰,依爲之。出擧條始源曰,司饔奉事望筒,臣矇然不察,有此錯誤,原望筒勿施,何如?上曰,依爲之,卿則推考,可也。出擧條始源曰,尙瑞直長李遠揆望筒,未免錯誤,原望筒勿施,何如?上曰,依爲之。出擧條上曰,望筒遲滯吏·兵房承旨及吏·兵曹堂上,竝從重推考。出榻敎上曰,洪羲俊爲北評事,而又入玉堂望,當該政官推考。出榻敎始源曰,自兵批不爲送東,故洪羲俊之爲北評事,臣果未及知之矣。上曰,不爲送東之兵曹判書,從重推考。出榻敎上曰,吏·兵批望筒,各別催促,使之日暮前爲之。出榻敎上曰,吏·兵判退食,卽爲還入也。始源·晩裕退出,上入小次,少頃還御座,始源·晩裕還入進伏,瑞源承牌入來,跪呈肅拜單子,下殿行四拜禮,陞殿進伏。晩裕曰,公忠水虞候望筒,以申處文,末擬受點矣。處文,曾外邑居下,不當陞品擬望,而矇然擬入,此望筒勿施,何如?上曰,依爲之,卿則推考,可也。出擧條象奎曰,吏批序陞望筒,有以單窠而兩擬者,已有蒙點於前度而又擬者,事甚未安,當該銓官,從重推考,何如?上曰,依爲之。出擧條象奎曰,吏批望筒中,有初未作窠而出代者,有已除守令而復擬他窠者,亦多職銜之誤書者,事甚未安,當該吏曹堂上推考,未作窠而出代之望筒,竝勿施,何如?上曰,依爲之,吏曹判書,從重推考,可也。出擧條晩裕曰,邊將望筒,有錯誤處,而已蒙點下矣。原望筒改付標,何如?上曰,唯。象奎曰,兵批邊將望筒,旣有錯誤,則及其奏請勿施之時,宜引不審之失,而初不措辭,泛請付標,事甚未安,行兵曹判書韓晩裕,從重推考,何如?上曰,依爲之。出擧條象奎曰,筵席事體,所當嚴謹,而吏曹諸郞,語聲相雜,殊欠敬肅之義,所當重勘,而本院請推之外,無他可施之罰,何以爲之乎?上曰,事過後拿處,可也。出擧條蓍根曰,今日政新除授臺諫,竝牌招,何如?上曰,依爲之。出擧條上曰,當該吏曹判書推考。出榻敎上曰,望筒遲滯吏兵曹堂上,竝從重推考。出榻敎上曰,冬至正使望,更以儀賓及崇品重臣,通瀜擬入。出擧條上曰,望筒中職銜有誤書處,當該吏曹政官推考。出榻敎上曰,當該承旨推考。出榻敎上曰,望筒有誤書處當該政官,從重推考。出榻敎上曰,望筒遲滯兩銓政官,竝推考。出擧條絢曰,兵曹郞廳,擧皆離次,只有二人,不可無警矣。上命書傳敎曰,親政事體,何等嚴重,而兵曹郞廳,雖曰因事出入,只有二人,盡爲出去,屢次申飭之後,豈有如許國體乎?當該郞廳,事過後一竝令該府,拿問嚴勘,且以政官言之,卯時開政,至于日晩,纔過十餘度,亦關紀綱,吏曹判書李始源,行兵曹判書韓晩裕,施以越俸二等之典。始源曰,司饔奉事望筒,臣矇然不察,有此錯誤,原望筒勿施,何如?上曰,依爲之。出擧條上曰,都摠經歷望筒,有誤書處,兵曹判書韓晩裕推考。出榻敎上曰,新差注書,竝令入侍也。文白·宗心,入來進伏。上曰,兵批餘幾窠?晩裕曰,兵批幾至畢度,吏批如或出兵批窠,則當隨窠擬望以入矣。上曰,吏批如有送西者,送之也。上曰,望筒遲滯吏·兵曹判書,竝從重推考。出榻敎上曰,吏·兵判出去閤外,釐正望筒,卽爲還入,以爲日暮前了當之地,可也。始源·晩裕退出,上入小次,少頃還御座,始源·晩裕還入進伏。上曰,禮曹佐郞望筒,名字有誤書處,吏曹判書,從重推考。出榻敎上命知濂讀奏副修撰安廷善上疏,仍命書批答。知濂曰,副修撰安廷善,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?上曰,依爲之。出擧條上曰,望筒終始遲滯吏·兵批政官,竝從重推考。出榻敎象奎曰,今日日熱忒甚,終日臨殿,勞攘已多,而又不用扇,昔宋哲宗御講筵,文彦博見帝手中用紙扇,降陛稱賀,用紙扇,是人君儉德故也。以此觀之,則自古帝王之臨殿用扇,可知也。上曰,望筒不審兵曹判書韓晩裕,更爲從重推考。出擧條上曰,望筒不審兵曹判書韓晩裕,更爲從重推考。出榻敎上曰,望筒不審兵曹判書韓晩裕,更爲從重推考。出榻敎上曰,望筒遲滯吏·兵曹堂上,竝從重推考。出擧條上曰,望筒遲滯吏·兵房承旨,從重推考。出榻敎兵批畢,晩裕跪呈初度呈辭,絢讀奏,上命給由。晩裕曰,如臣無似,猥忝崇品,筵席陳懇,極知惶悚,而以臣庸陋,久據重任,迫於恩命,雖不敢爲辭避之計,而連當大政,瘡疣百出,今番則特許體諒,是臣區區之至懇矣。上曰,當有所商量者矣。吏批畢,始源跪呈初度呈辭,文會讀奏,上命給由。上曰,當宣醞,吏·兵判出去政院待之也。仍命退,諸臣以次退出。
上在昌德宮。停常參·經筵。
藥房副提調沈象奎啓曰,親臨大政,酬應旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申絢曰,守令·邊將·察訪·初仕人留待。
傳于申絢曰,守令·邊將·察訪·初仕人入侍。
以修撰洪冕燮,副修撰李允謙牌不進罷職傳旨,傳于李文會曰,只推,更爲牌招。
李文會,以弘文館言啓曰,本館下番闕直,事甚未安,應敎趙鎭順,副應敎徐能輔,校理申在明,副校理尹致鼎,尹鼎烈竝卽牌招,以爲推移,姑降入直之地,何如?傳曰,允。
以應敎趙鎭順,副應敎徐能輔,校理申在明,副校理尹致鼎·尹鼎烈,修撰洪冕燮牌不進罷職傳旨,傳于李文會曰,只推。
以大司諫安策,正言李潮·金用默,執義尹久東,掌令韓永建,持平金載一·孔胤恒牌不進罷職傳旨,傳于申絢曰,只推。
傳于申絢曰,坐直承旨入侍。
以京畿監司金履度狀啓,右議政徐龍輔祿俸不爲領受事,傳于宋知濂曰,更爲輸送事,回諭。
醫官李彦厚書啓,右贊成宋煥箕病症,今朝更爲看審,則症狀脈度,比昨一樣,而夜來寢睡頗穩,飮啖少勝於前,藥則人蔘二錢重蔘苓茶一貼,連爲煎用之意,詮次啓達。答曰,知道。
李文會,以承文院都提調意啓曰,本院寫字官永付司果李東憲,今爲外任,其永付祿窠,自當減省,而本是特設賞典之窠,且係四十元額之內,減此一窠,則未滿元額,其永付祿窠,姑入於取才賞典之窠,待瓜滿還付,何如?傳曰,允。
申絢,以濬川司言啓曰,本司都廳南宮玾外任,代以禁衛營千摠徐春輔差下,使之察任,何如?傳曰,允。
掌令李惟命啓曰,臣言議風采,本不合於淸朝耳目之任,而迺者掌憲新除,忽下於夢想之外,臣誠惝怳踧踖,莫省攸措。天牌荐降,義分是懼,雖不得不章皇出肅,以伸叩謝之忱,而第臣於合啓中,有區區私義之不可冒參者,曾叨納言時,以此引避,特蒙恩遞,近日臺臣之如臣踪地者,亦蒙體諒之恩,今臣處義,宜無異同,其何可一刻晏然於臺次乎?請命遞斥臣職。答曰,依啓。
廣州留守朴宗來疏曰,伏以臣,以才則樗櫟之散也,以年則桑楡之暮也,淸朝百執事,本不足備數,而猥蒙簡拔之殊私,輥到卿月之崇班,外內踐歷,罔非踰濫,旣無片善條長,可以酬答洪恩,惟是閑官散秩,庶幾優遊晩景,千萬不自意忽奉除旨,以臣爲廣州留守兼守禦使者,臣聞命惝怳,莫省攸措,南城雄都也,居留重任也,捍衛三輔,職專繭絲保障,摠制一營,責兼軍旅民社,入則訏謨廟堂,出則節制戎垣,緩急所寄,委卑甚重,苟非才諝足以綜理庶務,威望足以彈壓物情者,莫宜居之,故上之所授,下之所受,逡巡鄭重,其難其愼,而見今朝著之上,群彦林立,備陰雨壯鎖鑰,不患無人,其何可以如臣癃聵襄頹者,苟然充位,若是容易也哉?自量旣熟,冒當無路,玆敢不避猥越,仰暴衷懇,伏惟聖慈,天地父母,諒本任之不可虛縻,察微懇之非出假飾,將臣新授職名,亟許鐫改,以安微分,以重官方,千萬幸甚,臣無任云云。答曰,省疏具悉。卿其勿辭察壬。
丁卯六月二十三日卯時,上御熙政堂。守令·邊將·察訪·初仕人入侍時,右承旨李文會,右副承旨申絢,假注書朴宗心,記注官李昌心,記事官鄭觀綏,以次進伏,慶州府尹朴宗羽,肅川府使任聖說,慶源府使朴基成,平山府使南宮玾,三水府使李復淵,茂山府使閔修益,靑松府使李在璣,尙州牧使鄭東敎,長興府使李義秀,中和府使李一愚,鐵山府使尹致章,咸安郡守李重鉉,臨陂縣令洪允謨,順安縣令趙雲會,萬頃縣令金永勉,同福縣監黃基翼,積城縣監任希彦,抱川縣監許,比安縣監洪羲敬,康津縣監李健植,石城縣監李基弘,孟山縣監李國世,光陽縣監金宗喆,延日縣監曺慶臣,全州判官洪履簡,金泉察訪柳鎭澤,保安察訪安益謙,魚川察訪安以鼎,重林察訪鄭弘濂,禮賓參奉沈衛奎,昭寧園守奉官金載儁,章陵參奉朴宗岱,以次陞殿進,伏城津僉使柳成逵,高嶺僉使柳弘源,群山僉使李雲祜,蛇渡僉使崔彦耉,車嶺僉使崔東植,蝟島僉使朴泰文,彌助項僉使馬興獜,古今島僉使朴孝源,善績僉使金重昱,彌串僉使吳義喆,寧城僉使劉泰誼,椒島僉使姜漢範,草芝僉使金敬行,安義僉使金義堉,淸城僉使韓今琦,兔城僉使洪禧龜,碧團僉使金光運,恃寨僉使張平,唐浦萬戶王道春,蛇粱萬戶曺元振,天城萬戶申珹,呂島萬戶金命海,知世浦萬戶安伯得,舒川萬戶車命信,伐登萬戶金億,防垣萬戶金尙信,豐山萬戶尹師侃,山羊會萬戶韓國柄,吾老粱萬戶林基良,古豐山萬戶金鼎五,守門將金致常,假引儀宋文圭·方孝善,以次就立階下訖。上曰,邊將中邊地邊將,使之陞殿,可也。城津僉使柳成逵,高嶺僉使柳弘源,群山僉使李雲祜,陞殿進伏訖。上敎文會曰,守令以下,使之以次進前,各奏職姓名後,侍從則就座後退去,其外則直爲退出,可也。宗羽等進奏職姓名後,以次退出。上曰,邊將則宣傳官,奏職姓名後,退送,可也。宣傳官尹守任,承命擧行,文會曰,去月右議政徐龍輔祿俸不爲領受狀啓,只踏啓字以下,所當趁卽警咳,以待下敎,而緣臣矇然,今始仰稟,實不勝萬萬惶悚,而終不敢泯默,玆以仰達矣。上曰,更爲輸送事,直爲題送也。文會曰,昨日都政,蔭官參上窠之錯誤擬入,以至五窠,極爲未安,吏曹判書李始源推考,原望筒竝勿施,何如?上曰,依爲之。出擧條仍命退,承史以次退出。
丁卯六月二十三日申時,上御誠正閣。坐直承旨入侍,召對追爲入侍時,右承旨李文會,右副承旨申絢,假注書朴宗心,記注宮李昌心,記事官鄭觀綏,檢校待敎朴宗薰,以次進伏訖。上命奏公事,文會·絢,遞相讀奏,至兼春秋李昌心啓下單子,上曰,入侍上番,是李昌心耶?昌心起伏對曰,然矣。上曰,爾年幾何,所居何鄕?昌心曰,賤齒今爲五十三,居於平安道定州矣,上下親政時擧條,命讀之。絢讀奏。上曰,擧條結辭,書以敢稟,有違規式,閣臣察推,可也。宗薰曰,奏御文字,所當審愼,而右副承旨申絢,擧條多以敢稟爲結語,有違格例,殊甚未安,推考,何如?上曰,依爲之。出擧條上曰,問備之法,例有承授之規,而近來全然癈却,何故而然耶?筵退後詳問,可也。仍命書傳敎曰,召對爲之。觀綏書入座目,賤臣承命出傳,侍讀官任俊常,持國朝寶鑑第七卷,檢討官李允謙,持國朝寶鑑第七卷,賤臣持國朝寶鑑第七卷,又持參贊官閣臣史官所讀冊,偕入進伏,次第傳于文會·宗薰·昌心·觀綏訖。上命開卷讀之。俊常讀自命薦遺逸,止家庭之訓。上曰,下番讀之。允謙讀自行純而不雜,止上其名。上曰,參贊官讀之。文會讀自夏五月,止下旨促召。上曰,閣臣讀之。宗薰讀自滉旣力辭,止乃有是命。上曰,注書讀之。賤臣讀自下旨曰,止眞積力久。上曰,上番讀之。昌心讀自其於義理,止左贊成之職者。上曰,下番讀之。觀綏讀自乃予慕仰之深,止不許。上曰,文義陳之。俊常曰,命薦遺逸之士,京畿觀察使尹鉉,以成渾應命曰,學問有自得之妙,其所云自得者,儘是學問之要道矣。奏未畢,上曰,何如?斯可謂自得之妙乎?俊常曰,用工之久而一朝豁然貫通,見理無疑者,乃是自得境界也。仍繼奏曰,孟子曰,君子深造之以道,欲其自得之也,自得然後,體用俱明,顯微無間,有左右逢原之妙,而此不可以急迫求之,亦不可以間斷爲之,必以潛心積慮,優游厭飫,至於歲月之久,而功力之深,則自然融會開悟,忽不自知其深造精微之域矣。此妙,昔人喩之於琴人之學琴也,初則運指生澁,不能成聲,用功不已,及其至也,則淸和圓轉,自中曲譜,末技尙然,學問之功,何以異此?成渾之能至自得之妙者,亦由於行純而不雜,學進而不退也。今以帝王之學言之,純而不雜,卽堯·舜精一之工也,進而不退,乃文王緝熙之學也。伏願殿下,深懋精一緝熙之工,必以自得爲期,涵養持守,進進不已,則可以眞積力久,仁精義熟,觸處洞然,自至於聖神中和之妙矣,深加體念,區區之望也。上曰,下番陳之。允謙曰,下旨中有潛心儒者之學,蓋亦眞積力久,聖祖辭敎中此一句,其眷待之聖意,可以仰認矣。以帝王之學言之,潛心二字,乃爲格致之工,蓋帝王爲治之道,在於講學而明理,明理之要,又在於潛心,欲求潛心,則最貴乎立志,夫志者,願欲之異名也,人皆有願欲,願欲之所向,志爲之先,故農夫志於豐,商賈志於售,獵夫志於獲。古語曰,志王則王,志覇則覇,大抵立志堅確,然後學日進而德日明,事物之過於前者,瞭然於心目之間,織微畢照。曾子曰,尊其所聞則高明,行其所知則光大,高明光大,不在乎他,在於加之意而已,此蓋立志之效也,然一日之暫,而不能凝固無怠,則非所謂立志也,中心之存,而不能見諸施爲,則亦非所謂立志也,必也居之以誠壹,持之以悠久,然後遜志時敏之工,緝熙光明之德,自著於潛心玩頣之中,豈不休哉?伏願深留聖意焉。上曰,參贊官陳之。文會曰,玉堂上下番俱已陳達,臣則別無可達之辭矣。上曰,閣臣陳之。宗薰曰,玉堂所奏皆好,上番自得之說,尤覺有味,蓋自得二字,始見於孟子深造自得之語,朱子嘗論此以爲,讀書,且因先儒之說,而玩味之使之浹洽於心,自見意味,可也。必欲於傳注之外,別求所謂自得者,則用心愈勞,而去道愈遠,恐駸駸然失天理之正,非學問本意也,且謂之自得,則是自然而得,豈可强求也?今人多是認作獨自之自,故不安於他人之說,而必已出耳,蓋優游厭飫,義理融貫,默識心通,脫然釋悟,則此所謂自然而得也,及其得之,則實有他人所不得與而得之於己者,若於求之之初,必要自己獨得之妙,則必陷於私意窠臼,此政學問之肯綮,伏願竝加體念焉。上曰,此云,遺逸之士,今世難得,聖祖此時,猶勝於今時而曰難得,唐虞之世,野無遺賢,而此時之難得者,何也?俊常曰,堯·舜勤於求賢,故以致野無遺賢之美,而後世則求賢之道,猶未及堯·舜之時,故有難得之歎矣,非眞無其人也。上曰,所奏,好矣。上曰,命遞李滉左贊成,移授判府事,下旨促召,其時上下際遇,可以仰認矣。俊常曰,聖敎誠然矣。李滉,自明廟時,已有不世之眷遇,而及此時,聖祖將新一初之治化,傾嚮在外之儒賢,如是勤召,其際遇之隆盛,至今欽仰矣。上命掩卷,仍命玉堂先退。俊常·允謙退出。又命〈退〉,承史以次退出。
上在昌德宮。停常參·經筵。
申絢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,合辭方張之時,兩司無詣臺之員,除在外外,未肅拜人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,行左承旨沈象奎,左副承旨金蓍根,同副承旨宋知濂,今日不爲仕進,竝卽牌招,何如?傳曰,允。
李文會啓曰,右尹金明淳,本職旣已肅謝,而兼帶同經筵·同義禁,不爲肅謝,直爲出去,事甚未安,推考,何如?傳曰,允。
備忘記,平安監司趙得永下直,長弓一張,長箭一部,片箭一部,筒兒一筒賜給。
傳于鄭東觀曰,平安監司留待。
傳于鄭東觀曰,諸承旨持公事入侍。
申絢啓曰,行大司憲李直輔在外,執義尹久東,掌令韓永建,持平金載一·孔胤恒牌不進,掌令一員未差,監察茶時之意,敢啓。傳曰,知道。
以大司諫安策,正言李潮,執義尹久東,掌令韓永建,持平金載一·孔胤恒牌不進罷職傳旨,傳于申絢曰,只推。
以左副承旨金蓍根,同副承旨宋知濂牌不進罷職傳旨,傳于鄭東觀曰,只推。
甲絢啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
申絢,以都摠府言啓曰,副摠管金爔,以禁衛中軍,軍兵等中日試放事,南別營晝仕出去之意,敢啓。傳曰,知道。
鄭東觀,以吏曹言啓曰,今此宗廟秋享大祭祭官中,時無職名人員,令該曹口傳付軍職,何如?傳曰,允。
申絢,以兵曹言啓曰,新除授彌串僉使吳義喆,以承傳末擬蒙點矣,資是堂下,且無履歷,揆以公格,不可仍置,原望筒勿施,矇然不審之失,臣不勝惶恐之意,敢啓。傳曰,已點下,仍用之,卿則推考。
李文會,以祔廟都監都提調意啓曰,本都監儀軌,今已修正,奎章閣所上件,依例粧冊以入,宗廟署·春秋館·禮曹及鼎足山·五臺山·太白山·赤裳山城等四處史庫所上件,亦爲分送之意,敢啓。傳曰,知道。
申絢,以義禁府言啓曰,兵·曹,參判尹致性,下義禁府推考事,傳旨啓下,故今方拿囚,而卿宰禁推,該府草記,待批下捧供,載在大典通編矣。尹致性,係是宰臣,敢啓。傳曰,知道。越俸一等,禁推分揀。
申絢,以義禁府言啓曰,兵曹正郞任天常拿處事,傳旨啓下,而任天常,昨因他罪,已爲拿囚,坐起時添問目捧供之意,敢啓。傳曰,知道。
醫官李彦厚書啓,右贊成宋煥箕病症,今朝更爲看審,則浮症比前別無加減,而脈度凡節,一如昨日之少勝,藥則人蔘二錢重蔘苓茶一貼,連爲煎用之意,詮次啓達。答曰,知道。
敎平安監司趙得永書。王若曰,丹心炳日,篤倚毗於宸衷,玉節觀風,托屛翰於方面,徒得君重,毋曰外輕,惟卿,赫世簪纓之家,早歲槐棘之望,牢確通達之識,尙有老成典型,文學政事之才,蔚爲宰相器度,奎華玉署,自釋褐受知則深,胄筵銀臺,逮嗣服歷試也遍,顧向來樹立之卓爾,若頹波砥柱之屹然,義理將晦,倫綱將隳,尙覺言之豎髮,忠憤所激,氣節所使,獨能奮不顧身,先朝之志事復明,賴有一介臣秉執,寡昧之傾嚮益切,遂迺大司馬超遷,握廟籌而參經濟之謨,國耳公耳,掌銓衡而任激揚之責,進憂退憂,惟其風裁之可觀,所以眷遇之無比,眷彼關西一道,卽我海東重藩,四十州棊布星羅,素稱錢穀之都會,數百年河淸海晏,漸致衣袽之疎虞,利在互市,商人之駔詐多端,責重交鄰,使客之廚傳旁午,八條之遺敎莫徵,氓俗不古,三稏之常貢雖減,弊源滋深,矧前年經回祿之災,每西顧切重宸之念,焦爛甫起,前尹之規畫粗完,公私俱空,舊時之繁華非復,殆同殘枰敗局之勢,實難支吾,苟非熟路輕車之才,疇能整理,玆授卿以平安道觀察使兼兵馬水軍節度使·都巡察使·管餉使·平壤府尹,卿其祗服寵命,勉思嘉猷,潘輿遂便養之誠,暫撤八座卿月,范轡攬澄淸之志,俾作一路福星,德意宣揚,晉陽之繭絲可損,風采想望,成都之鶴琴相隨,凡施措可從便宜,而稟裁自有典憲,於戲,行且召矣,往其欽哉。緩裘帶於第一江山,應多南樓之餘興,阻冠珮於九重天陛,若爲北斗之每依,故玆敎示,想宜知悉。知製敎安廷善製進。
丁卯六月二十四日辰時,上御誠正閣。諸承旨持公事入侍,召對追後入侍,平安監司同爲入侍時,行都承旨鄭東觀,右承旨李文會,右副承旨申絢,假注書任文白·朴宗心,記注官李昌心,記事官鄭觀綏,檢校待敎朴宗薰,以次進伏訖。上曰,公事奏之也。東觀曰,吏房無公事矣。絢曰,戶房代房,無公事矣。文會曰,禮房無公事矣。絢曰,兵房無公事矣。仍奏曰,刑房代房,有公事矣。讀奏水原留守洪明浩狀啓,殺獄罪人朴成輝獄案,更爲論理狀聞事,刑曹關文祗受事。又奏曰,工房代房,無公事矣。上曰,召對爲之。觀綏書入座目,賤臣承命旣出。上問注書爲誰。絢曰,任文白也。上曰,前孝安殿參奉任重白之親耶?絢曰,重白之從弟也。賤臣旣傳命,而侍讀官任俊常,檢討官李允謙,各持國朝寶鑑第七卷,賤臣持國朝寶鑑第七卷,又持參贊官·史官·閣臣所讀冊,偕入進伏。次第傳冊於文會·宗薰·昌心·觀綏訖。上開卷,命讀之。俊常讀自以李珥,止生丁不辰。允謙讀自早喪慈母,未畢,上曰,平安監司入侍。宗心承命出傳,與平安監司趙得永,偕入進伏。允謙繼讀,止未有如臣之特深者。上曰,參贊官讀之。文會讀自當是時,止以救飢寒耳。上曰,閣臣讀之。宗薰讀自豈期好官倘來,止不寒亦慄。上曰,注書讀之。賤臣讀自請命解臣職,止以修舊慝。上曰,上番讀之。昌心讀自上答曰自古豪傑之士,止輕遞論思重任。上曰,下番讀之。觀綏讀自且悔過自新,止宜勿讓。上曰,文義陳之。俊常曰,先正臣李珥,以從事禪門之失辭,而聖批若曰,自古豪傑之士,未免佛氏所陷溺,蓋佛氏之言,異端中尤爲近理,故古之聰明之士,亦爲之惑,如張橫渠之晩逃佛老,陸九淵之深染禪學者是也。我朝立國之初,深懲勝國崇佛之弊,痛禁釋敎,崇尙儒道,至今爲儒學者,皆絶口於慈悲寂滅之語,而至若小民愚迷之輩,惑於輪廻報應之說,尙多有奔走供奉之弊,此固可悶,而所謂異端,非但佛敎之爲害,若有侮聖蔑禮之風,則是爲老·莊之虛誕也,有計功謀利之習,則此乃管·商之術業也,如好文法,則近於申·韓之刑名,如尙方術,則流於燕齊之迂怪,其他好新奇尙詭怪者,皆是異端之類也,苟欲禁抑此弊,則惟在人君之明正道淑人心而已,正道明則無他岐之可惑,人心淑則亦異端之莫售,是以孟子曰,君子反經而已矣,經正則庶民興,庶民興,斯無邪慝矣。宋儒歐陽脩之言曰,使王政明而禮義充,雖有佛,無所施於吾民矣,皆此意也。伏願此等處,深加體念,俾有明正道闢異端之休焉。上曰,豪傑之士,未免佛氏所陷,俄者上番所奏,亦已陳之,而豪傑之士,猶尙如此,況下此一等者,尤當易惑,何爲其然也?俊常對曰,佛家之敎,彌近理,而最有精微動人處,故其惑人,必因其高明,若愚暗之人,又惑於緣業之說,其害尤甚,此聖賢所以明辨而深斥之也。允謙曰,先正臣李珥從事禪門云云。卽成德前事也,及其幡然開悟,復歸吾道,超然造詣,爲世儒宗,其時聖敎,若曰悔過自新,其意可嘉,聖敎誠至當矣。夫過之爲言,卽一時過誤,出於偶然者也,及其改也,勇於自修,則少無所損,子貢曰,君子之過也,如日月之食,人皆見之,更也人皆仰之,蓋謂日月之食,及其更也,明白瑩澈之氣像,無損自如,雖聖人,亦安得無改過之爲貴,故仲虺之贊成湯,不稱無過而稱改過,吉甫頌宣王,不美無闕而美補闕,此皆古之名臣,納君無過之意也。蓋人之一心善端,綿綿相續,念慮之間,雖或少有差失,而其慊然不自安之意,已萌於心中,若因是心之萌,而痛懲而速反之,則人欲去而天理還矣。先儒多以此發明,朱子曰,遷善當如風之速,改過當如雷之猛,又曰,苟欲聞過,但當一一容受,大抵人君進德之工,貴在樂聞讜言,有過必改,如日之更,如風之速,而其要道,不外乎容諫二字,伏願深留聖意焉。參贊官曰,上番所奏,闢異端之說,好矣。上曰,閣臣陳之。宗薰曰,今日自止,別無敷陳者矣。上曰,玉堂先退。仍命平安監司進前,奏職姓名,得永奏之。上曰,關西異於他道,下去須善爲之。仍敎曰,何日發行,而亦於何間當到營耶?得永曰,前已陳於歷省之章,而今日下直後,仍爲發行,計其到營日字,似爲七八日矣。上曰,瓜期幾何?得永曰,當在己巳年四月間矣。上曰,宣諭及別諭竝除之,仍命受符。絢奉符相傳。上曰,密匣則承旨筵退後修入,可也。命平安監司先退,得永退出。仍命退,承史·閣臣,以次退出。
上在昌德宮。停常參·經筵。
藥房副提調沈象奎啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿等〈不〉必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,行大司憲李直輔在外,執義尹久東,掌令韓永建,持平金載一·孔胤恒牌不進,掌令一員未差,監察茶時之意,敢啓。傳曰,知道。
鄭東觀啓曰,左副承旨金蓍根,同副承旨宋知濂,今日不爲仕進,竝卽牌招,何如?傳曰,允。
傳于申絢曰,大臣·備局堂上引見。
傳于鄭東觀曰,諸承旨持公事入侍。
以左副承旨金蓍根,同副承旨宋知濂牌不進罷職傳旨,傳于申絢曰,只推。
以大司諫安策,正言李潮,執義尹久東,掌令韓永建,持平孔胤恒·金載一牌不進罷職傳旨,傳于申絢曰,只推。
鄭東觀啓曰,卽者吏曹郞廳來言,長興府使李義秀,禮山縣監金民柱,懷仁縣監金鋎,積城縣監任希彦,比安縣盤洪羲敬,康津縣監李健植,孟山縣監李國世,光陽縣監金宗喆,延日縣監曺慶臣,同福縣監黃基翼,兩司俱未署經云。兩司除在外·未署經外,未肅拜人員,竝卽牌招,何如?傳曰,允。
鄭東觀啓曰,守令署經事,命下矣。大司諫安策,正言李潮,執義尹久東,掌令韓永建,持平金載一·孔胤恒,旣有只推之命,竝更爲牌招,何如?傳曰,允。
以大司諫安策,正言李潮,執義尹久東,掌令韓永建,持平金載一·孔胤恒再牌不進罷職傳旨,傳于申絢曰,只推。
申絢啓曰,大司諫安策,正言李潮,執義尹久東,掌令韓永建三牌不進,依定式,遞差傳旨及禁推傳旨,捧入之意,敢啓。傳曰,只推。
申絢啓曰,今日政新除臺諫,待下批一體牌招,以爲守令署經之地,何如?傳曰,允。
鄭東觀啓曰,守令署經事命下,而憲府則旣已署經,諫院則大司諫安策,正言李潮三牌不進,司諫愼性眞,獻納宋文述在外,正言金用默未署經,無以擧行,何以爲之?敢稟。傳曰,違牌人分揀,竝待開門,更爲牌招。
有政。吏批,判書李始源受由,參判閔耆顯進,參議鄭來百進,行都承旨鄭東觀進,以金啓溫爲掌令,朴聖泰爲敦寧都正,朴宗輿爲儀賓都事,金民淳爲漢城判官,康達秀爲弘陵令,承憲祖爲司藝,韓象默爲宗簿主簿,成在基爲典籍,趙碩章爲奉常主簿,南公轍爲謝恩兼冬至正使,林漢浩爲副使,金峻岳爲孟山縣監,禁府都事柳仁根,繕工奉事李龜星相換,禁府都事李畹秀,司饔奉事李舒相換,忠勳都事具悌元仍任事承傳,故學生金履慶贈吏參例兼,右尹金明淳考,沈能岳爲景慕宮令。
兵批,行判書韓晩裕受由,參判尹致性病,參議朴瑞源病,參知申大尹入直進,右副承旨申絢進,副護軍玄烒,副司直李惟命,副司果洪秉直·李再賢·徐寯修·洪泰運,副司正趙彝錫竝單付。
申絢啓曰,堂下官之禁中出入,不得左右扶掖例也,向來飭敎,不啻截嚴,而假注書任文白,今日出去時,無難犯科,事甚駭然,臣等之矇未察飭,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,身爲承旨,而矇未覺察,雖聞下敎,而未能卽發,且以注書言之,飭敎之下,尙未月餘,犯科之狀,極爲駭然,雖緣生疎之致,烏免扶腋之罪乎?不飭之承旨,一竝從重推考,注書,令該府勘處。
李文會,以弘文館言啓曰,修撰洪冕燮,旣有只推之命,卽爲牌招察任,何如?傳曰,允。
醫官李彦厚書啓,右贊成宋煥箕病症,今朝更爲看審,則症狀脈度,比昨一樣,藥則人蔘二錢重蔘苓茶一貼,連爲煎用,而以爲賤疾,雖有分減猝難差勝,太醫相守,將近一旬,每當診察,冞增惶蹙願卽撤還,俾便病心,縷縷言及,至切且懇,臣則仍留之意,詮次啓達。答曰,知道。
鄭東觀,以吏批言啓曰,侍從臣父年七十已上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣,侍從臣父年七十已上人,別單書入之意,敢啓。傳曰,知道。
申絢,以備邊司言啓曰,今日次對,堂上懸病甚多,實病實故外,竝卽牌招,何如?傳曰,允。
掌令金啓溫啓曰,臣之言議風采,本不合於淸朝耳目之任,而掌憲除旨,遽下於夢想之外,繼以署經有命,天牌儼臨,義分所在,雖不得不章皇出肅,而第臣區區私義,無以連參於前啓,前此引避,獲蒙體諒之特恩,而且於合啓中,有與臣爲應避之親者,合啓單司,俱無進參之望矣。在前如臣處地者,擧皆引嫌,旋被曲諒,而若臣情勢,尤無以一刻蹲冒於見職,其何敢晏然自在乎?請命遞斥臣職。答曰,依啓。
丁卯六月二十五日辰時,上御熙政堂。大臣·備局堂上引見入侍時,右副承旨申絢,假注書朴宗心,事變假注書陳錫周,記注官李昌心,記事官鄭觀綏,左議政李時秀,左參贊金文淳,知中樞府事李集斗,戶曹判書徐榮輔,行護軍李得濟·李堯憲,行左承旨沈象奎,行護軍李海愚·金履永,行都承旨鄭東觀,校理任俊常,以次進伏。行禮曹判書南公轍,廣州留守朴宗來,工曹判書金履翼,追後入來進伏訖。時秀進前曰,比日劇熱,又當此月,伏想聖慕如新,此時聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,次對爲之。時秀曰,日前都政時,兩銓擧行,不免稽緩,以致屢煩飭敎,其外做錯多端,留窠不出,而應出六者,竝與虛司果而不付,當該銓官推考,仕滿應出六者,使之待後日政,卽爲區處,何如?上曰,依爲之,令該曹口傳擧行,可也。出擧條時秀曰,臣因此而有區區所懷矣,王言如綸如綍,八方咸仰,宜簡而不宜煩複,今番兩銓擧行,誠稽忽顚錯,雖令重勘,固無不可,而至於數十次問備,連加督迫,致使慌怯倉皇,轉益做錯,邸報一頒,聽聞驚歎,豈不有損於尊嚴之命令,寬和之聖德乎?事雖已過,此等處,伏望深留聖意焉。上曰,所陳是矣,此後則當留念矣。出擧條時秀曰,湖西儒生宋謙相等上疏,先正臣文正公金尙憲聖廡從享事,令廟堂稟處事,批下矣。先正秉大義蹈危難,成就卓然,華夷咸誦,使我東方,永有辭於天下後世,其功大矣,且其學術之淵源,出處之本末,光明正大,無讓於已配諸賢,今此儒生之言,卽百世之公議,聖廡從享,事體至重,更加難愼,實爲合宜,故敢此仰達矣。上曰,依爲之。出擧條時秀曰,向以萊府給代米區劃事,仰稟行會矣。卽見慶尙監事尹光顔報本司辭緣,則本道米還中,除出元加分,數甚不敷,更添萬石加分,則恐多弊端,而本道每年狀請加分皮各穀之數,不下十萬石內外,就其耗條中推移,則實爲兩便云。事勢果如所論,兵水營餉米各五千石加分事置之,自今年爲始,當年狀請加分各穀耗條中折米,限一千石式,每年從便劃給萊府事,更爲分付,何如?上曰,依爲之。出擧條時秀曰,旱餘課農正急,且當逃故充定之期,新除授守令,皆令不多日內辭朝,何如?上曰,依爲之。出擧條時秀曰,廚院提擧五員中,三員未出代,每日監饍,實無推移之勢,合有變通之道,而宗班中,更無可擬之人,判敦寧李彦植,其地處與宗臣無異,差擬此任,恐無不可,諸議皆以爲然,而備三望則無人,單付以入事,分付銓曹,何如?上曰,依爲之,令該曹口傳擬入,可也。出擧條時秀曰,曹司有司堂上,專管本司之事,故雖侍衛之職,例爲草記變通,專對雖是擇差之任,事體終有輕重之別,新除授謝恩兼冬至副使沈象奎,許遞,何如?上曰,依爲之。出擧條時秀曰,頃者訓正事,只擧曾經外任爲奏矣,今聞外論,頗以爲疑眩,臣亦思之,果似未暢,其時擧條中外任二字,以守令兵虞候,改付標以入,似好,故仰達矣。上可之。上曰,萊府狀啓見之乎?時秀曰,果見之矣。上曰,渠輩攔出乎?時秀曰,此非攔出也,必是渠輩恐喝之言而已,臣意則此不必至於啓聞者耳,大抵此事,江戶豈有不知之理,而渠輩所云見欺於奸譯,三年隱諱,今恐綻露,不敢入去云者,可知其狡匿之情矣。尙今逗遛,或以攔出恐喝者,必是希望朝家之許施,此恐任譯輩,或有符同而致然者,渠雖狡虜,至於是非曲直之所在,豈不能知之乎?似無他慮矣。上曰,大臣就座,諸宰以次奏事。公轍曰,健陵陵上莎草有頉處修改日字,旣已擇吉矣,向筵旣承守臣同爲董役之敎,役軍領付時,本府判官,亦爲待令,以爲畢役間眼同擧行之意,分付,何如?上曰,依爲之。出擧條時秀曰,來八月健陵修改時,旣不設都監,則亦當無別看役,而役處浩大,事體至重,不可無董役之人,前縣監丁遇泰,前別將李興胤,自禮曹分付,使之看役,且以匠手言之,開城府莎草之匠,素稱善手云。其中四五人,別擇赴役之意,亦自禮曹,分付松留,似好矣。上曰,依此爲之也。公轍曰,臣因譯院雜科事,有仰達者矣,象譯之職,專以華語爲重,亦時有文識可用之處,故四書兼講,法意有在,近來此規漸廢,臨科或以二三冊,草草捧講,以今式漢科觀之,新進生徒,擧皆鹵莽,僅免闕榜,醫監,則年前以八冊,申復古規,不無收效,而譯院之獨廢不行,尤涉斑駁,臣意,則自今爲始,漢學雜科,以老乞大·朴通事·五倫全備及四書·大全通編等諸書,依定式盡爲捧講後,始許入格,無更有襲謬違越之弊,則其於修明舊典,勸勵成才之道,實爲兩得,頃與提調,已爲相議,將此擧條,分付該院,以爲揭板遵行之地,何如?上曰,依爲之。出擧條上曰,諸宰無所奏之事乎?文淳等曰,無仰奏之事矣。上曰,玉堂有所懷乎?俊常曰,無所懷矣。上命大臣備堂先退,時秀等退出。象奎曰,冬至正使望筒,有姑勿頒布之命,而徑先頒布矣。上命書榻敎曰,望筒徑先頒布之當該承旨推考,謝恩兼冬至正使,以崇品重臣,更爲擬入。仍命書傳敎曰,政官牌招開政。仍命退,承史以次退出。
丁卯六月二十五日辰時,上御誠正閣。諸承旨持公事入侍,召對追後入侍時,行都承旨鄭東觀,行左承旨沈象奎,右承旨李文會,右副承旨申絢,假注書任文白·朴宗心,記注官李昌心,記事官鄭觀綏,檢校直閣洪奭周,以次進伏訖。上命奏公事。東觀曰,臣吏房,而無公事矣。象奎曰,臣戶房矣。讀奏江原監司金履喬啓本,堤川縣田稅船無事過境事。文會曰,臣禮房,而無公事矣。絢曰,臣兵房矣。讀奏慶尙監司尹光顔啓本,罪人趙鎭邦晉州牧水軍充定事。絢曰,臣刑房代房,而無公事矣。象奎曰,臣工房代房,而無公事矣。上曰,召對爲之。出傳敎觀綏書入座目,賤臣承命出傳,侍讀官申在明,持國朝寶鑑第七卷,檢討官李允謙,持國朝寶鑑第七卷,賤臣持國朝寶鑑第七卷,又持參贊官閣臣史官所讀冊,偕入進伏。次第傳于參贊官李文會,檢校直閣沈象奎,記注官李昌心,記事官鄭觀綏訖。上命開卷讀之。在明讀自秋七月,止國家之福也。上曰,下番讀之。允謙讀自八月,止入承大統。上曰,閣臣讀之。象奎讀自凡所以繼志述事者,止動有違慢。上曰,參贊官讀之。文會讀自馴致,止今日之所宜戒者也。上曰,注書讀之。賤臣讀自二曰杜䜛間,止傾耳而聽信。上曰,上番讀之。昌心讀自陷於不孝,止伺隙而造釁者也。上曰,下番讀之。觀綏讀自況宮闈之間,止畢臻矣。上曰,文義陳之。在明曰,先正臣李滉此疏,直與朱子封事,相爲表裏者也,所陳六條,無非格言正論,而其曰心難持於盤水,善難保於風燭者,其所引喩,尤極襯切著明,蓋心之爲物,操則存,舍則亡,如盤水之少忽持盈,則易爲傾覆,人心之善端,未嘗不藹然隨感而見,而一爲物蔽,則未免梏喪,如風中之燭,忽焉易滅也,可不懼哉?此等引喩襯切處,深可體念,以資警省之工,是所望也。上曰,下番陳之。允謙曰,先正臣李滉,明廟朝乙卯年,謝病歸鄕,其後屢被恩召,辭旨鄭重,感激恩遇,間一肅命,而旋卽下鄕,至是始承召命,以平日愛君憂國之誠,竭其所蘊,有此陳疏,上下屢千百言,皆是格言正論,明白剴切,眞學問之要道,治國之嘉謨,言之盡矣,更無餘蘊,如臣拙訥之辭,膚淺之見,別無可以拈出仰陳者矣。伏願此六條中,隨事體驗,隨處服膺,是臣區區之望也。上曰,閣臣陳之。象奎曰,臣別無可達之辭矣。上曰,參贊官陳之。文會曰,玉堂上下番,俱已陳達,臣亦別無可達之辭矣。上曰,先正此疏六條,莫非格言正論,而其中監大易家人之義,法小學明倫之訓,尤極有味,如欲監法,其道何由?在明曰,大易家人之義,卽男正位乎外,女正位乎內之義也,小學明倫之敎,卽五常之倫,而所謂有夫婦,然後有父子,以次說出者也。上曰,予詢監法矣。在明未及對。上曰,此云嚴於自治,謹於正家,何以則盡其道乎?在明曰,此可與大易家人之義,小學明倫之訓,參究互看者也,君子之道,造端乎夫婦,匹庶猶然,況帝王家關雎正始之道乎?必須嚴於自治,然後可以謹於正家矣。夫孝爲百行之源,事親之道,不外乎孝,必須盡於子職,然後可以篤於事親矣,此疏所以正家之上,表出自治字,事親之下,緊接子職字者,意味深切矣。上命掩卷,仍命玉堂先退。允謙退出。在明奏曰,命退之下,極知仰陳之煩猥,而本月十四日召對入侍時,自上下詢奇大升,是奇遵之子乎?參贊官宋知濂曰,然矣,臣亦以然矣仰奏矣,退考國朝榜目,則奇大恒,乃奇遵之子,而大升則奇進之子也,事當趁則提達,而旋因出直未果矣,當初不審而誤奏,臣固萬萬惶悚,而昧然且置,義所不敢,故敢此仰達矣。仍退出。上曰,王大妃殿進御人蔘二錢重粟米飮,自今日一貼式煎入。出榻敎上曰,惠慶宮進服人蔘二錢重粟米飮,自今日一貼式煎入。出榻敎上曰,惠慶宮進服人蔘粟米飮停止,加味異功散,自今日五貼式,日次製入。出榻敎上曰,嘉順宮進服人蔘二錢重粟米飮,自今日一貼式煎入。出榻敎仍命退,承史·閣臣以次退出。
上在昌德宮。停常參·經筵。
自巳時至戌時,灑雨下雨,測雨器水深五分。
藥房副提調沈象奎啓曰,庚炎轉甚,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣不任區區下忱,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,行大司憲李直輔在外,執義尹久東,掌令韓永建未肅拜,持平金載一·孔胤恒呈辭,掌令一員未差,監察茶時之意,敢啓。傳曰,知道。
備忘記,公州營將南志彧下直,長弓一張,長箭一部,片箭一部,筒兒一箇賜給。
傳于李文會曰,檢校直提學徐榮輔馳詣健陵,奉審摘奸,仍詣顯隆圓華寧殿,一體奉審以來。
李文會啓曰,左議政李時秀,依下敎來待矣。傳曰,入侍。
吏曹口傳政事,以李相璜·李堯憲爲同義禁,李宗明爲濟用判官,洪顯謨爲敦寧主簿,安喆重爲監察,司饔提調單李彦植,徐寯修爲長興主簿,洪泰運爲義盈主簿,李再賢爲禮賓主簿。
兵曹口傳政事,以李漢翼爲訓鍊主簿。
任文白拿處,代以洪起燮爲假注書。
鄭東觀啓曰,守令署經之命,已至經宿,而憲府雖已署經,諫院則大司諫安策,正言李潮牌不進,司諫愼性眞,獻納宋文述在外,正言金用默未署經,無以擧行,何以爲之?敢稟。傳曰,違牌人只推,竝更爲牌招。
鄭東觀啓曰,守令署經之命,已至經宿,而憲府則雖已署經,諫院則大司諫安策·正言李潮再牌不進,司諫愼性眞·獻納宋文述在外,正言金用默未署經,無以擧行,何以爲之?敢稟。傳曰,一司除署經。
以大司諫安策,正言李潮再牌不進罷職傳旨,傳于鄭東觀曰,只推。
金蓍根啓曰,命召親納例也,而前左邊捕盜大將申大顯謂有身病,使其從事官替納,事甚未安,推考,何如?傳曰,允。
兵曹,以李得濟爲左邊捕盜大將。
申絢啓曰,新除授左邊捕盜大將李得濟,卽爲牌招傳授命召及大將牌·傳令牌,何如?傳曰,允。
醫官李彦厚書啓,右贊成宋煥箕病症,今朝更爲看審,則症狀脈度,比昨一樣,而眠食少勝,藥則人蔘二錢重蔘苓茶一貼,連爲煎用,而以爲賤疾之少愈,莫非聖恩攸曁,而至於太醫之淹留鄕廬,將止一旬,尙未蒙召還之命,尤切惶蹙,且況八耋癃病,不可以時日責效,而以狗馬陋穢之症,鎭日馳啓,誠萬萬不安,若添一病,惟冀遄還,俾得安意調治,少延殘喘,千萬顒祝云,而臣連伏承着意救護之命,故依前仍留之意,詮次啓達。答曰,知道。
醫官李彦厚書啓。臣伏奉二十一日判下批旨辭意,卽傳于右贊成宋煥箕,症情今朝更爲看審,則症狀大體,比昨別無加減,神氣之昏瞀,漸有醒意,脈度之沈細,亦似少勝,藥則人蔘二錢重蔘苓茶一貼,連爲煎用,而臣伏承召還之命,故今方復路之意,銓次啓達。答曰,知道。
義禁府啓目,尙瑞院直長朴齊奎原情云云。傳旨內辭緣,泛稱遲晩,刑推得情,何如?判付啓,公罪勘放爲良如敎。又啓目,兵曹正郞洪祐燮原情云云。傳旨內辭緣,泛稱遲晩,刑推得情,何如?判付啓,公罪勘放爲良如敎。又啓目,吏曹正郞南達孫·權,佐郞李英埴原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,公罪勘放爲良如敎。又啓目,兵曹正郞任天常原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,公罪勘放爲良如敎。又啓目,兵曹正郞權傛,佐郞李敦賢·李若洙等原情云云。傳旨內辭緣,泛稱遲晩,竝只刑推得情,何如?判付啓,公罪勘放爲良如敎。又照目,吏曹正郞李沆,佐郞柳遠鳴等原情云云。傳旨內,未及入來,竝推考罪,各笞五十收贖,解見任別敍,竝只私罪,奉敎依允爲旀,李沆段,功議各減一等爲旀,柳遠鳴段,功減一等爲良如敎。又照目,兵曹參議權行彦原情云云。傳旨內,推考罪,笞四十收贖,附過還職私罪,奉敎依允爲旀,公罪勘放爲良如敎。
金蓍根,以義禁府言啓曰,時囚罪人權行彦,笞四十收贖,附過還職照律公事,判府內,依允,公罪勘放事,命下矣。權行彦,笞四十,以公罪收贖之意,敢啓。傳曰,知道。
金蓍根,以義禁府言啓曰,時囚罪人任天常·權傛·李敦賢·李若洙·洪祐燮·南達孫·權·李英埴·朴齊奎等原情公事,判付內,公罪勘放事,命下矣。任天常·權傛·李敦賢·李若洙·洪祐燮·南達孫·權·李英埴·朴齊奎等,竝以違令律,各笞五十,公罪收贖,放送之意,敢啓。傳曰,知道。
丁卯六月二十六日寅時,上御誠正閣。大臣入侍時,右承旨李文會,假注書朴宗心,記注官李昌心,記事官鄭觀綏,左議政李時秀,以次進伏訖。時秀進前曰,夜熱甚酷,夜間聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,吏·兵批都政時,未盡區處者,今皆爲區處耶?時秀曰,姑未及盡爲區處云矣。上曰,嶺營密啓,昨日何時來到耶?文會曰,日暮時到院矣。上下密啓,命時秀觀之。時秀觀訖,仍奏曰,觀此狀啓,誠不勝萬萬驚痛矣,世道雖曰滔溺,人心胡至此極?以文字看之,雖的未知出於何人,而必有做出和應之人,其所究覈,不容少緩,不可不設鞫矣。上曰,此非大段關係於國家之事,設鞫則似過矣。時秀曰,如此誣上之言,豈不大關於國家乎?渠輩做出之言,無非至凶至憯,臣等目見此啓,不請設鞫,則其可曰有臣分乎?且南中雖曰遐土,有士有民,俱是秉彝之人,如此凶悖誣上之類,若不窮覈,而付之䵝昧之中,則一道士民,其可安心乎?況丹晉二字,旣出於凶輩之口,則此事未覈之前,丹晉之士民,皆在䵝昧,竊爲無故之士民而矜悶矣,亟允設鞫之請焉。上曰,承旨意見,何如?文會曰,此是詬天罵日之凶賊,自有誣上之律,安可晷刻虛徐乎?時秀曰,雖詢滿朝,必無異辭矣。上曰,大臣之奏如此,設鞫,可也。時秀曰,小臣退去,與金吾堂上偕入,以爲擧行,何如?上可之。時秀退出。上曰,密啓更爲封上也。上命文會,讀奏公事。文會讀奏訖。上曰,注書出去,金吾堂上來待與否詳知,右副承旨持公事入侍。賤臣承命出傳,還入進伏奏曰,金吾堂上,姑未入來矣。右副承旨申絢,追入進伏。上命讀奏公事,絢讀奏訖。上曰,注書出去,金吾堂上來待與否知入。賤臣承命出來,還入進伏,奏曰,判義禁南公轍,同義禁李普天,先爲來待矣。上命書傳敎曰,金吾堂上入侍。上曰,注書出去,大臣·金吾堂上同爲入侍。賤臣承命出傳,時秀及判義禁南公轍,同義禁李普天,偕入進伏,知義禁金羲淳追入進伏。上曰,注書出去,禁府都事一員,與之偕入,可也。賤臣承命出傳,與禁府都事李龜星,偕入進伏訖。上命奏職姓名,龜星奏職姓名,仍受密旨退出。上曰,注書出去,禁府都事二員,亦令斯速入來。賤臣承命出傳,與禁府都事任爚·李重鉉,偕入進伏訖。上命各奏職姓名。爚及重鉉,各奏職姓名,仍受密旨退出。時秀曰,左邊捕盜大將申大顯,以實病,久曠廳務,今姑許遞,令該曹口傳差出,何如?上曰,依爲之。出擧條絢曰,左邊捕盜大將申大顯許遞事,命下矣。在前如此之時,有他邊大將兼察之例,今番則何以爲之乎?上曰,御將兼察,牌招聽傳敎,可也。時秀曰,俄者退出時更思之,罪人李敬臣,旣已發捕矣,月前臣等赴公之路,其子爲其父訟冤於道傍,可知其子之尙在京中,分付捕廳,爲先捉囚,似好,故仰達矣。上可之。仍命書榻敎曰,左邊捕盜大將出代間,御營大將兼察,牌招聽傳敎。時秀曰,金吾堂上中老病及未肅拜人,竝許遞,其代,令該曹口傳差出,何如?上曰,依爲之。出擧條上曰,狀啓留中。時秀曰,設鞫文蹟,待罪人拿來後書頒,恐好矣。上可之。仍命大臣·金吾堂上先退。上曰,判付書際,有所做錯矣。仍命書傳敎曰,當該承旨,從重推考。仍命退,承史以次退出。
上在昌德宮。停常參·經筵。
金蓍根啓曰,行大司憲李直輔在外,執義尹久東,掌令韓永建未肅拜,一員未差,持平金載一·孔胤恒呈辭,監察茶時之意,敢啓。傳曰,知道。
李文會啓曰,來初一日,輪對日次,而宗廟秋享大祭齋戒相値,頉稟之意,敢啓。傳曰,知道。
申絢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李文會,以承文院都提調意啓曰,院製述官徐雋修仕滿出六代,吏文學官徐珌修陞付,吏文學官有闕,代幼學安廷鏞差下,使之付軍職,冠帶常仕,何如?傳曰,允。
上在昌德宮。停常參·經筵。
金蓍根啓曰,行大司憲李直輔在外,執義尹久東,掌令韓永建未肅拜,持平金載一·孔胤恒呈辭,掌令一員未差,監察茶時之意,敢啓。傳曰,知道。
傳于李文會曰,禮房承旨馳詣懿陵,奉審摘奸以來。
傳于沈象奎曰,奉審閣臣入侍。
兵曹口傳政事,副司果單呂東植·韓翼鎭·李德鉉·洪命周·林東鎭·尹致謙·尹行直。
沈象奎,以奉常寺都提調·提調意啓曰,東耤親耕田所種皮黍打作,則所出爲一石十三斗之意,敢啓。傳曰,知道。
沈象奎,以賑恤廳言啓曰,西部聚賢洞契任掌金善才,今月二十八日,本洞路傍,得二歲遺棄男兒,同里居良女羅召史欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
丁卯六月二十八日辰時,上御誠正閣。奉審閣臣入侍時,行左承旨沈象奎,假注書洪起燮,記注官崔鳳和,記事官鄭觀綏,檢校直提學徐榮輔,以次進伏訖。上曰,陵上奉審,則何如耶?榮輔曰,陵上與頃者奉審時一樣,無加頉處,而乾莎所鋪處,亦無頉矣。上曰,碑閣·丁字閣奉審,則何如耶?榮輔曰,無頉而祭物·祭器·祭井及諸執事,亦皆無頉矣。上曰,園上奉審,則何如耶?榮輔曰,無頉,而碑閣·丁字閣,亦無頉矣。上曰,華寧殿奉審,則何如耶?榮輔曰,日氣適好,故詳細奉審,無頉矣,臣旣未承仍留監祭之命,故昨日奉審後,回宿果川,今者入來矣。上命閣臣先退,榮輔退出。象奎曰,臣於年前奉命奉審時,亦未承監祭之命,故奉審後,卽爲回還復命矣。上曰,此後則奉審閣臣,仍留監祭以來,可也。仍命退,承史以次退出。
上在昌德宮,停常參·經筵。
自人定至三十日開東,灑雨下雨,測雨器水深一寸七分。
王大妃殿進御二錢重人蔘粟米飮,自明日停止事,榻前下敎。嘉順宮進服二錢重人蔘粟米飮,自明日停止事,榻前下敎。
金蓍根啓曰,行大司憲李直輔在外,執義尹久東,掌令韓永建未肅拜,一員未差,持平金載一·孔胤恒呈辭,監察茶時之意,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶源府使朴基成下直,長弓一張,長箭一部,片箭一部,筒兒一箇賜給,
李文會啓曰,卽者校理申在明,以其親病,陳疏徑出,原疏,以國忌正日,纔已退却矣,所當直捧禁推傳旨,而此與無端徑出有異,推考,何如?傳曰,允。
李文會,以禮曹言啓曰,卽接順陵直長所報,則本陵六朔香,直長今日當爲受往,而夜來病勢猝急,運動末由云矣。直長李文遠改差,其代,卽令該曹,以在京無故人,口傳差出,以爲今日內受香之地,何如?傳曰,允。
吏曹口傳政事,以李羲溫爲順陵直長。
李文會,以弘文館言啓曰,本館上番闕直,事甚未安,應敎趙鎭順,副應敎徐能輔,副校理尹致鼎·尹鼎烈,竝卽牌招,以爲推移入直之地,何如?傳曰,允。
以應敎趙鎭順,副應敎徐能輔,副校理尹致鼎·尹鼎烈牌不進罷職傳旨,傳于李文會曰,只推。
李文會,以弘文館言啓曰,本館上番闕直,事甚未安,應敎趙鎭順,副應敎徐能輔,副校理尹致鼎·尹鼎烈,旣有只推之命,竝卽牌招,以爲推移入直之地,何如?傳曰,允。
以京畿監司金履度狀啓,右議政徐龍輔祿俸不爲領受事,傳于李文會曰,更爲輸送事,回諭。
李文會,以禮曹言啓曰,三角山·木覓山·漢江·龍山江·楮子島報謝祭,待秋設行事,前已草記,允下矣。三角山·木覓山·漢江報謝祭,來八月初三日秋節享兼行,龍山江·楮子島報謝祭,同日一體設行事,知委,何如?傳曰,允。
上在昌德宮。停常參·經筵。
自開東至午時,灑雨下雨,測雨器水深六分。
藥房副提調沈象奎啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絢啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李文會曰,禮房承旨馳詣宗廟·景慕宮,奉審摘奸以來。
傳于鄭東觀曰,諸承旨持公事入侍。
以應敎趙鎭順,副應敎徐能輔,副校理尹鼎烈再牌不進罷職傳旨,傳于李文會曰,只推。
以副校理尹致鼎牌不進罷職傳旨,傳于李文會曰,只推。
李文會,以弘文館言啓曰,本館上番闕直,事甚未安,應敎趙鎭順,副應敎徐能輔,副校理尹致鼎·尹鼎烈,旣有只推之命,竝卽牌招,以爲推移入直之地,何如?傳曰,允。
以大司諫安策,正言李潮,掌令韓永建,持平金載一牌不進罷職傳旨,傳于金蓍根曰,只推。
傳于鄭東觀曰,發遣吏郞,諸執事淸齋與否,摘奸以來。
以全羅監司李肇源狀啓,高山縣民家漂失事,傳于宋知濂曰,聞甚矜惻,元恤外,別加顧恤事,廟堂措辭分付。
申絢,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李文會,以承文院都提調意啓曰,院寫字官實訓長洪泰運遷轉,代以預差訓長彭得大,依例陞實,預差訓長,代以上護軍金尙桓差定,以爲依前勸奬之地,何如?傳曰,允。
鄭東觀,以吏曹言啓曰,新除授茂山府使閔修益戶奴呈狀內,矣上典,新除本職,與本道北兵使柳文植,有姨從兄弟應避之嫌,不可冒赴,卽速入啓遞改云。咸鏡北關守令,與北兵使相避,載在法典,依例改差,何如?傳曰,令他道守令相換。
鄭東觀,以吏曹言啓曰,新除授同福縣監黃基翼呈狀內,矣身除拜本職時,與吏房承旨鄭東觀,有同姓四寸娚妹應避之嫌,法不當冒赴,照例遞改云。除拜時,旣與吏房承旨,有應避之嫌,則揆以公格,不可往赴,依例改差,何如?傳曰,令他邑相換。
申絢,以兵曹言啓曰,今夏等能麽兒考講時,都摠府都事兪膺煥,訓鍊院僉正尹商大·崔啓鉉,主簿李運奎·金樂九,部將白亨鎭·金弘洛等,一次不通,中樞府經歷李玉鉉,都事徐致輔,都摠府經歷李鍾文,都事李炯·趙濟弘,訓鍊院副正李時晦,僉正李普榮,判官鄭履權,主簿柳聖台·李鎭遠·洪聖一·李德純,工曹佐郞李儒烈,司饔院主簿孫應虎,武臣兼宣傳官李殷會·申應祿·姜在謙,部將郭宗默等,二次不通,竝依定式,從重推考,何如?傳曰,允。
申絢,以兵曹言啓曰,各廳堂下武臣朔試射,庚暑勿爲設行事,曾有定式矣,今六月朔試射,依定式停止之意,敢啓。傳曰,知道。
申絢,以御營廳言啓曰,本廳中軍趙,呈告下鄕,勢難久曠,今姑改差,何如?傳曰,允。
申絢,以御營廳言啓曰,本廳哨官李在寅,身病甚重,勢難察任,改差,何如?傳曰,允。
金蓍根,以義禁府言啓曰,卽見全羅監司李肇源啓本,則公忠道德山縣發配慶尙道泗川縣爲婢罪人謹煥妻銀伊,今月十二日,到南原府,産生一子,係是應坐,令該府稟處爲辭矣,其所生之子,旣是應坐,仍於銀伊配所泗川縣,緣坐爲奴事,分付該道道臣之意,敢啓。傳曰,旣與他罪人有異,仍配於銀伊之配所,可也。
禁府啓目,假注書任文白原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
執義尹久東啓曰,臣於淸朝耳目之任,初不近似,而自來情勢,萬萬難安,前後恩除,俱未敢承膺,特於月前,見差雜科及武試臺監,義重往役,冒沒出肅,畢竟罪著溺職,至被置對之命,而聖度天大,特許分揀,罰反爲恩,惶感無地,不意柏府新命,又下於負罪訟愆之中,臣誠惝惶震剝,罔知攸爲,屢犯違傲,罪上添罪,尤無所逃,而第臣於合啓中,有同姓之親,義不可冒參,在前如臣情地者,擧皆蒙體諒之恩,則臣之處義,宜無異同,以情以勢,實難冒據於臺次,請命遞斥臣職。答曰,依啓。
持平孔胤恒疏曰,伏以臣,家甚寒微,學本空疎,而特以先聖遠裔之故,猥荷先大王罔極之恩,粵自未第時,寵渥隆洽,非止一再,至若壬子八月二十一日常參次對日,傳敎有曰,今日先行常參,意有在焉,卿等聞先聖後裔事乎?此甚稀貴矣。又曰,孔氏之我朝登第者四人,而蓋孔紹,孔聖五十三世孫也,元時,隨魯國公主出來,其後又有孔俯者,太宗朝爲太學士,至於孔瑞獜,蔚爲己卯名賢。又曰,其祖學洙,曾居泮中,嘗在先朝甲寅,因泮長陳達,故相臣金興慶,至以爲事關國運世道,不可不急先調用爲言,先朝先下給別料錄用之命,而銓官等,因循至今,不爲調用,豈有無狀如許之銓官乎?又曰,孔瑞獜贈謚之典,尙今未遑,亦係闕典,昨夜考闕里誌,則先聖誕生日字,與今日相符,事不偶然,若於是日,體先朝錄用之遺旨,擧聖裔收錄之曠典,在朝家,實爲美事,其後又下傳敎,有曰,令禮曹,召見孔瑞獜之後孫,問其直派名字,具由草記。又曰,故大司憲瑞獜,以先聖後裔,兼爲我國名賢。又曰,東來之孔,當以大司憲瑞獜派爲正,都憲之顯族,亦當以參奉不仕之孔德一派爲副,此後兩派支裔中,世世錄仕,以倣中朝衍聖公之世爵,因命贈謚臣先祖文獻,錄用宗孫故參奉臣胤道及副派前縣監臣允東,又命求出孔姓係譜眞本於冬至使行便,俾得分明符合,永爲溯考之地,臣家之闔門恩榮,已無可言,而臣之忝第,適在其時,俾講關雎之詩,特付謁聖之科,拂拭之寵,逈出常格,而登第之初,又命臣講禮記,所以講詩課禮者,謂是臣家於詩·禮,有所自來而當勉故耳,自古人臣之受恩於君父者何限,而豈有如臣之偏蒙殊渥者乎?臣之頂踵毛髮,皆是先大王化育之物,欲報之德,隕首結草,未足以酬其萬一,而願忠之志未效,而崩坼之變遽遭,梧雲莫拚,圖報無地,悠悠蒼天,此何人哉?退伏田野,如窮無歸,乃於年前,猥蒙我殿下甄復之恩,待罪宗簿,只以趨走供職,爲追先報今之計矣,忽於千萬夢想之外,柏府新除,遽及於百無肖似之身,臣始焉感泣,終而惝怳,實不知措躬之所也。夫言責重任也,上而匡君德闕遺,下而論時政得失,有非直截忠讜如朱汲者,則有難堪承,而如臣儱侗賤陋之姿,豈或一毫近似於淸朝耳目之任者哉?臣之受恩於先朝,圖報於殿下之心,所宜生死直前,赴湯蹈火,而使臣置之庶官之末,則奔走率職,義無所辭,至若臺閣淸要之地,何嘗有一分堪承之望也哉?此非但通朝所共知,自量甚熟,而召牌屢降,義難荐違,一肅恩命,雖緣怵分,仍冒非據,有不敢安,玆暴危懇,略入文字。伏願殿下,天地於臣,父母於臣,諒臣不稱之實,遞臣所帶之職,以重公器,以安私分焉。臣於乞免之章,不宜贅及他說,而區區愛戴之心,根於秉彝,銷鑠不得,不揆僭妄,猥陳蕘說,惟聖明,不以人微而廢其言。伏見殿下,聰明睿知,出於天資,誠以學問之功,涵養成就,以充其量,則東方可見堯·舜之治,千載一時,幾不可失,而但經筵之上,進講之道,猶有未盡其方者矣。程子曰,君德成就,責在經筵,經筵之官,不可不擇,而苟非山林宿德之士,則難以任其責矣。殿下臨御以來,屢降絲綸,旌招頻煩,而宿德之士,未聞于于而至,其故何也?此是我殿下誠禮之未至而然耳,像求天下,高宗之求賢切矣,躬迎渭陽,文王之禮賢至矣,誠之所感,賢無不致,今殿下不欲求賢耶?如欲求賢,則何不效高宗·文王之事乎?孟子曰,學焉而後臣之,故不勞而王,惟彼宿德之賢,不可只資於經筵而已也,又從而臣之,與之共天位享天祿,量才授官,布列朝端,則恭已之化,無爲之治,不待他求矣。伏願殿下,不事文具,備盡誠禮,期於必致,以資聖學焉,夫進聖學,將以安斯民也。書曰,民惟邦本,本固邦寧,未知今日之邦本,固乎否乎?殿下之愛民,非不勤矣,殿下之恤民,非不至矣,百弊自如,治效終邈者,職由於守宰之不得其人而然也。百里分憂,職任不輕,七事受講,法意有在,而及其莅官治民,盡職守法,寥寥無聞,以言乎農桑,則貯水播種,多違其時,樹桑勸蠶,未聞其令,八口之家,餓莩轉甚,七十之老,衣帛無路,其可曰農桑盛乎?以言乎戶口,則哀彼民生,外無恒産,內無恒心,糴弊難堪,則負戴盈路,橫斂多端,則愁怨徹天,流離失所,十居二三,而爲守宰者,未有勞來安集之政,其可曰戶口增乎?以言乎學校,則明倫之地,培養無素,講禮之場,絃誦未聞,士氣不振,風俗日下,敎授之責,固如是乎?以言乎軍政,則軍額之充丁也,富强賂免,貧弱編伍,黃口之疊役,白骨之橫徵,亦廁其間,點額之時,雇人代立,苟充其數,陰雨之備,有如是乎?至於賦役之不均,詞訟之不簡,不勝枚擧,而皆由於姦猾之不熄,貪汚之風,侵漁之習,日甚月盛,賄賂公行,廉恥倒喪,一役一訟,圖囑四至,弄法舞智,千百其弊,此莫非爲長吏者,不能律己禦下,以致奸鄕猾吏之無所顧忌耳,若此不已,則聖朝所以眷眷於恤民分憂之意,果安在哉?伏願殿下,嚴飭道臣,必以七條事件,考檢治否,以明黜陟之政焉。漢之龔·黃,治爲第一,而擢爲九卿,則漢之良吏,於斯爲盛,齊之卽墨·阿大夫,毁譽倒置,而封萬家烹鼎鑊,各當其宜,則群臣莫敢飾非,齊國大治,後之人君,奮發有爲,必也如是而後,可以董飭群工,奔走率職矣。惟殿下加之意,擇其治績之最著者,不次擢用,以郡縣而超遷爲州牧,以州牧而超遷爲方伯,其有貪虐之甚者,特用烹阿之典焉,爲國良謨,雖在於安民,而亦不可不講明者,卽一部陽秋耳,義理明,則其國安,義理不明,則亂臣賊子,無所徵畏,國而不國矣。是以先聖所以作春秋寓王法,口誅筆討,以明大義數十,開萬世太平者也,後之爲人君者,苟有一毫有關於陽秋者,則雖有雷霆之威,萬斤之重,不得有所低仰於其間矣,夫何近日以來,天網大恢,罪關宗社之劇逆大憝,只施追奪之典,干連惡逆之凶醜悖類,不過薄竄而止,若此不已,則亂臣賊子,無所顧忌,其將接跡而起,爲國深憂,莫此時若,興言及此,寧不懍然以寒心?伏願殿下,廓揮乾斷,亟允三司諸臣之請,以拔亂本,以定人心焉,臣無任云云。省疏具悉。所陳諸條,具爲切實,末端數件,已諭前批,爾其勿辭察職。
丁卯六月三十日卯時,上御誠正閣。諸承旨持公事入侍時,行都承旨鄭東觀,左副承旨金蓍根,右副承旨申絢,同副承旨宋知濂,假注書洪起燮,記事官李若洙·鄭觀綏,檢校直閣洪奭周,以次進伏訖。上曰,注書一人,藥房進去,故未及入來耶?東觀曰,然矣。假注書朴宗心,追入進伏。東觀曰,臣吏房矣。讀奏公忠監司趙德潤狀啓,洪州牧使韓興裕到任事,及文義縣令趙錫福到任事,及西原縣監洪養默到任事。知濂曰,臣戶房代房矣。讀奏江原監司金履喬啓本,罪人謹煥家舍田畓無乎事。東觀曰,臣禮房代房,無公事矣。絢曰,臣兵房,無公事矣。蓍根曰,臣刑房矣。上曰,公事竝爲入之,可也。東觀·知濂·蓍根,以次跪傳公事于夾侍,上內下公事,命蓍根·絢·知濂讀奏,蓍根·絢·知濂,讀奏訖,跪傳公事于夾侍啓下訖。上曰,判付竝出去書之也。仍命退,諸臣以次退出。
上在昌德宮。停常參·經筵。
辰時巳時,灑雨下雨,測雨器水深一分。
申絢啓曰,來初五日,朝參日次矣,敢稟。傳曰,停。
金蓍根啓曰,行大司憲李直輔在外,執義·掌令一員未差,掌令韓永建未肅拜,持平金載一·孔胤恒呈辭,監察茶時之意,敢啓。傳曰,知道。
備忘記,兎城僉使洪禧龜,淸城僉使韓今琦,防垣萬戶金尙信,吾老梁萬戶林基良下直,各長弓一張,長箭一部,片箭一部,筒兒一箇賜給。
傳于李文會曰,禮房承旨馳詣宗廟·永寧殿,奉審摘奸以來。
傳于金蓍根曰,在院承旨入侍。
右承旨李文會書啓,臣承命馳詣宗廟,尊所奉審則無頉,祭物·祭器·祭井看審則精潔,諸執事·進排官·佾舞工人摘奸則無頉,仍詣永寧殿,尊所奉審則無頉,祭物·祭器·祭井看審則精潔,諸執事·進排官·佾舞工人摘奸則無頉矣,臣則仍留宗廟享所,待將事畢,修掃後復命之意,敢啓。答曰,知道。
傳于金蓍根曰,當該承旨,從重推考。
以應敎趙鎭順,副應敎徐能輔,副校理尹鼎烈牌不進罷職傳旨,傳于宋知濂曰,只推。
以副校理尹致鼎再牌不進罷職傳旨,傳于宋知濂曰,只推。
宋知濂,以弘文館言啓曰,本館上番闕直,事甚未安,應敎趙鎭順,副應敎徐能輔,副校理尹致鼎·尹鼎烈,旣有只推之命,竝卽牌招,以爲推移入直之地,何如?傳曰,允。
以應敎趙鎭順,副應敎徐能輔,副校理尹致鼎·尹鼎烈牌不進罷職傳旨,傳于宋知濂曰,只推,更爲牌招。
假注書朴宗心書啓,臣於本月初一日辰時量,敬奉聖敎,馳往蜂峴巡審是白乎則,防路石築,完固崚岌,絶無人跡往來之痕是白遣,峴上結幕處,亦爲着實守直,而植木段,松雜木非不廣播列植是乎矣,土性本自瘠薄,盡是沙石之地,故林木不能成蔚密之美是白遣,雖經潦雨,亦無汰落之處是白遣,樵蕘遠跡,姑無捉頉之弊是白乎旀,仍詣昭顯墓,局內諸處,詳細看審是白乎則,樹木極爲蒼蔚茂密是白遣,年年勤植,穉松雜木亦爲茁長,所見甚好是白遣,潦雨無汰落之患,樵蕘無犯斫之弊,無一現頉之意,敢啓。答曰,知道。
宋知濂,以禮曹言啓曰,太廟展謁,每以春秋,定式取稟矣。今秋展謁吉日,以何間推擇乎?敢稟。傳曰,與景慕宮展拜,旬前同日,推擇以入。
宋知濂,以禮曹言啓曰,太廟秋展謁取稟草記,傳曰,與景慕宮展拜,旬前同日,推擇以入事,命下矣。展謁吉日,令日官池景興推擇,則今七月初六日·初八日俱吉云,以何日定行乎?敢稟。傳曰,以初六日爲之。
宋知濂,以奎章閣言啓曰,奉謨堂每年孟春·孟秋,涓吉展拜事,載在閣志矣,今秋展拜吉日,以何間推擇乎?敢稟。傳曰,旬前爲之。
宋知濂,以奎章閣言啓曰,奉謨堂展拜,旬前爲之事,命下矣。展拜吉日,令日官推擇,則今初二日·初六日·初八日俱吉云,以何日定行乎?敢稟。傳曰,初五日爲之。
宋知濂,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
申絢,以兵曹言啓曰,今七月初六日,大駕詣宗廟展謁,仍詣景慕宮展拜時,何營軍兵隨駕,何營軍兵留陣禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍八哨,禁衛營鄕軍五哨,馬軍五哨,訓將都領,爲先廂御營廳鄕軍五哨,兩營騎士六番,內外各營入直馬步軍兵爲後廂,摠戎使率標下軍,御營大將率標下軍,禁衛大將率標下,軍留陣禁軍五番隨駕,餘軍留營,置之,可也。
宋知濂,以禮曹言啓曰,傳曰,文廟酌獻禮吉日,以八月晦前推擇以入事,命下矣。卽令日官池景興推擇,則來八月二十七日·二十八日俱吉云,以何日定行乎?敢稟。傳曰,以二十八日爲之。
丁卯七月初一日午時,上御誠正閣。在院承旨入侍時,左副承旨金蓍根,右副承旨申絢,同副承旨宋知濂,假注書洪起燮,記注官李昌心,記事官鄭觀綏,待敎朴綺壽,以次進伏訖。上命讀奏公事,蓍根讀奏全羅監司李肇源啓本,罪人尹淙大潭陽府到配事,上命入之,蓍根跪傳于夾侍,上命絢·知濂,分讀內下公事,絢·知濂,讀奏訖。上命書判付訖。絢·知濂,跪傳公事于夾侍。上曰,院中如有公事,注書出去持入,可也。賤臣承命出來,還入奏曰,院中時無公事,不得持入矣。公事啓下訖。知濂曰,向筵以文廟酌獻禮吉日擇入事,有所下敎矣,卽聞該曹,以姑未承傳敎之頒下者,故不得擧行云,小臣適以代房登筵,故敢此仰達矣。上命書傳敎曰,文廟酌獻禮吉日,以八月晦前推擇以入。仍命退,諸臣以次退出。
上在昌德宮。停常參·經筵。
自開東至申時,灑雨下雨,測雨器水深一寸四分,夜自五更至初三日開東,灑雨下雨,測雨器水深一寸。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,廣州留守朴宗來下直,長弓一張,長箭一部,碧團僉使金光運,恃寨僉使張平山,羊會萬戶韓國柄下直,各長弓一張,長箭一部,片箭一部,筒兒一箇賜給。
李文會啓曰,假注書洪起燮,身病猝重,勢難察任,今姑改差,何如?傳曰,允。
洪起燮改差,代以李光文爲假注書。
金蓍根啓曰,行大司憲李直輔在外,執義·掌令一員未差,掌令韓永建,持平孔胤恒牌不進,持平金載一陳疏,監察茶時之意,敢啓。傳曰,知道。
以大司諫安策,正言李潮,掌令韓永建,持平孔胤恒牌不進罷職傳旨,傳于金蓍根曰,只推。
以應敎趙鎭順,副應敎徐能輔,副校理尹致鼎·尹鼎烈再牌不進罷職傳旨,傳于李文會曰,只推。
李文會,以弘文館言啓曰,本館上番闕直,事甚未安,應敎趙鎭順,副應敎徐能輔,副校理尹致鼎·尹鼎烈,旣有只推之命,與校理申在明,一體牌招,以爲推移入直之地,何如?傳曰,允。
以應敎趙鎭順,副應敎徐能輔,校理申在明,副校理尹致鼎·尹鼎烈牌不進罷職傳旨,傳于李文會曰,只推。
以平安監司李勉兢狀啓,雲山郡守李東師身死事,傳于李文會曰,政官牌招開政。
李文會,以弘文館言啓曰,本館上番闕直,事甚未安,應敎趙鎭順,副應敎徐能輔,校理申在明,副校理尹鼎烈,旣有只推之命,與今日政新除授玉堂,待下批一體牌招,以爲推移入直之地,何如?傳曰,允。
李文會,以吏批言啓曰,新除授禮曹佐郞曺錫正呈狀內,矣身素患痰癖之症,當此換節之時,一倍添劇,萬無供職之望,斯速入啓遞改云。身病旣如是沈篤,則有難强令察任,改差,何如?傳曰,允。
有政。吏批,判書李始源受由,參判閔耆顯進,參議鄭來百進。右承旨李文會進,啓曰,臺諫闕員,今當差出,而擬望之人乏少,外任竝擬,何如?傳曰,允。以金熙華爲執義,沈普永爲掌令,李勉兢爲同經筵,申在明爲中學敎授,李有秀爲司饔奉事,申絅爲雲山郡守,韓得良爲律學敎授,茂山府使閔修益,碧洞郡守朴基赫相換,同福縣監黃基翼,鴻山縣監宋雲載相換,兼春秋單安益謙,幼學孔源仁今超通政,侍從臣持平孔胤恒父,年七十加資事承傳,故虞候權應心贈左承旨,忠節卓異,贈職事承傳。
再政。以金啓洛爲判尹,以李文遠爲濟用奉事,崔鳳和爲禮曹佐郞,尹致鼎爲德川郡守,任俊常爲洪原縣監,洪儀泳爲校理,李重蓮爲副校理,許臻爲工曹正郞,洪秉翼爲南部都事,兼春秋單許臻。
兵批,行判書韓晩裕受由,參判尹致性病,參議申大尹病,參知朴瑞源入直進,右副承旨申絢進。以陳性喆爲威鳳別將,副護軍金鍾義,副司直尹久東·金啓溫,副司果李勉心,副司正李章謙,副司勇安廷鏞,竝單付。
以應敎趙鎭順,副應敎徐能輔,校理申在明,副校理尹鼎烈再牌不進罷職傳旨,傳于李文會曰,只推。
以副校理李重蓮牌不進罷職傳旨,傳于李文會曰,只推。
以黃海監司李好敏啓本,罪人李聞福鳳山郡到配事,傳于金蓍根曰,放送事,分付。
以江原監司金履喬啓本,罪人宋益成旌善郡到配事,傳于金蓍根曰,放送事,分付。
申絢,以御營廳言啓曰,去夜二更量,黃橋近處,武藝別監黃重郁犯夜,被捉於本廳巡邏校卒處,而係是掖屬,不敢擅便,何以爲之乎?敢啓。傳曰,令攸司科治。
禁府啓目粘連,向前任文白亦,飭敎尙未月餘,有此犯科,事極駭然,不可但以未諳體例論,以此照律,何如?判付啓,飭已施矣,分揀放送爲良如敎。
廣州留守朴宗來敎書。王若曰,南城設保障之險,政講經百雉之謨,北闕簡捍禦之才,庸畀藏萬甲之佐,在心之簡,僉議亦同,惟卿詩禮故家,恬雅本色,規度綽有素履,超然脫名利紛華,襟懷坦若虛舟,卓乎無畦畛涯涘,長玉署而首銓部,文學政事之兩全,由銀臺而按海藩,夷險燥濕之一節,惟其歷試也久,所以倚毗者隆,眷彼漢南天塹之域,實我海東地利之勝,春秋之操練申嚴,營門倣松·沁之制,陰雨之備禦未忘,軍卒統驪·利之州,粤自丙年經歷以來,尤軫乙夜保釐之政,視漢代之馮翊,逮今日仍府而設都若趙家之晉陽,歷累朝繕墉而峙穀,緩急有恃,誰是寇平仲任鎖鑰之人,邊塞起謠,宜求范文正破心膽之彦,玆授卿以廣州府留守兼南漢水禦使。卿其毋負重寄,式闡壯猷,釐宿弊而慰悅民心,整紀律而振作士氣,主晉家之戎政,素稱郤縠之詩書,壯唐藩之軍聲,聳聽光弼之號令,若夫繕堡堞而修器械,予不多言,至於紆籌策而殫經營,卿宜默運。於戲,羊叔子之輕裘緩帶,倘復見於今辰,祭征虜之雅歌投壺,罔專美於前代,須體委畀之意,克篤盡瘁之誠,故玆敎示,想宜知悉。知製敎李允謙製進。
持平金載一疏曰,伏以臣,海隅遐蹤,學術空疎,知識短淺,幸竊科第,前後履歷,莫非我先大王化育生成之澤,而迄無涓埃之裨補,滿心慙恧,只切感惶之忱者,于今二十有二年矣,不自意千萬夢想之外,柏府新除,降及於旅次跧伏之中,臣誠惝怳踧踖,罔知措躬之所也。夫臺閣之職,與庶官有別,衮職之闕,可以補之,時政之失,可以爭之,如非剛方正直之士,其何以不孤簡拔之聖恩,不負謇諤之重責也哉?況今聖上,銳意圖治,四方拭目,尤非如臣庸陋譾劣,苟充於耳目之任,以玷名器也決矣,適仍守令署經之催促,天牌荐降,義分是懼,不得不章皇出肅者,只緣含恩怵義而然耳。伏願聖明,諒臣人器之不稱,亟許鐫免,以重公器,以安私分焉。臣於乞免之章,不宜贅及他說,而敢效獻芹之忱,略陳詢蕘之說,伏願聖明,勿以人廢言,而留神採納焉。伏惟我殿下,睿質天縱,聖學日就,以臣鹵莽,固不敢仰贊聖工之萬一,而竊惟帝王之學,以格致誠心爲本源,以修齊治平爲功用,沈潛乎絲毫之頤,深究乎精微之域,溫故而知新,涵泳而從容,天人之說,義理之實,暸然於心目之間,天理瀅然,査滓渾化,使吾方寸之間,虛靈而洞澈,正大而光明,以至於政治之得失,人物之賢邪,無不精察而明辨,心與理會,事與理得,吾心之全體大用,脗然通達,與天同德,則唐虞三代之治,豈獨專美於古哉?伏願殿下,體文王純一之德,懋成湯日躋之敬,念念在玆,無少間斷,益勉純粹精一之學焉。夫國之有綱紀,猶人之有元氣也,人無元氣,則人不得爲人,國無綱紀,則國不可爲國,萬機之所由係,百令之所由出,無不關係於此,故書曰若網在綱,有條而不紊,詩曰勉勉我王,綱紀四方,旨哉言乎。夫以四海之廣,兆民之衆,莫不奔走而制使者,以其有綱紀也,若能提其綱挈其維,人君以大公至正之道,尊臨乎上,人臣以盡忠無隱之誠,寅協于下,以至於率濱群黎,有如風行而草偃,自然有會極歸極之美者,莫非綱紀中流出來也。肆我殿下,凡於立綱陳紀之道,摠攬以導之,振刷以肅之,宜乎俗尙之丕變,而奈之何日漸懈弛,傷風敗俗之變,處處相望,干名犯分之罪,在在皆然。莫重者公貨,而奸吏之幻弄無難,莫嚴者名義,而卑隷之侵凌無常,金玉塡街,等級無分,紋繡滿路,財産耗竭,言念及此,寧不寒心哉?伏願聖明,體天行健,弛者張之,廢者修之,常以經綸天下之大經,爲急務也。書曰民惟邦本,又曰如保赤子,夫父母之於子,拊育顧復,爲之就利而避害,人君愛民之道當如是,故孟子曰,民之所欲,與之聚之,所惡勿施於民。今我殿下,以周文如傷之仁,君臨天位,凡厥奠濟之方,深軫字愛之道,樂歲之裕民,荒年之賙窮,隨其便宜,靡不用極,臣固欽仰之不暇,而近年以來,民生日益困悴,春糶冬糴,愁歎載路,軍布身役,黃白呼冤,百花之春,均是化育之囿,則愚夫愚婦,皆是殿下之赤子,其所顒望於朝家者,無異孺子之仰哺於慈母也。伏願聖明,益軫慈恤之澤,以誠小民,爲祈天永命之本焉。噫,人心陷溺,而義理湮晦,隄防不嚴,而亂逆層生,懲討之章,日進公車,而以殿下包荒之量,或欠剛克,不無因循之弊,故公議無可伸之日,王章有積屈之歎,此誠國人之所痛恨者也。伏願聖明,廓揮乾斷,亟允三司之請,以遏亂,以靖世道焉。臣之所臚列,事涉陳腐,語無倫脊,揆分猥越,臣雖自知,而區區寸心,實出憂愛之忱。伏願聖明,恕其僭而察其愚焉,臣遭遇聖明,惟殿下所使,雖赴水蹈火,義無敢所辭,而獨於是職,自量已審,旣以無補於任使爲懼,又以貽譏於淸朝爲愧,乃所以逡巡不敢進也。伏乞殿下,亟遞臣新授職名,以便公私焉。臣無任云云。省疏具悉。所陳切實,當體念,爾其勿辭察職。
上在昌德宮。停常參·經筵。
自開東至未時,灑雨下雨,測雨器水深八分。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
鄭東觀啓曰,行左承旨沈象奎,今日不爲仕進,卽爲牌招,何如?傳曰,允。
備忘記,彌串僉使吳義喆,車嶺僉使崔東植,古豐山萬戶金鼎五,豐山萬戶尹師侃下直,各長弓一張,長箭一部,片箭一部,筒兒一箇賜給。
金蓍根啓曰,行大司憲李直輔,執義金熙華,掌令沈普永在外,掌令韓永建,持平金載一·孔胤恒牌不進,監察茶時之意,敢啓。傳曰,知道。
以大司諫安策,正言李潮,掌令韓永建,持平金載一·孔胤恒牌不進罷職傳旨,傳于金蓍根曰,只推。
李文會,以弘文館言啓曰,副校理李重蓮,旣有只推之命,卽爲牌招察任,何如?傳曰,允。
以副校理李重蓮牌不進罷職傳旨,傳于李文會曰,只推。
李光文在外,代以申在植爲假注書。
金蓍根,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金蓍根,以都摠府言啓曰,今七月初六日宗廟·景慕宮動駕時,侍衛寶劍守宮,當爲備員,而副摠管白師誾,以禁軍別將陣上進,金爔以禁衛中軍陣上進,兪漢謨·趙在外,都摠管李集斗,副摠管李鎭復·李普天,俱有身病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
金蓍根啓曰,因都摠府草記,今七月初六日宗廟·景慕宮動駕時,侍衛寶劍守宮,當爲備員,而副摠管白師誾,以禁軍別將陣上進,金爔以禁衛中軍陣上進,兪漢謨·趙在外,都摠管李集斗,副摠管李鎭復·李普天,俱有身病,無以備員,令政院稟旨變通,仍令該曹口傳差出,待下批牌招事,允下矣,合有變通之道,何以爲之?敢稟。傳曰,竝許遞。
兵曹口傳政事,以金思穆爲都摠管,洪顯周·吳泰賢·金明淳·金孝建·尹得逵·吳載重爲副摠管。
兵曹都摠管單洪顯周。
鄭東觀,以吏曹言啓曰,新除授雲山郡守申絅戶奴呈狀內,矣上典,新除本職,事當竭蹶赴任,而矣上典親年,已過七十,無他兄弟,外地守令,在法當遞,入啓遞改,申絅之親年,已過七十,則法不當冒赴,依例改差,何如?傳曰,允。政官牌招開政。
鄭東觀啓曰,吏曹判書李始源,參判閔耆顯,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
鄭東觀啓曰,吏曹判書李始源,參判閔耆顯,參議鄭來百再牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,誠極未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
鄭東觀啓曰,吏曹判書李始源,參判閔耆顯,參議鄭來百三牌不進推考傳旨及禁推傳旨,今方捧入,而開政命下之後,連事違召,無意承膺,揆以事體,萬萬未安,判書·參判,所當更請牌招,而係是一日四牌,何以爲之?敢稟。傳曰,與判書·參判,更爲牌招,參議分揀,一體牌招。
上在昌德宮。停常參·經筵。
夜自五更至初五日開東,灑雨下雨,測雨器水深一分。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
鄭東觀啓曰,新除授漢城判尹金啓洛除拜後,過三日不爲出肅,依定式推考警責,仍卽牌招察任,何如?傳曰,允。
申絢啓曰,事變假注書陳錫周,身病猝重,勢難察任,今姑改遞,何如?傳曰,允。
陳錫周改差,代以李宗心爲事變假注書。
申絢,以兵曹言啓曰,再明日宗廟·景慕宮動駕時,本曹郞廳守宮及侍衛各差備,當爲備員,而佐郞李希祖呈辭在外,李朝鉉未肅拜,他無變通之道,在外及未肅拜佐郞,今姑改差,其代,令該曹,以在京無故人,口傳差出,以爲備員之地,何如?傳曰,允。
吏曹口傳政事,以金鍾文·孫錫祉爲兵曹佐郞。
申絢,以都摠府言啓曰,今七月初六日宗廟·景慕宮動駕時,侍衛寶劍守宮,當爲備員,而副摠管吳載重以御營中軍留陣進,申鴻周以摠戎中軍陣上進,都摠管金思穆·洪顯周,副摠管吳泰賢·金明淳未肅拜,尹得逵有身病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
申絢啓曰,因都摠府草記,宗廟·景慕宮動駕時,侍衛寶劍守宮,當爲備員,而副摠管吳載重,以御營中軍留陣進,申鴻周以摠戎中軍陣上進,都摠管金思穆·洪顯周,副摠管吳泰賢·金明淳未肅拜,尹得逵有身病,無以備員,令政院稟旨變通,仍令該曹口傳差出,待下批牌招事,允下矣,合有變通之道,何以爲之?敢稟。傳曰,竝許遞。
兵曹口傳政事,以曺允大·金羲淳爲都摠管,以金在昌·洪羲臣·洪義浩·吳毅常·安橚爲副摠管。
鄭東觀啓曰,吏曹判書李始源,參判閔耆顯,參議鄭來百牌不進推考傳旨及罷職傳旨,今方捧入,而開政命下,已至經宿,連事違召,終不承膺,揆以事體,誠甚未安,判書·參判,竝更爲牌招,何如?傳曰,允。參議只推,更爲牌招。
鄭東觀啓曰,吏曹判書李始源,參判閔耆顯,參議鄭來百再牌不進推考傳旨及罷職傳旨,今方捧入,而開政命下,已至經宿,連事違召,終不承膺,事體所在,誠極未安,判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
鄭東觀啓曰,吏曹參議鄭來百三牌不進,依定式,禁推傳旨捧入之意,敢啓。傳曰,知道。
鄭東觀啓曰,吏曹判書李始源,參判閔耆顯,參議鄭來百三牌不進推考傳旨及禁推傳旨,今方捧入,而開政命下,已至經宿,連事違牌,終不擧行,事體所在,萬萬未安,判書·參判,所當更請牌招,而係是一日四牌,何以爲之?敢稟。傳曰,參議分揀牌招,判書·參判,更爲牌招。
有政。吏批,判書李始源,參判閔耆顯牌不進,參議鄭來百進,右承旨李文會進,啓曰,判書李始源,參判閔耆顯竝牌招不進,小臣獨政未安,何以爲之?敢稟。傳曰,只出緊任。
傳于李文會曰,見窠皆令差出。
李文會,以吏批言啓曰,卽接通禮院牒報,則明日奉謨堂展拜時,左右通禮,不可不備員,而右通禮韓始裕,身病猝重,不得擧行,卽速變通云。通禮院右通禮韓始裕改差,其代,今日政擬入之意,敢啓。傳曰,知道。
以韓翼鎭爲右通禮,柳聖台爲雲山郡守,朴大圭爲江東縣令,鄭元善爲典籍,成均博士金履迪·陳錫周,學錄李宗心,學諭韓錫祉,兼春秋李章垕,以上竝單付。
兵批,行判書韓晩裕病,參判尹致性病,參議申大尹病,參知朴瑞源入直進,右副承旨申絢進,以朴景新爲三田渡別將,僉知申絅,大護軍吳載紹,副護軍孔源仁,以上竝單付。
申絢啓曰,卽者兵曹郞廳來言,明日奉謨堂展拜時,別侍衛不可不備,而本曹判書韓晩裕有身病,不得進參云。卽爲牌招,何如?傳曰,允。
申絢啓曰,行兵曹判書韓晩裕牌不進推考傳旨,今方捧入,而明日展拜時,別侍衛不可不備,如是違牌,事甚未安,更爲牌招,何如?傳曰,允。
申絢啓曰,行兵曹判書韓晩裕再牌不進推考傳旨,今方捧入,而明日展拜時,別侍衛不可不備,連違召命,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
金蓍根啓曰,行大司憲李直輔,執義金熙華,掌令沈普永在外,掌令韓永建,持平金載一·孔胤恒牌不進,監察茶時之意,敢啓。傳曰,知道。
以大司諫安策,正言李潮,掌令韓永建,持平金載一·孔胤恒牌不進罷職傳旨,傳于金蓍根曰,只推。
傳于李文會曰,宗廟·景慕宮秋展謁,更以旬後擇入。
李文會,以禮曹言啓曰,傳曰,宗廟·景慕宮秋展謁,更以旬後擇入事,命下矣。展謁吉日,令日官池景興,更爲推擇,則今七月十八日·十九日俱吉云,以何日定行乎?敢稟。傳曰,十九日爲之。
傳于申絢曰,明日出宮門路,以協陽門爲之。
申絢,以兵曹言啓曰,謁聖吉日,禮曹以八月二十八日推擇啓下矣,武科則例有初試吉日,令日官池景興推擇,則來八月十六日爲吉云。以此日擧行,額數,則依法典,分兩所各取五十人之意,敢啓。傳曰,知道。
上在昌德宮。停常參·經筵。
上詣奉謨堂,展拜還內後,內閣·政院·玉堂·藥房口傳問安。答曰,知道。
藥房提調韓晩裕,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
金蓍根啓曰,行大司憲李直輔,執義金熙華,掌令沈普永在外,掌令韓永建未肅拜,持平金載一·孔胤恒呈辭,監察茶時之意,敢啓。傳曰,知道。
申絢啓曰,備邊司郞廳來言,今日賓廳日次,而奉謨堂展拜相値,不得來會云矣,敢啓。傳曰,知道。
鄭東觀,以吏曹言啓曰,卽接通禮院牒報,則以爲,明日奉謨堂展拜時,左右通禮,不可不備員,而新除授右通禮韓翼鎭,身病猝重,不得進參,卽速入啓遞改云。通禮院右通禮韓翼鎭,今姑改差,其代,口傳備擬以入之意,敢啓。傳曰,知道。
吏曹口傳政事,以尹愭爲右通禮。
鄭東觀啓曰,右承旨李文會拿處事,命下矣。依定式,遞差傳旨捧入之意,敢啓。傳曰,知道。
申絢啓曰,宣傳官金益彬,自光範門出去,而扶腋於殿庭,萬萬可駭,所當重勘,而本院請推之外,無他可施之罰,何以爲之?敢稟。傳曰,令該府拿問處之。
以宣傳官金益彬拿處傳旨,傳于申絢曰,令本廳罰直。
以漢城府民家頹壓別單,傳于沈象奎曰,恤典,令該廳,卽爲題給事,分付。
以漢城府民家頹壓別單,傳于沈象奎曰,恤典,令該廳,卽爲題給事,分付。
丁卯七月初五日卯時,上詣奉謨堂。展拜入侍時,行都承旨鄭東觀,右承旨李文會,左副承旨金蓍根,右副承旨申絢,同副承旨宋知濂,假注書朴宗心·申在植,記注官許臻,記事官鄭觀綏,檢校直閣洪奭周,檢校待敎朴宗薰,待敎朴綺壽,以次侍立訖。上具遠遊冠·絳紗袍,乘輿出宣化門。藥房提調韓晩裕進前奏曰,晩炎猶酷,此時勞動,聖體,若何?上曰,一樣矣。上由建陽門·靑陽門·宜春門,詣奉謨堂,入小次。上曰,問安勿爲之。出榻敎以司謁口傳下敎曰,鼓吹何不待令乎?連爲催促,使卽就位也。上出幄次,仍詣板位。檢校直提學徐榮輔啓鑰,宗薰·綺壽捲帳。上行四拜禮,仍詣堂,上奉審訖。宗薰·綺壽降帳。榮輔鎖鑰。上更詣小次。上曰,問安勿爲之。出榻敎上出幄次,乘輿出宜春門至春塘臺。命書傳敎曰,鼓吹法意,何等至重,而今日不爲待令,禮曹判書越俸三等,掌樂提調下義禁府推考。絢承書讀奏訖。上曰,不飭之當該承旨,令該府拿問處之。出駕前下敎知濂曰,今日奉謨堂展拜時,樂院擧行,萬萬稽忽,而至於協律郞之終不來待者,尤極可駭,當該協律郞,所當重勘,而本院請推之外,無他可施之罰,何以爲之乎?上曰,令該府拿問處之。出擧條知濂曰,今日展拜時,左右通禮之前導也,多所失措,不可無警,推考,何如?上曰,事過後,令該府拿問處之。出擧條上由靑陽門·協陽門還內,諸臣以次退出。
上在昌德宮。停常參·經筵。
申絢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
申絢,以都摠府言啓曰,入直軍兵等中日習射事,標信啓請命下矣,內試射相値,不得爲之之意,敢啓。傳曰,知道。
申絢啓曰,今日中日習射頉草記,當於廳坐來呈,而標信依例請出,旣已祗受之後,始爲來呈者,事甚顚錯,原草記,雖不得不捧入,而當該摠府堂上,不可無警,從重推考,何如?傳曰,允。
金蓍根啓曰,行大司憲李直輔,執義金熙華,掌令沈普永在外,掌令韓永建,持平金載一·孔胤恒牌不進,監察茶時之意,敢啓。傳曰,知道。
以大司諫安策,正言李潮,掌令韓永建,持平金載一·孔胤恒牌不進罷職傳旨,傳于金蓍根曰,只推。
以京畿監司金履度狀啓,右議政徐龍輔祿俸不爲領受事,傳于宋知濂曰,更爲輸送事,回諭。
以漢城府民家頹壓別單,傳于宋知濂曰,恤典,令該廳,卽爲題給事,分付。
以漢城府民家頹壓別單,傳于宋知濂曰,恤典,令該廳,卽爲題給事,分付。
兵曹,來八月十六日謁聖武科初試時規矩,柳葉箭五矢一百二十步一巡三中,鳥銃三柄一巡一中,講書取通以上,落點取二枝。
申絢,以兵曹言啓曰,今七月初五日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
申絢,以兵曹言啓曰,武臣賓廳講書及武經講書人員加抄,別單書入之意,敢啓。傳曰,知道。
敦寧都正朴聖泰疏曰,伏以臣,跡旣疎末,性且愚迷,涉世冥,致人惎嫉,前後遭罹,拳踢交加,爲虀爲粉,理必無幸,惟我先大王日月之明,照燭無餘,天地之仁,涵濡偏深,十行綸綍,誕敷明示,乍除近密,旋補外郡,恩榮俱摯,與天罔極,涓涯莫效,遽攀弓劍之遺,頑忍不滅,未遂褥蟻之忱,日夕哀號,如窮人無歸群怒未解,白簡又發,其所聲討,罔非人臣難容之罪,烏得免金木之誅,而特蒙我貞純聖母曁我聖上至仁至明之澤,薄竄嶺海,旋放田里,首尾五載,恩宥荐降,繼以有甄敍之命,德至厚矣,恩至渥矣,北望攢祝,不知死所,噫嘻,黨逆之目,何等大罪,而人之爲言,一何容易?臣之通籍,亦已多年矣,夷考臣本末,自有不可誣者,以言乎言論,則未嘗有受人風旨,乘時駁撃,以言乎進取,則又未嘗有藉人吹噓歷揚淸要,而今其勒加句斷,必欲湛滅者,不幾近於莫須有三字案耶?吁,亦巧且憯矣,至若交倡不敢之誣說,力擠淸議之善類,背馳誑惑云云。太沒倫脊,令人骨靑,其所謂不敢之誣說,不惟不知其指意之何居,爲人臣而蒙此題目,頑不能剚腹以暴,則更何可汚口呶呶,與之較詰,而殊未知所力擠者何人,所背馳者何事,所誑惑者何謂?旣曰,搖頭眴目,則搖眴之言,耳必有聞,又曰,構虛捏無,則構捏之跡,目必有覩,何不歷指某事,明白痛陳?使一世曉然知罔赦之案,而乃爲此藏頭之說,虛影之射也,誠莫知其故也。嗚呼,今日義理,卽建天地而不悖,俟百世而不惑者也,臣雖萬萬無似,尙具彝性,而亦一先大王化育中物耳,平日所講明者,惟今之義理也,斷斷此心,可質神明,而言者無端架鑿,置人於不測之域,人之不仁,胡至此極?然而臣之有罪,無罪一世之公眼自在,臣何必覼縷爲哉?此莫非臣不忠無狀,言行無素,未能見孚之致,撫躬痛悼,不如避遠駭機,甘作聖世之棄物而已,千萬不自意,敦府除旨,忽下於病伏遐陬之中,達蓽生輝,隣里動色,如臣糞土之賤,何以得此?惝怳震懍,罔知攸措,陰谷之回陽,枯荄之逢春,未足喩其萬一,怵分畏義,固當竭蹶趨承,仰伸叩謝之忱,而情踪至危,廉防極嚴,榮途一步,鐵限在前,況臣本無敦寧,揆以公格,自歸當遞,且臣狗馬之年,七十有一矣,自來貞疾,重添瘴祟,源委已痼,形氣都鑠,種種危敗之症,雖不敢一一猥煩,而宛轉床笫,蠢動無路,以此以彼,去就一款,尤無暇論,遙瞻五雲,惟有雙涕之縱橫,玆從縣道,敢陳血懇,仰干崇嚴之下。伏乞天地父母,俯賜哀矜,將臣新授職名,亟命鐫削,仍治臣辜恩慢命之罪,以肅朝綱,以安私分焉,臣無任云云。省疏具悉。疏辭已爲昭晣,何必更引乎?令該曹稟處。
上在昌德宮。停常參·經筵。
宋知濂啓曰,來十一日,輪對日次矣,敢稟。傳曰,當次人受點,後日次待令。
申絢啓曰,來十一日,朝參日次矣,敢稟。傳曰,停。
金蓍根啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,平安兵虞候李益賢,安義僉使金義堉,寧城僉使劉泰誼下直,各長弓一張,長箭一部,片箭一部,筒兒一箇賜給。
沈象奎啓曰,假注書朴宗心,身病猝重,勢難察任,今姑改差,何如?傳曰,允。
傳于金蓍根曰,諸承旨持公事入侍。
承旨前望單子入之,申大謙落點。
朴宗心改差,代以柳訸爲假注書。
柳訸有頉,代以趙庭和爲假注書。
金蓍根啓曰,臣敬奉聖敎馳往義禁府,取考囚徒案,則時無輕囚,故仍爲馳往典獄署,取閱囚徒案,則御寶僞造罪人十四名,結案罪人四名,殺獄罪人十六名,印信僞造罪人一名,因臺啓仍囚罪人三名,俱是重囚,故竝爲仍囚,此外輕囚中拒納公貨,偸取公穀及敺傷人物等罪犯之最緊,可合照律者四名,不可以輕囚論,竝一體仍囚,其餘各司所囚雜犯中,他人錢貨不報,欺人取物,當次闕直,拒逆官令,酗酒作挐等罪人朴綬·全孟福·太鎭民·朴春得·韓德柱·金益樞·金厚乭·具宗元·金福仁·趙完得·徐晉孫·趙召史·婢丹伊·奴厚寬·車灝·趙寬璧·金啓澤·文尙遇·金二得·順得等二十名,旣係輕囚,故竝依傳敎,放送之意,敢啓。傳曰,知道。
金蓍根啓曰,行大司憲李直輔,執義金熙華,掌令沈普永在外,掌令韓永建,持平金載一·孔胤恒牌不進,監察茶時之意,敢啓。傳曰,知道。
以大司諫安策,正言李潮,掌令韓永建,持平金載一·孔胤恒牌不進罷職傳旨,傳于金蓍根曰,只推。
傳于申絢曰,坐直承旨入侍。
金蓍根啓曰,今日推鞫,諫院無進參之員,除在外外,未肅拜人員,竝卽牌招,未署經人員,依定式,亦爲一體牌招,何如?傳曰,允。
以大司諫安策,正言李潮再牌不進罷職傳旨,傳于金蓍根曰,只推。
金蓍根啓曰,臣蓍根,今日推鞫進去,下直之意,敢啓。傳曰,知道。
申絢啓曰,臣與左副承旨金蓍根伴直矣,以該房推鞫進去,伴直無人,同副承旨宋知濂,卽爲牌招,何如?傳曰,允。
申絢啓曰,同副承旨宋知濂牌不進,伴直無人,行右承旨申大謙,所當牌招,而拘於廳規,不得請牌,何以爲之?敢稟。傳曰,牌招。
以同副承旨宋知濂牌不進罷職傳旨,傳于申絢曰,只推。
申絢啓曰,行右承旨申大謙再牌不進,伴直無人,同副承旨宋知濂,旣有只推之命,更爲牌招,何如?傳曰,允。
禁府問事郞廳六,金相休·呂東植·李愚在·趙民和·李重蓮·任天常。
申絢,以弘文館言啓曰,本館上番副校理臣李重蓮,以推鞫問事郞廳,今日晝仕出去之意,敢啓。傳曰,知道。
申絢,以義禁府言啓曰,今此推鞫時,假都事十員,令該曹依例差出,何如?傳曰,允。
申絢,以義禁府言啓曰,卿宰禁推,該府草記,待批下捧供,載在大典通編矣,時囚罪人趙尙鎭·朴崙壽,係是卿宰,敢啓。傳曰,知道。
推鞫時,罪人李敬臣原情,罪人姜快龍原情,罪人李完壽原情。
丁卯七月初七日辰時,上御誠正閣。諸承旨持公事入侍時,左副承旨金蓍根,右副承旨申絢,同副承旨宋知濂,假注書朴宗心·申在植,記注官盧,記事官鄭觀綏,檢校待敎朴宗薰,以次進伏訖。上命讀公事,書判付訖。上命絢書傳敎曰,飭已施矣,時囚罪人趙尙鎭·朴崙壽·李文會·李愚在·尹愭·許臻,竝分揀放送。又命書傳敎曰,日熱如此,禁府·刑曹輕囚放釋。絢承書讀奏訖。上命知濂書傳敎曰,承旨未差之代,前望單子入之,待下批牌招察任。知濂承書讀奏訖。蓍根曰,金吾罪人,拿來有日,而未有成命,故自下不得嚴急擧行,左相送言于院中,使臣等登筵時警咳矣。上曰,罪人何間,當盡拿來乎?蓍根曰,似在今明間矣。上命閣臣先退,又命退,諸臣以次退出。
丁卯七月初七日申時,上御誠正閣。坐直承旨入侍時,右副承旨申絢,假注書申在植,記注官李昌心,記事官鄭觀綏,以次進伏訖。上命書傳敎曰,推鞫爲之。絢承書讀奏訖,上命退,承史以次退出。
上在昌德宮。停常參·經筵。
自開東至卯時,有霧氣。
申絢啓曰,合辭方張之時,兩司無詣臺之員,事甚未安,除在外·推鞫進去外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申絢曰,推鞫姑罷,今日爲之。
趙庭和有頉,代以李羲準爲假注書。
申絢啓曰,當直擧行,此時尤當嚴急,而卽者當直都事之聽傳敎也,移時呼唱,始乃入來,行步太緩,事極可駭,所當重勘,而本院請推之外,無他可施之罰,何以爲之?敢稟。傳曰,令該府拿問處之。
宋知濂啓曰,明日獻陵忌辰祭傳香,禮房承旨當爲齋宿,而行右承旨申大謙,今日不爲仕進,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招察任。
承旨前望單子入之,金孝建落點。
傳于宋知濂曰,前平安監司後日次對,同爲入侍。
申絢啓曰,行大司憲李直輔,執義金熙華,掌令沈普永在外,韓永建,持平孔胤恒牌不進,金載一推鞫進,監察茶時之意,敢啓。傳曰,知道。
以大司諫安策,正言李潮,掌令韓永建,持平孔胤恒牌不進罷職傳旨,傳于申絢曰,只推。
申絢,以義禁府鞫廳大臣意啓曰,鞫坐文書,擧行甚多,弘文館副校理尹鼎烈,副司果徐有望,問事郞廳加差下,使之進參,何如?傳曰,允。
金孝建,以弘文館言啓曰,本館上番副校理臣尹鼎烈,以推鞫問事郞廳,今日晝仕出去之意,敢啓。傳曰,知道。
金孝建,以弘文館言啓曰,本館上番副校理臣李重蓮,以推鞫問事郞廳,今日晝仕出去之意,敢啓。傳曰,知道。
宋知濂,以賑恤廳言啓曰,漢城府民家頹壓別單四度據,東部字內全家頹壓二戶各錢二兩,西部字內全家頹壓二戶各錢二兩,完少頹多一戶布一疋合錢八兩布一疋,恤典,依例分給之意,敢啓。傳曰,知道。
申絢,以兵曹言啓曰,五衛將朴養涵·崔聖基,忠翊衛將張胤祚,忠壯衛將柳英逵,慶熙宮衛將金聲五·尹東好,俱以病難供職,呈狀乞遞,實病旣如此,則不可强令察任,竝改差,何如?傳曰,允。
吏曹啓目粘連,觀此敦寧府都正朴聖泰上疏,則以爲,臣新除職名,本無敦寧,自歸當遞,亟命鐫削亦爲白有臥乎所,旣無敦寧,則揆以公格,不可仍置,依例改差,何如?判付啓,依允。
知敦寧李勉兢疏曰,伏以臣於見職,本無敦寧,揆以格例,有難仍冒,玆敢援例陳章,仰瀆崇嚴。伏乞聖明,卽命選部,照例遞改,以存公格,千萬幸甚,臣無任云云。答曰,省疏具悉。疏辭,下該曹稟處。
推鞫時,罪人李敬臣更招,仍與姜快龍·李完壽面質後,刑問一次,訊杖第十一度,停刑,罪人姜快龍更招,仍與罪人李完壽面質後,刑問一次,訊杖第九度,停刑,罪人李完壽更招後,刑問一次,訊杖第七度,停刑。
傳于宋知濂曰,推鞫姑罷,明日爲之。
上在昌德宮。停常參·經筵。
惠慶宮進服淸暑六和湯一貼製入事,榻前下敎。
宋知濂啓曰,行大司憲李直輔,執義金熙華,掌令沈普永在外,韓永建未肅拜,持平金載一呈辭,孔胤恒推鞫進,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
金孝建啓曰,右副承旨申絢,今日不爲仕進,卽爲牌招,何如?傳曰,允。
金孝建啓曰,臣孝建,依定式進詣香室,奉審香祝樻祝板袱子,則精潔之意,敢啓。傳曰,知道。
金孝建啓曰,假注書申在植,身病猝重,勢難察任,今姑改差,何如?傳曰,允。
申在植改差,代以曺鳳振爲假注書。
傳于宋知濂曰,兵曹入直堂上從重推考。
以右副承旨申絢牌不進罷職傳旨,傳于金孝建曰,只推。
金孝建,以弘文館言啓曰,本館上番副校理臣尹鼎烈,以推鞫問事郞廳,今日晝仕出去之意,敢啓。傳曰,知道。
宋知濂啓曰,卽者吏曹郞廳來言,雲山郡守柳聖台,憲府則旣已署經,諫院尙未署經云,而司諫愼性眞,獻納宋文述在外,只有正言金用默一人,不得備員署經,大司諫安策,正言李潮,竝卽牌招,何如?傳曰,允。
宋知濂啓曰,雲山郡守柳聖台,憲府則雖已署經,諫院則司諫愼性眞,獻納宋文述在外,大司諫安策,正言李潮牌不進,只有正言金用默一人,不得備員署經,何以爲之?敢稟。傳曰,違牌人更爲牌招。
以大司諫安策,正言李潮牌不進罷職傳旨,傳于宋知濂曰,只推。
宋知濂啓曰,雲山郡守柳聖台,憲府則雖已署經,諫院則司諫愼性眞,獻納宋文述在外,大司諫安策,正言李潮再牌不進,只有正言金用默一人,無以備員署經,何以爲之?敢稟。傳曰,違牌人牌招。
以大司諫安策,正言李潮再牌不進罷職傳旨,傳于宋知濂曰,只推。
宋知濂啓曰,雲山郡守柳聖台,憲府則雖已署經,諫院則司諫愼性眞,獻納宋文述在外,大司諫安策,正言李潮三牌不進,只有正言金用默一人,無以備員署經,何以爲之?敢稟。傳曰,違牌人只推,更爲牌招。
宋知濂啓曰,大司諫安策,正言李潮三牌不進,依定式,遞差傳旨及禁推傳旨捧入之意,敢啓。傳曰,知道。
以大司諫安策,正言李潮三牌不進禁推傳旨,傳于宋知濂曰,分揀。
宋知濂啓曰,雲山郡守柳聖台,諫院尙未署經,而司諫愼性眞,獻納宋文述在外,大司諫安策,正言李潮四牌不進,只有正言金用默一人,無以備員署經,何以爲之?敢稟。傳曰,違牌人更爲牌招。
宋知濂啓曰,大司諫安策,正言李潮四牌不進,依定式,遞差傳旨及禁推傳旨捧入之意,敢啓。傳曰,知道。
以大司諫安策,正言李潮四牌不進禁推傳旨,傳于宋知濂曰,分揀。
宋知濂啓曰,雲山郡守柳聖台,諫院尙未署經,而司諫愼性眞,獻納宋文述在外,大司諫安策五牌不進,正言李潮陳疏,只有正言金用默一人,無以備員署經,何以爲之?敢稟。傳曰,違牌人更爲牌招。
宋知濂啓曰,大司諫安策五牌不進,依定式,遞差傳旨及禁推傳旨捧入之意,敢啓。傳曰,知道。
以大司諫安策五牌不進禁推傳旨,傳于宋知濂曰,分揀。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
宋知濂,以兵曹言啓曰,謹依下敎,曜金門近仗軍士吳福龍,嚴棍十五度,懲勵之意,敢啓。傳曰,知道。
禁府啓目,義禁府都事朴齊奎原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
推鞫時,罪人李敬臣更招後,刑問一次,訊杖第九度停刑,罪人姜快龍更招後,刑問一次,訊杖第五度停刑。
傳于宋知濂曰,推鞫姑罷。
上在昌德宮。停常參·經筵。
申時,雨雹,狀如榛子,灑雨下雨,測雨器水深一寸五分。
藥房提調韓晩裕,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服淸暑六和湯前方中,去黃蓮,二貼製入事,榻前下敎。
嘉順宮進服加味溫膽湯五貼製入事,榻前下敎。
宋知濂啓曰,行大司憲李直輔,執義金熙華,掌令沈普永在外,韓永建未肅拜,持平金載一·孔胤恒呈辭,監察茶時之意,敢啓。傳曰,知道。
宋知濂啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
宋知濂啓曰,左副承旨金蓍根,右副承旨申絢,今日不爲仕進,竝卽牌招,何如?傳曰,允。
以左副承旨金蓍根,右副承旨申絢牌不進罷職傳旨,傳于宋知濂曰,只推。
曺鳳振有頉,代以尹日逵爲假注書。
尹日逵有頉,代以趙琮鎭爲假注書。
宋知濂啓曰,雲山郡守柳聖台,諫院尙未署經,而大司諫安策牌不進,司諫愼性眞,獻納宋文述在外,正言李潮陳疏,只有正言金用默一人,無以備員署經,何以爲之?敢啓。傳曰,一司除署經。
以大司諫安策牌不進罷職傳旨,傳于宋知濂曰,只推。
宋知濂啓曰,行右承旨金孝建,以其親病,陳疏徑出矣,原疏,以國忌正日,不得捧入,而行都承旨鄭東觀,行左承旨沈象奎不爲仕進,左副承旨金蓍根,右副承旨申絢牌不進,院中只有臣一人,伴直無人,右副承旨申絢,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
傳于宋知濂曰,右承旨·左副承旨許遞,前望單子入之,待下批牌招察任。
承旨前望單子入之,任希遠·尹行頤落點。
宋知濂,以兵曹言啓曰,來八月初三日,大駕詣永禧殿,親行酌獻禮,詣儲慶宮展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十六哨爲先廂,訓局步軍五哨爲後廂,禁將率訓局步軍二哨,本營鄕軍五哨留陣,御將率該營鄕軍五哨,騎士三番留陣,摠戎使率該廳標下軍,內外各營入直馬步軍兵,除出禁衛營騎士三番留陣,馬軍五哨隨駕,禁軍入直外全數隨駕,餘軍留營,置之,可也。
宋知濂,以備邊司言啓曰,卽見摠戎使李堯憲,水原留守洪明浩,廣州留守朴宗來,江華留守尹序東,京畿監司金履度,水使鄭學畊,永宗防禦使趙歧,平安監司趙得永,兵使鄭觀采,黃海兵使李光益,江原監司金履喬,統制使李溏,慶尙左兵使吳載光,右兵使李身敬,公忠兵使林栽洙,全羅兵使李東善,南兵使崔東岳,北兵使柳文植秋操取稟狀啓,則以爲,今秋水陸操·合操·城操·巡操·面操·巡歷·巡點及未行操處官鎭門聚點,竝請令廟堂稟旨分付,災傷覆審·校生考講·鄕騎士勸別武武學都試,依例設行爲辭矣。今春諸道水陸操取稟時,以參量農形,探察民情,或春行而秋停,或陸停而水行,次第輪回之意,已爲仰請矣。春間海溢,不過若而沿邑,初夏雖或惜乾,諸道亦旣普洽,來頭穡事有可以綽略料量,今秋水陸操·合操·城操·巡操·面操及巡歷·巡點,竝依例設行,而三南水軍,春旣行操,有異全停,又皆海沿,亦宜軫慮,三南水操,特令停止,關西春南秋北,北關春北秋南,係是定式,今春已行處外,使之一體設行,至若廣州合操,則該營事力,實有不贍之慮,以輪操代行事,分付,行操處巡點,不必疊行,置之,未行操處官鎭門聚點,另飭擧行,災傷覆審·校生考講·鄕騎士勸別武武學等各樣都試,依例擧行事,竝爲分付,而國之大事在戎,戎政所關,果何如,而人情狃於姑息,停廢便認恒例,事誠寒心,一依常法,逐年行操,則軍率無罕經齟齬之患,營閫有常行習慣之效,顧安有不便之端,而若其兵民煩擾之弊,則反由於因循久停之致,謹稽英廟朝丙寅下敎之昭載掌故者,若曰,春秋之操,道臣則每以請其停操爲高致,意似爲民,而詰戎之政,亦非所以耀武也,卽爲民也,又若曰,此後則非大歉之歲,不獲已停操者外,其勿以今春雖不行,亦有來秋云,而必也行之,使戎政俾不至於放忽,大哉聖訓,深軫遠謨,欽誦恪遵,久益宜然,諸道道帥臣,須悉此意,無敢更以停行爲請,行操之際,必務嚴申約束,卒伍闕額幻冒之擧,校吏舞手侵漁之習,別加操飭,俾有實效,勿或徒歸文具,秪滋奸弊,聚點各色簽丁修械等節,十分致力,無敢玩愒之意,一體嚴飭,何如?傳曰,允。
宋知濂,以內醫院提調意啓曰,石城縣監柳曾模,旣遞外任,依例還屬本院,令該曹口傳付軍職,冠帶常仕,何如?傳曰,允。
上在昌德宮。停常參·經筵。
開東有霧氣,未時,太白見於巳地。
金蓍根啓曰,合辭方張之時,兩司無詣臺之員,事甚未安,除在外·陳疏外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,城津僉使柳成逵,昌洲僉使徐大喆下直,各長弓一張,長箭一部,片箭一部,筒兒一箇賜給。
傳于鄭東觀曰,諸承旨持公事入侍。
鄭東觀啓曰,行大司憲李直輔,報義金熙華,掌令沈普永在外,掌令韓永建,持平金載一·孔胤恒牌不進,監察茶時之意,敢啓。傳曰,知道。
以大司諫安策,掌令韓永建,持平金載一·孔胤恒牌不進罷職傳旨,傳于鄭東觀曰,只推。
宋知濂,以奎章閣言啓曰,應製諸臣頒賜冊子安寶次,奎章之寶請出之意,敢啓。傳曰,知道。
趙琮鎭有頉,代以李容愚爲假注書。
以右副承旨申絢再牌不進罷職傳旨,傳于洪樂淵曰,只推。
宋知濂啓曰,右副承旨申絢再牌不進,伴直無人,左副承旨金蓍根,所當牌招,而拘於廳規,不得請牌,何以爲之?敢稟。傳曰,違牌人牌招。
承旨前望單子入之,宋銓·林漢浩·洪樂淵·朴宗薰·洪奭周落點。
以右承旨林漢浩牌不進推考傳旨,傳于宋銓曰,更爲牌招。
以左副承旨洪奭周牌不進罷職傳旨,傳于宋銓曰,只推。
傳于宋銓曰,左副承旨許遞,前望單子入之,待下批牌招察任。
承旨前望單子入之,金明淳落點。
宋銓啓曰,右副承旨洪樂淵,牌招入直事命下,而家在城外,行左副承旨林漢浩,亦爲家在城外,伴直無人,行右承旨金明淳,更爲牌招,何如?傳曰,允。
宋銓啓曰,行右承旨金明淳再牌不進推考傳旨,今方捧入,而伴直無人,所當更請牌招,而係是一日三牌,何以爲之?敢啓。傳曰,更爲牌招。
兵曹口傳政事,行護軍沈象奎,行副護軍洪奭周竝單付。
傳于鄭東觀曰,違牌諫院,未行公臺諫,竝許遞,政官牌招開政。
鄭東觀啓曰,吏曹判書李始源,參判閔耆顯,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。參議一體牌招。
以鄭來百牌不進罷職傳旨,傳于鄭東觀曰,只推。
鄭東觀啓曰,吏曹判書李始源,參判閔耆顯,參議鄭來百再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠甚未安,判書·參判,所當更請牌招,而係是一日三牌,何以爲之?敢稟。傳曰,判書·參判與參議,一體更爲牌招。
以吏曹參議鄭來百再牌不進罷職傳旨,傳于鄭東觀曰,只推。
以黃海監司李好敏狀啓,薦新靑蓮實,限內不得封進,惶恐待罪事,傳于宋銓曰,卿其勿待罪事,回諭。
吏曹啓目粘連,觀此知敦寧府事李勉兢上疏,則以爲,臣於見職,本無敦寧,揆以格例,有難仍冒,卽命選部,照例遞改亦爲白有臥乎所,旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
洪樂淵,以兵曹言啓曰,今七月十一日,武臣賓廳武經講書日次,而當此設鞫之時,不得循例擧行,今姑停止之意,敢啓。傳曰,知道。
洪樂淵,以兵曹言啓曰,內禁衛將李文喆,忠壯衛將朴宗㯙,中樞府都事鄭亮元,俱以病難供職,呈狀乞遞,五衛將趙鎭恒,除授在外,過限未上來,竝改差,何如?傳曰,允。
禁府啓目粘連,向前朴齊奎亦,當直擧行,固當嚴急,而行步遲滯,自犯稽緩之罪,以此照律,何如?判付啓,以制書有違律收贖,如有功議,功議各減一等,如有功,功減一等,如有議,議減一等爲良如敎。
正言李潮疏曰,伏以臣,材器之本不肖似,情勢之自來恧慼,前旣屢徹,今不敢輒煩,而竊庶幾淵鑑,或已俯燭,通朝亦共諒悉,卽此一事,已是難進之端,而至於昨年李海淸之避辭出,而臺端一步,便成鐵限矣。蓋海淸,於甲子秋,疏論達淳之檢擬成稔事,而語未稱停,至承嚴批,臣於其時,待罪憲府,適因疏擧,尾陳數語,謂以銓家注擬,當極審愼,今此成稔,乃是逆默之姻屬,且其行己,爲世指目,吏判誠有不審遽擬之失云,而且論臺言之亦過分數,大抵臺閣言議,貴在停當,如有過不及之差,則例相規失,故臣之所言,不過就事論事,而卽是兩非,要作公言而已,乃於三年之後,論三年之前,而截去本旨,拈出句語,以各異之端落,爲深緊之詆斥,苟如是也,世皆爲後慮,而豈復有言事之人哉?在臣自處之義,受此危懍之斥,復敢抗顔於言責之任,則是無忌憚也,棄廉恥也,臣雖無狀,豈敢爲此?且臣之素抱疾病,便成痼祟,頑痰凝結於腰脅,血喀發作於胸膈,每當冬夏轉益苦劇,行必傴僂,步〈必〉躝跚,忽自前月,重徑暑霍,諸症俱發,委頓不省,時日之內,萬無差減之望,情地之外,病亦難强,而今此署經有命,天牌荐臨,承膺無路,玆敢略暴危懇,仰瀆崇嚴。伏乞天地父母,察臣情實,俯垂矜諒,亟命鐫改臣見職,以安微分,仍治臣瀆擾之罪,以肅朝綱,不勝幸甚。臣於乞免之章,不宜贅及他說,而事在目下,義重沫飮,冒沒尾陳,惟聖明垂察焉。噫,人心日慝,世變層生,何至此極也?今此拿鞫諸罪人,獄情甚嚴,雖未知肯綮之如何,而必有情節之至憯,關係之極重,凡今日按獄之臣,孰敢不同心憤惋,盡誠鉤詰?期於取服,快正王法,而第近年以來,屢度鞫獄,或有證案俱綻,而未施當律者,或有端緖已露,而抵賴不服者,名雖勘斷,實未究竟,獄體漸輕,凶徒無懲,故異情同腸,改頭換面,以至有今日之獄事,而民志無底定之日,治道無寧靜之期,言念及此,寧不痛心?伏願聖上,特下明命,益令嚴覈,到底窮詰,悉服情犯,一一輸款,明正典刑,俾獄法重而亂逆熄焉,臣無任云云。省疏具悉。末端所陳,是矣,爾其勿辭察職。
正言金用默疏曰,伏以臣,跡本寒素,性又庸鈍,平日所學,不過剽竊經傳,尋摘章句而已,應擧覓科,只爲祿仕之計,立朝事君,本無藉手〈之〉資,而自在釋褐之初,屢叨簪筆之列,疏逖賤品,已極踰分,千萬不自意,薇垣新命,忽下於夢想之外,以臣才識之空疎,見聞之聾瞽,臺端峻選,言責重任,實無一分堪承之望,而天牌荐降,義分是懼,雖不得不章皇出肅,以伸叨謝之忱。第臣於本職,旣未署經,歷日虛縻,徒切兢惶,乃於日前,設鞫有命,召牌儼臨,而獄體嚴急,未敢逡巡,他不暇顧,冒沒趨承,連日赴坐,粗效微分,而竊有萬萬悶迫之私,臣之老母,年今六十有餘矣,素抱貞疾,重患暑痢,食飮全却,氣息凜綴,委頓床褥,須人起居,而自臣赴鞫之日,一倍添劇,臣於是時,心神飛越,方寸擾亂,而諫院無行公之員,旣不得推移進參,鞫坐非暫曠之地,亦不敢任情徑出,煼灼於赴坐之頃,憂遑於退歸之後,衷情煎迫,日甚一日,而近又藥餌蔑效,調攝失宜,諸般症情,轉益沈篤,方當鞫事之未竟,固知陳懇之不安,而以此情理,實無離捨供劇之望,玆敢冒死哀籲。伏乞聖慈,俯垂鑑憐,亟賜遞改,俾便救護,仍治臣瀆擾之罪,以肅朝綱焉,臣無任云云。省疏具悉。爾其勿辭救護。
丁卯七月十一日辰時,上御誠正閣。諸承旨持公事入侍,召對追後入侍時,都承旨鄭東觀,右承旨尹行頤,左副承旨任希遠,同副承旨宋知濂,檢校待敎朴宗薰,假注書李羲準,記事官李若洙,記事官鄭觀綏,以次進伏訖。上命奏公事。東觀曰,臣吏房無公事矣。行頤曰,臣禮房無公事矣。希遠曰,臣刑房矣。讀奏咸鏡監司李晩秀啓本,罪人李宗漢吉州牧到配事。希遠曰,臣兵房代房矣。仍讀奏全羅右水使權逴啓本,發兵符傳受事,廣州留守朴宗來啓本,邪學無乎事。知濂曰,臣工房無公事矣,戶房代房,亦無公事矣。東觀曰,臣以注書事,有所仰達者,持公事入侍,注書二員,例爲入侍,而今番則一員,以病改差,其代連爲有頉,以至於不得備員,誠爲未安矣。知濂曰,適因言端,臣亦有仰達者,假注書之有除輒頉,事未前有,數日之內,至於六七望筒之蒙點,而一無仕進之人,雖未知實故之如何,而懸頉不進之類,不可無警,捧現告所當重勘,而本院請推之外,無他可施之罰,何以爲之乎?上曰,聞甚駭然,令該府拿問處之,可也。上命書傳敎曰,召對爲之。觀綏書入座目。賤臣承命出傳。侍讀官尹鼎烈持國朝寶鑑第七卷,檢討官李允謙持國朝寶鑑第七卷,賤臣持國朝寶鑑第七卷,又持參贊官閣臣·史官所讀冊,偕入進伏,次第傳于參贊官宋知濂,檢校待敎朴宗薰,記事官李若洙,記事官鄭觀綏訖。上命開卷讀之。鼎烈讀自三曰敦聖學,止中和之域矣。上曰,下番讀之。允謙讀自四曰明道術,止神化之不暇矣。上曰,參贊官讀之。知濂讀自五曰推心腹,止耳目也。上曰,閣臣讀之。宗薰讀自三者相待,止自塗耳目。上曰,注書讀之。賤臣讀自固無元首獨成,止私人矣。上曰,上番讀之。若洙讀自所謂耳目,止起於耳目也。上曰,下番讀之。觀綏讀自皐陶之歌,止和氣不應。上曰,文義陳之。鼎烈曰,先正臣李滉六條疏陳,無非格言正論,如臣末學淺見,何敢拈出敷衍,以備聰聽,而苟欲體之於心,驗之於事,則其中隨時隨處,念念提撕,件件兢業云者,尤是喫緊處,伏願六條所陳,沈潛硏頤,罔或少忽焉。上曰,下番陳之。允謙曰,此疏第六條中,有風雹蝗螟,衆異畢見,此乃天心,仁愛殿下之深,戒警殿下之至也。昨日雨雹,挽近所無,節屆初秋,與夏令有異,似不是大警懼處,而自上修省之道,亦不可以尋常災沴視之,臣等不勝憂懼,昨欲聯箚陳勉,而亦近備例,故果未陳箚,通宵直廬,愚忠耿耿矣。大抵災不虛生,必有所召,自古仁天之警告,多在於將治之世,天意蓋欲警動而玉成之也,臣不敢以漢儒傅會之說,仰塵聖聽,而天人相感之理,捷於影響,古語曰,人主一念之善,而景星卿雲,一念之惡,而疾風雷雨,顧今紀綱之頹弛,言路之杜塞,民生之困悴,可憂之端,非止一二,而遇災修省,莫先於以實心行實政,其要亦不外於勤聖學一事,竊念古之聖王,生質雖極純粹,德美雖極隆盛,不敢以此爲可恃,必孜孜乎講學之功者,非徒資口耳而務涉獵也,將以開廣知思,修正身心,以爲措諸事業,平治天下之本也。凡講學之工,接續爲貴,而體認亦爲第一道理。先正臣趙光祖曰,若體認古書,以爲某事可學,某事不可學,以求積累之工,則雖一講一張,所得必多,不然則雖一講十張,只爲虛文,此言誠是矣,如臣管蠡之見,亦何敢窺測聖學之萬一,而竊伏惟念殿下,聰睿卓越,而體驗似不足,明斷赫然,而淵默似過,然則淬礪奮發之機,警動振作之會,亶在於是,斯豈非轉災爲祥之道乎?子思曰,戒懼省察,而極於天地位而萬物育,董仲舒之言曰,正心之效,至於陰陽調而風雨時,伏願繼自今,益勉體驗之工,益懋剛健之德,以爲端本出治之要,則恐懼修省之道,亦不外是,而天心自可底豫矣,深留聖意焉。上曰,何以則爲體驗之道乎?鼎烈曰,下番所陳,甚好矣。秋序已屆,昨日雨雹,不必爲災,而向見兩道狀啓,亦有雹災,修省之方,對越之工,不在他求,以此六條,存諸心而施於政,則非但爲體驗之實,轉災爲祥之機,亦在此焉。上曰,參贊官陳之。知濂曰,玉堂上下番之所奏,誠好矣,臣無所更爲仰達矣。上曰,閣臣陳之。宗薰曰,玉堂所奏俱好,臣無容贅陳,而此疏六條,果皆親切明確,本末兼備,精粗俱該,綱領中有條目,條目中有綱領,擧而措之,皆有踐履之實地,非若俗士拘儒掇拾之論,誠願以此六條,硏頤體究,必有曠世之遭逢矣。下番所奏,亦合玩味,昨日之雹,誠甚乖異,不可以秋節之前後爲間,且伏覩雲觀所奏,以爲狀若榛子,而以臣所覩,幾如小栗,大凡天災,寧爲過慮?不可自恕,況雹者,愆陽之候也,陽脅陰則爲霰,陰脅陽則爲雹,寧或以陽脅陰,不宜以陰脅陽,春秋不書霰,而雹則謹書之,蓋陰陽者,忠佞邪正,治亂盛衰之所由象者,故聖人,於扶抑之政,未嘗不三致意焉,政合因此警畏,益加修省,伏願留念焉。上曰,所奏甚好,當留念矣。上命掩卷,仍命玉堂先退。鼎烈·允謙退出。上命東觀·知濂·宗薰製進律賦。賤臣製進賦,下番製進五律。各命題,仍敎卽席製進,諸臣承命製進。上命書傳敎曰,左承旨·右承旨·左副承旨·右副承旨許遞,前望單子入之。又命書傳敎曰,同副承旨許遞,前望單子入之。東觀曰,新除授承旨宋銓·林漢浩·洪樂淵·朴宗薰,竝卽牌招察任,何如?上曰,依爲之。出擧條東觀曰,新除授承旨洪奭周,牌招察任,何如?上曰,依爲之。出擧條上命退,承史·閣臣,以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂淵啓曰,行大司憲李直輔,執義金熙華,掌令沈普永在外,韓永建未肅拜,持平金載一·孔胤恒呈辭,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,高嶺僉使柳弘源下直,長弓一張,長箭一部,片箭一部,筒兒一箇賜給。
傳于鄭東觀曰,諸承旨持公事入侍。
鄭東觀啓曰,吏曹參議鄭來百三牌不進,依定式,禁推傳旨捧入之意,敢啓。傳曰,知道。
以吏曹參議鄭來百三牌不進禁推〈傳〉旨,傳于鄭東觀曰,分揀。
鄭東觀啓曰,吏曹判書李始源,參判閔耆顯,參議鄭來百三牌不進推考傳旨及禁推傳旨,今方捧入,而開政命下,已至經宿,連違召命,終不承膺,事體所在,誠極未安,判書·參判,竝卽牌招,何如?傳曰,允。參議一體牌招。
承旨前望單子入之,李相璜·金㙆落點。
鄭東觀啓曰,新除授右副承旨金㙆,時在慶尙道安東地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,鄭景祚落點。
傳于鄭東觀曰,同副承旨許遞,與未差之代,前望單子入之,待下批牌招察任。
承旨前望單子入之,李文會·申絢落點。
朴宗薰啓曰,左議政李時秀,有時急稟達事,率金吾諸堂,來詣請對矣。傳曰,入侍。
兵曹口傳政事,行護軍單李相璜。
臺諫前望單子入之,獻納李允謙,正言洪儀泳落點。
傳于洪樂淵曰,庭鞫爲之,處所,以內兵曹爲之。
鄭東觀啓曰,吏曹判書李始源,參判閔耆顯,參議鄭來百牌不進推考傳旨及罷職傳旨,今方捧入,而開政命下,已至經宿,如是違牌,事甚未安,判書·參判,竝更牌招,何如?傳曰,允。參議一體牌招。
以吏曹參議鄭來百牌不進罷職傳旨,傳于鄭東觀曰,只推。
以吏曹參議鄭來百再牌不進罷職傳旨,傳于鄭東觀曰,只推。
鄭東觀啓曰,新除授右承旨李文會,時在京畿長湍地,斯速乘馹上來事,下諭,何如?傳曰,許遞,前望單子入之,待下批牌招察任。
李宗心改差,代以李羲準爲事變假注書。
傳于鄭東觀曰,當該承旨,從重推考。
有政。吏批,判書李始源陳疏入啓,參判閔耆顯進,參議鄭來百牌招不進,行都承旨鄭東觀進。啓曰,判書李始源陳疏入啓,參議鄭來百牌招不進,小臣獨政未安,何以爲之?敢稟。傳曰,仍爲之。以吳泰賢爲大司諫,徐能輔爲執義,鄭萬始爲司諫,韓翼鎭爲掌令,徐有望爲校理,韓耆裕爲副修撰,吳載紹爲知敦寧,洪羲恒爲右尹,尹益烈爲敦寧都正,金蓍根爲禮曹參議,金啓河爲直講,南述毅爲監察,洪宅柱爲典籍,林漢浩爲同經筵,故學生李起淵贈童敎,孝行卓異,贈職事承傳。
兵批,行判書韓晩裕病,參判尹致性病,參議申大尹病,參知朴瑞源入直進,僉知鄭煥宗,大護軍李勉兢,護軍林漢浩·金明淳·金孝建·李相璜·申大謙,副護軍金蓍根·鄭景祚·宋知濂·尹行頤·任希遠·金㙆·安策·朴聖泰,副司直愼性眞·金熙華·沈普永·宋文述,副司果李潮,竝單付。
鄭東觀,以禮曹言啓曰,來八月初九日社稷大祭親行時,省牲省器之節,依例以親臨磨鍊乎?敢稟。傳曰,依例爲之。
朴宗薰,以御營廳言啓曰,今此肅章門親臨推鞫時,依兵曹節目,罪人結幕處,出番鄕軍一哨,將官率領,嚴飭排立,而事畢後,待標信罷出之意,敢啓。傳曰,知道。
朴宗薰,以摠戎廳言啓曰,本廳左部千摠李吉培,身病猝重,勢難察任,改差,何如?傳曰,允。
洪樂淵,以義禁府言啓曰,時囚罪人朴齊奎議處公事判付內,以制書有違律收贖,如有功議,功議各減一等,如有功,功減一等,如有議,議減一等事,命下矣。朴齊奎,以制書有違律,杖一百收贖,告身盡行追奪,而其九代祖東亮扈聖原從功臣,達城府院君異性五寸親云。功議各減一等,杖八十收贖,奪告身三等,放送之意,敢啓。傳曰,知道。
洪樂淵,以義禁府言啓曰,今此庭鞫時,罪人往來之際,例有軍兵排圍之節,令訓鍊都監擧行,何如?傳曰,允。
洪樂淵,以義禁府言啓曰,今此親鞫時,本府都事,不可不備員,而都事未差之代,令該曹口傳差出,以爲擧行之地,何如?傳曰,允。
吏曹口傳政事,以洪顯謨爲禁府都事。
親鞫時,罪人李光郁原情,罪人敬臣更招後,仍與罪人李光郁面質,刑問一次,訊杖第六度,捧結案。
洪樂淵,以義禁府言啓曰,大逆不道罪人敬臣,旣已承服正刑,其父母妻妾子女祖孫兄弟姊妹,子之妻妾,伯叔父兄弟之子,年歲姓名存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司奉承傳擧行,何如?傳曰,允。
禁府罪人李敬臣年六十七矣結案白等,矣身根脚段,父奭故,父矣父萬祥故,母朴召史故,母矣父在淳故白良乎,父母以胎生於咸鏡道安邊府世谷社三里,隨父母長養,仍爲入籍居生是白乎旀,行凶節次段,矣身素以凶悖之類,久懷怨懟之意,今番罪謫之後,未蒙恩赦,常有向國不道之心,達淳陳戒罪死之說,白地做出,人心思亂之凶詩,無難誦傳,已是矣身之斷案兺不喩,至於與光郁酬酢之時,詬罵天日之言,卽是窮天地亘古今所無萬剮猶輕之凶言悖說,而矣身無難發口,與人酬酢,論其罪犯,實有浮於雲·海·夏賊是如乎,大逆不道的實,遲晩的只罪,不待時凌遲處死爲白乎事,禁府,大逆不道罪人敬臣,當日西小門外,不待時凌遲處斬爲白臥乎事。
掌令韓永建,持平金載一·孔胤恒,獻納李允謙,副校理李重蓮,正言洪儀泳·金用默,副修撰安廷善啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也,英考之於渠,止慈至愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝,則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府,夬正典刑。噫嘻痛矣,徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖侄賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目,而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來所未見所未聞之極惡大憝也,爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心,一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣,沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李瑀等之處分,欲爲囫圇汨蕫,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪,蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩圖改筵本之陰謀祕計,今旣綻露無餘,則其所圖生之計益彰,同惡之跡如此,背國死黨,欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。答曰,不允。
掌令韓永建,持平金載一·孔胤恒,獻納李允謙,正言洪儀泳·金用默啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果如諸賊一席,酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人黨與之討,不容少忽,旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,性在親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣,夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日〈之〉爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,夏·恭兩賊之黨與同情,萬無不知之理,目今究覈之道,惟在於此,雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬,奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀割逆復之愛侄也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討決行,而誅殛之典,止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,八字刀割鉤覈之路,唯在此賊之盤問,而不加究覈不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇,以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯不一,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,快正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日,此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縳官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶,則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。噫嘻痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何〈居〉,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳跟之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何?陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,筵禧禁地,縱賊傔而瘞理臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構纔慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁劾力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂,自朝至暮,自頭至足,無非罪惡者,渠亦人耳,持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊,則附浚賊,利在異類,則附異類,利在邪黨,則附邪黨,至於刀割二十三字天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基,則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根抵窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念,行恁,罪是劇逆,職非大官,則只賜其死,不施藁街之典者,實是四白年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉。刀割十一行八字噫嘻,亂臣賊子,從古何限,而豈有若家煥·承薰·樂敏·哲身等之窮兇情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒·儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也,賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也,追惟及此,不覺毛骨俱竦,恒·儉諸賊,雖是兇獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輩轂也,春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手礫口臠而不可及矣。恒·儉,乃其枝葉,而旣伏典刑,則家煥諸賊之爲厥根抵者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之栲掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤,則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也。吁亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說愈出愈匈,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民手出悖通,身係久囚,則乘機樂禍之習,厥惟久矣,與裕賊爲切隣,以裕賊爲謀主,臭味相同,臓肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻痛矣,人心日陷,世道日詿,凶圖禍家之前後何限,而豈有如今番鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也,以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕,金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方,得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲,立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣,輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩,請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻痛矣,李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍提之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也,島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻,李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯,兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者,雖在疑似之間,惟當割臂斷腕痛惡嚴斥之不暇,而如李晦祥之叵測情節,斷案已具,便一戴頭之裕賊,則當渠行政之初,首先撿擬其壻於寢郞之望,惟恐收擧之或後,此已心跡之昭不可掩,而雖以張錫胤事言之,右袒逆裕,效力賊邊之狀,緊出於魯賢之招,丹書昭在,則尙今漏網,已是失刑,苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計。且於都政後辭疏中,自臣之所甚懼者以下二三句語,旨意凶慝,顯有不滿之意,莫掩角勝之跡,此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫,達淳之爲達淳,莫非此輩之所爛熳綢繆,而況達淳之死友,翊模也,達淳之血黨,亦翊模也,公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸逆肚之一串貫來者,十手難掩,萬口喧傳,乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分背國死黨之類,不可一刻容貸而善地薄竄,不足以少洩輿憤,請光陽縣竄配罪人李翊模,爲先施以絶島安置之典。噫嘻痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭,假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關棙,則其爲關係於莫重莫嚴,果何如也,而渠敢急於掉脫,暗地指使,悖侄有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可盤覈得情,請楸子島安置罪人徐瀅修,設鞫嚴問,快正王法,李魯春,本以傾邪之性,濟以反覆之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯,蓋此輩,以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔侄相鬨,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沫血請討,況其眞贓已露,證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定,請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也,渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,渠出於魯賢之招,丹書昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間,請古今島安置罪人張錫胤,亟令王府,嚴鞫得情,快正典刑。噫嘻痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倐如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士振腕,惴惴慄慄,莫敢誰何?相對揮手,戒以族者,蓋亦積有年數矣。嗚呼,庚申崩坼之變,此何等時也,渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助瑣瑣之婭,賣其凶焰齪齪之徒,䑛其殘瀝朝政,蠱壞世道殽亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下,以先王之心爲心,群下,以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前第後殿,一串貫來,至于今番達賊之凶圖,而旨意相符,脈絡相通,無不根柢於煥之,本源於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,其爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡以誅其心,沿流而溯其源,則裕之所以爲裕,達之所以爲達,一是煥之之所倡,究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律,追奪之典?今旣蒙允,則應行之法,不容少緩,請追奪罪人煥之諸子,亟施散配之典。噫嘻痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出荒怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可拑制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,少無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但爲殿下之罪人,實爲先大王之罪人,不但爲先大王之罪人,卽我英廟曁先世子之罪人也,何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥,性本狠愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣,至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉?至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲傳伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律不少,請追奪罪人日煥諸子,亟施散配之典。噫嘻痛矣,亂臣賊子,從古何限,而豈有如徐有恂之無嚴無憚,至凶至憯者哉?本以癡濫之性,濟以凶譎之習,平生伎倆,無非凶國而福家,晝宵經營,盡是背公而循私,一世之所共憤者,厥惟久矣。至於今番筵本圖改之事出,而其設計之窮凶,造謀之絶悖,言之骨寒,聞之膽掉,噫,紀注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大開捩,則尤何等至嚴至敬,莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修,與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二,二而一者也。及夫置對之時,苟有一分人心,一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩,不意設鞫之啓纔允,酌配之命遽下,此等悖亂不法類,不可以遠竄薄勘而止,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連量能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟求其本,則莫不源委於漢祿,根柢於漢祿,求之牒,未有如此賊之窮凶絶悖者也,食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過收奪告身而已,以此律而施之於此賊,果何可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣,漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何?不得追提漢祿之凶言故也,其所爲計,吁亦巧且憯矣,況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲悖奏,血黨之干犯,斷案已具,千變萬怪,疊生層出,而要其歸,則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也,形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,夬正典刑。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根抵也源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也,且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主醞釀設施,甘作諸賊之窩窟,鼓唱凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者,此賊也,履猷之悖通,而陰嗾之者,此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根抵於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計,吁亦巧且憯矣,論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,抑何心腸,其怨懟不臣之心,殆有浮於觀柱之請退於親政之初也,卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九,薄有才藝,工於反覆,跡其平生,可謂千億化身,而此於渠,猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,警毁賢相,痛斥敬臣其力護凶魁,箝制人口,渠已自供,今當三賊逆節彰露聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑,亂臣賊子,從古何限,而豈有若敬臣之窮天地亘萬古至凶絶憯極惡大憝者哉?渠以遐陬蟣蝨之賤,潛懷平日梟獍之性,晝宵營爲,罔非凶國而禍家,暗地排布,都是乘機而逞毒,當初薄竄,特出於朝家好生之德,而狼性難化,罔念悛惡之道,蠆毒愈肆,益滋讐國之心,結納蠢愚之類,譸張凶悖之說,設計造謀,陰倡密和者,無非臣子所不敢聞所不忍道者,若其思亂之凶詩,犯上之誣說,言之膽掉,聞之髮豎,天海之所未敢道,夏賊之所不能發,此於渠,已是罔赦之斷案,至於光郁之招出,而極凶極憯絶惡絶慝之三條凶說,凡今日在廷諸臣,直欲卽地手磔而口臠,食肉而寢皮,誠不忍晷刻之間,與此賊俱生,何幸天道孔昭,眞贓俱綻,今則結案已成,天誅斯加,神人之憤,庶可少洩,而論厥負犯,律以典刑,凡諸極逆當施之律,不加於此賊而將施於何處乎?請逆賊敬臣,亟施孥戮瀦宅之典。答曰,不允。敬臣事,依啓。
掌令韓永建,持平金載一·孔胤恒啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法〈罪〉人鏔,亟施孥戮之典,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根抵拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒·儉之獄案出後,若鍾·承薰,迭出諸招,逆節彰著,不可但以邪學言也,若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞,則雖以今番獄案言之爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證兇祕之跡,如印一板,寬基,則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,般問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣,十數年來,賊勢益肆,人心靡定,顧瞻他日之徒四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置,請周爀,亟令王府,嚴鞫得情,快正典刑,三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托迹輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井,則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東晩,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑,申獻朝,本以戾氣所鍾,甘與凶徒爲歸,率其群從,竝作鷹犬,趨勢規利,蠅營狗苟,傷人害物,虺毒蜮射。噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者,至今幸逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視,輿論莫遏,始思彌縫,稍演前說,冀贖宿愆,而及其問啓出,則情態絶狡,尤難容貸,渠亦以裕賊聲氣相近之人,出入於渠所謂一委官之門,爲一世之指目,久矣。凡於委官所周遮漫漶之人,必有眞的聞知者,而乃敢顧戀宿處,微提其端,而不露姓名,拈出三或字,以爲姑遮十目之計,其心所在,路人所知,如此負犯至重之類,不可削黜薄勘而止,請削黜罪人申獻朝,爲先施以屛裔之典。噫嘻痛矣,宋國仁窮凶絶悖之情節,可勝誅哉?以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也,端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月栲訊一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣,不可以其身之物故,而少緩當律之夬施,請物故罪人國仁支屬應坐之類,亟施島配之典,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳,亟令王府,拿來嚴問,以重鞫體。答曰,不允。
獻納李允謙,正言金用默啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊,頑然尙在,千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑,梟示罪人性世,與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。答曰,不允。
吏曹判書李始源疏曰,伏以臣,儱侗疎謬,冒居匪據,今已半年有餘矣,責重材劣,自知不稱,病與衰劇,亦且難强,瀝血哀籲,屢遭祈免者,反歸於矯情飾讓之科,臣於是乎怵分畏義,不敢更事煩瀆,扶曳趨膺,勉行大政,而觸處迷憒,隨事顚錯,咫尺前席,屢承飭敎,轉益惛然,窘迫無措,夫計仕序陞,排窠注擬,不過爲政之末,而一失其端,尙不能分別首尾,絲棼縷亂,罅漏層生,或旋請勿施,或退稟釐改,千瘡百孔,不勝其紛然,承宣大僚,迭相問備,推緘滿囊,惶霣冞深,縮伏私次,歷屢日而餘汗,猶在背也,六臘大政也,弊六計而陞降之,酌群材而進退之,此四方之所拭目,而王化之所由紀也。臣旣受任,辭不獲命,則區區本情,必欲貞白淬勵,對揚隆眷之萬,才不勝任,心與事違,自謂愼揀材能,而鑑別闇於淸濁,自謂疏振淹滯,而用舍眩於臧否,終不能平允物情,厭服人心,除目一出,嗤點四起,縱荷聖明優容,曲加涵貸,臣心慙恧,將何辭以解也?噫,臣之不能耐此職任,自量已熟,而不得已蹲據至今,則俗所謂一經京察,爲銓家瓜限者,卽臣之所日夜顒企者耳,今焉大政已過矣,淵鑑所燭,醜拙莫逃,私義所在,冒仍無說,假令臣,人器相當,精力能逮,固不可以久處要津,用妨賢路,況已試蔑效,有辜難貰,而積年沈痼之祟,又不可以一向强策,則其所去就,庶不待臣辭之畢,而昊天曰明必有所以處臣者矣。至若狗馬賤疾,種種瀆聽,極知其猥䙝,而情窮勢迫,又不得不擧實號籲,蓋自來諸症之中,血症最難醫,勞劇則火逆,火逆則血鬱,血鬱則吐喀,次第事耳。伊日筵中,欲發者屢,喉嚨汨汨,幾至嘔湧,袖丸呑嚼,僅得按下,此雖是數十年膏肓,而近又偏劇者,莫非擔負在身,思慮熏心,將攝無路,漸就癃痼者也,重以酷中暑暍,脾肺俱損,數日以來,泄癨俱作,委身枕席,氣息綿綴,苟不能及今卸解,安意調治,則顧臣殘喘,雖欲久游於仁化涵沐之中,恐不可得矣。嗚呼,人臣辭職,非有情勢,輒以病爲引,張皇過實,便成例套,下之告之也,若是其不誠,故上之待之也,亦視以文具,請急之章,日積公車,而虛實相混,罕蒙矜許,今殿下之於臣,亦謂其前後所陳,非出衷赤,而不爲之惻然垂念,憐之欲生,則命之卒矣,尙復何喩?三度由單,一遞終靳,而加由之命,又出格外,窮蹙之極,玆未免冒死瀆擾。伏乞天地父母,哀臣所言,出於至懇,憐臣貞疾末由供劇,許臣解官納臣於可生之域,則聖上再造之恩,非臣隕結所能仰報也,臣無任云云。答曰,省疏具悉。卿其勿辭行公。
丁卯七月十二日辰時,上御誠正閣。諸承旨持公事入侍時,行都承旨鄭東觀,右副承旨洪樂淵,同副承旨朴宗薰,假注書李羲準·李容愚,記注官李昌心,記事官鄭觀綏,以次進伏訖。上下公事,命東觀等分讀之。上曰,左承旨何不入來乎?東觀曰,以式暇不入矣。上曰,昨日應製人賞賜冊子,果卽頒給乎?宗薰曰,昨日卽爲頒賞矣。上曰,右副承旨,先朝時曾經承旨幾次乎?樂淵曰,只經一番矣。上命書傳敎曰,右承旨·左副承旨許遞,前望單子入之。仍敎曰,承旨前望單子,注書出去持入,可也。羲準承命出去,持入進伏。東觀曰,新除授承旨李相璜·金㙆,竝卽牌招察任,何如?上曰,依爲之。出擧條宗薰曰,冊子頒賞,例自本閣擧行,而書出備忘,謄之政院日記及內閣日記矣。向來冊子頒賞時,臣適出直,備忘記之書出與否,未能詳知,而今番則依例書出,何如?上曰,依例以備忘書出,可也。宗薰曰,自前御考時所用朱紅,例自本閣進供矣。先朝在宥時,以抄啓館學考試之甚多,特命代以朱土,因而爲例矣。此實出於省費之聖德,而今則考試,不至浩多,且所重,何如,則不可仍以朱土進供,此後御考時,則更以朱紅待令,何如?上曰,依此爲之,可也。東觀曰,藥房蛇油丸,例自湖沿邑及南陽等地,輪回製造,而每於南陽當次,則自先朝,常命姑置矣。今年適爲南陽當次,將何以爲之乎?上曰,今番亦置之,可也。惠慶宮進服六和湯前方中,加靑皮·枳殼各五分,三貼製入事。出榻敎仍命退,承史以次退出。
丁卯七月十二日未時,上御誠正閣。左議政率金吾諸堂請對入侍時,右副承旨朴宗薰,假注書李容愚,記注官李昌心,記事官鄭觀綏,左議政李時秀,判義禁南公轍,知義禁金羲淳,同義禁李堯憲·李相璜,以次進伏訖。時秀曰,晩炎轉劇,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,以何事請對乎?時秀曰,向來臣伏承按獄之命,連爲嚴鞫,而安邊地,又有可問者,已自捕廳發捕,昨始入來,故使左右捕將,合坐鉤覈矣。囚供以聞於李敬臣者納招,而其中,有窮凶絶悖萬萬驚心不忍聞之說,捕將卽地來報。故臣聞其供招,則髮豎膽掉,實不可一刻容忍,玆敢相率求對矣。從古亂逆之詬罵天日者,亦復何限,今此敬臣之凶言,實往牒之所無,古今之未聞者也。悲憤之極,如不欲生,到今驚心痛骨,食肉寢皮云者,猶屬例語,非但不敢提說,實不忍形諸文字,故捧招記,玆敢持來,而招供中,亦不忍詳錄其句語矣。臣等若於從前治逆時,果能明目張膽,痛懲嚴覈,打破根窩,永絶滋蔓,則亂賊之凶言,豈有至此之極哉?此莫非臣等不忠無狀之罪也。今此請對之擧,蓋以言根情節,不可不卽卽鉤覈,而向伏承推鞠姑罷之命,故方欲奏此事狀,出去開坐矣。此豈可一刻容貸於覆載之間者乎?當初按獄之時,猶以未得其根柢,或慮其受訊徑殞,加刑時杖數,每不至甚多矣。今則勢當嚴訊窮詰,期於得情,而此賊雖極凶獰,年近七十,日熱又如此矣。多被訊刑,若或徑斃於議啓判下之前,則非但失刑之莫大,神人之憤,將無以少洩矣。臣意則議啓入達後,不待判下,直捧結案似好矣。如彼之凶賊,決不可晷刻留置,故玆敢仰達矣。上曰,大槪是何許凶言也?時秀曰,都是怨國之言,而罔測不道,實不忍以言語仰奏者也。思之已不覺心骨之俱顫,悲憤弸中,如不欲生,況可以泚口仰奏乎?如此之凶言,肆發於覆載之間,如此之凶賊,容貸於覆載之間者,卽是無前之大變,實不可晷刻淹留,亦不可不嚴加拷訊,而若至徑斃,則其爲失刑,當復,如何?此臣所以仰請直捧結案者也。上曰,議啓判下後,始捧結案,法例則然,如不至徑斃之境,則姑待判付之下,而捧結案好矣。公轍曰,亂臣賊子,何代無之,而如此賊之凶言,實前萬古有君有臣以來,所未聞所未覩之極惡大憝也。此賊之窮凶情節,反有浮於适·雲·夏賊,則是豈可晷刻留置者乎?且如此之凶言,肆發於覆載之間者,此必有同心同黨之人,指使和應,勢當嚴訊窮詰,得其根因,而拷訊之際,若或徑斃於議啓判下之前,則其不爲萬萬失刑乎?且此是不待時之大逆不道,則何論常例之有無乎?不待議啓之判下,而直捧結案者,大臣之言,誠得當矣。上曰,如或無徑斃之慮,姑待議啓之判下也。時秀曰,此則當觀於其時而爲之矣。羲淳曰,此不可晷刻淹留之劇逆矣。上曰,捕廳捧招,果持來乎?時秀曰,同義禁持來矣。相璜自袖中,出捧招記,給宗薰·時秀指奏訖。上曰,安邊李哥,以爲敬臣之言,如此如此云耶?時秀曰然矣。上曰,捉來於安邊地耶?時秀曰,然矣。上曰,其名何也?時秀曰,敬臣之供,則曰李光新,而渠則改以光郁云矣。上曰,李完壽,何許人也?時秀曰,卽嶺南土班也。李光郁者,當敬臣肆發凶言之時,渠旣以參聽納供,則同參與知情間,當待敬臣用法後,更爲鉤覈矣。上曰,然則日勢已晩,卽爲出去,推鞫擧行,可也。時秀曰,李光郁,今當移囚于王府矣。上可之。宗薰曰,今聞大臣所奏,萬萬驚痛,此賊究覈,不可一刻遲延,推鞫爲之傳敎,卽今書出乎?上命書傳敎曰,推鞫爲之。時秀曰,兩司皆參,然後方設鞫坐,而見今諫臺,無行公者,似無以參坐,將何以爲之乎?上曰,入直玉堂誰也?觀綏曰,洪儀泳·李允謙也。上命書榻敎曰,山林外,在外臺諫許遞,與未差之代,前望單子入之,待下批,使之先參鞫後謝恩。時秀曰,職務相妨,同義禁李相璜本職許遞,何如?上曰,依爲之。出擧條時秀曰,原任大臣,則未及聞此報,似未及入來,且其有病故與否,亦未可知矣。若或未及入來,則推鞫大臣,例不得獨爲擧行,此則當以草記仰達,而先爲擧行矣。上曰,以庭鞫爲之則,何如?時秀曰,以獄體論之,則庭鞫雖重於推鞠,而其所擧行,元無異同矣。公轍曰,庭鞫與推鞫,事體之輕重雖異,而擧行則同矣。上曰,然則以推鞫擧行也。仍敎曰,右副承旨,以刑房代房,出去參鞫,可也。仍命退,諸臣以次退出。
丁卯七月十二日申時,上御誠正閣。大臣·金吾堂上入侍時,同副承旨朴宗薰,假注書李容愚,記注官李昌心,記事官鄭觀綏,左議政李時秀,鰲恩君李敬一,判義禁南公轍,知義禁金羲淳,同義禁李堯憲·李相璜,以次進伏訖。敬一曰,日氣劇熱,聖體若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,殿宮氣候,皆一樣矣。敬一曰,萬古所無之凶言,出於劇逆之口,腐心痛骨,實無欲生之心矣。上曰,俄者左相所奏,卿果聞之乎?敬一曰,臣亦聞之,而誠不忍提奏矣。上曰,俄使以庭鞫擧行矣,更爲詳聞,則誠萬萬凶悖矣。時秀曰,臣等之不忍仰奏者,良以不敢泚口故也。上曰,聞此凶言,萬萬驚心痛骨,大臣不必盡奏矣。時秀等曰,悲憤之極,如不欲生矣。上曰,雖以尙魯·适·雲之極逆大憝,比此賊猶爲輕歇矣。時秀曰,指斥聖躬,猶爲劇逆,況此凶言,卽窮天地亘萬古之所無者乎?上曰,近來亂逆之層生,不知其幾,而如此之凶逆,便是初見矣。時秀曰,臣等不能明目張膽,嚴於懲討,以致天地之間,有此窮凶極惡之逆賊,此莫非臣等之罪也。上曰,渠以北土之遐氓,必不能獨辦此言,必有指使嗾出者,此不可一刻容貸於覆載之間矣。渠之凶言,俄者卿等,不忍提奏,故猶未詳知,只令庭鞫擧行矣。今則不可不親問,欲爲臨門之擧,卿等之意,何如?時秀曰,當此劇暑,臨門之擧,臣等固不敢仰請,而殿下若欲親臨訊囚,則臣等亦安敢不爲奉承乎?上曰,今番若不臨門,則此後亂逆,將無所懲畏矣。公轍曰,日熱如此,豈敢仰請臨門,而此實窮天地亘萬古所無之極逆,以鞫體論之,親臨訊問,事面似然矣。上命書傳敎曰,親鞫爲之,處所以肅章門爲之。又命書榻敎曰,宮城扈衛置之。上曰,大臣先退擧行,可也。時秀等先退。宗薰曰,親鞫事,命下矣。時·原任大臣命招,何如?上曰,依爲之。出擧條宗薰曰,今日政,新除授臺諫,待下批竝卽牌招,何如?上曰,依爲之。出擧條宗薰曰,金吾堂上·左右捕將,竝卽牌招,以爲卽速擧行之地,何如?上曰,依爲之。出擧條上曰,侍衛則以入直擧行,前陪以五六雙,量宜入之,可也。宗薰曰,親鞫時,事變假注書,自多擧行事,時任假注書李宗心,今姑改差,更爲擬入,何如?上曰,依此爲之,而以首望人,先爲擧行,可也。上曰,別雲劍,以徐榮輔·金箕性·金履永·沈象奎侍衛,而雲寶劍,依前侍衛事,注書出去傳之也。賤臣承命出傳,還入進伏。上命退,承史以次退出。
丁卯七月十二日申時,上御肅章門。親鞫入侍時,行都承旨鄭東觀,行左承旨宋銓,左副承旨洪樂淵,右副承旨申絢,同副承旨朴宗薰,記事官趙鐘永,假注書李容愚,事變假注書李羲準,記注官李昌心,記事官鄭觀綏,檢校提學金祖淳,檢校直閣洪奭周,待敎朴綺壽,左議政李時秀,鰲恩君李敬一,判義禁南公轍,知義禁金羲淳,同義禁李堯憲·李相璜,掌令韓永建,持平金載一·孔胤恒,獻納李允謙,正言洪儀泳·金用默,副修撰安廷善,問事郞廳副司直金相休,副司果呂東植,兵曹正郞趙民和,掌樂正李愚在,副校理李重蓮,兵曹正郞任天常,副校理尹鼎烈,校理徐有望,文書色禁府都事尹宅性·趙國仁,刑房都事趙學典·任爚,以次侍立。上具翼善冠·衮龍袍,乘輿出協陽門,詣肅章門陞御座。上曰,右副承旨,先入侍後謝恩事,注書出傳也。賤臣承命出傳,還入進伏。上曰,大臣進前。時秀進前。上曰,罪人李光郁上之。問目·供辭見事變日記上曰,大臣拈出問目,問郞書之也。時秀曰,囚供若與捕廳盤問時,一毫相左,則當卽加刑鉤覈矣。東植書訖。讀問目,使罪人聽之。上曰,不以言語解釋以問,而讀之何也?時秀曰,一讀而後,解釋以問,格例然矣。仍奏曰,敬臣之子,適上京云,故已使捕廳捉囚,而其所供招,以爲渠父,給渠一封文書云,故卽爲搜探以來,使問郞出去持入,何如?上可之。罪人納供訖。上曰,罪人移置於排立之後,以待面質,可也。仍敎曰,罪人李敬臣上之。問目·供辭見事變日記上曰,罪人以何門出入乎?宗薰曰,自丹鳳門入來矣。仍奏曰,別雲劍金履永,有故不得入來,故該曹,以閔耆顯·李海愚,擬望入來,而未及入啓矣。上曰,李海愚入來侍衛,可也。時秀拈出問目訖,奏曰,渠之窮凶絶悖之言,不可不究問,而實不忍形諸文字,雖問郞,亦不可泚口盤詰,此則以光郁之招,示之,何如?上曰,以言語盤問,而嚴刑取招也。仍敎曰,大臣申飭禁堂及問郞,使之卽速捧供也。上曰,大臣進前。時秀進前。上曰,罪人情跡,今已綻露無餘,則渠焉敢隱諱乎?加刑取服,可也。上曰,罪人之一向抵賴,尤極凶獰,卽速加刑也。訊杖至三度。上曰,罪人使之卽速輸款也。上曰,渠之窮凶情節,今皆綻露,則帳殿親問之下,渠焉敢一向呑吐乎?各別嚴訊,使之從實直告,可也。時秀曰,罪人李光郁,更上之使之面質,何如?上曰,罪人李光郁上之。光郁與敬臣對質。問目·供辭見事變日記,上曰,罪人今亦一向抵賴乎?宗薰曰,一直凶頑矣。上曰,罪人何不加刑乎?時秀曰,以對質之故,姑不加刑矣。罪人面質後,時秀進前曰,罪人之招,無非語屈,卽速捧遲晩,何如?上曰,光郁則還下,敬臣加刑捧遲晩,可也。時秀曰,罪人李光郁,當下幕乎,移置乎?上曰,大臣從所見爲之也。罪人光郁下幕,罪人敬臣遲晩後。上曰,卽速捧根脚結案,可也。上曰,大臣進前。時秀進前。上曰,罪人李完壽·姜快龍,旣皆上闕,則亦當一體訊問耶?時秀曰,完壽則一向抵賴,快龍則不無罪犯,此等罪人,比之敬臣,猶屬歇後,臣當於推鞫時,更加鉤覈,分輕重更稟矣。上曰,罪人根脚,何不捧入?宗薰曰,罪人一向頑拒矣。上曰,渠旣遲晩,而不告根脚者,尤極凶獰,同義禁何不促飭於問郞,卽速捧入乎?上曰,大臣進前。時秀進前。上曰,罪人根脚,何不捧入也?時秀曰,一直凶頑矣。上曰,逆賊曾經何官?時秀曰,聞經臺職云矣。上曰,逆賊當以何律定罪耶?宗薰曰,當以大逆不道,捧結案矣。上曰,卽速捧根脚,可也。上曰,大臣進前。時秀進前。上曰,日勢已晩,罪人根脚,卽速捧之。時秀曰,罪人之拒逆,尤萬萬凶頑矣。上曰,帳殿親問之下,渠焉敢不告根脚,且旣已遲晩,則又焉敢不告乎?上曰,罪人遲晩後,則更不加刑耶?宗薰曰,然矣。上曰,左右捕將皆入來乎?時秀曰,捕將則罪人之子,方囚捕廳,故俄使出去知入罪人之根脚矣。又奏曰,罪人之終始抵賴,不告根脚者,蓋其窮凶情節,似欲因此受訊,至於徑斃也。旣已遲晩,則結案辭緣,讀之使聽,卽速捧侤音好矣。其根脚則已使捕將知來,結案先爲讀聽,何如?上曰,卽速捧侤音,可也。罪人納侤後,時秀曰,今旣俸侤,則已結案矣,其根因,更爲盤問好矣。上曰,渠旣結案,則焉敢復事抵賴?使之從實直告其根因,可也。上曰,罪人所言是何語也?宗薰曰,其所納供者荒錯,不可詳聽矣。時秀曰,罪人文書中,有所著鳴吠說一篇,自比渠於報曉守夜,而其所遣辭,至凶絶悖,以此一段,亦可見其平日不道之逆節矣。上曰,鳴吠二字,是向來下敎中句語乎?時秀曰,然矣,渠敢以聖敎中辭句,拈出題目者,其所指意,尤豈不萬萬凶悖乎?上曰,罪人處,別無更問者乎?時秀曰,卽今可問者根因,而終始抵賴,誠極憤惋矣。上曰,李光郁則下府更鞫,可也。時秀曰,當更盤問矣,當敬賊肆發凶言之時,其情節之根因,參坐之誰某,渠當知之,且渠旣爛熳參聽,則知情不告之律,烏得免乎?至若姜快龍·李完壽,則臣當於按獄時,分輕重更稟矣。上曰,別無更問事,罪人下之,可也。時秀曰,此不可經宿之罪人,今日當行刑,其餘諸罪人,則下送義禁府,待明朝推鞫擧行,何如?上曰,推鞫明日爲之。上曰,罪人解縛,從速擧行,仍命下府。時秀進前,奏曰,小臣竊有區區所懷,敢此仰達矣。今此逆獄,誠天地間一大變怪也。古或有亂臣賊子,詬罵天日者,而未有如此賊之窮凶絶悖極惡大憝,此誠往古史籍之所未聞,所未覩者也。秖緣臣等,不忠無狀,從前治逆時,不能明目張瞻,打破窩窟,以致滋蔓之如此,此莫非臣等之罪也。到今憤不欲生,驚心痛骨等語,猶屬歇後,三司諸臣,今方在列,亦當同聲沫飮。而伏願從今以往,前此諸賊之未施王章者,一竝廓揮乾斷,掃蕩根窩,無使種下生種焉。繼此而若復如前伈泄,則凶禍之徒,無所懲畏,方來之憂,將至國不得爲國,人不得爲人矣。國而不得爲國,人而不得爲人,則是夷狄也,禽獸也,豈不大可寒心哉?適因發端,敢此縷縷矣。上曰,臺諫幾人入來乎?注書知入,可也。鐘永承命出去還奏曰,六人入來矣。上命書傳敎曰,親鞫撤罷,推鞫明日爲之。永建等進前。上曰,臺諫則出去臺廳,以啓辭陳達,可也。上曰,諸罪人皆下禁府乎?公轍曰,已皆下之矣。上命退羅卒,仍乘輿由協陽門還內。諸臣以次退出。
上在昌德宮。停常參·經筵。
夜自四更至十四日開東,灑雨下雨,測雨器水深四寸一分。
藥房提調韓晩裕,副提調鄭東觀,啓曰,當暑移次,親臨訊囚,侵暮還內,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪樂淵啓曰,合辭方張之時,兩司無詣臺之員,事甚未安,除在外·受由·推鞫進去·傳旨未下外,未肅拜·呈告人員,竝卽牌招,何如?傳曰,允。
以司諫鄭萬始,執義徐能輔,掌令韓翼鎭牌不進罷職傳旨,傳于洪樂淵曰,只推。
洪樂淵啓曰,執義徐能輔,掌令韓翼鎭,司諫鄭萬始,旣有只推之命,竝一體牌招,何如?傳曰,允。
洪樂淵啓曰,行大司憲李直輔在外,執義徐能輔,掌令韓永建·韓翼鎭,持平孔胤恒牌不進,金載一推鞫進,監察茶時之意,敢啓。傳曰,知道。
傳于洪樂淵曰,諸承旨持公事入侍。
承旨前望單子入之,洪奭周落點。
洪奭周,以弘文館言啓曰,本館上番校理臣徐有望,以推鞫問事郞廳,今日晝仕出去之意,敢啓。傳曰,知道。
以執義徐能輔,掌令韓永建·韓翼鎭,持平孔胤恒,司諫鄭萬始,獻納李允謙牌不進罷職傳旨,傳于洪樂淵曰,只推。
兵曹口傳政事,護軍金在昌單付。
洪樂淵,以司僕寺提調意啓曰,濟州出來先運三名日,進上馬六十匹,差備進上馬八十匹,歲貢馬二百匹,凶咎駑駘馬二十匹,合三百六十匹內,六匹中路病留,八匹到本寺病留,一百匹訓鍊都監,二十五匹禁衛營,二十五匹御營廳,軍馬分給,實納馬一百九十六匹禾毛色,別單書入之意,敢啓。傳曰,知道。
洪樂淵,以義禁府言啓曰,卽接月令醫員崔啓進手本,則時囚罪人柳訸,素患痰火之症,屢朔危篤之中,當暑添劇,相火上衝,眩暈大作,氣息奄奄,不省四到,實有難保之慮云。罪人病勢危重,則一邊保放,一邊草記,曾有定式矣。柳訸姑爲保放之意,敢啓。傳曰,知道。
禁府啓目,前假注書柳訸·趙庭和·曺鳳振·尹日逵·趙琮鎭等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。
洪樂淵,以義禁府言啓曰,大逆不道罪人,敬臣應坐諸人,待該道査報,當爲擧行,而其子觀鎬,已爲上來,方囚捕廳。發遣府都事拿來囚,依律文緣坐處絞之意,敢啓。傳曰,知道。
洪樂淵,以刑曹言啓曰,因義禁府啓辭,大逆不道罪人敬臣,籍沒家産事,命下矣。罪人敬臣奴婢等,令京兆考出帳籍,亦爲知委五部及各該道,使之一一査出,修成冊報來後,依例花名,永屬公賤之意,敢啓。傳曰,知道。
洪奭周,以吏曹言啓曰,因義禁府草記,大逆不道罪人敬臣,旣已承服正刑,降邑號·罷守令等事,令各該司擧行事,允下矣。問于義禁府,則大逆不道罪人敬臣,居生於咸鏡道安邊地,而本府以陵寢所重之邑,例不得降號,守令勿罷事,曾有定奪。降邑號·罷守令等事,置之,何如?傳曰,允。
禁府推鞫時,罪人李光郁更招後,刑問一次,訊杖第七度停刑,罪人姜快龍更招,仍與罪人李光郁面質後,刑問一次,訊杖第七度停刑,罪人觀鎬原情。
漢城府左尹金在昌疏曰,伏以臣,見差厲祭獻官,明將受香,而身病猝重,旣無以强策,僚寀有嫌,尤不容冒當,況是本職,原定祭官也。本職倘蒙遞改,祭官自歸變通,淸齋在卽,不暇緩聲,玆陳短章,仰瀆崇聽。伏乞聖慈,府加諒察,亟遞臣所帶之職,仍治臣瀆擾之罪,以肅朝綱,以安微分,千萬幸甚,臣無任云云。傳于洪奭周曰,本職許遞,仍令該曹,口傳付軍職,使之仍詣享所。
丁卯七月十三日辰時,上御誠正閣。諸承旨持公事入侍時,左副承旨洪樂淵,右副承旨申絢,記事官趙鐘永,假注書李容愚,記注官盧,記事官鄭觀綏,檢校直閣洪奭周,以次進伏訖。上命奏公事。絢曰,臣吏房代房,有公事矣。仍讀奏忠淸監司趙德潤狀啓,敦寧都正朴聖泰批旨有旨祗受事。平安監司趙得永狀啓,中和府使李一愚到任事。又奏曰,臣戶房代房,無公事矣。禮房代房,無公事矣。樂淵曰,臣兵房代房,無公事矣。又奏曰,臣刑房無公事矣。絢曰,臣工房無公事矣。上下公事,命絢讀奏。仍敎曰,判付出去書之,可也。上曰,前右承旨李文會,何爲而在外耶?絢曰,向伏蒙掃墳由暇,而未及往省,今始下去云矣。絢曰,新除授承旨牌招事。上曰,依爲之。上曰,左副承旨,來月初一以前,則不必圖遞,其間如或有故,間間不爲仕進,亦無妨矣。仍命退,諸臣以次退出。
丁卯七月十三日午時,上御暎花堂。貢馬頒賜入侍時,右承旨洪奭周,左副承旨洪樂淵,右副承旨申絢,記事官趙鐘永,假注書李容愚,記注官盧,記事官鄭觀綏,以次侍立。上命頒貢馬于時·原任大臣,各軍門將臣,兵曹判書,時·原任閣臣,承史諸臣,別軍職,承傳·宣傳官,如例訖。命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深九分。
洪樂淵啓曰,行大司憲李直輔在外,執義徐能輔,掌令韓翼鎭未肅拜,韓永建,持平金載一,呈辭,孔胤恒推鞫進,監察茶時之意,敢啓。傳曰,知道。
洪奭周啓曰,知敦寧吳載紹,漢城右尹洪羲恒,除拜後,過三日不爲出肅,依定式推考警責,仍卽牌招察任,何如?傳曰,允。
傳于洪奭周曰,禮房承旨,馳詣宗廟·景慕宮,奉審摘奸以來。
洪奭周,以奎章閣言啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
洪奭周,以弘文館言啓曰,本館上番校理臣徐有望,以推鞫問事郞廳,今日晝仕出去之意,敢啓。傳曰,知道。
申絢,以兵曹言啓曰,卽接南所衛將金敬膺牒報,則弘文館水閣東邊鐵索折傷云,令該曹,趁卽修改之意分付,何如?傳曰,允。
申絢,以兵曹言啓曰,卽接西所衛將鄭魯誠牒報,則本所前大松一株折傷云,令該所,依例斫去之意,敢啓。傳曰,知道。
申絢啓曰,闕內各處水門,水勢漲溢,則自兵曹,言送本院,除標信開閉,曾有定式,而昨夜雨下滂沱,川渠衝急,而不卽開通,以致弘文館水閣水門,鐵索絶傷之境,事甚稽忽。兵曹入直堂上,從重推考,何如?傳曰,允。
敦寧府都正尹益烈疏曰,伏以臣於昨日之政,伏奉除旨,以臣爲敦寧府都正者,臣固當感激恩數,竭蹶肅命,而第臣旣無敦寧,揆以格例,不可冒據。玆敢援例陳章,仰瀆崇嚴。伏乞聖慈,亟令選部,照例遞改,以存公格,千萬幸甚,臣無任云云。省疏具悉。疏辭下該曹稟處。
校理徐有望疏曰,伏以臣與承政院右承旨臣洪奭周,爲舅甥之親,臣之所帶春秋兼銜,自在應避之科。伏乞亟命有司,照例遞改,以存公格,幸甚,臣無任云云。省疏具悉。疏辭下該曹稟處。
推鞫時,罪人趙鎭永原情後,仍與罪人觀鎬面質,罪人觀鎬更招後,刑問一次,訊杖第七度停刑。
更爲推鞫時,罪人觀鎬更招後,刑問一次,訊杖第七度停刑。
上在昌德宮。停常參·經筵。
惠慶宮進服加味異功散前方中,加靑皮·枳殼各五分,五貼製入事,榻前下敎。
藥房提調韓晩裕,行左承旨宋銓,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪樂淵啓曰,行大司憲李直輔在外,執義徐能輔,掌令韓翼鎭未肅拜,韓永建,持平孔胤恒呈辭,金載一推鞫進,監察茶時之意,敢啓。傳曰,知道。
洪樂淵啓曰,禁衛營將官來言,今日本營軍兵,日次私習云矣,敢啓。傳曰,知道。
洪樂淵啓曰,御營廳將官來言,今日本廳軍兵,日次私習云矣,敢啓。傳曰,知道。
洪樂淵啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
洪奭周,以奎章閣言啓曰,景慕宮·望廟樓今望奉審,無頉之意,敢啓。傳曰,知道。
宋銓,以內醫院提調意啓曰,副提調鄭東觀,今日問安,不爲仕進,卽爲牌招,何如?傳曰,允。
洪奭周,以弘文館言啓曰,本館上番校理臣徐有望,以推鞫問事郞廳,今日晝仕出去之意,敢啓。傳曰,知道。
洪樂淵,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
洪樂淵,以都摠府言啓曰,今七月十九日宗廟·景慕宮動駕時,侍衛·寶劍·守宮,當爲備員,而都摠管曺允大,副摠管洪義浩,未肅拜,都摠管沈能建·金羲淳,副摠管吳毅常,俱有身病,一員未差,無以備員。令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
洪樂淵啓曰,因都摠府草記,今月十九日宗廟·景慕宮動駕時,侍衛·寶劍·守宮,當爲備員,而都摠管曺允大,副摠管洪義浩,未肅拜,都摠管沈能建·金羲淳,副摠管吳毅常,俱有身病,一員未差,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以金履翼·金明淳·鄭尙愚爲都摠管,任希存·白師誾·李章漢爲副摠管,副摠管單鄭尙愚·金明淳。
以漢城府民家頹壓別單,傳于宋銓曰,恤典令該廳,卽爲題給事,分付。以漢城府民家頹壓別單,傳于宋銓曰,恤典令該廳,卽爲題給事,分付。
以漢城府民家頹壓別單,傳于宋銓曰,恤典令該廳,卽爲題給事,分付。
以黃海監司李好敏狀啓,信川等邑民家頹壓漂流事,傳于宋銓曰,聞甚矜惻,元恤典外,別加顧恤,渰死人如有生前身還布,蕩減事,廟堂措辭分付。
洪樂淵,以司僕寺提調意啓曰,濟州出來後運年例進上馬八匹,別御乘馬二十匹,山屯馬二百匹,合二百二十八匹內,三匹到中路故失,八匹到中路病留,九匹到本寺病留,除實納馬二百八匹禾毛色,別單書入,而今此所封馬匹之骨孱體瘦,比前尤甚。當該封進濟州牧使,捧現告推考,以警日後,何如?傳曰,允。
推鞫時,罪人觀鎬更招後,刑問一次,訊杖第十一度停刑。
傳于朴宗薰曰,推鞫姑罷。
上在昌德宮。停常參·經筵。
洪奭周啓曰,合辭方張之昨,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
備忘記,伐登萬戶金億下直,長弓一張,長箭一部,片箭一部,筒兒一箇,賜給。
洪奭周,以義禁府鞫廳大臣言啓曰,鞫廳擧行,何等嚴急,而昨日推案啓下,在於夜深前,無端奉置於政院,遲待該房之仕進,事未前有,誠極可駭。當該坐直承旨,施以罷職之典,何如?傳曰,聞極駭然,依施。院吏,令攸司照法嚴勘,該房承旨,亦爲從重推考。
傳于洪奭周曰,承旨未差之代,前望單子入之,待下批牌招察任。
承旨前望單子入之,李文會落點。
以左副承旨洪樂淵罷職傳旨,傳于洪奭周曰,生疎所致,分揀。
洪奭周,以都摠府言啓曰,今七月十九日,宗廟·景慕宮動駕時,侍衛·寶劍·守宮,當爲備員,而都摠管金履翼,副摠管李章漢·鄭尙愚,未肅拜,白師誾,以禁軍別將,陣上進,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
洪奭周啓曰,因都摠府草記,今月十九日宗廟·景慕宮動駕時,侍衛·寶劍·守宮,當爲備員,而都摠管金履翼,副摠管李章漢·鄭尙愚,未肅拜,白師誾,以禁軍別將,陣上進,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以李彦植爲都摠管,李普天·金孝建·吳載重爲副摠管。
洪奭周啓曰,堂下官之禁中出入,不得左右扶腋,前後申飭,不啻嚴截,而卽者南部令李海魯,又復無難犯科,事極駭然。所當重勘,而本院請推之外,無他可施之罰,何以爲之?敢稟。傳曰,令該府,拿問嚴勘。
以南部令李海魯拿處傳旨,傳于洪奭周曰,施以制書之律,公罪收贖放送。
執義徐能輔啓曰,臣言議風采,本不合於淸朝耳目之任,而迺者掌憲除旨,忽下於待罪玉署之日,臣誠惝怳踧踖,歷日靡措。顧今凶逆,雖已伏法,極律猶未夬施,輿憤所激,臺閣諸臣,莫不齎誠沫血,仰冀天心之格。臣亦臺臣中一人也,懲討義重,他不暇顧,冒沒趨膺,隨參大議,而第臣於前啓合辭中,有區區私義之不可冒參者。故及當傳啓之際,勢無以聯名,則此與不參同矣,名以臺臣,旣不得聯參合啓,將焉用此臺爲哉?且臣曾叨納言時,以此引避,特蒙聖朝體諒之恩,今臣處義,宜無異同,以此蹤地,其何可一體晏然於臺次乎?請命遞斥臣職。答曰,依啓。
司諫鄭萬始,掌令韓翼鎭·韓永建,持平金載一·孔胤恒,獻納李允謙,副校理尹鼎烈,正言洪儀泳·金用默,副修撰韓耆裕,啓曰,請鄭致達妻,亟令王府,夬正典刑。措辭見上答曰,不允。請亟下罪人徐邁修中道付處傳旨。措辭見上答曰,不允。司諫鄭萬始,掌令韓翼鎭·韓永建,持平金載一·孔胤恒,獻納李允謙,正言洪儀泳·金用默,啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上答曰,不允。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔連伊夫妻,竝嚴鞫得情,夬正典刑。措辭見上答曰,不允。請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚夬正王法。措辭見上答曰,不允。請時夏·時鼎·時楫·金樂敎等,亟令王府,設鞫得覈,夬正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。措辭見上答曰,不允。請賜死罪人行恁諸子,應坐之類,亟令王府,依律擧行,無俾易種焉。措辭見上答曰,不允。一行刀割,答曰,不允。請物故罪人家煥·哲身,正法罪人承薰·樂敏,施以孥籍之典。措辭見上答曰,不允。請物故罪人國榮,亟施孥籍之典。措辭見上答曰,不允。請物故罪人時偉諸子,亟施散配之典。措辭見上答曰,不允。請物故罪人裕,亟施孥戮之典。措辭見上答曰,不允。請知情不告罪人魯賢,亟施孥籍之典。措辭見上答曰,不允。請知情不告罪人在民,亟施孥籍之典。措辭見上答曰,不允。請物故罪人履猷諸子,亟施散配之典。措辭見上答曰,不允。請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上答曰,不允。請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上答曰,不允。請金甲島安置罪人李東馨,爲先施以荐棘之典。措辭見上答曰,不允。請光陽縣竄配罪人李翊模,爲先施以絶島安置之典。措辭見上答曰,不允。請楸子島安置罪人徐瀅修,設鞫嚴問,夬正王法。措辭見上答曰,不允。請巨濟府島配罪人李魯春,亟令王府,設鞫嚴問,明正典刑。措辭見上答曰,不允。請古今島安置罪人張錫胤,亟令王府,嚴鞫得情,夬正典刑。措辭見上答曰,不允。請追奪罪人煥之諸子,亟施散配之典。措辭見上答曰,不允。請賜死罪人達淳諸子,亟施遠地定配之典。措辭見上答曰,不允。請追奪罪人日煥諸子,亟施散配之典。措辭見上答曰,不允。請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上答曰,不允。請逆賊漢祿,亟施孥戮之典。措辭見上答曰,不允。請黑山島安置罪人日柱,依初下傳敎,設鞫得情,夬正典刑。措辭見上答曰,不允。請追奪罪人龜柱支屬應坐之類,一依尙魯例,施以散配之典。措辭見上答曰,不允。請金甲島安置罪人龍柱,亟令王府,設鞫得情,夬正典刑。措辭見上答曰,不允。請前監司李書九,設鞫得情,夬正典刑。措辭見上答曰,不允。新啓,噫嘻痛矣,從古亂逆何限,而至於敬賊而極矣。論其逆腸,則賊适·賊夏,未足以方其凶矣,語其凶言,則逆雲·逆海,不啻爲浮其惡矣。人心思亂之凶詩,達淳進戒之悖說,已是往牒之未聞,劇賊之斷案,而至於當日鞫庭,許多逆節之畢露於天鑑之下者,固已聞之膽掉,思之骨靑。最是至凶至㦧,極惡極悖之三條凶說,誠有耳者之不敢聞,有口者之不敢道,窮天地亘萬古開闢以來,極逆大憝之所未敢萌諸心者,此賊則肆然發口於覆載之間。凡今日在廷諸臣,縱使卽地手磔而口臠,食肉而寢皮,不足以少洩神人之憤。孥瀦之典,雖已仰請蒙允,而此不過有國之常刑,至於此賊尋常孥戮,未足以當其罪,依例瀦澤,未足以稱其律。又況加此一等之極律,自有已例,曾所施之於逆适·賊雲伏法之後,便成王府之關和,則如此之律,不施於如此之賊,而將焉所施乎?請逆賊敬臣亟施适·雲已行之典。答曰,今此賊變,卽亘萬古所無之劇逆大憝,苟有可施之律,何律可靳,而係是不恒有之律,當商量處之矣。
掌令韓翼鎭·韓永建,持平金載一·孔胤恒,啓曰,請正法罪人鏔,亟施孥戮之典。措辭見上答曰,不允。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上答曰,不允。請周爀,亟令王府,嚴鞫得情,夬正典刑。措辭見上答曰,不允。請亟下三啓依允之傳旨,令該府擧行焉。措辭見上答曰,不允。請物故罪人基讓子寵億,姑先施以竄配之典。措辭見上答曰,不允。請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,夬施典刑。措辭見上答曰,不允。請削黜罪人申獻朝,爲先施以屛裔之典。措辭見上答曰,不允。請物故罪人國仁支屬應坐之類,亟施島配之典。措辭見上答曰,不允。
司諫鄭晩始,獻納李允謙,正言金用默,啓曰,請金甲島爲奴罪人克觀,更令王府,嚴鞫得情,夬正王法。措辭見上答曰,不允。請逆賊尙魯,亟施孥戮之典。措辭見上答曰,不允。請亟下三啓傳旨,令攸司,卽速擧行焉。措辭見上答曰,不允。請正法罪人鏔,亟施孥戮之典。措辭見上答曰,不允。請絶島爲奴罪人李戒國·劉用孫·金金乭,亟令王府,夬施典刑,措辭見上答曰,不允。請古今島定配罪人李東萬,亟令王府,設鞫得情,夬施典刑。措辭見上答曰,不允。請梟示罪人性世,亟施孥戮之典。措辭見上答曰,不允。
李文會,以戶曹言啓曰,璿源殿簾帳修改吉日,令日官池景興推擇,則今七月十八日卯時爲吉云,以此日時擧行,何如?傳曰,允。
李文會,以禮曹言啓曰,卽接開城府幼學尹衡俊所志,則以爲,三寸姪泰道,嫡妾俱無子,以其同姓四寸兄修道第二子濟一,欲爲繼後。兩家諸族,同議完定,而泰道夫妻俱歿,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式。而門長尹衡俊所訴旣如此,依定式尹修道第二子濟一,立爲尹泰道之後,何如?傳曰,允。
李文會,以賑恤廳言啓曰,漢城府民家頹壓別單三度據,南部字內完少頹多,一戶布一疋。西部字內全家頹壓一戶,錢二兩,完少頹多一戶布一疋,合錢二兩布二疋,恤典,依例分給之意,敢啓。傳曰,知道。
洪奭周,以刑曹言啓曰,義禁府都事,以鞫廳大臣意啓曰,鞫廳擧行,何等嚴重,而昨日推案啓下,在於夜深前,無端奉置於政院,遲待該房之仕進,事未前有,誠極駭然。當該坐直承旨,施以罷職之典,何如?傳曰,聞極駭然,依施。院吏,令攸司照法嚴勘,該房承旨,亦爲從重推考事,命下矣。謹按律文,則大明律制書有違條有曰,凡奉制書,有所施行而違者杖一百。承政院書吏金命玹,依此律,決杖一百之意,敢啓。傳曰,知道。
洪奭周,以義禁府言啓曰,南部令李海魯拿處傳旨,傳曰,施以制書之律,公罪收贖放送事,命下矣。李海魯,今方待命,依例拿囚,而以制書有違律,杖一百公罪收贖,放送之意,敢啓。傳曰,知道。
洪奭周,以義禁府言啓曰,保放罪人柳訸,病勢少差云,依例還囚議處以入之意,敢啓。傳曰,知道。
吏曹啓目粘連,觀此敦寧府都正尹益烈上疏,則以爲,臣旣無敦寧,則揆以格例,不可冒據,亟令選部,照例遞改亦爲白有臥乎所,旣無敦寧,則在法當遞,依例改差,何如?判付啓,依回啓施行爲良如敎。又啓目粘連,觀此弘文館校理徐有望上疏,則以爲,臣與承政院右承旨洪奭周,爲舅甥之親,臣之所帶春秋兼銜,自在應避之科,亟命照例遞改亦爲白有臥乎所,相避之法,在下當遞。徐有望兼帶春秋館記注官之任,今姑改差,何如?判付啓,依回啓施行爲良如敎。
禁府啓目粘連,向前柳訸·趙庭和·曹鳳振·尹日逵·趙琮鎭等亦,有除輒頉,無一仕進者。揆以事體,萬萬駭然,竝只以此照律,何如?判付啓,依允。
領敦寧府事金祖淳箚曰,伏以臣新卜子婦葬地於江外數里許,襄期只隔一日矣。臣是主喪,禮當隨紼而行,完窆而歸,戎務在身,未敢擅便,私心悲觖,殆自不勝。竊念前後將臣,或多請暇省掃之例,今臣所懷,雖與省掃不同,臨壙大訣,情理莫切,當日往還,事勢無拘。倘蒙恩許,俾遂其願,則幽明榮感,當復,如何?冒昧瀆屑,無任主臣之至。取進止。答曰,省箚具悉卿懇。依所請往還。仍傳于李文會曰,此批答,遣史官,傳諭于領敦寧。
行左承旨宋銓疏曰,伏以臣衰頹蹇鈍,何嘗彷彿於惟允之職哉?前望蒙點,寔出意外,惝怳踧踖,莫省攸措,積違之餘,情急叩謝,雖不得不隨牌暫膺,而喉司重任,非可以尸素者,數日仍縻,憂兢轉深。今因推案之經宿遲滯,下僚至被論勘,臣以伴直右僚,矇未覺察,致此做錯,同罪倖逭,私心惶愧,當復,如何?玆敢拜章徑出,顒俟同勘。伏乞聖明,俯垂鑑察,亟降威罰,以昭法紀,以安私分,千萬幸甚,臣無任云云。答曰,省疏具悉。卿則重推,勿辭行公。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪奭周啓曰,來二十一日朝參日次矣,敢稟。傳曰,停。
李文會啓曰,來二十一日,輪對日次矣,敢稟。傳曰,當次人,後日次待令。
洪奭周啓曰,禁衛營將官來言,今日本營軍兵,日次私習云矣,敢啓。傳曰,知道。
洪奭周啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,行左承旨宋銓,今日不爲仕進,卽爲牌招,何如?傳曰,允。
傳于鄭東觀曰,諸承旨,持公事入侍。
朴宗薰啓曰,行大司憲李直輔在外,掌令韓翼鎭·韓永建,持平金載一·孔胤恒牌不進,執義未差,監察茶時之意,敢啓。傳曰,知道。
以司諫鄭萬始,獻納李允謙,正言洪儀泳·金用默,掌令韓永建·韓翼鎭,持平金載一·孔胤恒牌不進罷職傳旨,傳于朴宗薰曰,只推。
洪奭周啓曰,事變假注書李羲準,身病猝重,勢難察任,改差,何如?傳曰,允。
李羲準改差,代以鄭元容爲事變假注書。
洪奭周啓曰,訓鍊大將金祖淳,明日始興地,受由出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,御將兼察。
洪奭周啓曰,前鍊大將,御將兼察事,命下矣。兼察訓鍊大將李得濟,卽爲牌招聽傳敎,何如?傳曰,允。
朴宗薰,以戶曹言啓曰,時御所內,各司雨漏修改吉日,令日官池景興推擇,則今七月十八日卯時爲吉云,以此日時擧行,何如?傳曰,允。
禁府照目粘連,前假注書柳訸·趙庭和·曹鳳振·尹日逵·趙琮鎭等,矣本府議啓內,有除輒頉,無一仕進者,揆以事體,萬萬駭然。竝只以此照律罪,各笞五十收贖,解見任別敍,竝只私罪,奉敎依允爲旀。趙庭和·曹鳳振·尹日逵等段,功減一等,趙琮鎭段,功儀各減一等爲良如敎。
丁卯七月十七日辰時,上御誠正閣。諸承旨持公事入侍時,行都承旨鄭東觀,右承旨李文會。左副承旨洪奭周,同副承旨朴宗薰,記事官趙鍾永,假注書李容愚,記事官李若洙·鄭觀綏,待敎朴綺壽,以次進伏訖。上曰,右副承旨,何不入來乎?東觀曰,式暇矣。上命奏公事。東觀曰,臣吏房,無公事矣。宗薰曰,臣戶房代房,無公事矣。文會曰,臣禮房無公事矣。奭周曰,臣兵房有公事矣。上曰入之。宗薰曰,臣刑房無公事,工房代房,亦無公事矣。上下公事,命文會等讀奏訖。上曰,判付出去書之,可也。東觀曰,嘉順宮進服湯劑,後日次停止事,命下,而初十日日次,以五貼製入,十五日日次,則更未議定,故敢此仰達矣。上曰,仍爲停止也。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深六寸六分,自人定至十九日開東,灑雨下雨,測雨器水深二分。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,行大司憲李直輔在外,掌令韓翼鎭·韓永建,持平金載一·孔胤恒牌不進,執義未差,監察茶時之意,敢啓。傳曰,知道。
以司諫鄭萬始,獻納李允謙,正言洪儀泳·金用默,掌令韓翼鎭·韓永建,持平金載一·孔胤恒牌不進罷職傳旨,傳于朴宗薰曰,只推。
申絢啓曰,卽者漢城府郞廳來言,明日動駕時,本府堂上一員,當爲導駕,而判尹·左尹未差,右尹洪羲恒呈辭受由,無進去之員云,未差之代,政官牌招,開政差出,待下批仍卽牌招,何如?傳曰,允。
李文會啓曰,吏曹判書李始源,參判閔耆顯,參議鄭來百牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議一體牌招。
以吏曹參議鄭來百牌不進罷職傳旨,傳于李文會曰,只推。
洪奭周啓曰,卽者兵曹郞廳來言,明日動駕時,別侍衛,不可不備,本曹判書韓晩裕,有身病,不得進參云,卽爲牌招,何如?傳曰,允。
李文會啓曰,吏曹判書李始源,參判閔耆顯,參議鄭來百,再牌不進推考傳旨及罷職傳旨,今方捧入,而開政命下之後,如是違牌,不卽擧行,揆以事體,殊甚未安。判書·參判,所當更請牌招,而係是一日三牌,何以爲之?敢稟。傳曰,與參議,一體更爲牌招。
洪奭周啓曰,行兵曹判書韓晩裕牌不進推考傳旨,今方捧入,而明日動駕,別侍衛,不可不備,如是違牌,事甚未安,更爲牌招,何如?傳曰,允。
洪奭周啓曰,行兵曹判書韓晩裕再牌不進推考傳旨,今方捧入,而明日動駕,別侍衛,不可不備,連事違召,不卽承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招。
洪奭周啓曰,行兵曹判書韓晩裕三牌不進推考傳旨,今方捧入,而明日動駕,別侍衛,不可不備,連事違召,無意承膺,事體所在,極爲未安。所當更請牌招,而係是一日四牌,何以爲之?敢稟。傳曰,更爲牌招。
申絢啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于洪奭周曰,明日出宮內門路,以協陽門爲之。
藥房口傳啓曰,廟宮展謁之命,寔遵彝典,庸伸聖孝,而矧於淸廟,乃是卽吉後始行之擧,則大小臣民,孰不欽仰,而第今大雨,一直滂沈,姑無開霽之勢。此時玉體之勞動,實有違於大聖人順時節宣之方,況且冒雨行禮之際,必致霑服失容之歎。若命退涓若干日,則潦收暑退,旣在不遠,應行之禮,亦不踰時。伏乞聖明,深軫愼重之道,稍退展謁之期,千萬顒祝,惶恐敢啓。答曰,知道。
傳曰,宗廟·景慕宮秋展謁日字,待晴擧行,以二十五日前擇入。
有政。吏批,判書李始源服制,參判閔耆顯式暇,參議鄭來百進,右承旨李文會進。啓曰,判書李始源服制,參判閔耆顯式暇,小臣獨政未安,何以爲之?敢稟。傳曰,仍爲之。以崔履亨爲執義,李永老爲副應敎,李勉兢爲判尹,金明淳爲禮曹參判,金孝建爲左尹,南公轍爲知經筵,鄭尙愚爲同敦寧,金魯敬爲敦寧都正,林淵浩爲敦寧主簿,李始源爲司宰提調,李勉兢爲造紙提調,魏尹喆爲智陵直長。
兵批,行判書韓晩裕進,參判尹致性入直,參議申大尹病,參知朴瑞源病,右副承旨申絢進。以李庚運爲同知,成鼎鎭·尹行頤爲僉知,尹芮圭爲內禁衛將,柳命源·鄭繼周·金載謙爲五衛將,李道善爲忠翊將,李鎭恒·成龍彦爲忠壯將,崔道恒·方德輿爲慶熙將,洪格爲中樞都事,李明錫·成永喆爲訓鍊主簿,申命源爲宣傳官,李長年爲部將·金頤暎爲注文僉使,大護軍金啓洛,副護軍尹益烈·洪樂淵,副司直徐能輔,單付,前僉使李喆,加資事,啓下。
洪奭周啓曰,卽者兵曹郞廳來言,敦化門·曜金門兩處水門,水勢漲溢,當爲開鑰云矣。依定式,除標信開閉之意,敢啓。傳曰,知道。
以京畿監司金履度狀啓,右議政徐龍輔,祿俸不爲領受事,傳于申絢曰,更爲輸送事,回諭。
李文會,以禮曹言啓曰,臣公轍,與戶曹判書臣徐榮輔,本署提調臣金思穆,謹依口傳下敎,進詣宗廟,奉審後,第十一室玉冊三,金寶二所裹袱屬,先爲改備,還奉欌內,玉冊樻二坐,令該曹改造,卽爲入排計料。欌內鼠破處稍大,有難從便修改,更爲擇日擧行,何如?傳曰,允。
洪奭周,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪奭周,以都摠府言啓曰,今日酉時量,秋景園南邊墻垣三間許,頹圮之意,敢啓。傳曰,知道。
洪奭周,以兵曹言啓曰,卽接南所衛將金光洙牒報,則敦化門水門東邊鐵門,藏鎖鐵索,因雨折傷云。西所衛將鄭魯誠牒報,則曜金門水門外面石柱,爲急水激退,鐵門亦爲破傷云。令紫門監,堅實樹柵,待晴卽爲修改,而把守軍兵,東營入直御營軍八名除出,金虎門入直訓局砲手十名除出。限修改間,各其字內,嚴加守直之意,分付,何如?傳曰,允。
洪奭周,以兵曹言啓曰,卽接西所衛將鄭魯誠牒報,則大報壇北墻鎭金水口鐵箭,爲急水蹲縮云。令紫門監,堅實樹柵,待晴卽爲修改,而把守軍兵,廣智營入直訓局砲手八名除出。限修改間,嚴加守直之意,分付,何如?傳曰,允。
洪奭周,以兵曹言啓曰,卽接東所衛將崔慶麟牒報,則秋景苑南墻三間許,頹圮云。爲先令紫門監,以杻把子及長木,堅實圍排,而把守則係是集賢門入直軍直所至近之處,令集賢門入直軍,限改築間,晝察夜巡之意,分付,何如?傳曰,允。
洪奭周,以訓鍊都監言啓曰,今七月十九日,大駕詣宗廟展謁,仍詣景慕宮展拜時,因兵曹節目,建陽門軍七十四名,銅龍門軍三十七名,西營軍四十名,東營軍四十四名,集春營軍四十名,各其將官率領,與禁衛營·御營廳鄕軍,替代入直,還宮後,還爲替直,而竝待標信擧行之意,敢啓。傳曰,知道。
洪奭周,以訓鍊都監言啓曰,因兵曹草記,秋景苑南墻三間許頹圮處,集賢門入直軍,限改築間,晝察夜巡之意,敢啓。傳曰,知道。
洪奭周,以訓鍊都監言啓曰,因兵曹草記,大報壇北墻鎭金水口鐵箭,爲水蹲縮處,廣智營軍八名除出,將校一人率領,限修改間,嚴加守直之意,敢啓。傳曰,知道。
洪奭周,以訓鍊都監言啓曰,因兵曹草記,曜金門水門外面石柱,爲水動退,鐵門破傷處,金虎門軍十名除出,將校一人率領,限修改間,嚴加守直之意,敢啓。傳曰,知道。
洪奭周,以御營廳言啓曰,因兵曹草記,敦化門水門東邊鐵門藏鎖鐵索折傷處,東營入直軍八名除出,將官一員率領,限修改間,嚴加守直之意,敢啓。傳曰,知道。
上在昌德宮。停常參·經筵。
自開東至申時,灑雨下雨,測雨器水深四分。
進御加減茹藿湯一貼,煎入事,榻前下敎。
鄭東觀啓曰,藥房提調·副提調,持湯劑來待矣。傳曰,封入。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,行大司憲李直輔在外,執義崔履亨,掌令韓翼鎭·韓永建,持平金載一·孔胤恒牌不進,監察茶時之意,敢啓。傳曰,知道。
李文會啓曰,三皇忌辰日,親行望拜禮,前期一日以稟事,曾有受敎矣。今二十一日神宗皇帝忌辰日,親行望拜禮,何以爲之?敢稟。傳曰,謹當躬行於奉室矣。
李文會啓曰,再明日奉室行禮事,命下矣。齋宿處所,以何處爲之乎?敢稟。傳曰,暎花堂爲之。
傳于洪奭周曰,明日出宮門路,以協陽門爲之。
以禮曹奉室行禮時,淸齋單子,傳于李文會曰,齋宿,以便殿爲之。
以執義崔履亨,掌令韓翼鎭·韓永建,持平金載一·孔胤恒,司諫鄭萬始,獻納李允謙,正言洪儀泳·金用默牌不進罷職傳旨,傳于朴宗薰曰,只推。
以漢城府民家頹壓別單,傳于申絢曰,恤典,令該廳,卽爲分給事,分付。
以漢城府民家頹壓別單,傳于申絢曰,恤典,令該廳,卽爲題給事,分付。
李文會,以禮曹言啓曰,宗廟第十一室冊寶欌有頉處,擇日修改事,草記允下矣。修改吉日時,令日官池景泌推擇,則來八月初一日卯時爲吉云。以此日時擧行,先告事由祭,同日朔祭兼行,祝文中措辭添入,而事役旣在一殿之內,各室告由,一體兼行,何如?傳曰,允。
李文會,以禮曹言啓曰,今此廟宮秋展謁,因日官之不善擇日,莫重動駕,値雨退期,揆以事體,極爲未安。在前如此之時,當該諏吉官,草記論勘事,曾有定式矣。今番擇日官池景興,令攸司照法重勘,何如?傳曰,允。
李文會,以禮曹言啓曰,卽接大報壇守直官所報,則今番雨水,敬奉閣後面簷下,全數滲漏云矣。事當趁卽修改,而見今雨意,尙未快霽,待快晴,擇日擧行,何如?傳曰,允。
洪奭用,以都摠府言啓曰,副摠管金孝建,以漢城府左尹,本府坐起,晝仕出去,而逐日赴坐,煩稟未安。入番間除草記往來之意,敢啓。傳曰,知道。
洪奭周,以兵曹言啓曰,在前奉室行禮時,墻外環衛,以訓局軍五哨磨鍊,而或有外各營入直軍,訓將都領環衛之例矣。今番則何以爲之乎?敢稟。傳曰,以五哨擧行。
洪奭周,以兵曹言啓曰,今七月二十日文臣朔試射試官望,纔已入啓,而奉室行禮,齋戒相値,不得爲之之意,敢啓。傳曰,知道。
洪奭周,以兵曹言啓曰,敦義門水門東邊鐵門藏鎖鐵素折傷處,今已修改矣。把守軍兵,本處還爲入直之意,分付,何如?傳曰,允。
洪奭周,以御營廳言啓曰,敦化門水門東邊鐵門藏鎖鐵索折傷處,今已修改,把守軍兵,本處還入直事,自兵曹草記矣。把守軍八名還入東營之意,敢啓。傳曰,知道。
應敎趙鎭順,校理申在明·徐有望,副校理李重蓮·尹鼎烈,修撰洪冕燮,副修撰安廷善·韓耆裕等,箚曰,伏以,噫嘻痛矣,亂臣賊子,何代無之,而豈有如敬賊之窮宇宙亘古今,所未聞所未見之極逆大憝也哉?渠以至卑之類,陰蓄不道之心,達賊陳戒之悖說,人心思亂之凶詩,固已極賊之斷案,而最是不忍道不敢聞之三條凶言,萌諸心而發諸口。若是其至凶悖絶憯慝者,此誠天地間一大變怪,環東土含生之倫,孰不欲手磔而口臠,食肉而寢皮也?凶如此賊,逆如此賊,而只施孥瀦應施之典,不行适·雲已行之律,則其何以少洩神人之憤乎?日昨合啓之請,出於擧國同仇之義,而聖批有曰,係是不恒有之律,當商量處之爲敎。夫不恒有之律,正爲不恒有之逆而設也,适·雲之逆,載籍之所未有,故施之以不恒有之律。今此敬賊之窮凶絶悖,有浮於适·雲,而旣施於适·雲者,不施於此賊,則不恒有之律,當於何施之乎?噫,以今一國臣民如不欲生之心,此賊之施此律,日急一日,而顒俟處分,歷日未下,王章久屈,輿憤愈鬱,玆敢相率聯龥。伏乞亟降明旨,夬允合啓之請焉。取進止。省箚具悉。已諭於臺批矣。
上在昌德宮。停常參·經筵。
自開東至辰時,有霧氣。
藥房提調韓晩裕,副提調鄭東觀,啓曰,伏未審夜間,聖體若何,寢睡·水刺之節,何如?昨日湯劑進御之後,諸節果有差勝之效乎?臣等率諸御醫,趁早入診,詳察聖候,議定繼進湯劑爲宜。臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
進御加減茹藿湯,依前方,一貼煎入事,榻前下敎。惠慶宮進服加味異功散,依前方,五貼製入事,榻前下敎。
鄭東觀啓曰,藥房提調·副提調,持湯劑來待矣。傳曰,封入。
朴宗薰啓曰,合辭方張之時,兩司無詣臺之員,事甚未安,除在外·推鞫進去外,未肅拜·呈告人員,竝卽牌招,何如?傳曰,允。
洪奭周啓曰,備邊司郞廳來言,今日賓廳日次,而皇壇望拜禮齋戒相値,不得來會云矣,敢啓。傳曰,知道。
鄭東觀啓曰,行左承旨宋銓,今日不爲仕進,卽爲牌招,何如?傳曰,允。
洪奭周啓曰,禁衛營將官來言,今日本營軍兵,日次私習云矣,敢啓。傳曰,知道。
鄭奭周啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗薰曰,推鞫爲之。
朴宗薰啓曰,臣宗薰今日推鞫進去,下直之意,敢啓。傳曰,知道。
洪奭周啓曰,行大司憲李直輔在外,執義崔履亨,掌令韓翼鎭·韓永建,持平金載一牌不進,孔胤恒推鞫進,監察茶時之意,敢啓。傳曰,知道。
以執義崔履亨,掌令韓翼鎭·韓永建,持平金載一,獻納李允謙,正言洪儀泳·金用默牌不進罷職傳旨,傳于洪奭周曰,只推。
申絢啓曰,卽者黃海水使白東遠今春夏等褒貶啓本,則邊將無一人居中居下,殊無嚴明殿最之意,推考,何如?傳曰,允。
傳于洪奭周曰,推鞫姑罷。
以漢城府民家頹壓別單,傳于申絢曰,恤典,令該廳,卽爲分給事,分付。
申絢,以賑恤廳言啓曰,北部桂生洞契任掌李萬春,今月十九日本洞路傍,得二歲遺棄兒,同里居良女田召史,欲爲收養,貧不自食,願爲受料,告于本部,自該府,同日牒呈,故依節目給料,使之乳養之意,敢啓。傳曰,知道。
李文會,以禮曹言啓曰,傳曰,宗廟·景慕宮秋展謁日字,待晴擧行,以二十五日前擇入事,命下矣。卽令日官池景泌推擇,則今七月二十二日爲吉,而二十二日以後,則連値拘忌,二十八日爲吉云,以何日定行乎?敢稟。傳曰,以二十二日爲之。
洪奭周,以兵曹言啓曰,大報壇北墻鎭金水口鐵箭破傷處,今已修改矣。把守軍兵,本處還爲入直之意,分付,何如?傳曰,允。
洪奭周,以兵曹言啓曰,卽接西道參軍鄭弘德牒報,則訓鍊都監所授白嶽山東邊第三城廊近處體城七間許及第四城廊近處體城九間許,頹圮云。令繕工監,爲先把子圍排,分授軍門,急速修築,而兩處把守軍兵,亦令該軍門,量宜定送,限改築間,嚴加守直之意,分付,何如?傳曰,允。
洪奭周,以訓鍊都監言啓曰,大報壇北墻鎭金水口鐵箭,爲水蹲縮處,今已修改,把守軍兵,還入直事,自兵曹草記矣。廣智營軍八名,還入直所,將校解送之意,敢啓。傳曰,知道。
洪奭周,以訓鍊都監言啓曰,本局分授都城白岳山東邊第三城廊近處體城七間許及第四城廊近處體城九間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手各二十名,將校各一人率領,限改築間,輪回守直之意,敢啓。傳曰,知道。
左議政李時秀箚曰,伏以臣,伏聞昨者玉候愆和,醫官命診,湯劑封入,區區下情,誠不勝萬萬憂慮之至。奉室行禮,期在明日,實出我殿下風泉感慕之聖意,而餘暑將退,新爽已動,涼煥之交,最難節宣,況於靜攝之時乎?纔經大雨,草樹猶濕,未明求衣,侵早移蹕,勞動於林霏洞靄之間,又安知無觸冒添損之慮乎?一時闕禮,雖甚缺然,愼疾之聖訓,不可不深念,惟憂之慈意,不可不仰體,不但臣等之悶迫之誠而已。伏望聖明,更加三思,亟寢望拜之命焉。取進止。省箚具悉卿懇。症候雖已快復,卿箚請寢行禮,只遣禮房承旨,奉審以來。仍傳于李文會曰,此批答,遣史官,傳諭于左議政。
推鞫時,罪人觀鎬,更招後,刑問一次,訊杖第十五度停刑。
丁卯七月二十日卯時,上御熙政堂。藥房入診入侍時,提調韓晩裕,副提調鄭東觀,檢校直閣洪奭周,記事官趙鍾永,記注官盧,記事官鄭觀綏,以次進伏。醫官卞觀海·李敬培·李惟鑑·吳仁豐·吳千根·崔遂燁·柳曾模·秦東秀·趙宗協·安載述·鄭重周,以次進伏楹外訖。晩裕等曰,夜間聖體調攝,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。晩裕曰,醫官皆已入來,使之診候恐好矣。上曰,只令吳千根·趙宗協入診,可也。千根承命入診後,宗協,繼入診候,竝皆退伏。上曰,詳奏,可也。千根曰,脈候則左右三部調勻,而左寸關滑大矣。宗協曰,脈候與昨一樣,而左邊稍高矣。上曰,何如而然耶?宗協曰,外氣稍緊矣。千根曰,別無緊候,而未敢知或有外症耶?上曰,昨日則有頭疼,今則差勝矣。宗協曰,今番症候,非有實緊,而乍有外氣,亦似有痰滯,昨日進御之茹藿湯,加進恐好矣。上曰,數貼則不緊,一貼更進似好矣。晩裕曰,筵退後,謹當與醫官等,議定以入矣。仍奏曰,昨今日氣不佳,朝則霧蒸,晩則陽曝,而此時玉體勞動,尤爲焦迫,皇壇望拜之命,還寢似好矣。是禮則年年有之,而今當靜攝之際,何可不念節宣之戒乎?上曰,當於大臣箚子,賜批矣。卽爲出去,議定湯劑,可也。仍命退,提調以下,以次退出。
上在昌德宮。停常參·經筵。
藥房口傳啓曰,昨於診筵,仰覩玉候,幾臻康復,區區下情,不勝慶忭之至,昨日湯劑進御之後,夜來諸節,益有差勝之效乎?臣等率醫官,趁早入侍,詳察聖候爲宜。惶恐敢啓。答曰,知道。今已快復,卿等不必入侍矣。
洪奭周,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪奭周啓曰,來二十五日朝參日次矣,敢稟。傳曰,停。
李文會啓曰,今日乃是處暑,自明日視事當爲取稟,而老炎益甚,無異盛暑,姑觀日侯稍涼,更稟之意,敢啓。傳曰,知道。
洪奭周啓曰,禁衛營將官來言,今日本營軍兵,日次私習云矣,敢啓。傳曰,知道。
洪奭周啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,禮房承旨,進詣皇壇,奉審,宣武祠一體奉審以來。
傳于鄭東觀曰,不爲仕進承旨許遞,前望單子入之,待下批牌招察任。
承旨前望單子入之,鄭來百落點。
傳于鄭東觀曰,諸承旨持公事入侍。
朴宗薰啓曰,行大司憲李直輔在外,執義崔履亨,掌令韓翼鎭·韓永建,持平金載一·孔胤恒牌不進,監察茶時之意,敢啓。傳曰,知道。
以執義崔履亨,掌令韓翼鎭·韓永建,持平金載一·孔胤恒,司諫鄭萬始,獻納李允謙,正言洪儀泳·金用默牌不進罷職傳旨,傳于朴宗薰曰,只推。
李文會啓曰,明日大駕,詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于洪奭周曰,明日出宮內門路,以協陽門爲之。
李文會,以弘文館言啓曰,新除授副應敎李永老,時在京畿長湍地經筵入番事緊,請斯速乘馹上來事,下諭。答曰,依啓。。
以漢城府民家頹壓別單,傳于鄭來百曰,恤典,令該廳分給事,分付。
洪奭周,以都摠府言啓曰,副摠官吳載重,以御營中軍軍兵等中日試放事,南別營晝仕出去之意,敢啓。傳曰,知道。
弘文館應敎趙鎭順,校理申在明·徐有望,副校理李重蓮·尹鼎烈,修撰洪冕燮,副修撰安廷善·韓耆裕,箚曰,伏以臣等伏見傳敎下者,有明日廟宮展謁之命矣。秋露方濡,聖慕冞新,式稽儀典,將伸誠禮,臣等固仰出天之宸孝,尙嫌諏日之差遲,而第伏念玉候雖慶於翌瘳,起居宜愼於少愈。矧今積雨乍晴,蒸濕之氣猶多,晩炎稍退,朝晝之候頓異,此時動駕,殊乖大聖人愼疾之戒。而日者奉室望拜之禮,旣因相箚而旋寢,則自廟徂宮,勢將移晷,其所勞動,不啻禁中咫尺之地,暫時行禮之擧而已。且此月之內,尙有吉辰,則差退若箇日,亦未爲晩,臣等俄於藥院口啓之批,雖伏覩夬復之敎,而區區憂慮之忱,猶不能自已,玆敢相率聯龥。伏乞益軫節宣之戒,亟降退行之命焉。取進止。答曰,省箚具悉。日候如是淸涼,症情旣已快復,何可數退日字?
丁卯七月二十一日午時,上御誠正閣。諸承旨持公事入侍時,行都承旨鄭東觀,左承旨李文會,右承旨洪奭周,左副承旨申絢,右副承旨鄭來百,同副承旨朴宗薰,記事官趙鍾永,假注書李容愚,記注官許臻,記事官鄭觀綏,以次進伏訖。上曰,上番兼史誰也?臻曰,許臻矣。上命奏公事。東觀,讀奏全羅監司李肇源狀啓,長興府使李義秀等到任事。來百曰,臣戶房無公事矣。文會曰,臣禮房無公事矣。奭周,讀奏平安兵使鄭觀采狀啓,車嶺僉使崔東植等到防事。宗薰曰,臣刑房無公事矣。絢曰,臣工房無公事矣,上下公事,命分讀訖。上曰,皆入之。仍命退,承史以次退出。
上在昌德宮。停常參·經筵。
大駕,詣宗廟·景慕宮秋展謁還內後,內閣·政院·玉堂·藥房,口傳問安。答曰,知道。
朴宗薰啓曰,行大司憲李直輔在外,執義崔履亨未肅拜,掌令韓翼鎭·韓永建,持平金載一·孔胤恒,呈辭,監察茶時之意,敢啓。傳曰,知道。
洪奭周啓曰,司僕內乘來言,捲簾取稟。傳曰,捲三面。
朴宗薰啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于鄭東觀曰,予聞之,人之有體,莫緊於股肱,國之爲政,莫重於輔相,豈可捨股肱而爲人,棄輔相而爲國哉?卿乃久處鄕里之舍,予則如失左右之手,雖予誠意之淺,亦卿若浼之過。見今三公之許久不備,中書之有時積滯,左相筵奏,常言獨賢之難,予則每以商量爲敎,言反歸於無實,思徒切於如渴。卿試思之,卿以先朝眷遇之臣,受小子倚毗之重,八年此任,一心奉國,豈意始終參差,事端乖激,倉卒去國,棄我如遺,卿之此擧,已爲過矣。惟彼言者之勘律,實爲卿身之昭晳,予不負卿,卿豈忘予?然而卿猶守初執之義,不思身帶之重,日去月久,簉朝邈然,豈可使小子有顔,國家無事乎?須以目今亂逆鞫獄之事言之,從古亂賊何限,而豈可比於今番獄事乎?窮之宇宙,亘之前後,實所未覩而聞也。倫綱斁壞,人理滅絶,此無他,世道之底靖無望,國事之波蕩有自,輔相之不備,而安危之任縻係,義理之有塞,而陷溺之俗無正。思之及此,凜然寒心,世變如此,卿可坐觀,輔相不助,予將誰依?予不多誥,卿亦深諒,望卿體小子如渴之望,思國家艱難之備,卽起簉朝,以副延佇之心事。遣史官,傳諭于右議政所住處,仍傳命召。
傳于朴宗薰曰,推鞫爲之。
朴宗薰啓曰,臣宗薰,今日推鞫進去,下直之意,敢啓。傳曰,知道。
洪奭周,以兵曹言啓曰,曜金門水門石柱及鐵門破傷處,自戶曹推擇,今日始役,而役處稍闊,前日把守軍十名,似涉疎略。令該營,加定五名,合力守直,亦令該監,從便圍排,堅實樹柵之意,分付,何如?傳曰,允。
鄭來百,以賑恤廳言啓曰,漢城府民家頹壓別單,四度,據東部字內全家頹壓一戶,錢二兩,完少頹多二戶,各布一疋。西部字內全家頹壓二戶,各錢二兩,完少頹多六戶,各布一疋。南部字內完少頹多三戶,二三間中完多頹少一戶,各布一疋。北部字內全家頹壓一戶,錢二兩,完少頹多一戶,二三間中,完多頹少一戶,各布一疋。合錢八兩·布十四疋,恤典,依例分給之意,敢啓。傳曰,知道。
洪奭周,以訓鍊都監言啓曰,曜金門水門石柱,及鐵門破傷處,今日始役,而役處稍闊,把守軍五名,加定事,自兵曹草記矣。金虎門軍五名除出,與前把守軍十名,合力守直之意,敢啓。傳曰,知道。
大司諫吳泰賢,執義崔履亨,司諫鄭萬始,掌令韓翼鎭·韓永建,持平金載一·孔胤恒,獻納李允謙,正言洪儀泳·金用默等,箚曰,伏以臣等日者,以敬賊極律請施事,合啓仰陳,而批旨中,以係是不恒有之律,當商量處之爲敎,臣等退俟兪音,亦已屢日矣。夫商量者,卽鄭重難愼,商度可否之謂也。今此凶賊,窮天地亘萬古所未有之劇逆大憝,則卽是不恒有之逆也。以其不恒有之逆也,故仰請不恒有之律,則臣等不敢知殿下,商量之聖意,有何鄭重難愼,而聖批中,亦以苟有可施之律,何律可靳爲敎。可施之律,卽适·雲已行之律也。适·雲之逆,卽載籍以來所未有之劇賊,而至於此賊,窮凶絶憯之逆節,有浮於适·雲,則适·雲已施之律,不施於此賊,而更何有商量處之者乎?合啓承批之後,以臣等晷刻不欲生之心,此賊之施此律,日急一日,而顒俟屢日,兪音未下,王章因此久屈,輿憤去而益激,玆敢相率聯龥。伏乞亟降明旨,快允臣等之請焉。取進止。省箚具悉。後筵當諭矣。
推鞫時,罪人觀鎬更招,罪人觀鎬更招後,刑問一次,訊杖第十一度,捧遲晩仍捧結案。
丁卯七月二十二日卯時,上詣宗廟展謁,仍詣景慕宮。展拜入侍時,行都承旨鄭東觀,左承旨李文會,右承旨洪奭周,左副承旨申絢,右副承旨鄭來百,同副承旨朴宗薰,記事官趙鐘永,假注書李容愚,記注官盧,記事官鄭觀綏,檢校直閣沈象奎,待敎朴綺壽,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調韓晩裕進前曰,靜攝中,早朝勞動,聖體若何?上曰,一樣矣。仍進發出協陽門。通禮,跪啓請降輿乘輦,上乘輦。通禮,跪啓請進發,仍進發,出肅章門·進善門·敦化門,至宗廟大門外。上降輦乘輿,入廟大門,至齋室門外,降輿入齋室後,敎曰,問安勿爲之。上改具冕服,由東神門,詣廟庭版位前,行四拜禮,仍詣殿內奉審訖。文會曰,太廟展謁時,冊寶親審,曾有已例,而或行或否,今番則何以爲之乎?上曰,置之,可也。仍敎曰,侍衛軍兵,待令於永寧殿門外事,分付。仍詣永寧殿,行四拜禮,詣殿內奉審訖,出神門外。左議政李時秀進前曰,調攝中,早朝勞動,聖體若何?上曰一樣矣。時秀曰,再昨湯劑進御後,諸節果有差勝之效乎?上曰,已差減矣。時秀曰,自此至齋室,步處稍間,以步輦還御似好矣。上曰,不至甚勞矣。仍還御齋室,敎曰,展謁後,問安勿爲之。少頃,上改具翼善冠·衮龍施,出齋室門,乘輿出廟大門,降輿乘輦,仍進發過黎峴三石橋·新橋,至景慕宮大門外,降輦乘輿,入宮大門至齋室門外,降輿入齋室後,敎曰,問安勿爲之。又敎曰,望廟樓展拜時,百官行禮置之。上改具冕服,入神門詣版位前,行再拜禮,詣神位前奉審。仍詣望廟樓前版位,行四拜禮訖,詣樓上奉番後,還入齋室。敎曰,展謁後問安勿爲之。少頃命入外辦,改具翼善冠·衮龍袍,出齋室門,乘輿出宮大門,降輿乘輦,由新橋·黎峴,至宗廟前路降輦步過。仍復乘輦,入敦化門·進善門·肅章門,至協陽門外,降輦乘輿,出標信解嚴,還內。諸臣以次退出。
上在昌德宮。停常參·經筵。
洪奭周啓曰,合辭方張之時,兩司無詣臺之員,事甚未安,除在外·推鞫進去外,未肅拜·呈告人員,竝卽牌招,何如?傳曰,允。
洪奭周啓曰,禁衛營將官來言,今日本營軍兵,日次私習云矣,敢啓。傳曰,知道。
洪奭周啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,左副承旨申絢,今日不爲仕進,卽爲牌招,何如?傳曰,允。
洪奭周啓曰,臣奭周,今日入直禁軍戎器點考進去,下直之意,敢啓。傳曰,知道。
洪奭周啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
李文會啓曰,卽者檢閱鄭觀綏,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
傳于洪奭周曰,左承旨·右副承旨入侍。
以左副承旨申絢牌不進罷職傳旨,傳于洪奭周曰,只推。
注書趙鍾永病,代以沈能稷爲假注書。
禁府罪人觀鎬,年四十八矣。結案白等,矣身根脚段,父敬臣,父矣父奭故,母金召史生存,母矣父益明故白良乎,父母以胎生於咸鏡道高原郡士倉面。隨父母長養,入籍居生於安邊蛇洞社是白乎旀,行凶節次段,矣身本以梟獍之種,兼有鬼蜮之性,出沒京鄕。行止閃忽是白如可,及至矣父罪謫之後,潛懷怨懟之意,尋常開口,無非不道之說兺不喩,至於龜賊,卽是窮天地亘萬古所無之凶逆,而矣身陰畜凶心,常有右袒之意。鞫廳納招之際,始則稱許以義理主人,或爲之見驅,或待其昭脫,終敢肆然以先入之見,龜賊非逆等說納招者,萬萬窮凶,萬萬絶悖是置。以大逆之龜賊,爲非賊,則矣身大逆之罪,實無所逃,大逆不道,的實遲晩的只罪,不待時凌遲處死事。大逆不道罪人觀鎬當日西小門外,不待時凌遲處死。
推鞫時,罪人光郁,更招後捧遲晩,仍捧結案。
義禁府罪人光郁,年四十九,矣結案白等,矣身根脚段,父有華,父矣父萬彬,母姜召史,母矣父世維,竝只故白良乎,父母,以胎生於咸鏡道安邊府方下山社。隨父母長養,仍爲入籍居生是白乎旀,行凶節次段,矣身與敬賊,居在同鄕,素相親切,因事南行,委訪於其謫所是白如可,酬酢之際,忽聞其兇言,此實窮天地亘萬古所無至凶絶悖叵測不道之說。矣身,苟有一分人心,則聞此言,固當骨戰膽掉,憤不欲生,驚遑奔告之不暇是去乙,矣身天奪其魄,聽若尋常,與敬賊信宿留連,仍卽北歸,遲待捕廳鞶問之時,始乃不得已納招者,論其罪犯,萬死猶輕。知情不告的實遲晩的只罪,大明律謀反大逆條云,凡謀反及大逆知情隱藏者斬,同律死囚覈奏待報條云,其犯十惡之罪應死者,決不待時亦爲白有臥乎等用良,罪人光郁段,不待時斬爲白乎事,知情不告罪人光郁,當日西小門外,不待時斬事。
傳于鄭來百曰,推鞫撤罷。
鄭來百啓曰,推鞫旣已撤罷,持平孔胤恒,正言金用默,一體牌招,何如?傳曰,允。
正言洪儀泳啓曰,臣言議風采,本不合於淸朝耳目之任,而乃者薇垣除命,忽下於玉署禁直之中,無前逆變,親問有命,以筋力報效之誠,廁臺閣議讞之末,不計夷險,冒沒出肅,奔走十有餘日,未敢言私。今則凶逆將就鋤治,王章庶幾得伸,鞫案已了,則私義可展。臣於聯啓中,有勢不得同參者,曾叨是職,亦嘗以此仰籲,得蒙鞶遞之恩,到今情私,實無異同,其何敢一刻晏然於臺次乎?請命遞斥臣職。答曰,依啓。
洪奭周啓曰,行大司憲李直輔在外,執義崔履亨,掌令韓翼鎭·韓永建,持平金載一·孔胤恒牌不進,監察茶時之意,敢啓。傳曰,知道。
以執義崔履亨,掌令韓翼鎭·韓永建,持平金載一·孔胤恒,司諫鄭萬始,獻納李允謙,正言金用默牌不進罷職傳旨,傳于洪奭周曰,只推。
洪奭周,以義禁府言啓曰,鞫廳議啓內,罪人姜快龍,雖似小點,終是童騃,特貸一縷,恐不至爲失刑,更加嚴刑,絶島安置,似爲參酌之道。李完壽,比之快龍,煞然有間焉,亦爲嚴刑,邊遠定配,或合於分等之道。趙鎭永,身爲搢紳家士子,與此等凶悖之類,酬酢朝廷間事,若是爛熳者,誠極痛駭,不可白放,施以定配之典,亦合於懲勵之政事。判付內,諸囚之當律,今有議啓之分等,竝只依允事,命下矣。姜快龍嚴刑一次,全羅道珍島郡金甲島絶島安置。李完壽,亦爲嚴刑一次,咸鏡道鍾城府邊遠定配。趙鎭永,平安道朔州府定配,而以議啓及判付內辭意,具罪目,依例發遣府羅將,押送于各其配所之意,敢啓。傳曰,知道。
洪奭周,以義禁府言啓曰,大逆不道罪人觀鎬,旣已承服正刑,其父母·妻妾·子女·祖孫·兄弟·姊妹,子之妻妾,伯叔父兄弟之子,年歲·姓名·存沒·居住,令漢城府,考出帳籍。亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號·罷守令等事,令各該司,奉承傳擧行,何如?傳曰,允。
洪奭周,以刑曹言啓曰,因義禁府啓辭,大逆不道罪人觀鎬,藉沒家産事,命下矣。罪人觀鎬奴婢等,令京兆,考出帳藉,亦爲知委五部及各該道,使之一一査出,修成冊報來後,依例花名,永屬公賤之意,敢啓。傳曰,知道。
鄭來百,以吏曹言啓曰,因義禁府草記,大逆不道罪人觀鎬,旣已承服正刑,降邑號·罷守令等事,令該司擧行事,允下矣。問于義禁府,則大逆不道罪人觀鎬,居生於咸鏡道安邊地,而本府以陵寢所重之邑,例不得降號,守今勿罷事,曾有定奪,降邑號·罷守令等事,置之,何如?傳曰,允。
洪奭周,以兵曹言啓曰,同知中樞府事李德躋,病在鄕廬,上來無期云。忠翊衛將尹範喆,除授在外,過限未上來。景福宮衛將安德載,身病猝重,勢難供職,呈狀乞遞。竝改差,何如?傳曰,允。
檢閱鄭觀綏疏曰,伏以臣,卽接家信,則臣母素患痰癖,近挾暑感,諸症俱劇,寢啖全却,委頓床笫,轉側須人。臣聞此報,按住不得,玆敢忙陳短章,徑出禁扃。伏乞聖慈,俯垂鑑諒,亟遞臣職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭,救護。
丁卯七月二十三日辰時,上御誠正閣。左承旨·右副承旨入侍時,左承旨李文會,右副承旨鄭來百,假注書李容愚,記事官李若洙,記注官許臻,以次進伏訖。上曰,罪人根脚單子,何不入來耶?文會曰,事變注書,俄始奉推案出去,似未及擧行矣。上曰,今日無公事乎?文會曰,當持入矣。上曰,有之乎?文會曰,未能詳知矣。上下公事,命文會·來百,分讀訖。上曰,判付出去書之也。上曰,罪人根脚單子,注書出去,催促入之也。賤臣承命出傳,還入進伏。上命文會,書罪人觀鎬行刑單子判付訖,敎曰,此是前單子也,此單子判下後,始擧行,而行刑後單子,爲後單子乎?文會未能對,上曰,承旨不知此等格例,而將何以爲承旨乎?仍敎曰,政院啓板上,有一前單子之未及判下者,注書出去持入,可也。賤臣承命出傳,還入奏曰,院吏搜索而無之云矣。上曰,是刑曹前單子也。仍敎曰,罪人根脚單子,注書出去,連爲催促而持入,可也。賤臣承命出促,又命若洙,連爲催促,事變注書,持推案樻入來,故賤臣還入進奏。上曰,推案樻,何爲而還入?注書,出去持入,可也。賤臣承命出來,持入進伏。上曰,罪人根脚單子,待推案下,卽爲書入之意,注書出傳,可也。上曰,事變注書是誰也?文會曰,鄭元容矣。上曰,鄭元容,何爲而爲事變注書也?文會曰,當此推鞫之時,自多擧行,故以練熟人差出矣。上曰,事變注書,使之入侍也。若洙,承命出傳,事變假注書鄭元容,趨入進伏。上曰,推案樻,何爲而還入耶?元容曰,議啓未承判付與啓字,故罪人照律單子,不得擧行,推案還爲入之矣。上曰,諸罪人,今皆置之,何處耶?元容曰,當用刑者,仍囚囚間,當發配者,出送獄門外矣。上曰,發配者,果皆刑推,而解枷出送耶?元容曰,姜快龍·李完壽,各刑推一次後,解枷出送矣。上曰,刑推,如鞫問時嚴杖耶?元容曰,比諸訊杖,似稍歇矣。上曰,如例杖云耶?元容曰,若用嚴刑一次,則恐有徑斃之慮,且鞫獄罪人,不可用例杖,故下杖時,稍歇於嚴訊時,俾不至徑斃之境矣。上曰,發配罪人出去時,能自步出,且或有所言耶?元容曰,兩罪人上之,使讀聽議啓及判付後,直爲加刑,別無問目及招辭,故果無所言。李完壽則渠自步出,姜快龍則爲人所扶而出去矣。上曰,兩罪人狀貌,果詳見耶?元容曰,未及詳見矣。上曰,觀其省覺,能無徑斃之慮耶?元容曰,似無此慮矣。上曰,罪人出去時,有喜色耶?元容曰,渠等生出獄門,豈無喜心乎?上曰,趙鎭永則不爲加刑,而亦已出去乎?元容曰,然矣。上曰,委官以下,方在金吾耶?元容曰,然矣。上曰,自曉至今連在金吾耶?元容曰,今曉則皆往禁府近處依幕矣,今則方齊會,以俟議啓之判下矣。上下推案,仍敎曰,持此出往,使之速爲擧行也。仍命元容先退。又命退,承史以次退出。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,事變假注書鄭元容,身病猝重,勢難察任,今姑改差,何如?傳曰,允。
鄭元容改差,代以鄭熙祚爲事變假注書。
朴宗薰啓曰,行大司憲李直輔在外,執義崔履亨,掌令韓翼鎭·韓永建,持平金載一·孔胤恒牌不進,監察茶時之意,敢啓。傳曰,知道。
以執義崔履亨,掌令韓翼鎭·韓永建,持平金載一·孔胤恒,司諫鄭萬始,獻納李允謙,正言金用默牌不進罷職傳旨,傳于朴宗薰曰,只推。
朴宗薰啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
以京畿監司金履度狀啓,右議政徐龍輔祿俸不爲領受事,傳于鄭來百曰,更爲輸送事,回諭。
鄭來百,以禮曹言啓曰,卽接報恩幼學李義老所志,則以爲,族弟淸源,嫡妻俱無子,以其同姓三十四寸弟得老第三子鑑,欲爲繼後,兩家諸族,相議完定。未及禮斜之前,淸源夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式。而門長李義老所訴旣如此,依定式,李得老第三子鑑,立爲李淸源之後,何如?傳曰,允。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而內試射相値,不得爲之之意,敢啓。傳曰,知道。
朴宗黨,以都摠府言啓曰,副摠管金孝建,以漢城府左尹,本府坐起晝仕出去,而逐日赴坐,煩稟未安。入番間,除草記往來之意,敢啓。傳曰,知道。
朴宗薰,以兵曹言啓曰,曜金門水石柱及鐵門破傷處,今已修改還鎖矣。把守軍兵,本處還爲入直之意,分付,何如?傳曰,允。
朴宗薰,以訓鍊都監言啓曰,曜金門石柱及鐵門破傷處,今已修改,把守軍兵,還入直事,自兵曹草記矣。金虎門軍十五名,還入直所,將校解送之意,敢啓。傳曰,知道。
副校理李重蓮疏曰,伏以臣,碌碌一庸品耳,學業不過功令,望實最居人下,而遭際兩朝,備員三司,蒙被殊渥,如父保嬰。前後敭歷,罔非踰濫,獻替則素乏風裁,論思則全昧經術,每一登筵,惶汗浹背,惟是感激雨露之私,依近日月之光。奔走筋力,罄竭孥鈍,以少報涓埃之萬一,固臣夙昔之願也。何敢復有希望,仰瀆宸嚴,而第臣有至切至苦之情,有不容自阻於孝理之下者,臣之老父,今年爲六十一歲,而世所周甲是也。素患勞痞之症,已成三十年貞疾,似飢似飽,或寒或熱,此祟一發,若不及時峻補,則氣息凜綴,實有頃刻之慮。而憫下之天,無物不覆,蟲豸之微,亦蒙矜恤,臣於年前,將父嶺邑,周歲便養,調報如意,宿疴少蘇,臣父昕夕之命,莫非聖恩所曁。臣情私粗伸,志願已遂,而比年以來,年益高而病益痼,兼以臣家素貧窶,計拙謀生,㵦潃每患未備,刀圭不能以時。虛脆之症,日甚一日,委頓床笫,儀形幻脫,古人負米之孝,雖不可及,庶民緣畝之養,亦未能焉。有子如臣,將焉用哉?此臣所以百思千思,不得不仰首鳴號者也。君親短長之日,昔人所悲,春暉寸草之報,人子至情,及今不言,更待何時?顧今聖朝之治化淸明,在廷之群彦濟濟,臣於其間,特九牛之一毛耳。居內居外,無足輕重,仰恃錫類之仁,敢暴乞養之願。伏乞天地父母,俯賜矜諒,特命選部,畀臣一小邑,得使臣養以專城,繼之良劑,荷天之寵,俾延臣父崦嵫之景。臣之父子,相對攢祝,世世生生,爲犬爲馬,以報我殿下,天地高厚之恩。惟殿下憐其情,恕其僭焉,臣無任云云。省疏具悉。疏辭,下該曹稟處。
丁卯七月二十四日卯時,上御春塘臺。一內禁軍西北別付料,試射入侍時,左副承旨申絢,右副承旨鄭來百,同副承旨朴宗薰,假注書李容愚·沈能稷,記注官許臻,記事官李若洙,以次侍立。時至,上具戎服,乘馬出協陽門,由銅龍門,入靑陽門,詣春塘臺,降馬陞座。宣傳官,跪告小開門吹打,禁軍別將白師誾等,以次參現之際,宣傳官朴履榮,禁軍兼別將尹芮圭,內禁將假將崔翼明,有所失措。上命竝爲記過,禁軍及別付料軍官,以次應射,畢試記修正以入。上曰,淸北居首折衝金鳳魯,淸南居首嘉善金弼鉉,北關居首嘉善金達行等,竝加資。北關居首閑良金聲集,南關居首閑良金之運,額外內禁衛居首閑良李顯英等,竝直赴殿試。頒賞人,待試記啓下,卽爲頒賞,可也。仍命呼新來,又敎曰,記過人竝分揀,可也。上乘馬,由靑陽·銅龍門·協陽門還內。諸臣以次退出。
上在昌德宮。停常參·經筵。
藥房副提調鄭東觀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于洪奭周曰,大臣·備局堂上引見。
李文會啓曰,假注書李容愚,身病猝重,勢難察任,今姑改差,何如?傳曰,允。
李容愚改差,代以曺鳳振爲假注書。
傳于李文會曰,吏曹參議前望單子入之,待下批牌招察任。
吏曹參議前望單子入之,李羲甲落點。
傳于李文會曰,政官牌招開政。
李文會啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
李文會啓曰,吏曹判書李始源,參判閔耆顯,參議李羲甲,再牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,所當更請牌招,而係是一日三牌,何以爲之?敢稟。傳曰,允。參議,一體牌招。
以吏曹參議李羲甲再牌不進罷職傳旨,傳于李文會曰,只推。
李文會啓曰,吏曹參議李羲甲三牌不進,依定式,禁推傳旨捧入之意,敢啓。傳曰,知道。
以吏曹參議李羲甲三牌不進,禁推傳旨,傳于李文會曰,分揀。
李文會,以吏曹言啓曰,禮曹佐郞李晉淵呈狀內,矣身所患痰癖之症,當此換節之時,一陪添劇,時日內萬無供職之望云。身病旣如是沈篤,則有難强令察〈任〉,改差,何如?傳曰,允。
有政。吏批,判書李始源陳疏入啓,參判閔耆顯進,參議李羲甲牌招不進,左副承旨申絢進。啓曰,判書李始源陳疏入啓,參議李羲甲牌招不進,小臣獨政未安,何以爲之?敢稟。傳曰,仍爲之。以權傛爲正言,洪羲膺爲修撰,金銑爲右尹,李相璜爲刑曹參判,李南翼爲禮曹佐郞,韓若霖爲義陵奉事,尹致性爲春川府使,承文著作單崔漢翼,左尹金銑,右尹金孝建,竝單付。
兵批,行判書韓晩裕病,參判未差,參議申大尹入直進,參知朴瑞源病,右承旨洪奭周進。同知方德與,僉知柳相亮·金載謙,護軍宋銓·鄭晩錫·洪羲恒,副司果洪儀泳,竝單付。
傳于申絢曰,召對爲之。
以執義崔履亨,掌令韓永建,司諫鄭萬始牌不進罷職傳旨,傳于朴宗薰曰,只推。
李文會,以禮曹言啓曰,今此討逆後,告廟社·景慕宮,頒敎進箋陳賀等節,卽爲擇日擧行事,擧條,啓下矣。告廟社·景慕宮頒敎陳賀吉日時,令日官池景泌推擇,則來八月二十日卯時爲吉云。同日曉頭,先行告祭於宗廟·永寧殿·社稷·景慕宮。卯時頒敎陳賀,而大殿·王大妃殿·中宮殿·惠慶宮,進箋陳賀,方物物膳,依例封進事,知委京外。箋文頭辭,亦令文任撰出,何如?傳曰,允。物膳置之。
洪奭周,以備邊司言啓曰,關西秋操,依例設行事,草記行會矣。卽見平安監司趙得永狀啓,則以爲,平壤,屢經火變,蘇完無期,而軍校元額,殆近萬數,近十日入處城中,主客困疲,勢所必至。且城陣行操,正値催科,不無擾惱之患,平壤城操,特許停止事,請令廟堂,稟旨分付矣。箕城回祿,便是滄桑,瘡痍未蘇,合有軫念,本道巡操及各山城,皆依例擧行,則亦與純停有異。平壤府今秋城操,特許停止事,分付,何如?傳曰,允。
洪奭周,以備〈邊〉司言啓曰,全羅左水使柳相亮,以其親病,陳狀乞遞,有難强令察任,改差,何如?傳曰,允。
洪奭周,以兵曹言啓曰,西北別付料軍官試射入格人等,謹依別單施賞,而弓矢箭竹,以軍器寺所在者,取來頒給之意,敢啓。傳曰,知道。
吏曹啓目帖連,觀此弘文館副校理李重蓮上疏,則以爲,臣之老父,今年爲六十一歲,而世所稱周甲是也。素患勞痞之症,已成三十年貞疾,似飢似飽,似寒或熟,此祟一發,若不及時峻補,則氣息凜綴,實有頃刻之慮。比年以來,年益高而病益痼,以臣家素貧窶,計拙謀生,瀡潃每患未備,古人負米之孝,雖不可及,庶民緣畝之養,亦未能焉。伏乞天地父母,俯垂矜諒,特命選部,畀臣一小邑,得使臣養以專誠亦爲白有臥乎所。李重蓮之家貧親老,菽水難繼之狀,卽通朝之所共知,許畀一小邑,俾遂便養之願,允合於孝理之政是白乎矣。經幄之臣,出補外邑,事體不輕,臣曹不敢擅便,上載,何如?判付啓,依回啓施行爲良如敎。
兵曹啓目粘連,觀此慶尙監司尹光顔狀啓,則枚擧大邱營將李儒燁牒呈。以爲,老母年今七十七歲,而旣無兄弟,法當歸養,特爲狀聞遞改亦爲白有置。李儒燁親年旣是七十七歲,而無他兄弟,則揆以法例,宜有變通之道,令該曹,考例稟處亦爲白有臥乎所。營將之親年七十七歲以上者,許遞其任,載在法典,大邱營將李儒燁,依法典改差,何如?判付啓,依允。
行兵曹判書韓晩裕疏曰,伏以臣於月前,大政之日,前席陳懇,極知其萬萬猥越,而亶出於區區衷曲,秪緣誠意之淺薄,言辭之拙訥,始雖承商量之敎,終未蒙體諒之恩,三度加由之後,冒違嚴召者,前後五六次矣。分義之所出,未免出膺,事勢之所使,且復行政,而前日之辭,自歸於一時例讓。夫筵中辭直,是不常有之事,非章疏之所可比。而人將視之以外面假飾,詎望九重之頫諒,情志之未孚於上下也?如此則將安所藉手以事君,而亦何顔對當世之士君子乎?然而臣不能堅守初心,獲褫乃已,則誠未見孚,亦所自取,尙誰尤哉?仍伏念臣賦性迃疎,遇事鈍滯,材無當於百執事之任,而居然重叨古所稱大司馬之職者,十閱月于玆矣。種種瘡疣,固難殫記,再經都政,曾是不意,伊日昏憒之實,錯謬之狀,悉已入於天鑑,而承宣所請問備,殆乎盈紙推緘滿囊。古或有聞,而一日之內,未有若臣之多者,其爲不稱職也,莫可掩矣。政官之過大政,俗號爲瓜限,挽近以來,雖能稱其職者,亦罕聞過兩大政而猶久居也,則如臣之最爲不稱職者,猶復一向盤礴於再當京察之後,當如物議之嗤點何哉?今臣當遞之義,旣若此,則雖無病狀之可言,自宜引退,不必以采薪賤疾,屢瀆天聽。而前疏所陳之症,自經痰溽,常多添劇,最是脚部之囏於運動,幾至癃痼之境,坐久則難起,立久則欲仆。今若不得遞,則來月之公故稠疊,以此脚步,決難抵當,此又臣不得不遞之一端也。念臣祈免之情,旣猥達於筵奏,不敢更煩於疏陳,中間之屢度違牌,冀蒙諒察,而拖過一朔,見職自如,不得不冒控至懇,仰瀆崇聽。伏乞聖慈,特垂曲諒,亟許鐫改臣匪據之職,俾公器增重,而私分獲安焉,臣無任云云。答曰,省疏具悉。本兵重任,不可數遞,陵幸涓吉,當在不遠,卿其勿辭行公。
今七月二十五日卯時,上御熙政堂。大臣·備局堂上引見入侍時,右承旨洪奭周,假注書沈能稷,事變假注書鄭熙祚,記事官李若洙,記注官許臻,左議政李時秀,領敦寧府事金祖淳,行戶曹判書徐榮輔,行禮曹判書南公轍,漢城判尹李勉兢,知中樞府事金羲淳,工曹判書金履翼,行護軍李堯憲,行護軍沈蒙奎,行護軍金履永,掌令韓翼鎭,持平金載一·孔胤恒,獻納李允謙,副校理尹鼎烈,正言金用默,副修撰安廷善,以次進伏訖。時秀進前,奏曰,日氣稍涼,朝晝異候,此時調護,尤難得宜,聖體若何?上曰,一樣矣。時秀曰,寢睡·水刺之節,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,次對爲之。時秀曰,今番健陵改修時,告由祭及告安祭獻官執事,依今夏康陵改修時例,以監董諸臣及陵園官,差出,何如?上曰,依爲之。出擧條時秀曰,今番健陵改修時,以顯隆園所用古今山所封莎草,入用,不但除遠輸之弊,土莎相宜,易爲着根,以此取用,何如?上曰,依爲之。出擧條時秀曰,甲子年健陵改修時,一依先朝癸卯年元陵例,畢役日,加給匠募雇價,亦爲犒饋,今亦依此擧行,何如?上曰,依爲之。出擧條時秀曰,此摠戎使李堯憲狀啓也。以爲,今秋巡操試射放後,賞格木箭竹,考例題給,犒饋米,以列邑所在儲置米,依例取用事,請令廟堂,稟旨分付矣。箭竹則,備局自當題給,而賞格木之自兵曹移送,犒饋米之以儲置取用,俱是前例,以此分付。甲布帳木丙戌辛卯兵曹木布中,十同上下,亦爲依此分付,何如?上曰,依爲之。出擧條時秀曰,此北兵使柳文植狀啓也。以爲,本營校卒一百八十二名,以營置簿別劃得,奴婢貢米等耗條,給料矣。甲午以後,連値歉荒,流伊蕩減,而耗條隨縮,無以排比,故從其緊歇,一百十名,略略給料,七十二名,不得給料。漸至疲殘,無他聊賴,臣營句管出身除防田米,每年全耗會錄者,今爲一萬五千八百四十石。就此中限七千石,依甲申別劃得,與辛亥軍需劃付例,付之臣營,取耗添料,而雖値歉歲,依數準捧之意,定式施行事,請令廟堂,稟旨分付矣。北閫,卽邊上重地,而軍校料條之昔有今無,有乖懷綏之道,近來北關屢豐,諸邑穀儲,反以過多爲弊。以該營句管者,仍作蕩減給代之需,別無難便之端,出身除防田米七千石,依所請劃付,每歲取耗,俾爲軍校支放之用事,分付該道道·帥臣,何如?上曰,依爲之。出擧條時秀曰,卽見成均館所報,則以爲本館財力,本本甚凋殘,每當謁聖,則自朝家,錢木米布,別爲區劃,以補不足,今亦依己未·癸亥例區劃,以爲支用之地爲辭矣。本館事力之不敷,果如報辭,而每當增廣謁聖,輒許區劃,便成已例,今亦依近例,戶曹錢二百兩,兵曹木三同,惠廳米三十石,特爲劃給,何如?上曰,依爲之。出擧條時秀曰,卽見咸鏡監司李晩秀報本辭緣,則枚擧會寧府使金處漢牒呈。以爲,本府開市時,大國人牛馬料及各項應下容入之數,田米太耳麥,爲三千三百四十餘石,而常·賑兩廳,一年應下折米,亦爲三十石。見今元會付田米太耳麥,常·賑折米,不過六十八石零,支差之需,公下之用,無路上下。以茂山田米一千石,太一千石,軍資倉耳麥一千石,常平廳粟五百石,牟二百五十石,劃付該府,以爲支差需用爲辭矣。本邑開市所用,係是不可已之應下,而會付不足,每年移劃,便成已例,茂山田米一千石,太一千石,耳麥一千石,粟五百石,牟二百五十石,依所請劃付,以爲需用之地事,分付,何如?上曰,依爲之。出擧條時秀曰,卽見義州府尹趙弘鎭報本司辭緣,則以爲,本府灣上軍官,目下事勢,不可一任因循,終至狼狽生事之境,而自再昨年,荐當使勅,該廳之蕩敗極矣。今秋明春開市錢及今冬節使資送條,灣需庫添價於七千六百兩,俱是不可廢之事,而殆若乾木之責汁。以渠輩年年受來開市,正木代錢及管餉庫,立馬本錢,合三萬三千八百四十兩,限十年特爲預下後,趁限備報,使該廳不至敗亡,公事不至狼狽之地爲辭矣。灣上軍官,專當使行,開市之役,其爲關係,有重於灣商,近來凋弊難支之狀,臣於年前銜命時亦已稔知。因此事,邊臣論報,至於再煩,不可無許貸之道,而監營則回祿之後,諸般公儲,旣皆枵然。兵營記簿錢中三萬兩,限十年許貸,以渠輩每年立馬本錢,自巡營上下條中三千兩式除出,移送兵營,以爲次次充報之地事,分付該道道·帥臣及義州府尹處,何如?上曰,前箕伯,今旣登筵,亦陳所見,可也。前平安監司李勉兢曰,臣之在任時,以三萬兩許貸之意,義州府尹,有所論報,而巡營,則果無留儲之可以許貸者,不得許施矣。兵營記簿錢中許貸,以捄目下之弊,未爲不可,而立馬本錢之年例上下者,臣未的知數爻,若果爲三千之數,則以此每年充報,似好矣。上曰,依爲之。出擧條時秀曰,卽見永宗防禦使趙岐報備局辭緣,則以爲,本鎭水軍元數爲二百七十九名,而每當水陸操竝行之時,則各邑水軍折半來赴,自是前例。安山水軍五十二名,屬于華城,姑未塡代,則折半之數,尤難形容,今番則二百二十七名水軍,使之全數赴操爲辭矣。雖全數赴操,未足成樣,折半則尤當苟艱,所屬之軍,亦在近邑,依所報全數赴操事,分付,何如?上曰,依爲之。出擧條時秀曰,今番逆變,載籍以來所無之極惡大憝也。其腸肚,與龜·祿·達淳諸賊,一串貫來,且以觀鎬之供見之,渠以遐土蟣蝨之賤,其所譸張,決非鄕曲愚騃,所能辦得。而緣臣無狀,不能到底窮覈,打破其窩窟,只不過兩賊正法而止,至今追惟,膽掉髮豎,古人云主辱臣死,今日臣等之心,亦憤不欲生矣。向來臺啓批旨,以商量爲敎,而中國則有夷三族之法,我朝則立國規模,務從寬大,不用此等之律。而至於亘萬古所無至凶絶悖之劇逆,固不可以常法論,且有适·雲已施之例,初非今日之所創行,亟從三司之請,恐不可已矣。大抵此等變怪之層出,蓋緣人心日下,世道漸溺,而然繼此以往嚴堤坊杜亂萌之道,不可不益加聖念矣。上曰,當處分於三司之啓矣。公轍曰,亂臣賊子,何代無之,而豈有如此亘萬古所無之劇逆乎?向者三司之啓,伏承商量之敎,而此非商量之事,旣是不恒有之逆,則不恒有之律,不用於此賊,於何用哉?祖宗朝亦有已例,伏願亟降處分。上曰,三司之啓,當處分矣。上曰,諸宰以次奏事,可也。祖淳曰,本局所管壯營移來馬步軍,今則幾盡陞實,而未及陞實者,馬軍爲一百四名,步軍爲一百十八名矣。竊念本局元馬兵,爲六哨,而每當行幸之時,除別隊一哨及塘馬與各樣公私雜頉,則參陣之數無幾,苟艱如此。原步軍爲二十六哨,而其中武藝廳門旗手爲三十名,抄取於各哨元額之內,故時常有闕伍之歎,擧行多掣肘之事。以今事勢,雖不可議到於多增新兵,至於仍置百餘名見存之軍,無甚爲損於國計,實有大益於戎政。未陞實之馬兵,則別爲一哨,設置哨官,如他馬兵哨例,永作元額步軍,量宜塡補於闕伍之哨,恐合便宜,而軍制莫重,下詢大臣處之,何如?上曰,大臣之意,何如?時秀曰,軍門雖多,而輦下親兵,只是訓局騎步而已。其數甚少,常患苟簡,今雖未可新創增額,以壯營餘軍,勿爲陞實,仍爲一哨,似爲合宜矣。上曰,依爲之。出擧條祖淳曰,本局中旬,五年一次設行事,曾有先祖受敎矣。癸亥後今滿五年之限,當爲設行,而物力則自廟堂,每爲區劃,故敢此仰達矣。上曰,依爲之。出擧條祖淳曰,本局陞戶,每式年抄上,自是古規,而間以壯營移來軍之未及陞實,去式年則不爲抄上矣。今年適當式年,移來軍,亦幾區處,不可遲待來式,故今將依例發關諸道,以爲抄上之地。而挽近以來,外方擧行,漸益稽忽,精壯富實之戶,不惟初不擇送,擧多無籍,無依孱劣貧殘之類,苟充其數,而甚至有代名上送之弊,逃亡相績,跟捉無路。當初設置之法意,前後申明之飭令,何如,而外方之全不用心,乃至於此,紀綱之懈弛,軍政之疎虞,莫此爲甚。陞戶有頉,營邑抵罪,自有定式,今番則除尋常,各別惕念,以有跟着精壯富實之戶,一一抄上,無致如前之爲事,嚴飭八道道臣處,何如?上曰,依爲之。出擧條祖淳曰,本局經費,元自不敷,而年復年來,大小公役,極其浩繁,庚申以後,武藝廳之增額,近百人,如門旗手,御前兼內吹,御前前排,燈籠軍等,服色器械之接濟,皆古無而今有之者也。歲入則不增,而費用則漸廣,每一思之,不勝悶然,以今國計,顧不敢妄生某樣請得之念,而第有一事之不得不仰陳者。壯勇營設置時,均廳所在本局兼料米八百餘石,月課米三十石,每年移送矣。及至壬戌罷營之後,事當還屬本局,而入於戶曹罷奴婢給代之需,臣於其時待罪有司之任,亦嘗與聞於罷營之事,非不知其入於給代之無義,而諸議不一,竟至於成節目啓下矣。大抵度支,國計之本,尺土之稅,百貨之出,莫非所管,苟有匱乏之患,則於內於外,取用無拘,通變亦易。而至於本局,則絲毫得失,舍其原有之物,更無之他之術,況今事勢營樣,漸至難言。臣意則兩條米之入於戶曹給代者,還屬本局,戶曹給代,則從長另議,實爲兩便,下詢大臣處之,何如?上曰,大臣之意,何如?時秀曰,伊時奴婢貢給代,多因事勢所拘,或不免苟艱之歎,壯營旣罷之後,各該衙門之還推該衙門財力,自是當然之事矣。上曰,戶判,亦陳所見,可也。榮輔曰,此是奴婢貢給代之資,在本曹則無論某樣錢穀,只得給代足矣。今此兼料米之推去,臣曹不必持難,而推去後,給代充數之資,則自廟堂,區劃以給,斷不可已矣。上曰,依爲之。出擧條祖淳曰,武家中或有可用之人,而不肯爲武者,自前每多別薦之例矣。故將臣李漢豐孫恒權,故將臣李柱國玄孫鍾英,故亞將李儒敬姪益緖,人器凡百,合置靺韋之列,俾遂箕裘之業,故敢此仰達矣。上曰,依爲之。出擧條先付三軍門哨官,如有實職窠,次次陞付,可也。榮輔曰,年分事目,非久當爲磨鍊,而敬差官,不爲差送,專委道臣,已成近例,今年亦依例爲之乎?上曰,依近例爲之,可也。公轍曰,今番凶逆,實是載籍以來所無之變,幸賴皇天祖宗,默佑之靈,罪人斯得,王章少伸,此誠國家莫大之慶,告布之擧,不容少緩。宗廟·永寧殿·社稷·景慕宮,先行告由,京外進箋,頒敎陳賀等節,卽爲擇日擧行,何如?上曰,大臣之意,何如?時秀曰,今番逆變,振古所無,上告下布,事體當然,禮堂所奏是矣。上曰,依爲之。出擧條公轍曰,文廟酌獻禮儀節,當爲磨鍊,而取考謄錄,則或齋宿於春塘臺,翌曉由集春門,行酌獻禮後,還御春塘臺試士。或齋宿於明倫堂,酌獻禮罷後,仍於泮宮試士,已例如此,今番則何以爲之乎?上曰,依癸亥年例爲之,可也。出擧條公轍曰,四賢祠祭享,將以入月二十八日設行,而其日文廟酌獻禮相値,同時行禮於至近之地,事體未安,以九月初丁,退行之意,分付,何如?上曰,依爲之。出擧條勉兢曰,渭原郡漢店,卽採銀之所也。始役之初,銀脈豐盛,民居成村,戶曹稅入,每年爲一千五百兩,近來以來,銀脈漸殘,稅入減至二百五十兩,而亦無出處。戶斂於店村,年例上納,店民逃散,甚至收斂於附近坊里,臣於前春,巡到本郡,民人輩,遮道呼訴,皆以爲民戶之逃散,職由於此,摘奸形止,則果如所言矣。明知其店樣無實,戶斂爲弊,則經用雖重,其在損上益下之政,合有蠲減之道,下詢大臣處之,何如?上曰,大臣之意,何如?時秀曰,有店故有稅,無店則徵稅,初非可論矣。上曰,戶判,亦陳所見,可也。榮輔曰,店稅之弊,前道臣旣以親見爲言,明知其店則已廢,而斂民以納,則經用雖重,在朝家恤民之道,依前道臣所奏施行,恐宜矣。上曰,依爲之。出擧條勉兢曰,因宗臣陳疏,璿派冒錄之類,詳細査出之意,有璿譜錄廳啓下關,故嚴飭各邑矣。江西·順川·博川·寧邊·德川·雲山·熙川·楚山等邑,以李爲姓者,變幻本貫,圖出譜冊單子之類,一一査出以報者,爲一百六十六人。考其帳籍,則渠之數代以上,皆是他本,而改書全州,仍又假作名字,圖出宗親府單子者也。旣不可勝誅,且非渠輩身犯,故單子燒火,帳藉則釐正,一竝派定軍役,本貫雖不改易,來歷初不分明者,亦依此例。而最有絶可痛惡者,京居人李東秀,持新印單卷璿譜及宗姓族譜,發賣各處。故捉囚熙川郡,嚴加査問,則以爲京城墨洞居李得重爲名人,渠家藏置鑄字,印出單卷族譜,又出給璿譜,使之往賣於各處云。璿譜,何等莫重,渠輩私自圖出,發賣於非宗姓者,卽前所未有之變怪,有不可輕易勘治,故璿譜與族譜,封置本道監營,李東秀則牢囚熙川矣。卽令璿源錄廳,行關本道,取來譜冊,璿譜則藏奉,族譜則燒火,亦令捕廳行關,捉上李東秀。竝與京人李得重,窮覈得實,依律勘處之地,斷不可已,而本道如此,他道可知。且本道中未査報諸邑,亦必有如此之類,自廟堂,關飭八道·四都,自稱宗姓而來歷不分明者,久遠帳籍,一竝溯考。改易本貫及宗姓之無可據文蹟者,一一査出,依此例爲之,以爲正氏族戢姦黠之道,似好,下詢大臣,處之,何如?上曰,大臣之意,何如?時秀曰,此實近來痼弊,璿派莫重冒錄之習,固已萬萬可痛,而諸道簽丁之弊,因此益甚,迨此現發之時,一番嚴繩,以爲懲後之地,誠不可已矣。上曰,依爲之。出擧條命三司,進前。翼鎭等曰,請鄭致達妻,亟令王府,快正典刑。上曰,不允。措辭見上,出擧條翼鎭等曰,請亟下罪人徐邁修中道付處傳旨。上曰,不允。措辭見上,出擧條翼鎭等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。上曰,不允。措辭見上,出擧條翼鎭等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。上曰,不允。措辭見上,出擧條翼鎭等曰,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。上曰,不允。措辭見上,出擧條翼鎭等曰,請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。上曰,不允。措辭見上,出擧條翼鎭等曰,請賜死罪人行恁諸子,應坐之類,亟令王府,依律擧行,無俾易種焉。上曰,不允。措辭見上,出擧條翼鎭等曰,一行刀割,上曰,不允。措辭見上,出擧條翼鎭等曰,請物故罪人家煥·哲身,正法罪人承薰·樂敏,施以孥籍之典。上曰,不允。措辭見上,出擧條翼鎭等曰,請物故罪人國榮,亟施孥籍之典。上曰,不允。措辭見上,出擧條翼鎭等,請物故罪人時偉諸子,亟施散配之典。上曰,不允。措辭見上,出擧條翼鎭等曰,請物故罪人裕,亟施孥戮之典。上曰,不允。措辭見上,出擧條翼鎭等曰,請知情不告罪人魯賢,亟施孥籍之典。上曰,不允。措辭見上,出擧條翼鎭等曰,請知情不告罪人在民,亟施孥籍之典。上曰,不允。措辭見上,出擧條翼鎭等曰,請物故罪人履猷諸子,亟施散配之典。上曰,不允。措辭見上,出擧條翼鎭等曰,請安置罪人李晦祥·尹致行,島配罪人金宇光竝令王府,更加嚴鞫,快正典刑,放釋罪人權思穆·金千孫,亟施絶島安置之典。上曰,不允。措辭見上,出擧條翼鎭等曰,請楸子島減死安置罪人在敏,亟令王府,還爲拿來,嚴鞫得情,快正典刑。上曰,不允。措辭見上,出擧條翼鎭等曰,請金甲島安置罪人李東馨,爲先施以荐棘之典。上曰,不允。措辭見上,出擧條翼鎭等曰,請光陽縣竄配罪人李翊模,爲先施以絶島安置之典。上曰,不允。措辭見上,出擧條翼鎭等曰,請楸子島安置罪人徐瀅修,設鞫嚴問,快正王法。上曰,不允。措辭見上,出擧條翼鎭等曰,請巨濟府島配罪人李魯春,亟令王府設鞫嚴問,明正典刑。上曰,不允。措辭見上,出擧條翼鎭等曰,請古今島安置罪人張錫胤,亟令王府,嚴鞫得情,快正典刑。上曰,不允。措辭見上,出擧條翼鎭等曰,請追奪罪人煥之諸子,亟施散配之典。上曰,不允。措辭見上,出擧條翼鎭等曰,請賜死罪人達淳諸子,亟施遠地定配之典。上曰,不允。措辭見上,出擧條翼鎭等曰,請追奪罪人日煥諸子,亟施散配之典。上曰,不允。措辭見上,出擧條翼鎭等曰,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。上曰,不允。措辭見上,出擧條翼鎭等曰,請逆賊漢祿,亟施孥戮之典。上曰,不允。措辭見上,出擧條翼鎭等曰,請黑山島安置罪人日柱,依初下傳敎,設鞫得情,快正典刑。上曰,不允。措辭見上,出擧條翼鎭等曰,請進奪罪人龜柱支屬應坐之類,一依尙魯例,施以散配之典。上曰,不允。措辭見上,出擧條翼鎭等曰,請金甲島安置罪人龍柱,亟令王府,設鞫得情,快正典刑。上曰,不允。措辭見上,出擧條翼鎭等曰,請前監司李書九,設鞫得情,快正典刑。上曰,不允。措辭見上,出擧條翼鎭等曰,噫喜痛矣,從古亂逆何限,而至於敬賊而極矣。論其逆腸,則賊适·賊夏,未足以方其凶矣,語其凶言,則逆雲·逆海,不啻爲浮其惡矣。人心思亂之凶詩,達淳陳戒之悖說,已是往牒之未聞,劇賊之斷案,而至於當日鞫庭,許多逆節之畢露於天鑑之下者,固已聞之膽掉,思之骨靑,最是至凶至㦧極惡極悖之三條凶說,誠有耳者之不敢聞,有口者之不敢道,窮天地亘萬古開闢以來,極逆大憝之所未敢萌諸心者,此賊則肆然發口於覆載之間,凡今日在庭諸臣,縱使卽地手磔而口臠,食肉而寢皮,不足以少洩神人之憤。孥瀦之典,雖已仰請蒙允,而此不過有國之常刑,至於此賊,則尋常孥戮,未足以當其罪,依例瀦宅,未足以稱其律。又況加此一等之極律,自有已例,曾所施之於逆适·賊雲伏法之後,便成王府之關和,則如此之律,不施於如此之賊,而將焉所施乎?請逆賊敬臣,亟施适·雲已行之典。上曰,依啓。出擧條翼鎭等曰,請正法罪人鏔,亟施孥戮之典。上曰,不允。措辭見上,出擧條翼鎭等曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。措辭見上,出擧條翼鎭等曰,請周爀,亟令王府,嚴鞫得情,快正典刑。上曰,不允。措辭見上,出擧條翼鎭等曰,請亟下三啓依允之傳旨,令該府擧行焉。上曰,不允。措辭見上,出擧條翼鎭等曰,請物故罪人基讓子寵億,姑先施以竄配之典。上曰,不允。措辭見上,出擧條翼鎭等曰,請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,快施典刑。上曰,不允。措辭見上,出擧條翼鎭等曰,請削黜罪人申獻朝,爲先施以屛裔之典。上曰,不允。措辭見上,出擧條翼鎭等曰,請物故罪人國仁支屬應坐之類,亟施島配之典。上曰,不允。措辭見上,出擧條允謙等曰,請金甲島爲奴罪人克觀,更令王府,嚴鞫得情,快正王法。上曰,不允。措辭見上,出擧條允謙等曰,請逆賊尙魯,亟施孥戮之典。上曰,不允。措辭見上,出擧條允謙等曰,請亟下三啓傳旨,令攸司,卽速擧行焉。上曰,不允。措辭見上,出擧條允謙等曰,請正法罪人鏔,亟施孥戮之典。上曰,不允。措辭見上,出擧條允謙等曰,請絶島爲奴罪人李戒國·劉用孫·金金乭,亟令王府,快施典刑。上曰,不允。措辭見上,出擧條允謙等曰,請古今島定配罪人李東萬,亟令王府,設鞫得情,快施典刑。上曰,不允。措辭見上,出擧條允謙等曰,請梟示罪人性世,亟施孥戮之典。上曰,不允。措辭見上,出擧條公轍曰,敬賊,依适·雲例擧行事,已蒙允於臺啓矣。适·雲已行之例,亦各有少異者,甲子年适賊之律,則其妻及同生弟·三寸姪,皆斬於軍門。此是擧兵之逆,而其弟與姪緣坐之外,亦必有身犯之事,稍異於今日之例,而其後戊申年,麟佐·弼顯·弼夢,皆用适賊之例。乙亥年致雲,又用戊申賊魁之例,而其兄弟及子皆斬,其妻則絞,而旋又因特敎,以婦女之正刑,終非法意,只命爲婢矣。其後甲辰年,夏賊之妻,又命處絞,今此敬賊,當參用諸賊之例,而前後異同之間,有難自下擅便,不可不指一稟定矣。上曰,大臣之見,何如?時秀曰,臣亦聞判金吾之言,而适·麟諸賊,皆是擧兵之逆,而應坐之類,亦皆身犯,故其時用律,俱於軍門處斷。今番敬賊,參用雲·夏之例,其妻則處絞,其子及兄弟,則處斬,似爲合宜矣。上曰,諸宰,亦各陳所見,可也。祖淳曰,臣於數日前,亦見金吾謄錄矣。适·麟·夢·顯,俱是擧兵之逆,故其時用法,皆於軍門擧行,事件稍異於今日。且婦女勿爲用刑,載在通編,此賊之罪,固是亘古之所未有,劓殄之刑,未足以懲其惡,而第念法者,天下平也。誅討欽恤,固有竝行而不悖者,此賊父子,旣皆以大逆不道正法,至於弟姪,則皆屬旁親,其應坐之律,一依夏賊例施行,似爲合宜,而以臣淺見,未敢質言矣。榮輔曰,适·雲之例,各自不同,諸賊親屬,當其用律之時,或有或無,今不可考,只依雲·夏兩賊例,處之宜矣。勉兢曰,臺啓旣以适·雲例爲辭而蒙允,一從雲賊例施行,恐合宜矣。羲淳曰,今番敬賊凶節,卽亘古今所未聞之劇逆也。以其有不恒有之逆節,故當用極層律名,而取考國朝已例,适·雲已施之律,前後援用,亦有參差不一。臣與判義禁,亦有所相議,而以臣愚見,未知如何用法則果爲的當,依大臣所奏處之,恐好矣。履翼曰,亘萬古所無之劇逆,今已就戮,王章得以少伸,臺啓亦幸蒙允,适·雲已例,臣雖不知,而取其中最重之律,施之爲宜矣。臣因此有所仰達者,俄者大臣,亦有所仰奏,而大抵做出凶言,自昌自和,而傳之者,卽是一種凶徒之衣鉢也。龜賊非逆之說,或有無難說道者,或有心知其爲逆,而不敢言者,此輩陰祕之情狀,聖鑑想亦已悉燭矣。惟彼敬臣,天生戾種,至如此等凶說,決非如渠蟣蝨之賤,所可自辦,今若不思所以打破窩窟根柢之道,只施适·雲之律於一敬賊,而乃曰天討夬行云爾,則一種不逞之輩,必無所懲畏之意,伏願深加聖念,必思所以永杜亂萌焉。堯憲曰,适·雲之例,各有參差,臣不敢指一仰奏,而大臣諸宰,已有仰對者,臣之所見,亦無異同矣。象奎曰,适·雲之例,參差不同,而如此凶賊,亘萬古所無,俄者工判所奏,用其最重之律云者果好,而以渠蟣蝨之賤,懷怨畜憤,至有此至㦧至凶之情節。思之及此,毛骨竦凜,以其現發之情節見之,則其常時之耳擩目染,必有其處,則此賊之施以适·雲例,雖足少洩神人之憤。而若不能打破窩窟,大行天討,則以臣區區之見,猶未免餘憂之凜然矣。履永曰,今此亂逆,振古所無,适·雲之律,旣允臺啓,而所施之律,異同參差,有難指一適從矣。元來聖人刑法,每於輕重參差之際,必也寧輕無重,而至於此賊,則當施最重之律矣。臣常有區區蘊積于中者,今因事端,敢此仰白矣。今番敬賊父子凶言悖說,非渠遐鄕卑微之蹤,所能出自已見,其所以顚倒忠逆,疑亂義理,自有所由來者之漸,俄聞大臣閣臣縷縷仰陳者,誠非過計之憂,然若或徒嚴於懲勵之方,一以糾察鋤治爲主,則易有人人不自安之弊。大抵亂逆一出,輒有播告中外之擧,而此不過一時耳目之所及,而時移事往,便成一張古紙而止。今若撰成一部冊子,義理源委,詳細敷陳,使一世之人,開卷瞭然,耳擩目染,則先迷後覺疑亂背馳之心,無從而生,誠救世之要道矣。伏乞下詢大臣,如以此事爲無益,則臣言妄矣,如以爲非妄,伏願亟令施行焉。上曰,大臣之意,何如?時秀曰,宰臣所奏,初非可疑之事矣。目今人心陷溺,世道訛誤,明示昭布之擧,所不可無,大文字之撰出,固係重大之擧,而宰臣之言,儘有意見矣。今此用律諸議,多以雲·夏兩賊例爲歸,雲賊之妻,雖止爲婢,而其後夏賊之妻,旣有處絞之擧。今此敬賊妻,亦當依夏賊例施行,其子與弟,則皆依雲賊例施行,其孫則觀鎬之子,固有應坐之律,而其他子之子,皆爲奴,則亦合於加一等之律矣。上曰,依此擧行,可也。時秀曰,臣之每筵煩達,誠甚惶悚,而日前僚相許,特降敦諭,辭旨懇惻,僚相亦必感泣矣。臣竊意其他不暇顧,承命簉朝,而今聞其又復辭巽,誠不勝失圖,自上,若連加敦勉,期於必致,則僚相亦豈不感激承膺乎?臣之獨當大任,亦已十朔,醜拙之狀,固已畢露,而至於今番按獄,是何等大事,而以臣昏昧,全不能事事,竟未得打破窩窟,聖明俯燭,亦必諒其不可堪承之狀矣。方今在外原任,固多老成之人,而如欲新卜,則卿例濟濟,不患無人,臣不幸驟進,座次已高。今若備三公,則臣當猥叨首席,在臣私心,豈不萬萬悚悶,而猶以備員仰請,則其情之切急,亦可知矣。前此每以商量爲敎,而商量之敎,今又幾月,此非爲臣一身之私也,誠爲國家莫先之急務,伏願夬許所請焉。上曰,右相敦諭後,予則以爲必入來矣。今又不來,予亦失圖矣,從當有下敎,卿姑待之也。上曰,臺諫傳啓,時有失措承旨,察推也。奭周曰,兩司合啓更端之際,不爲措語,事甚未安,掌令韓翼鎭,推考,何如?上曰,依爲之。出擧條翼鎭曰,臣識見鹵莽,言識巽軟,本不合於淸朝耳目之任,而近値前古所無之逆變,他不暇顧,章皇出肅,迺者賓對有命,冒沒登筵,而未諳臺體,醜拙畢露。傳啓更端之時,做錯非細,至有承宣請推之擧,臣滿心慙恧,無地自容,以此情蹤,何敢一刻晏然於臺次乎?請命遞斥臣職。上曰,勿辭,亦勿退待。出擧條仍命次對先退。奭周曰,臺啓蒙允,則臺啓正書啓下後,始捧傳旨,傳旨啓下後始爲擧行,初無出榻敎之例矣。今此敬賊事蒙允之後頒示,不容少緩,爲先以榻前定奪,書出頒布乎?上曰,筵退後,卽爲書出榻敎,可也。惠慶宮進服加味異功散前方中,去靑皮·枳角,自今日,五貼式日次製入。出榻敎上命退,諸臣以次退出。
今七月二十五日申時,上御誠正閣。召待入侍時,參贊官申絢,持國朝寶鑑第七卷,檢校待敎朴宗薰,持國朝寶鑑第七卷,侍讀官尹鼎烈,持國朝寶鑑第七卷,檢討官韓耆裕,持國朝寶鑑第七卷,假注書沈能稷,持國朝寶鑑第七卷,記事官李若洙,持國朝寶鑑第七卷,記注官許臻,持國朝寶鑑第七卷,以次進伏訖。上開卷命讀。鼎烈讀,自和氣不應,止予當日以爲戒。上曰,下番讀之。耆裕讀,自時上傾嚮滉,止行事何如。上曰,參贊官讀之。絢讀,自滉對曰,止韓忠等。上曰,閣臣讀之。宗薰讀,自協力同心,止呂氏鄕約。上曰,注書讀之。絢曰,注書承命出去矣。上曰,承旨代讀,可也。絢讀,自四方風動,止見擯者。上曰,上番讀之。若洙讀,自失職怏怏,止指爲已卯之類。上曰,下番讀之。臻讀,自人心孰不畏禍,止上從之。上曰,文義陳之。鼎烈曰,此六條旨意,無非格言正論,別無拈出仰陳之意,已悉於向日召對,而此云或至於以虛而强求在所當審,此一句語,尤爲監戒之端。非徒樂善而已,人君致治之道,亶在於以實心行實政,不可以虛而强求,伏願深留聖意焉。上曰,下番文義陳之。耆裕曰,聽諫雖如轉圜之美,有時乎私而牢拒,在所當改,蓋人主盛德之事,莫過於從諫如流,改過不吝。雖帝堯之欽明,立誹謗之木,虞舜之濬哲,設諫諍之鼓,禹拜昌言,成湯從諫如流弗咈。此乃所以聖而益聖,政敎休明,治道郅隆,克做泰平熙皞之治矣。猗我朝宣祖大王以天縱之聖,恢來諫之量,廣求宿德之儒,奬用謇諤之士,名賢直臣,滾滾登庸,讜論日聞,嘉言罔伏。以先正臣李滉,疏陳六條觀之,治國理民之道,備陳其要,陳善責難之義,盡言無諱。聖批若曰,眞千古之格言,乃當今之急務,大聖人容諫之德,翕受之量,眞與帝堯舍已從人,成湯從諫弗咈,前後一揆,豈非後嗣王,監法遵行之道乎?伏願殿下,深加體念,益懋容諫之德,克恢轉圜之量,凡諸群下之進言者,讜直無隱,激仰可尙,則嘉奬採納,以廣直言之路。如或其言不合時務,苟無可取者,亦爲寬假優容,則諫諍之風,日以興起,忠直之言,日以登聞,衮職無闕失之歎,治化躋雍熙之休矣。伏願聖明,亟加體念焉。上曰,參贊官陳之。絢曰,此言聖躬,雖未有過失,而心術隱微之間,疵病山積,不可以不淨盡云矣。大抵一時施措之間,循常按例而爲之,則似不至有大段過失,而但不能先立乎其大者,則一念之發,輒爲偏私嗜慾之所乘,凡於事爲,有不自掩,終未免過失之歸矣。此疏六條,孰非格言至論,而此一段,最爲要切,伏願體念焉。上曰,閣臣陳之。宗薰曰,參贊官所陳果好矣。此一句,非但爲六條中肯綮,實是學問之要切處,旣曰隱微,則其端甚小,未發於事爲之間,左右近密之所不及知,而又曰山積,則其害甚大。不可以不淨盡然後,可以語學,無事而不修省,無時而不恐懼云者,亦可見工夫之至細密。蓋毫忽俄頃之間,纔有一分疵病,潛藏於心術之微,則所謂修省恐懼,皆爲虛文矣。若其淨之之方,則末端所云一於敬而無作撤,乃其下工之要道,非敬則無以治心,此乃前後照應,說病說藥處,伏願澄察焉。上命掩卷,仍命玉堂先退。鼎烈·耆裕先退。上命絢·宗薰,讀奏公事。上曰,政官請牌啓辭,是左副承旨所書,而承旨今方登筵,此啓辭預書以置耶?絢曰,預書以置矣。命絢書傳敎曰,先料政官之違牌,預書啓辭而留置,揆以院規,事甚未安,當該承旨推考。又命書傳敎曰,社稷秋享大祭,以攝行磨鍊,書訖。上曰,公事判付,則出去書之也。仍命退,承史以次退出。
上在昌德宮。停常參·經筵。
夜自三更至五更,灑雨下雨,測雨器水深六分。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,行大司憲李直輔在外,執義崔履亨,掌令韓翼鎭·韓永建,持平金載一·孔胤恒牌不進,監察茶時之意,敢啓。傳曰,知道。
傳于洪奭周曰,右承旨·左副承旨·同副承旨入侍。
承旨前望單子入之,洪樂淵落點。
以左副承旨洪樂淵牌不進罷職傳旨,傳于洪奭周曰,只推,更爲牌招。
傳于李文會曰,日前敦勉之後,切望簉朝之喜報,卽見附奏之啓,益覺予誠之淺薄,昨日賓筵,左相,以亂逆層生,而尤宜大臣之具備,誠禮懇摯,則應有卿心之改悟。予聞此言,實爲赧然,卿之橫厄,通朝之所共歎,予之所知也。而卿則猶曰,罪累自知,又曰,不可復齒恒人,何其深引之甚也?卿果有何罪乎?卿雖有難安之情,亦當念所先之公,而不顧予之艱虞,徒循卿之私義,可乎?一身之處義雖深,三公之備席莫急,纔敷數行草草之諭,望回鄕心浼浼之執。卿須卽起幡然,以小子至懇,一以安僚相之心,一以定世道之誤事。遣史官傳諭,仍傳命召。
鄭熙祚奉命在外,代以李宗心爲事變假注書。
以執義崔履亨,掌令韓翼鎭·韓永建,持平金載一·孔胤恒,司諫鄭萬始,獻納李允謙,正言金用默·權傛牌不進罷職傳旨,傳于申絢曰,只推。
洪奭周,以備邊司言啓曰,卽見廣州留守朴宗來狀啓,則以爲,今秋輪操,當以前後營中設行,而前營則辛巳先行輪操,己亥已徑一次城夜操,軍容不至全闕。後營則近六十年一未赴操,卒伍全昧敎場,以後營屬邑軍兵擧行事,請令廟堂,稟旨分付矣。輪操所以輪其肄習而均其勞逸也。前營則辛巳·己亥,旣經兩次,年條雖遠,次當在於後營,依所請擧行事,分付,何如?傳曰,允。
洪奭周,以備邊司言啓曰,海西秋操,依例設行事,草記行會矣。卽見黃海監司李好敏狀啓,則以爲,道內今年穡事,海溢陳廢,旱乾失稔,加之以信川等五邑水災,山野遷換,民居蕩析,年事狼狽,民情遑急,有浮於癸·甲兩年。今番水陸操,必欲擧行,則非徒目下之騷擾,易致臨時之渙散,今秋水陸操,竝姑權停,以官門聚點擧行。延安·白川以鎭撫營所屬,亦當越海赴操,而災邑民情,尤係矜念,竝請令廟堂,稟旨分付矣。戎政之修擧,實爲目下先務,今年農形,庶免歉荒,諸道秋操,使之一竝設行矣。觀此黃海道臣狀啓,諸般受災,如是大段,一路民情,槪可推知,請停之啓,諒非得已,在朝家軫恤之道,有難强令擧行。本道今秋水陸操,竝姑停止事,分付。延·白兩邑,春間海溢,夏末旱災,不下於諸邑,而諸邑皆停之時,獨使兩邑之民,越海赴操,恐非一視之政。兩邑秋操,亦姑許停事,竝爲分付於鎭撫使處,官鎭門聚點,使之嚴飭擧行,俾有實效。今年雖不得已許停,明年則斷當依例設行,勿以停操而懈弛,充伍·修械等節,各別嚴飭事,一體分付於道·帥臣,何如?傳曰,允。
李文會,以禮曹言啓曰,今此討逆頒敎陳賀時,物膳置之事,命下矣。在前物膳置之之時,議政府·六曹·京畿物膳,則例爲封進,今亦依前例封進之意,知委,何如?傳曰,允。
李文會,以奉常寺提調意啓曰,今七月令宗廟·景慕宮薦新榛子·柏子兩種,今纔封進,臣與入直官員,偕詣看品,則兩種皮色靑黑者,殆三分居二。故取其靑黑者而拆破,則箇箇腐傷,往往蟲生,如欲一一擇取,則斗數太半不足,月內闕薦,雖極悚惶,其在盡誠敬之道,不得已退送。以各別精備,斯速更封之意分付,而莫重薦新之監封,若是疎忽,極爲未安,當該道臣,推考警責,封進官,依例罷黜,何如?傳曰,允。
洪奭周,以兵曹言啓曰,來八月二十八日,謁聖時,設布帳當爲磨鍊,而取考謄錄,則在前文廟設布帳,訓局擧行,而乙巳以後,連因下敎置之,癸亥年,依例擧行。春塘臺設布帳,則皆令訓·禁兩營,合倂擧行矣,今番則何以爲之乎?敢稟。傳曰,依前爲之。
洪奭周,以兵曹言啓曰,來八月二十八日,謁聖時,侍衛及環衛軍兵,當爲磨鍊,而取考謄錄,則己酉年春塘臺齋宿時,禁軍以入直侍衛,挾輦軍,以入直軍六十名磨鍊,鎗劍軍置之。弘化·銅龍門軍八十名,布帳外排立,而翌曉詣文廟時,禁軍全數,挾輦軍二百名,槍劍軍六十名,駕前別抄,駕後禁軍,依例磨鍊。禁·御兩營鄕軍各三哨,與布帳外排立軍替代環衛,訓局步軍四哨,馬軍三哨,自集春門外,至文廟環衛,而還宮後,步軍則入來布帳外,合倂環衛。甲寅年,竝依己酉年例磨鍊,而齋宿時,挾輦軍,以金虎門軍餉色軍磨鍊。布帳外,則以廣智營軍二十名,弘化·銅龍門軍六十名,排立而待,禁·御兩營鄕軍,入來還入直。訓局步軍十哨,馬軍三哨,自集春門外,至文廟環衛,而還宮後,步軍五哨,入來布帳外,合倂環衛。己未軍竝依甲寅年例磨鍊,而齋宿時,禁軍竝與入直二番侍衛,挾輦軍則三百名磨鍊,而一百名齋宿時侍衛,二百名留門後入來,替代侍衛。先入一百名,詣文廟時,春塘臺前排立,還宮後解嚴,布帳外,則內外各營入直軍,除營直除出排立。待禁·御兩營鄕軍入來,還爲入直,而侍衛及環衛軍兵,皆自集春門入來,癸亥軍,竝依己酉年例磨鍊,齋宿時,則依己未年例擧行矣。今番則何以爲之乎?敢稟。傳曰,挾輦軍,以三百名,齋宿時侍衛,謁聖時仍用,槍劍軍,亦以六十名,與挾輦軍,自齋宿時侍衛。駕前駕後,自謁聖時入參,環衛軍則訓局步軍十八哨,禁·衛鄕軍五哨,御營鄕軍五哨,除入直環衛。而訓局步軍十哨,禁衛鄕軍五哨,御營鄕軍五哨,集春門外,與馬軍五哨,合倂環衛。還宮後,隨入設布帳外環衛,內入直軍,與臺下馬路排立軍,合二百名除出,春塘臺上,與挾輦軍替代,謁聖時,排立。還宮後還歸信地,禁軍,齋宿時,入直,與二番謁聖時,全數磨鍊,可也。
洪奭周,以訓鍊都監言啓曰,謹依擧條批旨,別薦閑良李恒權,本局加設哨官差下之意,敢啓。傳曰,知道。
洪奭周,以禁衛營言啓曰,謹依訓鍊大將金祖淳擧條批旨,別薦閑良李鍾英,本營加設哨官差下之意,敢啓。傳曰,知道。
洪奭周,以禁衛營言啓曰,來八月當一番前部左司屬黃海道五哨軍兵,逢點實數六百三十七名,已爲點閱整齊。來八月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
洪奭周,以禁衛營言啓曰,來十月當二番前部中司屬黃海道五哨軍兵,來九月二十五日,京中逢點,依例準二朔入番之意,本道監·兵使處,預爲知委,何如?傳曰,允。
洪奭周,以御營廳言啓曰,謹依訓鍊大將金祖淳擧條批旨,別薦閉良李益緖,本廳加設哨官差下之意,敢啓。傳曰,知道。
洪奭周,以御營廳言啓曰,本廳來八月·九月兩朔應立前部右司屬慶尙左道三哨,右道二哨,合五哨軍兵五百十七名,今已逢點整齊矣。八月初一日,與舊番中司軍兵,替代立番後,舊軍放送之意,敢啓。傳曰,知道。
洪奭周,以御營廳言啓曰,本廳來十月·十一月兩朔應立前部後司屬慶尙右道五哨軍兵,九月二十五日,京中逢點。十月初一日,與右司軍兵,當爲替代立番,而依定式,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
申絢,以義禁府言啓曰,逆賊敬臣,亟施适·雲已行之典事,承傳啓下,而應坐諸人,自該道査出以來矣。敬賊妻大阿只絞,子鼎鎬處斬,而方在安邊府,依例發遣府都事,與地方官,眼同擧行。庶母三月,平安道渭原郡,緣坐爲婢,子婦弼禮,慶尙道巨濟府緣坐爲婢,子婦中阿只,平安道昌城府緣坐爲婢。孫甲鳳,年十五,甲秀年十三,甲萬年六,係是逆賊觀鎬子,年未滿免絞。甲鳳全羅道康津縣,緣坐爲奴,甲秀,珍島郡緣坐爲奴,甲萬慶尙道南海縣緣坐爲奴。孫婦大阿只,亦是觀鎬子婦,機張縣緣坐爲婢,孫女末愛,固城縣緣坐爲婢。孫甲龍,全羅道興陽縣緣坐爲奴,孫女今愛,光陽縣緣坐爲婢,而俱在安邊府。依例令刑曹,押送于各其配所,何如?傳曰,允。
申絢,以刑曹言啓曰,義禁府啓辭內,逆賊敬臣,亟施适·雲已行之典事,承傳啓下,而應坐諸人,自該道,査出以來矣。敬賊妻大阿只絞,子鼎鎬處斬,而方在安邊府,依例發遣府都事,與地官眼同擧行。庶母三月,平安道渭原郡緣坐爲婢,子婦弼禮,慶尙道巨濟縣緣坐爲婢,子婦中阿只,平安道昌城府緣坐爲婢,孫甲鳳年十五,甲秀年十三,甲萬年六,係是逆賊觀鎬子,年未滿免絞。甲鳳全羅道康津縣緣坐爲奴,甲秀珍島郡緣坐爲奴,甲萬,慶尙道南海縣緣坐爲奴。孫婦大阿只,亦是觀鎬子婦,機張縣緣坐爲婢,孫女末愛固城縣緣坐爲婢,孫甲龍,全羅道興陽縣緣坐爲奴,孫女今愛,光陽縣緣坐爲婢,而俱在安邊府,依例令刑曹,押送于各其配所事,命下矣。罪人等俱在安邊府,令該道擧行事,發關分付,何如?傳曰,允。
吏曹判書李始源疏曰,伏以人臣,不勝其職,則辭,常誼矣也。蓋其蔑劣闇滯,材不中用,而任大負重,黽勉冒據,有爲輒僨,無務不紕卒之爲瘝癈之歸,則才所不能勝耳,故可辭也。或因膏肓纏綿,力不逮事,而强從驅策,神耗氣弊,官取備員,祿以養疴,終未免苟尸之愧,則病所不能勝耳,故可辭也。有一於是,義在必辭,故上雖以寬大之政,曲加涵覆,不明賜斥退,而下不可不量己循分,斂避不居,以少全廉隅也。夫二者,俱可以必辭,而臣則兼有之矣。臣實庸陋,最出人下,重以貞疾,奄成癃殘,所不能勝,何職不然而銓衡之重,尤非可擬,屢辭不獲。抗顔政席,前後注措,非止數再,而不能擧一日之責,少裨國事,每一差除,譏切沓至,而惟以京察在近,視作瓜限。包羞忍恥,晏若固有,然乃若其情,則未嘗食息而自安,果於親臨大政之日,臣之醜拙,畢露無餘矣。夫循資歷而序陞,考勤勞而排窠,只是節目間事,倘使臣,嫺例審格,全不至於茫昧,則豈其迷錯乖盭,至此之極哉?手與器疎,而齟齬太甚,神不事偕,而惛謬轉劇,顚倒糺棼,無復頭緖,規正迭發,嗤點四集。臣至今追惟,顔頳背汗,蹙蹙無措躬之所也。伏惟我聖上,爲君止仁,臨下以寬,藏垢匿瑕,恢度量於山藪,矜愚略眚,體範圍於天地。凡在臣工,孰不歎仰,而若臣之罷軟不職,則因此而愈萬萬著矣。不惟臣之自知甚明,上焉天鑑之所俯燭,下焉同朝之所共悉,臣徒幸何罰之不加,揚揚復冒,不思其必辭之義,則是天職爲臣之饕也。況天官,是何等職也?人才用舍之柄,世道汚隆之機,無一不係於是。當初謬恩之後,迄今淟涊,臣非敢自謂堪勝,而逮夫已試蔑績,而終不得自引以去,則是天職由臣而褺也。惟饕與䙝,臣何以勝其罪,而至於累聖明崇四維之治,傷士夫礪身名之風,則是豈獨關臣一人之事哉?若其區區病狀,前後已悉陳之矣。恐涉煩瀆,不敢枝蔓,而形容日益羸尫,氣力日益澌綴,平分四節,無一日寧,而最是痰火一症,偏不耐炎。胸膈煩鬱而水穀每患痞滯,頭目熏重,而胃血輒致沸逆,眩轉迷瞀,如墮煙霧,一經勞攘,必作數旬叫苦。積此不已,削弱滋劇,譬如迅灘之舟,漸漸跌下,無復更升之勢,將與僅存之形殼,而溝壑其無日矣。臣抱下奇疢,年近六旬,撫念餘景,夫何足惜,而在天地大德,曰生之仁,亦豈不惻然憫恤,思所以全保之乎?噫,人臣事君,分義與廉防迭爲重輕,自量而如可進也,則不俟駕屨,固其分也。自量而如不可進也,則死不敢往,不以慢命爲懼,亦其義也。是故,先儒以不當進而進,直斷之以不恭,蓋一失廉防,則無所藉而事上故也。今臣罷劣之罪,已彰難揜,癃痼之狀,自强不得,秪以迫於嚴命之說,爲苟然復叨之計,則此其不恭,反不大於違逋之誅乎?微諒已定,賤疾難動,每一承召,輒事撕捱,惶隕欲死,更添一病,玆不得不申控危悃,仰瀆宸嚴,言出中腸,毫無假飾。伏乞聖上,亟賜鐫免,以幸公私,仍正臣罪,以爲違慢者之戒焉,臣無任云云。答曰,省疏具悉。前批已悉予意,冢宰不可數遞,卿其勿辭行公。
判敦寧金思穆疏曰,伏以臣伏見祭單,以臣差景慕宮秋享大祭初獻官,在臣分義,固當趨承之不暇,而數日以來,面癤肆毒,左頰浮高,有時刺痛,廢却巾櫛,洗湯貼藥,一味無減。以此醜穢之狀,駿奔將事,非所可論,玆不得不疾聲呼龥。伏乞聖慈,俯重諒察,許令該曹,趁卽付標,以重享事,仍治臣瀆擾之罪,以肅朝綱,不勝幸甚,臣無任云云。答曰,省疏具悉。疏辭,許令該曹付標。
丁卯七月二十六日辰時,上御誠正閣。右承旨·左副承旨·同副承旨入侍時,右承旨洪奭周,左副承旨申絢,同副承旨朴宗薰,假注書曹鳳振,記注官李昌心,記事官鄭觀綏,以次進伏訖。上命讀公事。奭周,讀奏平安兵使鄭觀采啓本,兵虞候朴亨福赴任事。宗薰讀奏江原監司金履喬啓目,罪人金相虎,平海郡到配事。上又下咸鏡監司李晩秀狀啓,安邊府軍器失火事。命絢讀之,絢讀奏,上命書判付。仍敎曰,如有留院公事,注書,出去持入。賤臣,承命出來,持狀啓二度,還入進伏。上命讀,絢讀奏黃海監司李好敏狀啓,秋操稟停事。上曰,判付出去書之。又敎曰,右副承旨,何故不爲仕進乎?絢曰,聞有實故矣。上命書傳敎曰,右副承旨許遞,前望單子入之,待下批牌招察任。宗薰,承命書之。上命退,承史以次退出。
上在昌德宮。停常參·經筵。
洪奭周,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,初一日輪對日次,而景慕宮秋享大祭齋戒相値,頉稟之意,敢啓。傳曰,知道。
洪奭周啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,刑曹參判李相璜,除拜後,過三日不爲出肅,依定式,推考警責,仍卽牌招察任,何如?傳曰,允。
傳于洪奭周曰,右承旨·左副承旨·同副承旨入侍。
朴宗薰啓曰,來初三日,永禧殿酌獻禮祭文,當爲製進,藝文提學曺允大,待明朝牌招,何如?傳曰,允。
申絢啓曰,行大司憲李直輔在外,執義崔履亨,掌令韓翼鎭·韓永建,持平金載一·孔胤恒,陳箚入啓,監察茶時之意,敢啓。傳曰,知道。
傳于朴宗薰曰,七夕製,當設行,弘文提學,待明朝牌招。
傳于申絢曰,已諭於其箚批,陳箚臺諫,一竝施以罷職之典。
傳于申絢曰,政官,牌招開政。
申絢啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議,一體牌招。
以吏曹參議李羲甲牌不進罷職傳旨,傳于申絢曰,只推。
申絢啓曰,吏曹判書李始源,參判閔耆顯,再牌不進推考傳旨,今方捧入,而開政命下之後,連違召牌,不卽承膺,事體所在,極爲未安。參議李羲甲,家在城外,判書·參判,所當更請牌招,而係是一日三牌,何以爲之?敢稟。傳曰,更爲牌招。
傳于申絢曰,守令有闕之代,令該曹,口傳差出。
吏曹口傳政事,以金鎭鼎爲楚山府使,朴宗輿爲洪川縣監。
申絢,以兵曹言啓曰,門鑰纔下,而司宰監役人金仁得,未及出去,故問其委折,則以爲,嘉順宮石魚進排事入來,而聞門鑰之聲,自建陽峴,忙急越來之際,未及出門云。萬萬驚駭,爲先拘留於本曹,待開門移送秋曹,以爲嚴治之地,而臣則惶恐待罪之意,敢啓。傳曰,知道。爾則勿待罪。
申絢啓曰,闕內省記之外,趁門限出送,是何等嚴重之事,而卽伏見兵曹草記,則門鑰旣下之後,謂有未出去之人云者,事甚可駭,當該入直堂郞,竝從重推考,何如?傳曰,允。
行大司諫吳泰賢,執義崔履亨,司諫鄭萬始,掌令韓翼鎭·韓永建,持平金載一·孔胤恒,獻納李允謙,正言金用默·權傛等,箚曰,伏以今番逆變,誠載籍以來所未聞所未有者,而何幸天道孔昭,王章纔施,告頒之期已定,庭賀之儀將擧,輿憤從此少洩,亂賊庶幾知懼。第伏念凶逆之所由漸,非一朝一夕之故,前茅於龜·祿,而傳護有在,後殿於煥·達,而薰襲已久。邇來亂逆之踵起,世變之層生,無不根柢於是,窩窟於是,而又有如敬賊者出焉,則是豈非窩窟未破,根柢尙在而然歟?渠不過蟣蝨卑微之類,此等凶言凶論,渠何以獨辦於其心哉?必有所傳襲之所,薰染之處,而雖以觀鎬之逆節觀之,梟獍之種,狼貙相生,陰蓄凶心,出沒京鄕,耳染於悖論,口慣於凶說。噫,彼龜柱,是何等萬古劇逆大憝,而渠乃肆然以非逆等說,容易立幟,先入之見,丁寧納招。渠是幺麽遐土之賤,苟非平日稔聞而熟知,何敢以如此凶言,萌於心而發諸口者哉?認爲非逆者,必有所聞之處,所謂先入者,必有所見之地,然則其所聞非逆之說者,卽此賊之窩窟也,其所資先入之見者,亦此賊之根柢也。事當到底盤問,究竟鉤覈,俾窩窟打破,根柢永拔,而豈意酌處之命遽下,用法之典徑擧,窩窟無可破之期,根柢無可拔之日。言念及此,不覺失聲而長歎,腐心而痛骨。嗚呼,人心之陷溺如此,世道之詿誤有自,輾轉至於如許卑賤者,視劇逆爲依歸,以凶言爲茶飯,則安知無不逞之徒,猶復生心覬覦於不覩不聞之地乎?此由於王法之不嚴,天網之太恢,凡諸合啓中諸賊,有當施而未施律者,有當問而未問情者,凶徒無以大懲,王章失之太寬,一日二日,馴至於此,此豈非凜然而寒心者哉?痛惋之極,玆敢相率聯龥。伏願殿下,淵然深思,穆然遠覽,廓揮乾斷,亟允群請,俾凶窩迅掃,亂本永拔焉。取進止。答曰,省箚具悉。所陳多難曉,窩窟於是,根柢於是,誰也?所聞云云,先入云云,皆有觀鎬之招,則必有所聞之處,必有所見之地云者,又何謂也?近日三司·兩司合啓,不知其幾許啓辭,此皆當討者,故有啓辭矣。今忽曰,諸賊有當施而未施律者,有當問而未問情者云云。然則合啓中,亦有不當施不當問之人乎?所謂諸賊,指何賊乎?名以懲討之疏,使君上,不知其當討之人,欲討之乎?
應敎趙鎭順,校理申在明,副校理李重蓮·尹鼎烈,修撰洪羲膺·洪冕燮,副修撰安定善·韓耆裕等,箚曰,伏以臣等,自遭今番逆變以來,未能效主辱臣死之義,沁沁泄泄,直至于今,腐心痛骨,如無所容。迺者乾斷赫然,逆賊敬臣,已伏适·雲之律,上告下布,亦旣涓日,若可以快洩臣子之憤,而臣等猶爲未也。夫天下之惡,莫有大於圖移國本,讐視君父,則龜·祿兩賊之爲極逆大憝,固婦孺之所共知。而今此觀賊之招,乃敢以龜柱爲非逆,不但以爲非逆,至以爲義理主人。又以爲先入之見,而問其所受之處,則輒曰,渠之父子,習聞此說於金鍾秀云。噫嘻,敬賊父子,雖是戾氣所鍾,梟獍之腸,卽一遐方蟣蝨之賤耳。苟無耳濡目染之處,則龜柱之爲非逆與義理主人,何從以知之?渠本以鍾秀之門徒,被其吹噓,而濫通臺籍,爲其卵翼而慣聽凶論。鍾秀以爲非逆,則敬臣知以非逆,鍾秀以爲義理主人,則敬臣亦知以義理主人,所謂先入之見如是也。故冤龜賊而讐國家,遂爲窮天地亘萬古所無之凶賊,則敬臣之爲敬臣,究其本而溯其源,一則鍾秀,二則鍾秀。今敬臣伏法,而使亂本自在,則天下寧有是耶?大抵龜·祿之追律,雖在於鍾秀旣死之後,龜·祿之逆節,已具於鍾秀未死之前,則惟彼鍾秀之遭際何如也,邇密何如也?詳知龜柱之逆節,宜莫如渠,而乃以背國死黨之習,常懷推重顧惜之心,至與遐土卑賤之類,密勿唱喁,傳神護法,馴致淊天之逆變。卽此一節,難逭三尺,而臺閣之上,尙無一言之聲討,臣等竊不勝慨惋之至,玆敢相率聯龥。伏乞聖明,亟降處分,夬正金鍾秀之罪,以洩輿憤,以靖世道焉。取進止。答曰,省箚具悉。故相事,觀鎬之供,旣甚丁寧,則故相亦難逭,然故相有際遇於先朝,而其沒在於龜·祿事未發之前,或不知龜·祿之凶而然乎?又有配享之擧,有難輕議,不允。
丁卯七月二十七日辰時,上御誠正閣。右承旨·左副承旨·同副承旨入侍時,右承旨洪奭周,左副承旨洪樂淵,同副承旨朴宗薰,假注書曹鳳振,記注官李昌心,記事官鄭觀綏,以次進伏訖。上命讀公事。奭周,讀奏平安兵使鄭觀采啓本,林土僉使胡胤祖等赴任事。上曰,判付出去書之。奭周曰,七夕製,明日退行事,只承口傳下敎,故未得書出,且弘文提學牌招,連以勿爲頒布書出,恐涉如何,今日則以退行之意,別出文跡,似好矣。上曰,以明日退行書頒,可也。仍命退,承史以次退出。
上在昌德宮。停常參·經筵。
自卯時至申時,灑雨下雨,測雨器水深二寸三分。
申絢啓曰,行大司憲李直輔在外,執義·掌令二員,持平二員,未差,監察茶時之意,敢啓。傳曰,知道。
洪奭周啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,弘文提學徐榮輔牌不進推考傳旨,今方捧入,而七夕製命下之後,如是違牌,事甚未安,更爲牌招,何如?傳曰,允。
朴宗薰啓曰,弘文提學徐榮輔,旣已承牌,藝文提學曹允大,卽爲牌招,以爲同參考試之地,何如?傳曰,允。
朴宗薰啓曰,藝文提學曹允大牌不進推考傳旨,今方捧入,而酌獻禮祭文,當爲製進,如是違牌,事甚未安,更爲牌招,何如?傳曰,允。
朴宗薰啓曰,藝文提學曹允大牌不進推考傳旨,今方捧入,而同參考試,自是法典,如是違牌,事甚未安,更爲牌招,何如?傳曰,允。
朴宗薰啓曰,藝文提學曹允大再牌不進推考傳旨,今方捧入,而酌獻禮祭文製進命下之後,如是違牌,不卽承膺,極爲未安。所當更請牌招,而係是一日三牌,何以爲之?敢稟。傳曰,更爲牌招。
朴宗薰啓曰,藝文提學曹允大再牌不進推考傳旨,今方捧入,而同參考試命下之後,連違召牌,不卽承膺,揆以事體,殊甚未安。所當更請牌招,而係是一日三牌,何以爲之?敢稟。傳曰,更爲牌招。
朴宗薰啓曰,藝文提學曹允大三牌不進推考傳旨,今方捧入,而酌獻禮祭文製進命下之後,連事違牌,不卽承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
傳于朴宗薰曰,同副承旨,持此御題,與弘文提學,偕往泮宮,試取以來。
鄭東觀啓曰,吏曹判書李始源,參判閔耆顯牌不進推考傳旨,今方捧入,而開政命下,已至經宿,連事違召,不卽承膺,事甚未安。參議陳疏入啓,判書·參判,竝更牌招,何如?傳曰,允。
鄭東觀啓曰,吏曹判書李始源,參判閔耆顯,再牌不進推考傳旨,今方捧入,而開政命下,已至經宿,如是違牌,無意承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于鄭東觀曰,吏議疏批已下,卽爲牌招。
鄭東觀啓曰,吏曹判書李始源,參判閔耆顯三牌不進,參議李羲甲牌不進推考傳旨及罷職傳旨,今方捧入,而開政命下,已至經宿,連事違召,終不承膺,事體所在,極爲未安。判書·參判,所當更請牌招,而係是一日四牌,何以爲之?敢稟。傳曰,更爲牌招,參議一體牌招。
以吏曹參議李羲甲牌不進罷職傳旨,傳于鄭東觀曰,只推。
朴宗薰啓曰,臣與弘文提學徐榮輔,偕往泮宮,七夕製儒生試取,則收券爲一百二十七張矣,捧入之意,敢啓。傳曰,入侍。
申絢啓曰,今日政新除授兩司諸臺,竝待下批牌招,何如?傳曰,允。
鄭東觀,以吏批言啓曰,新除授成均館司成高宅謙,除拜後過限未肅拜,依例改差,何如?傳曰,允。
有政。吏批,判書李始源進,參判閔耆顯進,參議李羲甲進,行都承旨鄭東觀進。以任希存爲大司諫,呂東植爲執義,金尙休爲司諫,趙晉和·李錫祜爲掌令,沈能栻·李朝鉉爲持平,尹致謙·林東鎭爲正言,金孝建爲兵曹參判,洪羲恒爲同義禁,鄭宗顯爲兵曹正郞,金履完爲儀賓都事,金魯文爲典籍,李世膺爲定陵參奉,尹愭爲獻納,奉常直長單崔漢翼。再政。以鄭晩錫爲右尹,兪鉉章爲左通禮,柳河源爲司成,林淵浩爲中部令,辛碩林爲章陵令。
兵批,行判書韓晩裕進,參判金孝建未肅拜,參議申大尹病,參知朴瑞源入直,右承旨洪奭周進。啓曰,全羅左水使,今當差出,而擬望之人乏少,他道守令,竝擬,何如?傳曰,允。以金時炕爲同知,宋翼孝爲僉知,韓宅祚爲忠翊將,韓文檮爲景福將,吳慶德爲訓鍊主簿,李鐵求爲武兼,白東臣爲部將,趙華錫爲全羅左水使,林擎翰爲大丘營將,黃憲銓爲西平萬戶,李能植爲長山別將,同知單崔道恒,副護軍鄭來百·李喆,竝單付。
以司諫金尙休,獻納尹愭,掌令李錫祜,持平李朝鉉牌不進罷職傳旨,傳于申絢曰,只推。
申絢啓曰,明日次封,諫院無進參之員,除在外·未署經外,未肅拜人員,竝待開門牌招,何如?傳曰,允。
以東萊府使吳翰源狀啓,差倭狡頑,不能鎭安,惶恐待罪事,傳于朴宗薰曰,爾其勿待罪事,回諭。
行大司諫任希存啓曰,臣姿性庸愚,百無肖似,本不合於淸朝耳目之任,而況此見職,通擬之初,有違格例,其時銓官,至於陳疏自引。在臣廉隅,固不當揚揚冒膺,間緣試場方開,監臺牌望,有勿捧之命,雖不得不黽勉出肅,尙今追思,愧恧猶切。迺者恩除又降,召牌繼臨,目下懲討之擧,大小同情,不容暫緩,臣於是,適忝言官,豈不欲俯竭憂憤之忱,仰伸沐浴之義。而合啓中金甲島安置罪人李東馨,卽臣之妻娚也。傳啓之際,義難同參,顧今聖明在上,方隆敦倫之化,如臣情地者,擧皆蒙體諒之恩,而揆以體例,臺垣之長,尤有異於他僚,則以此情蹤,臣何可晏然冒據於臺次乎?請命遞斥臣職。答曰,依啓。
掌令趙晉和啓曰,臣言議風采,本不合於淸朝耳目之任,而掌憲除旨,忽下於夢想之外,召牌儼臨。義分是懼,懲討方張,晷刻難緩,而第臣於合啓中,切有難安之私義,向叨見職,援例引避,特蒙體諒之恩。揆以處義,今無異同,臣何敢一刻晏然於臺次乎?請命遞斥臣職。答曰,依啓。
洪奭周,以都摠府言啓曰,副摠管金明淳,以禮曹參判,典牲署犠牲看品事,晝仕出去之意,敢啓。傳曰,知道。
洪奭周,以訓鍊都監言啓曰,本局別隊馬兵一哨一百十九名及武藝廳門旗手三十名加設,而別隊哨官,以元永厚受點矣。軍案,改付標以入之意,敢啓。傳曰,知道。
申絢,以刑曹言啓曰,兵曹啓辭內,門鑰纔下,而司宰監役人金仁得,未及出去,故問其委折,則以爲,嘉順宮石魚進排事入來,而聞門鑰之聲,自建陽峴忙急越來之際,未及出門云。萬萬驚駭,爲先拘留於本曹,待開門移送秋曹,以爲嚴治之地,而臣則惶恐待罪之意,敢啓。答曰,知道。爾則勿待罪事,命下矣。謹按律文,則大明律宮衛條有曰,凡應出宮殿,而輒留不出者,杖一百,金仁得,依此律決杖一百,後放送之意,敢啓。傳曰,知道。
申絢,以左邊捕盜廳言啓曰,本廳從事官沈,身病猝重,勢難察任,改差,何如?傳曰,允。
兼春秋李若洙狀啓,臣於本月二十二日酉時量,伏奉聖敎,同月二十三日酉時量,馳到于砥平縣上西面長壽洞議政府右議政徐龍輔所住處,傳諭後,仍傳命召是白乎,則以爲,臣之積逋恩命,行將周歲矣。日夕顒祝,惟是職名之亟解,常憲之遄加,千萬不自意,近侍之臣,馳馹遠臨,誕宣恩綸,首尾屢數百言,丁寧鄭重,有非如臣罪纍,所敢承當,拜稽奉讀,不覺淸淚被面。噫,臣之罪纍,非徒臣所自知,婦孺輿儓,亦皆知其不可復齒於恒人,則雖以我聖上天地之仁,曲費造化,其於已劓之身,已敗之器,何哉?恩言愈摯,而孤負之罪愈重,眷遇愈勤,而玷汚之懼愈深,惟有仰首攢手,冀伏當伏之典而已。況伏聞振古所無之劇逆,又出於近日,鞫獄連設,天討略行,獄體嚴祕,雖不得其詳,只以朝紙所出觀之。其窮天地亘古今所未聞覩之凶心逆節,槪可推知,臣雖奄奄垂死,一縷尙存,安得不骨驚膽掉,如不欲生,而亦不得隨諸臣後,以效沫血之誠,只自腐心,不如死之久矣云矣。臣則仍爲復路,緣由馳啓云云。踏啓字。
事變假注書鄭熙祚狀啓,臣於本月二十六日午時量,敬奉聖諭,同月二十七日未時量,馳到砥平縣上西面長壽洞議政府右議政徐龍輔所住處,傳諭後,仍傳命召是白乎,則以爲,臣猥因史官之回,略陳瀝血之懇,庶幾天地之仁,曲賜照察,不圖俟勘之啓,反作媒寵之階。十行恩綸,聯翩鄭重,孽由自作,而聖上則諭之以橫厄,罪在難貰,而聖上則釋之以何罪。終又以公私先後之義,諄諄勉誨,有若眞箇無纍之人,特紆恩禮者然,臣以首頓地,不覺血淚如瀉。臣今身名俱僇矣,誠不敢蘩蔓其辭,以效無故大臣附奏之體,而若其必不可復作恒人,不待臣辭之畢,一世之公議自在。況今世變層生,亂逆迭發,靖世道淑人心之責,專仗於相職,則豈可以有罪未勘之一纍臣,虛縻其銜,閱歲相持,以汚淸朝之班聯,重招四方之譏議乎?伏地霣泣,惟願遄伏常憲云矣。臣則仍爲復路,緣由馳啓云云。踏啓字。
吏曹參議李羲甲疏曰,伏以臣一樗散之物耳,賦性庸陋,行已疎拙,於質於文,沒沒焉無足稱者,而中間遭罹,魂夢猶噩,閉門却掃,絶意榮塗。雖閒司漫局,猶旦逡巡退縮,自後於人,矧惟所稱三銓之職乎?殿下不知臣無狀,旣拂拭之矣,甄拔之矣。又置之山水煙霞之窟,俾得以逍遙翺翔,與父老吏民,歌詠聖澤者,星籥已周,臣始願畢矣,餘事足矣。豈或有更進一步於淸顯之地,自負平日收斂拙散之計之望也哉?夫國有六職,天官爲首,無論長佐,遴選最重,而至若通塞人物,稱量高下,又是三銓之所與聞而參論者也。責任如此,地望自別,故前後名碩之膺是職者,莫不惕若瞠然,必欲循墻而後已。況臣家本寒素,跡又孤畸,平居罕與人接,涉世直是冥行,四選格法,夏蟲之語氷也,九流品藻,盲人之模象也。今若貪榮冒恩,揚揚若固有,則負乘致寇,其勢必至,一身狼狽,固不足恤,而其貽累於聖簡,玷汚於名器,良非細故。左右揣量,承膺無路,天牌之下,屢犯違傲,玆敢披瀝衷赤,仰干崇嚴。伏乞聖慈,察臣才之不合於見職,諒臣懇之非出於例讓,亟命鐫改,以重公器,以安私分,千萬幸甚,臣無任云云。省疏具悉。爾其勿辭察職。
校理徐有望疏曰,伏以今玆之逆,實是振古所無之一大變怪也。至今思之,骨顫膽掉,如不欲生,何幸乾斷赫然,夬施适·雲之律,神人之憤,可以少洩,而凡係干連於此賊之獄者,惟當明目張膽,齊聲致討之不暇矣。乃者一館之僚,相率陳箚,請治金鍾秀之罪,而臣於鍾秀事,竊有區區私義,玆敢冒陳於敦倫之下焉。鍾秀,卽臣亡仲兄之妻之父也。臣兄早死,兄嫂猶在,而父母俱亡,又無兄弟,所依賴而爲生者,惟臣,而臣若一參此箚,則將與永絶,而使兄嫂,無所於歸矣。此誠人情之所不忍,而且念臣之外從叔故相臣金履素,曾於逆賊樂純請討之論,以其爲弟嫂之父也。不參其啓,陳疏自引,係是近例之可據者,臣百爾商度,實無隨參之路,臣職在論思,私義是拘,不得聯名於沫飮之草,有臣如此,生不如死。伏乞聖慈,俯垂鑑諒,亟解臣見帶之職,以安私分,仍治臣瀆擾之罪,以昭法紀焉,臣無任云云。省疏具悉。前例旣有,爾其勿辭,察職。
丁卯七月二十八日未時,上御熙政堂。科次入侍時,同副承旨朴宗薰,假注書曹鳳振,記注官盧,記事官鄭寬綏,弘文提學徐榮輔,待敎朴綺壽,校理徐有望,修撰洪冕燮,以次進伏訖。上曰,科次爲之。榮輔曰,今日藝文提學,不爲入來,參考無人,何以爲之乎?上曰,藝文提學,何故不入來耶?榮輔曰,屢次違牌,姑未入來矣。上曰,前旣有例,獨爲考券,可也。榮輔承命考券,上仍下詢於賤臣曰,藝文提學,豈有實病乎?賤臣對曰,方患眼疾矣。上曰,南殿酌獻禮,祭文撰進甚急,承旨出去後,申飭,使卽製進,可也。上曰,試券合爲幾軸乎?宗薰曰,合爲十二軸七丈矣。藝文提學曹允大,追後進伏。上曰,別置試券爲幾丈乎?卽爲合考,可也。宗薰曰,九丈矣。榮輔曰,今科取幾人乎?上曰,取五人而合考試券,直爲書等,宜矣。榮輔,承命書等訖。宗薰,讀奏入格人試券封內。上命書傳敎曰,七夕製賦居首三下生員尹克煥,直赴會試。之次三下生員尹大東,給二分,之次三下生員沈能植,之次次上進士李元永,金冕鎭,竝令該曹,考例施賞。又命書傳敎曰,入格儒生,明日待令。上曰,藝文提學出去後,酌獻禮祭文,卽爲製進,而陳賀頒敎文,亦已撰出乎?允大曰,祭文今當製進,而頒敎文則日字稍遠,故姑未留意矣。上命試官先退,允大等先退,上命承史就座。仍命退,諸臣以次退出。
上在昌德宮。停常參·經筵。
未時,太白見於巳地。
藥房提調韓晩裕,副提調鄭東觀,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于朴宗薰曰,馳詣宗廟·景慕宮,奉審摘奸以來。
傳于洪奭周曰,大臣·備局堂上引見。
傳于洪奭周曰,入格儒生入侍。
傳于李文會曰,左承旨·右副承旨·同副承旨入侍。
傳于鄭東觀曰,發遣吏郞,諸執事淸齋與否,摘奸以來。
傳于鄭東觀曰,再諭之後,意謂卿之諒寡昧之心,憂國家之事,卽日幡然,不俟屨駕。史官之回,附奏之至,依舊浼浼,一樣邈邈,卿之不動,可謂堅矣,予之慙恧,亦云深矣。予雖如失,而卿旣必辭,則一味相持,亦非誠心相待之意,卿之議政之銜,今姑勉副,卿其安心。卿旣解之後,亦不當一向棲屑,卽爲上來京第事。遣史官,傳諭于前右議政所住處。
李宗心奉命在外,代以李游誠爲事變假注書。
傳于鄭東觀曰,卜相。
鄭東觀啓曰,卜相事,命下矣。左議政李時秀,卽爲命召,何如?傳曰,允。
賓廳卜相,以金載瓚爲右議政。
鄭東觀啓曰,卜相事,命下矣。政官,牌招開政,何如?傳曰,允。
鄭東觀啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,竝更牌招,何如?傳曰,允。近日政官,非侵夜是經宿,未見初牌入來,輒事十違爲限,若有難安情勢,不得已行公者,其果百違乎?且以今日政言之,卜相望單,原任處置,俱係重大,則昨日開政之後,今忽違牌。前後申飭,何等申嚴,昨今去就,如是判異,言念紀綱,誠爲寒心。此雖政官任便之致,亦係喉院不察之失,冢宰·重臣,不可重勘,知申·該房,難免警責,卿則下義禁府推考,參議只推,一體牌招。
申絢啓曰,合辭許久闕啓,事甚未安,今日政,新除授臺諫,竝待下批牌召,何如?傳曰,允。
傳于鄭東觀曰,大臣處置政事,當日爲之。
鄭東觀,以吏批言啓曰,右議政徐龍輔,勉副事,命下矣。當爲處置,而本曹只有領敦寧一窠,國舅今方見帶,時無相當窠,依例送西之意,敢啓。傳曰,知道。
有政。吏批,判書李始源進,參判閔耆顯進,參議李羲甲進,行都承旨鄭東觀進。以洪義浩爲大司諫,任百禧爲掌令,韓光烈爲禮曹正郞,徐有偁爲敦寧主簿,右議政單金載瓚,承文都提調單金載瓚。
洪奭周,以兵批言啓曰,右議政徐龍輔勉副送西事,命下矣。領中樞,今方有闕,依例下批之意,敢啓。傳曰,知道。
兵批,行判書韓晩裕病,參判金孝建未肅拜,參議申大尹病,參知朴瑞源入直進,右承旨洪奭周進。領府事單徐龍輔,同知單韓文檮,護軍任希存,副司直金相休·趙晉和,竝單付。
以都承旨鄭東觀禁推傳旨,傳于朴宗薰曰,分揀。
以獻納尹愭牌不進罷職傳旨,傳于申絢曰,只推。
朴宗薰啓曰,新拜右議政金載瓚,時在京畿高陽地,上來事,依例遣史官傳諭,上來時給馬事,本道監司處,下諭,何如?傳曰,允。別諭當書下矣。
以京畿監司金履度狀啓,薦新榛子,限內不得封進,惶恐待罪事,傳于鄭東觀曰,卿其勿待罪事,回諭。
以公忠監司趙德潤狀啓,進上生松茸·早紅柹子,限內不得封進,惶恐待罪事,傳于鄭東觀曰,勿待罪事,回諭。
鄭東觀,以吏曹言啓曰,司僕寺判官趙命喆呈狀內,矣身素患痰癖,當此換節之時,一倍添劇,時月內,萬無供職之望,卽速入啓遞改云。身病旣如是,則有難强令察任,改差,何如?傳曰,允。
朴宗薰,以禮曹言啓曰,四孟朔郊壇,有無頉,發遣郞廳,看審後草記,曾有定式矣南郊南壇,東郊先農壇·先蠶壇·南郊雩祀壇·北郊析雨壇,東郊馬祖壇·南郊漢江壇·司寒壇·北郊厲壇,次第看審,則南壇·先農壇·雩祀壇·馬祖壇·漢江壇·司寒壇·厲壇壇上及四面紅箭門階砌,俱爲無頉。而先蠶壇西邊紅箭門柱根塗灰剝落,祈雨壇東邊紅箭門柱根腐傷,南邊紅箭門柱根塗灰剝落。卽爲修改事,分付該監,而此後看護等節,另加申飭之意,敢啓。傳曰,知道。
洪奭周,以兵曹言啓曰,各廳堂下武臣朔試射,庚暑勿爲設行事,曾有定式矣。今七月朔試射,依定式停止之意,敢啓。傳曰,知道。
洪奭周,以兵曹言啓曰,同知中樞府事金時炕,五衛將李光彬,除授在外,上來無期云。柳命源,慶熙宮衛將金興得·崔道恒,俱以病難供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
申絢,以右邊捕盜廳言啓曰,本廳從事官金商岳,身病猝重,勢難察任,改差,何如?傳曰,允。
行大司諫洪義浩,掌令任百禧,修撰洪冕燮,啓曰,噫嘻痛矣,金鍾秀之罪,可勝誅哉?其地處,何如,恩遇,何如,而凶國禍家,乃其習性,背公死黨,卽渠伎倆,自在先朝,屢犯罔赦之案,輒蒙涵貸之典。而奈其梟音不悛,獍腸難革,收召怪鬼,作爲淵藪,平日經營,無非讐視國家,背馳義理之事。窩窟部落,寔繁其類,果然窮天地亘古今所未聞所未有之極惡大懟,如敬臣·觀鎬者,出於今日,而鍾秀之凶肚逆節,眞贓斷案,於是乎和盤托出矣。龜賊之爲萬古所無之凶逆,卽婦孺輿儓,所共戟手切齒者,而惟彼觀鎬,乃敢曰見驅,曰非逆。甚至義理主人等說,不自覺其順口直發,而先入之見,掩諱不得,慣聞之處,丁寧納招,言出於觀鎬,而其本則鍾秀也。使鍾秀生在地上,則當施之律,三尺難逭,實我聖明之所俯燭也,而堂箚臺啓,未卽蒙兪,輿情憤菀,容有極哉?竊伏覩堂箚批旨,若曰其沒在於龜祿事未發之前,或未知龜·祿之凶而然乎?臣等,竊以爲此有不然者,夫逆龜·逆祿,卽鍾秀平日依附之所也。連腸共肚,如貫一串,爛熳綢繆,何所不有,則謂鍾秀不知龜·祿之凶,豈理也哉?又以配食之故,以示鄭重之意,夫以鍾秀,有萬可罪,無一可稱,而肅肅廟庭,濫與從享之列者,已多公議之怫鬱,則到今干犯惡逆,罪關宗社之後,尤何可晷刻,仍置於莫重莫嚴之地乎?請故左議政金鍾秀,爲先出享,仍施追奪官爵之典。答曰,不允。凶供雖如此,今無可問之地,又與龜·祿有間,而庭享亦重,勿煩。
行大司諫洪義浩啓曰,臣之言議風采,本不合於淸朝諫議之列,而恩除忽降,召牌儼臨,時値逆變無前,凶窩未破之日,義重沐浴,他不暇顧,章皇出肅,粗效懲討之義。而兩司合啓中,有樂敏請討之論,苟欲攻邪,宜先敦倫,臣旣有袒免之誼,不可隨衆,如臣處地,皆蒙體諒之恩。以此情蹤,何可晏然於臺次乎?請命遞斥臣職。答曰,依啓。
掌令任百禧啓曰,執義呂東植,以爲疎闇謭劣,觸事生疣,新啓未奏之前,徑請下諭,臺諫請勘之結語,全欠明白,連被承宣之請推。以此情蹤,何敢一刻晏然於臺次乎?引避而退,徑陳下諭,雖欠臺體,不可以此,輕遞言官,請執義呂東植出仕。答曰,依啓。
司諫金相休疏曰,伏以何代無亂臣,何世無賊子,而至若敬賊父子,實是開闢以後所罕有之逆變也。臣待罪問郞,目見其窮凶之狀,耳聞其絶悖之言,而猶不能奮刃斬舌,快口臠肉,主辱臣死,蔑效其義,腐心痛骨,徒積憤惋。何幸乾斷廓揮,王章載擧,旣施适·雲之律,兼涓告布之期,神人之怒,庶幾少解,亂賊之心,若可知懼,而其奈亂本之尙在,凶窩之未破何哉?噫嘻痛矣,惟彼金鍾秀,本以妖邪之性,濟以陰賊之心,凡係戕人害物之事,率攘臂而稱先,若夫凶國禍家之圖,恐失機而或後。特以機關巧密,排布深固,凶焰雖死不衰,餘威至今猶在,故雖擧世莫不切齒,而無一人乃敢先手。玆者禍淫之理,終是孔昭,爲惡之跡,畢竟莫掩,龜柱非逆,義理主人,先入爲主等說,吐露於觀賊之招,而其歸宿根柢,則無不綰轂於鍾秀。然則亂賊如敬·觀,而苟究其亂本,則非鍾秀而誰,凶逆如敬·觀,而若論,其凶窩,則非鍾秀而何?始以死黨之心,陰護國賊,終致滔天之逆,乃出門徒,惟此一款,卽是斷案,國有三尺,焉敢倖逭?而懲討之論,歷日未聞,輿情之憤,轉益沸菀,幸賴玉署儒臣,聯章請討,而乃以際遇先朝,配享廟庭,聖意難愼,兪音終靳,臣愚竊以爲不然也。蓋以有際遇之人,忘其際遇之恩,甘作讐國之徒者,正所以罪不容誅,而以如此凶醜之鬼,密邇於於昭陟降之庭者,尤有所萬萬不安。伏乞聖明,亟允諸儒臣之請,快正金鍾秀之罪,俾王法不屈而人心底定,則國家幸甚,世道幸甚。臣自有近日事以來,狂瞽之說,欲陳無路,憂憤添病,宛轉叫楚,忽於此際,獲叨言官,方寸之借,旣有其階,痛惋之忱,庶幾悉暴,而第臣不但病勢澌頓,萬無蠢動之望。又於合啓干連罪人中,有袒免疎族,有難聯參於齊聲之列,近來臺臣之如臣情地者,皆推敦倫之化,擧蒙遞改之命。故收召病魂,忙具短章,先陳必討之請,以伸沐浴之義,兼附難安之情,敢覬體諒之恩。伏乞天地父母,曲垂生成之澤,亟將臣所帶職名,特賜鐫免,以安私分,仍治臣逋慢之罪,以肅朝綱焉,臣無任云云。省疏具悉。旣已悉諭,情勢宜他無異,依施。
丁卯七月二十九日辰時,上御熙政堂。大臣·備局堂上,引見入侍時,右承旨洪奭周,假注書曹鳳振,事變假注書李宗心,記注官盧,記事官鄭觀綏,左議政李時秀,行兵曹判書韓晩裕,行戶曹判書徐榮輔,漢城判尹李勉兢,行護軍李得濟·李堯憲·沈象奎·李海愚,行都承旨鄭東觀,執義呂東植,校理徐有望,以次進伏訖。上命七夕製入格儒生入侍。生員尹克煥等五人,追入立於階下。上命進前,各奏姓名。克煥等,進奏姓名。上曰,直赴及給分人先退,其餘,則領賞後退去也。沈能植等,依例領賞而退。時秀曰,雨餘涼意稍緊,此時聖體若何?上曰一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,次對爲之。時秀曰,此東萊府使吳翰源狀啓也。以爲,差倭等,因信使事之不許,稱以往訴悶迫之狀,多率館倭,闌出設門,至於草梁,因萊府及釜山鎭防守責諭,旋爲還入云。違越約條,若是跳踉,萬萬痛駭,東萊府使及釜山僉使,不能禁戢之罪,在所難免。而今此闌出之擧,專在於故爲生梗,以爲恐動之意,不可適中其計,邑倅·鎭將,論勘一款,姑爲安徐,使之戴罪行公。任譯及門將·通事等,令該府使,分等嚴棍懲勵,闌出倭等,卽以違約闌出之狀,詳細通報于島主,以爲如法處斷之地。仍爲嚴辭責諭於差倭處,使之卽爲還歸朝市,係是本府按例施行之事,不當仰稟朝令,以此意,一體嚴飭分付,何如?上曰,依爲之。出擧條上曰,島主處通報文字,誰當製之耶?時秀曰,臣當與有司堂上,商議爲之,而所謂差倭,不過任使之一倭也。我國書契成給之後,固當依例受去,如有往復之事,則還歸本國,更以國書或書契來請,可也。而乃敢中間爭執,多發悖說,至於違約闌出之境,差倭所爲,極爲痛駭矣。渠輩,雖不可以事理責之,然兩國重事,皆自朝廷決處,無得中間操縱者,江戶旣與我國,牢定約條矣。雖對馬島主,亦不過奉行指揮,彼此相通而已,況幺麽差倭乎?且其本事,卽是數三奸譯輩幻弄所致,論以事體,朝廷豈有許施之理?島主,須卽委曲轉達于江戶,無至生梗之地爲宜。大抵文字命意如此,而又將書報萊府,使之詳細曉諭矣。仍奏曰,今年歲首,因市民詢瘼草記,以鋍里廛·鞋廛·樺皮廛·淸蜜廛等禁通共一事,從後爛商,更爲稟處事,草記矣。蓋此四廛,諸廛中,最爲蕩殘,該署又有論報,不可無矯捄之政,此四廛則依前許禁亂廛,恐合便宜。而多年通共之餘,一朝遽禁,則未及區處,物種將未免盡歸亂廛,此亦不可不念,限今年,許令收殺後,自明年正月初一日爲始,以亂廛施行之意,一體分付該署及京兆,使之預爲知委,何如?上曰,依爲之。出擧條榮輔曰,壯營移來軍之未陞實者,別爲一哨,永作元額事,自該營,纔已筵稟蒙允矣。一哨料條,假令磨鍊,則每年所需米爲一千六十八石零,太爲九百十五石零矣。壬戌區劃,移劃軍兵接濟條,六年支放後,餘在無多,僅爲數年之用,有兵則有食,今於新設之時,不可無別般措置。壯營撤罷後,諸道所在本營穀四十五萬三千餘石,竝爲移屬均廳。每年半分耗二萬二千六百餘石,量宜作錢,移送戶曹及訓局,以爲移來軍兵接濟之資事,伊時,自廟堂,別單啓下矣。今此新出一哨,旣是移來軍未陞實者,均廳劃付之數,又是移來軍接濟之資,則此穀之爲此軍兵支用,事甚穩當。自今年爲始,每年所需,自該廳,就此中磨鍊,移送本曹,俾作支放之資,而兼料米,亦是訓局軍需,其所推去之代及守禦牙兵減額條未推之數,竝於此中給代。每年耗條折米三千五百石,自該廳,作錢以送,實爲便宜,第念軍食,不可一朔或曠,則各道作錢,易致遲滯愆期。先以該廳某樣錢,每於十月,移送本曹,該廳則作錢充補,尤合事宜,下詢大臣處之,何如?上曰,大臣之意,何如?左議政李時秀曰,當初壯營還穀,移劃均廳時,以訓局軍兵接濟之意稟定,戶判之請劃,爲宜矣。上曰,依爲之。出擧條榮輔曰,訓局兼料米八百餘石,月課米三十石,今已還屬該營矣。壬戌年奴婢貢給代區劃時,本曹未區劃,已爲一千四百兩零,此已所損非細,況其已劃數中,守禦廳牙兵減額條四百兩零,壯營徹罷後,亦隨以見罷。各處給代,自有定數,加減不得,而劃給之減縮,漸致如此之多,事甚可悶,且伊時給代區處,專以壯營物力,分排。故各營·各司之從前移送本營者,多入其中,今此訓局米還屬,雖緣該營事勢之不得已,而各營各司,又若鱗次繼起,皆欲還推,則給代物力,將至無餘而後已。非但許多給代之有難隨還隨劃,其在事體,亦豈不萬萬屑越乎?此後各營各司,無敢更請還屬,恐宜,下詢大臣處之,何如?上曰,大臣之意,何如?諸將臣,亦陳所見,可也。時秀曰,諸衙門,若因此盡欲還推,則度支奴婢貢給代,更無區劃之道,此後則一切勿許,似好矣。得濟曰,壯勇營旣罷之後,還屬本所,事理當然,而該曹事勢,亦不可不顧,今番雖有訓局之事,有難視此爲例矣。堯憲曰,本廳亦有移去之穀,而旣入於給代條,則到今有難還推矣。海愚曰,本營只有月課米三十餘石,而此亦同入於該曹給代中,則今難還推矣。上曰,依爲之。出擧條上命臺諫進前。東植曰,三司合啓,則諫院不備,只傳府啓矣。東植傳啓之際,旣發端而遲滯未能接續。上曰,承旨察推,可也。奭周曰,執義呂東植,傳啓之際,不能接續,又復露出笏記,事甚未安,推考,何如?上曰,依爲之。出擧條東植曰,臣之言議風采,本不合於淸朝耳日之任,而大論方張,賓對有命,章皇出肅,冒沒登筵。而前啓仰奏之際,有所遲滯,且露笏記,至被承宣請推之擧,揆以臺體,慙恧靡容,臣以此情蹤,何敢一刻晏然於臺次乎?請命遞斥臣職。上曰,勿辭,亦勿退待。出擧條上曰,臺啓,只擧末端。東植曰,請正法罪人鏔,亟施孥戮之典。上曰,不允。出擧條東植曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條東植曰,請周赫亟令王府,嚴鞫得情,夬正典刑。上曰,不允。出擧條東植曰,請亟下三啓依允之傳旨,令該府擧行焉。上曰,不允。出擧條東植曰,請物故罪人基讓子寵億,姑先施以竄配之典,上曰,不允。出擧條東植曰,請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·洪宗益,等情犯深重者,亦爲移囚王府,到底盤覈,夬施典刑。上曰,不允。出擧條東植曰,請削黜罪人申獻朝,爲先施以屛裔之典,上曰,不允。出擧條東植曰,請物故罪人國仁,支屬應坐之類,亟施島配之典。上曰,不允。出擧條東植曰,新除授持平沈能栻,時在慶尙道善山地,司諫院正言林東鎭時在公忠道稷山地,請竝斯速乘馹上來事,下諭。上曰,依啓。出擧條東植曰,近年以來,逆變層生,誅討略行,而凶窩未破,亂本自在,臣民痛惋,厥惟久矣。乃者逆觀之招出,而金鍾秀之眞贓斷案,畢露無餘矣。龜賊之爲,萬古所無之逆,卽擧國一辭之公議,而獨彼觀鎬,乃敢曰見驅,曰非逆,甚至義理主人等說。不自覺其順口直發,而先入之見,掩諱不得,慣聞之處,丁寧納招,使鍾秀而生存,則當施之律,萬無一逭,此實聖明之所俯燭也。而大論旣發,未卽允兪,輿情憤鬱,容有極哉?臣竊伏覩堂箚批旨,若曰其沒在於龜·祿事未發之前,或未知龜·祿之凶而然乎?臣竊以爲不然也。夫逆祿之凶言,賊龜之逆節,卽鍾秀生存時所聞所見,而素所稔知者也。況其連腸接肚,如貫一串,則鍾秀之於龜·祿之凶,謂或不知則豈理也哉?堂箚批旨,又若曰又有配享之擧,有難輕議,此又有不然者。夫干犯莫重,施以當律之後,則配享之黜,自是應行之事,豈可以此爲拘,而有所持疑乎?且謹稽國朝故事,亦有爵秩自如,罪名不加,而只以不合配享,特行黜享之擧者。況此身爲逆窩,罪關宗社者,尤豈可晷刻仍置於淸廟配食之列乎?名以大官,則一司獨臺,例不可擬律仰請,而至於黜享之典,有不容少緩。請故左議政金鍾秀,爲先黜享。上曰,再昨日已諭於堂批,黜享亦涉重難,不允。出擧條東植曰,日前聯箚諸臺事,誠萬萬駭然矣。自上特加譴罰,而其箚辭失當之狀,已悉於批旨,今無容更加臚列,而如此臺言,前所未有,此不可罷職薄勘而止。請聯箚諸臺,加施刊削之典。上曰,依啓。出擧條東植曰,當此大論方張,新除有命之時,有情病·實故外,無端違牌之臺諫,不可置而不論。請昨日無端違牌臺諫,一體施以刊削之典。上曰,依啓。出擧條東植曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者。故雖無發捕之請,而與如此至悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳,令王府,拿來嚴問,以嚴鞫體。上曰,不允。出擧條上曰,俄者朴紀淳事,大臣以爲,如何?金吾堂上,亦陳所見,可也。時秀曰,此卽晉州儒生也。與凶賊頻數往來者,極爲無狀,而光郁招,以爲往來於三四月間,敬臣文書中有云,今年正月以後,不復來故,問諸姜快龍,亦以爲正月以後,則不復來云。日月相左,質覈無處,有難取信,伊時議啓,不得請捕,今不敢更請拿鞫矣。堯憲曰,大臣所奏,自有斟酌,臣亦別無他見矣。上命臺諫就座。奭周曰,府啓未畢之前,徑奏下諭,啓辭新啓結語,又復違格,執義呂東植,更爲推考,何如?上曰,依爲之。出擧條東植曰,臣疎闇謭劣,觸事生疣,新啓未奏之前,徑請下諭,臺諫請勘之結語,全欠明白,連被承宣之請推,臣以此情蹤,何敢一刻晏然於臺次乎?請命遞斥臣職。上曰,勿辭,退待物論。出擧條東植退出,上命大臣進前。敎曰,再昨日堂箚,卿當見之矣。今日臺啓,又請黜享,而事係重難,故不允,卿意,何如?時秀曰,雖非下詢,固將仰奏賤見矣。金鍾秀所被知遇恩禮,果何如也?其所圖報,固當倍於他人,所以圖報之道,只在嚴忠逆之辨,明向背之分,以尊國勢,以靖世道而已。伊時龜賊之罪,固已彰著,若使鍾秀,秉義嚴討,自任以曉人,則一世之人,將必靡然從之,豈有今日之世變乎?乃反顧戀宿處,不能割斷,又從以奬詡扶護,數十年詿誤陷溺,甚至於如敬臣者類,慣習言論,茶飯說去,畢竟振古所無之凶腸悖口,遂成滔天之厲階。苟究其故,鍾秀何以逃其罪乎?今番鞫招,明有指的,而未正其罪,物情之憤激,固其宜也。伏見聖敎,以除遇從享爲難愼,而際遇重故,罪犯尤大,罪犯大故,事體難容,聖敎雖如此,公議終恐難遏矣。上曰,再昨日兩司聯箚,極糢糊,其措辭,卿見之,以爲,如何?伊時雖已處分,而將欲加罪,俄因臺諫論啓,仍爲依允矣。時秀曰,聖敎誠至當矣。兩司與他自別,其言固宜直截,豈可若是糢糊乎?臺臣論勘,果得宜矣。仍奏曰,臣又有所仰達者矣。向來德山縣殿牌作變罪人,旣已正法,而連山·同福兩邑,亦有似此罪人,皆因覆啓文案之未下,今至屢年,尙不得擧行云。罪同罰異,恐有欠於朝家公平之刑政矣。上曰,今若酌配,則何如耶?時秀曰,此則決不可矣。臣取見其文案,則萬無傅生之路,與已正法之罪人,少無異同,王府推鞫,姑不得仰請,而處分若下,則自可擧行矣。上曰,從當處分矣。時秀曰,臣於向筵,旣縷縷仰達,而顧今亂逆層生,人心漸溺,此時輔相之備員,誠爲急務矣。奏未畢,上曰,右相旣無簉朝之期,徒事敦勉,反有欠於誠實相待之道,故欲一體諒,更爲枚卜,今明間,當有下敎,姑俟之,可也。仍命次對先退,大臣以下退出。上命承史就座。仍命退,諸臣以次退出。
丁卯七月二十九日辰時,上御誠正閣。左承旨·右副承旨·同副承旨入侍時,左承旨李文會,右副承旨申絢,同副承旨朴宗薰,假注書沈能稷,記注官盧,記事官鄭觀綏,待敎朴綺壽,以次進伏訖。上命絢,讀奏公事訖。上曰,判付出去書之。仍命閣臣先退。承史以次退出。
上在昌德宮。停常參·經筵。
朴宗薰啓曰,來初五日,朝參日次矣,敢稟。傳曰,停。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,漢城左尹鄭晩錫,同義禁府事洪羲恒,除拜後過三日不爲出肅,依定式推考警責,仍卽牌招察任,何如?傳曰,允。
傳于洪奭周曰,禮房承旨馳詣景慕宮,奉審摘奸以來。
傳于朴宗薰曰,兵·禮換房。
傳于朴宗薰曰,左承旨·右副承旨·同副承旨入侍。
洪奭周,以禮曹言啓曰,每年各陵展謁,春則二三月,秋則八九月,取稟事,曾有定式矣。今秋展謁,定於何陵,而以何間擇吉乎?取稟。傳曰,向筵,已諭大臣,莎草旣多有頉,當詣健陵展謁,仍詣顯隆園展謁,行幸日字,以今月二十七日爲之。
傳于洪奭周曰,發遣吏郞,諸執事淸齋與否,摘奸以來。
以執義呂東植牌不進罷職傳旨,傳于申絢曰,只推。
洪奭周,以奎章閣言啓曰,景慕宮·望廟樓,今朔奉番無頉之意,敢啓。傳曰,知道。
鄭東觀,以司饔院都提調·提調意啓曰,自前每當行幸經宿時,各邑地方官進排,御供物膳,日下雉鮮及各司供上,一體進排于經宿所。乃是事例,而近來連有除之之命,雖出於除民弊之聖意,曾以草記稟旨後,行會于畿營之意,有所稟定。今此健陵行幸時,各邑進排,依例知委監膳提調郞廳,先期進詣,何如?傳曰,供上進排,各邑之貽弊,不少,置之,可也。
洪奭周,以禮曹言啓曰,長寧殿移安修改吉日,以今八月初九日,推擇啓下,而本殿秋夕祭享受香,又在同月初十日,殿官,無以及期上來矣。在前如此之時,多有同時受香之例,移安告由祭及秋夕祭香祝,同爲陪往之意,分付,何如?傳曰,允。
洪奭周,以禮曹言啓曰,傳曰,行幸相値,前例旣有,今番文廟酌獻禮,更以九月旬前磨鍊事,命下矣。酌獻禮吉日,卽令日官池景興推擇,則來九月初四日,初十日俱吉云,以何日定行乎?敢稟。傳曰,初十日爲之。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而景慕宮秋享大祭齋戒相値,不得爲之之意,敢啓。傳曰,知道。
朴宗薰,以兵曹言啓曰,今此行幸時,舟師大將,當爲差出,而訓鍊大將·禁衛大將隨駕,只有御營大將一人,無以擬望矣。若値如此之時,則有守·摠兩使擬望之定式,而守御使,今已出鎭,依定式摠戎使,竝擬,何如?傳曰,允。
兵曹,以李堯憲爲舟師大將。
朴宗薰,以兵曹言啓曰,在前行幸時,挾輦軍四百名,餘軍二百名磨鍊,而甲子年健陵行幸時,挾輦軍三百名,餘軍二百名,替代,昨春亦依此磨鍊矣。今番則以幾名磨鍊乎?敢稟。傳曰,以三百名,餘軍三百名磨鍊,到鷺梁舟橋,合倂侍衛。
朴宗薰,以兵曹言啓曰,今此行幸時,隨駕營門,依定式以今春陵行時,隨駕訓鍊都監·御營廳磨鍊,禁衛營留都,而禁軍及馬步軍,以幾番·幾哨磨鍊乎?敢稟。傳曰,雖有定式,訓局步軍八哨,禁衛營鄕軍五哨,訓將都領爲先廂,御營廳鄕軍五哨,禁將率領爲後廂,而水原步軍五哨,留守率領。自遲遲峴,仍爲先廂,到長安門,與訓局先廂合倂,旗鼓迎接,馬軍六哨,兩營騎士六番,隨駕禁軍五番,磨鍊,可也。
朴宗薰,以兵曹言啓曰,在前經宿行幸時,侍衛兵曹·都摠府堂上·郞廳,各二員或一員,武兼十員或六員,隨駕五衛將,連以二員磨鍊。而甲子年健陵行幸時,兵曹·都摠府堂上·郞廳五衛將各二員,昨春行幸時各一員,隨駕,武兼連以八員磨鍊矣。今番則何以爲之乎?敢稟。傳曰,依甲子年例磨鍊。
朴宗薰,以兵曹言啓曰,今此健陵·顯隆園行幸時,各差備所把驛馬,別單磨鍊書入,而本曹驛馬外,不足之數,依近例,京畿驛馬十五匹補把事,分付本道之意,敢啓。傳曰,依昨年爲之。
朴宗薰,以兵曹言啓曰,在前行幸時,摠戎使率訓局餘軍,弘化門外留陣矣。今亦依此擧行,何如?傳曰,允。
朴宗薰,以兵曹言啓曰,今此行幸時,御營廳,當爲留都,而該營馬步軍,盡屬後廂陣矣。行幸時,留都大將之只率標下軍,事甚疎虞,令訓局以餘軍中,量宜定送,何如?傳曰,允。
朴宗薰,以兵曹言啓曰,在前行幸時,華城·始興宿所,設布帳,當爲磨鍊,而取考謄錄,則以墻垣之堅固,設布帳置之,甲子年及昨春行幸時,亦依前例不爲磨鍊矣。今番則何以爲之乎?敢稟。傳曰,依前例爲之。
朴宗薰,以兵曹言啓曰,在前園幸時,親軍衛三番別軍官八十人,一體隨駕矣。今番則本府別驍士及別軍官隨駕,何以爲之乎?敢稟。傳曰,依例隨駕。
朴宗薰,以兵曹言啓曰,今此行幸出還宮時,摠戎使李堯憲,以舟師大將,前期出去,而入來間,留陣軍兵,領率無人矣。在前如此之時,有他大將或中軍代領之例,今番則何以爲之乎?敢稟。傳曰,中軍代領。
朴宗薰,以兵曹言啓曰,在前健陵行幸時,畿邑所管斥候·伏兵·傳語軍,華城·廣州府,各隨地方擧行矣。今亦依此擧行,何如?傳曰,允。水原旣以先廂隨駕,水原軍兵斥侯,一款置之。
朴宗薰,以兵曹言啓曰,本曹草記斥候·伏兵·傳語軍,華城·廣州府擧行事,批旨內允,水原旣以先廂隨駕,水原軍兵斥候一款,置之事,命下矣。華城所管伏兵·將卒及傳語軍,水原府,自當擧行,而本府斥候一款,旣承置之之命,令廣州府擧行之意,分付,何如?傳曰,五哨外如可出用,則出用,若無推用之道,則以廣州府擧行。
朴宗薰,以兵曹言啓曰,在前舟師軍物,以大小間稟旨排立,而甲子年及昨春,連以小軍物排立矣。今番則以何軍物擧行乎?敢稟。傳曰,小軍物排立。
朴宗薰,以兵曹言啓曰,行幸回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
朴宗薰,以兵曹言啓曰,在前經宿行幸時,城外屛門把守,大駕行過後,入來留都營,回鑾時出去把守矣。今亦依此擧行,何如?傳曰,允。
朴宗薰,以司僕寺提調意啓曰,今此健陵·顯隆園行幸時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,依昨年例爲之。
朴宗薰,以司僕寺提調意啓曰,今此健陵·顯隆園行幸時,補把驛馬,勿論遠近道,限五十匹分排,知委各驛,以爲入用之地,何如?傳曰,依昨年例爲之。
申絢,以刑曹言啓曰,今此謁聖放榜時,天童軍,例自本曹待令,而文科則全數定給,武科則只給甲乙科事,曾有定式矣。依此擧行之意,敢啓。傳曰,知道。
健陵·顯隆園行幸時軍令,八月二十七日出宮,始興縣行宮晝停,自闕門二十三里,華城行宮宿所,自始興行宮四十里,二十八日健陵展謁親祭,自華城行宮二十里,以上八十三里,顯隆園展謁親祭,還詣華城行宮宿所,二十九日,華寧殿酌獻禮,當日肆覲坪凝鑾軒少駐,始興縣行宮宿所,九月初一日孝昌墓展拜,親祭,當日還宮。
丁卯八月初一日辰時,上御誠正閣。左承旨·右副承旨·同副承旨入侍時,左承旨李文會,右副承旨申絢,同副承旨朴宗薰,假注書曺鳳振,記注官許臻,記事官鄭觀綏,以次進伏訖。上命絢,讀禮曹陵幸草記,仍命書批答。又命宗薰書傳敎曰,二十八日,當詣健陵·顯隆園展拜親祭,九月初一日還宮時,詣孝昌墓展拜親祭,該房知悉。又命書傳敎曰,華寧殿酌獻禮,以二十九日爲之。宗薰曰,行幸旣以二十七日爲定矣,二十八日文廟酌獻禮相値,何以爲之乎?上曰,進定於行幸前,則能不窘束耶?宗薰曰,似有窘速之慮矣。上命書傳敎曰,行幸相値,前例旣有,今番文廟酌獻禮,更以九月旬前磨鍊。上曰,此傳敎,注書出去,頒布軍令,當親受,使之斯速待令,行幸時軍兵磨鍊草記,卽爲捧入,可也。賤臣,承命出來,擧行後,仍捧草記,還入進伏。上命絢讀奏,仍敎曰,行幸時兵曹擧行草記,竝爲催促,捧入,可也。賤臣又出來,捧草記六度而入。上命絢讀奏,仍命宗薰,書傳敎曰,華寧殿酌獻禮,健陵·顯隆園·孝昌墓親祭祭文,當親撰矣。又命書傳敎曰,今番行幸時,凡係民事,務從省約,出還宮時,植炬除之,凡屬民事,皆以儲置米會減。又命書傳敎曰,今番行幸時,各道道臣,境上出待勿爲之。上曰,此傳敎,出去頒布,如有未及捧入之草記,更爲捧入,可也。賤臣承命擧行,仍捧草記二度還入進伏。上命絢讀奏,又命宗薰書傳敎曰,華城·始興行宮宿所,虎網子,依例除之。仍命退,承史以次退出。
丁卯八月初一日辰時,上御暎花豈。兵曹判書持軍令入侍時,同副承旨朴宗薰,假注書曺鳳振,記注官許臻,記事官鄭觀綏,以次進伏訖。上曰,兵判來待乎?宗薰曰,已待令矣。上命兵曹判書,入進軍令,宣傳官承命擧行兵曹判書韓晩裕入來跪上軍令。上命宗薰,讀奏訖。宣傳官,呼起來,晩裕應聲起立,上命兵曹判書先退,晩裕退出。上曰,兵曹判書軍令入進之際,有失措,記過,可也。宣傳官,承命擧行。上命退,承史以次退出。
上在昌德宮。停常參·經筵。
傳于李文會曰,左承旨·右副承旨·同副承旨入侍。
傳于洪奭周曰,禮房承旨·左承旨·左副承旨,分詣受香諸處,奉審摘奸以來。
傳于朴宗薰曰,明日出宮內門路,以協陽門爲之。
申絢啓曰,明日大駕詣永禧殿,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于鄭東觀曰,夫天下萬物,本主於一,何也?陰陽之調順,日月之運行,莫不出於上天造化之仁,君臣之有義,朋友之有信,亦不過於人倫次第之重,以至大小事爲,及于上下施措,亦本乎一,則獨爲國之道,豈不出於一乎?古語曰,人主一心,萬化之源,蓋順天道而協地理,民爲天而臣爲地,一物之不和,一事之不正,何莫非人主自反之處,則但責群下,豈曰君道?是故,一心卽萬化之源也。然君豈可身摠萬機而獨運乎?必也設官分職,三公爲冠,股肱王室,羽翼國家,貳公弘化,弼其一人,則八方鎭安,百揆時敍,於是乎臣有庶事康哉之頌,君有垂拱仰成之望。非義不治,非信不立,此正所謂君臣有義,朋友有信也,顧思其任,豈不重歟?傳云王事無曠,由此觀之,國之設官,輔相爲大,以爲大之職,廢一年之久,雖一日不備,國勢之岌嶪,世道之板蕩,實有難言之慮,況此許久者乎?卿試思之。今日國事,以爲,何如?亂賊凶逆,莫探根窩之所出,人心世俗,難回淳厚之美風。左相以元老之大臣,受國家之倚重,終始如一,誠忠無比,遭時艱難,惟勤勞孜孜,僚相辭遜甚,一向浼浼,一日二日,國體益損。予竊以爲領府之固執難回,左相之獨賢甚悶,欲使其心之暫解,特許日昨之勉副,於前尙望領府之簉,猶有一段恃重之處,到今相銜勉副之後,尤急百僚董率之任,予安得不思老成之人任之乎?左思右量,非卿莫可,卽下枚卜之命,重點卿焉。一自授任之後,輿士拭目,予亦自此以後,國事無虞,心有所得。予亦試言之,卿世祿名閥,喬木簪纓,早蒙昔日之眷遇,職叨奎閣,歷踐卿月之崇班,賁我朝著,頎貌宿德,實有賢相之風,嘉謀偉望,恰然令譽之聞。況先卿之忠藎,小子亦嘗屢承於昔年,則小子之誠懇,其可不切於今?卿以追先報今之義,兼保王乂家之忠,卿道當然,予望是矣。予是以前年新卜,以卿爲相,予望卿之保予,必倍他人。不意不足引之情勢自引,無所當之固志稱當,爰卜之不久,自盡而必辭,予豈不知卿之無情無勢,而慮其延拖相持,徒爲上下之屑越,故黽勉從之,何有終棄之理哉?卿自此以後,雖使眞有情勢,亦曰已伸,況無可引可當之情勢乎?古之賢宰名相,慘遭何等之辱,猶爲報國之爲重,多有不得已出任者,卿之身,有何必不出之義乎?然則予小子,實未知卿之所處,於故人何如也。卿若以先國後身爲心,則卿之蹶然改悟,卽起簉朝,不待小子之如何也。卿若不知則已,若知而不肯起,則是負予至意也,負昔年也,負先卿也,卿豈忍爲之哉?望卿須體寡昧切悶之懇,亦念左相獨立之難,幡然而起,弘濟時艱事,遣史官傳諭于右議政所住處。
李游誠奉命在外,代以尹尙度爲事變假注書。
洪奭周,以奎章閣言啓曰,守宮檢校直提學李始源,待開門牌招,何如?傳曰,允。
右承旨洪奭周書啓,臣承命馳詣木覓,神位版奉審則無頉,祭物·祭器·祭井看審則精潔,諸執官·進排官摘奸則無頉,仍詣南壇壇上,神位版奉審則無頉,祭物·祭器·祭井看審則精潔,諸執事進排官·佾舞工人摘奸則無頉,仍詣漢江壇上,神位版奉審則無頉,祭物·祭器·祭井看審則精潔,諸執事·進排官摘奸則無頉矣。臣則仍留南壇享所,待將事還奉神位版後,復命之意,敢啓。傳曰,知道。
左副承旨洪樂淵書啓,臣承命馳詣龍山江壇上,神位版奉審則無頉,祭物·祭器看審則精潔,諸執事·進排官摘奸則無頉,仍詣楮子島壇上,神位版奉審則無頉,祭物·祭器看審則精潔,諸執事·進排官摘奸則無頉矣。臣則仍留龍山江享所,待將事還奉神位版後,復命之意,敢啓。傳曰,知道。
鄭東觀,以吏曹言啓曰,卽接通禮院牒報,則以爲明日擧動時,左右通禮,不可不備,而左通禮兪鉉章,身病猝重,不得擧行,卽速入啓變通之地云。通禮院左通禮兪鉉章,今姑改差,其代,口傳備擬以入之意,敢啓。傳曰,知道。
朴宗薰,以兵曹言啓曰,新除授全羅左水使趙華錫戶奴呈狀內,矣上典老母,今年七十四歲,且無兄弟,在法當遞云,閫帥之親年七十歲以上無兄弟獨身者,許遞其任,載在法典。北評事洪羲俊,素患濕痰之症,每當秋冬之交,如期復發,以此病狀,萬無向北赴任之望,呈狀乞遞。實病旣如此,則勢難强令赴任,竝改差,何如?傳曰,允。
吏曹口傳政事,以韓始裕爲左通禮。
朴宗薰,以御營廳言啓曰,本廳騎士別將金益彬,職務相妨,呈單祈遞,今姑改差,何如?傳曰,允。
申絢,以義禁府言啓曰,明日擧動時,各差備都事,當爲備員,出使都事李舒,令該曹口傳相換,以爲分排之地,何如?傳曰,允。
吏曹口傳政事,禁府都事李舒,濟用奉事李文遠相換。
事變假注書李宗心狀啓,臣於去月二十九日午時量,敬奉聖諭,本月初一日未時量,馳到砥平縣上西面長壽洞,前右議政徐龍輔所住處,傳諭是白乎,則以爲臣再控哀籲,顒俟處分,何幸孔邇之天,誕垂若保之德,十行丹綸,誨諭諄復,議政重負,特許勉副,此實古聖王推誠體下之盛典。臣之立朝三十有餘年,何日非恩渥,何事非恩典,而此日此事,尤是立朝以來逈越之恩。臣則僇廢,而惟聖上繾綣之,臣則孤負,而惟聖上曲體之,恩山德海,未足以喩其萬一,從今以往,生當爲歌詠聖澤之氓,死當作感戴聖恩之鬼而已。至若上來京第之諭,臣是山谷一窮民,巖畔樹間,無非棲身之所,其來其去,本不足有無,惟有隕首結草,以答聖恩之涓埃云矣。臣則仍爲復路,緣由馳啓云云。踏啓字。
丁卯八月初二日辰時,上御誠正閣。左承旨·右副承旨·同副承旨入侍時,左承旨李文會,右副承旨申絢,同副承旨朴宗薰,假注書曺鳳振,記注官許臻,記事官鄭觀綏,以次進伏訖。上命絢,讀禮曹酌獻禮時儀注。又命宗薰,讀兵曹幸行時節目草記。讀未半,又命絢讀奏。又命文會讀奏訖。宗薰曰,今夜各處祭享監祭,南壇外,史官當爲分詣,而史官今適不足,何以爲之乎?聞實官今將出仕,與出去上注書沈能稷,進去監祭,似好矣。上可之。仍敎曰,祭享則幾處,而史官則幾人乎?宗薰曰,南壇·漢江·木覓·北岳·龍山·楮子島六處內,南壇則承旨進去,餘爲五處,而兼春秋一人受由在外,只有二人,與實假官合爲四人,一人尙不足矣。上曰,受由者,誰也?宗薰曰,李若洙,以亡妻歸葬,受由下鄕矣。上曰,然則左副承旨進去。宗薰曰,奉審後,仍留監祭,似好矣。上可之。又敎曰,同副承旨,當詣何處奉審乎?宗薰曰,當詣北岳矣。上曰,左承旨進去,可也。仍命退,承史以次退出。
上在昌德宮。停常參·經筵。
大駕詣永禧殿·儲慶宮,擧動還來後,內閣·政院·玉堂·藥房口傳問安。答曰,知道。
朴宗薰啓曰,司僕寺內乘來言,捲簾,取稟。傳曰,捲三面。
申絢啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
朴宗薰啓曰,事變假注書尹尙度,時無職名,令該曹,依例付軍職,冠帶常仕,何如?傳曰,允。
洪奭周,以奎章言啓曰,大駕今已還宮,守宮檢校直提學李始源,依定式減下,何如?傳曰,允。
朴宗薰,以備邊司言啓曰,卽見全羅右水使權逴狀啓謄報,則以爲三南水軍,以春旣行操,特令停止,則至於山北六邑鎭,未行春操處,有難渾入於三南停止中,不敢擅便,知委云矣。春操設行處外,無論水陸操,竝爲擧行事,業已稟旨知委矣。靈光等六邑鎭,旣停春操,且非漁農相値之節,竝爲依例設行事,星火知委,何如?傳曰,允。
李文會,以戶曹言啓曰,集極門月臺,玉華堂西行閣月臺,集陽門內隱溝,神祐門外出入番內官入接處隱溝,修改吉日,令日官池景興推擇,則今八月初八日卯時爲吉云,以此日時擧行,何如?傳曰,允。
洪奭周,以禮曹言啓曰,四賢祠祭與謁聖日相値,筵稟退行矣,謁聖旣已退定,本祠祭,以今二十八日,依前設行之意,敢啓。傳曰,知道。
以司謁黃大呂手本,武藝別監孫志賢,莫重動駕時,無端闕到,爲先除下,其代各別擇差事,傳于朴宗薰曰,前後飭敎,何等嚴申,而孫哥武藝,種種犯科,侍衛闕到,萬萬駭然,令訓將,嚴棍懲勵。
朴宗薰,以訓鍊都監言啓曰,謹依司謁黃大呂手本判付,武藝別監孫志賢,嚴棍二十度,懲勵之意,敢啓。傳曰,知道。
申絢,以義禁府言啓曰,明日擧動時,各差備都事,不可不備員,而新除授都事李文遠,身病不仕,其代,令該曹口傳差出,以爲分排之地,何如?傳曰,允。
吏曹口傳政事,以黃䆃爲禁府都事。
事變假注書李游誠狀啓,臣於本月初二日申時量,敬奉聖諭,同日亥時量,馳往傳諭于高陽郡下道面蘭池島德恩里,議政府右議政金載瓚所住處,則以爲臣積犯邱山之罪,偏蒙天地之德,屛伏田野,飮啄自在,自謂以性命獲全於終始,微諒無改於前後,雖使卽日就盡,庶無一憾矣。今此議政重卜之命,忽下於千萬夢寐之外,精爽遁失,五內如隕,而卽又史官遠臨,別諭誕宣,一札八百有餘言,如綸如綍,丁寧反復,首揭倫義之至重而勉勵,則父師之詔愚蒙也,次及國勢之孔艱而開誨,則燭牖之導昏迷也。凡開臣進身之路者,靡不用其極,而竝及臣先故,辭旨轉益隆摯,臣伏地掩抑,聲淚交發,誠不知何以自措也。噫,臣雖不孝不忠至迷至愚,亦化育中一物耳,生逢聖世,躬被聖恩,而自阻隆眷,甘作昭代之廢物,是豈恒情之所出哉?直以情有所至慽,勢有所至切故耳。臣自辛酉夏遭罹之後,至醜遍體,極罪在身,大質全體,已無望爲此生之完人,念先朝成就之恩,而孤負至此,拊家庭勉戒之訓,而乖敗無餘,俯仰高厚,生亦如死,竊自期長爲廢人,質心質天,要以爲一分自贖之計矣。再昨年枚卜之初,進退無地,控告無所,身在邱墓之側,而竊以有事必告之禮,告之于父母之墓,至以神天在上,矢不二三,成說於不昧之靈。又以有懷無隱之義,敢以是仰陳實情,竟伏蒙至仁盛德,與天無極,薄竄旋宥,慰撫備至,不枉其性,俾全所守,臣當世世生生,隕結爲報,而他日泉下,庶有歸見先父之顔矣。臣今所叨與前無異,所處與前無異,而若使迫於嚴命,一或移易,則前後橫決,判爲兩截,上以欺殿下也,下以欺臣父也,欺君欺父者,將何所不爲也?天地之所不容也,神明之所必殛也。臣亦在於群黎百姓之列,雖滅死萬萬,豈忍爲是哉?此臣所以寧伏重誅,不敢爲轉動一步之計者也。況近日逆變,載籍以來所未有所未聞之極惡劇賊也。刑憲雖施,而神人齊憤,此政今日臣民北首爭死之時,而根窩未破,大論方張,臣不得從大夫後,共申沐浴之請,臣罪至此,尤合萬殞,戰泣崩隕,罔知攸達云矣。臣則仍爲復路,緣由竝以馳啓云云。踏啓字。
丁卯八月初三日寅時,大駕詣永禧殿。酌獻禮入侍時,行都承旨鄭東觀,左承旨李文會,右承旨洪奭周,左副承旨洪樂淵,右副承旨申絢,同副承旨朴宗薰,記事官趙鍾永,假注書曺鳳振,記注官李昌心,記事官鄭觀綏,待敎朴綺壽,以次侍立。時至,通禮,跪啓外辦。上具遠遊冠·絳紗袍,乘輿出宣仁門,至協陽門外,降輿乘輦。宗薰進前曰,永禧殿門內狹窄,前例,只令堂上侍衛入侍,今亦依此爲之乎?上可之。仍由肅章門,出敦化門,詣永禧殿紅箭門外,降輦乘輿。入殿大門,至齋殿門外,降輿入齋殿。敎曰,入齋室後,問安勿爲之。出榻敎少頃,上改具冕服,詣版位行望殿禮,西向四拜訖。升自東階,入殿內奉審後,還詣齋殿。敎曰,望殿禮後,問安勿爲之。出榻敎以司謁口傳下敎曰,酌獻禮撤饌後,當奉審於第二室舊本影幀,依此擧行,可也。少頃,時至,通禮跪啓請行禮。上仍具冕服,入詣版位,行四拜禮。宗親文武百官,亦以次行禮。贊禮,前導詣盥洗位,盥洗訖。陞詣第一室樽所,西向立,仍詣神位前,三上香,少退跪,仍執盞·奠盞訖。大祝,進跪讀祝,贊禮,啓請俯伏興平身,上俯伏興平身。次詣各室,以次行禮如上儀訖。贊禮,前導降復位,行四拜禮,復行四拜禮。贊禮,前導仍詣望瘞位,望瘞訖,還御齋殿。敎曰,酌獻禮罷後,問安勿爲之。出榻敎少頃撤饌後,復詣第二室,命承旨·閣臣奉展舊本訖,還詣齋殿。敎曰,奉審後,問安勿安之。出榻敎少頃,鼓三嚴,通禮跪啓外辦。上具翼善冠·衮龍袍,出齋殿。仍詣儲慶宮,至宮大門外,降輦乘輿,入齋殿。敎曰,入齋室後,問安勿爲之。出榻敎上改具冕服,詣版位行禮後,仍詣神位前奉審,還入齋殿。敎曰,展拜罷後,問安勿爲之。出榻敎少頃,回鑾入敦化門,至協陽門外,降輦乘輿,入宣化門還內。諸臣以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,行大司憲李直輔,持平沈能栻在外,執義呂東植,掌令任百禧呈辭,掌令一員·持平一員未差,監察茶時之意,敢啓。傳曰,知道。
李文會啓曰,左副承旨洪樂淵,今日不爲仕進,卽爲牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,大丘營將林擎翰下直,長弓一張·長箭一部·片箭一部·筒兒一箇賜給。
以左副承旨洪樂淵牌不進罷職傳旨,傳于李文會曰,只推。
洪奭周啓曰,卽者吏曹郞廳來言,洪川縣監朴宗輿,兩司俱未署經云,憲府則除在外外,呈告人員,竝卽牌招,諫院則大司諫·司諫·獻納未差,正言尹致謙未署經,林東鎭在外,無以署經,未差之代,政官牌招,開政差出,待下批仍卽牌招,以爲備員署經之地,何如?傳曰,允。
以執義呂東植牌不進罷職傳旨,傳于申絢曰,只推。
洪奭周啓曰,今日政新除授憲府諸臺,待下批一體牌招,以爲備員署經之地,何如?傳曰,允。
有政。吏批,判書李始源進,參判閔耆顯進,參議李羲甲進,右承旨洪奭周進。以金銑爲大司諫,申溆爲司諫,申光軾爲掌令,梁奭觀爲持平,韓耆裕爲獻納,洪羲恒爲戶曹參判,禹錫龜爲校書判校,朴參源爲司僕判官,金箕德爲禧陵參奉,義禁府都事黃䆃,義盈奉事鄭東晩相換,學正車翊修,單付。
兵批,行判書韓晩裕進,參判金孝建病,參議申大尹入直,參知朴瑞源病,同副承旨朴宗薰進。以申大羽·廉德龍爲同知,崔獻重·申鴻周爲副摠管,金尙墀·崔源爲五衛將,河之淡爲慶熙將,張文佐爲守門將,許溟爲全羅左水使,尹鼎烈爲北評事,徐恭修爲慶熙將,大護軍李益運,護軍洪義浩,司正尹尙度,竝單付。
朴宗薰啓曰,假注書曺鳳振,身病猝重,勢難察任,今姑改差,何如?傳曰,允。
曺鳳振改差,代以李止淵爲假注書。
洪奭周,以弘文館言啓曰,本館下番闕直,事甚未安,修撰洪羲膺·洪冕燮,副修撰安廷善,竝卽牌招,以爲推移入直之地,何如?傳曰,允。
以修撰洪羲膺·洪冕燮,副修撰安廷善牌不進罷職傳旨,傳于洪奭周曰,只推。
傳于李文會曰,日昨敦召之諭,罄悉小子之至意,今玆附奏之啓,歷陳難安之事端,以卿之老成,或未盡思而然乎?抑予之不敏而亦未能盡誠禮而然乎?自顧思量,專由於予,予豈敢不益盡十分誠禮,欲望一心憣然?然則未能得面諭,豈可捨文字?傳云君使臣以禮,臣事君以忠,又曰,君臣有義,語曰,求忠臣必於孝子之門,在國爲忠臣,在家爲孝子,未聞捨孝而爲忠,亦未聞去忠而求孝也。非忠非義,國何爲國,非禮非義,君何爲君?是故有禮而不可無義,有孝而不可無忠。君臣之義,天地之常經,父子之親,人倫之至重也。然以父而比君,君加大焉,於家而在國,國莫重焉。以加大莫重之義,較移孝爲忠之事,先大後小,先重後輕,此所謂忘家而憂國,義重於恩也。兩節之大,雖曰竝弘,一理之先,亦有自別,於是乎君臣之義,無所自逃,而不可自有其身者,明矣,父子之親,有所不捨,而亦不可後公先私者,決矣。卿之許國也,故位至崇班,而先朝眷遇,而小子卜相,卿之至孝也,故事亡如事存,告於先墓,而若守先訓而不可改。嗚呼,先卿,若以不仕爲戒則已,若不然則必於卜相後,告其不欲出,予誠不知其故。以先墓之告,爲藉重之事,則父與君,雖曰一體,上所謂先重後輕,正謂今日也。予雖寡昧,旣居其位,則卿何可如是恝視乎?予亦聞先卿事我先朝之時,令望夙著,忠孝兼全,朝紳仰望,如仰山斗,以如此忠孝,知卿固執,則必悶予之無輔,慮國之無賴,若知卿之幡然,則必喜予之有倚,嘉卿之改悟。卿若以先告於先墓難安,則盍又告予小子敦勉之意於先墓,而卽起簉朝乎?卿又以辛酉所遭言之,則卿之語予此事,可謂屢矣,予之語卿開諭,亦謂多矣。然予猶不詳諭,終未釋然開悟於卿志,當一陳之。予嘗聞之,凡人之自廢其身者,比如有病委積深痼之疾,不覺沈沈然入於四肢,其臟胃肺腑,亦爲自然受傷,元氣澌敗,則血枯痰滯之症,亦爲種種焉,發於春夏秋冬,仍爲廢身,不能復爲恒人之事。至若暫時疾恙癬疥瘡瘢之類,其時雖苦毒痛急,人指爲難差,已以爲無用於世,及其治療,一時完然蘇醒,則卽爲平人,孰敢曰病廢之人乎?譬卿所遭於向年,不過此類。自古及今,如此逢橫厄遭無理之事何限,而人人未嘗甘爲自廢之計,若皆計自廢,則世豈有完人乎?此卿之可怳然之語也。又有一言者,予之嗣服之後,默觀朝廷之事,官高位尊者,皆似有奉身之意,新進年淺者,亦自欲占便之習,此豈專責於群下?亦皆自反而慙恧處矣。卿當先自入來,鎭安振肅,然後他人更無奉身占便之心。望卿知此箇等道理,卽起登途,以副小子如渴之望事,遣史官傳諭于右議政所住處。
洪奭周,以吏曹言啓曰,今此文宣王釋奠祭亞獻官,以大司成當爲塡差,而從二品大司成則草記塡入事,曾有定式矣。時任大司成權常愼,資級乃是嘉善,依定式塡差以入之意,敢啓。傳曰,知道。
洪奭周,以禮曹言啓曰,今八月二十日,討逆頒敎陳賀時,王大妃殿·中宮殿·惠慶宮,百官進致詞箋文表裏行禮儀注,直爲書入各殿·宮之意,敢啓。傳曰,知道。
朴宗薰,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
朴宗薰,以備邊司言啓曰,訓局中旬物力,從後區劃事,曾已筵稟矣。取考前例,則木邊居多,而諸道木儲,在在枵然,實難推移。海西水營所管軍糧小米二千八百六十石,準木百同價劃送,而中旬賞格,例多以木需用,兵曹留儲木中,該曹·該營,從便相議,先爲量宜取用,其代則待今番區劃小米作錢,準數還報事,分付兵曹·訓鍊都監,及海西道帥臣處,何如?傳曰,允。
申絢,以義禁府言啓曰,平安監司趙得永啓本內,義州府尹趙弘鎭罪狀,令攸司稟處事,啓下矣。趙弘鎭時在任所云,依例發遣府書吏,交代後拿來,何如?傳曰,允。
司諫申溆,掌令申光軾·任百禧,獻納韓耆裕,校理申在明啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,政屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律。請鄭致達妻,亟令王府,夬正典刑。噫嘻痛矣。徐邁修之罪,可勝誅哉?本以悖慝之性,濟以麤鄙之行,外若憒劣,內實奰險。以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣。雖以居銓時事論之,谿壑莫充,賂門大開,惡子助虐,悖姪賁勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意。不學無識,忘廉沒恥,患得患失,貪權貪利,以拭巾待盡之年,有鳴鐘不已之行。究厥前後,孰非罔赦,而特以渠專政擅勢之故,道路以目,而莫敢發口者,已多年所。向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復掦掦得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來,所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱,行之惟艱,深加體察,仰勉其允從。前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心,一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪。蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著。人之無嚴不敬,胡至此極?且況有恂輩,圖改筵本之陰謀祕計,今旣綻露無餘,則其所圖生之計益彰,同惡之跡如此。背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。噫嘻痛矣。金鍾秀之罪,可勝誅哉?其地處何如,恩遇何如,而凶國害家,乃其習性,背公死黨,卽渠伎倆。自在先朝,屢犯罔赦之案,輒蒙涵貸之典,而奈其梟音不悛,獍腸難革,收召怪思,作爲淵藪。平日經營,無非讐視國家,背馳義理之事,窩窟部落,寔繁其類,果然窮天地亘古今所未聞所未有之極惡大憝。如敬臣·觀鎬者出於今日,而鍾秀之凶肚逆節,眞贓斷案,於是乎和盤托出矣。龜賊之爲萬古所無之凶逆,卽婦孺輿儓之所共戟手切齒者,而惟彼觀鎬,乃敢曰見驅,曰非逆,甚至義理主人等說,不自覺其順口直發,而先入之見,掩諱不得,慣聞之處,丁寧納招,言出於觀鎬,而其本則鍾秀也。使鍾秀生在地上,則當施之律,三尺難逭,實我聖明之所俯燭也,而堂箚臺啓,未卽蒙兪,輿情憤鬱,容有極哉?竊伏覩堂箚批旨,若曰其沒在於龜·祿事未發之前,或未知龜·祿之凶而然乎,臣等竊以爲,此有不然者。夫逆龜逆祿,卽鍾秀平日依附之所也。連腸共肚,如貫一串,爛熳綢繆,何所不有,則謂鍾秀不知龜·祿之凶,豈理也哉?又以配食之故,以示鄭重之意,夫以鍾秀有萬可罪,無一可稱,而肅肅廟庭,濫與從享之列者,已多公議之怫鬱,到今干犯惡逆,罪關宗社之後,尤何可晷刻仍置於莫重莫嚴之地乎?請故左議政金鍾秀,爲先黜享,仍施追奪官爵之典。答曰,不允。
司諫申溆,掌令申光軾·任百禧,獻納韓耆裕啓曰,噫嘻痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃王章未伸,擧國同憤。試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果如諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女,囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獐種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容蹔緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣。明謙之凶謀逆節,實是亘萬古所無之賊也。身爲閫帥,三字刀割,已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,八字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,更無可論。逆宇,以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠,猶屬簿物細故,潛藉逆復之姻婭,七字刀割,與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。噫嘻痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼?今日,此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀?假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語。究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時揖等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躲,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。噫嘻痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事。平生傳襲,卽是凶邪之餘〈論〉,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎。雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣鄰,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之絶,已無可言。而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲。甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密。勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貸,與私人而分利,鬻賣腴邑,共癡甥而論價。此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段。必欲戕害者士類而陽附士類,必欲壞亂者義理而假托義理,廊廟大臣,視之若無,僚寀兄弟,公行交搆,讒慝之口,千百其舌,朝象之洶洶不寧,徒以渠也,廷紳之惴端不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所畜積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸還他本色,蓋其千億化身,惟利是趨,利在浚賤則附浚賊,利在異類則附異類,利在邪黨則附邪黨。至於一行刀割天下之惡,始若殊塗,終必同歸。況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩。到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。十一行刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也,追惟及此,不覺毛骨俱竦。恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉,乃其枝葉而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干犯者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆節難掩。鞫招之凶慝,斷案已成,雖未及結案。便是已結字之劇逆而且於安默·魯賢·在民三賊伏法之後,其凶謀逆節,尤益彰著。此與身死旣久之後,追律之例,大有異焉,不可援用尙魯追施之律。請物故罪人裕,亟施孥籍之典。噫嘻,魯賢,本以不逞之徒,素蓄樂禍之心,凡係怪論悖議,無不主張。及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始定,其時則是非未定,言言悖慢,節節凶慝。同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲。其凶肚逆腸,與裕·默兩賊,一串貫來,同參之跡,鞫案昭在,知情之律。失之太輕,請知情不告罪人在民,亟施孥藉之典。噫嘻痛矣。不逞怪鬼之徒,壞世道而禍國家者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者。渠之造謀用意,專出樂禍,而及其眞贓綻露,情節莫掩,則乃敢憑藉於莫重莫嚴之地,反歸於自渠身背馳,自渠口誣逼之科。卽此一節,爲其斷案,罰止島配,已是失刑之大者。王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故有所容貸。請物故罪人履猷諸子,亟施散配之典。噫嘻痛矣。人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復。疏後阻隔之說,證左無據,宣力停啓之事,眞贓畢露,渠雖喙長三尺,無以自明。卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕。金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。噫嘻痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳。至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等,憑藉而疑亂,閃忽而譏訕,顯售不逞之習,少無顧忌之心,其爲凶慘,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒。環東土數千里,莫不蹈舞攢訟於慈覆之天,而向來臺臣通儒之處分,罔非稟決慈旨,推明慈德,正大光明,有辭後世。凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭?卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下,至令似此凶逆,生出獄門?刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慽聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉。此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸。請金甲島安置罪人李東馨,爲先施以荐棘之典。噫嘻李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家。濫竊文藝之虛名,自許言論之主張,驟躋崇顯,兜攬華要,昨冬居銓,私意橫恣,肆行胸臆,擧世指目。而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者,雖在疑似之間,惟當割臂斷腕痛惡嚴斥之不暇,而如李晦祥之叵測情節,斷案已具,便一戴頭之裕賊,則當渠行政之初,首先檢擬其壻於寢郞之望,惟恐收擧之或後,此已心跡之昭不可掩。而雖以張錫胤事言之,右袒逆裕,效力賊邊之狀,緊出於魯賢之招,丹書昭在,則尙今漏網,已是失刑。苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計。且於都政後辭疏中,自臣之所甚懼者以下一二句語,旨意凶慝,顯有不滿之意,莫掩角勝之跡,此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫,達淳之爲達淳,莫非此輩之所爛熳綢繆,而況達淳之死友,翊模也,達淳之血黨,亦翊模也。公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸逆肚之一串貫來者,十手難掩,萬口喧傳。乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責。人之凶獰,胡至此極?如此犯義蔑分背國死黨之類,不可一刻容貸,而善地薄竄,不足以少洩輿憤。請光陽縣竄配罪人李翊模,爲先施以絶島安置之典。噫嘻痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備。最其罔赦之罪,父事能賊,至行見舅之禮,讐絶母家,全廢謁廟之擧,傳神於能賊,護法於能賊,一世共憤,萬口難防。而及能賊伏法之後,天網太恢,王章不加,渠之尙今戴頭,假息於覆載之間者,已是天地好生之德。使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗。自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬。內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目。論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳。畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也。而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一。至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得。從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺。島置之典,雖已特施,其設計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨。十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起。畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慽我殿下之心,而私書往復,稱以樹立,公肆推詡,看作茶飯。蓋此輩以此等凶說,作爲家計,不知有君父,是可忍也,孰不忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在,此與達淳·瀅修,一而二,二而一。如此窮凶絶慝之類,若不嚴加盤覈,夬施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附。士夫名檢,固不足責之於渠,而右袒裕賊,卽渠斷案。故儒臣趙恒鎭,疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者?夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激。島置之律,雖已蒙允,如此奸凶之類,決不可一日容貸於覆載之間。請古八島安置罪人張胤錫,亟令王府,嚴鞫得情,快正典刑。噫嘻痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事。廣張聲勢,恣行威福,慶刑判於喜怒,殺活變於吐吸,一世屛息,萬人側目。其有奴顔婢膝,脅肩諂媚,則悅其附己而吹噓奬擢,如恐不及,或能介然有守,稍欲自持,則惡其異己而排擯擠陷,靡有餘力。於是乎擧一國之嗜利昧義,忘廉沒恥,閃倐如鬼蜮,鄙瑣如駔儈之類,無不匍匐而歸之,棼然珩芾之趨,蔚爲淵藪之萃。積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助。瑣瑣之婭,賣其凶焰,齪齪之徒,䑛其殘瀝,朝政蠱壞,世道淆亂,駸駸至於莫可收拾之境。是皆昭布一時之瞻聆,脩播萬口之喧騰,雖至輿儓下賤,竈婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏。其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然。若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來。至于今番達賊之凶圖,而旨意相符,脈絡相通,無不根柢於煥之,本原於煥之。今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓。夫裕賊之凶謀陰圖,卽煥之之異身同腸,其爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口戀,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執迹以誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬世故,卽此兩條之奏,焉逭三尺之律?追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣。而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞臟綻露,逆節昭著,有不可歷數而枚擧。伏惟我先大王,二十五年固守之大義理大秉執,何等精微,何等嚴正,而渠乃包蓄禍心,把作奇貸,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,搆陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制。干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣。俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意。至敢以不得不言,諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身。請賜死罪人達淳諸子,亟施遠地定配之典。日煥,性本狼愎,跡又詭祕,托身權凶之門,而腸肚相連,藉賣戚畹之勢,而威福自恣。鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤。而其後裕賊之竄在鳳山也,諫長聲討之疏出,則汲汲傳伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞。果然在民之招,至以其叔而爲證,卽此一節,尤是斷案。未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。噫嘻痛矣。亂臣賊子,從古何限,而豈有如徐有恂之無嚴無憚,至凶至憯者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣。至於今番筵本圖改之事出,而其設計之窮凶,造謀之絶悖,言之骨寒,聞之膽掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上,遵先志闡大義之一大關捩,則尤何等至嚴至敬,莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二,二而一者也。及夫置對之時,苟有一分人心,一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩,所可獨辦,則嚴訊窮詰,尤不容少緩。不意設鞫之啓纔允,酌配之命遽下,此等悖亂不法之類,不可以遠竄薄勘而止。請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻痛矣。亂臣賊子,何代無之,而豈有如漢祿之窮天地亘古今,至凶至悖,罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果何可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權,〈變〉一味膠鼓,致使當行之天討不行,必伸之王法不伸也哉?且況凶種逆孼,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟。以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲。甚至於自處戚畹,締結煥賊,假托儒名,圖占抄選。蓋欲虛張聲勢,威脅異己,使一世之人,莫敢誰何,不得追提漢祿之凶言故也,其所爲計,吁亦巧且憯矣。況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具。千變萬怪,疊生層出,而要其歸,則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也。形迹狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀。請黑山島安置罪人日柱,依初下傳敎,設鞫得情,夬正典刑。噫嘻痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也,源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之劇逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種,尙遺國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機。綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同腸。晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者此賊也,履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊。兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計吁亦巧且憯矣。論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者。惟我殿下,追念慈聖之盛德至命,承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸,其怨懟不臣之心,殆有浮於觀柱之請退於親政之初也?卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日。思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九,薄有才藝,工於反覆,跡其平生,可謂千億化身,而此於渠,猶屬餘事。其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏之中,斜封墨勅之說,尤非當世之所敢引用,究其指意,萬萬叵測。伊時慈敎,除斥腰妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供。今當三賊,逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。答曰,不允。
掌令申光軾·任百禧啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情迹,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致·嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事。目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩,莫不願此事云爾,則凡爲邪術者,尙必知此個凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣。十數年來,賊勢益肆,人心靡定,顧瞻他日之徒,三字刀割,之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端。今幸乾斷赫然,三字刀割,此等黨與,不可仍置。請周爀,亟令正府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不亭之科。噫,先朝依允之盛意,蓋出於俯循輿情,夬伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托迹輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,快施典刑。申獻朝,本以戾氣所鍾,甘與凶徒爲歸,率其群從,竝作鷹犬,趨勢規利,蠅營狗苟,傷人害物,虺毒蜮射。噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者。至今倖逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視。輿論莫遏,始思彌縫,稍演前說,冀贖宿愆,而及其問啓出,則情態絶狡,尤難容貸。渠亦以裕賊聲氣相近之人,出入於渠所謂一委官之門,爲一世之指目久矣。凡於委官所周遮漫漶之人,必有其眞的聞知者,而乃敢顧戀宿處,微提其端,不露姓名,拈出三或字,以爲姑遮十目之計,其心所在,路人所知。如此負犯至重之類,不可削黜薄勘而〈止〉。請削黜罪人申獻朝,爲先施以屛裔之典。噫嘻痛矣。宋國仁窮凶絶悖之情節,可勝誅哉?渠以么麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者。竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之夬施。請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者。故雖無發捕之請,而與如此凶悖之類,往來參尋之跡,旣現於供招,則揆以獄體,不可不一番盤問,以覈情節。請朴紀淳,亟令王府,拿來嚴問,以重鞫體。新除授持平梁奭觀,時在全羅道綾州地,請斯速乘馹上來事,下諭。答曰,不允。下諭事,依啓。
司諫申溆,獻納韓耆裕啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王,嚴懲討明義理之聖念,廓揮乾斷,特降允愈,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間。請亟下三啓傳旨,令攸司,卽速擧行焉。逆演罔赦之罪,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所。而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,始於事發之日,慌忙投疏,欲爲掩匿欺蔽之圖,終於訊推之際,反復呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。梟示罪人性世,與劇賊載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。答曰,不允。
同敦寧鄭尙愚疏曰,伏以臣不死於先王賓天之日,又不死於臣叔被誣之後,隱忍偸生,式至于今,誠天地間不忠不孝之人也。今雖天日復見,爵秩依舊,尙何忍自同平人,冒上辭疏,而第究凶徒構捏臣叔之言,卽出逆魁壞亂義理之計也。臣於是,私慟猶屬餘事,公憤實難按住,玆敢瀝血而仰暴弸中之冤,惟聖明垂察焉。嗚呼,先大王臨御二十五年,撐天地亘古今之義理,嚴忠逆辨淑慝之志事,一心闡明者,卽臣叔一人也,夷險一節,九死靡悔者,亦臣叔一人也。以先王則哲之明,一見离宮,而託以心膂,嘉乃樹立,而與同休戚,以至焦心竭誠,矢死靡他之八字御筆,整倫綱於隻手,樹風聲於來世之十行聖敎,豈但爲眷遇臣叔而然哉?寔出於明義理辨忠逆之苦心盛意也。今惟我殿下,以天縱之聖,承艱大之業,不愆不忘,卽先王義理也,善繼善述,卽先王志事也。乃於權綱摠攬之初,特降臣叔伸雪之命,臣以臣叔之姪,敢不以義理源頭,忠逆分界,一陳於殿下之前,仰以闡聖上繼述之德,俯以明臣叔闡揚之志乎?嗚呼,明義一部,卽我東麟經,而是書也,何爲而作也?非但討乙丙之逆,卽嚴誅戊己之凶也。先王精微之義理在此,嚴正之秉執在此,昭森如鈇鉞,堅守如金石,可以建天地而不悖,俟百世而不惑。臣叔之一心闡明在此,終始對揚在此,而噫,彼龜賊素蓄射天之心,陰懷凶國之計,背馳我先王之義理,疑亂我先王之秉執,矯誣我先王之志事。粵在乙未冬代聽時,孺慕彌篤於昔年,睿疏將徹於大朝,而先有下詢於龜賊,則龜賊不滿之不足,而至於誣衊,誣衊之不足,而至於威脅,拈出續典中一條,肆發至凶悖大不道之說,使聞於睿聽,是可忍也,是可忍也?是日卽宣禧宮展拜之日也。臣叔,以陪扈宮僚,昵侍於前席,驚慟絶悖之凶言,而髮豎膽掉,仰瞻玉涕之汍瀾,而腸摧膈裂,誓不欲共戴,身不敢己有,而奈之何人心狃安於明張,世道潰裂於黨私,根柢潛扶,枝葉滋蔓,復呈前日未斷腕之習,甘背他人所藉手之義。聲討龜賊者,陰中以危禍,顯護龜賊者,至稱以士類,凶窩未破,逆種寔繁。夏賊之凶言,傳襲於龜賊,奎明之凶言,傳襲於夏賊,換面而迭出,同源而異派,人心詿誤,國勢憂虞,鸇逐之義,尙矣無論,豕突之漸,的然難掩。丁未秋臣叔,自北藩納符之日,對金鍾秀於閣僚之中,面斥其懲討之玩愒,義理之湮晦,同登筵席,痛陳其心口之判異。退而陳章曰,忍忘君父之讐,徒牽物我之累,懲討之論,亦分畛域,隄防之政,惟意闊狹。甚至明義一部,漫漶之狎侮之,更無可讀之地,紀綱日益隳失,亂賊無所懲畏。反復而盛論之,仍以自靖之義,退處江湖,於是焉凶徒之逞毒於臣叔,百倍於前矣。蓋自乙未之冬,逆魁之背馳也,詬罵也,矯誣也,人所不知之中,臣叔獨知,人所不聞之間,臣叔獨聞,入以飮泣,出以沬血,故渠輩,以謂若滅此一口,則一國之口可杜,戕此一人,則一網之打可售,潛布爪牙,恣行胸臆,厥惟久矣。而螮蝀莫敢翳太淸,風浪不能撓砥柱,恩義獨保,而無愧東京舊臣,身名俱全,而幸作元祐完人。嗟乎世變層生,國是靡定,先王精義,泯然莫尋,建德餘黨,乘機報仇,其所鋒鏑,最毒於臣家,而前茅後殿,左拳右踢,終沒把捉,了無下落,則乃以無文蹟無證據之事,倡出〈至〉罔測至憯毒之說,白地交誣,必欲赤族乃已。搆捏之言則曰,己亥夏間,爲榮賊腹心,合席深嚴之地,參見逮捕之事,榮賊則自稱戚畹,長處深嚴,而臣叔則謹愼自別,常置防限,非公事未嘗至焉。且於己亥五月間,已遞承宣,至七月念間,而連在散班,則合席深嚴,初非可論,又非刑官,則參見逮捕,其果近理乎?證據之言則曰風傳,曰安知不,曰豈無苖脈,此古所謂莫須有也。其所聲罪,何等大案,其所請勘,何等極律,則直欲以風傳等語磨勘者,古今天下,寧有是耶?臣叔與榮賊,自初角立,積受媢嫉,自有一二事塗人耳目者。丙申御極初講筵,臣叔以參贊官,因文義有所陳勉,而拳拳忠愛之意,自溢於言外,其詳必載記注,一按可知,立幟於榮賊,已判於此筵矣。又於己亥間,榮賊之九字刀割,臣叔於筵席,逆折其奸萌,退坐衆會之中,對榮賊據理詰責,此亦有目睹之人,臣焉敢誣也?自此以後,榮賊於臣叔,磨牙切齒,百計謀害,畢竟得保軀命者,莫非先大王曲費造化之德也。每於筵席,敎臣叔若曰,卿之己亥一着,無愧古人,此實榮賊之爲榮賊,臣叔之所以爲臣叔也。雖以凶魁煥之之必欲甘心者,當其節惠之時,亦不敢異議於忠獻二字,則於此亦可見臣叔之平日秉執矣。嗚呼,以先王神武之卓越,當榮賊罪惡之畢露,一朝赫然,廓揮乾斷,而如德·億輩,綢繆干犯者,不小假貸,斷以逆律,其餘附麗追逐之類,次第鋤治,如故忠獻公臣朴在源,抗疏大節,嘉奬而贈秩之,其外同志盡分之人,極拔而擢用之。臣叔苟有毫分疑似彷彿之跡,則以我先大王聖明,所以嚴忠逆辨淑慝如此,而倚毗之終始不替,隱卒之夐出尋常,而忠獻之美謚,炳朗昭垂,若是其無憾哉?爲今日臣子者,庶幾領會欽仰於先大王彰癉旌別之聖意,而逆觀急於逞憾,賊煥隨其指使,壞亂義理,變幻忠逆,雖或有明知臣叔之至冤者,而亦莫敢容喙於其間,渠輩自以謂事在先朝,雲鄕已邈,以此搆誣,有誰覷得,而慈殿日月之明,已照燭魑魅之奸狀矣。判付批旨中,當初追奪時,承聞於慈殿,而知其冤枉之敎,磊落光明,丁寧惻怛,凶徒聞之,必驚破膽矣。廷臣之有罪無罪,宜莫逃於淵鑑,則雖尋常官箴,猶不可以曖昧之事,容易加人,敢於莫重莫嚴之地,欲售構虛鑿空之習,誣人之不足,而恣意欺天,人猶不可誣也,而況天可欺乎?且其旨意語脈,不但在於湛滅臣家而已,思之及此,寧不凜然而寒心哉?何幸天理循環,聖鑑孔昭,克體貞純太母至明之德,仰承慈聖殿下至慈之仁,曉諭之筵敎,昭雪之恩言,字字懇摯,傍觀感泣,不啻本事之淸脫,自露凶黨之情狀,泉臺不瞑之恨,闔門罔極之痛,一朝夬伸,譬如蟄蟲之聞雷,枯木之逢春,生死肉骨之恩也,天地雨露之澤也,臣雖卽日滅死,萬萬無餘憾矣。從此優遊田野,涵泳聖化,以卒餘生,卽臣至願,而聖眷愈往愈摯,以臣滓穢之蹤,旋蒙收敍之命,繼之以周廬敦府,除旨荐降,榮動窮鄕,感結幽明。臣非木石,倘念聖上再造之恩,豈無天門一謝之意,而第伏念臣之情事,欲言先淚。早失所怙,惟偏母是依,僥倖科第,祗爲榮養之計,而忽地遭罹,反爲貽憂之資,當早夜侍湯之際,作關塞泣玦之蹤,其時臣母年,滿七耋矣。母子握手,便同永訣,自送臣行,當飡而食不下咽,當寢而身不貼席,日望涕泣,行路聞悲,榮衛潛銷,神精都喪,實有朝夕難保之慮。仁天降臨,無微不燭,特命賜環,臣生還故土,復見慈顔,相對如夢,無異死者之復起,有淚如瀉,共說聖恩之無極。曾未幾何,奄遭終天之慟,蓋其難醫之積祟,都緣臣千里遠別,日夕焦慮之致也。若論人子不孝之罪,臣實爲大,臣宜卽地滅性,歸侍泉下,而一縷尙延,三霜奄閱,冥頑極矣,倫常絶矣,俯仰穹壤,此何人斯?從今以往,臣雖頂金衣緋,而爲誰榮耀,沾祿受廩,而爲誰惠養?風濤之憂畏,臣母飽經,而恩波之汪洋,臣身獨霑,曾子之尊官不逮,毛義之奉檄無所,彯纓結綬,徒爲一己之榮寵,是豈人理之所可忍乎?且況向來彈章,猶有餘悸,所謂臚列,一則不攻自破,一則不欲强辨,而臣通籍纔過十載,爵秩滾到貳卿,而一資半級,俱出特旨,淸官顯職,幾皆中批。只以酬恩報國,守分畏義,爲一副當規模,持身若閨門之處子,涉世如莑蓽之寒士,得失都忘,物我無間,而但嚴忠逆明義理六個字,早襲庭訓,銘在中心。故曾於出納之際,政注之間,已多觸忤於權凶,則當賊勢䲭張之日,蒼黃竄逐,固其勢也,得免薤粉,亦云幸矣。以言乎情事,則結轖之恨如右,以言乎身計,則覆轍之戒昭然,官職去就,非所擬議。今臣樗櫟之材,不合於任使之列,蒲柳之質,暴衰於霜雪之餘,屛居田間,固是常分,生在地上,又非多日。臣若退對野老,共詑洪渥之隆深,歸見臣叔,爲言今日之昇平,則雖死之日,猶生之年也。恩命之下,不敢久淹鄕廬,擔舁病軀,來伏私次,觚稜入望,雖切移事之忱,情地危蹙,實無冒進之勢,玆敢瀝盡悲苦,仰瀆崇嚴。伏乞天地父母,俯垂鑑諒,亟削臣所帶職名,仍令選部,勿復檢擬,退斥田里,以成匹夫之志,不勝大願。臣無任云云。答曰,省疏具悉。卿叔之遭誣,前旣伸雪,而今見卿疏,本事益知之,可勝歎哉?今則卿亦無憾矣,卿其勿辭行公。
上在昌德宮。停常參·經筵。
藥房提調韓晩裕,左承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,依例來會。
李文會啓曰,左副承旨洪樂淵,今日不爲仕進,卽爲牌招,何如?傳曰,允。
洪奭周啓曰,今此幸行時,何大臣留都乎?敢稟。傳曰,鰲恩君留都。
傳于李文會曰,諸承旨,持公事入侍。
尹尙度奉命在外,代以崔漢翼爲事變假注書。
傳于朴宗薰曰,大臣·備局堂上引見。
行大司諫金銑,執義呂東植,司諫申溆,應敎趙鎭順,掌令申光軾·任百禧,獻納韓耆裕,校理申在明,副校理李重蓮,正言尹致謙,修撰洪冕燮,副修撰安廷善等啓曰,金鍾秀窮凶極逆之罪,已盡於前後箚啓,而第聖批中所以持難者,一則以今無可問之地也,一則以庭享亦重也。臣等於此,竊以爲,聖明亦有所未盡俯燭矣。以其身死,在於龜·祿凶言未彰之前,殿下或疑其與龜·祿有間,而此則有不然者。鍾秀之爲龜賊血黨死友,一世之所共知,臭味相合,腸肚相連,所謂一而二,二而一者也。龜·祿凶言,必無不知之理,而以龜柱爲義理主人者,卽觀賊之凶言,而鍾秀之眞贓也。鍾秀之平生依歸於龜·祿者,此也,傳法於煥·達者,亦此也。蓋渠輩所謂義理,不出於護龜·祿而植黨與,讐國家而誣君上,甚至於敬賊之凶言出,而究其語脈,與龜·祿當初不道之說,一串貫來,此輩之以此凶言,作爲茶飯,推此可知。敬賊,卽是渠家之門徒也,受業於其兄鍾厚,而卵育焉奬拔焉者,卽鍾秀也,後出之敬賊父子,認龜賊爲非逆,則竝時之鍾秀,其可曰不知乎?雖使渠生在地上,亦必無辭自明,渠之斷案,豈在於問與不問乎?當初鍾秀之濫與庭配,實出於煥之輩右袒之論,一國公議,固已不平,況今鍾秀之爲凶賊窩窟,綻露無餘,則於昭陟降之庭,豈可使如此凶醜之鬼,一刻容置於配食之列乎?顧今告廟涓日,隔在不遠。雖以事理言之,敬賊枝葉也,鍾秀根窩也,未正鍾秀之罪,而只以敬賊之伏誅,上告下布,則揆以國法,本末倒置,輿憤難遏矣,大論已發矣,殿下亦不以爲無罪矣。只以難愼之聖意,未卽允許,臣等誠不勝抑鬱痛惋之至。君臣上下,旣知此賊之爲凶窩,則其在拔亂本靖世道之義,豈或持難於處分,拖過時日乎?伏願廓揮乾斷,夬允三司之請,亟黜庭享之列,仍施追奪之典焉。答曰,已諭於前批,不允。
傳于李文會曰,右副承旨·同副承旨入侍。
注書趙鐘永陞六,代以趙庭和爲假注書。
三司合辭,三啓曰,臣等相率聯籲,未卽蒙允,幸借方寸之地,復陳沬飮之忱,而及承批旨,若曰,大臣追奪,事甚重焉,庭配黜享,旣罕其例,筵敎又若曰,鍾秀之罪,非曰無之,而大官追奪,庭配黜享,猶有審愼之端爲敎。噫,彼鍾秀通天之罪,聖明旣已洞燭,則今不必更事臚列,而殿下所以鄭重難愼者,徒爲其大官也庭享也,而臣等所以痛惋憤疾者,政爲其大官之曾忝也,庭享之猥玷也。大抵身犯凶逆,罪關宗社,則雖在小官,猶不可晷刻容貸,況此厚被眷遇,身爲大官者乎?又況以若凶醜之魁,配食淸廟之庭者乎?且殿下,雖以罕例爲敎,夫鍾秀,卽載籍所未有之極逆大憝,則前例有無,固不足論,況黜享一事,旣有國朝已行之例,則以此以彼,有何持難之端,而旣啓又啓,尙靳允兪之音乎?王章久屈,輿憤益激,玆敢不避煩瀆,復申前席未畢之懷。伏願亟降明旨,夬正金鍾秀之罪焉。答曰,已盡諭於筵矣。
以咸鏡監司李晩秀狀啓,薦新生鰱魚,限內不得封進,惶恐待罪事,傳于洪奭周曰,勿待罪事,回諭。
兵曹,以趙尙鎭爲留都大將。
李文會,以內醫院提調意啓曰,副提調鄭東觀,今日問安,不爲仕進,卽爲牌招,何如?傳曰,允。
朴宗薰,以兵曹言啓曰,內禁衛將沈擇之,羽林衛將鄭煥宗,五衛將鄭繼周,慶熙宮衛將方德輿,景福宮衛將韓文檮,俱以身病猝重,時月之內,無望供職,呈狀乞遞。領軍之將,輪番之任,不可久曠,竝改差,何如?傳曰,允。
事變假注書尹尙度書啓,臣於本月初四日酉時量,敬奉聖諭,同日亥時量馳往高陽郡下道面蘭池島德隱里,議政府右議政金載瓚所住處,傳諭是白乎,則以爲臣之日昨附奏之語,瀝盡血腔,仰暴執迷,竊冀匹夫之諒,庶格宸聽,容光之照,曲賜俯燭。不意近密之臣,深夜遠臨,傳宣聖諭,誨之以忠孝恩義之分,責之以公私先後之義,諄復嚴重,殆若耳提而面命,以臣必誅之罪,罪不加身,恩反曠古,伏地隕泣,罔知所以爲對也。臣雖至愚至陋,迷若豚魚,豈不知忠孝本無二致,恩義自有輕重,而臣之情事,竊有所切自悲苦者。蓋臣父臨沒之托,實在於苟欲事君,先守其身,而臣則持己不審,全身都喪,如劓刖之不可復息,家焉而孝無可追,國焉而忠無所資,將爲天地間棄人,至痛至恨,生不如死,一自遭言以來,便卽斷置此生,不敢復玷朝端。噫,臣事殿下,纔過周歲,豈忍爲便訣之計,而命塗多舛,志願畢乖,此所以拊膺永傷,惟願遄死者也。臣自辛酉以後,慢職冗官,亦不敢爲轉動之計,則至於相職,職任至大,隆命愈重,進退之間,惶隘轉甚,哀痛切迫,窮則必呼以自劃自矢之所由然者,告于先墓,而籲天之語,亦以此仰陳,此臣所以雖死靡他,甘伏鈇鉞,而不忍爲到今拚棄之計者也。恩敎益隆,臣情益切,只願遄伏刑章而已云矣。臣則仍爲復路,緣由竝以馳啓云云。踏啓字。
左議政李時秀,鰲恩君李敬一,聯名箚曰,伏以臣等,竊觀今日國事世道,誠不勝痛哭流涕之至。凶窩未破,亂賊無懲,使擧國之人,殆若不知有主辱臣死之義,此實臣等之罪,而將奈國不國而人不人,何哉?噫,彼金鍾秀,貫盈之罪,三司之論,筵臣之奏,臚列已盡,不待更煩,而殿下亦已悉燭之矣。一言以蔽之曰,今日國事世道之至此極者,果誰之罪也?鍾秀一生,鼓唱凶論,嘯聚凶黨者,專爲龜柱地也。龜柱之罪,雖百人不知,鍾秀則知之詳矣,而奬詡愛護,率皆稱首,數十年之間,詿誤人陷溺人,遂成滔天之厲階者,皆鍾秀之爲也。駸駸至於賊裕逆達之凶腸悖口,究其禍源,則無不樞紐於鍾秀,今番敬賊之凶言,卽天地間一大變,而先入慣聞,又在於鍾秀。今不欲掃蕩諸賊之根窩則已,苟欲掃蕩之,則鍾秀烏得免三尺之律乎?伏承聖敎,每以先朝恩遇,廟庭配享,爲難愼之端,而臣等竊以爲不然也。恩遇曠絶也,故負犯尤大,配享體重也,故斥黜尤急,三司之言,卽輿人之言也。此政靖世道淑人心之一大機會,一日二日,徒積輿憤,何殿下尙靳一兪之音也?臣等之憂,實不止於一鍾秀之未得亟正邦憲而已也。玆敢聯陳短箚,仰塵崇聽。伏望聖明,更垂穆然之思,夬賜赫然之斷,亟從三司之請,以洩輿人之憤,國事幸甚,世道幸甚。取進止。答曰,省箚具悉卿懇。已諭於筵中矣。仍傳于朴宗薰曰,此批答,遣史官傳諭于左議政·鰲恩君。
丁卯八月初五日卯時,上御誠正閣。諸承旨,持公事入侍時,左承旨李文會,右承旨洪奭周,右副承旨申絢,同副承旨朴宗薰,記事官趙鐘永,假注書李止淵,記注官盧,記事官鄭觀綏,以次進伏訖。上命奏公事。奭周曰,臣吏房代房,而吏房無公事矣。文會,讀奏慶尙道昆陽郡反庫狀啓。奭周曰,禮房無公事矣。宗薰,讀奏黃海道邪學無乎啓本,京畿道邪學無乎啓本。絢曰,刑房無公事矣。文會曰,臣工房代房,而工房無公事矣。文會曰,注書趙鐘永,今朔仕滿,而堂后舊規,若有右位,則下位不得越次陞六矣。檢閱鄭觀綏,旣是右位注書,故趙鐘永仕滿狀,無以循例越送,敢此仰達矣。上曰,竝陞六,可也。出擧條宗薰曰,今番陵行時,畿邑分辦中,龍驤鳳翥亭,不入於軍令磨鍊,不可不稟定後擧行,故敢此仰達矣。上曰,前此何以爲之乎?宗薰曰,若爲始興宿所,則龍驤鳳翥亭,爲晝停站,而若爲華城宿所,則以少駐磨鍊,而或有出軍令之例,或有只爲分付之例矣。上曰,以少駐分付,可也。宗薰曰,幸行時,各道道臣,勿爲境上出待之意,旣有下敎,而秋巡相値,亦令依例發巡之意,分付,何如?上曰,有旨中添入頒布,可也。上曰,灣尹,赴任已久乎?文會曰,赴任則姑未久矣。上曰,當遞職乎?宗薰曰,姑未出代,而禁府回啓,旣已蒙允,則今爲已遞之官矣。命絢書傳敎曰,獄守看飭,專在於該府尹,而不能五日而看檢,致此一囚之自斃,紀綱所在,難免重勘,而除拜屬耳,亦有數遞之歎,秋務方殷,宜有迎送之弊,義州府尹趙弘鎭,令該府,發緘取招,拿處一款,今姑安徐。上曰,右相傳諭史官,何時入來乎?文會曰,地旣不遠,似當早爲入來矣。上曰,自院中,催促於史官處,可也。命分讀公事。敎曰,幸行時,光恩副尉,以祭官磨鍊,永明尉則以雲劍磨鍊之意,分付該曹,可也。奭周曰,陵行時,內閣守宮,若値閣臣有故之時,例以抄啓文臣守宮,而此則不以單子啓下,只於臨時,以無故人擧行矣。上可之。宗薰曰,注書鄭觀綏·趙鍾永竝陞六事,命下矣。被薦當次人,依例薦狀,成送該曹,何如?上曰,依爲之。出擧條上曰,今日臺諫詣臺乎?絢曰,諸臺皆來會,而聞今方爲合辭云矣。上曰,臺諫,當於次對,同爲入侍乎?文會曰,次對若來會,則臺諫亦當隨入矣。上曰,藥院都相在外,而陵行時,別無所妨乎?奭周曰,在前亦有有故不備之時矣。上命退。承史,以次退出。
丁卯八月初五日辰時,上御熙政堂。大臣·備局堂上引見入侍時,同副承旨朴宗薰,假注書李止淵,事變假注書崔漢翼,記注官盧,記事官鄭觀綏,左議政李時秀,行兵曹判書韓晩裕,行戶曹判書徐榮輔,漢城判尹李勉兢,工曹判書金履翼,行護軍李得濟·李堯憲·沈象奎·李海愚·金履永,行大司諫金銑,執義呂東植,司諫申溆,應敎趙鎭順,掌令申光軾·任百禧,獻納韓耆裕,校理申在明,副校理李重蓮,正言尹致謙,修撰洪冕燮,副修撰安廷善等,以次進伏訖。時秀曰,近來午熱尙劇,日前兩處行禮,勞動旣多,聖體,若何?上曰一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,次對爲之。時秀曰,頃以雇車事,具方物謝恩之意,已爲筵稟蒙允矣。方物入送緣由咨文,令文任,依例撰出,順付於節使之行,何如?上曰,依爲之。出擧條時秀曰,別無他稟處者,而健陵修改吉日,已以十五日擇入,而臣等則將以初九日,辭階進去矣。擧行諸節,向已仰奏,而頉處之頻數,極爲惶悚,今番則當盡意修改,莎草封土,審其高低,從便調均,至於土性脆軟莎草之難於着根處,則亦皆堅補,俾無後頉,而臣等亦前期下去,然後可無稽滯之弊矣。上曰,依此爲之,可也。時秀曰,原任重卜,允叶輿望,國事幸甚,至於臣之私情,亦不勝萬幸。兩次敦諭,臣亦擎覽,尙切感激,況僚相之身當者,豈不感泣回心乎?聖諭中,有恩言之及於臣身者,此則萬萬惶恐矣。上曰,左相久難於獨賢,僚相今始重卜,而一諭再諭,意謂幡然,今見附奏,一向浼浼,何以則可使卽起乎?至於左相所奏,誠過矣。所諭恐有未盡之歎,豈有不能承當之語乎?時秀曰,在小臣,實爲千萬不敢當之恩敎矣。以僚相平日持身,忽被罔測之人言,其痛迫之情,至於告墓之境,而君臣之義至重,又有聖敎之如是勤摯,豈可終始浼浼乎?上曰,初旣告墓,則改告以出仕之意,未爲不可矣。時秀曰,去夜敦諭後,大臣似無更達之辭矣。上曰,當益盡敬禮,而左相,亦以私書勸起,毋致許久相持,徒近文具,可也。時秀曰,以今日筵敎,謹當往復矣。上曰,臺諫進前,傳啓,可也。銑曰,臣等俄陳合辭,未蒙批旨,且懲討義急,不敢循例傳啓矣。上曰,今日當停朝市乎?宗薰曰,姑未入該曹啓辭矣。上命書合辭批答。銑等曰,臣等,以金鍾秀罪狀,仰請處分者,今幾日矣。以箚以啓,凡幾上矣,而兪音邈然,輿情轉激,相率聯籲,顒俟允許,及承批旨,臣等愕然失圖,不勝抑塞之至。聖明於鍾秀罪惡,猶有所未盡俯燭而然乎?臣等請洞言之。噫,彼鍾秀,本以奰慝之性,濟以凶譎之行,平生伎倆,無非凶國而禍家,晝宵營爲,都是背公而死黨,傳法於煥·達而馴致滔天之禍,護神於裕·賢而陰蓄讐國之心,爲世指目,厥惟久矣。渠之血黨死友,擧皆干犯天討,以誅以奪,則以渠巨慝凶魁,宜伏邦刑,而特以凶燄雖死不衰,餘威歷久尙熾,根窩更有之論,指意有歸,而無敢連討,明白洞快之敎,聖批昭揭,而無敢對揚。卽此一事,可見生前之氣勢薰炙,排布巧密,雖於旣斃之後,擧世齎菀而無一聲討者矣。何幸敬·觀之凶招出,而渠之眞贓畢露無餘矣。噫嘻,渠之生時,眷遇何如,密邇何如,則龜·祿之爲昔年劇逆,豈有毫分不知之理,而乃反甘心右袒,把作家計,至以先王之義理,反誣先王。賊龜之至凶而渠以爲依歸,逆祿之大憝而渠於是傳襲,甚至於釀出敬·觀輩窮天地亘古今所無之逆,而渠之生前窮凶絶悖之狀,自致畢露,則此可見天道孔昭,自作難逭之理矣。惟我殿下之處分龜·祿,親問敬賊,爲其罪關昔年,不得遲延而然也,則鍾秀之凶肚,源於龜·祿,鍾秀之逆節,傳於敬·觀,龜·祿·敬·觀,旣伏天誅,則獨於一鍾秀,何所留難,何所鄭重乎?伏願亟允臣等之請,以洩神人之憤焉。上曰,大官追奪,事甚重焉,廟庭黜享,旣罕其例,且已諭於前批,勿煩。出擧條仍敎曰,廟庭黜享,前例有無,臺臣知之乎?在明曰,顯廟配享趙絅,以人望不叶,臺臣論啓黜享矣。上曰,合辭一次承批後,不得更爲乎?時秀曰,懲討是急,連以所懷仰陳,亦無妨矣。銑曰,大官爲重也,故大官之負犯,尤當嚴討,庭享莫重也,故庭享之當黜,一時爲急矣。鎭順曰,庭享事體至重,如此負犯之類,急急黜享,然後尤爲至重之道。伏願亟降處分焉。上曰,三司就座。鎭順曰,臣等旣得方寸之地,未蒙允許,則不敢退矣。東植曰,若追奪,則黜享自在其中,而旣在享列,故合辭以黜享仰請,前例有無,今不必言。只以人望不叶,亦至黜享,則如此罪關宗社者,豈可一刻容置乎?上曰,俄批已言之,而此是十分審愼者,非一朝遽爲之事矣。時秀曰,鍾秀之罪惡,小臣向已仰陳,而大抵數十年來,世道之日以詿誤,人心之日以陷溺,至于今生出許多變怪者,是誰之罪?當日之眷注何如,倚毗何如,而龜·祿之罪,萬無不知之理,渠若嚴討,則可爲報答聖恩,扶持世道之道,而非徒不能割斷,乃反奬詡愛護,至使擧世趨向,皆爲依歸,駸駸然馴致裕·達諸賊之事,至於鄕曲鄙微之一敬賊,敢肆窮天地亘古今所無之凶言者,皆渠之罪,使渠生在,無以自明。凡懲討之道,得其根窩而罪之,然後世道可以底定,國事可以無虞。向者臺批,以先朝際遇爲敎,蓋其際遇如此,故其罪犯之如此,尤爲痛惋,且大官自別也,故其罪尤大,庭配至重也,故黜享時急。今此齊聲請討,非但爲輿憤之快洩,實是靖世道淑人心之一大機會。伏願亟允三司之請焉。上曰,非謂渠無罪,渠是大官,且黜享前例,只有一人,追奪則自當黜享,而此是十分審愼處矣。時秀曰,大官之罪,尤重於小官,且當黜者黜之,是爲重庭享之道。伏願亟賜處分,俾世道靖焉,人心淑焉。臣等雖無狀,亦知主辱臣死之義,此而不嚴討,其可曰國有法乎?上曰,非不知之,而十分審愼,故有此持難,當商量更敎矣。東植曰,大臣所奏,誠爲切當。世道之詿誤,人心之陷溺,專由於一鍾秀,若不嚴賜處分,雖殺諸賊十輩,亂本自在,王法何由以夬伸乎?伏願亟降兪音,俾懲討之典,有始有終焉。上曰,已諭於大臣,勿煩。晩裕曰,大臣三司,旣已詳陳,而鍾秀之罪惡,尤可切忿者。渠之平生,外若自好,而內實攀附於龜賊,先朝之恩遇過隆,而亦嘗屢賜嚴斥,每有一番嚴敎,必有一番氣燄,以筵中所被之嚴敎,歸語其徒黨,判然變辭,若有一毫臣分,與國家血戰角勝,若是之甚乎?眞賊臣也。根柢在龜·祿,而一轉爲兩煥諸凶,再轉爲裕賊安默,三轉而爲今番逆變,溯上而爲傳襲,末流而爲粧出者,皆由於一鍾秀。若不明賜處分,則人心無底定之日,世道無寧靖之期,況如此釁累之類,豈可一刻容置於配食之列乎?上曰,已諭於大臣矣。榮輔曰,今番逆變,實是亘古所無,臣等擧懷臣死之義,而遐土卑微之一敬賊,何知龜·祿,亦豈有怨懟於國家者乎?蓋有其根窩故也。其根窩,卽鍾秀是已,若不及今處分,則往事可懲,近來凶逆之迭出,皆由於根窩之未拔,輿論如此,亟降處分焉。上曰,勿煩。在明曰,雖枝葉之枝葉,固當沬飮致討,至若鍾秀,乃是根窩,所以聲討,尤當嚴矣。上曰,三司就座。在明曰,古人有牽裾折檻者,臣等不能碎首天陛,致使倫綱將墜,此則臣等之罪也。銑曰,未蒙允許,則不敢退矣。上曰,合辭旣一次爲之,則出去後,更爲之,容或可也,而筵席之上,不可一向煩屑矣。東植曰,殿下以龜·祿·敬賊之罪關昔年,其所處分,尤別於事關聖躬,今此鍾秀之前後傳襲者,獨非事關昔年者乎?上曰,非謂其無罪,而蓋有所鄭重而然矣。東植曰,若曰無罪,則其所鄭重,容或,可也,而其罪狀,旣已俯燭,則有何鄭重之端乎?鎭順曰,更無容鄭重,惟願亟降處分焉。宗薰曰,大臣三司,旣詳陳鍾秀之罪惡,且伏覩日前堂箚之批,聖明旣已洞燭,夫以近日諸賊之窮凶絶悖,古今所無,而鍾秀爲之根柢關捩,王法之行,豈可一時虛徐乎?亟降兪音,俾得卽日擧行焉。溆曰,告廟涓吉,而根窩自在,則恐爲未盡於上告下布之道矣。冕燮曰,諸賊次第鋤治,而乃其窩窟,則逆節昭著之後,爵秩自如,是豈成說乎?光軾曰,今番逆變,萬古所無,而鍾秀之罪惡,因此綻露,則豈可一向靳許乎?上曰,已知之而自有商量者矣。耆裕曰,自上旣燭其有罪,而如是靳持,安在其天命有罪,五刑五庸之義乎?上曰,不必屢煩,就座,可也。銑曰,臣等旣借方寸之地,期於得請,而聖敎至此,不敢一向煩達,謹當退去更陳,期於蒙允矣。宗薰曰,王章不可緩,輿情不可遏,三司諸臣,雖以退去更陳仰奏,而今日筵中,卽賜允兪,則處分尤當痛快。伏願亟降明旨焉。上命大臣以下先退。時秀等退出。上曰,王大妃殿進御加味六君子湯,五貼製人。出榻敎惠慶宮進服加味異功散,前方中加神曲一錢,山査肉加五分,五貼製入。出榻敎仍命退。承史退出。
丁卯八月初五日申時,上御誠正閣。右副承旨·同副承旨入侍時,右副承旨申絢,同副承旨朴宗薰,假注書李止淵,記注官李昌心·盧,以次進伏訖。上命絢書傳敎曰,老人之愼節,雖云彌留,精力之强健,無異少壯,自當勿藥,期有差復之效,醫回未久,不料凶音之遽。故贊成,卽先正之後孫,爲小子之師傅,學問德望,朝野之所尊,及聞奄逝,豈勝其悵愴?恩眷優渥,在先朝而自別,數次簉朝於庚年而春冬,其所儒賢之待禮,尤有事體之素重。卒右贊成宋煥箕,弔祭致賻,該曹擧行,葬時所需,道伯優送,以儲置會減,竝着念護喪,別遣左副承旨致祭,待其祀孫闋服調用。仍敎曰,致祭承旨,明日發去。又命書三司合辭批旨。仍敎曰,今已日晩,三司姑爲退去之意,出去後言及,可也。命絢·宗薰,分讀公事訖。仍命退,承史退出。
上在昌德宮。停常參·經筵。
傳于鄭東觀曰,在院承旨入侍。
傳于李文會曰,左承旨·右副承旨入侍。
洪奭周,以奎章閣言啓曰,景慕宮望廟樓,今秋大奉審,臣綺壽與本宮都提調李時秀,進詣展奉,奉審無頉之意,敢啓。傳曰,知道。
洪奭周,以內醫院提調意啓曰,自前幸行時,若是經宿之地,則陪從掌務官一員,例自司僕寺,補把馬一匹許給矣。今番幸行時,依例許給之意,分付該寺,何如?傳曰,允。
洪奭周,以禮曹言啓曰,經宿動駕時,告廟,前二日爲之事,載在禮文矣。今此幸行時,宗廟·景慕宮告由祭,今八月二十五日,依例遣大臣設行事,知委,何如?傳曰,允。
洪奭周,以禮曹言啓曰,奉常寺草記,江原道所封去七月令宗廟薦新榛子·栢子,景慕宮薦新栢子腐傷,卽爲改備上送之意,關飭矣。自該道,今纔改備封進,令該寺,依例看品後,明日薦進,何如?傳曰,允。
朴宗薰,以都摠府言啓曰,副摠管金明淳,以禮曹參判,景慕宮秋奉審事,晝仕出去之意,敢啓。傳曰,知道。
朴宗薰,以兵曹言啓曰,卽接東所衛將金尙振牒報,則秋景苑南墻三間許頹圮處,今已修築云,集賢門入直軍,晝察夜巡,依例停止之意,敢啓。傳曰,知道。
朴宗薰,以兵曹言啓曰,新除授北評事尹鼎烈,素患痰癖之症,每當秋冬之交,如期復發,以此病狀,萬無登途赴任之望,呈狀乞遞,兼司僕將洪栒,身病猝重,時月之內,無望供職云,竝改差,何如?傳曰,允。
朴宗薰,以兵曹言啓曰,今月初九日,一羽禁軍番次矣。該番將未差之代,依例口傳差出,何如?傳曰,允。
兵曹口傳政事,以李秉天爲羽林將。
朴宗薰,以濬川司言啓曰,本司都廳徐春輔,禁衛營千摠改差,代以御營廳千摠趙義鎭差下,使之察任,何如?傳曰,允。
朴宗薰,以訓鍊都監言啓曰,今八月初七日,春塘臺親臨秋到記,儒生製述殿講時,因兵曹節目,挾輦軍四十名,將官率領侍衛,出番軍二哨,各其將官率領,設布帳外排立,雜人一切嚴禁,事畢後解送,而竝待標信擧行之意,敢啓。傳曰,知道。
朴宗薰,以訓鍊都監言啓曰,秋景苑南墻三間許頹圮處,今已修築,集賢門軍晝察夜巡停止事,自兵曹草記矣。集賢門入直軍,晝察夜巡,停止之意,敢啓。傳曰,知道。
朴宗薰,以禁衛營言啓曰,本營千摠徐春輔,身病猝重,勢難察任,改差,何如?傳曰,允。
朴宗薰,以御營廳言啓曰,本廳把摠呂文永,身病甚重,勢難察任,改差,何如?傳曰,允。
行大司諫金銑,執義呂東植,司諫申溆,應敎趙鎭順,掌令申光軾·任百禧,獻納韓耆裕,校理申在明,正言尹致謙,修撰洪羲膺·洪冕燮,副修撰安廷善等,啓曰,臣等於昨日,旣借方寸之地,又陳再三之啓,而微誠蔑效於格天,大論徒歸於曠日,退伏私次,待漏不寐,玆敢相率復入,沬血痛陳,欲望聖明,更垂諒察焉。噫,彼鍾秀之許多逆節,有非數度文字,所可殫記者,則殿下猶復持難,未卽允許者,抑或以罪狀臚列,尙有未盡而然耶?鍾秀之諸般罪惡,皆本於自稱士流,而自欺以欺世也,心雖可欺,人可欺乎,人雖可欺,天可欺乎?渠旣自以爲士流,而源其心術之微,覷破其情狀,則直一患得失之鄙夫,包禍心之凶人耳。方榮賊之當路也,奴顔婢膝,蠅營狗苟,至勸其兄上章請留,詡之以千古奇男子,則渠所謂士流,尙如是乎?渠又自許以義理,而所謂義理,卽讐視國家,脅持君父之陰圖慝計,而龜·祿輩之所譸張排鋪者也。夫龜·祿之處地,何如,則渠乃附麗依歸,蛇盤蚓結,爲其血黨死友,異身同腸,唱和悖論,傳襲凶圖,推重之尊仰之,認以爲義理主人。故與其徒黨之同謀共計者,爛熳綢繆,茶飯說去,如敬·觀之遐土卑微者,亦皆耳濡目染於義理主人之說,遂作窮天地亘古今所無之極惡大憝,渠所謂義理,不過爲逆爲賊耳。及其嘯聚寔繁,勢成威立,睚眦之怨,必欲湛滅乃已,氣焰所熾,乃敢威福自由,附己者,謂之向國而吹噓奬拔,惟意所欲,異己者,謂之背馳而擠陷網打,無所不至。自占領袖之目,廣張籠罩之術,不逞之輩,逐利之類,靡然從之,作爲淵藪,以致前後逆變之作,凶獄之出,而罔非鍾秀之黨也。是以,一轉而爲量·㷜,再轉爲而裕·玉,三轉而爲達·瀅,四轉而爲敬·觀之逆,而其禍遂滔天矣。然則龜·祿,卽鍾秀之根窩也,鍾秀,卽敬·觀之根窩也。鍾秀,卽未伏法之龜·祿·敬·觀也,龜·祿·敬·觀,卽已伏法之鍾秀也。龜·祿·敬·觀,旣伏當律,而根窩之鍾秀,獨得倖逭,則天下寧有是乎?伏願亟降明命,夬正金鍾秀之罪,爲先黜享,仍施追奪之典焉。答曰,廟庭配享極重,而黜亦尤重,大官追奪極律,而自當審愼,勿煩。
三司合辭,再啓曰,臣等沬血聯籲,顒俟兪音,卽伏見批旨下者,有曰廟庭配享極重,而黜亦尤重,大官追奪極律,而自當審愼,臣等相顧愕眙,繼之以憂歎之至也。臣等,雖甚愚迷,亦豈不知庭享之黜,事體爲重,而以其事體之重也,故鍾秀之黜享,時日爲急。夫庭享者,必極選當時之名碩,以昭君臣之一體,密邇於陟降於昭之天,配食於焄蒿悽愴之際,其禮之隆且重,顧何如也?是豈讐君凶國如鍾秀者,所可一刻容置之地哉?當初濫配,專出凶黨之阿好,至今公議,尙切擧國之沸騰,以其自來負犯,固合亟黜之擧,矧玆無前逆節,今旣畢露之後乎?雖以國朝已例言之,如故判書趙絅,只以其人之不合,亦因臺啓而見黜,則以鍾秀之極逆大憝,有何一毫持難之端,而殿下若是其鄭重靳允乎?且今討逆告廟,其期不遠,正鍾秀之罪,黜鍾秀之享,竝告厥由,時不可緩。至若大官追奪,雖曰極律,苟有其罪,必施其典,大官追奪,前後何限,則謂以大官,而若是審愼於當施之律,誠非臣等之所望也。伏願亟降處分焉。答曰,已諭於前批矣。
三司合辭,三啓曰,臣等今日之請,是豈一日暫緩者哉?亦豈可已而不已者哉?噫嘻,凶如鍾秀,逆如鍾秀,根窩如鍾秀,而告布之期不遠,聲討之典尙稽,使此凶醜之鬼,晏然自在於肅肅淸廟之庭,國體之乖盩,刑政之倒置,無復餘地,臣等屢籲之擧,是豈一日暫緩者也?顧今亂逆之變,層生疊出,無歲無之者,實由於凶窩未破,亂本未除,譬如芟草而不鋤其根,治流而不塞其源。人心無底定之日,世道無可靖之期,前討未究,後出愈憯,駸駸然馴致敬賊之變矣。於此而猶復伈泄玩愒,歷日踰時,不思所以拔本蕩窩之道,則將不知幾箇敬賊,復襲鍾秀之凶論,陰護鍾秀之逆節,伏莽於冥冥之中,而讐國誣上之凶,燎原滔天之禍,必將接迹而起。思之及此,不覺髮豎而膽掉,臣等屢籲之擧,是豈可已而不已者也?嗚呼,臣等之腐心痛骨,如不欲生,今幾日矣。尙未碎首天陛,格回宸聽,此固臣等不忠無狀之致,而亦不能無憾於天地之大矣。伏願穆然遠覽,廓揮乾斷,亟允臣等之請焉。答曰,前後諸批已諭,勿煩。
申絢,以義禁府言啓曰,明日親臨春塘臺,秋到記儒生試取時,本府都事七員赴擧,只有本府入直都事·當直入直都事·公事回公都事三員,而靑陽門·通化門禁亂都事,無以推移,假都事二員,令該曹口傳差出,以爲分排之地,何如?傳曰,允。
禁府都事李舒狀啓內,臣以大逆不道罪人敬臣妻大阿只〈處〉絞,子鼎鎬處斬監刑事,七月二十六日巳時承命,八月初一日戌時量,馳到于咸鏡道安邊府,同月初二日寅時量,與地方官柳台佐,眼同開坐于西門外沙場,大會民人後,當日卯時量,罪人大阿只處絞,鼎鎬不待時處斬,監刑後懸首三日等事,申飭地方官是白遣,臣則仍爲復路,緣由馳啓云云。踏啓字。
行判中樞府事洪檍,行知中樞府事趙鎭寬,左參贊金文淳,右參贊趙尙鎭,行上護軍尹師國,判敦寧府事金思穆,行知中樞府事曺允大,行兵曹判書韓晩裕,判敦寧府事李彦植,行戶曹判書徐榮輔,行禮曹判書南公轍,知中樞府事李集斗,判尹趙勉兢,吏曹判書李始源,知敦寧府事吳載紹,知中樞府事金羲淳,廣州府留守朴宗來,刑曹判書韓用鐸,工曹判書金履翼,行大護軍金啓洛,知中樞府事睦萬中,知中樞府事吳載熙,行護軍申大顯,工曹參判宋鍈,行護軍李普天,吏曹參判閔耆顯,行護軍金在昌,行護軍洪羲臣,錦豐君朴崙壽,行護軍李得濟,行護軍申大謙,行護軍李鎭復,行護軍尹弼秉,韓恩君李元采,同知中樞府事韓宗纘,完恩君崔弘毅,行護軍李仁秀,行護軍兪漢謨,行護軍宋銓,同知中樞府事曺允精,行護軍尹東晩,同知敦寧府事鄭尙愚,行護軍洪義浩,行護軍李堯憲,行護軍申大羽,行護軍任希存,行護軍沈象奎,行護軍李海愚,寧春君崔獻重,行護軍金履永,行護軍林漢浩,行護軍李庚運,刑曹參判李相璜,左尹鄭晩錫,春川府使尹致性,兵曹參判金孝健,同知中樞府事金箕象,行大司成權常愼,行護軍韓致應,戶曹參判洪羲恒,禮曹參判金明淳,行護軍申鴻周,訓鍊院都正尹得逵,行護軍朴基豐,同知中樞府事吳載重,行護軍李潤謙,行護軍金爔,行護軍吳載徽,行護軍吳毅常行護軍白師誾,行護軍柳孝源,行護軍李章漢,行護軍李普漢等疏曰,伏以金鍾秀之罪關宗社,憤切神人,厥惟久矣。凡東土含生之倫,孰不忍痛誓不共戴,而天網太恢,鬼誅先及,遂使梟獍之惡,未伏鯨鯢之戮,古今天下,寧有是耶?然而至今幾年,伈泄度日,尙無一人之沬血致討,碎首天陛者,此固群下不誠無狀之罪,而何幸乾道孔昭,凶窩自綻,正宜夬從輿論,亟擧王章,以少洩生前失刑之憤,而臺啓相箚,迭陳苦爭,天聽愈邈,兪音尙靳,臣等死罪,誠不能無憾於天地之大也。嗚呼,尙忍言哉?恭惟我先大王,以曾·閔不匱之孝,抱穹壤罔極之痛,其言則不敢而不忍也,其義則至精而至微也。昭揭如日星,森嚴若斧鉞,雖以匹夫之愚,尙知莫嚴之義,而鍾秀則地處,何如,恩造,何如?拯拔於泥塗之中,奠置於袵席之上,節次超遷,位至三司,終始眷注,與天無極,而罔念報效之道,反包凶逆之心,甘與龜柱而結爲血黨,倡率凶徒而自作窩主。陰謀則無不參涉,悖論則無不主張,使我先王建天地俟聖人之義理,湮晦不明,詿誤寔繁,甚至於傳授敬·鎬而極矣。賊敬之所以詬罵天日,究其本則鍾秀也,逆鎬之稱以義理主人,所先入則鍾秀也。雖使鍾秀,生在地上,喙長三尺,何敢措一辭發明於其間乎?惟彼敬賊,不過是蟣蝨之賤,猶此腹心相授,擩染其鬼蜮之凶,則龜賊以後,許多惡逆,孰非鍾秀圈套中物乎?臣等伏見堂箚批旨之下者,以鍾秀之死,在於龜·祿事出之前,或不知龜·祿之爲逆爲敎。臣等竊恐日月之明,猶有遺照,鍾秀之於龜柱,同一心腸,輿儓婦孺之所共知,況其龜柱處分,已在丙申之初,則龜柱作賊,其可曰不知乎?且於龜賊徒黨,莫非死友,而若夫漢祿,最其切密者也。平生之凶言酬酢,自當綢繆爛熳,而又況八字凶言,已發於量·翼之獄,則其可曰不知乎?煥之之譸張醞釀,以至筵席之悖奏者,卽傳鉢於鍾秀也,裕賊之表裏和應,投進凶疏者,亦護法於鍾秀也。至於達·瀅諸賊之暗地設機,遽有滔天之變,亦莫非沿源於鍾秀而祖述者也。鍾秀之千罪萬惡,何所不有,而乃若毁壞我義理,翻亂我秉執,前後諸凶,一串貫來,馴致今日振古所無之逆變,則尤是覆載之所難容,而人得而誅之者也。今於逆招丁寧,賊情畢綻之後,何可晷刻容貸,不施當律乎?殿下以腏食廟庭,爲難愼之端,而此亦有大不然者。大抵黜享與否,惟係厥罪之輕重,則何論前事之有無,而況有國朝已例之可據者乎?且以其窮天極地之罪,晏然配食於於昭陟降之庭,論以國體,豈有是理?臣等憂憤弸中,按住不得,相率聯籲,涕泣陳章。伏乞聖明,穆然深思,赫然夬斷,亟從三司之請,以洩一國之憤,則宗祊幸甚,臣民幸甚。臣等無任云云。答曰,省疏具悉。玉堂之聯箚,已爲悉諭,三司之合辭,復言批意,大臣之箚批,入侍之筵敎,卿等或有承聞者,又有聽悉者,必有十分審愼。不可一朝遽允,不允。
吏曹參議李羲甲,禮曹參議金蓍根,兵曹參議申大尹,兵曹參知朴瑞源,刑曹參議尹魯東,工曹參議李壽咸,敦寧都正金魯敬,行副護軍閔命爀·鄭來百·朴鍾淳·尹益烈·吳鼎源·朴宗正·朴宗京·南履翼·安策·尹羽烈·宋祥濂·朴命燮·柳畊·尹涵·尹孝寬·沈奎魯·宋知濂·任希遠·柳師模·具得魯·崔光泰·李祉永·李廷顯·李翼晉·趙恪·柳·徐郁修·鄭景祚,僉知宋翼孝·成鼎鎭·尹理相·尹行頤·沈鏗,行副護軍宋守淵,宗簿正鄭東榦,奉常正金孝秀,掌樂正李愚在,司僕正金魯應,軍資正徐長輔,左通禮韓始裕,右通禮尹在陽,司成柳河源,直講金啓河,吏曹正郞南達孫·權,兵曹正郞任天常·趙民和,奉常判官金益鉉,吏曹佐郞李英埴·李德升,典籍李久源,副司直金敎根·李顯道,副司果金啓溫·金啓濂·權烒·趙晉和·洪時溥·洪時濟·李東煥·李永純·朴宗臣·趙台榮·鄭文始·洪命周·李之珩·朴孝成·申在業·具康·具明源·崔雲翰·李東永·兪鉉章·洪儀泳·李東冕·金相休·李德鉉·李魯新·李潮·徐能輔·李惟命·尹之鉉·李運恒·宋翼淵·趙璜鎭·李沆·李致祜·李游夏等疏曰,伏以治逆之法,必先於亂本,苟亂本未拔,則枝葉雖剪,滋蔓愈繁,民彝物則,終致絶而後已,寧不大可懼哉?噫嘻,今日窮天地亘古今所無之逆變,苟究其本,則金鍾秀是已。惟彼鍾秀,以龜·祿之血黨死友,平日言議則衣鉢於龜·祿,一生趨附則淵藪於龜·祿,不知有國家而只知有龜·祿,夫龜·祿之窮凶絶悖,爲萬世之君讐國賊,卽簡牒之所罕覩者也。鍾秀而不爲之羽翼,則龜·祿之凶焰流毒,必不至於此極,而渠敢率凶黨而投托,倡凶論而鼓煽,龜·祿之凶言,視之以茶飯,龜·祿之凶圖,謂之以義理,致使人心世道,詿誤陷溺,歷數十年,而幾至於國不國而人不人。蔽一言曰,龜·祿之爲龜·祿,一則鍾秀。二則鍾秀,嗚呼,以我先大王日月之明,非不照燭其鬼蜮之狀,而前後拯拔之恩,與天無極,渠反背公死黨,讐視國家,忘君負國之罪,固已覆載之難容,而鬼誅先及,臥斃牖下,神人之憤,厥惟久矣。何幸天道無終晦之理,人彝屬向明之機,凶醜情節,次第綻露,煥逆之巨慝而手脚自現,裕·玉之劇逆而腸肚莫掩,換面迭出,莫不一本於鍾秀,而今又敬賊之父子出矣。臣等不能手刃此賊,口臠此賊,主辱臣死,蔑效其義,此固臣等之罪也,而龜·祿之謂以非逆,渠聞於誰歟?龜·祿之爲義理主人,誰傳於渠歟?先入之說,自呈於鞫庭,則此非觀賊之招也,卽鍾秀之供也。今玆天討亟行,告布在卽,而鍾秀之爵秩自如,鍾秀之逆律未施,則如彼敬·觀,雖萬施适·雲之律,不可謂之治逆也,明矣。三司之啓,大僚之箚,實出於一日不共戴之義,而聖批每以庭侑爲難愼之端。渠之濫叨配食,已極公議之沸鬱,況今逆節畢露,鐵案已成之後,尤豈容晷刻仍置於肅肅之庭乎?伏願聖明,廓輝乾斷,快允群請,亟黜庭享之列,仍施追奪之典,俾亂本拔而世道靖焉。臣等無任云云。答曰,省疏具悉。已諭於卿宰疏矣。
丁卯八月初六日辰時,上御誠正閣。在院承旨入侍時,行都承旨鄭東觀,左承旨李文會,右承旨洪奭周,左副承旨洪樂淵,右副承旨申絢,同副承旨朴宗薰,假注書李止淵·趙庭和,記注官李昌心·盧,以次進伏訖。東觀曰,鍾秀之罪狀,今已綻露無餘,三司合辭,可見公議之莫遏矣。大抵數十年來,隄防之不嚴,亂逆之層生,皆是鍾秀之罪也。罪犯若是至重,而何可一刻任置於庭享之列乎?伏願亟降處分焉。文會曰,合辭之尙未承兪音,非但公議之積菀,大關國體之虧損。鍾秀之爲龜賊血黨,此是國人之所共知也,王章之尙稽遄加,已是失刑之大者,而況今敬賊,卽往牒所無之逆也。納招丁寧,鞫案狼藉,而當施之律,何可晷刻少緩乎?上曰,昨筵已諭,而黜享之典,所當十分審愼,必待公議之翕然,而亦不可遽然爲之矣。宗薰曰,臣待罪該房,故鞫案之本末,曾已詳觀,處分之商量,亦可仰揣,而大抵鍾秀之罪,卽國人之所知也。又於今番獄事,尤爲彰著無餘,則豈可置之於庭享之列乎?上曰,渠罪非曰無矣。予固昭昭洞悉,而事係重大,故姑未處分矣。奭周曰,合辭事體,至爲重大,論其罪犯,不但不合於庭享之列而已。昔在顯廟朝,故判書趙絅,非有罪過,而以其論議之偏重,眷遇之不厚,公議峻發,至於黜享之境,況此負犯至重者,尤何可容貸於一日乎?絢曰,今則罪犯,綻露無餘,逆如鍾秀,凶如鍾秀,而豈可任置於陟降之地乎?上曰,向筵已有下敎,姑俟之也。奭周曰,兪音不日亟降,然後王章可以伸矣。告廟見今不遠,如或延拖時日,則此豈不有損於國體乎?上曰,今日合辭,亦爲之耶?奭周曰,臺諫今方入來,合辭爲之矣。上曰,合辭時,不可無承旨,左副承旨出去,注書亦爲先退,可也。樂淵·止淵退出。上命書傳敎曰,右承旨馳詣泮宮,今日夕食堂到記,收聚以來。又命書傳敎曰,明日秋到記處所,以春塘臺爲之。上命東觀·文會·奭周·絢·宗薰,分讀公事訖。上曰,注書出去,兵曹節目,使之書入,可也。賤臣承命出,持兵曹節目,還入進伏。上命絢,讀兵曹節目訖。仍命書傳敎曰,明日殿座時侍衛,以入直減數擧行,挾輦軍,以四十名磨鍊,儀仗仗馬·入直禁軍·扈衛軍官·忠壯衛·忠翊衛·槍劍軍,竝置之。絢曰,臣於庚申冬,水原暗行御史復命時,以遲遲臺豎碑事仰達,有表石文字製進之命,故牌石及碑閣材具,自水原府,措備以待云,而文字未出,尙不得擧行矣。輦路百里之間,何處非寓慕興感之所,而至於此臺,尤有別焉。立石表識,使行路之人,皆知此臺之所重,不可已也。文任或曾經文衡中,使之從速撰進,以爲擧行之地,何如?上曰,依爲之。出擧條上命退,承史以次退出。
丁卯八月初六日午時,上御誠正閣。左承旨·右副承旨入侍時,左承旨李文會,右副承旨申絢,假注書趙庭和,記注官李昌心·盧,待敎朴綺壽,以次進伏訖。上曰,同副承旨入侍,右承旨收聚到記後,亦爲偕入。賤臣,承命出傳,同副承旨朴宗薰,進伏。上命絢,讀公事及三司合辭,仍命書批答。文會曰,朝筵,臣等已爲仰奏,而鍾秀之罪惡,至凶至憯,而尙今任置於庭享之列,於昭陟降之地,尤不勝怵然惕然之意矣。宗薰曰,屢次合辭,可見擧國之公議,而尙靳兪音,揆以國體,虧損大矣。絢曰,鍾秀罪惡,自前彰著者已久,而以其勢焰之薰天,人莫敢言之矣。今番鞫案出後,渠之斷案,畢露無餘,雖一刻,豈可施寬大之典乎?上曰,黜享,則位版,何以爲之耶?文會曰,當付諸燒火矣。宗薰曰,黜享後事,別無節次矣。上命文會·絢·宗薰,分讀公事。仍命書傳敎曰,明日出宮門路,以協陽門爲之。上曰,注書出去,合辭批答,卽爲頒布,在院公事,卽爲入之也。賤臣承命出,持判府事洪檍等疏及吏曹參議李羲甲等疏,進伏。上命絢讀奏,仍命書批答。上曰,臺諫若在闕內,則門限前預爲留門,極涉未安,此後則待門限,依例下鑰,待臺諫出去之時,敦化門東夾,啓請留門,而朝夕門鑰,皆爲趁時以入,可也。上命宗薰曰,御製校正後,謄入一本,可也。仍命退,諸臣以次退出。
上在昌德宮。停常參·經筵。
春塘臺秋到記還來後,內閣·政院·玉堂·藥房口傳問安。答曰,知道。
朴宗薰啓曰,來十一日朝參日次矣,敢稟。傳曰,停。
洪奭周啓曰,來十一日輪對日次矣,敢稟。傳曰,當次人,後日次待令。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪奭周曰,禮房承旨,馳詣文廟,奉審摘奸以來。
傳于鄭東觀曰,發遣吏郞,諸執事淸齋與否,摘奸以來。
以同成均金羲淳禁推傳旨,傳于申絢曰,分揀。
以直講金啓河,兵曹正郞鄭宗顯,拿處傳旨,傳于申絢曰,分揀。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
行大司諫金銑,執義呂東植,司諫申溆,應敎趙鎭順,掌令申光軾·任百禧,獻納韓耆裕,校理申在明,副校理李重蓮,正言尹致謙,副修撰安廷善等啓曰,臣等合辭之請,三日于玆矣。宸聽愈邈,兪音尙靳,日月之明,猶有未燭,天地之大,不能無憾。請以再昨登對時合辭中所云鍾秀之以先王義理,反誣先王者,溯其源委,而爲殿下痛陳之。嗚呼,惟我先大王,以盡倫之孝,秉至精之義,乙未代理時睿疏,昭如日星,丙申登極後處分,嚴於霜雪,建天地而不悖,俟百世而不惑。雖有怪鬼十千輩,寧或有疑亂之理,而噫,彼鍾秀,始懷掠美之計,倡出渠輩義理之說,終以籍重之術,把作箝制一世之資,嘯聚徒黨,自作窩主,指無謂有,疑眩群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,以是而掩護龜·祿之眞贓,以是而釀成達·瀅之邪說,此莫非剽竊先王之義理,矯誣先王之秉執者也。於是家計已成,手段漸滑,譸張無所不至,煽訛無所不有,筵本二跋,旣服罔赦之案,讆言五條,莫掩自倡之跡。入告出語,變幻無常,左闔右捭,機關至密,千罪萬惡,擢髮難數,而勢張威立,莫敢誰何。王章未加,鬼誅先及,輿情憤鬱,厥由久矣,而一番逆變起,則莫不根柢於渠,一番凶獄出,則莫不窩窟於渠,而其矯誣先王之眞贓斷案,至於今番敬·觀之變,而畢露無餘,則龜·祿·秀·敬之異身同腸,打成一片之狀,眞所謂十目所視,十手所指矣。大抵鍾秀之所傳神而護法者,卽龜·祿不道之凶言也。噫,彼龜·祿輩,包藏不軌,謀危宗社,及其國本已固,凶圖莫售之後,則鍾秀自知其必無幸矣。乃以死中求生之計,附麗於龜,依歸於龜,推詡之尊仰之,遂爲矯誣先王之凶魁賊窩,跪斬之律,亦云輕矣,追奪之典,尙此靳允,此臣等所以寧欲卽地溘然而無知者也。伏願金鍾秀黜享追奪之請,亟賜允從焉。答曰,不允。
左議政李時秀箚曰,伏以臣衰罷尸素,無所猷爲,徒以奔奏殫竭,爲一分塵刹之效,而疾病侵尋,每多不能自强之時,力不從心,愧懼恒積。忽於昨者,重觸曉寒,仍成暴泄,自夜至朝,自朝至暮,登溷無數,食飮全却,癃孱之氣,不能抵當,奄奄有頃刻垂盡之形。此際伏奉到記命官之命,猥以實狀,通于政院,以爲改付標之地,乃於夜中,史官辱臨,至有明日入來之敎。親臨試士,盛擧也,前席讀券,至榮也,固當不命其承,況仰煩丙枕特召之恩乎?不但自量病氣,萬無蠢動之勢,醜穢之症,實不敢昵侍天陛,欲起還仆,末由趨簉,違慢之罪,實無所逃,伏枕惶霣,靡所容措。玆敢短箚自列,仰瀆崇聽。伏望聖明,亟降威罰,以警具僚,以安賤心焉。取進止。答曰,省箚具悉卿懇。所愼如此而不得入參,何傷?卿其安心。仍傳曰,此批答,遣史官,傳諭于左議政。
丁卯八月初七日卯時,上詣春塘臺。秋到記儒生分製講入侍時,行都承旨鄭東觀,左承旨李文會,右承旨洪奭周,右副承旨申絢,同副承旨朴宗薰,假注書李止淵·趙庭和,記注官李昌心·盧,檢校直閣沈象奎,待敎朴綺壽,以次侍立訖。上具翼善冠·衮龍袍,乘輿出協陽門,詣春塘臺,降輿陞座,諸臣以次進伏訖。上曰,鰲恩君,講製命官兼行。出榻敎引儀唱四拜禮,命官鰲恩君李敬一,讀券官弘文提學徐榮輔,行護軍金明淳,對讀官吏曹參議李羲甲,行副護軍宋知濂,副司直金相休,副司果徐俊輔,殿講試官同敦寧鄭尙愚,行護軍洪義浩,禮曹參議金蓍根,護軍鄭來百·李翼晉,應敎趙鎭順等,行四〈拜〉禮訖。上命書賦秋月揚明輝,限午時,明淳,承書讀奏,相休·俊輔,奉出給宣敎官揭之。上命頒紙。上曰,當該大司成,從重推考。出榻敎上曰,頒紙時如是亂雜,當該成均館堂上,事過後,下義禁府推考,成均館郞廳及禁喧郞廳,事過後,竝令該府拿問處之。出榻敎宣傳官金益彬,跪告宣傳官尹守任擧行之際,有所失措,請記過。敬一曰,日候過涼,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,各殿·宮氣候一樣矣。敬一曰,臣於日前,以鍾秀事仰達矣。語未畢,上曰,殿座,異於入侍,從當處之矣。宣傳官尹守任,跪告帳前喧譁,禁喧郞廳鄭宗顯,兵曹判書韓晩裕,請記過。上曰,考官鄭尙愚·洪義浩,讀券官加差下,參考官金蓍根·鄭來百·李翼晉·趙鎭順,對讀官加差下。出榻敎上入少次。上曰,今番取五人,試券入之,柝名以下。上出次,命書傳敎曰,秋到記製述,賦居首三下進士李鍾運,講居首通生員李鋗,竝直赴殿試,製述之次草三下一進士沈啓錫,講之次略生員沈湜,竝直赴會試,製述草三下二進士尹景鎭,講略幼學兪昇煥,各給二分,製述次上生員權佲等二人,講略進士申在年等五人,粗幼學黃鍾人等十人,竝令該曹考例施賞。又命書傳敎曰,入格儒生,今日待令。又命書傳敎曰,入格儒生入侍。鍾運,進奏姓名。上曰,年幾何?鍾運曰,四十八矣。鋗,進奏姓名。上曰,年幾何?鋗曰,五十矣。上命上下注書,呼新講製居首墨戲。湜等各進奏姓名訖,仍頒賞行禮訖。上命書傳敎曰,還宮門路,以賓陽門爲之。上曰,兵曹判書·禁喧郞廳·宣傳官記過,竝分揀。象奎曰,殿座之時,儀衛莫嚴,雖値入小次之際,侍衛之臣,惟當侍立如儀,無敢或惰,而適見摠府·兵曹堂上,有坐息於班中者,其常時不飭,不可無警。行兵曹判書韓晩裕,推考,何如?上曰,不飭之兵曹判書,越俸三等,當該摠管及兵曹堂上,竝記過,可也。出擧條宣傳官金益彬,跪告副摠管吳載重,兵曹參知朴瑞源,記過。上曰,後日殿座待令,可也。宗薰曰,奏御文字,所當愼重,儒生書啓,尤宜詳審,而今日書啓中,漏落至於十人,誤書非止一二,事極疎忽,誠甚未安。行大司成權常愼,從重推考,何如?上曰,依爲之。出擧條上乘輿,由明光門,詣明政門·賓陽門還內。諸臣以次退出。
上在昌德宮。停常參·經筵。
傳于洪奭周曰,禮房承旨,馳詣社稷,奉審摘奸以來。
鄭東觀啓曰,左議政李時秀,鰲恩君李敬一,有稟達事,來詣請對矣。傳曰,入侍。
申絢啓曰,三司諸臣,有稟達事,來詣閤外請對矣。傳曰,入侍。
議政府左議政李時秀,鰲恩君李敬一,領敦寧府事金祖淳,行議政府右參贊趙尙鎭,判敦寧府事金思穆,知中樞府事曺允大,行兵曹判書韓晩裕,判敦寧府事李彦植,行禮曹判書南公轍,知中樞府事李集斗,行廣州府留守朴宗來,知中樞府事金羲淳·吳載熙,漢城府判尹李勉兢,吏曹判書李始源,知敦寧府事吳載紹,工曹判書金履翼,行大護軍金啓洛,行護軍李普天·申大顯·金在昌·洪羲臣,工曹參判宋鍈,吏曹參判閔耆顯,錦豐君朴崙壽,行護軍李鎭復·宋銓·尹東晩·李得濟·李仁秀·吳毅常·金爔,漢城府左尹鄭晩錫,行護軍洪義浩·沈象奎·李堯憲·任希存·李海愚,春川府使尹致性,兵曹參判金孝建,行護軍金履永·林漢浩·李庚運·金箕象·李潤謙,行訓鍊院都正尹得逵,行護軍申鴻周·朴基豐·白師誾·吳載重,禮曹參判金明淳,工曹參議李壽咸,兵曹參議申大尹,吏曹參議李羲甲,禮曹參議金蓍根,刑曹參議尹魯東啓曰,伏以臣等,今日之請,殿下謂可以旣始而中撤耶?今日之言,其發特在於今日耳。以鍾秀之罪而尙逭三尺之誅,神人共憤,腐心而痛骨者,積有年所。今幸乾道孔昭,斷案已具,國人齊聲沐浴仰請,一日容貸,屈王章於一日,二日遲延,激輿憤於二日,人心所同,天意可見,殿下雖欲久靳一兪,終恐不可得矣。鍾秀之千罪萬惡,不待多言,直一龜·祿之腹心,裕·達之根窩,當其凶焰鴟張之日,排擯異己,嘯聚不逞,盤結和應,胡叫亂嚷者,莫非讐國家背君父之逆腸悖口,而究其逆腸之所由萌,悖口之所由出,則又莫非陰護龜·祿之計也。渠固明知龜·祿之凶圖凶言,終必不免於邦憲,故以渠平生自詡以血黨死友之心,以爲不如是,則龜·祿不可護也。於是乎寧負國家,不忍負龜·祿,不但自陷自溺其心術,遂至於陷溺一世趨勢附利者之心術。傷倫悖義之論,詬天罵日之言,綢繆唱和,作爲淵藪,其遺毒餘禍,不啻燎原而滔天。日前臺啓所謂一轉而爲量·,再轉而爲裕·玉,三轉而爲達·瀅,四轉而爲敬·觀者,眞確論,而昨日臚列諸條,眞贓大案,畢露無餘。凡此諸賊之捨性命衛龜·祿,而自甘於作賊者,皆鍾秀爲之倡也。天理終不可誣,人紀終不可泯。今番鞫招之後,凶情慝謀,和盤托出,今若明正其罪,布告中外,則從前詿誤之類,庶可以懣然知慙,惕然知懼,偕底於大同之域,臣等前日之箚,以爲靖世道淑人心之一大機會者,政以此也。豈但謂一鍾秀正法,可以嚴典憲而洩輿憤而已也?至於庭享之重,不惟聖敎以爲重,臣等亦以爲重,而惟其重之也,故不可不亟黜之也。殿下試穆然而思之。上告下布之擧,吉日已涓,苟欲祗告諸賊之情節源委,則爲腹心爲根窩之鍾秀,不得不次第臚列。于斯時也,其可使凶魁,偃然仍列於肅肅淸廟之庭乎?前例之有無,元不必論也。三司合辭,旣過三日,縉紳聯籲,亦已再徹,而批旨一向如前,兪音許久不降,群情沸鬱,有難終遏,敢以前席未罄之餘意,相率而陳之。伏望聖明,毋更留難,亟賜快斷,特允臺請,以伸邦憲,以靖世道焉。惶恐敢啓。答曰,不得不難愼之意,俄筵豈不言之乎?予當深量之矣。
行都承旨鄭東觀,左承旨李文會,右副承旨申絢等啓曰,臣等近日筵席,以鍾秀事,屢控沬飮之忱,冀拔禍亂之源,而我聖上,不以臣等之言爲過,亦已洞燭其逆節之至憯,迺以審愼之意,每有商量之敎,臣等竊以爲不然也。噫,彼鍾秀,千罪萬惡,已悉於前後疏啓,固無容更爲臚列,而蓋其凶論,傳襲於龜·祿逆肚,讐視我國家,自在先朝,情節件件透露,罪惡種種難掩,聲討迭發,流竄屢加。究其脈絡之相貫,罔非龜·祿之幻身,惟其眞贓斷案,猶不如今番之狼藉明白,故特以化龍蛇之聖念,姑貰殲鯨鯢之常典。自夫近年以來,世變層生,亂逆疊出,而莫不根柢於鍾秀,窩窟於鍾秀,至於今番敬·觀而極矣。噫,彼敬賊凶言,實是往古來今亘宇窮宙,所未有之劇逆凶醜,而平生卵育,常在鍾秀之家,凶言傳授,屢發鞫庭之招,則今此敬·觀之獄案,卽鍾秀之獄案也。雖使鍾秀,生在地上,焉敢容三尺之喙乎?此非臣等之言,卽國人之言,非但國人之言,乃萬世扶倫綱之一大機會,更安有審愼商量之可論也哉?臣等職忝近密,憂憤弸中,玆敢相率聯籲。伏願聖明,亟從群請,以嚴天討,永拔亂本焉。惶恐敢啓。答曰,須見賓啓之批。
行大司諫金銑,執義呂東植,司諫申溆,應敎趙鎭順,掌令申光軾·任百禧,獻納韓耆裕,校理申在明,正言尹致謙·林東鎭,副修撰安廷善等啓曰,臣等痛凶窩之未破,慨天討之久屈,齊聲叫閽,今旣有日矣。迄未能仰格宸聽,夬奉兪音,而目今告廟之期,看看漸近,日急一日,倘使所討之逆之魁之配侑,晏然自在於於昭陟降之庭,則臣等誠不敢知當日告廟之辭,何所措說,成甚體段,而天下後世,當以今日爲何如時也。臣等晝而聚首聯籲,夜而繞壁彷徨,千思萬度,終不能仰認聖意之攸存。謂殿下猶未盡燭於鍾秀之罪,則日前筵對,旣伏承不以鍾秀爲無罪之敎矣。謂殿下悉燭於鍾秀之罪,而猶復靳持於當施之律也,則以殿下明聖,豈有是哉?臣等死罪,就以合啓批旨中與龜·祿有間之敎觀之,竊恐聖明,猶未盡燭其鍾秀之於龜·祿,一而二,二而一之逆節而然歟?夫逆祿之八字凶言,量·翼之納供於鞫庭者,旣塗耳目,鍾秀之言及於故相者,又甚丁寧,則鍾秀之詳知,卽此可知。至於賊龜之乙未冬凶言,則以鍾秀之遭際也,邇密也,決知其最先聞知,雖使渠至今生存自爲之解,卽此一事,萬無掉脫之路矣。若使鍾秀,常時聲氣,楚越於龜·祿,則未及聞知,容或無怪,而以血黨如鍾秀,死友如鍾秀,護法傳神如鍾秀,異身同腸如鍾秀者,謂之或未聞知,則豈理也哉?渠於龜·祿之逆節,旣知之詳矣,而苟有一分挺身立幟之心,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之爲不可染跡。而乃反終身依歸,作爲淵藪,推詡尊仰,視若山斗,好惡趨向,惟龜·祿是視,誣罔脅持,亦惟龜·祿是述,跡其處身行事,則便一賊祿之後身,逆鬼之還魂也,是誠與龜·祿,打成一片者,則何殿下認以有間而至發於絲綸也?臣等於憤激痛惋之中,益不勝憂歎失圖之至也。噫,鍾秀之爲鍾秀,卽在於知龜·祿之爲逆,而與之無間,以致詿誤世道,陷溺人心,遂成滔天之厲階,千變萬怪,無所不有。嗚呼,當日朝廷之上,若不生出一鍾秀,則龜·祿之悖論,誰復有傳襲者,龜·祿之眞贓,誰復有掩護者?然則龜·祿之賊勢,非鍾秀則無以䲭張,龜·祿之枝葉,非鍾秀則無以滋蔓,民志之靡定,世變之層生,雖源於龜·祿,成之者鍾秀也。何幸天道孔昭,鍾秀之斷案實犯,無端露出於爲其卵翼吹噓,戀德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭稱冤之端。以此言之,則鍾秀之罪,謂之有浮於龜·祿則,可也,是何嘗一毫髣髴於有間二字乎?伏願聖明,夬賜允從,迨此告廟之期,亟黜配食之列。仍施追奪之典,于以上告先王之靈,昭示八方之民,俾天討夬行,亂賊知懼焉。答曰,非不知鍾秀之罪犯,而職則大官,亦非不知罪犯之難容,而黜享例罕,俄於筵中,已諭大臣,不允。
申絢啓曰,三司諸臣,退伏承批旨,又未蒙允兪,來詣閤外,更爲求對矣。傳曰,雖非入侍,可知所懷之欲陳。俄見大臣,且有商量之下敎,卿等退去。
申絢啓曰,三司諸臣,雖伏承退去之命,凶魁未伏當律,衷情轉益抑塞,冒死更爲求對矣。傳曰,退去。
賓廳再啓曰,臣等退自前席,備陳輿情,仰瀆崇聽,聚首顒俟,庶幾王章夬伸,賊窩斯拔,及承批旨,乃以難愼深量爲敎。臣等之請,今幾日矣,殿下之難愼,亦已多矣,商量亦已久矣,今豈有更加難愼,而重入商量者乎?誠不勝抑鬱,而繼之以無窮之憂也。殿下其以鍾秀·龜·祿,果有輕重之別,而蟣蝨一敬賊之伏誅,爲足以懼亂賊而懲徒黨乎?夫鍾秀·龜·祿,異身同腸之狀,近日諸臣,已悉陳之矣,二字刀割,亦已俯燭之矣。龜·祿旣已寘法,則鍾秀安得而獨逭也?龜·祿·裕·達,至于敬賊,罔極之凶言,凡幾遭矣。旨意語脈,一串貫來,凶肚悖腸,和盤托出者,皆鍾秀,前承後接,爲之樞紐故耳。龜則逆案昭具,祿亦鬼誅先加,向使鍾秀,明辨而嚴斥,賊勢之猖獗,豈至此極,而惟彼鍾秀,不惟不斥而已,乃反拚命陰護,暗售誣世之譎計,顯肆讐國之凶圖。豺豕附而爲爪牙魑魅,歸之如淵藪,威勢之所壓者,畏縮而杜口,聲氣之相投者,匍匐而化身,詿誤陷溺,式繁其徒,敬賊雖誅,而敬賊之所以爲敬賊者,固自在矣。然則鍾秀之討,又可曰少緩乎?天下之惡,莫過於逆,逆固不恒有,而至若詬天罵日者,必鍾得至戾之氣,如梟如獍而後,始爲此窮凶至憯之事,故千百年而一或有之,人莫不驚惶錯愕,如不欲生,以爲災異。噫,彼諸賊,抑獨何故,潛謀顯說,相續不絶,迭發於數十年之內,若是其多耶?此而無憚,茶飯說去,國何以爲國,人何以爲人,而今日臣子,其將擔閣臣死之義,不復講也乎?源不塞則流,根不拔則櫱,裕·玉誅而達·瀅又出者,龜·祿不討故耳。龜·祿亦討矣,而猶復有今番逆變者,豈非鍾秀不討之致乎?臣等故曰鍾秀,不可不亟討也。鍾秀討而後,義理可明,民志可壹,凶徒知所懲畏,迷誤者知所自新,邦憲嚴,王綱擧,上告下布,其永有辭矣。卽降明命,允從臣等之請,千萬顒祝,惶恐敢啓。答曰,前批已悉予意,事體自不得不然矣。
賓廳三啓曰,臣等今日不得請,則有死而已,不敢退也,退將何辭而答如沸方騰之群情也耶?鍾秀之爲極惡大憝,朝野同辭,誓不一天之共戴,王府三尺,理無一日之暫貸,而日已過申,天聽愈邈,臣等死罪,誠不能無憾於天地之大也。鍾秀平生,鼓倡凶論,嘯聚凶徒,我先王,有建諸天地聖人不惑之義,而鍾秀乃敢疑亂之,我先王,有躬行曾·閔孝子不匱之心,而鍾秀乃敢矯誣之。陰襲龜·祿至不道之凶言,釀成煥·達群不逞之禍機,宗社之不亡,賴有天耳,神人之齊憤,今幾年矣。今番敬賊之變,載籍所無,及其鎬供之出,眞贓破綻,前而鍾秀是已,施律之龜·祿也,後而鍾秀是已,伏法之敬·鎬也。不審殿下,何所持疑,而尙靳一兪之音耶?若以廟庭之配侑,或有審愼,則先王在天之靈,必已燭鍾秀之罪,而誅殛之矣。若以鍾秀之死,在龜·祿事發之前爲敎,則是亦有一言仰復者。耉·輝之凶,彰著已久,而及至雲賊事出之後,公議益嚴,追律加施,敬賊旣施适·雲之律,則鍾秀烏得免耉·輝首惡之罪乎?探本而論,則鍾秀之護法有自矣,後出之憯,則鍾秀之傳神可知矣。聽於卿士,則沬飮之情,不可遏,聽於輿儓,則皆以爲,有萬可誅無一可赦矣,臣等不得請,則雖欲退,得乎,雖欲不死,得乎?伏乞聖明,穆然深思,赫然快斷,以洩一國臣民如不欲生之憤焉。惶恐敢啓。答曰,自初持難之予心,豈以其罪之可恕?卿等之請,至於三而愈切,輿情之論,可俟百而不惑。鍾秀黜享·追奪,依啓。
傳于李文會曰,專經文武臣殿講,三明日春塘臺爲之,武臣殿講,以試射代行。
申絢啓曰,卽者副修撰安廷善,以其親病,陳疏徑出,原疏以社稷大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
申絢,以弘文館言啓曰,本館下番闕直,事甚未安,修撰洪羲膺·洪冕燮,竝卽牌招,以爲推移入直之地,何如?傳曰,允。
以修撰洪羲膺·洪冕燮牌不進罷職傳旨,傳于鄭東觀曰,只推。
鄭東觀,以吏曹言啓曰,健陵告安祭典祀官兼大祝,前北評事洪羲俊塡差,而時無職名,令該曹,口傳付軍職,何如?傳曰,允。
兵曹口傳政事,副司果單洪羲俊。
鄭東觀,以吏曹言啓曰,罪人鍾秀,追奪官爵事,命下矣。所授告身,今方收來燒火之意,敢啓。傳曰,知道。
鄭東觀,以禮曹言啓曰,今此健陵陵上莎草改修時,雖不設都監,事體至重,工役且大,物力凡節,不可無專管檢飭之人。戶曹郞廳一員,一體進去監董之意,分付,何如?傳曰,允。
鄭東觀,以禮曹言啓曰,罪人鍾秀,黜享事,命下矣。所當卽爲告廟擧行,而今番討逆後,上告下布,旣以今二十日涓吉,宗廟告由祭祝文及頒敎文中,以黜享之意,兼爲措辭撰出,告由後,使之仍卽擧行,何如?傳曰,允。
鄭東觀,以奉常寺都提調意啓曰,祭享所用秋等中脯,依定式今八月初八日,始造之意,敢啓。傳曰,知道。
朴宗薰,以舟橋司言啓曰,舟橋排設吉日,令日官金性錡推擇,則今月初九日辰時爲吉云,當日臣祖淳,率都廳臣趙義鎭,出往始役之意,敢啓。傳曰,知道。
朴宗薰,以御營廳言啓曰,本廳騎士將朴宗林,身病甚重,勢難察任,改差,何如?傳曰,允。
丁卯八月初八日辰時,上御誠正閣。時原任大臣,請對入侍時,行都承旨鄭東觀,假注書趙庭和,記注官許臻·盧,左議政李時秀,鰲恩君李敬一,以次進伏訖。時秀等曰,近日日候頗好,而昨日勞動之餘,聖體,若何?上曰一,樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上曰,臺諫何爲入來耶?東觀曰,方欲請對而入來矣。上曰,大臣,今日何爲請對?時秀曰,頃者屢次仰達,而今日請對,卽臺諫合辭事也。前後仰奏者非一,而非但滿朝搢紳之言如此,國人皆言之,今則便是大同之論也。殿下旣已洞燭其罪犯之至重,兪音尙此未承,國法虧矣,輿情激矣。若復一日二日,不施當律,則已虧之國法益損矣,已激之輿情益菀矣。凶魁滔天之惡,夬伸王章,然後人心世道,始可底定矣。見今上告下布,已爲涓吉,上告之際,勢將臚列其罪案,其所關係,尤豈非至重且大乎?敬一曰,肅肅淸廟,一日留置,誠萬萬悚然矣。上曰,向日賓筵已諭,而渠罪非曰無矣。明知有罪,則當爲十分審愼,大官異於微末庶官,廟配黜享,亦國朝罕有之事。且念先朝眷遇曠絶,今若一朝黜享,則後不以輕遽爲言乎?時秀曰,臣等非不仰揣聖意,而人臣之罪,不係於官職之大小,以國家治罪之法言之,則大官尤爲重焉。先朝眷遇,非比尋常,而偏被如此之國恩,愛護龜賊,讐視國家,前後亂逆之本,皆歸於渠,論其負犯,尤爲憤痛。聖敎又以配享,爲審愼之端,至以前例之有無爲敎,雖是無於前之事,明知大不道之逆,而何可一日留置乎?今當上告下布之時,當言諸賊之源委根窩,而鍾秀,卽諸賊之樞也,何可不言其根窩源委而告布乎?上曰,所奏皆是矣。非曰無罪,自有審愼于中者,卿等退去賓廳,更思之。時秀曰,屢日合辭,輿情轉激,今則別無難愼之端矣。臣等旣登前席,亟下兪音焉。敬一曰,上告之時,在於二十日,鍾秀凶逆之罪狀,臚列然後,可以上告,而此若置之,則揆以事體,萬萬未安矣。上命大臣先退。時秀曰,臣於前席,不敢强爭,而卿宰二品以上,皆來會矣,自今日爲始,當以賓啓仰達,亟下兪音,是所望也。時秀等,以次退出。右副承旨申絢,假注書李止淵,行大司諫金銑,執義呂東植,司諫申溆,應敎趙鎭順,掌令申光軾·任百禧,獻納韓耆裕,校理申在明,正言尹致謙·林東鎭,副修撰安廷善,追後進伏訖。銑曰,臣等以合辭仰奏,而鍾秀千罪萬惡,前後臚列,已盡無餘,而告布日字,見方迫近矣。語未畢,上曰,臺諫合辭,姑未批下,而初不請批,無頭無尾,有此煩達,若以不允爲批,則言固當矣,苟以允下爲批,則徑先登筵,揆以臺體,極涉不然矣。仍命臺諫先退,銑等以次退出。絢曰,此非難愼之事也。罪惡已盡綻露,伏願亟下兪音焉。東觀曰,此非上下相持之事也。合辭今爲四日,輿情轉激,且上告日子不遠。惟願亟下兪音焉。上命東觀·絢,分讀公事訖。仍命退,承史以次退出。
上在昌德宮。停常參·經筵。
自開東止辰時,有霧氣,自辰時止申時,日暈
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗薰曰,大臣以下留待。
傳于朴宗薰曰,大臣以下入侍。
朴宗薰啓曰,卽者校理徐有望,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
洪奭周啓曰,玉堂上下番俱空,事甚未安。副應敎李永老在外,校理徐有望,修撰洪羲膺·洪冕燮牌不進,應敎趙鎭順,校理申在明,副校理李重蓮,副修撰安廷善,竝卽牌招,以爲推移入直之地,何如?傳曰,允。
以校理徐有望,修撰洪羲膺·洪冕燮牌不進罷職傳旨,傳于洪奭周曰,只推。
朴宗薰啓曰,事變假注書崔漢翼,身病猝重,勢難察任,今姑改差,何如?傳曰,允。
崔漢翼改差,代以洪龜燮爲事變假注書。
洪奭周啓曰,玉堂上下番俱空,事甚未安。應敎趙鎭順,校理申在明·徐有望,副校理李重蓮,修撰洪羲膺·洪冕燮,副修撰安廷善,旣有只推之命,竝更牌招,以爲推移入直之地,何如?傳曰,允。
以應敎趙鎭順,校理申在明,副校理李重蓮,副修撰安廷善牌不進罷職傳旨,傳于洪奭周曰,只推。
洪奭周,以弘文館言啓曰,本館下番闕直,事甚未安,修撰洪羲膺·洪冕燮,旣有只推之命,竝卽牌昭,以爲推移入直之地,何如?傳曰,允。
以應敎趙鎭順,校理徐有望,副校理李重蓮,修撰洪羲膺·洪冕燮,副修撰安廷善再牌不進罷職傳旨,傳于洪奭周曰,只推。
朴宗薰,以御營廳言啓曰,本廳千摠柳和源,身病甚重,勢難察任,改差,何如?傳曰,允。
行大司諫金銑,執義呂東植,司諫申溆,掌令申光軾·任百禧,獻納韓耆裕,正言尹致謙·林東鎭啓曰,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。措辭見上請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。措辭見上請賜死罪人行恁諸子,應坐之類,亟令王府,依律擧行,無俾易種焉。措辭見上一行刀割請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上請金甲島安置罪人李東馨,爲先施以荐棘之典。措辭見上請光陽縣竄配罪人李翊模,爲先施以絶島安置之典。措辭見上請楸子島安置罪人徐瀅修,設鞫嚴問,快正王法。措辭見上請巨濟府島配罪人李魯春,亟令王府,設鞫嚴問,明正典刑。措辭見上請古今島安置罪人張錫胤,亟令王府,設鞫得情,快正典刑。措辭見上請追奪罪人煥之諸子,亟施散配之典。措辭見上請賜死罪人達淳諸子,亟施遠地定配之典。措辭見上請追奪罪人日煥諸子,亟施散配之典。措辭見上請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,夬正典刑。措辭見上請追奪罪人龜柱支屬應坐之類,一依尙魯例,施以散配之典。措辭見上請金甲島安置罪人龍柱,亟令王府,設鞫得情,快正典刑。措辭見上請前判書李書九,設鞫得情,夬正典刑。措辭見上答曰,不允。
執義呂東植,掌令申光軾·任百禧啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上請周爀,亟令王府,嚴鞫得情,快正典刑。措辭見上請亟下三啓依允之傳旨,令該府擧行焉。請物故罪人基讓子寵億,姑先施以竄配之典。措辭見上請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,快施典刑。措辭見上請削黜罪人申獻朝,爲先施以屛裔之典。措辭見上請物故罪人國仁支屬應坐之類,亟施島配之典。措辭見上請朴紀淳,亟令王府,拿來嚴問,以重國體。措辭見上答,不允。
行大司諫金銑,司諫申溆,獻納韓耆裕,正言尹致謙·林東鎭啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,夬施典刑。措辭見上請梟示罪人性世,亟施孥戮之典。措辭見上答兩司曰,不允。答府曰,不允。答曰,不允。
正言尹致謙啓曰,臣姿性庸愚,言議巽劣,本不合於淸朝耳目之任,而薇垣新除,忽下於千萬夢想之外,大論方張,懲討是急,他不暇顧,章皇出肅,猥隨諸僚之末,粗伸沐浴之義,而第臣於合啓中,有私義之不可聯參者。從前臺閣之如臣情地者,特推敦倫之化,擧蒙體諒之恩,則今臣處義,亦無異同。以此情踪,何可晏然於臺次乎?請命遞斥臣職。答曰,依啓。
正言林東鎭啓曰,臣言儀風采,初不合於淸朝耳目之任,而薇垣除旨,忽下於跧伏楸鄕之日,且榮且感,靡所容措。適當亂逆層生,懲討義急,他不暇顧,竭蹶上來,猥隨諸僚之末,粗伸沬飮之忱,而臣之妻父申龜朝名字,入於日煥啓辭,論列中,在臣情地,決不可隨衆冒參。臣以此情踪,何敢一刻晏然於臺次乎?請命遞斥臣職。答曰,依啓。
同敦寧鄭尙愚疏曰,伏以臣積年結轖之冤,控訴於仁覆之天,而辭未達意,且涉張皇,自訟瀆撓之罪,冞增悚蹙之忱。及奉批旨,鄭重隆摯,敎之以本事益知,諭之以卿亦無憾,無狀賤臣,何以得此於君父也?感極幽明,榮動臣鄰,闔門攢祝,自不覺血淚之被面矣。臣此生此世,報答無階,謹當抱此恩言,歸見臣叔,共頌再造之洪渥,祗期來世之隕結而已。至於官職去就,以臣已玷之身名,難安之情踪,實難輕議,日昨試望,恩點之下,亦不敢爲冒進之計矣。飭敎遽降,分義是懼,他不暇顧,章皇出肅,逖違幾年,雖幸耿光之昵侍,縮伏初心,自愧廉防之放倒。且況臣於見職,旣無敦寧,則法不當以暫膺而仍冒,玆敢援例陳章。伏乞聖明,亟命該曹,俾卽遞改,以存公格,以安私義,千萬幸甚。臣無任云云。答曰,省疏具悉。疏辭,下該曹稟處。
丁卯八月初九日辰時,上御誠正閣。大臣以下入侍時,同副承旨朴宗薰,假注書李止淵,記注官許臻·盧,左議政李時秀,觀象監提調金思穆,行戶曹判書徐榮輔,行禮曹判書南公轍,以次進伏訖。時秀曰,今日霧氣,似有益於農事,而日候則尙熱,夜間聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,昨筵已示審愼之意,而卿等退去,連爲賓啓,可見輿情之益鬱,不可許久相持,故乃於三啓允從矣。時秀曰,誠如聖敎矣。若有一分商量之端,則自上屢致審愼之餘,臣等何敢强爭,而揆之國法,參以輿情,決不可一時暫緩。聖斷赫然,卽賜允許,非但輿憤之快洩,爲世道實爲萬幸,而人心庶可底定矣。上曰,卿等今日皆發去乎?時秀曰,今日受香諸堂郞,同爲下直,而祭官外,當於明再明間,鱗次進去,小臣則今日發行,過江後,似爲一兩日遲滯矣。臣於向筵,已有所仰奏者,而蓋連年有修改之役,誠萬萬悚懍,未知何故,屢致生頉,而今番則不必以遲速爲拘,諸堂郞相議莎土等役,務從永久堅緻之道矣。上曰,務從完久,而不得當日畢役,則可爲幾日乎?時秀曰,雖盡意爲之,似不出兩日內畢役,十七日則可以復命矣。上曰,陵役事,別無稟定者乎?時秀曰,別無稟定者,而下去後,若有事,則可以狀啓稟定矣。榮輔曰,事係自下擧行者,則亦可從便爲之矣。上曰,右相向日敦諭後,一向浼浼。向諭以改告先墓之意,有所提及,而附奏只言所守之難變,實甚悶然矣。時秀曰,日前筵敎後,臣以私書勸起,則其答,只言感泣無地之狀,至於承膺之意,則別無所言,而今番再諭,如是曠絶,右相,豈可終始浼浼乎?上曰,大臣出仕前,必三疏備例,而右相則巽章,亦不爲之,此不以大臣自處之義乎?時秀曰,僚相當初處義,實非尋常,到今優禮,雖極隆摯,似難遽然進身,畢竟勉膺之道,惟在自上益加敦勉矣。上曰,右相所執,只爲告墓一事,若自上致祭於故相,則何如?時秀曰,此非自下仰請者,而故相卽先朝禮遇之大臣,恩侑之典,似無不可,而在右相益爲感激開悟之道矣。上曰,館倭攔出還入後,別無消息乎?時秀曰,別無他事,而蓋館倭之攔出,其情狀,不過故示生梗之意,欲使朝廷知之,以觀動靜,可謂巧惡矣。渠輩雖甚躁急,朝廷待之愈當緩舒,勿示驚動氣色,然後可無適中其計之患矣。上曰,信使事,畢竟何以處之乎?時秀曰,我國使臣,奉置國書於馬島,其在事面,萬不成說。利害是非姑捨,旣是兩國朝廷間大事,則當博詢而處之,豈可聽信渠輩之言而爲之乎?上曰,奸譯輩,中間作擾後,江戶事情,何如云耶?時秀曰,江戶事情,未知何如,而我國之當初館倭之擧,本非鄰國交好之義,只以禽獸待之,姑安之而已。今非急迫萬不得已之事,則豈可曲從其言,行其決不可行之事乎?上曰,大臣,數日留滯於何處乎?時秀曰,臣所嘗居寓之江舍矣。上曰,陵役,幸行前可畢役乎?時秀曰,雖緩緩爲之,幸行前自可告畢,而蓋莎草,屢經修補之後,其各張連接處,每致生頉,今番則,雖甚不安,莎土之高低厚薄,盡爲調均,務從完緻矣。上曰,畢役後,可復命乎?時秀曰,畢役後行告安祭,仍卽復命矣。上命大臣以下先退,時秀等退出。上曰,臺諫今日入來乎?宗薰曰,兩司已詣臺,而以玉堂不備,未及傳啓矣。上曰,合啓不可無故姑停,待玉堂去就,傳啓,可也。宗薰曰,御製詩卷割付,今已始役,而文卷爲百張,分作兩冊似好,而其中明知其誤字落韻及事實相左處,則自下改訂,其外當待稟定後擧行,而冊子進呈,今十三日爲吉云,以此日擧行,似好矣。上曰,以承傳色進呈,勿爲鼓吹等事,可也。命退,承史退出。
上在昌德宮。停常參·經筵。
太白,未時見於巳地。
藥房提調韓晩裕,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗薰啓曰,備邊司郞廳來言,今日賓廳日次,而領議政未差,左議政李時秀奉命在外,右議政金載瓚未肅拜,不得來會云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪奭周曰,重卜已多日矣,敦勉亦數次矣。幡然之喜報姑捨,備例之故事亦廢,卿心之改悟難期,小子之思卿益深,欲致卿之簉朝,當辨卿之所執。卿之所托者,先訓也,卿之所難者,簉朝也。予之於卿,誠禮之摯,可謂至矣,卿之於予,忠愛之報,豈無有乎?獨因初心之難變,輒謂先訓之守,不思小子之至意,每稱告墓之事,先卿設以不仕爲訓,小子其將必致乃已,不仕非先卿之訓,告墓乃自劃之擧,卿試思之,予言豈差乎?向以更告爲諭,卿當更告而出,而附奏之啓無答,遣辭之際或漏乎?卿若終始難安,豈無別般道理?予欲爲卿一告於先卿之墓,明小子之不捨於卿,卿於是雖辭可得?予自此得相有喜。昨日言於僚相,其間想亦書報,卿知予如此之苦誠,而猶復逡巡,則卿之負予,豈不甚乎?望卿體小子切切之意,思卿心浼浼之過,卽起幡然,以幸國事事,遣史官,傳諭于右議政所住處。
傳于鄭東觀曰,諸承旨持公事入侍。
洪龜燮在外,代以李遠翊爲事變假注書。
鄭東觀啓曰,假注書趙庭和,身病猝重,勢難察任,今姑改差,何如?傳曰,允。
傳于申絢曰,坐直承旨入侍。
以濟州牧使韓鼎運,呂宋國漂流人,旣知其國號,送回本國事狀啓,傳于申絢曰,異國之漂人,漂流於濟州,以書言之不能通,容服之不能辨,難以口舌通譯,不得還歸本國,初來五名之中,已爲二人之故,今至七年,尙餘三箇。魚魯莫辨之狀,難成句讀,東南遙指之時,只稱莫可離,萬里他國之方,羈寓而存遲七年,思家之心,號泣而過。雖依向化人之例,仍爲他地方之氓,供饋糧料,雖曰分給,風土言語,終難服習,前已送付於盛京,竟亦不知其國名,雖爲領護而出送,至有指示之咨文,難待彼船之更來,實有方向之迷所。日去月易,歸期難得,塞鴻之路,年深歲久,懷思豈無代馬之情?漂泊流落之狀,無異遠近,懷柔撫摩之道,寧有內外?乃於夢想之所不到,豈意漂人之忽相逢?初於琉球人接面之時,脈脈相看,及其宮平者與談之時,顯顯猜得數三句語,已動彼人之搏髀跳躍,千萬欣聳,不覺卽地之執手叫噪,始知壬戌爲水梢而漂留其國,今玆丁卯,隨巡見而來逢此人,由此琉球人之所言,始識呂宋國之居生。事實出於匪意,果爲奇異,歸當在於不日,想亦喜懽,勸其同載而轉送呂宋國之地,多般言諭,而難回琉球人之心。呂宋之於福建,蓋有舟楫之相通,濟州之於盛京,旣無直付之前例,轉送其本國等節,自廟堂稟旨分付,在途時顧恤給糧之道,領送時住接看檢之節,皆爲十分着念,毋或一毫疎忽,使異邦羈旅之蹤,知我國懷柔之意,稟旨當以廟堂分付,而誤請攸司稟處,卿則推考。
以修撰洪羲膺·洪冕燮,副修撰安廷善牌不進罷職傳旨,傳于洪奭周曰,只推。
洪奭周,以弘文館言啓曰,本館下番闕直,事甚未安,修撰洪羲膺·洪冕燮,副修撰安廷善,旣有只推之命,竝卽牌招,以爲推移入直之地,何如?傳曰,允。
趙庭和改差,代以安光直爲假注書。
傳于申絢曰,明日出宮門路,以協陽門爲之。
傳于李文會曰,朝送史官,謂當不俟駕屨,夜見附奏,審乃往胥縣獄,此何事也,此何擧也?予以誠懇言之,卿則驚遽聽之,是予若迫卿也,卿若負予也,於予心安乎不安乎,在卿義可乎不可乎?卿何爲此萬萬過擧?予實不勝萬萬慙恧,玆又敷心而諭,卿其卽爲還次,仍爲幡然,以安予心,以副予望事,遣史官傳諭于右議政胥命處,見其還次而歸奏。
申絢,以義禁府言啓曰,慶尙監司尹光顔啓本內,靑松前府使崔光泰罪狀,令攸司稟處事,啓下矣。崔光泰,今方待命,拿囚之意,敢啓。傳曰,知道。
朴宗薰,以兵曹言啓曰,明日試射時,執鼓官,當以訓鍊院正塡差,而訓鍊院正金宅基,呈辭在外,依近例以副正趙運永,塡差以入之意,敢啓。傳曰,知道。
吏曹啓目粘連,觀此同敦寧鄭尙愚上疏,則以爲臣於見職,旣無敦寧,則法不當以暫膺而仍冒,亟命該曹,俾卽遞改亦爲白有臥乎所,旣無敦寧,則揆以公格,似當許遞是白乎矣,宰臣所帶,遞仍當否,臣曹不敢擅便,上裁,何如?判付啓,依回啓施行爲良如敎。
義禁府啓目,靑松前府使崔光泰原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。
執義呂東植,掌令申光軾·任百禧,獻納韓耆裕,校理申在明啓曰,請鄭致達妻,亟命王府,夬正典刑。措辭見上請亟下罪人徐邁修中道付處傳旨。措辭見上
執義呂東植,掌令申光軾·任百禧,獻納韓耆裕啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚夬正王法。措辭見上請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶督期詗捕,嚴覈得情,依律處斷。措辭見上請賜死罪人行恁諸子應坐之類,亟令王府,依律擧行,無俾易種焉。措辭見上一行刀割請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上請金甲島安置罪人李東馨,爲先施以荐棘之典。措辭見上請光陽縣竄配罪人李翊模,爲先施以絶島安置之典。措辭見上請楸子島安置罪人徐瀅修,設鞫嚴問,夬正王法。措辭見上請巨濟府島配罪人李魯春,亟令王府,設鞫嚴問,明正典刑。措辭見上請古今島安置罪人張錫胤,亟令王府,嚴鞫得情,夬正典刑。措辭見上請追奪罪人煥之諸子,亟施散配之典。措辭見上請賜死罪人達淳諸子,亟施遠地定配之典。措辭見上請追奪罪人日煥諸子,亟施散配之典。措辭見上請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,夬正典刑。措辭見上請追奪罪人龜柱支屬應坐之類,一依尙魯例,施以散配之典。措辭見上請金甲島安置罪人龍柱,亟令王府,設鞫得情,夬正典刑。措辭見上請前監司李書九,設鞫得情,夬正典刑。措辭見上噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀貌,罔非戾氣,平生伎倆,專在於凶國而讐君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使。傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾。根窩更有之論,指目有歸,而無敢連討者,明白洞夬之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生,藉口欺人而欺心者,卽不過渠所謂士流也,渠所謂義理也,而論其行己,則發迹於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀,以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二,二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀,敢以掠美之術,欲爲立幟之資,指無爲有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,濯髮難數,而臣等之最所憤嫉而痛惋者,又有在焉。以渠之眷遇也密邇也,逆祿之八字凶言,旣已自渠口傳說,賊龜之乙未冬悖說,亦必先他人聞之,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。
執義呂東植,掌令申光軾·任百禧啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上請周爀,亟令王府,嚴鞫得情,夬正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億,姑先施以竄配之典。措辭見上請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,夬施典刑。措辭見上請削黜罪人申獻朝,爲先施以屛裔之典。措辭見上請物故罪人國仁,支屬應坐之類,亟施島配之典。措辭見上請朴紀淳,亟令王府,拿來嚴問,以重國體。措辭見上
獻納韓耆裕啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司,卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,夬施典刑。措辭見上請梟示罪人性世,亟施孥戮之典。措辭見上答三司曰,不允。答兩司曰,不允。答府曰,不允。答院曰,不允。
寧春君崔獻重疏曰,伏以陟降默佑,乾道孔昭,逆變自干天誅,凶魁快正邦憲,上告下布,賀儀將擧,神人胥悅,朝野同忭。仍伏念臣,愚迷昏謬,智慮淺短,惟知常情之必呼父母,不念聯籲之有乖格例,無知妄作,自陷罪戾,衷情未暴於慈天,論斥至發於臺地,惶隕悚蹙,嶺海是俟。惟我殿下,憐其無告,矜其不能,處分寬大,略施末勘,臣戴罪銜恩,縮首屛伏,跼天蹐地,如窮無歸。不自意霈澤旁流,日月回照,旣滌又敍,寔出特恩,如臣罪累,何以得此?重入城闉,觚稜依俙,瞻望雲天,感涕自零。從此鳧雁江湖,隨分自在,優游飮啄,到底恩賜,況又桑楡已晩,鍾漏將盡,萬念都灰,自分棄物。迺者摠府新命,忽及於負罪賤臣,陽春復回,夢魂若驚,雙擎恩旨,不知所措。噫,臣之逖違天陛,今幾月也,區區戀結之忱,豈不欲竭蹶趨承,粗伸叩謝,而第臣情踪,有不敢揚揚冒膺,抗顔於周行者。臣本單寒孤弱,四無攀援,所自信者臣心,所仰恃者吾君,苟有事關闡明,寸丹如炳,雖於擧世之所忌諱,亦不敢不盡言而無隱,率是道以行,安往而非罪也?然而天心至仁,曲加涵貸,昨夏一疏,罪在狂妄,而鈇鉞不加,溫批曠絶,嶺儒之宥還,臣不敢請,而亦蒙異數,先志克紹,聖孝益光,恩光所被,臣亦與榮,德至渥也,分已踰矣。抱玆知感,更何餘望,而愚衷所激,未敢自阻,不俟公議,今又妄發,物情難望於見諒,外面自歸於私好,今人之無此例久矣。臣罪臣自知之,人言實所甘心,薄罰非可少贖,聖恩雖極於曠蕩,臣心尙切於悚恧,惟有退訟愆尤,庶圖自靖而已。歷日虛靡,尤增懍惕,玆敢悉暴衷懇,仰瀆崇嚴。伏乞聖慈,哀之㦖之,俯諒危臲之情,特垂終始之澤,亟命遞改職名,仍治臣瀆撓之罪,以安私分,以肅朝綱,千萬幸甚。臣無任云云。答曰,省疏具悉。前之警責,爲卿也,今之敍除,爲卿也,卿其勿辭行公。
丁卯八月初十日辰時,上御誠正閣。諸承旨持公事入侍時,行都承旨鄭東觀,左承旨李文會,右承旨洪奭周,右副承旨申絢,同副承旨朴宗薰,假注書李止淵·趙庭和,記注官許臻·盧,以次進伏訖。東觀曰,臣吏房無公事矣。文會曰,臣戶房無公事矣。奭周曰,臣禮房無公事矣。宗薰曰,臣兵房無公事矣。絢曰,臣刑房無公事矣。文會曰,臣工房代房,無公事矣。上出公事,命絢·宗薰分讀訖。上曰,判付出去書之也。奭周曰,視事,涼生間頉稟矣。今則涼意已生,講筵久停,自明日視事,依例入稟似好,故敢此仰達矣。上曰,依此爲之,可也。王大妃殿進御加味六君子湯,依前方,五貼製入事。出榻敎惠慶宮供上洗眼湯,自今日煎入事。出榻敎惠慶宮進服加味異功散,前方中,去神曲,山査肉減五分,五貼式,日次製入事。出榻敎命退,承史退出。
丁卯八月初十日申時,上御誠正閣。坐直承旨入侍時,左承旨李文會,右副承旨申絢,假注書李止淵,記注官盧·許臻,檢校待敎朴宗薰,以次進伏訖。上命絢讀公事。上曰,濟州狀啓,是係緊急,大臣旣在外,令有司堂上,回啓,可也。又敎曰,漂人之逢琉球人,知其爲呂宋人,可有還歸之路,是甚奇事。文會曰,渠若粗解文字,則其在書同文之道,何難知其國名,而以其目不識丁,故今始因他國人知之,事則甚奇矣。宗薰曰,院吏中濟州往還者,目見其狀,渠輩之留帶許久,尙不得學語云矣。上曰,貌樣何如云耶?宗薰曰,皆犂黑如陶器云矣。文會曰,移送盛京之際,我境沿路,亦皆各別顧恤,然後可無致斃之患矣。上曰,此等狀啓,或有直判付之例乎?文會曰,多有已例矣。上命絢,書濟州牧使狀啓判付。仍敎曰,出去後,以傳敎書出,可也。上曰,臺諫今日傳啓乎?文會曰,以鍾秀支屬事,方有新啓云矣。上曰,右相許別諭,以致祭故相之意言及,其附奏,姑未入來乎?宗薰曰,附奏則尙未入來,而聖諭至此,大臣似可開悟勉膺矣。上命退,承史·閣臣,以次退出。
上在昌德宮。停常參·經筵。
卯時辰時,有霧氣。
文臣殿講·武臣試射罷,還內後,內閣·政院·玉堂·藥房口傳問安。答曰,知道。
申絢啓曰,行大司憲李直輔,持平沈能栻·梁奭觀在外,執義呂東植,掌令申光軾·任百禧呈辭,監察茶時之意,敢啓。傳曰,知道。
洪奭周啓曰,明日貞陵忌辰祭齋戒,再明日·三明日,明陵忌辰祭齋戒·正日相値,視事頉稟之意,敢啓。傳曰,知道。
李遠翊奉命在外,代以金履迪爲事變假注書。
洪奭周,以弘文館言啓曰,本館下番闕直,事甚未安,修撰洪羲膺·洪冕燮,副修撰安廷善,旣有只推之命,竝卽牌招,以爲推移入直之地,何如?傳曰,允。
以修撰洪羲膺·洪冕燮,副修撰安廷善牌不進罷職傳旨,傳于洪奭周曰,只推。
鄭東觀,以吏曹言啓曰,今此宗廟各陵·殿·宮·園·墓秋夕祭祭官,當爲磨鍊,而除老病·公故外,實無推移分排之路。依近例,刑官及司饔院官員及年六十已上人員,通融塡差以入之意,敢啓。傳曰,知道。
鄭東觀,以吏曹言啓曰,今此秋夕祭祭官中,時無職名人員,令該曹,口傳付軍職,何如?傳曰,允。
朴宗薰,以兵曹言啓曰,內吹螺赤及龍虎營兼內吹,今秋等習角賞木,依判下別單,分等施賞之意,敢啓。傳曰,知道。
朴宗薰,以訓鍊都監言啓曰,本局兼內吹,今秋等習角賞格,依啓下單子,木綿二十疋,分等施賞之意,敢啓。傳曰,知道。
朴宗薰,以禁衛營言啓曰,謹依本營兼內吹今秋等習角賞單子啓下,金億福等九名處,木綿各二疋施賞之意,敢啓。傳曰,知道。
朴宗薰,以御營廳言啓曰,本廳兼內吹,今秋等習角賞格,謹依啓下單子,太仁起等九名處,各木綿二疋施賞之意,敢啓。傳曰,知道。
事變假注書崔漢翼書啓,臣於本月初十日辰時量,敬奉聖諭,同日午時量,馳往于高陽郡下道面蘭池島德隱里,議政府右議政金載瓚所住處,傳諭是白乎,則以爲臣抱至迫之情,犯必死之罪,恩禮逾往而愈隆,罪戾逾往而愈積,顧以日夕待誅之蹤,不敢備例露章,益添無忌憚之罪,只自泥首屛息,惟金木是俟。不意近臣又臨,誕宣別下之諭,聖敎至於此極,臣罪益無所逃,惟望卽地溘然而不可得也。噫,父子幽明,質天爲誓,赤心相燭,皎日在彼,而今若迫於嚴威,設言改言於當面背面之際,則是卽謂臣父已亡,而忍其所不忍也。在父而如此,則事君當如何也,在家而如此,則報國當如何也?臣雖不足言,而在聖人孝理之化,豈不曲察人至不忍之至情耶?此臣所以自分滅死,不忍爲承奉之計者,而日昨附奏,震越迷爽,不能條陳仰對,臣罪到此,尤合萬殞。至於爲卿一告之敎,五內俱裂,聲淚逬發,實恨一縷尙存,至承此不敢聞之聖敎也。若使臣父有知,當作何心?今緣臣之不忠不孝,致使泉下之魂,震蕩罔措,卽此一事,臣尤是天地間罪人也,此生此世,更何敢自處以人類乎?旣承是敎之後,不敢晷刻偃處於私次,歸身郡獄,惟待鈇鉞之誅云矣。臣則仍爲復路緣由竝以馳啓云云。踏啓字。
判中樞府事洪檍疏曰,伏以臣年旣耄荒,病又沈痼,床第轉側,不能自力,房闥跬步,亦必須人。前後除拜,一未趍謝,每有公故,輒懸以病,一登文陛,此生無望,此實同朝之所共諒,抑亦聖明之所俯燭,而私心兢蹙,何敢晷刻而自安也?仍伏念臣所患痰癖之症,卽是半生貞疾,究其源委,水土實爲之祟,年前待罪南城留營也,賴其水性之淸冽,以致宿痾之稍祛。今者臣子大衡,獲蒙聖恩,適忝通判,再試甘泉,幸得其便,竊擬更嘗妄計一往。顧臣病狀,雖成癃廢,擔舁寸進,不煩脚力,則半日之程,庶不至於顚仆,而往來之際,不敢擅便,冒陳短章,仰瀆崇聽。伏乞聖慈,俯垂諒察,俾遂其願,不勝幸甚。臣無任云云。答曰,省疏具悉。卿其往來焉。
丁卯八月十一日卯時,上詣春塘臺。專經文臣殿講,武臣試射入侍時,行都承旨鄭東觀,左承旨李文會,右承旨洪奭周,右副承旨申絢,同副承旨朴宗薰,假注書李止淵·安光直,記注官許臻·盧,檢校直閣沈象奎,待敎朴綺壽,以次侍立。時至,通禮啓請外辦。上具遠遊冠·絳紗袍,乘輿出宣化門,由協陽門·銅龍門·集禮門·光德門·明光門·靑陽門,至大次。通禮,啓請降輿陞座。上曰,文武試官及講員·射員,使之行禮,可也。文臣殿講考官行知中樞府事曺允大,吏曹參判閔耆顯,刑曹參判李相璜,參考官敦寧都正金魯敬,行副護軍朴宗正·宋祥濂·尹涵,武臣試射考官行兵曹判書韓晩裕,工曹判書金履翼,行護軍李堯憲,參考官副護軍申絅,司僕內乘吳文常,副護軍李吉培·趙雲衢,率文武講員·射員,行四拜禮,以次升殿進伏。絢奏曰,文臣殿講應講人書啓中,兼春秋盧,假注書安光直,當爲應頉矣。上可之。晩裕奏曰,武兼中,有受由下鄕人,今番應射書啓中,當爲應頉矣。上可之。上敎曰,武臣試射,以柳葉箭八巡,片箭一巡,騎蒭一巡,鐵箭三矢一百步,試取,可也。文臣講員,以次呼名應講,武臣射員,以次呼名應射。宗薰曰,報箭之所,以破鼓待令者,揆以擧行,誠甚疎忽,不飭之兵曹判書,推考,何如?上曰,兵曹判書記過,當該軍器寺官員,亦爲記過,可也。出擧條上曰,權知承文副正字李紀淵,行步曲拜之際,極爲怠緩,事過後,令該府拿問嚴勘。出榻敎又敎曰,當該注書,從重推考。出榻敎宣傳官金煐跪告曰,宣傳官金益彬·金煐,擧行之際,有所失措,兵曹參議申大尹,不當曲拜而曲拜,禁喧郞廳洪祜燮,環衛之內,有所喧譁,請記過。上可之。宣傳官尹守任跪告曰,軍器判官柳厚源,捕盜廳從事官吳準常·李升權,中樞都事柳相弼,武兼李志淵,禁衛哨官吳致慶·金聲集,武兼宋旼祥,部將崔柱悳·金繼善,禁衛哨官韓信謩,行步之際,極爲怠緩,請記過。上可之。文臣捧講訖。上入小次,小頃,出御。武臣應射訖。上敎曰,三營門走馬入之,令宣傳官別軍職,以月刀雙劍試藝,而兵判及御將·禁將,監試,可也。宣傳官尹守任·朴履榮·李光錫,別軍職金守基·張夢說·徐春輔·徐翼淳,各試技訖。上敎曰,兵曹判書韓晩裕,兵曹參議申大尹,宣傳官金益彬·金鍈等,記過竝分揀。仍敎曰,其外記過待令人,竝拿入。兵曹佐郞洪祐燮,軍器寺僉正禹德淵,判官柳厚源,捕盜廳從事官吳準常·李升權,中樞府都事柳相弼,武兼李志淵·宋旼祥,禁衛哨官吳致慶·金聲集,部將崔柱悳·金繼善,禁衛哨官韓信謩,以次拿入,各奏職姓名訖。上敎曰,禁喧郞廳之不善擧行,至有環衛之喧嘩,軍器僉正之以破鼓待令,以致鼓聲之殘劣,其餘射員,則咫尺帳殿,行步怠緩,俱極駭然,其各仰奏也。祜燮曰,不謹奉職,致有淑問,惶恐遲晩。德淵曰,不敢自下改鼓,致有淑問,不勝惶悚矣。厚源·準常·升權·相弼·志淵·旼祥·致慶·聲集·柱悳·繼善·信謩等曰,淑問之下,不勝惶悚矣。上命祐燮·德淵拿出,餘皆依法,各決棍十度後拿出。象奎曰,伏見濟州牧使韓鼎運呂宋國漂流人還送本國事狀啓判付,首尾屢數百言,惻怛懇摯,旣憫其漂泊流落之狀,又軫其懷柔津送之道,使此絶域異類,亦被竝育之澤,今奉頒下之綸言,益仰無外之聖德,誠不勝欽誦萬萬。而第其所謂呂宋事實,考之諸書,則淸一統志,以爲呂宋,在東海,自古不通中國,洪武五年,始遣使來朝,萬曆間,復朝貢,尋爲佛郞機所竝,然與中國貿易,仍稱呂宋。又明史,以爲閩人,以其地近且饒,富商販者,往往久居不返,尤侗外國傳,呂宋,萬曆四年,來貢道福建,其地去漳近,故多商舶。以此見之,則可知其與閩·漳不遠,而今爲佛郞機所竝,雖有中原商人之貿販,自非通貢之國,宜無使价之往來,則入送北京,轉送本國,實有難便。且於壬戌纔有盛京禮部移咨還送之事,則又不可以呂宋已無之國,徑據琉球偶認之言,而具咨更送于盛京。今番節使行,使任譯輩,將此事狀,詳探于禮部,如可以有路回送云爾,則其時治送,亦未爲晩。又考倭人所撰和漢三才圖會,呂宋在大寃之南,有商人寓居小琉球,復到呂宋而還來云,琉球之於呂宋,自係隣近,卽此可知。今見該牧使所報,以同載回國轉送呂宋之意,書諭琉球之人,則彼雖以他國漂人,難以載去,浼浼却之云,而旣是隣近之國,亦有往來之路。今若以朝廷知委,更爲曉諭於琉球漂人,則宜無不聽,事甚便好。彼如尙待風未發,依此擧行事,卽爲分付該牧,何如?上曰,依爲之。出擧條上曰,還宮門路,以賓陽門爲之。出榻敎命書傳敎曰,專經文臣殿講居首人施賞,考例捧傳旨。通禮,啓請禮畢。上降座乘輿,出靑陽門,由光德門·明政門,入賓陽門還內。諸臣以次退出。
上在昌德宮。停常參·經筵。
辰時巳時,日暈。
申絢啓曰,行大司憲李直輔,持平沈能栻·梁奭觀在外,執義呂東植,掌令申光軾·任百禧呈辭,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,假注書李止淵,身病猝重,勢難察任,今姑改差,何如?傳曰,允。
傳于申絢曰,右副承旨·同副承旨入侍。
洪奭周,以禮曹言啓曰,卽接禧陵直長所報,則本陵秋夕祭享,兩官當爲進參,而新除授參奉金箕悳,方在廣州地,身病猝重,無以及期上來云。莫重祭享,兩官不可不備員,參奉金箕悳,今姑改差,其代令該曹,以在京無故人,口傳差出,以爲備員將事之地,何如?傳曰,相換。
吏曹口傳政事,禧陵參奉金箕德,恭陵參奉李文載,相換。
洪奭周啓曰,校理申在明,以其親病,陳疏經出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
洪奭周啓曰,副應敎李永老在外,校理申在明陳疏徑出,玉堂上下番俱空,事甚未安。應敎趙鎭順,校理徐有望,副校理李重蓮,修撰洪羲膺·洪冕燮,副修撰安廷善,正字朴綺壽,竝卽牌招,以爲推移入直之地,何如?傳曰,允。
以應敎趙鎭順,校理徐有望,副校理李重蓮,修撰洪羲膺·洪冕燮,副修撰安廷善牌不進罷職傳旨,傳于洪奭周曰,只推。
李止淵改差,代以李憲琦爲假注書。
洪奭周啓曰,應敎趙鎭順,校理徐有望,副校理李重蓮,修撰洪羲應·洪冕燮,副修撰安廷善牌不進,副應敎李永老在外,校理申在明陳疏徑出,正字朴綺壽,內閣進,副校理一員,副修撰一員未差,玉堂上下番俱空,事甚未安。未差之代,政官牌招,開政差出,待下批仍卽牌招,以爲入直之地,何如?傳曰,竝許遞,政官牌招開政,待下批牌招察任。
洪奭周,以吏曹言啓曰,新除授禮曹佐郞李南翼呈狀內,矣身素患痰癖之症,當此換節之時,一倍添劇,時月之內,萬無起動供職之望云。宗簿寺主簿韓象默呈狀內,矣身素患痰癖之症,當此換節之時,一倍添劇,旬月之內,萬無起動供職之望云。身病俱如是,則有難强令察任,竝改差,何如?傳曰,允。
有政。吏批,判書李始源進,參判閔耆顯進,參議李羲甲進,右承旨洪奭周進。以李希祖·徐俊輔爲正言,李堯憲爲右尹,金箕象爲知義禁,柳載河爲龍川府使,金在明爲林川郡守,徐長輔·趙晉和爲校理,尹鼎烈·李惟命爲副校理,李勉求·權烒爲修撰,金敎根·金啓河爲副修撰,夫宗仁爲司藝,成在基爲禮曹佐郞,趙鐘永爲宗簿主簿,洪起燮爲注書,李尙謙爲宣川府使,兼掌令單金魯應,書題單崔命赫,待敎單朴綺壽,左尹單李堯憲,右尹單鄭晩錫,同義禁單金箕象。
兵批,行判書朝晩裕病,參判金孝建病,參議申大尹入直進,參知朴瑞源病,右副承旨申絢進。同知單河之淡,僉知單金尙墀·崔源·徐恭修,護軍單鄭尙愚,副護軍趙華錫·尹益儉,副司直趙鎭順·李永老·申在明·徐有望·李重蓮,副司果洪冕燮·洪羲膺·安廷善·尹致謙·林東鎭·鄭觀綏,以上竝單付。
事變假注書李遠翊書啓。臣於本月初十日戌時量,敬奉聖諭,同月十一日寅時量,馳到于高陽郡邑內里,議政府右議政金載瓚胥命處,傳諭是白乎,則以爲臣罪尙何可言?聖意必欲其改圖,微諒無望於回悟,頑如無覺,力抗恩命,十日之內,死罪如山,而至伏承昨下別諭之後,心肝如焚,七情都失,有不敢一刻偃息於私次,逬伏邑獄,惟以遄伏王章,泥首顒祝。近臣不意踵臨,聖諭又此荐降,滿紙辭敎,字字隆渥,臣犯一日難容之罪,而荷千古罕有之恩,誅殛不加,眷遇彌隆,臣之崩迫惶隘,到此而益復罔措,只願一息卽泯而無知而已。至於卽爲還次之敎,尤不勝萬萬震憻,臣未蒙當罪之前,何敢爲移易一步之計也?戰灼嗚泣,罔知攸達云矣。臣則旣承見其還次而歸奏之命,故姑爲仍留,緣由竝以馳啓云云。踏啓字。
以右議政敦諭史官書啓,傳于洪奭周曰,誠未見孚,未能卿心之回悟,爲此過擧,徒致小子之不安,未知卿有何所失而有此過擧耶?卿雖加於此焉,予則決不捨矣。卿曰必守卿志,予曰必行予意,卿不回心輔予,予將何顔視臣?卿若如此,則徒爲無益之事,豈非未思之甚?望卿體小子如渴之心,卽還次而幡然,隨史官而登途事,爾其更爲傳諭,期於偕來,簉朝與否,隨先登聞。
朴宗薰,以兵曹言啓曰,文臣兼宣傳官李永老,病在鄕廬,上來無期云。洪命周,忠壯衛將張彦極,俱以病難供職,呈狀乞遞。病旣如此,則侍衛之職,輪番之任,不可久曠,竝改差,何如?傳曰,允。
朴宗薰,以兵曹言啓曰,謹依傳敎,專經武臣試射優等衛營廳哨官李萬柱,訓鍊都監哨官李儒秀,兼內乘李運植,各弓矢一部施賞,而以軍器寺所在,取來分給之意,敢啓。傳曰,知道。
申絢,以義禁府言啓曰,平安監司趙得永狀啓內,龍川府使洪致範,爲先罷黜,其罪狀,令攸司稟處,節度使鄭觀采,宣川防禦使白泓鎭,彌串前僉使李視遠等罪狀,令攸司稟處事,啓下矣。李視遠今方待命,拿囚,鄭觀采時在任所,依例發遣府都事,交龜後拿來,洪致範·白泓鎭,亦在任所,發遣府書吏,交代後竝拿來,何如?傳曰,待待命拿囚。
申絢,以義禁府言啓曰,卽見咸鏡監司李晩秀狀啓謄報中,大逆不道罪人觀鎬,應坐諸人之査出者,則皆以敬賊之緣坐,已自本府,依律擧行,而其中觀鎬孫女曾愛,今始査報矣。曾愛平安道楚山府,緣坐爲婢,而依例令刑曹,押送配所,何如?傳曰,允。
丁卯八月十二日卯時,上御誠正閣。右副承旨·同副承旨入侍時,右副承旨申絢,同副承旨朴宗薰,假注書安光直,記注官許臻·盧,以次進伏訖。上曰,昨日備堂擧條,所奏何如耶?宗薰曰,呂宋之名,雖見於一統之志,而後爲佛郞機所竝,則呂宋之仍舊名與否,未可的知。今以已無之國,而送于盛京,則實有難便之端,故今番節使之行,使任譯輩,詳探禮部後,治送爲言矣。上曰,琉球之人,如未回還,則同載以送,亦好矣。宗薰曰,琉球人回還時順付,事甚便好,而彼以他國漂人,難以載去云者,容或無怪矣。琉球之人,如或未發,則以朝廷知委,更加曉諭,以觀其所言之如何,似好矣。上仍下公事于絢·宗薰,讀奏啓下訖。上敎于賤臣曰,注書出去,在院公事,持入,可也。賤臣承命出,持慶尙監司尹光顔狀啓一度,還入進伏。上命宗薰,讀奏訖。宗薰曰,今番專經武臣殿講,以試射代行,而優等賞典,待判下當擧行矣。上命書傳敎曰,專經武臣試射,優等三人,各弓矢一部賜給。仍命退,承史以次退出。
上在昌德宮。停常參·經筵。
申絢啓曰,行大司憲李直輔,持平沈能栻·梁奭觀在外,執義呂東植,掌令申光軾·任百禧呈辭,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,假注書李憲琦時無職名,令該曹,依例付軍職,冠帶常仕,何如?傳曰,允。
申絢啓曰,新除授注書洪起燮,卽爲牌招入直,何如?傳曰,允。
傳于洪奭周曰,禮房承旨,馳詣明陵,奉審摘奸,局內諸陵,一體奉審以來。
以校理徐長輔·趙晉和,副校理尹鼎烈·李惟命,修撰李勉求,副修撰金敎根·金啓河牌不進罷職傳旨,傳于洪奭周曰,只推。
洪奭周啓曰,應敎·副應敎未差,校理徐長輔·趙晉和,副校理李惟命·尹鼎烈,修撰李勉求,副修撰金敎根·金啓河牌不進,修撰權烒在外,玉堂上下番俱空,已至經宿,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人牌招。
傳于申絢曰,右副承旨·同副承旨入侍。
以校理趙晉和,副校理尹鼎烈牌不進罷職傳旨,傳于洪奭周曰,只推。
以慶尙監司尹光顔狀啓,密陽府民家頹壓事,傳于洪奭周曰,聞甚矜惻。元恤典外,別各顧恤事,廟堂分付。
洪奭周,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
朴宗薰,以兵曹言啓曰,今此健陵陵上有頉處始役,隔在數日,而水原府中軍李尙謙,以都廳官,方當擧行矣。昨日政移拜宣川府使,監董無人,該中軍之代,口傳差出,當日催促下送,以爲趁期擧行之地,何如?傳曰,允。
兵曹口傳政事,以李文喆爲水原中軍。
洪奭周,以奉常寺都提調·提調意啓曰,祭享所用秋等中脯,三百四十六貼八條,今八月十三日畢造,而所入牛隻三十五首矣。進上看品中脯二貼,依定式封進之意,敢啓。傳曰,知道。
朴宗薰,以司僕寺提調意啓曰,今此謁聖文武科新恩所騎馬,例給本寺馬,而武科則只給甲乙科矣。今亦依此磨鍊之意,敢啓。傳曰,知道。
申絢,以義禁府言啓曰,平安兵使鄭觀采狀啓內,義州府尹趙弘鎭,龍川府使洪致範,爲先罷黜。彌串前僉使李視遠,不可以已遞,置而勿論,竝與趙弘鎭·洪致範罪狀,令攸司稟處事,啓下矣。昨因平安監司趙得永狀啓,李視遠,已爲拿囚,洪致範,本府草記,旣承待待命之敎,待其就囚,當爲擧行,而趙弘鎭時在任所,依例發遣府書吏,交代後拿來,何如?傳曰,待待命拿囚。
事變假注書李遠翊狀啓,臣於本月十二日酉時量,在高陽郡邑內里,祗受有旨內,爾以右議政附奏書啓馳啓矣,傳諭一度,正書下送,爾其更爲傳諭,期於偕來,簉朝與否,隨先登聞事有旨是白乎等,以謹依有旨內辭意,敬奉聖諭,傳諭于議政府右議政金載瓚胥命處是白乎則。以爲卽伏見別諭下者,辭旨轉益嚴重,至有人臣所不敢承聞者,驚懍隕剝,五內崩潰,有不暇費辭仰對,而至於臣身去就,惟有一死而已,伏地血泣,只祝亟伏王章云矣。大臣一向胥命,而臣則旣承偕來之命,故姑爲仍留,緣由竝以馳啓云云。踏啓字。
丁卯八月十三日辰時,上御誠正閣。右副承旨·同副承旨入侍時,右副承旨申絢,同副承旨朴宗薰,假注書李憲琦,記注官許臻·盧,以次進伏訖。上曰,今番陵幸,注書誰爲隨駕耶?絢曰,實注書,今當鱗次付職,若於幸行前備員,則實注書二員,似當隨駕矣。上命讀公事。絢讀奏。上命書判付訖。上曰,今番陵幸,實注書雖皆付職,今日入侍廳注書,預令措備,以爲隨駕之地,可也。仍命退,承史以次退出。
上在昌德宮。停常參·經筵。
自申時至人定,灑雨下雨,測雨器水深二分。
洪奭周啓曰,明日常參·經筵,取稟。傳曰,停。
朴宗薰啓曰,行大司憲李直輔,持平沈能栻·梁奭觀在外,執義呂東植差祭,掌令申光軾·任百禧呈辭,監察茶時之意,敢啓。傳曰,知道。
洪奭周啓曰,同義禁金箕象,除拜後過三日不爲出肅,依定式推考警責,仍卽牌招察任,何如?傳曰,允。
傳于洪奭周曰,禮房承旨,馳詣宗廟·永僖殿·景慕宮,奉審摘奸,受香諸處,一體奉審摘奸以來。
傳于李文會曰,左承旨·同副承旨入侍。
朴宗薰啓曰,同經筵林漢浩,旣入闕中,不爲肅謝,直爲出去,事甚未安,推考,何如?傳曰,允。
傳于李文會曰,坐直承旨入侍。
傳于李文會曰,召對爲之。
洪奭周,以弘文館言啓曰,本館下番闕直,事甚未安。校理趙晉和,副校理尹鼎烈,旣有只推之命,竝卽牌招,以爲推移姑降入直之地,何如?傳曰,允。
以副校理尹鼎烈牌不進罷職傳旨,傳于洪奭周曰,只推。
朴宗薰,以舟橋司言啓曰,舟橋排設,今日畢役之意,敢啓。傳曰,知道。
慶尙道·公忠道·全羅道·江原道儒生,幼學辛錫珌·柳相翼·趙鎭元·宋觀洙·韓益中·辛百調·鄭周洪·崔浩養·孫赫·金孟浩·朴東馹·崔浩英·李基鼎,進士鄭藎,幼學姜致煥·禹命裕·徐寬修·全邦赫·成宗烈·孔時和·韓慶根·白受昌·趙鎭漳·鄭馥·曺國明,進士李宇世,幼學李鼎峻·李遂澤·李齊鳳,進士姜守睦,幼學盧泰惺,進士金坰,幼學蔡蓍轍,進士姜泰重,幼學朴基平·柳應默,進士金益幹,幼學成斗烈·鄭履九,進士金正根,幼學南明漢·李說·李孚豹·李秉天·李國泰·鄭濟川·韓相鼎·白受喆·朴之赫·韓國昌·趙寅逵·愼善養,進士李興淑,幼學李基安·李衡燮·崔翼錫·朴履純·李敏銖·禹琪鎭·朴東純·李命安·孫煥世·鄭坦·蔡膺沈·李大奎·韓文煥·韓文潤·孫賢壽·韓文濬·趙孝承·蔡祖憲·李邦孝·南以喬·鄭坊,進士金履源·李文福,幼學趙建永·徐志昇·李瑾·尹泰魯·朴尙和·羅德野·柳煥龍·安德弼·洪秉行·李建秀·金魯源·李道正·趙鎭建·朴載觀·成東鎭·崔尙默·鄭在文,進士許琦,幼學兪龍煥·李儒普·崔景邦·安思義·金德鼎·申宅淳·金就說·張百能·金益淳·金秉淳·曺錫明,進士李邦玉·申錫璜,幼學李祥彬·金琦,進士朴應淵,幼學李鍾哲·權常一,進士朴時赫,幼學李晩埴·辛瑞寧,進士權晉榮,幼學李潤亨·沈樂祖·金秉行·柳榮來·沈志簡·金斗鉉·金世熙·李蓍采·鄭煥文·朴敦采·曺必振·尹心仁,進士尹植,幼學趙正逵·朴秀大·韓東潤·張東翰·尹溶·李芝哲·趙振翊·辛澈元·李光泰·辛性烈·尹尙澈·李經楫·朴思宅·辛重鉉·權寅大·柳東奎·金履賢·金璟·朴庭佐·沈誼之·愼必瑞·李天馨·崔益振·安基錠·李復陽·柳致綱·李源一·金智淳·孫世翼·李百源·鄭錫祚·李象鴻·洪聖績·愼永哲·辛秉·申大權·安宅之·金鼎欽·許坪·金致龜·李天浩·林鶴麗·趙琮邦·金聲魯·朴宗賢·梁益模·方煜·朴仁基·柳洛新·金萬重·趙東源·李元龍·全宇興·成禹龍·朴孝元·黃聖潤·朴奎寅·李景白·李垕發·徐命洛·李基益,進士李亨世,幼學尹守烈,進士鄭燖·李好永,幼學李秉奎·金重洛·白光祚,進士吳宗吉,幼學徐師夔·沈能敎·禹載楫·尹東鎭·呂善行·羅相采·李光直·全弼謙,進士徐橚,幼學全弼寬·徐惟敏·李亨燮·具樟·禹昌鎭·宋邦烈·李翼宅,生員盧周學,幼學鄭勗守·郭宇澤·金壃·郭守國·韓文希·李鼎熤·辛鳳章·金坤·金邦鍵·朴以赫·洪樂寬·辛百兌·李憲榮·崔宗杓·李奎七·白光震·楊湜,進士金城,幼學盧挺直·金思暄·宋載禧·卞鵬振·徐璣範·沈潤海·崔山奎·李台休·徐養浩·禹載寬·李基成·金致衡·金道誾·具實·蔡時㶅·呂宅烈·韓周伯·蔡彦重·金時鍊·金昌迪·李太奎·徐碩臣·孫賢澤,進士金思鉉,幼學成丙烈·金濟道·孫東佐,進士成允烈,幼學李基豐·趙俊民等疏曰,伏以道接千聖之淵源,學爲百世之型範,閑邪闢異,屹然若砥柱之抗頹波,尊夏攘夷,凜乎如松栢之挺大冬,則明其道以扶倫彝,尊其賢以樹名敎,蓋亦盛世之先務也。猗我國家,敦尙儒術,培植名義,闡父·師之遺敎,革羅·麗之陋俗,凡於崇奉先賢,啓迪來學之道,靡不庸極,故龜山宣額之典,鹿洞頒經之恩,殆遍于諸省,不俾有宋專美,此實列聖朝相授心法,而其彰善尙德之宏謨盛烈,奚特如漢氏太牢之爲四百年精神命脈而已?肆昔寧陵盛際,有若同德之臣,先正文正公宋時烈,道德則承紫陽之嫡傳,事業則秉春秋之大義。歷事四朝,契合昭融,儀式八方,德望隆洽,出則處賓師之位,歿而擧俎豆之禮,兩湖之間,遍蒙恩額,百載之間,遺芬不沫,郁郁乎盛哉。我朝家崇報之章,無間於遠邇,而惟彼嶠南一路,去先正杖屨之鄕稍遠,故先正之所嘗經歷而逍遙者,不過數處,而東都·仁山居其一焉。此仁山書院之所由設也。嗚呼,先正之德,有如江漢秋陽之不可尙已,先正之學,有如地負海涵之未易窺測,則臣等以後生末學,何敢妄論造詣,仰瀆崇聽?臣等亦一化囿中物也。均被聖世陶鑄之澤,粗聞先正緖餘之論,鳶飛魚躍,每誦作人之詩,鳥習蛾述,時瞻講禮之樹,而大賢過化之地,嚮慕也切,衆人同得之天,感發也深,竊有區區微悃之積于中者,久矣。玆敢不避猥越,略陳梗槪,惟聖明垂察焉。粵在肅廟朝乙卯,先正不幸如涪翁之不能安朝廷,自長鬐移謫于巨濟也,適過仁山鳳巖之下,愛其名而寓其志,遂少憇而盤桓,此亦仁者樂山而鳳翔千仞之意也。於是乎慶元微服,雖値斯文之厄運,東山赤舃,幸爲邦人之欣瞻,其遺風餘馥,尙今藹蔚於鰲岑·汶水之間,而喬泰之山岳,宛見不動之功效,光霽之風月,怳覯有道之氣像。故越四十餘年己亥,東都人士,始以祭社之義,齊發建祠之論,卽於仁山之麓,爰設尸祝之所,主其事者,本府尹臣李禎翊也。博循公議,講定規度者,先正臣文純公權尙夏也。爲文發揮,助擧脩樑者,故相臣文敬公鄭澔也。堂宇旣成,遺像肅淸,儼然爲一路縫掖之所依歸,而世道嬗變,時議橫潰,斯文百六之禍,至於壬寅六月而極焉。嘻噫痛矣。當時事,尙何忍言?仇賢醜正之輩,布滿中外,凶鋒毒焰,無所不及,則己巳餘孼權世恒,來尹本州,其黨洪尙賓,亦倅隣邑,倡率凶徒,調發煙丁,毁撤先正之廟宇,又欲焚裂先正之影幀,進士臣韓是愈,冒死救護,幸免腰膂斷絶之患,而世恒輩,含蓄憤恨,杖殺是愈,吁亦痛矣。古今天下,寧有是耶?否極泰來,天道孔昭,後四年英廟御極之初,化日重朗,世運方亨,因大臣之筵奏及道儒之呼籲,處分截嚴,是非大定,元惡巨魁,一倂削竄,繼因參贊官臣李喬岳陳請,卽蒙兪音,重建祠宇,則禮貌之重,有非尋常鄕院之比也。棟宇改觀,舊制一新,山川動色,遠邇咸聳,其爲聖德之光,世敎之幸,當如何哉?文忠公臣閔鎭遠,議定其重建規模,參贊臣尹鳳五,又從而潤色之,文正公臣李縡,又文以侑之,至今煥焉爲一邦標準。自玆以後,我國家祠賢,以義之盛德至功,尤可以有辭於天下後世,而惟是朝廷之所未遑者,卽此宣額一事。昔於肅廟丙子,湖西儒生,建院請額,而該曹,以疊設有禁回啓,則上敎曰,雖有疊設之禁,與他儒賢不同,特命賜額,又於先朝己亥,因京儒疏請,下批曰,不拘禁令,使之建置廟宇,而卽使宣額。恭惟我列朝之崇奬宋時烈道學,逈出群賢,其於生長之鄕,藏修之處,遊覽之所,或許以專享,或使之配食,扁之以宸翰,宣之以華額者,不爲不多,而獨此嶺以南若而處妥靈之屋,一未蒙表章之恩,玆豈非朝家之所闕典,而嶺儒之所缺望者哉?況彼東都,爲士夫之冀北,而百數年以來,異說橫流,吾道甚孤,觝斥正學,喙喙爭鳴。此嶺儒所以頃年叫雲之章,略伸扶義之忱,而天鑑俯燭,特降於變嶺俗之批,於休大哉,聖人之言也。臣等莊誦聖批,感祝懽忭,思所以一變其俗,偕底大道之方,莫如闡揚先正之學,以爲觀感興起之鑪錘,而臣等,每於平日,切有所慨惜抑鬱者。嶠南七十一州之間,先正俎豆之所,只是數處,而仁山旣是筵稟重建之院,則比之他院,尤有自別,然尙未能祗奉璇題於斯院,則將何以彈壓一道,感化異類者歟?地以人顯,事與境會者,亦豈偶然?益州建夫子之碑而賨渝咸化,南康揭濂翁之像而溪峒丕變,則今此仁山書院之特賜寵額,又安知不有補於於變嶺俗之化哉?況我兩聖朝,勿拘疊設之命,皎如日星,則向於本道多士之齊籲也,承宣之不許捧入,或由於未詳受敎而然耶?八路多士,庸是抑鬱,又此千里裹足,相率齊籲於黈纊之下。伏願殿下,特降明命,亟擧曠典,使聖朝之風敎有光,大賢之遺廟增重焉。臣等無任云云。省疏具悉。疏辭,令廟堂稟處,爾等退修學業。
丁卯八月十四日辰時,上御誠正閣。左承旨·同副承旨入侍時,左承旨李文會,同副承旨朴宗薰,記事官洪起燮,記注官許臻·盧,以次進伏訖。上內下公事,命讀奏。文會·宗薰,讀奏訖。跪傳于夾侍,啓下訖。上曰,判付出去書之,可也。上曰,玉堂入直,誰也?宗薰曰,只有校理徐長輔一人,而副校理李惟命,姑降入直矣,以差祭纔已出去,其餘則或有差祭者,或有未肅拜者,以致闕直矣。上曰,出牌玉堂申飭入來,使之備員入直,可也。仍命退,承史以次退出。
丁卯八月十四日未時,上御誠正閣。坐直承旨,召對,同爲入侍時,參贊官李文會,持國朝寶鑑第七卷,同副承旨朴宗薰,侍讀官徐長輔,持國朝寶鑑第七卷,侍讀官趙晉和,持國朝寶鑑第七卷,待敎朴綺壽,持國朝寶鑑第七卷,假注書李憲琦,持國朝寶鑑第七卷,記注官許臻,持國朝寶鑑第七卷,記注官盧,持國朝寶鑑第七卷,以次進伏訖。上開卷命讀。長輔,讀自冬十月李滉,止作西銘。上曰,下番讀之。晉和,讀自說此理,止從之。上曰,參贊官讀之。文會,讀自十一月,止大學圖。上曰,閣臣讀之。綺壽,讀自五白鹿洞規圖,止以觀省。上曰,注書讀之。賤臣讀自十二月,止言之矣。上曰,上番讀之。臻讀自大升對曰,止何以測之。上曰,下番讀之。,讀自以臣之見,止不可知。上曰,留院公事入之。出傳敎賤臣承命出來,持公事還入進伏訖。上曰,文義陳之。長輔曰,國朝寶鑑開講之後,小臣始爲登筵矣。歷代往牒,何者非後世監法之書,而至於寶鑑,列聖朝治法政謨,布在此書,其爲監法之資,比他書尤爲切要矣。宋臣范祖禹曰,欲法堯·舜,當法祖宗。伏願殿下,政令施措之間,一動一靜一語一默,必以祖宗朝良法美規,監法焉。上曰,下番陳之。晉和曰,此云事天之道,而蓋臣等事殿下之道,亦如殿下事天之道,如或有一分虛僞假飾之事,無以仰格君心。其於事天之道,必也一念敬謹,嚴恭寅畏,恐懼修省,是臣區區之望也。上曰,所陳甚好,當留念矣。上曰,參贊官陳之。文會曰,上下番已陳之,臣無容更奏矣。上曰,閣臣陳之。綺壽曰,先正臣李滉,進聖學十圖,而命作屛帖,以備觀省,聖祖好賢篤學之盛德,臣固不勝欽歎。且滉之言曰,平生所以仰報國恩者,在此十圖云,則其片言隻字,宜無未盡處,而晩年與門人,往復商確,不無略加點改處,此實由於天下之義理無窮,而虛己受人之道,亦可尙也。今我殿下,聖學高明,卓越百王,以群下謏聞末學,固不足有萬一裨補之益,而聖賢遺訓,旨意微妙,有難造次探賾,每於淵蠖之中,精思明辨,不得不措,至於臨講之際,亦反覆詢問,以致其窮到底之域,此實爲聖益聖之方,而求助之要,恐不外此。伏願深加聖念焉。上曰,所陳好矣。當留念矣。上曰,此云東方學問之人所著述,臣亦見之,如此人者蓋寡,何爲而然也?長輔曰,李滉,篤信程·朱,工夫純至,則東方學問中,如此之人,可與爲儔者,宜其寡矣。上命掩卷。敎曰,上番,間在外任耶?長輔曰,待罪江東縣監矣。上曰,向者以宣箋官入侍乎?長輔曰,然矣。上曰,何時赴任,而何時遞歸耶?長輔曰,乙丑正月赴任,丙寅十月遞歸矣。上曰,鮮有瓜滿者乎?長輔曰,以侍從差任者,蓋鮮瓜滿矣。上曰,民戶幾何而軍丁幾何?長輔曰,元戶爲三千餘戶,軍額爲五千餘矣。上曰,風俗·土地,何如耶?長輔曰,風俗比之隣近諸邑,別無可稱,而土地,水田絶稀,而皆是旱田矣。上曰,該縣地境,在於平安道何方耶?長輔曰,在大同江之東,故名以江東矣。上曰,所率官屬爲幾何耶?長輔曰,鄕所名色,爲十二人,將校爲十二人,吏胥爲二十餘人,使令軍牢各十餘人,奴婢爲六七人許矣。上曰,殘邑耶?長輔曰,如斗小邑矣。上曰,別無邑弊乎?長輔曰,田政·還政·軍政,別無大弊矣。上曰,軍政能無老弱耶?長輔曰,該縣監,每年一次査櫛軍丁,可頉者頉去,仍卽塡代,而或不無混入之歎矣。上曰,下番,是日前入侍注書之兄耶?晉和曰,然矣。上曰,下番三兄弟,俱是同榜乎?晉和曰,或到記或節製,而唱榜則同時爲之矣。上命玉堂先退。長輔·晉和退出。上命讀公事,文會·宗薰,讀奏訖。上曰,判付出去書之也。上曰,注書出去,如有在院公事,持入,可也。賤臣,承命出去,還入進伏奏曰,時無公事,不得持入矣。宗薰曰,違牌玉堂事,朝筵旣有所奏,而更聞,則以私嫌撕捱者,爲四人云矣。上曰,誰也?宗薰曰,金敎根,與尹鼎烈·權烒·金啓河,有嫌云矣。宗薰曰,儒疏,伏閤有日,而似聞是請宣院額疏云,此則旣有朝禁,不得循例捧入,自外曉諭退送,何如?上曰,注書出去,政院捧入,可也。賤臣,承命出去,捧入進伏訖。上命宗薰讀奏,仍命書批答訖。上曰,注書於故相,爲幾代孫耶?賤臣曰,故相臣李健命之玄孫矣。上曰,是四大臣矣。李頤命,於汝爲傍祖耶?賤臣曰,與臣高祖爲四寸矣。上曰,其子孫誰也?賤臣曰,童蒙敎官李憲祖也。上曰,趙泰采之孫誰也?文會曰,錦山郡守趙榮慶也。上曰,此注書,是領敦寧之甥姪耶?宗薰曰,然矣。上曰,此注書之父,茂朱府使李英紹耶?文會曰,茂朱前府使,而近已遞來矣。仍命退,承史以次退出。
上在昌德宮。停常參·經筵。
夜自三更至五更,月暈。
藥房提調韓晩裕,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯,依前方五貼製入事,榻前下敎。
申絢啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
洪奭周啓曰,明日常參·經筵,取稟。傳曰,停。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,備邊司郞廳來言,今日賓廳日次,而領議政未差,左議政李時秀奉命在外,右議政金載瓚未肅拜,不得來會云矣,敢啓。傳曰,知道。
洪奭周,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
洪奭周,以弘文館言啓曰,本館下番,姑降入直,事甚未安。副校理尹鼎烈,修撰李勉求,副修撰金啓河·金敎根,旣有只推之命。修撰李勉求,副修撰金啓河·金敎根,竝卽牌招,以爲推移入直,副校理尹鼎烈,一體牌招察任,何如?傳曰,允。
以修撰李勉求,副修撰金敎根·金啓河牌不進罷職傳旨,傳于洪奭周曰,只推。
以副校理尹鼎烈牌不進罷職傳旨,傳于洪奭周曰,只推。
以修撰李勉求,副修撰金啓河·金敎根再牌不進罷職傳旨,傳于洪奭周曰,只推。
洪奭周啓曰,今此謁聖武科初試監試官,當爲備員,而行大司憲李直輔,持平沈能栻·梁奭觀,正言李希祖在外,行大司諫金銑,執義呂東植,司諫申溆,掌令申光軾·任百禧,獻納韓耆裕,正言徐俊輔牌不進,無以受點,何以爲之,而行大司諫金銑,更爲牌招,何如?傳曰,違牌人,只推牌招。
以執義呂東植,掌令申光軾·任百禧,司諫申溆,獻納韓耆裕,正言徐俊輔牌不進罷職傳旨,傳于申絢曰,只推。
以監試官申溆·徐俊輔再牌不進罷職傳旨,傳于洪奭周曰,只推。
洪奭周,以成均館行大司成意啓曰,文廟守僕,依宗·社守僕例,試才啓下事,曾有定式矣。守僕元宗烈,瓜朔已滿,其代,以事知守僕,試才抄擇,備三望受點次,別單書入之意,敢啓。傳曰,知道。
朴宗薰,以兵曹言啓曰,今此謁聖武科初試試官,當品中可擬之人乏少,曾經兵使,竝擬以入之意,敢啓。傳曰,知道。
朴宗薰,以兵曹言啓曰,今月十八日,二內禁軍番次矣。該番將未差之代,依例口傳差出,何如?傳曰,允。
兵曹口傳政事,以李秉道爲內禁將。
朴宗薰,以兵曹言啓曰,五衛將崔源,忠翊衛將鄭聖輪,慶熙宮衛將徐恭修,俱以病難供職,呈狀乞遞。實病旣如此,則宿衛輪番之任,不可久曠,竝改差,何如?傳曰,允。
申絢,以刑曹言啓曰,義禁府啓辭內,卽見咸鏡監司李晩秀狀啓謄報中,大逆不道罪人觀鎬,應坐諸人之査出者,則皆以敬賊之緣坐,已自本府,依律擧行,而其中觀鎬孫女曾愛,今始査報矣。曾愛,平安道楚山府,緣坐爲婢,而依例令刑曹,押送配所,何如?傳曰,允事,命下矣。罪人在囚安邊府獄云,令該道道臣擧行事,發關分付,何如?傳曰,允。
判尹李勉兢疏曰,伏以臣,卽伏見平安監司趙得永狀啓啓下者,則姦民輩,潛入新島,和買唐物,而事在六月十八日,伊日卽臣在營時也。邊禁事體,何等嚴重,而許久蒞任,不能先事檢飭,旋卽交龜,又未趁時覺察,論臣罪狀,實難倖逭。玆敢冒陳短章,仰首自列。伏乞聖明,特賜勘處,以安私心,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
傳于洪奭周曰,右承旨入侍。
傳于洪奭周曰,右承旨,馳詣健陵,奉審摘奸,華寧殿·顯隆園,一體奉審以來。
鄭東觀啓曰,明日·再明日崇陵忌辰祭齋戒正日相値,視事頉稟之意,敢啓。傳曰,知道。
鄭東觀啓曰,左副承旨洪樂淵,今日不爲仕進,卽爲牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
申絢啓曰,行大司憲李直輔,持平沈能栻·梁奭觀在外,執義呂東植牌不進,掌令申光軾·任百禧試所進,監察茶時之意,敢啓。傳曰,知道。
以執義呂東植,司諫申溆,正言徐俊輔牌不進罷職傳旨,傳于申絢曰,只推。
以左副承旨洪樂淵牌不進罷職傳旨,傳于李文會曰,只推。
鄭東觀,以奎章閣言啓曰,應製諸臣頒賜冊子安寶次,奎章之寶請出之意,敢啓。傳曰,知道。
鄭東觀,以弘文館言啓曰,本館下番,姑降入直,事甚未安。副校理尹鼎烈,修撰李勉求,副修撰金啓河·金敎根,旣有只推之命,修撰權烒,自鄕上來云,一體牌招,以爲推移入直之地,何如?傳曰,允。
傳于鄭東觀曰,守令有闕之代,政官牌招開政。
以副校理尹鼎烈,修撰李勉求·權烒,副修撰金啓河·金敎根牌不進罷職傳旨,傳于鄭東觀曰,違牌玉堂許遞,今日政差出。
鄭東觀,以弘文館言啓曰,本館下番,姑降入直,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書李始源進,參判閔耆顯進,參議李羲甲進,左承旨李文會進。以徐有望爲副校理,金啓河爲修撰,洪時溥·尹久東爲副修撰,柳河源爲修撰,申大羽爲同敦寧,徐能輔爲軍資正,李永瑗爲司䆃僉正,李宗明爲谷城縣監,鄭尙愚爲同義禁,吳載紹爲分內醫提調,金魯應爲應敎,尹鼎烈爲副應敎,書題單金甲得。
兵批,行判書韓晩裕進,參判金孝建病,參議申大尹病,參知朴瑞源入直,右副承旨申絢進。以洪顯周爲副摠官,沈公協爲兼司僕將,金聖彬·鄭文郁爲五衛將,張東源爲忠翊將,許沆爲忠壯將,李一新爲慶熙將,金敎根·鄭文始爲文兼,丁若晦爲守門將,洪冕燮爲北評使,副司正李憲琦,副護軍李民秀·李宜秀,副司直尹鼎烈,副司果李勉求·權烒·金啓河·金敎根竝單付。
以應敎金魯應,修撰柳河源,副修撰洪時溥牌不進罷職傳旨,傳于鄭東觀曰,只推。
鄭東觀啓曰,今二十日陳賀頒敎文,當爲製進,藝文提學曺允大,待明朝牌招,何如?傳曰,允。
鄭東觀,以內醫院提調意啓曰,別監白景福,書員差定事,命下矣。院書員趙慶國有頉代,別監白景福差定之意,敢啓。傳曰,知道。
朴宗薰,以兵曹言啓曰,今八月十七日武臣堂上朔試射日次,而國忌齋戒相値,不得爲之之意,敢啓。傳曰,知道。
朴宗薰,以武一所試官意啓曰,臣所今日平明開場,而擧子捧單數,自天字至寒字半字,合爲八百四十六人矣。先自柳葉箭試取,而元貫革外,加設八貫革之意,敢啓。傳曰,知道。
朴宗薰,以武一所試官意啓曰,臣所今日柳葉箭應射擧子八百四十六人內,邊二中貫一中一人,邊三中十二人,入格合爲十三人矣。柳葉箭旣已畢試,鳥銃今方試放,而元貫革外,加設三貫革,講書兼行之意,敢啓。傳曰,知道。
朴宗薰,以武一所試官意啓曰,臣所今日鳥銃試取,自天字至荒字,入格六十人中,越講爲一人,柳葉箭·鳥銃入格爲四人,兩技入格合五人矣。日暮姑停之意,敢啓。傳曰,知道。
朴宗薰,以武二所試官意啓曰,臣所今日平明開場,擧子捧單數,自天字至張字半字,合爲七百七十八人矣。先自柳葉箭試取,而元貫革外,加設六貫革之意,敢啓。傳曰,知道。
朴宗薰,以武二所試官意啓曰,臣所今日柳葉箭應射擧子七百七十八人內,入格九人矣。柳葉箭今已畢試,鳥銃鱗次試放,而元貫革外,加設四貫革之意,敢啓。傳曰,知道。
朴宗薰,以武二所試官意啓曰,臣所今日鳥銃應放擧子七百七十八人內,入格七十六人,未及試取二十四人,而日暮姑停之意,敢啓。傳曰,知道。
丁卯八月十六日卯時,上御誠正閣。右承旨入侍時,右承旨洪奭周,假注書李憲琦,記注官盧·許臻以次進伏訖。上曰,昨見健陵修改堂上狀啓,則陵上撤莎去土之際,罅痕有四處云,聞甚萬萬驚悚矣。右承旨進去奉審後,工匠犒饋,與留守眼同擧行,役軍糧饌等節,亦令着意爲之,可也。仍命書傳敎曰,右承旨馳詣健陵,奉審摘奸以來,華寧殿·顯隆園一體奉審。仍命退,承史以次退出。
上在昌德宮。停常參·經筵。
夜五更,灑雨下雨,測雨器水深一寸三分。
朴宗薰啓曰,行大司憲李直輔,持平梁奭觀在外,執義呂東植呈辭,掌令申光軾·任百禧試所進,持平沈能栻未肅拜,監察茶時之意,敢啓。傳曰,知道。
朴宗薰啓曰,來二十一日朝參日次,而宣陵忌辰祭齋戒相値,頉稟之意,敢啓。傳曰,知道。
李文會啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
鄭東觀啓曰,左副承旨洪樂淵,今日不爲仕進,卽爲牌招,何如?傳曰,允。
李文會,以弘文館言啓曰,應敎金魯應,修撰柳河源,副修撰洪時溥,旣有只推之命,竝卽牌招察任,何如?傳曰,允。
朴宗薰,以都摠府言啓曰,今此幸行時,侍衛·寶劍·守宮,當爲備員,而副摠管申鴻周,以摠戎中軍留陣進,吳載重以御營中軍留陣進,崔獻重未肅拜,都摠管李彦植有身病,無以備員。令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
朴宗薰啓曰,因都摠府草記,今此幸行時,侍衛·寶劍·守宮,當爲備員,而副摠管申鴻周,以摠戎中軍留陣進,吳載重以御營中軍留陣進,崔獻重未肅拜,都摠管李彦植有身病,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以李勉兢爲都摠管,林漢浩·鄭晩錫·李鎭復爲副摠管。
以修撰柳河源,副修撰洪時溥牌不進罷職傳旨,傳于李文會曰,只推。
傳于洪樂淵曰,頒敎文中,赦句添入。
洪樂淵啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
洪樂淵啓曰,頒敎文中赦句添入事,命下矣。藝文提學曺允大,待明朝牌招,何如?傳曰,允。
李文會,以奎章閣言啓曰,應製諸臣頒賜冊子安寶次,奎章之寶請出之意,敢啓。傳曰,知道。
李文會,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成·直講,俱爲未差,典籍李久源,崇陵忌辰祭典祀官兼大祝進去,時無入直之員,以他郞官,姑爲代直,何如?傳曰,允。
朴宗薰,以訓鍊都監言啓曰,本局哨官李光俊,身病猝重,勢難察任,改差,何如?傳曰,允。
朴宗薰,以右邊捕盜廳言啓曰,本廳從事官李喆懋,身病猝重,勢難察任,改差,何如?傳曰,允。
朴宗薰,以武一所試官意啓曰,臣所今日平明開場,而鳥銃自日字試取,仍爲捧講之意,敢啓。傳曰,知道。
朴宗薰,以武二所試官意啓曰,臣所今日平明開場,鳥銃試取,而仍爲捧講之意,敢啓。傳曰,知道。
朴宗薰,以武一所試官意啓曰,臣所今日應放擧子入格六十八人內,越講爲七人,竝昨日入格五人,三技入格一人,兩技入格十二人,合爲十三人,雖未滿額數,而各技皆已畢試,今方修正榜目之意,敢啓。傳曰,知道。
朴宗薰,以武二所試官意啓曰,臣所今日各技,皆已畢試,應射擧子都數七百七十八人內,柳葉箭入格九人,鳥銃入格八十五人,講入格七人,兩技入格,合爲十人,雖未滿元額,榜目今方從實數修正之意,敢啓。傳曰,知道。
上在昌德宮。停常參·經筵。
夜四更五更,月暈。
洪樂淵啓曰,行大司憲李直輔,持平梁奭觀在外,執義呂東植,掌令申光軾·任百禧呈辭,持平沈能栻未肅拜,監察茶時之意,敢啓。傳曰,知道。
申絢啓曰,明日常參·經筵,取稟。傳曰,停。
鄭東觀啓曰,同義禁鄭尙愚,同敦寧申大羽,除拜後過三日不爲出肅,竝依定式推考警責,仍卽牌招察任,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,左承旨·右副承旨·同副承旨入侍。
傳于洪奭周曰,奉審承旨入侍。
傳于申絢曰,禮·工換房。
傳于申絢曰,大臣以下留待。
傳于申絢曰,大臣以下入侍。
朴宗薰啓曰,訓鍊大將金祖淳,以司僕提調,明日鷺梁旗軍洗馬出去矣。所佩命召,何以爲之?敢稟。傳曰,仍佩往來。
傳于洪奭周曰,禮·刑換房。
申絢啓曰,翰林會圈,明日都堂爲之事,命下矣。監事以下館閣堂上,待開門命招會圈,何如?傳曰,允。
朴宗薰,以都摠府言啓曰,今此幸行時,侍衛·寶劍·守宮,當爲備員,而都摠管李勉兢,以漢城府判尹導駕進,副摠管李鎭復·鄭晩錫·林漢浩未肅拜,都摠管洪顯周,副摠管金明淳俱有身病,無以備員。令政院稟旨變通,仍令該曹,口傳差出,待下批牌招,以爲備員侍衛之地,何如?傳曰,允。
朴宗薰啓曰,因都摠府草記,今此幸行時,侍衛·寶劍·守宮,當爲備員,而都摠管李勉兢,以漢城府判尹導駕進,副摠管李鎭復·鄭晩錫·林漢浩未肅拜,都摠管洪顯周,副摠管金明淳〈俱〉有身病,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以洪顯周·李彦植爲都摠管,金明淳·權常愼·任希存·李庚運爲副摠管。
朴宗薰,以兵曹言啓曰,今月二十一日一兼禁軍番次,而新除授兼司僕將沈公協,與別將白師誾,有娚妹應避之嫌,依法典改差,其代口傳差出,何如?傳曰,允。
兵曹口傳政事,以鄭來升爲兼司僕將。
朴宗薰,以兵曹言啓曰,卽接南所衛將金尙墀牒報,則弘文館水閣東邊鐵索折傷云。令該曹趁卽修改之意,分付,何如?傳曰,允。
朴宗薰,以摠戎廳言啓曰,卽接管城將鄭周誠所報,則以爲,今夏潦雨後,本城訓鍊都監字內女城四堞二隅,禁衛營字內女城七隅,頹圮云矣。趁卽改築之意,分付字內營門,何如?傳曰,允。
洪樂淵,以左邊捕盜廳言啓曰,本廳從事官具載厚,身病甚重,勢難察任,改差,何如?傳曰,允。
京畿監司金履度狀啓,節到付砥平縣監南履正牒呈內,領中樞府事徐龍輔,今月十七日辰時量,自本縣上西面長壽洞離發,轉向于廣州斗峴地是如爲白有等以,緣由馳啓云云。踏啓字。
丁卯八月十八日辰時,上御誠正閣。左承旨·右副承旨·同副承旨入侍,奉審承旨同爲入侍時,左承旨李文會,右承旨洪奭周,右副承旨申絢,同副承旨朴宗薰,假注書李憲琦,記注官李昌心·許臻,待敎朴綺壽,以次進伏訖。上曰,陵上奉審則何如耶?奭周曰,陵上封土罅痕處,以竹籤測其深淺,則罅痕頗深,萬萬驚悚,而蓋年前修改時,時値冬寒,土脈凝結,舊築新傅,不相黏合之致。今番則旣知其所以然,故舊土幾盡奉出,新土所入,恰爲十分之九,封築完固,諸臣之言,皆以爲萬無後慮云矣。上曰,莎役已畢耶?奭周曰,臣歸到華城,得聞畢役之報矣。上曰,園上奉審,則何如耶?奭周曰,無頉而碑閣奉審則亦無頉矣。上曰,華寧殿奉審,則何如耶?奭周曰,無頉矣。上曰,工匠·役軍犒饋等節,何以爲之耶?奭周曰,臣謹依下敎,與留守眼同犒饋,而初日付役之五百名,旣已解送,散在各處,更爲招集,反恐搔擾,故言于留守,發遣偏裨,着意擧行,使之宣布德意矣。上曰,摠管,今日又何爲而變通耶?宗薰曰,洪顯周,與林漢浩有嫌,金明淳,與李勉兢·林漢浩有嫌云矣。上曰,稟旨變通後,洪顯周·金明淳,更爲首擬以入之意,分付,可也。仍命分讀公事。文會·絢,宗薰讀奏訖。上曰,坐直誰也?絢曰,臣當坐直,右承旨洪奭周,以禮房當宿傳香番矣。上曰,工·禮換房。出傳敎命閣臣先退。仍命退,承史以次退出。
丁卯八月十八日申時,上御誠正閣。大臣以下入侍時,右副承旨申絢,假注書李憲琦,記注官李昌心·盧,左議政李時秀,觀象監提調金思穆,行戶曹判書徐榮輔,行禮曹判書南公轍,以次進伏訖。時秀曰,臣之辭陛,已滿一旬矣。其間日氣甚好,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,陵役已畢,封築完固耶?時秀曰,臣等狀啓及奉審承旨復命時,已有所仰奏,而當初之頻年有頉,不知其所以然,萬萬惶悚矣。今番則初欲盡爲奉出莎草,而封土則只就有頉處爲之矣。莎草退出後,封土之間,多有罅隙,縱橫屈曲,故竹籤測之,則深可木尺三四尺,臣等不勝驚悚,一邊狀聞,一邊奉出舊土,恰過十分之七八,而東北邊,則舊土往往成塊,以手按摩,則絶無眞液黏潤之意。此蓋由於當初冬節封築,土脈凝結,內蓄凍氣,外有溫氣之致,莎草之不盛,亦以此故,舊土奉出之際,以不見罅隙爲限,而其下則土性甚好,故更以新土,稍合舊土,一新封築,上高與前後左右,一如前樣。而大抵封形上下,比前稍存豐減,所被之莎,少似平偃,無至直豎,今則萬萬完固。日字稍遲,雖涉悚惶,諸臣所見,皆以爲更無他慮矣。仍奏曰,臣等於今番畢役後,以新莎着根間,頻頻灑水,或有低平空缺之處,用精土塡補,更以莎椎堅築。此外諸節,隨所見從便擧行,有無頉間十日登聞事,面飭於陵官及守臣。而莎草生頉,每在於解凍之交,根未黏土,葉有枯損,其始雖微,爲害漸廣,待來春解凍之初,令今番董役之別看役二人,率莎土匠數名,趁時進詣,與地方官及陵官,眼同詳細看審,或有向枯之莎片,一一從便修補,其中着根未固處,更以莎椎堅築,細櫛陳葉,均鋪莎土,以培其根,依顯隆園例,造給莎刀及鎌子,剪其長葉,去其雜草,一從便宜爲之事,令該曹預爲知委。各陵頉處之從便擧行事,前後申飭,不啻屢次,而各陵官之難愼太過,每致積小成大之患。此後則該曹隨其勤慢,以爲警責之地,以此擧條,更爲申明知委於各陵官,何如?上曰,依爲之。出擧條時秀曰,今番修改時,本府擧行浩多,依甲子年例,以甲寅大同米餘在者,往復該廳,量宜會減事,分付,何如?上曰,依爲之。出擧條時秀曰,中軍董役,初無該曹啓稟之事,而兵曹草記辭意,殊涉不審。兵曹判書韓晩裕,從重推考,何如?上曰,依爲之。出擧條時秀曰,卽見平安監司趙得永狀啓,則枚擧中軍韓應儉牒呈,以爲大同江來泊之船,多載唐物,故搜檢其物種,則正銀·丹木·白礬·唐錢·錚盤等物,而其中唐錢,尤非我國行用之物,係是彼人設禁之種,査問出處,則義州居白大玄,與本府人李士楫,載米一百二十石,潛入薪島,與彼人交易,而米價不足之數,以唐錢鍮鐵受來,賣於鍮店,鎔鑄器皿。白礬·丹木等,發賣市肆,而未盡區處,唐錢猶爲一千三百餘兩,銀爲二十餘兩,其外礬木,數亦不些。此等罪人,有非尋常犯越之比,不敢擅斷,請令廟堂稟旨分付矣。近來邊禁蕩然,奸民之冒犯,至於此極,誠萬萬痛惡,懲一之政,不可不嚴。此非常時商船往來之水路,則必與彼人,預爲約會,約會之際,許多奸狀,尤宜窮覈。所謂白哥·李哥外,亦必有同謀者,諸人之中,又當分首從,爲先令道臣,細細窮覈其前後情節,更爲登聞後稟處,何如?上曰,依爲之。出擧條時秀曰,戶曹郞廳,亦當一時復命,而畢役之後,自多修掃之事。且陵幸在近,陵園齋室修理等節,亦多看檢者,故使之姑留擧行矣。榮輔曰,陵上左右,栗木甚多,所見頗未安矣。時秀曰,栗木雖曰嘉實,亦不必過爲稠密,故曾在先朝,亦有抄斫之例,而必得解事者任之,然後可以善爲矣。臣意則別看役中,擇其解事者任之,一年二年,漸次擧行,似好矣。上曰,幸行時親審後,當有下敎,承旨臨時提奏,可也。上曰,右相敦諭之後,意謂一分開悟矣。誠信未孚,尙今相持,言念國事,極爲悶然矣。時秀曰,臣亦以私書,屢次往復,以臣忝在僚員之故,去就之際,或不無不相見信之歎,殊甚悶切,而畢竟則亦豈不出膺乎?上曰,翰林會圈,都堂爲之也。時秀曰,翰林都堂會圈,纔奉筵敎,而翰圈體重,曾經翰林之人,竝付別兼春秋,使之擧行,若或有實病情勢之不可參圈者,圈事無以備員,然後始自都堂擧行,所以存舊例重翰圈之義。目下旣有曾經翰林三人,令該曹,竝付別兼春秋,牌招會圈,何如?上曰,欲付別兼,則無故者一人,且別兼,與翰林有異,又有特敎,則不必爲拘,卽爲會圈,可也。出擧條仍命書傳敎曰,翰林都堂會圈,明日爲之。上曰,今番陵役,雖不設都監,役處旣甚浩大,不可無酬勞之擧也。仍命書傳敎曰,大臣以下別單書入。時秀曰,曾前修改,臣亦監董,旋卽有頉,罪實有之,勞於何有?上曰,所奏過矣。況事體不輕,豈無酬勞之典乎?命大臣以下先退。時秀等退出。絢曰,禮房承旨洪樂淵,以眼昏不能代押矣。上曰,然則,代房,可也。絢曰,小臣則以推考房,例不得代房擧行矣。上曰,禮·刑換房。出傳敎仍命退,承史以次退出。
上在昌德宮。停常參·經筵。
洪樂淵啓曰,合辭方張之時,兩司無詣臺之員,事甚未安。除在外,未肅拜·呈告人員,竝卽牌招,何如?傳曰,允。
傳于申絢曰,禮房承旨,馳詣社稷·宗廟·永寧殿·景慕宮,奉審摘奸以來。
申絢啓曰,明日陳賀,再明日·三明日宣陵忌辰祭齋戒正日相値,視事頉稟之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
洪樂淵啓曰,行大司憲李直輔,持平梁奭觀在外,執義呂東植,掌令申光軾牌不進,持平沈能栻疏批未下,監察茶時之意,敢啓。傳曰,知道。
以司諫申溆,獻納韓耆裕,正言徐俊輔,執義呂東植,掌令申光軾·任百禧牌不進罷職傳旨,傳于洪樂淵曰,只推。
傳于朴宗薰曰,明日出宮門路,以協陽門爲之。
備邊司薦望,以李光益爲平安兵使,尹益烈爲義州府尹。
申絢,以弘文館言啓曰,新除授副修撰尹久東,時在公忠道連山地,經筵入番事緊,請斯速乘〈馹〉上來事,下諭。傳曰,依啓。
翰林館閣會圈,金箕殷·鄭元容·李永昆·趙琮鎭·李羲準·曺鳳振·李止淵·申在植·金學淳·朴綺壽·李容愚·李光文·李憲琦·朴周壽,以上五點。
朴宗薰啓曰,兵曹郞廳來言,平安兵使下批政事,取稟。傳曰,當日爲之。
有政。吏批,判書李始源式暇,參判閔耆顯進,參議李羲甲,左承旨李文會進。以李東冕爲司成,徐敎修爲敦寧判官,洪秉寀爲濟用判官,義州府尹單尹益烈。
兵批,行判書韓晩裕進,參判金孝建入直,參議申大尹病,參知朴瑞源病,左副承旨洪樂淵進。以韓致應爲同中樞,李昌烈爲慶熙將,朴基豐爲黃海兵使,同知單鄭文郁,平安兵使單李光益。
以慶尙監司尹光顔狀啓,進上藥材,限內不得封進,惶恐待罪事,傳于申絢曰,勿待罪事,回諭。
申絢,以奉常寺都提調·提調意啓曰,東耤親耕田所種皮稷打作,則所出爲四石七斗之意,敢啓。傳曰,知道。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而旗軍洗馬相値,不得爲之之意,敢啓。傳曰,知道。
朴宗薰,以兵曹言啓曰,今八月二十日文臣朔試射日次,而討逆陳賀相値,不得爲之之意,敢啓。傳曰,知道。
申絢,以吏曹言啓曰,卽接司僕寺牒報,則以爲今次陳賀時,本寺正,例爲進輿差備,正有闕之代,卽爲變通云。司僕寺正有闕之代,口傳備擬以入之意,敢啓。傳曰,知道。
吏曹口傳政事,以申在明爲司僕正,整理使單徐榮輔。
洪樂淵,以刑曹言啓曰,今番謁聖武科初試時,科場弄奸人,自一所移送,故嚴加査實,則南部居白命鎭,使安岳居朴師範代射,楊州居朴基漢,使黃州居張顯紀代射,中部居吳榮玉,使安岳居吳亨玉代射,靈光居朴敏復,兩所掛單,訓鍊院權知奉事趙忠培·龍得珠,締結朴基漢等,指示弄奸之罪,竝皆遲晩矣。謹按律文,則大典通編試取條有曰,借射者,杖一百身充水軍,代射者,比借射者加二等,杖一百邊遠充軍,科場用奸者,邊遠充軍。依此律各決杖一百後,代射罪人朴師範咸鏡道北靑府,張顯紀全羅道樂安郡,吳亨玉慶尙道泗川縣,弄奸罪人朴敏復平安道鐵山府,邊遠充軍,定配所,竝卽押送,借射罪人吳榮玉,令兵曹定配所,一體押送。白命鎭·朴基漢等,親年俱過七十,且無兄弟云,移文京兆,考出帳籍,則果爲的實,白命鎭等,依法典收贖。趙忠培曾經萬戶,龍得珠繼是出身,竝移義禁府處之,何如?傳曰,允。
洪樂淵,以義禁府言啓曰,刑曹啓辭內,訓鍊院權知奉事趙忠培曾經萬戶,龍得珠係是出身,竝移義禁府處之事,允下矣。趙忠培·龍得珠,今方待命,竝卽拿囚之意,敢啓。傳曰,知道。
知敦寧申大羽疏曰,伏以臣於今月十六日,伏奉除旨,以臣爲同知敦寧府事者,臣於是職,旣無敦寧,自在應遞,玆敢援例陳章。伏乞聖明,亟命該曹,卽爲遞改,以存公格,以安私分焉。臣無任云云。答曰,省疏具悉。疏辭,下該曹稟處。
副校理徐有望疏曰,伏以臣之所帶春秋兼銜,與承政院右承旨臣洪奭周,有舅甥應避之嫌,前旣丐免,特蒙允許,今又見叨,不容仍冒。伏乞亟命有司,照例遞改,以存公格幸甚。臣無任云云。答曰,省疏具悉。疏辭,下該曹稟處。
持平沈能軾疏曰,伏以臣卽窮鄕之一賤跡也。才器譾薄,學識鹵莽,本非有爲於當世者,而從事場屋,倖占科第,祿仕是甘,涯分已足,解職歸田,跧伏村廬,躬耕養〈老〉,欲爲終焉之計矣。不自意栢府新除,據及於千萬無似之賤,乘馹恩諭,奄臨於蓬蓽寂寞之濱,鄕隣榮輝,闔門感泣,臣竊不自意何以得此於聖明之世也。仍竊伏念臣幼而失學,長益空疎,古人所謂立道事君,修己居官,尙矣無望,凡於人情物議,節〈目〉事例,亦全蒙昧。今此淸朝耳目之官,何等名器,而乃以如臣者,廁跡於其間,則臣身之顚沛嗤點已無足,而竊恐朝家器使之道,固不當若是也。況今所無之凶逆就伏,自來醖釀之窩窟旋綻,何幸乾斷廓揮,天討肆行,當施之律,次第允兪,而亂賊之遺醜式蘩,伏莽之餘憂未艾,則雖博選地望風采之爲世所重者,布列言地,猶恐其懲討之或疎,擧措之或失,是豈如臣癡昧譾劣者,所可承當之時哉?臣雖至愚,秉彝之天,亦所同得,則鷹鸇之志,豈有一毫或後於人,而第其逆變,適出於退伏田間之日,不得手磔而口臠,食肉而寢皮,則固不待職名之有無,卽當奔問之不暇,而積抱奇疾,經暑沈痼,委頓床席,無路驅馳,蟄伏之中,只自憂憤而已。今於恩諭之下,義分是懼,不得不强策登程,而宿病添劇,路憊兼發,昏倒旅次,㱡㱡欲盡,淸牌儼臨,趍膺無望。前者在鄕,旣不效沬血之忱,今焉趍命,又未趁於揚庭之班,名以臺官,焉用此哉?伏乞聖明,治臣逋慢之罪,察臣衷曲之懇,亟命遞臣職名,以肅朝綱,以安微分焉。臣旣不以臺官自處,則不宜贅陳他說,而事在目下,不勝憂憤,敢此尾陳,惟聖明垂察焉。噫嘻,亂臣賊子,何代無之,而豈有如敬·觀兩賊之窮凶絶悖者哉?苟究其根底窩窟,則一則龜·祿,二則鍾秀。天道孔昭,逆節自露,王章快施,告布將擧,此誠宗社轉危爲安之一大機會,擧國臣民,無不歡欣蹈舞,而乃有一種依附之徒,顧戀宿處,抵死不捨,狼性難化,梟音不改。由此觀之,他日之憂,反有甚於今日人心之陷溺,世道之斁敗,一至於此,豈不痛哭而流涕者耶?噫,春秋之法,亂賊先治其黨與,蓋聖人慮後之戒,自不得不然矣。本其最初而論之,故掌令金鍾厚,以憸邪小人,猥瑣鄙類,只緣附麗於逆戚,遂至濫占於儒選,而迹其平生,欺世盜名,於渠猶屬例談,凶國禍家,在渠卽是伎倆。出沒京鄕,以祿·龜爲依歸之所,嘯聚徒黨,與日煥爲死生之交,凡所以流毒世敎,詿誤人心者,莫不陰爲之主張,鍾秀之爲鍾秀,未必非鍾厚之所慾慂。況榮賊,是何等權奸凶逆?渠以名在抄選之類,傾身諂事,無所不至,及其事敗跡露之日,陳疏願留,極其鄙悖,奇男子稱詡之說,無人不知,自有儒名以來所未聞所未有之事也。士林之羞憤,國人之唾罵,積有年所,而到今鍾秀,旣伏王章,則已難免應坐之律,況渠之生前所犯,與鍾秀一而二,二而一者乎?今當凶窩逆窟,次第打破之時,不可以其身之已斃,置而不論。臣謂鍾厚,爲先削其儒籍,斷不可已也。任焴,本以蟣蝨之類,濟以蛇蝎之性,受業於鍾厚之門,自處高弟,護法於鍾秀之論,結爲死友。氣味脗合於日煥,到處褒揚,腸肚相連於日柱,隨事劃計,雄邑久典,首倡立祠之議,兇身纔斃,輒主影堂之論。凡所以右袒龜柱之事,庇護漢祿之計,無不竭力擔當,挺身向前。於是乎怪鬼之輩,推爲謀主,不逞之徒,詡以士類,氣焰所及,莫不靡然。邇來六七年間,凶議悖論,摠是渠扼腕而主張者,此於渠,已是罔赦之罪,而昨年諸逆處分之後,宿處難忘,舊習不悛,締結異趣之徒,陰懷角勝之計。及至敬·秀之眞贓畢露,斷案已成之後,猶復愍不知畏,悍然欲抗。大論旣發,賓啓將始,而搢紳之疏,初不但來參,亦不書送名帖,渠若有一分嚴畏之心,豈敢若是縱恣頑悖,而無所忌憚也哉?至於徐美修,則本以祿賊之妻姪,偏被鍾秀之卵育,匪分之職,惟意兜攬,無非凶醜輩吹噓之力,爲世指目,厥惟久矣。昨年漢祿伏法之後,巨慝旣鋤,黨與勿問,包容之聖德,與天無極,渠宜革心改圖,斷腕自效,乃反自存形跡,或稱省掃,或托加土,入峽溯江,行止叵測。及夫今番敬·觀之招出,而祿·龜之凶圖,益復狼藉,鍾秀之逆節,若是綻露。凡今日北面於殿下之庭者,孰不敢明目張膽,沐浴請討,而渠反假托在外,初不投名於聯疏,又不呈身於賓啓,其心所在,昭不可掩。如此背公宛黨之類,決不可置而不問。臣謂副護軍任焴,行護軍徐美修,竝施竄配之典,斷不可已也。臣忠憤自激,言不知裁,伏願聖明,特賜體諒焉。臣無任云云。省疏具悉。金鍾厚事,山林之人,事面自別,不允。任焴·徐美修事,皆是此朝廷之臣子,又爲卿大夫之列爵,聲討不參,豈有故爲之心哉?在外假託,無乃風傳之說乎?亦不允。爾其勿辭察職。
上在昌德宮。停常參·經筵。
藥房提調韓晩裕,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,備邊司郞廳來言,今日賓廳日次,而陳賀相値,不得來會云矣,敢啓。傳曰,知道。
洪樂淵啓曰,卽者義禁府都事來言,今日陳賀後,赦單子當爲修正以入,而判義禁南公轍,同義禁鄭尙愚,俱有身病,同義禁洪羲恒受由,只有同義禁李堯憲一人,不得備員,次堂例不得擧行云,判義禁卽爲牌招,何如?傳曰,允。
朴宗薰啓曰,御營大將李得濟,以本廳習陣事,明日鷺梁出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍牌往來。
洪樂淵啓曰,判義禁南公轍牌不進推考傳旨,今方捧入,而赦單子當爲修正,如是違牌,事甚未安,更爲牌招,何如?傳曰,允。
洪樂淵啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
鄭東觀啓曰,吏曹郞廳來言,百官加下批政事,取稟。傳曰,當日爲之。
備忘記,中官金命甲·李潤協,百官加親授。
有政。吏批,判書李始源進,參判閔耆顯病,參議李羲甲病,行都承旨鄭東觀進。以李馨秀爲司僕主簿。
兵批,行判書韓晩裕病,參判金孝建入直進,參議申大尹病,參知朴瑞源病,同副承旨朴宗薰進。同知單許沆,僉知單李昌烈。
申絢,以禮曹言啓曰,大臣以下別單書入事,命下矣。別單書入之意,敢啓。傳曰,知道。
傳于申絢曰,今番健陵陵上莎草之役,雖不設都監,事體之重,工役之大,無異於設都監,又況今番修改,極其完固云。萬萬幸甚,豈可無酬勞之擧?左議政李時秀,內廐馬鞍具一匹面給,觀象監提調金思穆加資,繕工提調徐榮輔,禮曹判書南公轍,熟馬一匹面給,水原留守洪明浩,內下大豹皮一領賜給,戶曹正郞金思羲,禮曹正郞崔鳳和,兒馬一匹賜給,判官李爔陞敍,繕工監役李靖會陞敍,兼監役本陵令金載謙,參奉朴祖壽竝陞敍,別看役丁遇泰·李興潤外職除授,領役牌將金祥鯉·鄭翊臣,竝邊將除授,監董裨將具錫夏,相當職除授,莎草領役裨將洪日輔,邊將除授,相地官方慶國,奏時官裴漢輔,竝從厚施賞,各處領役牌將,竝內下筒箇一部賜給,內外員役·工匠等,依甲子年例施賞。
傳于申絢曰,今番賞典,一人雖兼數事,毋得疊受。
傳于鄭東觀曰,政官牌招開政。
有政。吏批,判書李始源進,參判閔耆顯進,參議李羲甲牌不進,行都承旨鄭東觀進。以兪漢謨爲同敦寧,宋仁載爲監役,判敦寧金思穆,崇祿今加輔國加資事承傳。
兵批,行判書韓晩裕病,參判金孝建入直進,參議申大尹病,參知朴瑞源病,同副承旨朴宗薰進。副司果單李靖會。
以吏曹參議李羲甲牌不進罷職傳旨,傳于鄭東觀曰,只推。
以刑曹赦單子,傳于洪樂淵曰,罪人文璘聖,嚴刑一次後,絶島爲奴。
洪樂淵啓曰,新除授平安兵使李光益,以前任黃海兵使,時在任所,而有除朝辭赴任之命矣。密符則以黃海兵使時所佩密符仍佩,諭書則安寶,依例使院吏齎傳,何如?傳曰,允。
以慶尙監司尹光顔狀啓,薦新進上石榴,限內不得封進,惶恐待罪事,傳于洪樂淵曰,勿待罪事,回諭。
鄭東觀,以吏曹言啓曰,在前頒赦時,例有別歲抄書入之事矣。今番則何以爲之?敢稟。傳曰,依例書入。
鄭東觀,以吏曹言啓曰,別歲抄書入事,命下矣。居中·居下,一體書入乎?敢稟。傳曰,書入。
申絢,以禮曹言啓曰,今此凶逆懲討之典,實是擧國莫大之慶,旣行告布之禮,設科取人,自是應行之事。取考謄錄,則先朝丁酉·乙巳兩年設行,有初試庭試,丙午年設行,除初試庭試,卽日放榜,當宁壬戌年設行,除初試庭試,擇日放榜矣。今番慶科,以何年例擧行,而日字以何間推擇乎?敢稟。傳曰,庭試磨鍊。士子之鄕儒去來,大涉煩弊,以九月晦間·十月旬前有初試,趁行於士子未下之前,可也。
申絢,以禮曹言啓曰,以討逆庭試何間推擇事取稟草記,傳曰,庭試磨鍊,士子之鄕儒去來,大涉煩弊,以九月晦間十月旬前有初試,趁行於士子未下之前可也事,命下矣。卽令日官池景興推擇,則討逆庭試文武科初試,來九月二十五日,殿試十月初四日,放榜同月初十日辰時爲吉云,以此日時,知委擧行,何如?傳曰,允。
申絢,以禮曹言啓曰,今此討逆頒敎陳賀時,諸道所封箋文中,京畿水使鄭學畊,以應封官,兼別軍職,故各爲封箋,渭原郡守田義顯,雖非應封官,以別軍職封箋矣。一體看審捧入之意,敢啓。傳曰,知道。
申絢,以禮曹言啓曰,今此討逆頒敎陳賀時,平安兵營方物,前兵使鄭觀采拿命前,已爲封進矣。貢獻體重,封進官雖在拿罷中,自前例爲捧入,今亦一體看品捧入之意,敢啓。傳曰,知道。
申絢,以禮曹言啓曰,今此討逆頒敎陳賀時,諸道封進箋文中,前平安兵使鄭觀采,義州府尹趙弘鎭,宣川防禦使白泓鎭所封箋文,雖已來到,而俱在拿罷中,依前例不爲捧入之意,敢啓。傳曰,知道。
朴宗薰,以備邊司言啓曰,卽見公忠監司趙德潤狀啓,則以爲本道陸操,旣已設行,臣營屬牙兵習操,亦當狀聞擧行,而犒饋賞格米四百二十餘石,自朝家區劃,亦有前例,竝請令廟堂稟旨分付。兵使巡操時,軍保新充者,雖有點視之規,方當秋穫,民弊不些,今姑停止爲辭矣。本道今年水陸操,分春秋旣已設行,牙兵行操,恐有疊勞之弊,本營屬牙兵習操,姑令權停事,分付,何如?傳曰,允。
朴宗薰,以兵曹言啓曰,新除授北評事洪冕燮,素患痰喘之症,每當換節之時,如期闖發,勢難登途赴任之望,呈狀乞遞。實病旣如此,則不可强令赴任,改差,何如?傳曰,允。
朴宗薰,以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移入直之意,敢啓。傳曰,知道。
朴宗薰,以兵曹言啓曰,闕內入直訓鍊都監局別將·把摠·哨官及內三廳將·守門將·禁衛營把摠·哨官等番單子,每中日入啓受點矣。今此幸行相値,勢難受點,依前例,來九月初一日入直人員,今八月二十五日入啓單子,竝爲受點,趁期替直,分所單子二十六日書入,巡將監軍今二十六日入啓單子,預爲排日受點,逐日受牌,大省記及別省記,自今二十七日,來九月初一日至二十六日,預爲書入,京中軍號,亦自今二十七日,來九月初一日至二十六日,預爲啓下,留置政院,逐日頒布,行在所軍號,自行在所啓下頒布之意,敢啓。傳曰,知道。
朴宗薰,以兵曹言啓曰,因刑曹草記,武一所借射罪人吳榮玉,令兵曹,身充水軍事,允下矣。借射罪人吳榮玉,公忠道新昌縣水軍充定,定驛子押送之意,敢啓。傳曰,知道。
吏曹啓目粘連,觀此同知敦寧府事申大羽上疏,則以爲臣於是職,旣無敦寧,自在應遞,亟命該曹,卽爲遞改,以存公格亦爲白有臥乎所,旣無敦寧,則揆以公格,似當許遞是白乎矣。宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。又啓目粘連,觀此弘文館副校理徐有望上疏,則以爲臣之所帶春秋兼銜,與承政院右承旨洪奭周,有舅甥應避之嫌,不容仍冒,亟命有司,照例遞改亦爲白有臥乎所,相避之法,在下當遞,徐有望所帶春秋館記注官之任,今姑減下,何如?判付啓,依回啓施行爲良如敎。
義禁府赦單子,崔光泰·李紀淵·安祫·成在基·金魯文·朴宗璜·沈能稷·朴宗心·李升權·吳準常·金鉉哲放。
敎中外大小臣僚耆老軍民閑良人等書。王若曰,天網太恢,魑魅久逃於禹鼎,王章亟擧,鯨鯢咸伏於舜刑。咨爾多方,聽我明誥。惟予寡昧,叨承艱大之業,粵自沖幼之齡,荷東朝保佑之恩,得有今日。思先志繼述之道,若臨深淵,念寧王達孝盡倫,卽聖人正經大法。蓋其斟酌情文之至,固可質諸鬼神,苟有干犯義理之徒,亦嘗待以鈇鉞,此如日星之昭揭,實是天地之共臨。雖豚魚之至頑,庶幾孚格,奈龍蛇之難化,敢欲矯誣?式至今逆變之層生,乃從前禍本之有自。噫,彼龜柱,近屬濯龍之籍,久稔王鳳之凶,謀弄朝權,始若患得而患失,圖移國本,馴致不奪而不饜。群不逞之萃淵,已成糾結之勢,三大罪之斷案,益著危逼之形。幸賴女堯·舜翊扶,縱未售滔天之凶計,敢引大明律句語,不但爲先朝之逆臣,憯口殆雲·夏所無,凶心比鏡·夢尤甚。漢祿,天生戾氣,逆戚至親,迭發八字之凶言,可謂是叔是姪,謀危萬年之宗國,遂至無父無君。雖緣一二秉義之人,計莫得遂,乃與乙丙構禍之類,罪實相關。噫,群賊之和應,死友量,顧衆惡之世濟,悖子日·觀。煥之,恩遇,何如,宿處難忘,値邦運之罔極,斯何等時,謂此機之是乘,孰不可忍?手握天憲,惴惴焉莫敢誰何,首奬賊魁,汲汲乎如恐不及。前席肆降在之奏,甘與先王而背馳,暗室嗾綢繆之謀,反詡老臣之忠愛。裕,一種醜類,兩煥私人,都人之疏辭至凶,安默爲其羽翼,洪流之詩句極憯,海玉從以唱喁,首尾合爲一身,堪痛衣鉢之相授,頭面幻出千狀,實由根株之未除。乃若達淳,滿腹禍心,托身賊黨,初筵之奏語絶悖,誣逼至及於雲鄕,後疏之設意轉深,侮弄敢試於宸極。述凶煥之緖論,蓋非故於一夕一朝,聽妖瀅之指揮,益難掩於十手十目。賊變於是極矣,民彝從此斁焉。敬臣,以遐土蟣蝨之微,爲逆窟卵翼之物,誣衊之言自唱,至誘無知之騃童,怨懟之心愈彰,肆引思亂之悖什。倫常滅於卽地,痛矣三條之逆招,見聞熟於賊窩,灼然一串之凶肚。鎬是狼子,先入之見自輸,郁雖蠢氓,知情之律焉逭?凶供已具於鐵案,王討宜先於鋤根。噫嘻,鍾秀,逆魯同堂,賊龜後殿。以元惡之血黨,全襲元惡,凶論則無不主張,以莫嚴之大義,反誣莫嚴,國是則必欲力戰。入告出語之變幻旨意,乃敢貪天爲功,黨同代異之排鋪機關,殆甚設穽於國。勸乃兄而願留榮賊,士流固如是乎?在公座而顯詡翼疏,逆腸莫可掩矣。蓋千罪自底罔赦,由一心陰護凶魁,包藏相貫於後先,詿誤亦及於遐賤。顧平日全無臣節,倖嚴誅之未加,逮今年殺諸賊奴,果眞贓之畢露。惟萬變咸湊逆圈,故群醜益肆凶圖,非龜柱則無以作鍾秀之依歸,非鍾秀則無以張龜柱之聲勢,顧奚特一轉再轉?是所謂前身後身。大抵此輩爲凶,自是所由者漸。猗皇祖止慈之盛德,恐或闡揚,亦閟宮至孝之令譽,公肆誣毁,所疑亂者寧考秉執之精義,所沮戲者太母贊成之大婚。寢成漢賊不兩立之形,遂犯神人所必誅之罪,恣跋辭之傳布,實爲煽動之禍根,謂邪說之流行,復踵脅持之悖習。嗟,猖獗若是甚也,而殄滅不容緩焉。逆賊龜柱,前已追奪官爵,漢祿前已追奪官爵,仍依尙魯例用律。煥之前已追奪官爵,裕前已杖斃,仍依尙魯例用律。達淳前已賜死,敬臣以大逆不道,凌遲處死,仍依适·雲例用律。觀鎬以大逆不道,凌遲處死。光郁以知情不告,依法正刑。鍾秀黜享,追奪官爵。巢穴之掃蕩久稽,幾歎民志之胥溺,春秋之誅討始迄,獲覩人紀之復明。國勢奠磐泰之基,實幸陟降之默佑,王者恢山藪之量,要令反側而自安。陰沴廓而乾坤淸,政屬亨嘉之會,雷雨作而霈澤降,宜推曠蕩之恩。自本月二十日昧爽以前,除謀反大逆·謀反,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒·流·付處·安置·充軍,已至配所未至配所,已發覺未發覺,已決定未決定,咸宥除之。敢以宥旨前事,相告言者,以其罪罪之。在官者各加一資,資窮者代加。於戲,千載之忠逆斯分,詎可昧於此義?一世之是非大定,期同享於太平。故玆敎示,想宜知悉。藝文提學曺允大製進。
護軍尹東晩疏曰,伏以天討載行,賀儀誕擧,臣民懽忭,曷有其極?仍伏念臣年至病痼,卽一癃廢之人,精神迷錯,腰脚緩弱,尋常跬步,每患顚仆,長在床笫,轉側須人。今當百僚咸造之日,分在必伸,病不暇恤,力疾擔舁,厪隨在庭之班,粗伸呼嵩之忱,及歸私次,宿感越添,昏眩猝劇,殆不省事,喘喘欲死。迺者見差於毓祥宮秋享獻官,名帖來到矣。以此病狀,其何以趨承於駿奔之役,將事於祼獻之列哉?淸齋在卽,蠢動無路,玆敢據實呼籲,冒瀆崇嚴。伏乞聖慈,俯垂諒察,俾卽變通,以便公私,千萬幸甚。臣無任云云。答曰,省疏具悉。疏辭,許令該曹付標。
丁卯八月二十日卯時,上詣仁政殿。陳賀入侍時,行都承旨鄭東觀,左承旨李文會,右承旨洪奭周,左副承旨洪樂淵,右副承旨申絢,同副承旨朴宗薰,記事官洪起燮,假注書李憲琦,記注官許臻·盧,檢校直閣沈象奎,待敎朴綺壽,以次侍立。時至,通禮啓請外辦。上具遠遊冠·絳紗袍·玉帶·黑皮靴,乘輿出宣化門。藥房提調韓晩裕進曰,侵早勞動,聖體,若何?上曰,一樣矣。通禮啓請執圭,東觀進圭。上執圭,由協陽門·肅章門,入仁政門,詣仁政殿。通禮啓請降輿,上降輿陞座。百官各整齊就位。贊儀唱鞠躬四拜。宗親文武百官皆行四拜禮訖。宣敎官金相休,立階上宣敎訖。百官又行四拜禮。贊儀唱跪搢笏三叩頭。百官皆如儀。贊儀唱山呼。百官·樂工·軍校,齊聲呼千歲。贊儀又唱山呼。百官以下又呼千歲。贊儀又唱再山呼,百官以下又呼千千歲訖。百官又行四拜禮。致詞官進前致詞訖。百官又行四拜禮。宣箋官李勉求宣箋。百官皆俯伏興平身。禮畢。左議政李時秀進曰,天討大行,王章克伸,輿憤夬泄,群情胥悅,此時侵早臨殿,聖體,若何?上曰,一樣矣。時秀曰,王大妃殿氣候,何如?上曰,各殿宮氣候一樣矣。時秀曰,陵所別看役,昨日入來,而役所修掃等節,盡爲擧行,三昨之雨,均適於新莎之着根云。聖衷伏想以是憧憧,故敢此仰達矣。上命大臣就座。絢曰,宣箋官李勉求,宣箋讀奏之際,做錯非細,從重推考,何如?上曰,依爲之。出擧條王大妃殿進御加味六君子湯停止。出榻敎通禮啓請釋圭,上釋圭,東觀受圭。上仍降座陞輿,出仁政門,由肅章門·協陽門,入宣化門還內。諸臣以次退出。
上在昌德宮。停常參·經筵。
朴宗薰啓曰,行大司憲李直輔在外,持平梁奭觀在外,執義呂東植,掌令申光軾·任百禧呈辭,持平沈能栻未肅〈拜〉,監察〈茶時〉之意,敢啓。傳曰,知道。
朴宗薰啓曰,來二十五日朝參日次,而懿陵忌辰祭相値,頉稟之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
傳于鄭東觀曰,發遣吏郞,諸執事淸齋與否,摘奸以來。
朴宗薰,以備邊言啓曰,卽見咸鏡監司李晩秀狀啓,則以爲南關各邑中安邊一邑,各項軍器回祿,操鍊前準備,其勢末由,而南北關春操已行諸邑,幾皆停操,則安邊亦依此例,只令官門聚點事,請令廟堂稟旨分付矣。該邑事勢,果如狀辭,軍物未備,不成操鍊,依春操已行邑例,姑許停止,以官鎭門聚點代行,而無論參操與不操,軍器諸具,不可一時回祿,許久廢闕,嚴飭卽爲措備事,一體分付,何如?傳曰,允。
朴宗薰,以兵曹言啓曰,今此幸行時,領軍之將,不可不備,而內禁衛將尹芮圭,身病猝重,勢難供職,呈狀乞遞,改差,其代口傳差出,以爲領軍之地,何如?傳曰,允。
兵曹口傳政事,以趙華錫爲內禁將。
朴宗薰,以兵曹言啓曰,今八月二十一日武臣賓廳講書日次,而國忌齋戒相値,不得爲之之意,敢啓。傳曰,知道。
朴宗薰,以兵曹言啓曰,今此討逆慶科庭試文武科初試,來九月二十五日設行事,自禮曹推擇啓下矣。推考謄錄,則在前討逆庭試武科初試取人之數,多寡不同,或取六百人,或取四百人,或取三百人,而先朝丁酉·乙巳·丁未三年,取三百人,當宁壬戌年,取三百人,今番則取幾人乎?敢稟。傳曰,取四百人。
左議政李時秀箚曰,伏以邦運方隆,王章夬擧,禮成告布,群情胥忭。臣於昨者,伏奉傳敎下者,有廐馬特賜之命,日前前席,略陳微衷,而嚴不敢蔓辭,兢惶而退,乃有此千萬匪分之恩,以慙以悚,措躬無地。臣於年前,實董是役,曾未幾何,又復生頉,才不逮誠,工未奏效,罪則有之,賞何敢焉?指揮董役,諸堂之勞也,奔走趨功,匠手之事也,臣則漫然充列而已。特以猥忝政府之故,獨受上賞之隆渥,愧懼交積,歷宵未已。伏乞聖明,亟命收還,以重賞典,以安賤分焉。取進止。答曰,省箚具悉卿懇。卿其勿辭,安心領受。仍傳于申絢曰,此批答,遣史官傳諭于左議政。
西春君爗疏曰,伏以臣猥蒙雨露之私,奄迫桑楡之境,惟以筋力奔走,爲一半分報答之地,故凡於享班候列,苟不委頓,則未嘗言病,而第自今年以來,眼花昏瞢,白晝看物,不辨尋丈之外,當夜駿走,動致顚〈倒〉之擧。老憊雖欲强策,而行步無異冥埴,房闥起居,尙多捫壁,則階級升降,尤非可論。再昨社稷告由將行之際,矇迷顚倒,幾致狼狽,在傍諸僚,俱爲目擊,而侵曉還家,又添風眩之症,方此跧伏之際,又伏見吏曹帖文,則以臣塡差於毓祥宮秋享祭初獻官,而顧今病狀,萬無駿奔之望,玆敢不避猥越,仰瀆崇嚴。伏乞天地父母,矜臣實病之狀,亟命遞改,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
館學儒生生員任壽益·趙豐鎭·尹大烈·林昌鎭·趙萬永·趙湕·李種祜·李集魯·兪台柱·洪敬謨·閔毅顯·趙鍾淳·沈毅鎭·吳羽常·洪錫謨·沈華錫·尹鳴烈·李度明·柳諶·李正器·崔準東·李興慶·安棨·李基善·沈曅·崔槳·尹箕煥·沈潞·沈徽永·朴弘源·曺允東·李胤祚·林義謙·權常佑·李泳·柳·姜元日·邊正容·金啓·朴思淳·韓重謨·朴泳·安榮·趙漢逵·南宮愿·李恒齡·鄭采毅·安允耆·魚用·南泰善·蔡顯國·鄭錫猷·金相性·金鎭·洪益聞·李㷞·柳石鳴·洪章燮·李漢星·洪栴·兪伯煥·李殷儒·柳玉鳴·南秉寬·成晩鎭·崔鴻進·李元韶·姜之銓·安孝述·申在年·閔鍾奎·洪秉鼎·文範龍·李基祏·尹尙烈·趙秀仁·李光延·洪醇浩·權佲·洪羲祖·趙承默·陸仁秀·朴琮臣·吳相瀷·任愼儉·洪鼎燮·鄭勛祖·鄭藎·李命存·李箕樂·趙璟鎭·成東學·鄭遂慶·安爾龍·柳俶·成孝天·姜明學·南勉中·李廷觀·任壽稷·南毅采·李儒綱·崔禹圭·尹行老·李基祥·李顯得·金載駿·李秉倫·李碩新·沈敎鎭·申常顯·沈東煥·田應周·趙秉夏·李文哲·李觀壽·柳綽遇·黃應奎·宋曅·呂善容·申錫膺·南履錫·尹普淳·睦安中·尹克煥·金履綏·朴天源·尹性奎·柳燁春·丁義性·盧駿星·權弼敎·李衡遠·南允秀·尹光集·趙雲龜·權度應·金定鉉·朴宗有·趙雲緖·尹致先·洪晉淵·金祖淵·李有膺·尹命圭·李晦淵·許明·權馥·柳伯獜·金勉淳·金善民·洪逸淵·任淵常,進士金炳翼·李驥秀·崔克明·安光集·閔致周·金陽淳·趙原永·李鼎耉·柳諫·李勉重·李漢榮·兪秉柱·申錫輔·任殷常·李近源·閔致文·趙寅永·兪茂煥·申洸河·李亨觀·車雲翼·權應憲·朴長殷·崔弘岳·金冕鎭·權徹·趙奎采·權徽·金瓛·沈湜·權燁·閔晉秀·姜守睦·沈魯直·梁宗杙·姜榲·宋象純·呂源永·李述明·明在衡·趙匡鼎·蔡弘臣·李脩演·鄭雲需·朴在元·宋亨鎭·李晉默·權常鈺·柳輨·沈榮鎭·沈常鎭·李寅協·徐冕輔·南鍾岳·廉相五·趙潤默·南翼中·李敬會·李漢明·金尙礪·李獻謙·沈希洙·金在浩·韓命夔·盧尙訥·柳曮·李晉淵·辛淳·高大鎭·廉師範·李在源·李頤鎭·李治寬·沈啓錫·徐膺淳·權奭·沈東奎·鄭鴻慶·權齎·申櫽·權爽·朴宗浩·柳膺喆·金思直·柳榮道·尹行慶·成孝兢·南履懋·李光鉉·朴懿淳·盧希遠·洪頤勉·李審說·沈尙泰·朴元東·盧命喆·具鼎鎭·閔範大·成浩觀·許渼·林稷臣·黃致淵·崔弘岱·金昇鎭·崔永九·崔慶洙·沈東基·金孝進·李義定·金鑰·吳鼎秀·權國仁·朴重浩·趙顯述·李宗鎭·李容九·李衡宗·高克明·李東延·鄭德容·李嘉錫·李相延·權·尹友謙·金學斌·尹黃載·吳應雲·丁義命·南潞·盧進星·柳之習·金虎運·徐有執·宋鎭圭·沈鎤·曺錫玄·趙忠植·尹載烈·權中履·趙星鎭·朴潞壽·申在陽·李永秀·韓用鏶·李敎明·鄭東萬·李好謙·李相遠·金鼎根·韓用弼·李魯兢,幼學沈鈺·黃仁爲·朴齊璜·尹城烈·金琇·朴齊淵·李能淵·金啓永·柳孝根·朴晦壽·鄭始容·宋持兢·金大鉉·趙鎭·吳泰重·李永度·洪和周·尹壽永·申升模·朴周德·林基洙·兪昇煥·鄭禮容·閔致儀·朴龍九·李槼·李在稚·黃鍾人·許亮天·洪秉泰·具鍾和·尹行善·朴致舜·洪羲書·朴有壽·洪秉矩·金學周·金啓泌·趙在健·李奎魯·金達淵·尹鼎大·朴齊民·金鏽·李濯沼·申錫龜·權中和·申糾·李鍾九·李永規·李廷懋·洪周燮·尹昌大·朴濟孟·沈修祖·趙基仁·朴一壽·宋在誼·申命翼·李雲逵·尹龜成·金顯箕·李寅達·申錫九·金大均·韓裕·安錫龜·韓用訥·安錫龍·李魯喆·沈永泰·沈能學·尹禧永·李永孝·沈壽泰·沈能覺·金炳喆·閔洪圭·金弘默·林顯喆·金在壽·李身德·睦聖元·金永孝·尹致華·辛溵·李允敬·李時鉉·辛命集·李命初·權昅·成位仁·李源正·沈達潤·金鍑·林定洙·李彦求·沈兢泰·崔璜·李德秀·李永淑·金在星·李魯鎭·成彦仁·尹永明·朴斗壽·權會仁·沈圭永·金可默·趙萬始·林恒鎭·沈弼永·宋寅和·李得俊·李相殷·成履默·閔植·閔師默·閔櫽·李遠猷·洪翊謨·尹泳·洪哲謨·金學魯·洪竣謨·金信容·柳警·金儒容·金魯鍾·柳霖·金永石·金商鍾·尹守敬·金日淵·柳樂·金箕明·康獜祥·金陽復·吳致元·李宗逵·李昇龍·孔時和·金致益·鄭顯璞·金應龍·白彝煥·李信源·鄭箴·權中儉·梁錫龜·朴榮顯·金弘根·沈淳祖·李命溥·權趾仁·柳瑗·黃鍾玉·洪宇燮·金洛淵·申錫五·李會仁·李寗愚·李承裕·柳仁根·徐謙·沈宜寬·金來淳·尹慶集·沈宜晉·尹致舜·吳致圭·尹致蓂·李寅泰·沈能文·申錫弼·李愚淵·權用敬·李寅升·李源豐·閔龍顯·李吉淵·張孝根·洪鍾浩·黃基宅·尹守顯·洪履燮·徐旬輔·李慶演·尹拓鎭·權馝·柳鼎根·李南愚·金秀容·尹希大·李正完·金重根·李泰象·李寅昌·宋基弼·朴致壽·李相度·李魯恒·韓鴻履·林鼎洙·沈度鎭·具廷觀·趙宅鎭·安應鍾·睦仁求·吳泰巖·具行遠·鄭彦裕·洪錫民·柳英根·沈錞·李致秀·朴孝敏·李承在·李章德·鄭在弘·姜壽永·金永鎭·李榮·金宗龜·高永翼·李仁默·李始容·李慶輔·金大鍾·徐有遠·金達元·李文熙·李達熙·尹晩永·李運觀·尹九鉉·趙尙觀·李運慶·尹孝永·沈夏賢·尹悌永·沈錡·趙钀·崔致祥·沈鐄·尹集圭·尹太永·金相瑗·金植·李鉉國·金楗·成載文·李克新·李運翼·李永新·李運泰·李兢新·李運豐·沈钀·李運大·鄭默容·李源·趙濟河·朴必浩·李永會·洪達善·李光綺·金魯玉·南履憲·姜時永·鄭學周·蔡弘延·洪秉球·南謹中·嚴圭·金啓溵·尹翼成·李承祖·李得魯·金孝求·李相斗·李永魯·申錫允·金在晉·柳七在·李器修·鄭匡一·尹萬善·權大胄·金魯石·李濟夏·韓永元·李義碩·金孝淳·沈能彦·洪遠周·李命敎·韓永成·李度謹·尹永善·丁文敎·安性善·韓昌大等疏曰,伏以惟天惟祖宗,垂我邦家,逆窩自露,罪人斯得,幾十載共戴一天之秀賊,旣伏邦憲。君臣之大義,旣晦而復明,國家之隱憂,旣深而復解,環東土億萬秉彝者倫,得免於夷狄禽獸之歸,是誰之賜也?猗我聖上,遵先王之精義,循擧國之輿憤,鈇鉞飾威,民情底安,鯨鯢就戮,三尺伸嚴,自今日太平萬世之業,於斯爲基,豈不幸歟?雖然,書曰除惡務本,傳曰不治其本,而徒治其末,未有不亂者。臣愚死罪竊以爲,今日治逆,其果拔本塞源,永無餘患者歟?臣等猶以爲未也。故不避越俎之嫌,敢效沫血之義,惟殿下,勿以人廢言焉。噫嘻,秀賊通天之罪,尙忍言哉?粵自辛巳以後,此輩之醞釀禍機,所由來漸矣,而秀賊之爲此輩根底,蓋有由焉。噫,彼鍾秀,天生戾氣,濟以凶猾,同逆鏔之僞行,盜竊虛譽,若凶瞻之詐憸,修飾外幅。以是之故,中外愚迷嗜利之徒,互相推詡,所以龜·祿輩凶狡,亦欲依賴於此賊,招納圈裏,許以同志,此賊亦覰其非龜·祿,則無以行其譎而權其利也。故外若自重,內實奴使,彼則託之以心腹,此則結之爲羽翼,交相憑藉,如膠如漆,雄唱雌和,黨同伐異。雖君父之尊,一咈其意,則輒生讐國之圖,敢肆罵日之凶,迤邐沿襲,如縷相續,爲國家無窮之害,凡幾年所。傳法則量·肆擧兵之圖,護神則煥·裕逞罵天之凶,其他逆黨餘孼,罔非此賊圈套中出來,而流波餘毒,甚至於今番敬·觀輩之出而極焉,則嗟乎,天下之事,眞無所不有也。公車之章,略陳其斷案,今不必更事疊床,而第念秀賊之爲逆窩頭腦,是豈渠獨辦也哉?蓋其兄鍾厚,卽一妖孼,初無知識,中間落拓,無所依歸,敢懷欺世之計,忽托爲學之名,識者無不竊笑,而恬不知恥,蝨附龜·祿,猥占剡薦。皇甫充隱,遂乃效忠於桓溫,唐林假名,畢竟盡力於王莽,至若龜·祿之發一言,則渠卽撫髀而稱善,龜·祿行一事,則渠亦應口而曰可。動稱義理,而究其歸趣,則卽一換面之龜·祿也,每稱士流,而迹其心術,則亦一連肚之龜·祿也。密勿綢繆,聚首營爲,人莫測其端倪,而世之無賴者倫,瞰其利囮,一或歸附,則竝力綆引,謂之善類,國之名器,擅作己物,人或鄙而不歸,則目之逆變,衆口齊聲,頃刻井坎,罔有免者。逮夫國榮之勢盛也,覰其不入于此,則無以行其胸臆也,故縱其弟先容,仍復狐媚,而榮賊所欲,百計贊成,榮賊所惡,抵身擠排。狐假虎威,嚇喝一世,其時生死部打點之說,喧騰一世,人皆仄目,世道波蕩,推此可知,而職此焉君柄下移,階是而民彝日墜,國之不危,蓋無幾矣。嗚呼,逆湛之變,亘古所無,而德相凶疏,厥弟與議,神目如電,昭不可掩,世所稱榮賊謀主,鍾厚兄弟是已。而一有雌黃,薤粉立判,爻象之日益泮渙,倫紀〈之〉日愈斁敗,罔有涯涘,禍將不測。苟非我先大王,炳幾燭微,廓掃凶穢,則國家得有今日,安可保也?肆於榮賊之敗也,北面朝廷者,無不擧手相賀,而獨彼鍾厚,如狼失狽,若倀無虎,急急投疏,請留榮賊,名以儒者,冀留權奸,己極憤痛。況於此時,榮賊之窮凶逆節,彰露無餘,而了無同仇之意,顯有護黨之迹,乃反以千古奇男等說,極口褒奬,有若眞箇賢臣之惜去者然。噫,鍾厚亦人耳,胡忍爲此?宵小之阿附權奸,從古何限,而豈有如鍾厚之甘心護賊,若是其難掩歟?人之笑罵,渠雖不恤,百世在前,千世在後,靑史難誣,卽此一款,爲榮賊效死,斷可知矣。特以兄弟之爲群賊魁首,人莫敢誰何,可勝痛哉?大抵鍾厚之甘爲賊窟,讐視國家者,豈徒然哉?始則阿附龜·祿而後,名位可辦也,終則憑依榮賊而後,威柄可弄也。小人之心,徒知寵利之所在,故寧爲逆邊,而路人視國者,其勢然也。是故,憂其榮賊之見斥,而褒以奇男,護其龜·祿之凶言,詡之義理,得一官超一級,盡歸之於龜·祿·榮賊之吹噓,而拜爵公朝,謝恩私室,駸駸然自入於無所不爲之科,而罔之覺焉,利慾溺人心術,若是其甚者歟?吁可痛矣。今幸乾道孔昭,逆窟自發,其弟鍾秀,旣伏邦憲,而若使鍾厚,獨逭王章,天下寧有是理哉?臣等不勝憂憤,相率陳章,豈有一毫私好惡於此輩哉?誠以此賊不誅,則國無以爲國,人不得爲人。況彼鍾厚之干犯,出於儒者之列,今日冠儒服儒之所深恥切惡者,尤倍於他賊,故敢此仰籲於黈纊之下。伏乞聖明,淵然深思,穆然遠覩,鍾厚之罪,明思處分,削其遺逸,奪其官爵,以明將墜之大義,以慰同憤群情,千萬幸甚。臣等無任云云。答曰,省疏具悉。金鍾厚削逸追奪之請,多士之公議如此,其人亦無足惜,而所惜者,逸之名,故不允。爾等退修學業。
上在昌德宮。停常參·經筵。
申絢啓曰,明日常參·經筵,取稟。傳曰,停。
朴宗薰啓曰,行大司憲李直輔,持平梁奭觀在外,執義呂東植,掌令申光軾·任百禧呈辭,持平沈能栻未肅拜,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣。敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣。敢啓。傳曰,知道。
李文會啓曰,左副承旨洪樂淵,今日不爲仕進,卽爲牌招,何如?傳曰,允。
傳于申絢曰,禮房承旨,馳詣受香諸處,奉審摘奸以來。
傳于申絢曰,明日翰林召試處所,以春塘臺爲之。
李憲琦赴試,代以金圖遠爲假注書。
申絢啓曰,明日翰林召試事,命下矣。監春秋,待開門命招,館閣堂上,一體牌招,何如?傳曰,允。
傳于申絢曰,明日出宮門路,以協陽門爲之。
傳于朴宗薰曰,騎馬二匹立之,宣傳官一員待命。
傳于申絢曰,留院箚子入之。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
申絢,以禮曹言啓曰,取考謄錄,則討逆庭試文科初試,近例皆取三百人矣。今番則何以爲之乎?敢稟。傳曰,依近例爲之。
朴宗薰,以訓鍊都監言啓曰,今此幸行時,隨駕武藝別監一百四十人處饌價錢,每人每日三時各三錢式,依例分給之意,敢啓。傳曰,知道。
朴宗薰,以禁衛營言啓曰,本營騎士將具壽漢,身病猝重,勢難察任,改差,何如?傳曰,允。
以左副承旨洪樂淵牌不進罷職傳旨,傳于李文會曰,只推。
傳于申絢曰,前後之諭,非止一再,棲屑郡獄,已至屢日矣。予之所言者,已盡無餘,可謂竭焉。卿謂卿牢守,而予之所言竭焉,則予亦無奈何乎。卿雖如此知之,予則雖磨以歲月,盡予之心,必致卿而乃已。卿之自知以被罪,則相職可免,故爲此過擧,然卿之不欲立於予朝,予所慙恧而已。先卿若戒卿以勿出相職,則卿之告之是也,予之迫卿不是也,先卿無勿出相職之言,而卿之告之過矣,予之勉卿非過矣。聖人復起,必不以卿爲是,不以予爲過。予不多誥,卿其更思事,爾其更爲傳諭,還第與否,先卽登聞,登途之日字,續卽馳啓。
事變假注書李遠翊狀啓,議政府右議政金載瓚,一向胥命之由,前已馳啓爲白有在果,臣於本月二十二日午時量,在高陽郡邑內里,伏奉聖諭,傳諭于議政府右議政金載瓚胥命處是白乎,則以爲傳諭之下,神魂遁失,崩迫罔措,有不容晷刻偃息於覆載之間,席藁泥首,惟願亟蒙當被之律云矣。大臣一向胥命,而臣則旣承偕來之命,故姑爲仍留,緣由竝以馳啓云云。踏啓字。
左議政李時秀箚曰,伏以乾道孔昭,天討肅將,夬掃凶窩,誕告多方,輿憤可以洩矣,民志可以壹矣。顧臣區區之愚,不能不爲國勢爲世道,尙有餘憂。噫,彼諸逆,俱以簪纓世族,官位多至隆赫,徒黨寔繁布列,威權所壓,勢焰所驅,詿誤人陷溺人者,數十年之久。人情久則狃,狃則安,今幸元惡昭著,聲討大行,昔之久於詿誤,狃於陷溺者,庶望其開悟懲艾,恍然於漢賊之分,偕底於大同之域。然亦不可不溯論源委,劈破根因,使一世之人,益知諸逆之所以爲逆,然後國勢實可鞏矣,世道實可靖矣。臣請爲聖明痛陳之。蓋此諸賊之爲窩爲根,龜·祿是已。龜·祿之所以爲龜·祿,卽因渠輩之最尊信爲歸宿者,貫通綢繆,倡論營護,故渠輩翕然從之,抵死不變,護法傳神,愈出愈凶。問其最尊信爲歸宿者,則鍾秀是已。附麗龜·祿者,鍾秀極力吹噓之,攻討龜·祿者,鍾秀惟意擠陷之,卽其平生情跡,不啻塗人耳目,而惟其凶狡譎詭,工於欺世,敢於瞞天,入告出揚,輒作兩面之說話,藏機伏線,暗連三煥之腸肚。假稱士流,縱效王莽矯飾之行,自有公論,莫掩谷永黨附之跡,及至今番逆變出,而脈絡階梯,直接於鍾秀。彼敬賊父子,遐陬鄙微之類耳,曰龜曰祿,渠何以知之?專由於鍾秀之引納奬詡,收爲門徒,敎誘而傳襲,目見而耳染者,卽所謂先入而慣聞也。此供一出,眞贓畢露,鍾秀安得免春秋首惡之誅乎?鍾秀之特被先朝所奬用者,以其初頭趨向之異於麟·謙諸賊也。陶鎔拂拭,位至三事,屢犯死罪,終始涵容,恩至渥也,德至厚也。細觀鍾秀平生,何嘗有一半分圖報之心之事乎?不過護龜賊如性命,與龜賊相和應而已,焉有名曰士流,而甘與逆節如龜賊,相關通者乎?丙申以後,一動一靜,惟國榮頤指,婢膝猴舞,備極醜態,及夫聖斷赫然,榮賊斥黜,則乃囑名在旌招之其兄,上章請留。榮賊滔天之罪,擧世切齒,渠亦人耳,雖不能先事嬰鋒,欲留於旣黜之後,是可忍也,孰不可忍也?尤有所腐心而痛骨者,鍾秀一生所藉弄,卽義理二字,而我先朝二十四年數十大義,其一,卽丙申卽阼日綸音也。聖學卓越,洞見精微,仰遵皇祖遺意,爰有初元誕諭,此誠大聖人不貳本之大經大法,千古明君哲辟之所未有,凡逮事昔年之若臣若民,孰不感激欽仰,奉如金石?萬一有怪鬼之論,則以先朝之明聖,自當痛斥嚴處,如綸音中辭敎矣。夫何一種凶醜如鍾秀輩,公然以無形影之事,隱然爲至陰祕之計,倡言虛喝,有若渠獨知此箇義理者然。文字言語之鋪張,門戶徒黨之排布,爵位勢利之籠絡,皆以此爲欺天貪天之伎倆,誣人陷人之欛柄,而何嘗有一人以典禮二字,萌諸心發諸口者乎?畢竟聖意,欲行典禮,則臣等當奉承之,悖說出於其嫡傳心法之煥之之筵奏,敢以渠輩之腹,探伺聖人之旨,其心所出,不忍正視。執此論之,此輩果知義理之爲何事耶?其罪固已不容誅矣。又若我先朝哀痛惻怛之聖意,何莫非盡倫盡性,而尤其質聖人而無疑,俟百世而不惑者,卽在儲時洗草日記之疏,壬子齋居筵敎,甲寅齋居綸音也。聖意蓋在於事屬某年,不忍言不敢道,而至於文女·尙魯處分傳敎,出示金縢筵敎,亦所以闡明兩朝慈孝之聖意也。惟其終始勤勤懇懇之敎,一言以蔽之曰,不忍不敢,此實仁人孝子廢卷流涕處。苟有人心者,只當深體聖意,恪遵聖敎,不忍言不敢道而已。此輩抑何心腸,因此不忍言不敢道之故,乃反爲誣睿德傷聖孝之凶言凶圖?甚至達淳,年前悖奏,前席力抗,自做無痕之邪說,陽作憂嘆之詭態,必欲宣播洗草中語而後已,其包藏之凶戾,經營之陰祕,宛然鍾秀之餘套,漢祿之幻身。若使此事,在於先朝之時,則必當震惕驚痛,不以不忍不敢,而或忽於闡揚之方嚴討之道也。此蓋龜·祿兩賊罔測不道凶言之支流餘裔,而前而量·,後而裕·玉,雖其改頭換面,實則一串貫來。殿下試思之。龜·祿兩賊之凶言,其心所在,果欲北面於先王之庭乎?國家之得有今日,果此輩之所樂乎?貞純聖母翊護兩聖之大功盛德,果此輩之所悅乎?然則兩賊,不但爲三朝之劇逆,其不軌之圖,窮兇之意,實不在於朝鮮宗社也。其後諸賊,又從而次第紹述之,至於敬賊之凶言,而天理滅矣。民彝斁矣。此輩眞所謂振古所無之逆,而我東臣子不共戴天百世必報之讐也。早使迷誤之徒,洞知龜·祿之所以爲龜·祿者如此,鍾秀之所以爲鍾秀者如此,則其流毒餘禍,必不至於此極也。今雖王章夬擧,群凶畢誅,而舊染之俗,若未丕變,則安知無異日之禍,又如今日諸凶之於龜·祿乎?聖王御世,法天無私,霜雪以肅殺之,春陽以呴噓之,牖迷導頑,咸歸造化,此政鞏國勢靖世道之一大機會,而今之急先務,亦莫過於此也。愚衷耿耿,猥此陳聞,伏惟聖明,留神察納焉。取進止。答曰,省箚具悉卿懇。莫嚴者義理也。一或干犯於義理者,猶曰極逆,況窮天地亘萬古所未聞所未睹之極逆大憝哉?嗚呼,今日諸賊之罪,尙忍言哉?其地處則戚畹也,其包藏則凶心也。圖危國本之計,思之骨驚,詬誣莫重之狀,言之髮豎。其本專在於讐視國家,亂我義理,窩窟則龜·祿也,根柢則龜·祿也。三大罪之斷案已成,八字言之凶心益彰,非祿賊則無以助龜柱之凶圖,非龜賊則無以倡漢祿之逆腸,眞所謂一而二二而一也。至於鍾秀·敬臣,首尾相連,血脈流通,以受先朝罔極之恩之鍾秀,反甘心營護,而矯誣之狀如彼,以在遐土蟣蝨之賤之敬賊,亦挺身傳習,而凶悖之言如此,龜·祿裏也,鍾秀表也,鍾秀根也,敬賊枝也。痛矣,一轉而再轉,皆是前身而後身,何幸積年隱伏之元惡昭著,醜類亂逆之情狀莫掩,上自公卿大夫,下至輿儓僕隷,莫不憤惋曰可殺,由此觀之,可知擧國共公之論。此無他,實闡明我先王之義理,昭示我先王之義理,則於是乎龜·祿輩,犯三朝之劇逆也,爲萬世之罪人也,是豈可曰只靖世道而已哉?然則賊變之極,民彝之斁,雖曰巢穴之掃蕩,猶有迷者之難曉,雖曰布告於中外,難得洞然而劈破。且前後諸臣之以章以疏,齊聲致討,豈止一二,而予未聞十分洞快實際語也。今見卿箚之至,不覺蹶然而起,何也?陳凶賊所由來者漸,明釋於始終,言群醜爲惡之本,益嚴於首尾。肯綮劈來,愈詳而愈深,情態畫出,難逃而難脫,雖使諸賊輩,質於今日,無辭取服。判分千古之凶賊,大定一世之是非,旨哉卿箚,切哉卿言。字字句句,向國眷眷之忠益切,言言節節,憂時懇懇之辭益顯。予小子知卿之忠,從前豈忘,而至於今番之討逆,且遭國家之艱難,守先朝秉執之義,明先朝精微之義,沐浴而討,沫血而請,得請而後已,求之前後,卿之忠國愛君之誠,實所罕有。予又有所言於卿者。彼迷者,實咸被我列聖化育之澤,甄拔於我先王陶鑄之化,亦皆北面於今日,則雖至迷至愚,豈不知當然底道理乎?亦不覺莫嚴之義理乎?易曰,君子革心,小人革面。若使前之迷者覺悟,後之聞者咸悉,同寅協恭,能精白而一心,大道偕至,能同享其千秋,尤爲生道殺人之本意,則牖迷燭昏,正爲今日之當務,丕變於熙,亦係底安之一道理,則卿箚之專爲明大義而靖世道之大機會者,予言不虛也。予自見箚語之後,不勝感歎,不憚批旨之長大,爲卿歷言而條陳,卿其同厥庶位,益殫對揚之休。仍傳于申絢曰,此批答,遣史官傳諭于左議政。
應敎金魯應,副應敎尹鼎烈,校理徐長輔·趙晉和,副校理李惟命·徐有望,修撰柳河源·金啓河,副修撰洪時溥等箚曰,伏以金鍾厚之聲討,是豈可已而不已者哉?噫,彼鍾厚之罪,臺臣之論,章甫之疏,臚列旣盡,則臣等無容更贅。唯其斗筲小物,假冒縫掖之飾,奸狀醜類,暗懷毒螫之凶,利之所在,聲氣緊托於龜·祿,則不啻王家之谷永也,謀爲不逞,腸肚相連於煥·日,則殆同爾瞻之仁弘也。畢竟聲勢已張,不顧濫竽之譏,竟占招旌之選,射影之弩,發則必中,燎原之焰,煽之有自,世道之壞敗,民彝之斁絶,竟至今番逆變而極矣。嗚呼,助龜·祿射天之凶,爲煥·日傳法之本,使敬·觀蟣蝨之類,敢作千古所無之詬罵者,鍾秀是已。然而鍾秀之所以至此者,是誰之爲歟?噫嘻,鍾厚之千罪萬惡,兄浮於弟,殆亦擧世之所共知,而心術之所相法,言議之所自出,一從乃兄之所爲,則苟欲拔本而塞源,捨鍾厚奚以哉?噫,一生之眞僞莫掩,半世之伎倆畢露,願留榮賊之疏,詡以奇男之稱,在渠雖屬薄細,卽此一事,其狐媚之態,莫掩十手之指,黨惡之罪,宜伏兩觀之誅。奈其是兄是弟,流毒旣久,擧世風靡,竟作漏網之物,尙稽鳴鼓之攻,士林之羞辱,刑政之虧損,容有極乎?何幸天討夬擧,妖腰亂領,次第就法,凶窩禍本,庶幾掃盪,而獨此鍾厚之罪,尙逭當施之律。臺論·儒疏,可見公議之不泯,輿論之愈激,則何殿下終靳一兪也?噫,臣等伏讀聖批,若曰所惜者逸名,臣愚死罪,竊以爲未也。唯其以逸爲名也,故討之之嚴,有倍於他賊。雖一時盜竊儒名之類,尙嚴其眞假邪正之分,況此稔惡旣久,奸狀盡露,貽辱衿紳,莫此爲甚。豈可因其名而有所惜乎?伏願聖明,淵然深思,廓揮乾斷,亟從臺臣·章甫之請,以伸一國之公議焉。取進止。答曰,省箚具悉。昨日儒疏之批,卽實際語也,爾等須思之。
執義呂東植,掌令申光軾,獻納韓耆裕等箚曰,伏以數年以來,凶逆之徒,自干天誅者,踵相接也,而及到賊秀正罪之後,方可爲肅王章快輿情之大處分,靖世道淑人心之大機會也。告布旣擧,臣民胥慶,而臣等區區之慮,竊以爲,黨與雖誅,而餘憂則尙在,典刑雖行,而夬施則未也。夫治逆之道,自有次第,料賊之方,必審本末。苟或旣破凶窩,而不問本源脈絡,狃於略治,而不行次第件事,則天網之太恢,已是有識之竊歎,而伏莽之隱憂,寧不凜然而寒心也哉?夫鍾秀之所以爲鍾秀,卽在於假托義理,自稱士流,而粧出無知識之乃兄,以占好題目之儒名,必欲使擧一世而靡然從之,莫敢誰何,以張其讐國之聲勢,以售其欺世之伎倆,聽聞所及,無不竊笑。而惟彼金鍾厚,則罔知盜名之可恥,乃與凶論而相應,猥玷淸選,作爲發身之資,諂附逆戚,逞其立幟之計,密勿綢繆,爛熳唱和,所傳襲者龜·祿之凶圖也,所指使者煥·日之逆節也。千罪萬惡,擢髮難數,而最其授業逆敬之狀,願留榮賊之罪,旣已悉陳於賊秀請討時合辭,而前後疏章,亦盡臚列無餘,則今不必更事架疊矣。第伏見儒疏批旨下者,殿下旣以其人爲無足惜,則鍾厚之罪,亦旣洞悉,而反以所惜者逸之名爲敎。臣等死罪竊以爲,聖明於此,只察逸名之爲可惜,而猶有未盡於惜之之方也。夫以凶悖如此,罪惡如此者,尙且玷辱於旌招之籍,則其爲名器之可惜,孰有甚於是者乎?殿下果欲致惜於逸之一字,則何不不俟終日,夬賜允兪乎?至若鍾厚門徒之如任焴,鍾秀血黨之如徐美修者,或腸肚接連,蟣蝨之鄙類尙在,或卵翼吹噓,鯨鯢之餘醜未鋤,承風助勢,釀成護賊之陰圖,逐臭䑛瀝,暗售發跡之妙計。及夫巨慝之眞贓畢露,斷案已成之後,猶復顧戀宿處,罔悛舊習,聲討方張,而敢生立異之心,疏啓迭發,而終無隨參之擧,其護凶逆而背國是之狀,於是乎昭不可掩矣。臣等忙構短箚,未暇詳陳,而當此盪窩拔本之日,如許凶孽之輩,不可置而不論。伏願廓揮乾斷,亟降明旨,以伸公議,以懲亂賊焉。取進止。答曰,省箚具悉。已諭於堂箚之批矣。
兵曹,來九月二十五日討逆庭試別試武科初試時規矩,騎芻一次一中,貫革五矢,一百二十步一巡邊三中,柳葉箭五矢,一百二十步一巡貫一中邊一中,講書通以上,取三技落點。
上在昌德宮。停常參·經筵。
親臨春塘臺翰林召試,還內後,內閣·政院·玉堂·藥房口傳問安。答曰,知道。
洪樂淵啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
朴宗薰啓曰,明日懿陵忌辰祭齋戒,再明日·三明日,徽陵忌辰祭齋戒正日相値,視事頉稟之意,敢啓。傳曰,知道
鄭東觀啓曰,假注書金圖遠,身病猝重,勢難察任,今姑改差,何如?傳曰,允。
傳于申絢曰,纔見史官之書啓,乃爲席藁而胥命,虛佇之中,不勝驚恧,卽聞左相筵奏,又怳然而覺矣。昨日敦諭中六字云云者,望卿來,不禁悶鬱之言也。豈或忽於敬禮而然乎?卽已命還收,以示予本意,卿其安心,卽爲還次,仍卽幡然事,遣史官傳諭于右議政胥命處。
傳于朴宗薰曰,騎馬五匹立之,宣傳官三員待命。
以司諫申溆,正言徐俊輔牌不進罷職傳旨,傳于洪樂淵曰,只推。
吏曹口傳政事,檢閱單朴周壽。
金圖遠改差,代以李憲琦爲假注書。
金履迪奉命在外,代以李慶旭爲事變假注書。
朴宗薰,以兵曹言啓曰,五衛將金聖彬,忠壯衛將許沆,俱以病難供職,呈狀乞遞。實病旣如此,則宿衛輪番之任,不可久曠,竝改差,何如?傳曰,允。
朴宗薰,以禁衛營言啓曰,本營哨官南宮·李得壽,乘酒泥醉,擧措駭悖,此等之類,不可置之於將官之列,爲先汰去之意,敢啓。傳曰,知道。
朴宗薰,以備邊司言啓曰,卽見慶尙監司尹光顔狀啓,則以爲本道綿農,雖不如昨年之失稔,亦未免優劣之差殊,綿産邑外,軍民等應納身布,難以措辦。在前如此之時,狀聞變通,多有已例。錢木參半邑中,慶州等四十六邑,許以純錢,安東等十六邑,依例錢木參半。至於訓局保布及樂工保布,竝依前本色收捧事,請令廟堂稟旨分付矣。軍布法意,本自有重,綿農慘歉之歲,或不無闊狹,而此非視爲恒例之事。今年嶺南綿農,雖以道啓觀之,亦不以爲失稔,則不可以若而邑之優劣,遽許代錢,竝依前定式,以本色上納事,分付,何如?傳曰,允。
執義呂東植,掌令申光軾·任百禧,獻納韓耆裕,校理趙晉和,副修撰洪時溥啓曰,請鄭致達妻,亟令王府,夬正典刑。措辭見上請亟下罪人徐邁修中道付處傳旨。措辭見上答曰,不允。
執義呂東植,掌令申光軾,獻納韓耆裕啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。措辭見上請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶督期詗捕,嚴鞫得情,依律處斷。措辭見上請賜死罪人行恁諸子應坐之類,亟令王府,依律擧行,無俾易種焉。措辭見上一行刀削請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上請金甲島安置罪人李東馨,爲先施以荐棘之典。措辭見上請光陽縣竄配罪人李翊模,爲先施以絶島安置之典。措辭見上請楸子島安置罪人徐瀅修,設鞫嚴問,快正王法。措辭見上請巨濟府島配罪人李魯春,亟令王府,設鞫嚴問,明正典刑。措辭見上請古今島安置罪人張錫胤,亟令王府,嚴鞫得情,快正典刑。措辭見上請追奪罪人煥之諸子,亟施散配之典。措辭見上請賜死罪人達淳諸子,亟施遠地定配之典。措辭見上請追奪罪人日煥諸子,亟施散配之典。措辭見上請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,夬正典刑。措辭見上請追奪罪人龜柱支屬應坐之類,一依尙魯例,施以散配之典。措辭見上請金甲島安置罪人龍柱,亟令王府,設鞫得情,夬正典刑。措辭見上請前監司李書九,設鞫得情,快正典刑。措辭見上請追奪罪人鍾秀支屬應坐之類,一依尙魯·漢祿例施行。措辭見上噫,彼金鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讐國家之論,而遂致華選之濫占。于以威喝一世,把作張氣勢之奇貨,于以指使群凶,自居樹黨與之淵藪。外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之。粗解文字者,自稱高弟,濁亂世道者,願結死友,煥·日之凶焉,而皆其部曲,達·瀅之慘焉,而卽其餘孽,駸駸然至於今日,滔天之禍,出於所嘗受業之凶徒醜類而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。卽此一事,已難逭拔本之誅,而最其願留榮賊之疏,卽渠之一大斷案也。千罪萬惡,藉曰可掩,而只此一着,容可掩乎?名以山林而爲凶爲逆者,古或有之,如此凶悖鄙瑣,言之可醜者,求之前後,鍾厚一人外,更有何人?逸名玷汚,亦云久矣,削籍之典,烏可緩乎?伏況賊秀正罪之後,合被應坐之律,而特緣凶身之已斃,以致常憲之不施,群情痛惋,容有極乎?又況渠之身犯,如彼爛熳,則雖或生在地上,其所處斷,豈可尋常應坐而止乎?臣等竊伏覩前後批旨,雖以逸之名,尙有所靳持之端,其於王章何,輿憤何哉?請故掌令金鍾厚,爲先削逸,仍施追奪官爵之典。噫,彼任焴,本以鄙瑣之類,濟以凶譎之行,受業於鍾厚之門,爲其卵育,護法於逆秀之論,共連肚腸,推詡和唱,助成凶賊之聲勢,綢繆密勿,甘作逆豎之徒黨。龜·祿之凶圖,而庇護掩匿,猶恐不及,煥·日之陰謀,而指劃設施,視作家計。翶翔蔭途,歷典雄邑,罔非權凶輩吹噓之力,而憑藉勢焰,恣行胸臆,鍾秀之脅持君父,矯誣義理之凶謀逆節,靡不爛熳同參,奔走效力。廣張耳目,寔繁黨與,角勝公議,背馳國是,人心由是而陷溺,世道由是而詿誤。鍾秀之爲鍾秀,亦莫非此等凶醜輩,慫慂和同之致,而尤所憤疾而痛惋者,首唱悖論,擔當立祠之計,尊仰凶魁,主張影堂之議,已是渠罔赦之罪案,而及夫秀·敬之逆謀畢綻,斷案旣成之後,猶復力抗大論,不參於聲討之列,顧戀宿處,獨漏於縉紳之疏,其同惡護逆,背公死黨之習,吁,亦凶且憯矣。至若徐美修,乃以逆祿之妻姪,把作拔身之妙階。以若卑微之蹤,濫叨淸顯之職,銓佐藩任,惟意兜攬,而依附權勢,自作賊秀之狎客,參涉陰圖,遂爲觀柱之血黨,趨走效勞,備盡吮癰之技,左右擸掇,甘爲助虐之類。賊勢之鴟張,凶徒之蚓結,寔由於此輩之爲之羽翼,受其指使,傳襲揚詡,排布和應而然耳,擧世之指目,有識之憂歎,厥惟久矣。及至龜·祿眞贓畢露,逆案昭著之後,渠若有一半分人心,則固當革心改轍,割臂斷腕之不暇,而乃反自存形跡,一味顧念,或稱省墓而留連江上,或托加土而來往峽中,蹤跡詭祕,行止閃忽,而今於懲討方張,疏啓迭發之時,乃敢立異,竟不隨參,其心所在,昭不可掩。當此拔亂本盪凶窩之日,如許背國黨逆之類,不可置而不論。請副護軍任焴,爲先絶島安置,行護軍徐美修,施以屛裔之典。答曰,不允。金鍾厚·任焴·徐美修事,不允。
執義呂東植,掌令申光軾·任百禧啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上請周爀,亟令王府,嚴鞫得情,快正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億,姑先施以竄配之典。措辭見上請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。措辭見上請削黜罪人申獻朝,爲先施以屛裔之典。措辭見上請物故罪人國仁支屬應坐之類,亟施島酌之典。措辭見上請朴紀淳,亟令王府,拿來嚴問,以重鞫體。措辭見上答曰,不允。
獻納韓耆裕啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,夬施典刑。措辭見上請梟示罪人性世,亟施孥戮之典。措辭見上新除授正言李希祖,時在黃海道海州地,請斯速乘馹上來事,下諭。答曰,不允。下諭事依啓。
持平沈能栻啓曰,臣言論風采,本不合於淸朝耳目之任,而持憲新命,忽降於鄕廬病伏之中,馹召有命,義分是懼,力疾登程,來伏旅次。敢於乞免之章,粗效沫飮之忱,恩批旋降,辭旨鄭重,臣惶隕震越,不知措躬之所。而第臣疏中論列者,乃國人之公憤,通朝之共知。金鍾厚以凶賊之兄,藉逆戚之勢,始也附麗於龜·祿,終焉側媚於榮賊,濫兜抄選,流毒世道,人心之陷溺,賊勢之鴟張,莫非鍾厚之所慫慂也。名爲儒者,豈有如許凶醜乎?此不可以待以山林,有所容貸也明矣。任焴最以賊邊之爪牙,相連凶徒之腸肚,宿處難忘,悍毒愈肆,昨年諸賊伏法之後,義理之稱,不絶於口,今焉鍾秀處分之下,名碩之說,公傳道之,甚至於不參聲討之疏,顯有憤菀之氣。渠雖居在江舍,旣非鄕里,且帶軍銜,名帖收錄,自有該吏之知委,則此非不知,實爲故避也。徐美修,姻婭賊邊,兜攬名器,自來情迹,世所共指,而至於今番凶逆,卽千古所未有之變怪,則渠雖眞箇在外,固當忙急上來,以效奔問之義,而況當聲討方張,大論旣發之日,渠乃倏來倏往,顯然規避,此非故爲而何?其心跡之詭祕,情態之陰巧,有口皆傳,不啻丁寧。臣雖無狀,豈敢以風傳之說,仰瀆崇嚴之聽乎?此輩之陰護死黨,力戰公議,但知有賊邊,不知有國家,論其負犯,臣之論勘,可謂失之太寬,而言不見槪,兪音邈然,此莫非臣誠意淺薄,言議巽劣,不足有無於言地而然。臣誠抑鬱慙恧,無地自容。臣以此情踪,何可晏然於見職乎?且臣於合啓中,有私義之不可聯參者,從前臺臣之如臣情地者,特推敦倫之化,擧蒙體諒之恩,今臣處義,亦無異同,而臣長途撼頓,宿疾添劇,末由自力,今始來避,所失尤大。以此以彼,臣何敢一刻冒沒於臺次乎?請命遞斥臣職。答曰,合啓旣有情地,依啓。
判敦寧金思穆疏曰,伏以陟降垂佑,凶穢廓淸,大庭敷誥,縟儀載擧,神人胥悅,朝野均歡。臣於日前,猥隨諸臣後,獲覩陵役之告竣,瞻依展誠,榮愴交極。迺者伏奉傳敎下者,以臣名之入於別單,特蒙加資之命,惝怳悸恐,莫省攸措。噫,筋力奔走,臣子常分,備例隨行,無勞可紀,而今者晉秩之典,迺在諸堂之先,臣是何人,得此格外之誤恩也?夫輔國峻秩也,地望相將於三公,班資特異於百僚,苟非望實俱隆,才識咸備者,則莫宜居之。臣本空疎,百不猶人,而偏蒙三朝之隆渥,歷揚內外,致位崇顯,每一思惟,涕淚無從,更進一步,實非夢想之所自期。今何敢憑恃寵靈,揚揚冒居,以貽四方之嗤議也哉?玆敢冒入文字,仰瀆崇嚴。伏乞聖明,念名器之至重,諒衷懇之非飾,特命收還臣新授資秩,以重官方,以安私分,千萬幸甚。臣無任云云。答曰,省疏具悉。卿其勿辭行公。
修撰柳河源疏曰,伏以臣母,以篤老之年,素抱貞疾,換節之際,每每添發,見今新涼稍動,宿症猝劇,挾以風痰,昏眩嘔吐,轉側須人。臣旣終鮮,左右扶將,情私煎迫,況今幸行迫近,義當陪扈,而母病如右,臣之情理,罔知攸措。義分雖極悚惶,情地無望離捨,玆敢不得不疾聲呼籲於天地父母之前。伏乞聖慈,亟命鐫臣職名,俾便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
館學儒生進士李泳,生員趙豐鎭,進士金炳翼·沈魯直,進士李寅協·南履錫·沈湜·尹大烈·李驥秀·趙萬永·任壽益·趙湕·金陽淳·閔致周,生員安光集·趙雲緖·李永秀·柳諫·趙原永·李鼎耉·李勉重·洪晉淵,進士閔毅顯·趙鍾淳,生員申錫輔·尹光集·閔致文·洪敬謨·李種祐·兪台柱·李集魯·尹鳴烈·李度明·柳諶·李近源·李漢榮·兪秉柱·趙寅永·洪錫謨·金祖淵·朴元東,進士姜明學·盧命喆·南勉中·吳羽常·具鼎鎭·李廷觀·閔範大,生員任壽稷·成浩觀·南義采,進士任殷常·許渼·李儒綱·林稷臣·崔禹圭·黃致淵·尹行老·崔弘岱·尹載烈,生員魚用恒·權常鈺·南泰善·柳輨·蔡顯周·沈榮鎭·沈常鎭,進士鄭錫煥·金相性·李好謙·金鎭·徐冕輔·洪益聞·南鍾岳·李㷞·廉相五·柳石鳴·趙潤默·權中履,生員洪章燮·鄭勛祖·尹行慶·鄭藎·成孝兢·李命存·南履懋·李箕樂·李光鉉,進士趙璟鎭·朴懿淳·成東學·盧希遠,生員鄭遂慶·洪頤勉·安爾龍·李審說·柳淑·沈尙泰,進士成孝天·金定鉉·南翼中·李漢星·洪栴·李敬會·李漢明·兪伯煥·金商礪·李殷儒·李獻謙·柳玉鳴·沈希洙·南秉寬·金在浩·成晩鎭·韓命夔·崔鴻進·盧尙訥·李元韶·柳曮·趙忠植·洪醇浩·權奭·沈東奎·鄭鴻慶,生員權佲·洪羲祖·申櫽·趙承默,進士權齎·睦仁秀·朴琮臣·吳相瀷·柳膺喆·朴宗浩·任愼儉·金思直·洪鼎燮·曺錫玄·柳榮道·李基祥·金昪鎭·李顯得·崔永九·金載駿·崔慶洙·李秉倫·尹致先·沈華錫·李碩新·金孝進·沈東基·李義定·沈敎鎭·申常顯·金鑰·吳鼎秀·田應周·沈東煥·權華·許明·趙顯述,生員李觀壽·李宗鎭·柳綽遇·李容九·黃應奎·李衡宗·宋曅·高克明·呂善容·李東延·申錫膺·鄭德容,進士尹命圭·尹普淳·李嘉錫·李相延·沈鎤·睦安中·權·尹克煥·尹友謙·金履綏·南允秀·金學斌·朴天源·尹載黃·吳應雲·尹性圭·柳燁春·丁義命·南潞·盧駿星·丁義性·權弼敎·柳之習·李衡遠·金虎運·盧進星·權度應·申洸河·崔準東·李亨觀·李興慶·車雲翼,生員安棨·權膺憲·李基善·朴長殷·沈曅·崔弘岳·崔槳·金冕鎭·尹箕煥·權徹·趙奎采·金瓛·徐有執·權徽·沈徽永·朴弘源,進士李文哲·曺允東·權燁·李胤祚·宋鎭圭·閔晉秀·權常佑·姜守睦·李運一·趙秉夏·柳熤·梁宗杙·姜元日·邊正容·姜榲·宋象純·金啓·趙雲龜·沈潞·姜之銓·李晉淵·安孝述·辛淳·申在年·高大鎭·閔鍾奎·廉師範·洪秉林·李在源·文範龍·李頤鎭·李基祏·李治寬·尹尙烈·沈啓錫·趙秀仁·徐膺淳·李光延·趙星鎭·呂源永·朴思淳·李述明·韓重謨·明在衡,生員朴泳·趙匡鼎·安榮·蔡弘臣·趙漢逵·李脩演·南宮愿·鄭雲需·李齡·朴在元·鄭采毅·宋亨鎭·安允耆·李晉默·朴宗有,進士李正器·兪茂煥·朴潞壽·沈毅鎭·申在陽·朴重浩·韓用鏶·任淵常·李晦淵·李敎明·鄭東萬·李有膺·柳百麟·李相遠·金勉淳·韓用弼·金鼎根·洪逸淵·李魯兢·嚴耋·任百謙·權馥·金善民·南駿聲·金晉敎·嚴燾·任百豐·林昌鎭·崔克明·權國仁·李鼎默·楊秉存·李宗立·李祖榮·申錫璜·崔尙綸·曺錫履·安翊采·李廣度·李秉奎,幼學李得俊·李相殷·成履默·閔植·成師默·閔櫽·李遠猷·尹泳·洪翊謨·金學魯·洪竣謨·金信容·洪哲謨·金魯鍾·金儒容·金商鍾·柳警·金永石·柳霖·柳鼎根·權馝·尹永明·李南愚·金秀容·尹希大·李正完·金重根·李泰象·李寅昌·宋基弼·朴致壽·李相度·李魯恒·韓鴻履·林鼎洙·沈度鎭·朴斗壽·具廷觀·趙宅鎭·成彦仁·閔洪圭·金炳喆·金弘默·朴有壽·林顯喆·金在壽·權會仁·李身德·睦聖元·金永孝·尹致華·辛溵·李允敬·李時鉉·辛命集·李命初·李昅·成位仁·朴圭永·李源正·安應鍾·睦仁求·吳泰巖·具行遠·鄭彦裕·洪錫民·柳英根·沈錞·李致秀·朴孝敏·李永在·李章德·鄭在弘·姜壽永·金永鎭·李榮·金宗龜·高永翼·李仁默·李始永·朴周德·林基洙·兪鼎煥·鄭禮容·閔致儀·朴龍九·李槼·李任稚·黃鍾人·許亮天·洪秉泰·具鍾和·尹行善·朴致舜·金在星·洪羲書·朴有壽·洪秉矩·金學周·金啓泌·尹守敬·金日淵·柳樂·金箕明·康獜祥·金陽復·吳致元·李宗逵·李昇龍·孔時和·金致益·鄭顯璞·金應龍·白彝煥·李信源·鄭箴·權中儉·梁錫龜·李魯鎭·朴榮顯·尹太永·李相瑗·金植·李鉉國·金楗·成載文·李克新·李運翼·李永新·李兢新·李運泰·沈钀·李運豐·李運大·鄭默容·李源·趙濟河·朴必浩·李永會·李彦求·金炳喆·李奎會·金達淵·尹鼎大·朴齊民·金鏽·李濯沼·申錫龜·申糾·權中和·李鍾九·李永規·李廷懋·洪周燮·尹昌大·朴濟孟·沈修祖·趙基仁·朴一壽·沈兢泰·李吉淵·張孝根·洪鍾浩·洪履燮·黃基宅·徐旬輔·尹守顯·尹拓鎭·金鍑·李慶演·吳致圭·尹致蓂·李寅泰·沈能文·申錫弼·李愚淵·李寅升·韓用敬·李源豐·閔龍顯·李慶輔·金大鍾·徐有遠·李文熙·林定洙·金達元·李達熙·尹晩永·尹孝永·尹悌永·尹九鉉·李運觀·李運慶·趙尙觀·沈夏賢·沈錡·趙钀·崔致祥·沈鐄·尹執圭·南謹中·洪秉球·蔡弘延·鄭學柱·姜時永·南履憲·金魯玉·嚴圭·洪達善·李光琦·柳七在·金在晉·申錫允·李永魯·李相斗·金孝求·李得魯·李承祖·尹翼成·金啓溵·丁文敎·安性善·韓昌大·金可默·李度謹·尹永善·李命敎·韓永成·洪遠同·趙萬始·沈能彦·金孝淳·李義碩·李濟夏·金魯石·韓永元·權大胄·尹萬善·鄭匡一·李器修·金弘根·沈淳祖·李命溥·權趾仁·柳瑗·黃鍾玉·洪宇燮·金洛淵·申錫五·李會仁·李寗愚·李承裕·柳仁根·徐謙輔·沈宜寬·金來淳·沈宜晉·尹慶集·尹致舜·沈逵潤·林山鎭·盧天欽·趙在健·李尙源·李宅鉉·林恒鎭·沈弼永·宋寅和·辛泳·韓公輔·成憲曾·韓公善·沈甲永·沈潢·申在博·成祐曾·辛性集·沈東翼·李致康·李魯榮·宋在誼·申命翼·李雲逵·尹龜成·金顯箕·李寅達·申錫九·金大均·韓恒裕·安錫龜·崔璜·韓用訥·李魯喆·尹禧永·沈永泰·沈壽泰·黃仁爲·朴齊璜·沈能學·沈能覺·尹城烈·沈鈺·金銹·朴齊淵·李能淵·金啓永·柳孝根·朴晦壽·鄭始容·宋持兢·金大鉉·趙鎭·吳泰重·李永度·李永孝·李德秀·洪和周·尹壽永·申升模·李永淑等疏曰,伏以臣等,以金鍾厚削逸追奪事,仰籲天閽,冀蒙允兪,及承聖批,若曰多士之公議如此,其人亦無足惜,而所惜者逸之名。臣等聚首擎讀,有以仰認天日之明,燭盡鍾厚之罪狀,而特以假冒遺逸之名也,故猶有難愼之念。臣等始也莊誦,而繼之憂歎也。鍾厚之千罪萬惡,臣等初疏,已盡臚列,今無容更事煩瀆,而請就聖批中所惜者,而明陳其不然者。夫遺逸之士,固是朝家之所禮遇也,士林之所尊尙也,而若其欺世盜名,兜攬公器者,畢竟敗露之後,何可以曾忝遺逸之選,而或爲之原赦也哉?玆故從前如此之類,或於生前而用極律,或於死後而施追削,未嘗有有罪而倖逭者。況今鍾厚之所犯,關係至重,彰露無餘,若使渠生在地上,則三尺之律,斷然可施,奚可論及於逸之名之有無乎?且伏念鍾秀旣伏王章,則鍾厚自在應坐之科,縱使鍾厚,身無所犯,猶合收司。況其諸般罪惡,狼藉昭著,爲今日臣子者,義不與此賊,共戴一天,而今於公議峻發之後,猶復顧惜遺逸之名,而尙靳一兪之音,則亂臣賊子,無所懲畏,輿情之抑鬱,爲當如何哉?伏願聖明,穆然深思,廓揮乾斷,亟允鍾厚削逸追奪之請,以爲靖世道淑人心之道焉。臣等無任云云。答曰,省疏具悉。旣諭前批,爾等姑退而修業。
丁卯八月二十三日卯時,上詣春塘臺。翰林召試入侍時,行都承旨鄭東觀,左承旨李文會,右承旨洪奭周,左副承旨洪樂淵,右副承旨申絢,同副承旨朴宗薰,記事官洪起燮,假注書金圖遠,記注官李昌心·盧以次侍立。時至,通禮啓外辦。上具翼善冠·衮龍袍,乘輿出宣化門。藥房提調韓晩裕,副提調鄭東觀等進曰,侵早勞動,聖體,若何?上曰,一樣矣。仍由協陽門·銅龍門·明光門,入靑陽門,詣春塘臺。通禮啓請降輿。上降輿陞座後,監事左議政李時秀,弘文提學徐榮輔,知春秋工曹判書金履翼,同春秋行護軍金箕象,對讀官校理趙晉和,修撰洪時溥等,率應試人員,以次入就位。引儀唱行禮訖。時秀進前曰,侵早動駕,聖體,若何?上曰,一樣矣。時秀曰,夜蒙恩批,首尾數千言,闡揚義理之元符,劈破凶逆之情狀,洞諭一世,雖昏迷陷溺之流,得聞此敎,必當偕至大同矣。且以臣無狀,得蒙前後曠絶之恩敎,惶悚感激,不知所達矣。上曰,向於右相敦諭之時,亦已言之,而卿等益勉對揚,可也。仍命懸題。履翼進書七言十韻排律,三百六旬春不老,限辰時。揭璇題後,絢曰,翰圈被選十四人內,金箕殷以病不進,應試人爲十三人矣。上曰,兵曹判書韓晩裕,無端離次,推考。出榻敎上入幄次,以司謁口傳下敎曰,科次爲之。小頃,上出陞座。時秀曰,取幾人乎?上曰,取四人,可也。時秀考券書等。絢讀奏被選人朴周壽·鄭元容·曺鳳振·李憲琦封內訖。絢曰,左右史不備,翰林召試被選人,令該曹口傳付職,卽爲牌招入直,何如?上曰,依爲之。出擧條絢曰,召試被選人,付職牌招事,命下矣。時政纂修事緊,依近例,使之署前行公,何如?上曰,依爲之。出擧條時秀曰,今番討逆慶科庭試初試擇日,以九月二十五日啓下,距謁聖日字,恰爲一望。文武擧子留滯之弊,不可不念,赴擧守令,方秋曠官,亦爲可悶。更以來月望間擇入事,分付該曹,何如?上曰,依爲之。出擧條時秀曰,臣昨伏見所下敦諭於僚相者,必欲勉出,懇摯之聖意,誠不勝欽仰,而至於不欲立於予朝六字,萬萬過中。非所以待以優禮之意,僚相之承聞此敎,崩迫罔措,固其宜也。此六字,特命收還,實爲重辭敎之道,亦可以安僚相之心。旣有區區所懷,故敢此仰達矣。上曰,六字云云,卽予必欲致之,不勝沓沓之言也。豈忽敬禮而然乎?纔見史官書啓,知右相席藁之擧,而卿言又如此,六字卽爲還收,以便右相之心。出擧條上乘輿,出靑陽門,由協陽門還內。諸臣以次退出。
上在昌德宮。停常參·經筵。
洪樂淵啓曰,行大司憲李直輔,持平梁奭觀在外,執義呂東植,掌令申光軾·任百禧呈辭,持平一員未差,監察茶時之意,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申絢曰,禮房承旨,馳詣宗廟·景慕宮,奉審摘奸以來。
傳于申絢曰,禮房承旨,馳詣懿陵,奉審摘奸以來。
傳于朴宗薰曰,右副承旨·同副承旨入侍。
朴宗薰啓曰,假注書李憲琦,時無職名,令該曹依例付軍職,冠帶常仕,何如?傳曰,允。
申絢,以禮曹言啓曰,因左議政李時秀所啓,今番討逆慶科庭試初試,更以來月望間推擇事,命下矣。卽令日官池景興,更爲推擇,則慶科文武科初試,來九月十五日爲吉云。以此日知委擧行,何如?傳曰,允。
朴宗薰,以義禁府言啓曰,卽接月令醫員金樂祦手本,則時囚罪人李視遠,屢日處冷之餘,猝得傷寒之症,寒熱交作,咳喘苦劇,四肢如束,食飮全却,氣息奄奄,實有難保之慮云。罪人病勢如此,則一邊保放,一邊草記,曾有定式矣。李視遠姑爲保放之意,敢啓。傳曰,知道。
中使李麟文,宣傳官李井會書啓。臣等於本月二十三日未時量,伏奉聖敎,偕往崇禮門,考點守門將卒是白乎,則無頉守直是白遣,仍詣懿昭墓奉審是白乎,則莎草與曲牆及石物·碑閣,俱無頉處是白遣,丁字閣正間北邊數椽,有滲漏之痕,且紅箭門柱本朽傷,幾盡破落是白乎所,上頂修補處,俱爲緊急是白乎旀,又審奉香廳,則別無頉處是白乎矣。大廳正壁御筆懸板及東西壁御製懸板,以年久之致,所遮紗面,有痕無形是白乎旀,入番守衛官以下,依數無頉是白遣,轉往蜂峴,一一摘奸是白乎,則內外築石堅固,左右穉松鬱密,果無通行之跡是白遣,守直軍二名段置,亦無頉闕是白齊。傳曰,丁字閣之椽木滲漏,紅箭門之柱根朽傷,俱不可不卽爲修改,懸板之所奉年久,紅紗之遮面無形,不卽修改,亦甚驚駭,令該曹,修改等節,擇日擧行。
事變假注書金履迪狀啓,臣於本月二十三日申時量,敬奉聖諭,同日戌時量,馳往高陽郡邑內里議政府右議政金載瓚胥命處,傳諭是白乎,則以爲臣以晷刻難貸之喘,卽伏奉別下恩諭,德音曠蕩,慰存益隆,如得出死入生,復見天日,惶隕感泣,死無餘憾,而前後負罪,邱山猶輕,未蒙處分之前,無非待誅之日,席藁泥首,仍爲胥命云矣。臣則仍爲復路,緣由竝以馳啓云云。踏啓字。
丁卯八月二十四日辰時,上御誠正閣。右副承旨·同副承旨入侍時,右副承旨申絢,同副承旨朴宗薰,假注書李憲琦,記注官李昌心,記事官朴周壽,以次進伏訖。上曰,上番出去,在院公事持入,可也。昌心承命出去,持公事還入進伏。上命讀公事。宗薰,絢分讀訖。上命書判付。絢曰,俄者懿陵·宗廟·景慕宮奉審有命,而臣今入侍矣。小臣當先退奉審,故敢此仰達矣。上曰,入侍罷後,出去奉審,可也。上曰,嬪墓歷臨與否,考例以入,宜嬪墓致祭祭文,同副製進,可也。仍命書傳敎曰,孝昌墓展拜後,宜嬪墓,當遣內侍致祭,祭文,令閣臣代撰以入。仍命退,承史以次退出。
上在昌德宮。停常參·經筵。
申時,日有右珥。
藥房提調韓晩裕,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪樂淵啓曰,行大司憲李直輔,持平梁奭觀在外,執義呂東植,掌令申光軾·任百禧呈辭,持平一員未差,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,備邊司郞廳來言,今日賓廳日次,而國忌齋戒相値,不得來會云意,敢啓。傳曰,知道。
鄭東觀啓曰,左承旨李文會,今日不爲仕進,卽爲牌招,何如?傳曰,允。
傳于朴宗薰曰,同副承旨入侍。
朴宗薰啓曰,命令出納,事體至重,司謁傳命,自有常規,而昨夜本院日記命入之時,掖隷之直傳下敎,事未前有,萬萬駭然。當該掖隷,令攸司照法嚴繩,不飭之司謁,亦令攸司科治,何如?傳曰,掖隷之作弊,種種有之,近日之申飭,每每加意。凡於掖隷之作弊,其繩治之法,宜倍他人,而今見啓辭之辭緣,直傳下敎於政院云,聞之萬萬痛駭。渠以掖隷,隨司謁往來而已,初不當於直傳,則尤萬萬痛駭。又見司謁手本,任自往傳,其言果符合於啓辭,言念紀綱,誠極寒心。差備內事如是,外事可知。然司謁手本中,不通司謁云云,可知掖隷非擅便之故,由此則或爲免罪之端。雖承直傳之下敎,若通司謁而同往,則豈可如是乎?以此以彼,不可以掖隷之無罪,不置重科。且齋日相値,幸行當前,過齋幸行後,使攸司更稟科治。雖以承旨言之,啓辭論罪,可謂擧惟允之職,而其時夜已三鼓,何不趁卽摘發而論罪?經夜之後,時過午時,有若尋常罪犯之請罪者,亦可謂失於惟允之職。
傳于朴宗薰曰,當幸行經宿之時,承旨·閣臣之兼帶進去者,揆以事體,誠極苟艱。兼帶承旨,竝許遞,前望單子入之,待下批牌招察任。
承旨前望單子入之,韓致應·柳畊落點。
兵曹口傳政事,副護軍單洪奭周·朴宗薰。
柳畊,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
申絢,以司饔院監膳提調意啓曰,鷹師貢人等呼訴內,各殿·宮日下生雉,來九月初一日爲始,例爲本色封進矣。今年則節候差早,草樹尙茂,網羅莫設,鷹獵無路,日供生雉,萬無封進,限獵得間,仍代封云。在前曾有隨乏代封之敎,而莫重御供,自下不敢擅便,惶恐敢啓。傳曰,依前代封。
柳畊,以司僕寺提調意啓曰,今此健陵·顯隆園幸行時,內乘二員,當爲隨駕矣。假內乘一員,令該曹口傳差出,使之入直,回鑾後,卽爲減下,何如?傳曰,允。
申絢,以賑恤廳言啓曰,西部倉洞契任掌林遇春,今月二十五日本洞路傍,得一歲遺棄男兒,同里居良女張召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
柳畊,以禁衛營言啓曰,今八月二十七日健陵·顯隆園行幸時,新營則千摠趙雲祥,哨官鄭龍河·朴宗泰,敎鍊官孫興大,工匠牙兵二十五名,別破陣二十名,兼別破陣二名,率領入直,南別營則哨官朴宗樞,別騎衛二人,別破陣十名,率領入直,火藥庫則哨官兪東柱,別破陣十名,兼別破陣六名,率領入直之意,敢啓。傳曰,知道。
柳畊,以禁衛營言啓曰,今八月二十七日健陵·顯隆園行幸時,依兵曹節目,外營各處入直將官軍兵等,依例除標信出用,銅龍門·建陽門·西營入直軍兵及新營入直騎士,竝待標信出用,而銅龍門·建陽門·西營入直及把守軍兵,與訓局餘軍,前期一日替直之意,敢啓。傳曰,知道。
兵曹,來九月初十日謁聖武科春塘臺親臨殿試時規矩,鐵箭三矢一百二十步,柳葉箭五矢一百二十步,一巡三中,鞭芻一次六中,取一技落點。
丁卯八月二十五日午時,上御誠正閣。同副承旨入侍時,同副承旨朴宗薰,假注書李憲琦,記注官李昌心,記事官朴周壽,以次進伏訖。上曰,掖隷事何爲也?宗薰曰,昨夜有日記入之之命,而司謁不來,別監直傳下敎,臣追後得聞,旣聞之後,不可掩置,故有此請罪之擧矣。上曰,別監直傳之時,承旨何不知得?旣知則其時夜不過三更,何不趁卽摘發論罪?至於經夜,經夜之後,至於午時,始爲啓辭,何爲而然耶?宗薰曰,伏承下敎,萬萬惶悚矣。上命讀奏公事,命書判付訖。命退,承史以次退出。
上在昌德宮。停常參·經筵。
洪樂淵啓曰,行大司憲李直輔,持平梁奭觀在外,執義呂東植,掌令申光軾·任百禧呈辭,持平一員未差,監察茶時之意,敢啓。傳曰,知道。
柳畊啓曰,自明日回鑾間,視事頉稟之意,敢啓。傳曰,知道。
鄭東觀啓曰,行左承旨韓致應,今日不爲仕進,卽爲牌招,何如?傳曰,允。
傳于鄭東觀曰,到院上疏入之。
鄭東觀啓曰,明日動駕,承旨當爲備員,行左承旨韓致應疏批已下,卽爲牌招,何如?傳曰,允。
鄭東觀啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
傳于鄭東觀曰,分內局提調許遞,前望單子入之,待下批牌招察任。
分內局提調前望單子入之,李集斗落點。
傳于柳畊曰,明日出宮內門路,以協陽門爲之。
柳畊,以兵曹言啓曰,龍虎營將官官案,每於四季朔初一日,付標以入,而幸行相値,初二日擧行之意,敢啓。傳曰,知道。
柳畊,以訓鍊都監言啓曰,本局將官官案,每於四季朔初一日,付標以入,而來九月初一日幸行相値,初二日擧行之意,敢啓。傳曰,知道。
柳畊,以禁衛營言啓曰,本營將官官案,每於四季朔初一日,付標以入,而來九月初一日行幸相値,初二日擧行之意,敢啓。傳曰,知道。
柳畊,以御營廳言啓曰,本廳御覽軍案,例於四季朔初一日,修正以入,而來九月初一日幸行相値,回鑾後擧行之意,敢啓。傳曰,知道。
柳畊,以摠戎廳言啓曰,本廳將官校卒案,例於四季朔初一日,修整入啓,而來九月初一日幸行相値,初二日擧行之意,敢啓。傳曰,知道。
柳畊,以兵曹言啓曰,在前專經武臣試射,親臨設行,則各廳堂下武臣當月朔試射,連爲停止矣。今八月朔試射,依例停止之意,敢啓。傳曰,知道。
柳畊,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
柳畊,以扈衛廳留都大臣意啓曰,明日大駕擧動後,都城各門,初昏時閉門,開東時開門事,及權閉敦義門·惠化門·昭義門,還宮日量宜預開,觀光士女弛禁事,已自兵曹啓下矣。城門旣已早閉晩開,則巡邏亦當早發晩罷,待南山擧烽火發巡,而趁啓東時撤還。此意,令漢城府知委各部,使閭巷人,俾各知悉,亦爲分付於留都營門及左右捕廳·左右巡廳,何如?傳曰,允。
行左承旨韓致應疏曰,伏以臣賦性愚昧,觸事儱侗,無知妄作,厚速罪戾,退而循省,罔非自取,聖朝寬大,罰止薄黜,屛伏郊樊,自訟愆尤。迺者霈澤旁流,日月無私,旣蒙恩宥,從以收敍,感戴雖深,悚惶冞切。不自意樞府·銀臺,除旨聯翩,負罪賤臣,何以得此?驚惶震越,罔知攸措。噫,臣雖至愚,粗具省覺,立朝聞見,與人同耳,亦豈止於全昧體例,而祗以秉執之所同,不免聲氣之相感,竊附無隱之義,敢暴素蓄之情,蓋其意不惟在於爲人伸辨而已也。第其衷情未及上徹,形跡自歸乖例,孼由自作,理難倖逭,司直之論,意在相規,臣固愧伏之不暇,而顧臣所竊恨者,自信冥之行,不識揭厲之義,徑情直遂,自致顚沛,無異乎物情之拂而人見之駭也。惟當杜門蹙伏,以圖息補,俛不失自靖之義,仰以勉不報之報,是臣區區之望,而今若貪榮慕祿,抗顔周行,揚揚冒進,恬若無故,則非但義分之所不敢出,不亦可羞於當世之士乎?顧今陪扈隔日,義當竭蹶,而參倚在彼,承膺無路,屢犯違傲,諒非獲已,玆將情實,仰暴崇嚴。伏乞聖明,特垂體諒,亟行鐫免,仍治臣瀆撓之罪,以肅朝綱,以安私分焉。臣無任云云。答曰,省疏具悉。當初之爲卿。今日之爲卿也,卿其勿辭行公。
上在水原府行宮。停常參·經筵。
夜一更二更,灑雨下雨,測雨器水深二分。
內閣·政院·玉堂·藥房·朝廷二品以上,經宿口傳問安。答曰,知道。
申絢啓曰,來初一日輪對日次,而動駕相値,頉稟之意,敢啓。傳曰,知道。
大駕自始興晝停所,詣華城行宮宿所時軍令,初吹午初一刻,二吹午初二刻,三吹午初三刻。
申絢啓曰,禮貌官來言,百官稟旨就次。傳曰,知道。
大駕自華城行宮,詣陵所時軍令,初吹卯正一刻,二吹卯正二刻,三吹卯正三刻。
傳于柳畊曰,侍衛軍兵雨具。
柳畊,以兵曹言啓曰,華城城門放鑰,回鑾間依都城門例,自臣曹擧行之意,敢啓。傳曰,知道。
丁卯八月二十七日辰時,上詣華城行宮擧動入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮,假注書李憲琦,記注官盧,記事官朴周壽,檢校直閣沈象奎·洪奭周,檢校待敎朴宗薰,待敎朴綺壽以次侍立。時至,通禮跪啓外辦,上具戎服,乘馬出宣化門。藥房提調韓晩裕,副提調鄭東觀進曰,侵早動駕,聖體,若何?上曰,一樣矣。由協陽門,出敦化門。通禮啓請少駐。侍臣上馬,仍進發,出崇禮門,大駕臨露梁舟橋。兵曹判書韓晩裕,跪稟渡涉節次,宣傳官如法擧行訖。大駕渡橋。至龍驤鳳翥亭門外,通禮啓請下馬乘輿。上乘輿至亭前,通禮啓請降輿,上降輿,入御幄次。少頃,通禮啓外辦,上改具軍服,出幄次。通禮啓請乘馬,上乘馬,至始興縣,入行宮門,至幄次前。通禮啓請下馬,上下馬,入御行宮。上曰,大駕詣始興行宮後,問安勿爲之。出榻敎少頃,通禮啓外辦,上出幄次。通禮啓請乘馬,上乘馬,至迎華亭前。通禮啓請下馬,上下馬,入御迎華亭。少頃,上改具甲胄,出亭門。通禮啓請乘馬,上乘馬,少進駐馬,行旗鼓迎接如法訖。通禮啓請下馬,上下馬,入路上幄次,改具軍服,出幄次。通禮啓請乘馬,上乘馬,入華城至行宮,由新豐樓·左翊門·中陽門,至幄次前。通禮啓請下馬,上下馬,入御行宮。上曰,大駕詣華城行宮後,問安勿爲之。出榻敎諸臣以次權退。
上在水原府行宮。停常參·經筵。
內閣·政院·玉堂·藥房·朝廷二品以上,經宿口傳問安。答曰,知道。
顯隆園入齋室後,內閣·政院·玉堂·藥房口傳問安。答曰,知道。
申絢啓曰,禮貌官來言,百官稟旨就次。傳曰,知道。
柳畊啓曰,定更號令,何等嚴重,而今日三更號令時,宣傳官不卽待令,以致晩時擧行,事未前有,萬萬駭然。當該宣傳官,所當重勘,而本院請推之外,無他可施之罰,何以爲之?敢稟。傳曰,事過後,令該府拿處。
健陵親祭敎是時,亞獻官左議政李時秀,終獻官光恩副尉金箕性,贊禮行禮曹判書南公轍,典祀官奉常正金孝秀,陵司令金載謙,執禮副司果趙鎭順,執尊副應敎尹鼎烈,大祝副司果金敎根,祝史校理徐長輔,齋郞校理趙晉和,贊者引儀趙明益·成海默,謁者引儀林貞鎭,兼引儀朴惟儉,贊引假引儀任岳周·方孝善,祭監監察南述毅·安喆重。
顯隆園親祭敎是時,亞獻官左議政李時秀,終獻官光恩副尉金箕性,贊禮行禮曹判書南公轍,典祀官奉常判官金益鉉,園司令金思采,執禮副司果金相休,執尊副校理李惟命,大祝執義呂東植,祝史副校理徐有望,齋郞修撰金啓河,贊者引儀趙明益·成海默,謁者引儀林貞鎭,兼引儀朴惟儉,贊引假引儀任岳周·方孝善,祭監監察南述毅·安喆重。
丁卯八月二十八日辰時,上自華城行宮,詣健陵展謁親祭,顯隆園展謁親祭,還詣行宮擧動入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮,假注書李憲琦,記注官盧,記事官朴周壽,檢校直閣沈象奎·洪奭周,檢校待敎朴宗薰,待敎朴綺壽以次侍立。時至,通禮跪啓外辦。上具軍服,出幄次。通禮啓請乘馬。上乘馬。左議政李時秀進曰,連日勞動,聖體,若何?上曰,一樣矣。時秀曰,雨後朝氣稍涼,御駕轎似好,故敢此仰達矣。上曰,當觀勢爲之矣。由中陽門·左翊門,出新豐樓,仍進發。入陵所洞口,通禮啓請下馬。上下馬乘輿,至齋室門外。通禮啓請降輿,上降輿,入齋室門,入御幄次。上曰,大駕詣健陵,入齋室後,問安勿爲之。出榻敎少頃,通禮啓外辦。上改具黲袍·翼善冠·烏犀帶,出幄次。至齋室門外,通禮啓請乘輿。上乘輿,至紅箭門外。通禮啓請降輿,上降輿,入詣展謁版位。引儀唱鞠躬四拜興平身。上行四拜禮。上曰,大臣使之入來奉審,可也。賤臣承命出來,與左議政李時秀偕入。上詣陵上,奉審一回,至丑寅方,上曰,陵上有頉修改處,卽此處耶?時秀·公轍·榮輔曰,然矣。上曰,舊土盡爲奉出耶?時秀等曰,以不見罅痕爲限矣。絢曰,栗木抄斫事,向因修改堂上筵奏,有幸行時提稟之敎,故敢此仰達矣。上曰,栗木稠密處,何處耶?時秀等曰,陵上左右近處,多有栗木,栗花飄散,臭亦不佳。且是有實之樹,恐有人擾之弊,臣等之意,抄斫似好。非但栗樹,樹若過密,則反有妨於茁長,亦爲間間相宜抄斫,而別看役中,擇其解事者任之,漸次擧行,恐好矣。上曰,依此爲之,可也。上仍詣碑閣奉審訖。通禮啓請入小次。上入小次。少頃,通禮啓請行禮。上出小次。詣親祭版位。引儀唱鞠躬四拜興平身,上行四拜禮。上詣尊所,東觀酌酒。絢受酒。上詣神位前。贊禮啓請三上香。東觀奉香,絢奉爐,上三上香。贊禮啓請執爵·獻爵,東觀奉爵以進,上執酌授絢,絢奉奠于神座前。大祝金敎根跪讀祝文。上降復位。亞獻官·終獻官,行亞獻·終獻禮如儀訖。引儀唱鞠躬四拜興平身,上行四拜禮。贊禮導上詣望燎位,燎訖。贊禮導上詣辭陵禮版位。引儀唱鞠躬四拜興平身,上行四拜禮。出紅箭門外,通禮啓請乘輿。上乘輿。藥房提調韓晩裕,副提調鄭東觀進曰,親祭禮成,聖體,若何?上曰,愴慕如新矣。仍詣顯隆園,至紅箭門外。通禮啓請降輿。上降輿,入詣展謁版位。引儀唱鞠躬再拜興平身,上行再拜禮。仍詣園上,奉審一回,仍詣碑閣奉審訖。通禮啓請入小次。上入小次。小頃,通禮啓請行禮。上詣親祭版位。引儀唱鞠躬再拜興平身,上行再拜禮。上詣尊所,東觀酌酒,絢受酒。上詣神位前。贊禮啓請三上香。東觀奉香,絢奉爐,上三上香。贊禮啓請執酌·獻酌。東觀奉爵以進,上執爵授絢,絢奉奠于神座前。大祝呂東植跪讀祝文訖。上降復位。亞獻官·終獻官,行亞獻·終獻禮訖。引儀唱鞠躬再拜興平身。上行再拜禮。贊禮導上詣望燎位,燎訖。贊禮導上詣辭園禮版位。引儀唱鞠躬再拜興平身,上行再拜禮。出紅箭門,通禮啓請乘輿。上乘輿。藥房提調韓晩裕,副提調鄭東觀進曰,親祭禮成,聖體,若何?上曰,一樣矣。上曰,自陵所洞口,至崇禮門外,捧上言。出駕敎上曰,百官揷羽。出駕敎上曰,京畿監司,率各務差使員,今日東將臺待令。出駕敎上至園所齋室門外,通禮啓請降輿。上降輿,入齋室門,入御幄次。上曰,健陵·顯隆園親祭罷後,問安勿爲之。出榻敎少頃,通禮啓外辦。上改具軍服,出幄次。至齋室門外,通禮啓請乘輿,上乘輿。至陵所洞口,通禮啓請降輿乘馬。上乘馬,還詣華城行宮,由新豐樓,入左翊門·中陽門,至幄次前。通禮啓請下馬,上下馬,入御行宮。諸臣以次權退。
丁卯八月二十八日申時,上詣東將臺。京畿監司,率各務差使員入侍時,上以司謁口傳下敎曰,衛內承史·閣臣隨之,侍衛置之,可也。左副承旨柳畊,假注書李憲琦,記事官朴周壽,檢校待敎朴宗薰,以次侍立。上御軍服,肩輿出維與宅南挾門,由西將臺,循城而北,御東將臺。命京畿監司,各務差使員入侍。賤臣承命出傳。京畿監司金履度,一路都差使員楊州牧使宋冕載,道路橋梁差使員南陽府使李顯默,地方官果川縣監鄭漪,始興縣令趙儀逵,日傘奉持差使員桃源察訪張載良,待令馬差使員平丘察訪李宗根,出宮時傳語差使員抱川縣監許,還宮時傳語差使員金浦郡守李儒亨,以次進伏訖。上曰,今番幸行,植炬等事,皆除之,沿路別無爲弊之端耶?履度曰,少無爲弊矣。上曰,各差使員,亦各陳之,可也。冕載等奏曰,竝無爲弊者矣。上命履度等先退。履度等退出。上曰,當由維與宅挾門,還行宮,雲寶劍各二員,挾輦軍·槍劍軍各十名待令。賤臣承命出傳。少頃,通禮啓請乘馬。上乘馬,由維與宅北挾門,還御行宮。諸臣以次權退。
上在始興縣行宮。停常參·經筵。
內閣·政院·玉堂·藥房·朝廷二品以上,經宿口傳問安。答曰,知道。
藥房提調韓晩裕,副提調鄭東觀啓曰,陵園展禮,聖慕克伸,行殿經宿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區下忱,敢此問安,竝爲仰稟。答曰,知道。卿等不必入侍矣。
傳于申絢曰,傳香承旨,馳詣宗廟·永寧殿·景慕宮,奉審摘奸以來。
柳畊啓曰,備邊司郞廳來言,今日賓廳日次,而幸行相値,不得來會云矣,敢啓。傳曰,知道。
大駕自華城行宮,還詣肆覲坪凝鑾軒時軍令,初吹辰正一刻,二吹辰正二刻,三吹辰正三刻。
申絢啓曰,禮貌官來言,百官稟旨就次。傳曰,知道。
大駕自肆覲坪,詣始興縣行宮宿所時軍令,初吹午初一刻,二吹午初二刻,三吹午初三刻。
傳于柳畊曰,予之前後勉卿之出,豈以行不得之事勉之乎?卿試思矣。前亦言之,先卿之誡,若以相職之不出,則予雖切迫,不當强之,而卿亦不曰相職之不出,則卿無必辭之義。卿又以告墓爲難,而朝廷之人,遭橫逆之人言,有難安之情勢,皆效卿之告墓,將使予而無補,非但卿之處義無當,從此後弊之難言,以卿之宿德雅量,何不恍然悟乎?玆遣承宣,更布至意,勉卿偕來,卿其卽與幡然。昔我聖考,躬迎先卿之盛事,小子亦嘗聞知,今日之事,適與相符。卿若固執,予何追述之難爲乎?予已決矣,卿其諒之事,左副承旨,馳往傳諭于右議政胥命處,期於偕來。
傳于韓致應曰,纔遣承旨而敦諭,不知大臣之去就,行宮明燭,耿耿不寐。大臣若知予此心,雖有眞箇可處之義,必當卽地幡然而起。大臣果有勉回之意乎?爾其更以此意傳諭,簉朝與否,先爲卽卽馳啓事,下諭于傳諭進去承旨處。
傳于韓致應曰,卽下傳諭承旨處下諭,以撥馬下送,使卽修啓。大臣若終不簉朝,則明日還宮時,當歷臨其門,待其上來,當與還宮,該房知悉。撥路若或遲滯,畿伯當重勘,亦爲嚴飭。
洪樂淵啓曰,卽伏見京畿監司金履度狀啓,則果川·始興境斥堠伏兵解嚴信箭,混傳於京畿監司,誤爲祗受,以至知委之境。信箭擧行,何等愼重,而有此誤錯,事極可駭。道臣從重推考,當該宣傳官,所當重勘,而本院請推之外,無他可施之罰,何以爲之?敢稟。傳曰,允。事過後拿處。
大駕自始興縣行宮宿所,詣孝昌墓時軍令,初吹卯正一刻,二吹卯正二刻,三吹卯正三刻。
華寧殿親行酌獻禮敎是時,贊禮行禮曹判書南公轍,典祀官副司果姜彙鈺,殿司令李爔,執禮執義呂東植,執尊應敎金魯應,大祝副司果金相休,祝史獻納韓耆裕,齋郞待敎朴綺壽,盥洗位兵曹佐郞李敦賢,典籍南吉寬,爵洗位兵曹佐郞孫錫祉,禮曹佐郞崔鳳和,贊者引儀趙明益·成海默,謁者引儀林貞鎭,兼引儀朴惟儉,贊引假引儀任岳周·方孝善,祭監監察南述毅·安喆重。
丁卯八月二十九日辰時,上自華城行宮,詣華寧殿酌獻禮,還詣行宮擧動入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮,假注書李憲琦,記注官盧,記事官朴周壽,檢校直閣沈象奎·洪奭周,檢校待敎朴宗薰,待敎朴綺壽,以次侍立。時至,通禮跪啓外辦。上具翼善冠·衮龍袍·玉帶,出幄次。通禮啓請乘輿。上乘輿,由中陽門·左翊門,出新豐樓,至華寧殿齋殿門外。通禮啓請降輿,上降輿入齋室。上曰,入齋室後,問安勿爲之。出榻敎少頃,通禮啓請行禮。上出幄次,詣望殿禮版位。引儀唱鞠躬四拜興平身,上行四拜禮,入幄次。上曰,望殿禮罷後,問安勿爲之。出榻敎時至,上入詣版位。引儀唱鞠躬四拜興平身,上行四拜禮。仍詣盥洗位盥洗,仍詣尊所,東觀酌酒,絢受酒。上入詣神位前。贊禮啓請三上香。東觀奉香,絢奉爐,上三上香。贊禮啓請執爵·獻爵。東觀奉爵以進,上執爵授絢,絢奉尊于神位前。大祝跪讀祝文訖。上降復位。引儀唱鞠躬四拜興平身,上行四拜禮。贊禮導上詣望燎位,燎訖。贊禮導上還齋殿。上曰,酌獻禮罷後,問安勿爲之。出榻敎少頃,通禮啓外辦。上出齋殿,至齋殿門外。左議政李時秀進曰,侵早行禮,聖體,若何?上曰,一樣矣。通禮啓請乘輿。上乘輿,還詣行宮。由新豐樓,入左翊門·中陽門,至幄次前。通禮啓請降輿,上降輿,入御行宮。諸臣以次權退。
丁卯八月二十九日午時,上自華城行宮,還詣始興行宮擧動入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮,假注書李憲琦,記注官盧,記事官朴周壽,檢校直閣沈象奎·洪奭周,檢校待敎朴宗薰,待敎朴綺壽,以次侍立。時至,通禮跪啓外辦。上具軍服,出幄次。通禮啓請乘馬,上乘馬。藥房提調韓晩裕,副提調鄭東觀進曰,連日勞動,聖體,若何?上曰,一樣矣。出中陽門·左翊門·新豐樓,仍進發,至始興行宮,至幄次前,通禮啓請下馬,上下馬,入御行宮。上曰,還詣始興行宮後,問安勿爲之。出榻敎諸臣以次權退。
上在昌德宮。停常參·經筵。
孝昌墓還入齋室後,內閣·政院·玉堂·藥房口傳問安。答曰,知道。
幸行還內後,內閣·政院·玉堂·藥房·朝廷二品以上,口傳問安。答曰,知道。
申絢啓曰,明日常參·經筵,取稟。傳曰,停。
李文會,以奎章閣言啓曰,卽接內需司牒報,則咸興·永興兩本宮十月別大祭,造燭封香吉日,今月十九日辰時,衣襨·香燭·祭品奉詣吉日,同月二十日卯時俱吉云。以此日時,擧行之意,敢啓。傳曰,知道。齋宿處所,暎花堂爲之。由永肅門,詣摛文院親傳,挾輦軍三十名磨鍊,禁軍·槍劍軍·儀仗仗馬·偃月刀差備,竝置之,侍衛入直中三分二進參,可也。
左副承旨柳畊狀啓,臣於本月二十九日酉時量,敬奉聖諭,馳往傳諭于高陽郡邑內里議政府右議政金載瓚胥命處,則以爲卽伏承萬萬非常之敎,驚遑震越,今將進伏蹕路之側,仰請鈇鉞之誅云矣。大臣今方離發,臣則仍爲復路,緣由竝以馳啓云云。踏啓字。
傳于柳畊曰,左議政入侍。
傳于柳畊曰,右議政入侍。
洪樂淵啓曰,卽者義禁府都事來言,今此幸行時,駕側鳴錚罪人金云伊等三十七人,移送刑曹云矣,敢啓。傳曰,知道。
傳于鄭東觀曰,明日藥房·內閣·政院·玉堂·朝廷問安,竝勿爲之。
孝昌墓親祭敎是時,亞獻官左議政李時秀,終獻官光恩副尉金箕性,贊禮行禮曹判書南公轍,典祀官副司果兪鉉章,墓司守衛官盧命鼎,執禮副司果金相休,執尊副應敎尹鼎烈,大祝執義呂東植,祝史副校理李惟命,齋郞修撰金啓河,贊者引儀趙明益·成海默,謁者引儀林貞鎭,兼引儀朴惟儉,贊引假引儀任岳周·方孝善,祭監監察南述毅·安喆重。
丁卯九月初一日辰時,上自始興行宮,還詣孝昌墓,親祭擧動入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮,假注書李憲琦,記注官盧,記事官朴周壽,檢校直閣沈象奎·洪奭周,檢校待敎朴宗薰,待敎朴綺壽以次侍立。時至,通禮啓外辦。上具軍服,出幄次。左議政李時秀進曰,連日勞動,聖體,若何?上曰,一樣矣。時秀曰,俄聞右相,進詣輦路,故敢此仰達矣。通禮啓請乘馬。上乘馬,仍進發,至龍驤鳳翥亭。通禮啓請下馬。上下馬,入御幄次。少頃,通禮啓外辦。上具戎服,出幄次,通禮啓請乘馬,上乘馬,臨鷺梁舟橋。兵曹判書韓晩裕,跪稟渡涉節次,宣傳官如法擧行訖。大駕渡橋,至孝昌墓洞外。右議政金載瓚祇迎路左。上駐馬,敎曰,聞卿入來,誠爲萬幸,而路次入侍,亦多非便,當於齋室入侍,注書出往,傳諭于右議政。賤臣承命出傳。載瓚曰,旣伏承昨日下敎,他不暇顧,進伏輦路,而咫尺之地,轉動無路,齋室入侍之命,不敢承當矣。賤臣以此還奏。上曰,旣已入來,則事當入侍,旣入侍則不可以野服進見,以戎服入侍,而肅拜單子,亦爲進呈之意,更爲傳諭,可也。賤臣承命出傳。載瓚曰,連伏承下敎,感激隕越,不知所達,而入侍之命,萬萬不敢當,惟鈇鉞之誅是俟矣。賤臣以此還奏。上曰,墓所行禮,不可遲滯,聞卿承膺之語,然後當進發,此意更諭,可也。賤臣承命出傳,載瓚曰,聖敎至此,臣謹當於前席陳達矣。上進發,入墓所洞口,通禮啓請下馬,上下馬乘輿,至齋室門外,通禮啓請降輿,上降輿入齋室門,入御幄次。入齋室後問安勿爲之。出榻敎傳曰,孝昌墓展拜後,宜嬪墓當歷臨,該房知悉。出傳敎少頃,通禮啓外辦。上具翼善冠·衮龍袍,出幄次。至齋室門外。通禮啓請乘輿,上乘輿,至紅箭門外。通禮啓請降輿,上降輿入展拜版位。引儀唱鞠躬再拜興平身,上行再拜禮。仍詣墓上,奉審一回,詣碑閣奉審訖。通禮啓請行禮。上詣親祭版位。引儀唱鞠躬再拜興平身,上行再拜禮。上詣尊所。東觀酌酒,絢受酒。上詣神位前。贊禮啓請三上香。東觀奉香,絢奉爐,上三上香。贊禮啓請執爵·獻爵。東觀奉爵以進,上執爵授絢,絢奉奠于神座前。大祝呂東植跪讀祝文訖。上降復位。亞獻官·終獻官,行亞獻·終獻禮如儀訖。引儀唱鞠躬再拜興平身,上行再拜禮。贊禮導上詣望燎位,燎訖。贊禮導上詣版位。引儀唱鞠躬再拜興平身,上行再拜禮。出紅箭門。通禮啓乘輿。上乘輿,仍詣宜嬪墓。通禮啓請降輿,上降輿詣墓上,巡審一回訖。通禮啓請乘輿。上乘輿,還詣齋室。親祭罷後,問安勿爲之。出榻敎諸臣以次侍立。
丁卯九月初一日未時,上御孝昌墓齋室。左議政入侍,右議政同爲入侍時,左副承旨柳畊,假注書李憲琦,記注官盧,記事官朴周壽,左議政李時秀,右議政金載瓚,以次進伏訖。時秀等曰,連日勞動,聖體,若何?上曰,一樣矣。載瓚曰,王大妃殿氣候,何如?上曰,各殿·宮氣候一樣矣。上敎載瓚曰,俄者以路次之故,不得張皇爲言,而卿今出膺,國事萬幸矣。載瓚曰,臣於前後附奏,略已仰奏,而辭不達意。奏未畢,上敎畊曰,右相承聆下敎後,陳奏,可也。仍敎曰,卿之向來所遭,卽是橫逆,橫逆之來,不足爲言。且前後昭晳,旣盡無餘,則更無可論,而卿之告墓一事,可謂萬萬率爾矣。若使一時遭罹之人,皆如卿之所爲,則必使無人於朝廷之上,是豈理也哉?予之重卜,意有在焉。卿若出而善爲,則人言之罔測,尤當自歸於昭洗,勿復辭遜,須卽幡然,是予之望也。載瓚曰,臣之向來遭罹,雖甚罔測,到今非敢以此爲言也。臣之告墓一事,藉曰率爾,業已告墓,設盟於先父,則實無以變改矣。雖以春秋書盟之義言之,盟之爲言,一定不易之謂也。若旣盟之後,無難變改,則曰語曰言足矣,烏在其盟字之義乎?再昨年疏語中,未盡仰達者,今借方寸之地,可得盡言矣。臣自兒讀書,於忠字孝字,未嘗不惓惓服膺,常謂一或欠於此者,豈足以人理責之哉?是以臣立朝以來,嘗恐得罪於國家,以是憧憧,數十年如一日矣。念臣父子,被先大王泰山河海之恩,而顧臣愚鹵,偏蒙洪造,誘掖之敎育之懷保之覆燾之,若慈父之敎迷子。周旋於顔琴點瑟之間,而常敎曰,雖以外貌觀汝,必非不是之人,又以士大夫志節,常常勉誨,玉音猶在耳,焉敢誣哉?且臣父,立朝四十年,小心謹愼,平日勸勉於家庭者,不外乎忠孝二字,而嘗有汝若有違斯言,他日地下,更無顔面之語,臣銘在肝肺,以爲移孝爲忠之資矣。顧臣無狀,自陷罔測,居然爲不忠不孝之人,無以自立於天地之間,而且況相職,異於庶官,以若滓穢之蹤,又何以冒忝於董率之任乎?上曰,先朝眷遇,若是隆重,則其在追先報今之義,尤當自別,豈可不出膺乎?左相之見,何如?時秀曰,臣與右相,自少深知,其所自期,異於他人,一朝意外所遭,悲憤痛迫,至今爲難安之端,無怪其然矣。而臣自外酬酢,以旣承昨敎之後,他不暇顧之意,縷縷言之,而第臣忝在僚員之故,勸出之言,或不無不見信之歎矣。今於聖敎之下,似當出膺矣。上曰,先卿若以相職爲言,則卿之如此,無或怪矣,而不然則若是撕捱,豈不萬萬過當乎?載瓚曰,聖敎至此,不知所達。第念用人之道,擇任不誤其身者,然後可以有爲,故古人曰,正己而正人。臣若質言於吾君而不能踐,誓告於先父而不能守,則是爲幽明兩截之人,將焉用哉?上曰,卿言過矣。當初告墓,近於率爾,則到今以出膺之意,更爲告墓,先卿於冥冥之中,必以善處爲喜也。初欲以勉出卿之意,諭祭於先卿矣,非但於卿心不安,且近於督迫,又不若卿自爲之,故姑置之矣。載瓚曰,是不可爲矣。臣若以冥漠無知,更爲告墓,又復變改,則天地之間,豈可以更齒人類乎?上曰,君父一體,卿若終始浼浼,則可謂負國而負先卿。昨於行宮,以躬迎之意,諭之於卿。向於左相,又有躬迎之命,而有躬迎之名,無躬迎之實,故雖右相之意,猶或以爲未然。然若復相持,至於經宿於此,則貽憂殿·宮,已無可言,而於卿心,豈無不安乎?左相之見,何如?時秀曰,躬迎萬萬過矣,亦近於督迫。右相旣呈肅單,似當出而肅命矣。上曰,顧今國勢艱虞,亂逆層生,世道波蕩,人心靡定,而左相獨賢,卿須出而輔相,共濟國事,更勿如是撕捱,隨駕入城也。載瓚曰,惟鈇鉞之誅是俟矣。上曰,前後勉出,積費心力,到此豈有他哉?載瓚曰,聖敎及此,臣當隨駕入城矣。上曰,右相肅命,還宮後爲之,可也。命大臣先退。仍命退,承史以次退出。
丁卯九月初一日申時,上自孝昌墓齋室,還宮擧動入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮,假注書李憲琦,記注官盧,記事官朴周壽,檢校直閣沈象奎·洪奭周,檢校待敎朴宗薰,待敎朴綺壽,以次侍立。時至,通禮啓外辦。上具軍服,出幄次。通禮啓請乘輿,上乘輿,至墓所洞口。通禮啓請降輿乘馬,上乘馬至石隅。上曰,軍士房承旨入侍。畊進詣駕前。上命書傳敎曰,南廟當歷臨,侍衛,雲寶劍外置之,軍兵路上留駐。至南關王廟門外,通禮啓請下馬乘輿。上乘輿入廟門。通禮啓請降輿,上降輿,入詣神位前。引儀唱鞠躬再拜興平身。上行再拜禮,仍周審殿內訖。通禮啓外辦。上乘輿出廟門。通禮啓請降輿乘馬。上乘馬,入崇禮門,至敦化門前路。上曰,注書出去,傳諭于留都大臣,與之入侍。賤臣承命出傳,與李敬一偕入駕前。敬一曰,陵園展謁,伏想聖慕如新矣。上曰,益復如新矣。敬一曰,多日勞動,聖體,若何?上曰,一樣矣。上曰,各殿·宮氣候萬安乎?敬一曰,伏聞萬安矣。仍由敦化門·協陽門,入宣化門還內,諸臣以次退出。
上在昌德宮。停常參·經筵。
柳畊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳畊啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
申絢啓曰,明日常參·經筵,取稟。傳曰,停。
柳畊啓曰,來初五日朝參日次矣,敢稟。傳曰,停。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,左副承旨柳畊,同副承旨申絢,今日不爲仕進,竝卽牌招,何如?傳曰,幸行隨駕,豈可大段困憊,如此不爲仕進乎?與都承旨從重推考,卽爲牌招入直,更勿如是事,定式。
李文會啓曰,賑恤廳郞廳來言,字恤考修正次請出矣,敢啓。傳曰,知道。
柳畊啓曰,龍虎營敎鍊官,訓鍊都監把摠,禁衛營·御營廳從事官,摠戎廳把摠來言,軍案修正次請出矣,敢啓。傳曰,知道。
傳于韓致應曰,諸承旨持公事入侍。
傳于柳畊曰,吏·兵批歲抄點下者,依例捧傳旨。
注書洪起燮病,代以李潞爲假注書。
柳畊啓曰,行大司憲李直輔,持平梁奭觀在外,執義呂東植,掌令申光軾·任百禧牌不進,持平一員未差,監察茶時之意,敢啓。傳曰,知道。
以執義呂東植,掌令申光軾·任百禧,司諫申溆,獻納韓耆裕,正言徐俊輔牌不進罷職傳旨,傳于柳畊曰,只推。
傳于柳畊曰,明日瑞蔥臺爲之。
傳于李文會曰,陵官·園官竝陞敍,守僕等,考例從厚施賞,華寧殿守門將,各上弦弓一張賜給,守僕等,依陵所守僕例,竝從厚例施賞。
傳于李文會曰,孝昌墓守衛官陞敍,守僕等,依先朝幸行時例,竝從厚施賞。
申絢啓曰,左右史不可不備,新除授檢閱鄭元容,卽爲牌招入直,何如?傳曰,允。
吏曹口傳政事,檢閱單鄭元容。
以宣傳官元永道拿處傳旨,傳于柳畊曰,分揀。
以宣傳官申命源拿處傳旨,傳于柳畊曰,分揀。
以司謁黃大呂手本,武藝別監孫志賢,身爲守宮別監,無端逃走,至於闕番之狀,萬萬驚駭。爲先除下後,移法司照律重治事,傳于柳畊曰,頃日申飭,書墨未乾,而身在守宮,肆然逃走,每每犯科,難抑頑慢之習,種種作罪,俱係紀律之嚴。守宮時上頭別監汰去,行首武藝別監及司謁,亦爲汰去,當該武藝別監孫志賢,令訓將,待訓局習陣,回示後嚴棍,令攸司照律定配。
申絢,以禮曹言啓曰,卽接前僉知金玄璣所志,則以爲族孫,嫡妾俱無子,以其同姓八寸兄悌第二子昭漢,欲爲繼後,至成與受文書,而未及禮斜之前,兩邊父母,俱爲作故,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有定式,而門長金玄璣所訴旣如此,依定式金悌第二子昭漢,立爲金之後,何如?傳曰,允。
申絢,以禮曹言啓曰,卽接前僉知李彦燦所志,則以爲族孫鼎九,嫡妾俱無子,以其同姓十四寸弟鍾實第三子元祥,欲爲繼後,至成與受文書,而未及禮斜之前,鼎九夫妻俱沒,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有定式,而門長李彦燦所訴旣如此,依定式李鍾實第三子元祥,立爲李鼎九之後,何如?傳曰,允。
柳畊,以兵曹言啓曰,今番健陵·顯隆園幸行時,隨駕將校·軍兵,各差備等犒饋,以乾物分給之意,敢啓。傳曰,知道。
柳畊,以兵曹言啓曰,依判下成冊,水原前排巡牢及雨具卜直等五十五名處,各木一疋施賞,依下敎,前排次知知彀官二人,依訓局例,各木二疋,前排巡牢四十六名對擧賞,各木三疋,雨具卜直等九名,各木二疋分給,而對擧賞,旣自臣曹擧行,水原府則勿爲分給事,分付之意,敢啓。傳曰,知道。
柳畊,以兵曹言啓曰,今番幸行時,御前前排水原巡牢,留京糧資及回糧分給,而回糧則依定式施行事,奉承下敎矣。前排次知知彀官二人,前排軍五十五名等處,各留糧及回糧錢五錢分給,此後到京解送之時,則回糧,錢各給三錢,仍爲定式施行之意,敢啓。傳曰,五錢式定式。
柳畊,以舟橋司言啓曰,舟橋,自今日撤排之意,敢啓。傳曰,知道。
柳畊,以訓鍊都監言啓曰,今番幸行時,隨駕將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
柳畊,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
柳畊,以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
柳畊,以摠戎廳言啓曰,今番幸行時,隨駕將校·軍兵等處乾犒饋,依定式磨鍊分給之意,敢啓。傳曰,知道。
丁卯九月初二日卯時,上御誠正閣。諸承旨持公事入侍時,行左承旨韓致應,右承旨李文會,右副承旨洪樂淵,記事官洪起燮,假注書李憲琦,記注官李昌心,記事官朴周壽,以次進伏。文會曰,臣吏房,代房,無公事,戶房無公事,禮房,代房無公事矣。樂淵曰,臣兵房代房無公事。將讀奏刑房公事,上命入之。致應曰,臣工房無公事矣。公事啓下訖。上內下公事,命文會·樂淵分讀訖。上曰,判付出去書之也。仍命退,承史以次退出。
上在昌德宮。停常參·經筵。
初昏,有星見於西方亢宿度內,似有尾跡。
申絢啓曰,明日常參·經筵,取稟。傳曰,停。
柳畊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
備忘記,義州府尹尹益烈,黃海兵使朴基豐,全羅左水使許溟下直,各長弓一張·長箭一部·片箭一部·筒兒一箇賜給。
鄭東觀啓曰,今此京外上言二百四十六張內,一百六十七張,以猥濫拔去,七十九張,分下各該司次,捧入之意,敢啓。傳曰,知道。
柳畊啓曰,行大司憲李直輔在外,執義呂東植,掌令申光軾·任百禧,持平梁奭觀牌不進,一員未差,監察茶時之意,敢啓。傳曰,知道。
以執義呂東植,掌令申光軾·任百禧,持平梁奭觀,司諫申溆,獻納韓耆裕,正言徐俊輔牌不進罷職傳旨,傳于柳畊曰,只推。
申絢,以禮曹言啓曰,卽接公州幼學申大勳所志,則以爲族姪素,嫡妾俱無子,以其同姓二十寸弟繪第三子豐喆,欲爲繼後,兩家同議完定,而未及禮斜之前,繪夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長申大勳所訴旣如此,依定式申繪第三子豐喆,立爲申素之後,何如?傳曰,允。
柳畊,以兵曹言啓曰,今此謝恩兼冬至使一行赴燕時,所把驛馬,預爲分定,然後可無窘急之患。今亦依前例知委,而應把驛馬四十五匹內,公忠道八匹,全羅道十匹,慶尙道二十匹,今月三十日,京中逢點,江原道四匹,咸鏡道三匹,直送安州,來十月初四日逢點事,各道監司處,行移,何如?傳曰,允。
申絢,以內醫院提調意啓曰,御用熟地黃監蒸事,院官員鄭楠秀,黃海道黃州地下去矣。騎·卜馬各一匹,書員朴世源所騎馬一匹,印信一顆,竝爲題給,而回還時,熟地黃載持馬,本道監司處下諭,何如?傳曰,允。
李文會,以賑恤廳言啓曰,傳敎據,孝昌墓守僕二名各米一石,舍音一名米一石,合米三石,依庚戌年例,分給之意,敢啓。傳曰,知道。
柳畊,以訓鍊都監言啓曰,謹依司謁黃大呂手本判付,武藝別監孫志賢,待習陣回示後嚴棍,令攸司照律定配次,爲先拘留北營之意,敢啓。傳曰,知道。
刑曹啓目,咸安幼學李有模擊錚原情內,父母墳山,李運友,謂以逼近於渠之先山,私掘破棺,頭部足部,骨節倒置,而同黨八人贖刑,運友,定配數月後放還,依法典絞者絞之,配者配之,以復父母之讐云。所供如此,上裁,何如?判付啓,令該道稟處爲良如敎。又啓目,抱川幼學楊彦福擊錚原情內,矣身先山,繼葬父山矣。鄭鎭玉等,稱以其矣先山局內,累次接訟,誣訴營邑,嚴刑牢囚,督促掘移,得保先山云。所供如此,上裁,何如?判付啓,非理好訟,律自在焉,武斷鄕曲,弊莫大矣。供辭俱有條理,墳塚本始先代,令該道,明査處決爲良如敎。又啓目,南陽閑良鄭柱擊錚原情內,矣妻漢每,以洪鳳逵之婢子,丁巳放贖矣。姜仁鐵,稱以衿得於妻邊,與柳奎明·尹曦,僞造文券,掠取三女,又誣訴營門,數朔枷囚,無處控訴云。所供如此,上裁,何如?判付啓,畿伯決處爲良如敎。又啓目,利川幼學申晳擊錚原情內,矣身屢世先塋,數年前朴綏源,偸葬其叔,而强弱不敵,只自痛冤矣。昨年三月,矣身遭母喪繼葬,則綏源,起訟督掘,得保亡母體魄之地云。所供如此,上裁,何如?判付啓,威力督促掘去,有係來頭大弊,令該府,詳査善處爲良如敎。又啓目,楚山幼學朴麟瑞擊錚原情內,金台魯見拔倉監,謂之矣父阻搪,含憾凌辱,而猝地病死,則次子寬星,二十餘日後,以被打樣發告,以至行檢。初檢之病死實因,覆·三檢雖以被打執定,矣父則猶以被告懸錄者,可見其不得歸於正犯之目也。三年滯囚,實爲冤枉,特令放釋云。所供如此,上裁,何如?判付啓,前以行檢之遲滯,尙不爲酌處,令該道,參酌稟處爲良如敎。又啓目,殷山童蒙吳錫權擊錚原情內,朴龍德簽丁時,謂以矣父干涉,來打矣父,幾至死境,又打父祖,傷痕狼藉,萬無回蘇之望,故龍德生怯,服滷自斃。而其妻,受其小姑夫白姓人之嗾囑,誣告成獄,初·覆檢無一毫傷處,則只以內傷,執爲實因,六年滯囚,乞使矣父瑞,生出獄門云。所供如此,上裁,何如?判付啓,當前議讞,自爲輕典,到今無容更議,施以次律爲良如敎。又啓目,延安童蒙申老積擊錚原情內,以爲洞里居末同,本以賊漢,被捉於鎭營及京捕廳之外,一邑民人,不勝其苦,齊訴營門,至受捉末同者,雖至打殺,勿成獄之意,成完文以置矣。不意此漢,潛入矣家,偸去衣服,故矣父追去,則渠拔佩刀,欲刺矣父,則矣父以所持之杖,回身打之,三日後致死,則因此成獄,八年被囚,豈不冤枉云。所供如此,上裁,何如?判付啓,末同賊漢也,永春常民也。以常民見賊漢,奮力追逐,猶曰無怪。況旀杖釰相交,手勢被傷,必不無焉。令該道決處爲良如敎。又啓目,海州幼學吳亨中擊錚原情內,以爲其父,爲營亡子之葬於先塋下,則遠族孟得等,稱以母山近處,歐打渠父,因此致死,而檢官則謂以辜限已過,略治刑杖放送,豈有如此獄體乎?伏乞特爲更査,以洩父讐云。所供如此,上裁,何如?判付啓,令本道稟決爲良如敎。又啓目,金城良女宋召史擊錚原情內,以爲渠夫金興國,卽敬順王之後裔也。列聖朝飭敎中,勿侵雜役之意,辭意截嚴,而本邑混充雜役,故渠夫以此稱冤,則不爲頉役,反被定配,乞令明査頉役,分揀定配云。所供如此,上裁,何如?判付啓,軍役勿侵,定式載在,受敎昭然,亦不無稱冤,詳處爲良如敎。又啓目,蔚珍童蒙宋完祿擊錚原情內,以爲渠祖徵一,仕宦在京之時,同邑人金起鶴,欲得加資帖,故夤緣得給矣。本官稱以僞造,報營究覈,而渠父在心,擔當父罪,元犯自服,則渠祖亦爲下來,又以元犯自服,父子爭死,渠祖竟死獄中,而渠父尙今牢囚,乞令放釋云。所供如此,上裁,何如?判付啓,當初元犯,若在宋徵一,則宋在心,豈不至冤?供語丁寧,倘不受金哥請,則宋徵一亦曰瞹昧。況旀講經傳於縲絏之中,父子同苦,盡喪禮於桎梏之時,鄕巷稀有,可知非貪十兩之錢者是置,外道事情,有難的信,詳査稟處爲良如敎。又啓目,永興良女車召史擊錚原情內,以爲渠夫崔汝泰,干犯於崔己采獄事,同時被捉,爲三人,而皆因刑曹覆啓,大臣議讞,竟至酌配,去五月二人蒙放,渠夫尙在罪謫,請蒙一視之澤云。所供如此,上裁,何如?判付啓,放送爲良如敎。又啓目,泰安良人李汝天擊錚原情內,以爲矣弟興柱,適爲島中里任矣。本官下吏,憑藉討索,數旣不些,故呈官當推,則不惟不推,反被舟師色吏沈奉通構誣,至於被刑致死,乞令復讐云。所供如此,上裁,何如?判付啓,所條陳之事,俱爲明白是置,令本道,從長稟處爲良如敎。又啓目,洪州良女崔召史擊錚原情內,以爲女矣舅全命元,築洑於洞中,爲金占奉所打,則矣夫再喜,悶迫其父之被打,往而緩頰,初無犯手矣。占奉因病致死之後,告官成獄,滯囚二年,乞令生出獄門云。所供如此,上裁,何如?判付啓,當初起端,出於爲父,今觀供辭,亦有條理,令該道,詳査稟決爲良如敎。又啓目,牙山閑良李澤柱擊錚原情內,以爲矣祖父時昌,以宗子無後,四寸後昌之子,矣父景順,定其繼後,卽出禮斜,則矣身乃李家之宗孫,而矣身七寸庶叔宜璧等,敢生奪宗之計,矣祖父死也,憑其僞斜,敢爲發喪,祖先祠宇,盡爲奪去,以孽奪嫡之罪,依法重勘云。所供如此,上裁,何如?判付啓,令該道稟決爲良如敎。又啓目,寶城幼學尹在觀擊錚原情內,以爲矣身女息,出嫁於朴桂相,甲子年喪夫,營葬於舅家先山局內,而矣女媤族朴榮相,偸葬其從兄於矣女夫塚內階下咫尺之地。故矣女呈訴本官之際,非但爲本官退斥,以至使令輩捽曳毆逐之境,則矣女不勝憤冤,噬其被曳之臂,血流骨露而死矣。子碩鉉又爲訴營,以有自本官詳査之題,則本官不惟草草論報,反爲牢囚,碩鉉連加刑推,方在死境。伏乞更加詳査,快雪徹天之冤云。所供如此,上裁,何如?判付啓,令該道査處爲良如敎。又啓目,谷城童蒙房濬聖原情內,以爲矣身父福元,爲被申千孫及其族下兩漢之所毆打,第九日致死,故矣身往欲告官,則千孫來到矣家,乞和以七百兩,使矣身母子,不得出門。故矣身母子,以私和許諾,暗從小路,至邑內白活,依例檢驗,則千孫,以豪富多族,左右締結,滿身傷處,以有謂無,只行初檢,而所謂正犯,二次刑放,豈有如許刻骨之痛乎?伏乞申千孫及共毆諸漢,更加嚴訊,究覈正犯,依法償命,以洩幽明之痛云。所供如此,上裁,何如?判付啓,申漢之藉威,房兒之私和,必有苗脈,亦係後弊,詳査處置爲良如敎。又啓目,北部良人鄭興大擊錚原情內,以爲矣身先山,在於東部加五里,吳姓兩班,無端禁葬,乞令禁止云。所供如此,上裁,何如?判付啓,來歷若是分明,稱冤容或無怪,令該府稟處爲良如敎。又啓目,全州良女河召史擊錚原情內,以爲矣夫鄭瑭,橫被殺獄參證,酌配碧潼,今爲三年矣。媤母年當八十,只有此一子,遠謫天涯,相逢無期,乞令放釋,俾使母子相見云。所供如此,上裁,何如?判付啓,獄體審理爲大,詳處稟決爲良如敎。又啓目,金浦幼學李明五擊錚原情內,以爲矣父鳳煥,以罪人崔益男疏事,至於獄中致斃,而同時被罪一二人,各因其子之鳴冤,俱蒙伸理之聖恩,特蒙伸暴之天恩云。所供如此,上裁,何如?判付啓,獄囚事體至重,事狀不可的信,令該府稟處爲良如敎。又啓目,聞慶僧國能擊錚原情內,以爲矣父權丁雲,以私掘罪,定配龜城,而今春赦典,以私掘被謫者,擧皆蒙宥,而矣父獨不蒙一視之澤,乞令放釋云。所供如此,上裁,何如?判付啓,不無稱冤,放送爲良如敎。
四學儒生幼學朴錦源·沈鈺·金晩淵·金胤根·李時淵·朴光浩·尹致莘·任最常·金來淳·尹行厚·李遠始·吳泰重·金啓永·鄭基重·崔周憲·鄭東胤·朴齊璜·柳叔麟·趙雲秀·尹昌烈·洪耉燮·趙在兢·黃仁爲·洪鍾皓·權趾仁·李駿載·李在·尹度一·趙敏永·申在翼·李承祖·柳孝根·李在稼·李延師·李永觀·李永命·金有根·吳始常·金晩容·吳象默·李晏淵·柳魯麟·尹行可·趙秉老·李羽新·李寅和·李星淵·朴奎源·趙雲樞·柳曾麟·兪致升·許應斗·李時淵·李遠敬·鄭駿榮·洪哲謨·崔璜·金稙·李晩淵·李遠胄·白師敬·李晩容·金綏吉·申承元·李乃文·兪正煥·金元吉·金弘根·兪昌煥·李至大·尹大烈·元永壽·崔漢吉·朴東煥·李在吉·朴宗朝·高鎭河·趙文和·崔在元·高敬濟·成文柱·李甲元·權大仁·金在獻·吳致遂·洪大淵·吳致成·李渾淵·黃仁必·申東烈·朴基成·尹致臣·辛大烈·洪章天·朴氣浩·徐偉輔·金國祚·黃仁愚·尹大顯·金命大·徐有寅·金吉憲·趙景淳·朴聖沼·柳可源·朴齊淵·金乃和·鄭喜大·金大鉉·李學祚·柳民逸·朴齊民·林達洙·林景洙·鄭基溫·吳庚秀·崔時憲·沈鎬·兪石柱·沈鍟·姜漢三·沈鑄·呂東根·韓用訥·鄭毅容·朴宗瑀·鄭時容·朴宗履·洪獻謨·申錫敎·朴宗禮·沈山泰·韓用彬·沈兢泰·曺龍振·李魯永·韓鴻履·李寅洪·曺錫疇·李義正·尹忠圭·朴載輔·李遠大·李海寧·崔瑗·李臣耆·趙彦和·李民耆·韓性履·柳永源·崔弘憲·鄭翼朝·尹元鎭·李源晦·徐重輔·韓敬履·李彦求·趙謙煥·沈·金顯文·李升魯·崔漢俊·金鏞淳·金秉喜·柳警·黃鍾人·柳聖文·郭守洪·申升模·兪昇煥·林基洙·金學周·韓鍾運·李昌淵·朴晟源·尹昇烈·成源默·宋持均·成淵默·權永憲·李寅來·許霖·尹行益·成禹奎·林龜洙·鄭春容·沈宜來·柳泳根·趙雲憲·任百祐·兪台柱·吳春秀·尹致莘·吳衡秀·李燧·安翊良·趙秉常·徐有敦·李奎成等疏曰,伏以傾陷宗國之謂大逆,誣逼君父之謂劇賊。從古人臣,一或干犯於此,則鈇鉞飾怒,如距斯脫,鯨鯢築觀,罔俾易種,此聖人所以辟而止辟之大仁也。噫,彼鍾厚,卽一戾氣所鍾,而夷言跖心,釀成傾陷之凶圖,儒名墨行,倡起誣逼之悖說,一門凶逆,眞箇難兄而難弟,則臣等憤民彝之漸晦,慨士林之貽羞,不避猥越,屢瀆天聽,豈或可已而不已哉?誠以此賊不討,則人不得爲人,此義不明,則國不得爲國。張栻有言曰,爲士者,寧可十年不讀書,不可一日無義理,臣等雖甚愚迷,亦粗知此箇義理,故齋沐封章,非止一再。言微跡賤,誠未格天,兪音尙靳,義理未伸,玆又觸冒天威,復陳微悃,伏願聖明,恕其愚而諒其情焉。竊念朝家之以逸爲貴,爲其有高尙之操,足以扶植倫彝,萉遯之節,可以裨補風化,不然則皆是欺世盜名之輩,而魯之正卯,亦類是已,聖人之所必誅,深意可知也。跡其鍾厚平生顚末,則果有一毫近似於高尙萉遯者類歟?言議則專襲於龜·祿之緖餘,營爲則如印於龜·祿之心腸,龜·祿所以招納鍾厚兄弟,托爲心腹,以其有虛名也。厚·秀所以依附龜·祿叔姪,結爲黨援者,爲其有權勢也。彼引此攀,如形有影,非龜·祿則無以成厚·秀狐假之威,無厚·秀則無以行龜·祿鴟張之凶,倫彝之晦塞,世道之瓦裂,雖使渠輩自明,恐無以辭其罪矣。況復此輩一生經營,龜·祿則掩聖祖止慈之德,而肆倡八字之凶言,厚·秀則誣寧考出天之孝,而敢眩一世之群聽,表裏和應,鐘鳴山傾,危逼動搖之奸計,無所不至,國家得有今日,其亦天也。及其龜賊三案出後,箇中徒黨,欲有岐貳之跡,則鍾厚揚言曰,雖謂彼如此,而義理則何可斥也?蓋其意,不以三案爲罪,而八字凶言,亦不以爲凶故耳。渠亦朝廷臣子,何忍爲是也?及夫榮賊勢盛也。又復歸附,慫慂悖弟,陰謀祕計,無不參論,推湛之謀,嗾相之疏,皆出於渠之兄弟,一飯睚眦,乘機必報,而如電神目,已透其肝肺矣。逮夫榮賊之敗也。慮其失援,遂敢汲汲陳疏,懇乞請留,萬古天下,焉有儒者如此乎?其蠅營狗苟之態,有不忍正視矣。以言乎前,則和應龜·祿之迹,昭不可掩,以論乎後,則夾贊榮·德之狀,明若觀火,此等回邪奸譎之人,何恤乎逸之爲名,而尙此假貸,其可曰國有法乎?噫,逸而有罪,尤痛於非逸,故遠而仁弘,近而德相,俱莫逃於三尺之章。況此鍾厚,背國死黨,趨利忘廉,自抵於傾陷誣逼之科者,有倍於弘·德諸賊,則何拘於區區一逸字,而不加之王法乎?且以公法言之,其弟旣以惡逆伏法,則尙不免應坐之律,而況渠手犯,與其弟一般乎?臣等尤有憤痛者,渠旣以儒爲名,而有此通天之干犯,則不但朝廷之逆臣也,抑亦士林之罪人也。凡今日冠儒服儒,北面於吾君者,孰不恥與同天,而又其徒黨寔繁,盤據中外,日伺動靜,口然心非,自其窩窟之破,自知無幸,不知何樣禍機,伏在何地,有識之憂,容有極哉?苟於今番治逆,如或緩討,則伏莽之火,必將復燃,未決之癰,必更復潰,將何以刑期無刑,懲畏奸徒也耶?伏乞聖明,淵然深思,穆然遠覽,廓揮乾斷,亟許鍾厚追奪削逸之請,以明旣晦之大義,以扶旣泯之大倫,千萬幸甚,臣等無任云云。省疏具悉。已諭於館學儒生疏批,爾等退修學業。
丁卯九月初三日卯時,上詣春塘臺·瑞蔥臺入侍時,行都承旨鄭東觀,行左承旨韓致應,右承旨李文會,左副承旨柳畊,同副承旨申絢,記事官洪起燮,假注書李憲琦,記事官朴周壽·鄭元容,檢校直閣沈象奎·洪奭周,檢校待敎朴宗薰,待敎朴綺壽以次侍立。上具軍服,乘馬出宣化門,藥房提調韓晩裕,副提調鄭東觀進曰,侵早勞動,聖體,若何?上曰,一樣矣。由協陽門·靑陽門,詣春塘臺,諸臣以次侍立。宣傳官跪告小開門,陞壇節次擧行訖,上命訓鍊大將仍留壇上。祖淳·象奎·奭周·宗薰·綺壽進曰,日氣調和,聖體,若何?上曰,一樣矣。祖淳等曰,寢睡·水刺之節,何如?上曰,一樣矣。祖淳等曰,王大妃殿氣候,何如?上曰,各殿宮氣候一樣矣。上命承史·閣臣竝爲應射,少頃入小次,畢試後,上出陞座。祖淳曰,衛內隨駕馬軍如禁軍駕前別抄,皆於氈笠,懸轉羽爲飾矣。本局別隊馬兵,同是衛內隨駕之馬軍,則轉羽之飾,宜無異同。此後使之一體懸飾恐好,故敢此仰達矣。上曰,依爲之。出擧條祖淳曰,在前瑞蔥臺試射時,馬才賞格單,馬才上上木二疋,上中木布各一疋,上下木一疋,雙馬才上上木二疋·布一疋,上中木二疋,上下木布各一疋,而庚申以後,或不如式,隨時不同,自今爲始,依舊例頒給似好矣。上可之。東觀曰,帳前奏達,所當十分審愼,而宣傳官金益彬今日賞典別單中,直赴付籤處,初不詳察,而片箭邊三中,誤認以柳葉箭邊三中,肆然仰奏,乃至傳命於直赴人之擧,事極猥越,萬萬駭然。所當重勘,而本院請推之外,無他可施之罰,何以爲之乎?上曰,記過,可也。出擧條頒賞如例訖,上曰,宣傳官記過分揀,可也。上仍御座馬,由靑陽門·協陽門,入宣化門還內,諸臣以次退出。
上在昌德宮。停常參·經筵。
壬寅初昏,亢宿度內所見之星,見於攝提星之南,而距極八十四度,星體如南斗第一星,色蒼白,有偏指之尾,長可尺許,似是彗星,二更西沈。
柳畊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,明日常參·經筵,取稟。傳曰,停。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
柳畊啓曰,卽者義禁府都事來言,時囚毋得過三日滯囚,曾有定式矣。時囚罪人趙忠培·龍得珠,當爲捧供以入,而判義禁南公轍呈辭入啓,同義禁鄭尙愚·李堯憲俱有身病,一員未差,不得擧行云。同義禁鄭尙愚·李堯憲,竝卽牌招,何如?傳曰,允。
柳畊啓曰,行大司憲李直輔在外,執義呂東植,掌令申光軾·任百禧,持平梁奭觀牌不進,一員未差,監察茶時之意,敢啓。傳曰,知道。
以執義呂東植,掌令申光軾·任百禧,持平梁奭觀,司諫申溆,獻納韓耆裕,正言徐俊輔牌不進罷職傳旨,傳于柳畊曰,只推。
柳畊啓曰,同義禁鄭尙愚牌不進推考傳旨,今方捧入,而開坐命下之後,如是違牌,事甚未安,更爲牌招,以爲備員擧行之地,何如?傳曰,更爲嚴飭牌招。
柳畊,以兵曹言啓曰,五衛將鄭文郁,身病猝重,勢難供職,呈狀乞遞,宣傳官趙寬錫呈狀內,今九月初三日瑞蔥臺試射時,得蒙直赴殿試之恩典,所帶之職,依例入啓遞改云矣。趙寬錫所帶之職,係是南行窠,不可仍帶,竝改差,何如?傳曰,允。政官牌招開政差出。
鄭東觀啓曰,吏曹參判閔耆顯,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安,判書李始源受由,參判更爲牌招,何如?傳曰,允。
鄭東觀,以吏曹言啓曰,孝陵參奉李元祥呈狀內,矣身所患痰癖之症,當此換節之時,又添輪感,症形危篤,萬無供職之路,卽速入啓遞改云,身病旣如是沈篤,則有難强令察任,改差,何如?傳曰,允。
鄭東觀,以吏曹言啓曰,掌苑別提林再陽,受由過限不上來,依例改差,何如?傳曰,允。
有政。吏批,判書李始源受由,參判閔耆顯進,參議李羲甲傳旨未下。同副承旨申絢進啓曰,吏曹判書李始源受由,參議李羲甲傳旨未下,小臣獨政未安,何以爲之?敢稟。傳曰,仍爲之。以洪遇燮爲持平,金啓洛爲同義禁,黃仁紀爲引儀,李光斗爲掌苑別提,洪儀泳爲直講,李義秉爲禁府都事,趙庭和爲注書,金思采爲楊口縣監,李儒珍爲昭顯墓守衛官。再政。以金麟淳爲顯隆園令,高景漢爲引儀,咸增文爲典設別提,李晩永爲孝陵參奉,金在範爲假監役,知義禁單金啓洛。
兵批,行判書韓晩裕進,參判金孝建病,參議申大尹入直,參知朴瑞源病,左副承旨柳畊進。以申大謙爲同知,吳載紹爲副摠管,南履翼爲曹司衛將,權星應爲五衛將,安宅仁爲忠壯將,金聖彩爲景福將,李完植爲宣傳官,任聖尹爲尙州營將,張漢籌爲上土僉使,朴宗臣爲北評事,趙明益爲南陽監牧官,崔致侃爲順天監牧官,崔行鎭爲咸興監牧官,尹益儉爲五衛將,前郡守金宗淳今加折衝加資事承傳,護軍吳泰賢,同知李一新,副護軍安大進·李遇·趙命鎭,副司直沈能栻,都摠管吳載紹,以上竝單付。
申絢啓曰,新除授注書趙庭和,牌招入直,何如?傳曰,允。
以吏曹參議李羲甲牌不進罷職傳旨,傳于鄭東觀曰,只推。
柳畊,以兵曹言啓曰,謹依別單判下,瑞蔥臺入格宣傳官任守任,駕後禁軍宋濟謙·宋官英,交龍旗步下奉持趙長得柳葉箭邊三中,駕後禁軍李東馨片箭邊二中,各筒箇一部,交龍旗步下奉持安仁奉·趙東信柳葉箭貫一中邊一中,各弓矢一部,別軍職徐春輔·朴思弼,宣傳官柳基恒,駕後禁軍申翼旼·池有璜·吳彦輔·廉德運·朴師潤·宋昌殷·李德喆·梁麟洙·林德佑·宋殷奎·金慶周·宋彦民·安光近,事知兼司僕李完植,交龍旗馬上奉持崔廷燻·李鳳來柳葉箭邊二中,駕後禁軍宋彦民片箭貫一中,各弓箭一部宣傳官金益彬·李光錫,駕後禁軍高興喆柳葉箭貫一中,交龍旗馬上奉持李鳳來片箭貫一中宣傳官尹郁烈,駕後禁軍崔守元·柳孝運·廉德運·李德喆·高興喆·安光近片箭邊一中,各帿弓一張,別軍職申綋·申絅,宣傳官金敎根·李顯道·金喆勳·李仁泳·李思謙·李象坤·安光貞·李日會,駕後禁軍高廷老·崔守元·朴載潤·韓宗祿·金恕淳·李東馨·金鎭豐·黃宗厚·吳廷敏·李石柱·宋載玹,交龍旗馬上奉持朴東植·鄭再秀·金宅淳·金尙麟·元道亨,步下奉持金富興·蔡宗淵·金得遠柳葉箭邊一中,交龍旗馬上奉持朴東植片箭邊一中,各長弓一張,以軍器寺所在者,取來施賞。內吹螺赤金鼎三鳥銃貫一中邊二中,咸大云,近仗軍士李貴成等二名,排設房照羅赤玄泰郁邊三中,內吹螺赤金龍漢,兼內吹洪禹迪等四名貫二中,各木二疋,馬醫司僕朴得載,內吹螺赤宋時柱等六名,兼內吹姜得文等十名,近仗軍士鄭福漢等二名,排設房照羅赤鄭貴世,書房色照羅赤朴好才,軍士順乭貫一中邊一中,內吹螺赤金禧哲等十二名,兼內吹兪漢得等九名,理馬朴宗大等十八名,近仗軍士崔貴福等八名,排設房軍士允金等五名邊二中,各木一疋·布一疋,內吹螺赤李世興等三名,兼內吹車八貴等四名,近仗軍士姜友文等五名貫一中,內吹螺赤盧昌郁等三十一名,兼內吹李順喆等九名,馬醫司僕金龜東,理馬金大孫等三名,近仗軍士田先伊等二十名,排設軍士甲才等三名,書房色軍士忠男邊一中,各木一疋,施賞之意,敢啓。傳曰,知道。
柳畊,以兵曹言啓曰,謹依判下成冊,御前前排禁衛營巡牢池泰得等九十名,兼內吹韓重喆等九名,吹打手卓成福等五十三名,內吹宋時泰等三十名,龍虎營兼內吹兪漢得等十名,訓鍊都監兼內吹鄭好大等十名,御營廳兼內吹李光泰等九名,吹打手張成福等四十三名等處,各木一疋施賞之意,敢啓。傳曰,知道。
柳畊,以訓鍊都監言啓曰,今番瑞蔥臺試射放時,柳葉箭邊一中把摠尹載大,旗牌官李元膺·丁弘弼,各長弓一張,片箭邊一中旗牌官李元膺,別隊馬兵白相彩等十三名,各帿弓一張,柳葉箭邊三中咸繼孫等三名,各筒箇一部,貫一中邊一中全繼喆等二名,各弓矢一部,邊二中李興孫等十二名,各弓箭一部,貫一中鄭再碩等四名,各帿弓一張,邊一中洪繼春等三十七名,各箭竹一百介。馬上才上上等姜秀宅等五名,各木二疋,上中等劉成漢等十二名,各木一疋·布一疋,上下等金重喆等十名,各木一疋,雙馬上才上上等金世重等二名,各木二疋。月刀上上等洪繼春等二名,各木一疋·布一疋,上中等咸有一等十三名,各木一疋,上下等朴龍哲等十七名,各布一疋,雙劍上中等異繼善等十二名,各木一疋,上下等白相彩等十四名,各布一疋,旗槍上中等咸繼孫等三名,各木一疋,上下等吳祥萬等五名,各布一疋,梨花槍上中等金喜祿等二名,各木一疋·布一疋。御前前排軍技藝上上等金樂順木二疋,上中等朴枝昌等四十七名,各木一疋,上下等朴相雲等六十七名,各布一疋,帳幕軍鳥銃貫一中邊一中洪得喜等三名,邊二中金益煥等七名,各木一疋·布一疋,貫一中全道源等三名,邊一中徐秀泰等二十三名,各木一疋,依判下單子,以軍器寺筒箇弓箭戶曹木布,施賞之意,敢啓。傳曰,知道。
柳畊,以禁衛營言啓曰,武庫受來弓箭一部,筒箇一部,長弓二張,帿弓一張,本營木一同三十疋·布三十九疋,依單子判下,柳葉箭邊二中敎鍊官具始芳,弓箭一部,片箭邊二中哨官金聲集,筒箇一部,柳葉箭邊一中敎鍊官柳鶴齡·朴道弘,各長弓一張,片箭邊一中敎鍊官金壽輝,帿弓一張。鳥銃貫一中邊一中帳幕軍安光元,邊二中方厚鎭等二名,各木一疋·布一疋,貫一中元永善,邊一中柳澤柱等十九名,各木一疋。技藝上上御前前排牢子池海雲,巡令手林春得等二名,各木二疋,上中牢子崔道崙等二十七名,巡令手廉春大等二十四名,各木一疋,上下牢子李好源等十八名,巡令手朴奎明等十八名,各布一疋施賞之意,敢啓。傳曰,知道。
柳畊,以御營廳言啓曰,瑞蔥臺試射放時,柳葉箭入格駕前別抄張鳳振等二人邊三中,各筒箇一部,鄭性默貫一中邊一中,弓矢一部,柳漢忠等四人邊二中,各弓箭一部,李潤培貫一中,帿弓一張,姜碩俒等十七人及敎鍊官徐在元邊一中,各長弓一張,片箭入格駕前別抄張鳳振等二人邊二中,各筒箇一部,李愼培貫一中,弓箭一部,李殷培等六人邊一中,各帿弓一張。鳥銃入格帳幕軍金德彬邊三中,木二疋,元喜得等二名貫一中,金鎭喆等十九名邊一中,各木一疋,謹依別單判下,以軍器寺筒箇弓箭,本廳木綿,施賞之意,敢啓。傳曰,知道。
申絢,以觀象監言啓曰,今此亢宿度內,有星似彗,在前如此星變之時,則擇定文臣中名官數三人,與本監官員等,同爲測候矣。今亦以副司果金敎根,副應敎尹鼎烈,副司果李勉求,測候官啓下,使之輪直測候,何如?傳曰,允。
鄭東觀,以忠勳府言啓曰,本府書寫忠義衛李宜夏瓜滿代,嫡長忠義衛柳匡宇差下,依例以假郞廳稱號,何如?傳曰,允。
柳畊,以訓鍊都監言啓曰,本局哨官許乘,身病猝重,勢難察任,改差,何如?傳曰,允。
柳畊,以義禁府言啓曰,保放罪人李視遠,病勢向差,還囚捧供以入之意,敢啓。傳曰,知道。
以水原留守洪明浩啓本,擊錚罪人任泰白,刑推捧供馳啓事,傳于柳畊曰,狂妄老悖,醉後駭擧,不足深責,逐送本道事,回諭。
以水原留守洪明浩啓本,擊錚罪人童蒙朴好喆,刑推捧供馳啓事,傳于柳畊曰,路過目睹,其年幼而不避威嚴,爲父母訟冤,誠極矜憐,令該府善處事,回諭。
以水原留守洪明浩啓本,擊錚罪人李世光,刑推捧供馳啓事,傳于柳畊曰,令該府,査實稟處事,回諭。
以水原留守洪明浩啓本,擊錚罪人金相義,刑推捧供馳啓事,傳于柳畊曰,令該府,査實啓稟事,回諭。
以水原留守洪明浩啓本,擊錚罪人趙廷弼,刑推捧供馳啓事,傳于柳畊曰,民習痛駭,令該府,刑推懲放事,回諭。
以水原留守洪明浩啓本,擊錚罪人李云中,刑推捧供馳啓事,傳于柳畊曰,雖不入於四件,若如原情之辭,則亦不無稱冤,令該道査決事,分付。
禁府啓目,向前彌串前僉使李視遠原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,向前訓鍊院奉事趙忠培·龍得珠等原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。
漢城府啓目粘連,觀此西部居閑良徐興國上言內辭緣,則以爲矣身先山,在於積城南面,五世繼葬,數百年守護之地,五十年前,本土居李苹,矣身先山單靑龍內偸葬,矣身以無勢殘民,不得禁斷其繼葬是白加尼,去甲子冬,矣身遭父喪,繼葬於矣身五代祖墓階砌下,則李苹,構誣矣身,呈于兼官麻田郡,只送一刑吏,獨自圖形,置矣身於落科,矣身不勝至冤,呈議送,則題音內,前後就訟,初無親審摘奸是喩,無論班常與立落,旣曰山訟,則亦云重大,請其親審,不是濫意,一番親審,依願爲之,親審後更無別般稱冤之端,則依前施行云云。李苹亦不同立圖形,今年春,誣陷矣身以偸葬樣,誣罔上言,京兆以令道臣詳査決給,入啓判下,則到今事體,尤爲重大,而李苹終不同立圖形,直欲掘去矣身亡父之葬。伏乞特令道臣,嚴飭本邑,親審摘奸,同立圖形,令矣身,得保亡父葬地,亦有此呼籲,本訟典直,不可以一邊之言取信是白乎矣,同李苹今春上言,自臣府,令道臣詳査決給之意,啓下行會,則尙不眼同圖形,不爲決給云者,事極疑訝,更爲分付道臣,嚴飭本邑,親審圖形,從公論決給,何如?判付啓,行會已久,尙不決給云,卽爲決給爲良如敎。又啓目粘連,觀此全羅道金堤居幼學林台三等上言內辭緣,則以爲矣身等祖父母及父母墳山,在於本郡邑內,而矣身叔父,亦爲繼葬於局內,守護禁養,殆近六十餘年,當禁之地,曾無一塚是白加尼,去癸亥年分,本邑下隷高千頃,偸葬於矣身等祖山單靑龍二十七步之地,矣身等呼訴本官,則其時本官,親審摘奸後,仍卽刻期掘去矣。下吏金俊欽,偸葬其母於高漢掘移之地,矣身等泣訴本官,則同俊欽,周旋本官,不許聽理,書題退字,終不許入庭訟冤,俊欽今春,又偸葬其妻至近之處,一欲號訴營邑,則又皆如前退斥。伏乞天地父母,分付道臣,嚴飭本官,金俊欽偸埋二塚,卽刻掘移爲白有臥乎所,分付道臣,嚴飭山在官,詳査決給,何如?判付啓,依願決給爲良如敎。又啓目粘連,觀此華城幼學鄭鎭弼上言,則以爲矣身高祖父監察龍應,曾祖父宣敎郞,兩代墳山,在於龍仁東邊面,而京居業儒李光稷,偸葬其妻於矣身先山䐉後,揆以法理,不可不禁,故呼訴於龍仁縣,以請掘移,則題辭,今聞此訟,乃是於官不遠族婦女之葬,何可冒當?移送他邑,以爲處決云云。矣身往訴巡營,則巡察使金履度論題,摘奸後,從公論決給是乎所,兼官卽果川縣監鄭漪,見此營題,不自摘奸,只爲傳令龍仁,只稱訟隻之難捉,一向因循,終無端緖,無以捉入掘移。伏乞天地父母,特令該邑,卽速摘奸掘移,而有難準信,分付道臣,嚴飭査官,從公論決給,何如?判付啓,申飭決給爲良如敎。又啓目粘連,觀此北部居鄭興大原情啓目判付內辭緣,則以爲矣身先塋,在於東部加五里月閣契,而昨秋吳姓兩班,稱以墓下近處,矣身偸葬是如,欲爲掘去,呈狀京兆是白乎乃,矣身之此山買得,來歷旣是丁寧,養木守護,亦有年所,吳宅作俑言之。姜姓漢處買得樣,做出文記,至有呈狀,勒捧掘出侤音,眞是吳山標內,則吳山與京城,相距不過十里之地,矣身買得之時,何無一言半辭哉?矣身具由呼訴,則自京兆,分付退訟矣。今秋吳宅,矣山養木,盡爲芟刈,如前侵虐。伏乞天地父母,令攸司特爲嚴査,使此殘民,得保山地是白如乎,此後更毋敢侵奪之意,自臣府嚴飭吳哥,何如?判付啓,嚴飭吳哥,更勿侵犯事,分付爲良如敎。
右議政金載瓚疏曰,伏以人到至窮迫,呼天呼父母,臣情窮到十分,勢迫到十分,而天地高遠,父母不在,此世徊徨,因極無所,而惟殿下,天地也父母也,安得不疾聲仰呼,以告此至切至哀之血懇苦心乎?臣平生之所發願者孝,而今則孝無可施,此心之所自期者忠,而今則忠無所資,三綱之重,二倫都喪,俯仰高厚,此何人耶?噫,日昨前席,五內塡塞,拙訥之辭,格天無路,滾迫之步,轉身無地,一擧足而遂爲天地間僇人矣。嗚呼,人言之罔極,卽是外至,臣不暇爲恤,臣身之顚敗,猶屬自已,臣不足爲惜,而惟是與亡父爲誓,卽臣一生之鐵限也。此身之大防也,違與不違,名敎攸關,此所以寧伏死罪,不忍有改,而今焉一敗而塗地,更無可以復立爲人矣。人或謂以當初誓墓,出於輕遽,臣亦不以爲不遽,而旣告矣,不可追也,旣誓矣,不可渝也。況誓者,盟之謂也,而一言爲質,永不相改者,卽是所謂盟也,與人胥盟,尙不可背也,何況子之於父也?白水在彼,明神在旁,而若使處滾急則改之,遇事會則改之,是食言也,於父子幽明之間,是豈彝情之所忍爲耶?人或以義分責臣,而臣則以爲喪身而欺親,出而膺命,則由臣身而朝廷爲辱,聖德爲累,天下後世,亦當議其世矣,此果爲義分乎?追贖已毁之身,永保自守之心,身心於國,生死於國,以不報爲報,上以有成物之仁,下不失守株之義者,卽古人所謂義分也。臣所自期而自勉者,竊在於此,而今則撕乖已無餘矣。噫,器破而不可復全,水覆而不可再收,臣一步纔失,萬事瓦裂,竟不免爲得罪倫理之人,九原之歸,無以復見臣父,死固難瞑,生亦何爲?然而劓刖之補,理或不無,桑楡之收,尙有餘望,臣今進而承恩命矣。若將進伸臣分,退全子道,恩義公私,兩不相悖,則庶可爲萬分一復贖之道,雖卽日澌滅,萬萬無餘憾矣。臣自出膺,今爲四日,而拊躬傷痛,如醉如癡,與心相語曰,吾君聖人也,聖人之大德,在於成物成人,或可入於至化陶鎔之中,得免爲喪倫之人乎否,呑聲忍淚,攢手稽頭,一息一食,血忱徹底。噫,天人雖遠,而理本無隔,君臣雖嚴,而誠則有孚,今臣區區之願,亶出於斷斷衷腸,不容有一毫飾詐,竊自附於必孚之誠,昔人所謂一言有足感君,明立可以理奪者,敢有望於臣之今日情界。伏乞推至大至廣之德,察至切至迫之情,使堯·舜之世,物無永棄,泣血至祝,臣無任云云。答曰,省疏具悉卿懇。予之不可捨之意,已悉於前日筵席矣。初卿告墓,卿亦自知其爲遽,況君臣之義,無所逃於天壤,予所以必致卿者,至欲躬迎,則雖先卿,欲無卿之出,不可得矣。況念先卿忠孝之心,其若有知,昔必悶卿之固執,今必喜卿之出輔其君,卿雖更告,其何事體之不當?屢屢如渴之心,已諭於前後,不可張大設辭,故如是略諭。望卿輔予不逮,任世道之重,奠民生之困,更勿以悲苦之辭陳章,是望也。仍傳曰,此批答,遣史官傳諭于右議政。
吏曹判書李始源疏曰,伏以陵園展禮,聖孝克伸,天日淸和,鑾蹕穩旋,欣忭之忱,中外惟均。仍伏念臣日昨陪扈之班,偶値風冷猝緊,連日觸冒,驟感寒疾,歸伏私次,諸症越劇,頭脚彙疼,身熱如火,宿患血病,從而肆發,頑痰膠塞,胸膈痞悶,食飮不下,暴泄如注,宛轉昏囈,殆無神覺,開政有命,末由趨膺,倩人構疏,敢暴情實。伏乞聖明,俯賜矜察,亟遞臣逋命之罪,以重政體,以安私分焉,臣無任云云。答曰,省疏具悉。卿其勿辭,調理行公。
修撰柳河源疏曰,伏以陵園祇謁,霜露之感如新,鑾輿穩旋,臣民之忭愈切,噫嘻,痛矣。天經地義,秉彝之所同得,而人之所以爲人,國之所以爲國,莫不以是維持,而夫何人心陷溺,世道壞喪?千古所無之君讐國賊,去年今年,疊生層出,蓋緣龜·祿之窩窟已深,秀煥之糾結漸久,以至於裕·玉·達瀅·敬·鎬諸賊,滔天之逆,射日之凶,許多枝葉,護法傳神,如印一板,天理之滅絶,人彝之斁敗,胡至此極?嗚呼,我先朝莫嚴莫重至精至微之苦心大義,一則曰固守,一則曰闡明,無加無減,竝行不悖,此實爲建天地質鬼神,而百世不惑者也。噫,彼秀煥諸凶,祖述·龜·祿,種下生種,龍蛇無望爲赤子,梟狼不悛其素性,始也凌犯,而至於角勝,角勝之不已。至於背馳,背馳之不已,至於誣逼,金縢一書,兩朝德美,關係何如,而亦爲近年忌諱之言,究厥腸肚,寧不痛心?臣於日前,伏讀聖批之下於大僚者,卓越曠絶,洞若綸音,勤勤懇懇於牖迷革頑,偕底大同,有以仰大聖人辭敎,出尋常萬萬也。目今凶窩雖幸於拔本,餘憂多於伏莽,如欲牖迷革頑,偕底大道,則其要不越乎闡明先朝之精義,固守今日之秉執而已。其所闡明之方,亦莫如先就先朝之發於絲綸,辨於筵席,散出於御製文字,若自丙申初元綸音,壬子筵敎批旨,癸丑金縢筵敎,甲寅齋居綸音,以至御製中片言隻字,事關於義理者,一一裒輯,紹之以我殿下御極後批音絲綸及昨今年治逆一統,彙成一冊,頒示八方,垂之百世,則先祖所以闡明兩朝之德美,殿下所以闡明先祖之志事者,煥然大彰,而詿誤之類,亦必有丕變維新之效,豈不休哉?臣人微言僭,極涉猥越,而愚衷耿結,不知所裁,惟聖明垂察焉。仍伏念臣以孤孑之跡,抱危苦之情,非但世皆棄臣,臣亦自棄其身,杜門蹙伏,以爲自靖之計者,今爲六七年于玆矣。臣自髫歲,受業於蔡濟恭,而義雖師生,情猶骨肉,卽是通朝之所共知,死生榮悴,義無異同。今此恩除,雖出於記簪,臣情地實難於彯纓,臣師之有罪無罪,惟聖明在上,何敢唐突煩暴乎?第其立朝以來,彝性所秉,雖爲積忤於凶賊,而亦嘗有特被恩誄耳,臣師則名在罪籍,而臣身則自同無故,人雖不言,寧不靦顔,所以榮塗一念,此生已斷,而不料泮職甄除,玉署特點,聯翩於旬日之內,枯木復春,死灰重燃,母子相對,惝怳感泣,罔知攸措。生逢堯·舜,未忍便訣,閒戶沾祿,以養病母,義所不辭,而至於橫經密邇之地,以此情蹤,不敢滓穢,適値賀班,未敢言私,冒沒出肅,旋以母病,獲蒙恩暇,而義闕陪扈,無所逃罪,蹔伸叩謝,雖緣事會,仍因蹲冒,有愧廉防,玆敢陳章自劾,仰瀆崇嚴。伏乞天地父母,憐臣情地,察臣衷曲,亟鐫臣職,仍治臣猥越之罪,以肅朝綱,以安私分,千萬幸甚,臣無任云云。省疏具悉。爾其勿辭察職。
上在昌德宮。停常參·經筵。
初昏,亢宿度內所見彗星,體色及距極度數尾跡長短,比昨無異。二更西沈。
藥房提調韓晩裕,副提調鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味異功散停止事,榻前下敎。
柳畊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,明日常參·經筵,取稟。傳曰,停。
柳畊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
柳畊啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于李文會曰,東南關王廟守直官,考例捧傳旨,守僕等考例施賞。
柳畊啓曰,卽伏見北兵使柳文植狀啓,則下帖截去餘紙,啓字無以承受,事甚疎忽,原狀啓事係邊政,故雖不得不捧入,而事體所在,不可無警,推考,何如?傳曰,允。
傳于李文會曰,明日九日製,以春塘臺爲之,試紙用大好紙,通方外。
柳畊啓曰,行大司憲李直輔,持平洪遇燮在外,執義呂東植,掌令申光軾·任百禧,持平梁奭觀牌不進,監察茶時之意,敢啓。傳曰,知道。
以執義呂東植,掌令申光軾·任百禧,持平梁奭觀,司諫申溆獻納韓耆裕,正言徐俊輔牌不進罷職傳旨,傳于柳畊曰,只推。
李文會啓曰,光陵忌辰祭傳香,禮房承旨當爲齋宿,而同副承旨申絢,纔己順資出去,卽爲牌招,何如?傳曰,允。
李文會啓曰,事變假注書李慶旭,身病猝重,勢難察任,今姑改差,何如?傳曰,允。
李慶旭改差,代以李游誠爲事變假注書。
傳于李文會曰,明日出宮門路,以協陽門爲之。
以同副承旨申絢牌不進罷職傳旨,傳于李文會曰,只推,待開門更爲牌招。
李文會,以禮曹言啓曰,卽接景慕宮官員等所報,則今此九日製,郞官俱爲觀光云,假官依定式,令吏曹,以成均館官員口傳差出,以爲代直之地,何如?傳曰,允。
柳畊,以兵曹言啓曰,同知中樞府事廉德龍,病在鄕廬,上來無期云。兼司僕將鄭來升,五衛將金敬膺,慶熙宮衛將李昌烈·李一新,俱以病難供職,呈狀乞遞,實病旣如此,則領軍之將輪番之任,不可久曠,竝改差,何如?傳曰,允。
柳畊,以兵曹言啓曰,明日殿座時,侍衛禁軍等,別將當爲率領,而禁軍別將白師誾,身病猝重,不得進參云。二番兼司僕將崔秉敎,使之兼別將擧行之意,敢啓。傳曰,知道。
柳畊,以備邊司言啓曰,卽見全羅監司李肇源狀啓,則以爲扶安·古阜,偏被災荒,民情遑遑,裹糧束裝,遠地赴操,非但誠所不忍,抑亦其勢末由,束伍秋操及臣營牙兵操鍊時,扶安·古阜軍兵,則特許停止事,請令廟堂稟旨,分付矣。兩邑民情,若是遑急,操期雖重,不可無闊狹之政,海西之延·白兩邑,旣有許停之例,扶安·古阜兩邑今秋操鍊,特令停止事,卽爲分付,何如?傳曰,允。
柳畊,以備邊司言啓曰,卽見黃海監司李好敏狀啓,則以爲信川·載寧·安岳·文化·長淵等五邑,今年水災,民情遑急,擧懷朝夕難保之慮,在前如此之時,各營門各衙門之軍米錢布,訓局納之。米與布仰請停退,亦有已例,五邑中就其尤甚坊里,軍民所納各樣軍米布身錢布及訓局米布,自今年十月當,至明年九月當,特許竝停。延安·白川軍民之目下難支,無異於五邑,當年身布,猶患難辦,新舊竝督,實所不忍,癸亥仍停條各軍門各衙門軍米布身錢布及訓局納米布,限明秋仍停事,竝請令廟堂稟旨,分付矣。信川等五邑,所經水患,實是挽近所罕,方秋民勢之如是艱窘,誠爲矜惻,軍米布停退,雖甚重難,在朝家軫念之道,不可無闊狹之政,而至於訓局納米布,事體自別,有難竝擧。信川·載寧·安岳·文化·長淵等五邑,今番被災尤甚坊里,各別精抄,訓局納外,自今年十月當各軍門各衙門軍米布身錢布,許令依狀請限明秋停退,延安·白川兩邑昨年仍停條,則道啓雖以竝徵爲難。竝徵之難,無歲不然,一向遷就,便同舊逋,尤難責徵,使之依例收捧上納,而今此年分分等前,特許停退,係是別異之典,決不可濫施於稍實之民。且道臣狀辭,亦以爲五邑災處,自有淺深之別,一邑之內,旣有尤甚之坊,一坊之內,旣有尤甚之里,只就其尤甚坊里,請停其所納,則其料量分數之務從精約,可以推知,而更加詳覈,無或虛實相混,一毫冒濫之弊事,嚴飭分付,何如?傳曰,允。
柳畊,以訓鍊都監言啓曰,今九月初六日春塘臺親臨九日製試取時,因兵曹節目,挾輦軍三百名,將官率領侍衛,步軍九哨除出,各其將官領率,設布帳外排立,雜人一切嚴禁,而竝待標信擧行,依定式北營標下軍三十名,除標信除出,入直堂上將官率領,集春門外把守,雜人一竝嚴禁,事畢後出番軍解送,入直軍還入直所之意,敢啓。傳曰,知道。
柳畊,以摠戎廳言啓曰,本廳中軍申鴻周,身病猝重,勢難察任,改差,何如?傳曰,允。
柳畊,以義禁府言啓曰,明日親臨春塘臺九日製試取時,本府都事,皆爲赴擧,武都事一員,本府入直,而當直入直都事,公事回公都事,靑陽門·月覲門·集春門禁亂都事,無以推移,假都事五員,令該曹口傳差出,以爲分排之地,何如?傳曰,允。
李文會,以賑恤廳言啓曰,謹依判付,文禧廟守僕金廷樑·白弘說,依墓所守僕例,各米一石,卽爲分給之意,敢啓。傳曰,知道。
上在昌德宮。停常參·經筵。
初昏以後,密雲灑雨,昨日亢宿度內所見之星,不得看候。自人定至初七日開東,灑雨下雨,測雨器水深一寸三分。
上詣春塘臺。九日製儒生試取罷,還內後,內閣·政院·玉堂·藥房口傳問安。答曰,知道。
柳畊啓曰,行大司憲李直輔,持平洪遇燮在外,執義呂東植,掌令申光軾·任百禧呈辭,持平梁奭觀未肅拜,監察茶時之意,敢啓。傳曰,知道。
鄭東觀啓曰,知義禁金啓洛,除拜後過三日不爲出肅,依定式推考警責,仍卽牌招察任,何如?傳曰,允。
申絢啓曰,明日再明日光陵忌辰祭齋戒正日,三明日文廟酌獻禮齋戒,初十日謁聖文武科試取殿座相値,視事頉稟之意,敢啓。傳曰,知道。
李文會啓曰,今日殿座,承旨當爲備員,而右副承旨洪樂淵,不爲仕進,卽爲牌招,何如?傳曰,允。
以右副承旨洪樂淵牌不進罷職傳旨,傳于李文會曰,只推。
傳于李文會曰,永明尉兼帶都摠管許遞。
兵曹,以安橚爲摠戎中軍。
鄭東觀,以吏曹言啓曰,今此文廟親行酌獻禮時,奠酌官執事中時無職名人,令該曹,口傳付軍職,何如?傳曰,允。
申絢,以禮曹言啓曰,全羅道觀察使封進今九月令宗廟薦新石榴,來十月令宗廟薦新柚子,今初七日薦進,而景慕宮薦新石榴·柚子,則慶尙道例爲封進,而未及上來矣。莫重薦新,不可後時,依前例,以全羅道加封石榴·柚子,同日一體薦進,何如?傳曰,允。
李文會,以舟橋司言啓曰,西部沙工金福壽擊錚原情,自刑曹回啓內,舟橋船之載運湖西·湖南田稅大同時三條弊端,乞令釐革事也。斛量之欠均,出浦之責貰,漕船之奪載,雖係民瘼,訴於該司,無所不可,而微細之事,至煩天聽,民習可駭,猥越之罪,考律勘處,至於本事,則令舟橋司詳査,當初定式及已行前例,從公決給,依允事,命下矣。舟橋船之載運湖南·湖西穀物,自有定式,無弊裝運,已多年所,而所謂三條弊端,不過是邑各異例,移易不得者,若或無端變改,創爲前規,則民邑之弊,有不可勝言,竝姑置之。今此金福壽,初非舟橋船沙工,本以江上無賴,白地稱冤,至煩天聽,欲售僥倖之計者,究其情狀,萬萬痛駭,此等無嚴不法之類,不可尋常處之,仍令該曹勘繩,何如?傳曰,聞極痛駭,仍令該曹,照律定配。
丁卯九月初六日卯時,上詣春塘臺。九日製儒生試取入侍時,行都承旨鄭東觀,行左承旨韓致應,右承旨李文會,左副承旨柳畊,同副承旨申絢,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰,待敎朴綺壽以次侍立。時至,上具翼善冠·衮龍袍,乘輿出協陽門,藥房提調韓晩裕,副提調鄭東觀曰,早朝勞動,聖體,若何?上曰,一樣矣。由建陽門·明光門,入靑陽門,上曰,當該大司成,從重推考事。出駕前下敎仍詣春塘臺,讀券官行戶曹判書徐榮輔,禮曹參判金明淳,行大司成權常愼,對讀官敦寧都正金魯敬,副司果李勉求·趙鎭順,副應敎尹鼎烈以次入就拜位,引儀唱行四拜禮,以次陞座進伏訖。上曰,懸題紙入之。對讀官持入懸題紙,上命榮輔·明淳,書賦題九月授衣,限申時,讀奏訖,鎭順等捧出御題懸之。上曰,今番依近例取九人,上入小次,敎曰,試券分考,可也。分考訖,上還御帳殿,絢坼封讀奏封內,上命書傳敎,賦居首三下一生員鄭遂慶,直赴會試,之次三下二生員申綽,三下三幼學李光國,竝給二分,之次草三下進士尹命圭等六人,竝令該曹考例施賞。又命書傳敎曰,入格儒生,明日待令。晩裕曰,今番謁聖武科規矩,出木箭,而大抵木箭,以其步數之稍遠,苟非地形之廣闊,則難以射取,而春塘臺地形,似有不足之慮,將臣今方登筵,下詢處之,何如?上曰,將臣之意,何如?御營大將李得濟曰,規矩中木箭,改以鐵箭,則似可以試射矣。上曰,兵曹節目入之,可也。晩裕曰,武科謁聖初試榜目啓下,然後會試試記,可以修整以入,而尙未啓下,故敢此仰達矣。上曰,出去後微稟,可也。畊曰,今日場內,鄕儒二人,懸題後伏地擧揮原情,所爲極其猥越,萬萬痛駭,出付秋曹,照律嚴懲,何如?上曰,依爲之。出擧條捕盜大將李得濟曰,年前平安兵使李光益,爲捕盜大將時,禁府羅將輩,毆打捕校,甚至侵辱捕將,故其時因捕廳草記,羅將二十八名,移刑曹刑配矣。及其放還後,卽皆還屬而又於月前推鞫時,稱以官令,誘入捕校六人於府內,狼藉毆打,罔有紀極,紀綱所關,萬萬痛惡,而復屬之都事,事亦極駭。然當該都事,捧現告勘處,頭目羅將,移送刑曹,嚴刑定配,以爲懲後之地,何如?上曰,羅將輩作挐之習,自前已燭,而今此定配之羅將,爲日不多,放釋卽有,則所當革其前日頑悖之習,而稱以官令,誘入捕校於府庭,狼藉毆打,不畏法令至嚴,聞極痛惡,當該頭目羅將,令刑曹,今日內嚴刑遠配,都事亦令該府,捧現告各別嚴勘,復屬羅將,竝汰去,可也。出擧條通禮跪啓禮畢,上陞輿,由靑陽門·明光門·建陽門,入協陽門還內,諸臣以次退出。
上在昌德宮。停常參·經筵。
自開東至辰時,灑雨下雨,測雨器水深二分。初昏,亢宿度內所見之星,爲月光所射,形體尾跡,比前熹微。一更以後,雲氣遮蔽,不得詳細看候。
韓致應啓曰,行大司憲李直輔,持平洪遇燮在外,執義呂東植,掌令申光軾·任百禧呈辭,持平梁奭觀未肅拜,監察茶時之意,敢啓。傳曰,知道。
申絢啓曰,來十一日朝參日次矣,敢稟。傳曰,停。
申絢啓曰,來十一日輪對日次矣,敢稟。傳曰,當次人受點,後日次待令。
韓致應啓曰,右副承旨洪樂淵,今日不爲仕進,卽爲牌招,何如?傳曰,允。
傳于韓致應曰,西春君掃墳下直,給由馬,澆奠床備給。
傳于申絢曰,雨勢如此,入格儒生,待晴待令。
傳于韓致應曰,留院公事入之。
傳于韓致應曰,公事出納,何等至重,筵席奏語,亦當重愼,而閑漫公事,猶不當泛看,況至於科擧試取之事乎?近來政院,專事任便之習,不擧惟允之職,今此榜目之不書判付,又不頒布,以致兵判之筵奏,事雖微細,實則至大,以至重之科榜,尙今不下,以至愼之奏語,初不詳審,兵判雖有所失,莫非政院之不飭,亦觀紀綱之掃地,昨日陞殿閣臣,若聞兵判之筵奏,所當搜訪於內閣所下傳敎軸,則何故始乃今日得於內閣中乎?伊日該房承旨,爲先遞差,院吏出付刑曹,勿拘齋日,卽爲開坐,其罪査實以啓,去月十七日已下公事,尙今遲滯於內閣,閣吏,令攸司從重科治。
洪樂淵,以都摠府言啓曰,今九月初九日大駕詣春塘臺齋宿,初十日由集春門詣文廟酌獻禮後,還御春塘臺,文武科試取時,侍衛寶劍守宮,當爲備員,而都摠管吳載紹未肅拜,副摠管洪羲臣在外,李庚運有身病,一員未差,無以備員,令政院稟旨變通。仍令該曹,卽爲口傳差出,待下批牌招,以爲備員侍衛之地,何如?傳曰,許遞,前望單子入之,待下批牌招察任。
摠管前望單子入之,副摠管吳毅常·李潤謙·申鴻周落點。
洪樂淵,以兵曹言啓曰,今月初十日一兼禁軍番次矣。該番將有闕之代,依例口傳差出,何如?傳曰,允。
兵曹口傳政事,以李儒燁爲兼司僕將,副司果單鄭萬始·李錫祐·李允謙·徐鼎輔·洪命周·尹行直·李沆。
申絢,以觀象監提調意啓曰,文臣測候官副司果金敎根,親病甚重,副應敎尹鼎烈,身病猝劇,勢難强令察任,竝姑減下,其代副司直金相休,副司直趙鎭順差下,以爲推移測候之地,何如?傳曰,允。
洪樂淵,以兵曹言啓曰,新除授副摠管李潤謙,方帶捕將,法不當兼帶矣。所帶摠管之任,改差,何如?傳曰,允。
洪樂淵,以刑曹言啓曰,今九月初六日親臨春塘臺,九日製儒生試取入侍時,左副承旨柳畊所啓,今日場內,鄕儒二人,懸題後伏地擧揮原情,所爲極其猥越,萬萬痛駭,出付秋曹,照律嚴懲,何如?上曰,依爲之事,命下矣。取見鄕儒所持原情,則藍浦幼學李東茂,與其堂姪禮煥,聯名原情,而係是山訟,似有冤端,以此上言鳴冤,容或無怪,而敢於咫尺帳前,肆然伏地,極爲無嚴。取考律文,則大典通編內,事係微細,可呈該道及該司,而冒濫上言,事理重者,依上言詐不以實律論,杖一百徒三年,名例云。家人共犯,只坐尊長,李東茂,依此律以家長論,決杖一百後,徒三年定配於江原道橫城縣,卽爲押送,李禮煥,自臣曹嚴杖懲礪,放送之意,敢啓。傳曰,知道。原情則令該道,査實處決,可也。
洪樂淵,以刑曹言啓曰,因院吏丁文九査實啓目判付內,至重之榜目遲滯,謂之不下者,專由於政院之所失,院吏豈足責?然不可謂之無罪,畿邑定配事,命下矣。依判下,丁文九京畿南陽府定配,卽爲押送之意,敢啓。傳曰,知道。
洪樂淵,以刑曹言啓曰,今九月初六日親臨春塘臺,九日製儒生試取入侍時,因捕盜大將李得濟所啓,毆打捕校之當該頭目羅將,令刑曹,今日內嚴刑遠配事,命下矣。頭目羅將李聖寬,各別嚴刑一次後,慶尙道金海府遠地定配所,卽爲押送之意,敢啓。傳曰,知道。
吏曹啓目粘連,觀此公忠道堤川幼學李榮祜上言內辭緣,則其矣父益厚之今年爲九十,雖如其子之鳴冤是白乎乃,營門帳籍,旣以八十八歲載錄,則有難遽然許施,分付該道道臣,使之詳査,狀聞後更爲稟處,何如?判付啓,帳籍若是載錄,所訴如此丁寧,分付該邑稟處爲良如敎。又啓目粘連,觀此全羅道進士邊相燦等上言內辭緣,則道內靈光郡,故處士丁希孟父子節孝,旣如是卓絶,則在朝家奬勸之道,宜有褒嘉之典是白乎矣,不可以一紙呼籲,遽爾許施,分付該道道臣,博考公私文蹟,狀聞後更爲稟處,何如?判付啓,兩世節行,豈云卓異?朝家奬勸,宜有褒嘉,議于大臣稟處爲良如敎。又啓目粘連,觀此江原道幼學李瀗等上言內辭緣,則本道春川府,故戰亡釜山僉使贈兵曹參判韓百祿之武功卓節,屢蒙列聖朝嘉奬,策勳贈職,褒忠旌閭,崇報之典,可謂無憾,至於加贈賜諡,不可輕議,置之,何如?判付啓,議于大臣稟處爲良如敎。又啓目粘連,觀此慶尙道幼學鄭來觀等上言內辭緣,則道內知禮縣,故孝子李長源之至性卓孝,儘如狀辭,則在朝家敦倫紀樹風聲之道,宜其有褒嘉之典是白乎矣,不可以一紙呼籲,遽爾許施,分付該道道臣,廣採物議,博搜公私文蹟,使之狀聞後更爲稟處,何如?判付啓,多士齊訴,亦見物議,議于大臣稟處爲良如敎。又啓目粘連,觀此江原道橫城幼學韓用默上言內辭緣,則其父泰會,朝官年八十加資,果是法典所載是白乎乃,今年歲首該道應資老人抄啓時,未知緣何見漏是白乎喩,分付該道道臣,使之詳査狀聞後,更爲稟處,何如?判付啓,見漏亦爲無怪,依上言施行爲良如敎。又啓目粘連,觀此公忠道幼學宋一濂等上言內辭緣,則故觀察使丁卯斥和臣姜瑜之斥和大義,旣如是卓絶,非但多士所籲,俱有可據,尊周錄中,亦爲立傳,則在朝家褒義奬節之道,宜有貤贈之典是白乎矣,事係重大,臣曹不敢擅便,議于大臣處之,何如?判付啓,尊周大義,旣如是卓絶,多士所訴,又如是分明,議大臣稟處爲良如敎。又啓目粘連,觀此南部居童蒙崔吉上言內辭緣,則其矣父觀象監僉正選基之獨未蒙一體之恩者,宜其有稱冤之端是白乎矣,事係恩賞,自下不敢擅便,上裁,何如?判付啓,其前之例,與今雖異,旣有倣例,相當職除授爲良如敎。
上在昌德宮。停常參·經筵。
初昏以後密雲,亢宿度內所見之星,不得看候。
洪樂淵啓曰,行大司憲李直輔,持平洪遇燮在外,執義呂東植,掌令申光軾·任百禧呈辭,持平梁奭觀未肅拜,監察茶時之意,敢啓。傳曰,知道。
洪樂淵啓曰,禁衛營將官來言,今日本營軍兵,日次私習云矣,敢啓。傳曰,知道。
洪樂淵啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,右承旨李文會,今日不爲仕進,卽爲牌招,何如?傳曰,允。
傳于申絢曰,入格儒生入侍。
以右承旨李文會牌不進罷職傳旨,傳于洪樂淵曰,只推。
傳于韓致應曰,留院公事入之。
申絢啓曰,在前謁聖試士時,有時原任大臣入侍之例,今番則何以爲之?敢稟。傳曰,依前爲之。
申絢啓曰,在前謁聖試士時,有宗宰磨鍊入侍之例,今番則何以爲之?敢稟。傳曰,依前爲之。
申絢啓曰,在前謁聖時,試官隨駕,而參祭儒生,自集春門隨入矣,今亦依此爲之乎?敢稟。傳曰,依前爲之。
兵曹口傳政事,副司果單洪冕燮·洪羲俊。
傳于洪樂淵曰,明日出宮門路,以協陽門爲之。
申絢,以禮曹言啓曰,卽接永禧殿·景慕宮官員等所報,則今初十日謁聖科時,郞官俱爲觀光云。假官依定式,令吏曹,以成均館官員口傳差出,以爲代直之地,何如?傳曰,允。
洪樂淵,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪樂淵,以訓鍊都監言啓曰,本局中軍吳毅常,別將李近胄,俱有身病,勢難察任,竝改差,何如?傳曰,允。
兵曹,以金爔爲訓鍊都監中軍。
申絢,以備邊司言啓曰,卽見京畿監司金履度狀啓,則以爲,臣營巡牙兵習操後,軍兵犒饋米,以儲置取用賞格木,依癸巳已例劃給事,請令廟堂,稟處矣。犒饋米則依已例,計赴操軍兵口數,儲置米會減事,分付。賞格木則考之本司謄錄,癸巳習操時,果有三同劃給者,而原非恒有之例,適有喬桐水操停操餘木留置者,就此劃送,以後勿爲例,筵稟行會矣。今則不但措劃爲難,旣有勿爲例之謄錄所載,置之,何如?傳曰,允。
申絢,以備邊司言啓曰,卽見江華留守尹序東狀啓,則以爲,本營所屬四營軍兵合操,待秋成擧行,而後營延安·白川,以災邑,因海西道臣狀請,旣不赴操,則有違於合操之例。且本府穡事,未免歉歲,軍兵之裹糧赴操,亦所矜念,今秋合操,姑爲停止,以官鎭門聚點擧行事,請令廟堂稟旨,分付矣。島中秋事,大遜於陸農,兩邑旣停,不成城操之制,本營今秋合操,姑許停止,官鎭門聚點,各別嚴飭擧行事,分付,何如?傳曰,允。
洪樂淵,以義禁府言啓曰,今初十日親臨春塘臺謁聖文科試取時,本府都事,皆爲赴擧,武都事一員,本府入直,而當直入直都事,公事回公都事,靑陽門·弘化門·月覲門·通化門·集春門武所禁亂都事,無以推移,假都事八員,令該曹口傳差出,以爲分排之地,何如?傳曰,允。
洪樂淵,以義禁府言啓曰,因咸鏡監司李晩秀狀啓,亡命罪人玄慶,自慶源府就捕,捉來營獄,取招馳啓,纔已啓下,而此與尋常罪人有異,有不可自臣府擅斷回啓。故臣就議于大臣,則左議政李時秀以爲,當初此獄,旣自本道擧行,玄慶亦不過當爲緣坐之類,今此關北道臣狀啓中所捧供招,雖無可疑,移送嶺營,更加質覈,則當益判其眞僞,待其詳覈馳啓後,更爲稟處爲宜云。右議政金載瓚以爲,病伏中無以與議云,大臣之意如此,何以爲之?敢稟。傳曰,依大臣議施行。
申絢,以成均館行大司成意啓曰,今初十日文廟酌獻禮時,儒生執事掌議,例爲分排差出,而東齋掌議趙豐鎭,西學掌議金炳翼,連日催促,或稱在外,或稱身病,終不擧行,尙今稽緩,萬萬駭然。臣之不能檢飭之罪,恭俟重勘,而當該兩掌議,爲先停擧之意,敢啓。傳曰,知道。
右議政金載瓚疏曰,伏以臣於日昨,冒死陳懇,敢以進伸臣分,退全子道之意,瀝血仰籲於閔覆之下。竊冀天日之明,必燭容光,及承聖批,誨諭鄭重,一札十行,旣嚴且摯,至以勿復陳章爲敎,臣於是衷腸隕抑,自不知失聲而長噑也。嗚呼,蒼蒼者天,無階可攀,而一理感通,本自孔邇,凡此無辜之民,苟有必呼之情,則不于天而更何處控愬乎?臣之前疏所懇,卽以嚴畏所迫,進退無路,恩命旣已趨承義分亦得粗伸,而顧臣微諒實有所壞滅不得者,退遂前執,獲全本志,無至爲天倫間兩截人者,卽臣之至情血心,而敢有望於至仁之天者也。噫,臣之所守私義,實出於天理人情之極,而大關乎民彝名敎之重,在臣身則雖是私義,語其本則實係治化,此臣所以拚死必守,不忍自壞者也。伏況進伸臣分,退全子道,去就不悖於恩義,忱情兩伸於君親,則庶免負君欺父之罪,而自立於敦倫正敎之世矣。惟臣此心,質之神明,而仁人君子之所共悲者,以我殿下之至仁至聖,豈不惻然垂矜,俾得以獲遂其願耶?在昔先朝辛丑,先臣拜冢宰之日,以私義力辭,至於達宵禁扃,荐承威命,而及伏奉萬萬不敢聞之敎,始得出膺,卽令入侍前席,縷縷恩言,惻怛丁寧,至敎以難進之意暫出之義,旣得其宜,實有喜也。仍命許解,若曰處義分義,俱有所處,□□其性,俾成其美,不害爲禮使之方,其所以曲體先臣成就先臣者,再造之恩,百世莫報,闔門尙切感泣,同朝莫不與榮。噫,先朝之所已施於先臣者,臣豈不仰望於聖明,而終若未蒙垂憐而曲成,則是臣之不肖,不能如先臣格感之罪也,惟有遄伏王章,幸免爲聖世喪倫之人而已。臣情到此,但有血淚,不知攸達,臣無任戰灼懍隕之至云云。答曰,省疏具悉卿懇。予之必致者,非欲得肅謝之名,卿之知予者,亦有出於至誠之心,則以至誠忠懇,只一番肅謝,謂之伸分,不亦非乎?卿之不欲出,不過固執,予之必勉致,乃是當焉。以予而出,謂之喪倫,卿之言,尤豈不萬萬失言乎?先卿之受先祖眷遇,蒙先朝體諒,職則吏判,而時則與今有異,今卿之受小子禮待,輔小子治國,亦出於當然之理,卿其更勿辭巽。仍傳于申絢曰,此批答,遣史官傳諭于右議政。
丁卯九月初八日辰時,上御熙政堂。入格儒生入侍時,同副承旨申絢,記事官趙庭和·朴周壽·鄭元容,以次進伏訖。上曰,儒生進前。生員鄭遂慶進奏姓名,上命退。生員申綽進奏姓名,上曰,此爲承旨至親耶?絢曰,小臣之兄矣。上命退。幼學李光國,進士尹命圭,生員趙寅永,幼學趙冀永,進士尹致翼,幼學鄭永鎭,進士沈啓錫,各進奏姓名訖。上命直赴給分人先退,賞格人頒賞訖,絢曰,明日出宮時刻,以何時爲定乎?上曰,以辰時爲定,可也。絢曰,儒生入場,以何時爲之乎?上曰,趁早入場,而時刻則臨時爲定,可也。仍命退,承史以次退出。
上在昌德宮。停常參·經筵。
初昏以後密雲,夜深灑雨,亢宿度內所見之星,不得看候。
洪樂淵啓曰,行大司憲李直輔,持平洪遇燮在外,執義呂東植,掌令任百禧差祭,申光軾呈辭,持平梁奭觀未肅拜,監察茶時之意,敢啓。傳曰,知道。
備忘記,尙州營將任聖尹下直,長弓一張·長箭一部,片箭一部,筒兒一箇賜給。
鄭東觀啓曰,今日齋宿,承旨當爲備員,而右承旨李文會,不爲仕進,卽爲牌招,何如?傳曰,無端懸病,萬萬未安,卽爲牌招。
申絢啓曰,今此謁聖文科讀券官金思穆·曺允大·徐榮輔·南公轍·李始源·韓用鐸·吳載紹·鄭晩錫牌不進,無以備員受點,竝更牌招,何如?傳曰,允。
申絢啓曰,今此謁聖武科參考官洪時濟·李英埴在外,無以備員受點,更爲擬入,何如?傳曰,允。
以對讀官宋翼孝·吳鼎源·沈奎魯·鄭萬始·金魯應·洪羲俊·宋翼淵·柳河源·金牌不進罷職傳旨,傳于洪樂淵曰,只推。
申絢啓曰,今此試官望中時無職名人,令該曹口傳付軍職,何如?傳曰,允。
鄭東觀啓曰,卽者議政府錄事來言,右議政金載瓚,以爲微諒無望仰格,私義決難仍冒,不敢偃處城闉,走伏前胥命處,更爲胥命,恭俟鈇鉞之誅云,仍納命召,何以爲之?敢稟。傳曰,知道。
傳于鄭東觀曰,卿之此擧,果何事也,果何故也?愕然瞠然不知諭,坐第而辭,尙云可矣。胥獄之行,豈不驚乎?卿雖欲被罪而止,予則期積誠而來,卿之此擧,萬萬不思矣。然向日孝昌墓齋室入侍也,卿以不復爲此,言之於予,予亦以斷然躬迎,質言於卿,君相相與質言,予雖否德,豈或食言於卿乎?玆先遣承旨,先布至意,卿之來與不來,卽使承旨知之事,左副承旨,馳往傳諭于右議政所到處,仍傳命召。
傳于洪樂淵曰,摠管前望單子入之,待下批牌招察任。
摠管前望單子入之,李章漢·李相璜落點。
兵曹,以申鴻周爲禁衛中軍。
洪樂淵,以兵曹言啓曰,卽接濟州人洪得彩呈狀,則去辛酉年增廣初試入格,而連遭喪故,不得赴試矣。今適因公上來,願赴謁聖殿試云,濟州人初試入格者,許赴他科,已有定式,依例許赴於明日謁聖武科殿試,何如?傳曰,允。
洪樂淵,以御營廳言啓曰,本廳屬永宗鎭,今九月初六日水陸操設行時,依前例下送本廳千摠柳相燁,與本鎭防禦使趙岐赴操,將校軍兵等,眼同試射放後,各技得中,從分數,以本廳載去木綿·麻布·帽子等物施賞,而犒饋,亦以乾物,磨鍊分給之意,敢啓。傳曰,知道。
丁卯九月初九日辰時,上詣春塘臺。謁聖齋宿入侍時,行都承旨鄭東觀,行左承旨韓致應,左副承旨柳畊,右副承旨洪樂淵,同副承旨申絢,記事官洪起燮·趙庭和·朴周壽·鄭元容,檢校直閣沈象奎·洪奭周,檢校待敎朴宗薰,待敎朴綺壽,以次侍立訖。上具翼善冠·衮龍袍,乘輿出協陽門,由靑陽門,詣暎花堂。上曰,入齋殿後,問安勿爲之。上入小次,右承旨李文會承牌入來,追後進伏,承史·閣臣·侍衛諸臣,內下宣饌。畊以承傳色入稟曰,御營大將李得濟,時當發巡,而方在侍衛,出去爲之乎,令入直將官爲之乎?又稟曰,捕盜大將李得濟,時當發巡,而方在侍衛,出去爲之乎,令從事官爲之乎?上以承傳色口傳下敎曰,御營廳則以入直將官爲之,捕盜廳則以從事官爲之。上以承傳色口傳下敎曰,環衛軍,申初入之,儒生,申末入場,可也。諸臣以次輪退。
上在昌德宮。停常參·經筵。
亢宿度內所見之星,爲雲氣所蔽,不得看候。
親臨春塘臺,謁聖文武科試取罷,還內後,內閣·政院·玉堂·藥房口傳問安。答曰,知道。
藥房提調韓晩裕,副提調鄭東觀啓曰,親祼聖廟,誠禮克伸,移次經宿,徹宵勞動,伏未審夜間,聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,明日常參·經筵,取稟。傳曰,停。
柳畊啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳于柳畊曰,侍衛軍兵雨具。
柳畊啓曰,御營大將李得濟,以本廳習陣事,明日鷺梁出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
鄭東觀,以吏曹言啓曰,恭陵參奉金箕悳呈狀內,矣身素患貞疾,一向沈痼,卽爲入啓遞改云。宗簿寺主簿趙鐘永呈狀內,矣身素患痰癖之症,當此換節,轉益苦劇,萬無供職之路,入啓遞改云。其身病,俱如是沈重,則有難强令察任,竝改差,何如?傳曰,允。
鄭東觀,以吏曹言啓曰,新除授宣川府使李尙謙戶奴呈狀內,矣上典,逐日辭役,身病猝重,萬無赴任之路,斯速入啓遞改云,其身病旣如是,則有難强令赴任,罷黜,何如?傳曰,允。
柳畊,以兵曹言啓曰,新除授北評事朴宗臣,素患痰癖之症,每當換節之時,一倍添劇,以此病狀,萬無登途赴任之望,屢度呈狀乞遞,實病旣如此,則勢難强令赴任,改差,何如?傳曰,允。
有政。吏批,判書李始源進,參判閔耆顯病,參議李羲甲病,同副承旨申絢進。以金思穆爲判義禁,鄭夏容爲禁府都事,金道漢爲昭顯墓守衛官,李裕慶爲恭陵參奉,趙敬一爲武烈祠參奉,李宗爀爲宣川府使,崔翼爲長淵縣監,典籍單尹致後,文科甲科第一人,引儀單徐有稙,武科甲科第一人,禁府都事鄭東晩,繕工奉事李在修相換,承文博士單崔漢翼。
兵批,行判書韓晩裕進,參判金孝建病,參議申大尹入直,參知朴瑞源病,右副承旨洪樂淵進。以李冕膺爲同知,柳楨爲五衛將,許乘爲武兼,洪儀泳爲北評事,同知權星應,副護軍崔命健·金宗淳,以上竝單付。
左副承旨柳畊書啓,臣於本月初九日申時量,敬奉聖諭,同日酉時量,馳到高陽郡邑內里議政府右議政金載瓚胥命處,傳諭是白乎,則以爲臣泥首席藁,金木是俟,不意承宣之臣,侵夜遠臨,傳宣聖諭,而至有人臣所不敢聞之敎,心魂飛越,只願早卽溘然而已。臣之逬伏郡獄仰煩崇嚴,非不知死罪之上,又添死罪,而誠以區區情私,實不忍自臣身打乖者也。臣於日前前席,躬承聖誨,如父詔子,惻怛嚴重,至伏承萬萬驚懍之敎,震迫之極,五內抑塞,不能以衷情所蘊,一一敷達,退而陪班,仍爲肅命,少伸義分之萬一,而顧臣私義,則前後無異,壞滅不得,瀝血之懇,煩瀆至再,而辭不能達意,誠不能格天,情迫道窮,因極無所,而罪負冞積,誅殛猶輕,不避瀆撓,席藁俟命,荐犯必死之罪,未蒙邦憲之前,蠢動無路,伏地號泣,不知攸達云矣。臣則仍爲復路,緣由竝以緣啓云云。踏啓字。
丁卯九月初十日子時,上詣文廟,酌獻禮入侍時,行都承旨鄭東觀,行左承旨韓致應,右承旨李文會,右副承旨洪樂淵,同副承旨申絢,記事官洪起燮·趙庭和·朴周壽·鄭元容,檢校直閣沈象奎·洪奭周,檢校待敎朴宗薰,待敎朴綺壽以次隨駕。上具遠遊冠·絳紗袍,乘輿由集春門,至南神門外,降輿步過,又乘輿,詣下輦臺,御大次。上曰,入幕次後,問安勿爲之。出榻敎酌獻禮時至,通禮跪啓外辦上改具冕服,乘輿至廟門,降輿,詣文廟版位前,行再拜禮,詣盥洗位盥洗,詣尊所親審。仍詣文宣王神位前,行酌獻禮,次詣復聖公·宗聖公·述聖公·亞聖公神位前,行酌獻禮訖,還詣版位,行再拜禮後,上步出,至乘輿所乘輿,酌獻禮罷後,問安勿爲之。出駕前下敎,還詣大次,改具遠遊冠·絳紗袍,乘輿敎曰,守僕請古風,可也。守僕跪請古風,上命夾侍賜御箑,至南神門降輿,又乘輿,由集春門,還詣春塘臺。上曰,還宮後問安勿爲之。惠慶宮供上洗眼湯,自明日停止。出榻敎入小次,諸臣以次輪退。
丁卯九月初十日卯時,上御春塘臺。謁聖文武科試取入侍時,行都承旨鄭東觀,行左承旨韓致應,右承旨李文會,左副承旨柳畊,右副承旨洪樂淵,同副承旨申絢,記事官洪起燮·趙庭和·朴周壽·鄭元容,檢校直閣沈象奎·洪奭周,檢校待敎朴宗薰,待敎朴綺壽以次進伏訖。經宿後問安勿爲之事。出榻敎讀券官左議政李時秀,判敦寧府事金思穆,知中樞府事曺允大,行戶曹判書徐榮輔,行兵曹判書韓晩裕,行大護軍金羲淳,漢城府判尹李勉兢,行大護軍金啓洛,吏曹參判閔耆顯,錦豐君朴崙壽,行護軍金在昌·沈象奎·金履永,刑曹參判李相璜,禮曹參判金明淳,行護軍鄭尙愚,行副護軍朴宗京·洪奭周·朴宗薰·朴鍾淳,對讀官副司直金相休,副應敎尹鼎烈,副司果李勉求·金敎根·尹行直,宗簿正鄭東幹,司僕正申在明,副司果洪羲膺,副司直金啓溫,校理徐長輔,副校理徐有望,副司果安廷善,校理趙晉和,副校理李惟命,修撰金啓河,副司直金熙華,直講洪儀泳,副司直李重蓮,兵曹正郞任天常,副司直李永純,副司果申在業·鄭文始,前都事趙璜鎭,副司直李致祜,副司果李沆·尹致謙,考官左議政李時秀,行兵曹判書韓晩裕,行護軍李得濟,參考官行副護軍任希遠·吳文常·尹頤東·李顯宅,以次入就拜位。引儀唱行四拜禮訖,以次陞座進伏。時秀曰,夜雨快晴於回鑾之時,盛禮順行,下情不勝歡忭,徹宵勞動之餘,聖體若何,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,庭試當前,今番取人,不宜廣取,只取甲乙丙三人,似好矣。上曰,今番謁聖文科,取三人。上曰,懸題紙入之,懸題依近例,分懸七處,可也。對讀官捧入懸題紙,上命思穆·允大·榮輔·羲順·勉兢·啓洛·耆顯書表題,擬唐群臣賀張九齡獻千秋金鑑錄,限午時,宣敎官奉御題懸之。榮輔曰,庭試不遠,補階板姑不撤去乎?上曰,撤去,可也。仍敎曰,試官小退。上入幄次,以夾侍下敎曰,試券先捧者,分考,可也。編次訖,絢使夾侍入稟,上還御帳殿,仍敎曰,直爲書等,可也。時秀以次書等訖,上親坼封還下,絢讀封內以次唱名,上命新恩入侍。幼學尹致後,郡守李永錫,幼學任鼎常進前奏姓名。絢取稟新恩政事,上曰,當日爲之。時秀曰,向以薪島潛賣人更覈馳啓事,行會矣。卽見平安監司趙得永査啓,則諸囚所供,與前無異,此事旣與大國人相關,不可不據實移咨,待回咨,始當分首從酌處,其和賣物種中唐錢,又是禁物,當與諸種照數,還爲入送,分付道臣,使之一一收聚,堅封以待,更爲知委。此與循例移咨有異,不可遲待數朔後使行,別定幹事一譯官,今月內治送,而咨文,令文任措辭撰出,薪島空置之故,彼我人之投接作奸,勢莫可遏,有時搜討,終未見效,諸議皆以爲募民入居,設置一鎭將,以爲檢察禁斷之地,則兩國邊界奸民之弊,庶可禁戢。此意一體措辭於咨文中,亦令入去譯官,知此意,善辭於禮部之意,分付,何如?上曰,依爲之。出擧條畊曰,今日場內,有伏地人,紀綱所在,萬萬痛駭,出給刑曹,使之科治,何如?上可之。仍入幄,少頃,陳賀時至,上改具遠遊冠·絳紗袍,還御帳殿,百官行禮訖,通禮跪告禮畢,上乘輿,出靑陽門,由協陽門還內,諸臣以次退出。
上在昌德宮。停常參·經筵。
亢宿度內所見之星,初昏時,爲雲氣所蔽,一更以後,雲氣稍開,而又爲月光所射,形體熹微,不得詳細看候。
柳畊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,明日常參·經筵,取稟。傳曰,停。
洪樂淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
洪樂淵啓曰,卽者義禁府都事來言,時囚無得過三日滯囚,曾有定式矣。時囚罪人李視遠·趙忠培·龍得珠議處,與各道放未放回啓,今番行幸後,本府啓下上言回啓,當爲擧行,而判義禁金思穆未肅拜,同義禁鄭尙愚有身病,只有知義禁金啓洛,同義禁李堯憲二員,而次堂例不得擧行云。判義禁金思穆,同義禁鄭尙愚,卽爲牌招,何如?傳曰,允。
傳于李文會曰,文武謝恩,當親受,該房知悉,處所以便殿爲之,侍衛置之,服色,以黑團領爲之。
以永明尉洪顯周覲親呈辭,傳于李文會曰,給由馬。
洪樂淵啓曰,判義禁金思穆,同義禁鄭尙愚牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
洪樂淵啓曰,判義禁金思穆再牌不進推考傳旨,今方捧入,而開坐命下之後,如是違牌,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
李文會,以弘文館言啓曰,修撰柳河源,副修撰洪時溥,連呈辭單,不爲行公,副修撰尹久東,自鄕上來云,竝卽牌招察任,何如?傳曰,允。
以執義呂東植,掌令申光軾·任百禧,司諫申溆獻納韓耆裕,正言徐俊輔·李希祖牌不進罷職傳旨,傳于洪樂淵曰,只推。
以修撰柳河源,副修撰洪時溥·尹久東牌不進罷職傳旨,傳于李文會曰,只推。
李文會啓曰,卽者吏曹郞廳來言,楊口縣監金思采,憲府則旣爲署經,諫院則尙未署經云,司諫申溆,獻納韓耆裕,正言徐俊輔·李希祖,旣有只推之命,與行大司諫金銑,一體牌招,以爲備員署經之地,何如?傳曰,允。
以司諫申溆,獻納韓耆裕,正言徐俊輔·李希祖再牌不進罷職傳旨,傳于李文會曰,只推。
傳于柳畊曰,今番實錄奉安時,各道道臣陪行一節,依前置之事,分付。
以兵曹節目,傳于柳畊曰,實錄奉安于赤裳史庫時,各道挾輦軍前後射隊,事係民弊,今番則竝置之。
李文會,以禮曹言啓曰,麗王陵每式年,遣禮郞看審有無頉,自是定式,而乙卯式以後,連因廚傳之有弊,使地方官擧行矣。今年則何以爲之乎?敢稟。傳曰,令地方官擧行。
柳畊,以都摠府言啓曰,副摠管李相璜,以刑曹參判,本曹坐起,晝仕出去之意,敢啓。傳曰,知道。
柳畊,以備邊司言啓曰,卽見黃海監司李好敏狀啓,則以爲本道十月當禁衛營上番軍,兵使點送,而沿路廚傳之幣,在所當念,依近例以虞候點送事,請令廟堂稟旨,分付矣。民邑受弊之可悶,誠如道臣狀辭,虞候替行,亦多已例,依所請施行事,分付,何如?傳曰,允。
洪樂淵,以刑曹言啓曰,昨日春塘臺殿座時,伏地罪人驪州幼學沈泰說,出付刑曹嚴懲事,下敎矣。取見泰說所持原情,則以其子女之被人招引逃躱事,肆然伏地,萬萬猥越,謹按律文,則大典通編訴冤條有曰,事係微細,可呈該道及該司,而冒濫上言,事理重者,依上書詐不以實律論,杖一百徒三年,沈泰說依此律,決杖一百後,江原道狼川縣,徒三年定配所,卽爲押送之意,敢啓。傳曰,知道。
柳畊,以右邊捕盜廳言啓曰,本廳兼從事官李時晦,身病猝重,勢難察任,改差,何如?傳曰,允。
吏曹啓目粘連,遣郞官收議于大臣,則左議政李時秀,以爲丁希孟父子,兩世忠孝之節,俱有實蹟,異於鄕曲久遠見聞未詳之事,宜有褒嘉之恩敎,實出風勵之聖意,臣無容他意云。大臣之議如此,上裁,何如?判付啓,依大臣議施行爲良如敎。又啓目粘連,遣郞官收議于大臣,則左議政李時秀,以爲姜瑜斥和一疏,至今傳誦,特爲立傳於尊周錄中,貤贈雖是重典,在此等之人,宜無所惜,伏惟上裁云。大臣之意如此,上裁,何如?判付啓,依大臣議施行爲良如敎。又啓目粘連,遣郞官收議于大臣,則左議政李時秀,以爲韓百祿,以一鎭將,屢著奇勳,卒以身殉,觀此多士之齊籲,可見一鄕之公議,特命加贈,實合於樹風奬節之道,而事係恩典,伏惟上裁云。大臣之議如此,上裁,何如?判付啓,依大臣議施行爲良如敎。
丁卯九月十一日辰時,上御便殿,文武新恩謝恩親受入侍時,右承旨李文會,左副承旨柳畊,右副承旨洪樂淵,同副承旨申絢,記事官洪起燮·趙庭和·朴周壽·鄭元容,檢校待敎朴宗薰以次進伏。文科新恩幼學尹致後,郡守李永錫,幼學任鼎常,武科新恩副司果徐有稙,閑良洪胤謨·徐昌輔,啓功郞李肯道,閑良吳致慶·姜昌一·趙鎭厚·李周翰·洪得彩以次侍立於階下訖。上曰,衣幣香祝封進擇日,更爲入之,可也。上曰,新榜中,如有先正或相臣後裔,則欲爲賜樂,誰是先正或相臣之後耶?文會曰,尹致後,卽故相臣尹斗壽九代孫,李永錫,卽故相臣李恒福七代孫也。上曰,俱是名臣之裔也,竝賜樂,可也。畊曰,生進放榜時,曾有法樂宣賜之敎,而法樂,卽一等樂也。事體至重,今番則以內吹待令,何如?上可之。上命新恩進前,致後·永錫·鼎常,有稙進伏,各奏姓名,胤謨等使宣傳官,聽名各奏訖,命宣醞行禮訖,賜樂新恩,各使張樂以出。周壽曰,臣以職掌事,有所仰達矣。正宗朝實錄外,史庫奉安件,鼎足山城·五臺山·太白山三處史閣,則前已奉安,至於赤裳山城因史官之不備,姑爲權奉於本館,揆以事體,萬萬悚悶,見今左右史已備,且有待秋擧行之命矣。卽速澤日奉安,而列聖朝實錄曝曬,年限已過,今番之行,一體擧行之地,何如?上曰,依爲之。出擧條仍敎曰,堂上則刑曹判書韓用鐸進去,史官則下番翰林進去,可也。命退,諸臣以次退出。
上在昌德宮。停常參·經筵。
亢宿度內所見之星,初昏時,爲雲氣所蔽,一更以後,雲氣稍開,而又爲月光所射,形體熹微,不得看候。
洪樂淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,明日常參·經筵,取稟。傳曰,停。
洪樂淵啓曰,行大司憲李直輔,持平洪遇燮在外,執義呂東植,掌令申光軾·任百禧,持平梁奭觀牌不進,監察茶時之意,敢啓。傳曰,知道。
以執義呂東植,掌令申光軾·任百禧,持平梁奭觀,司諫申溆獻納韓耆裕,正言徐俊輔牌不進罷職傳旨,傳于洪樂淵曰,只推。
申絢啓曰,楊口縣監金思采,諫院當爲署經,而正言李希祖,疏批未下,司諫申溆,獻納韓耆裕,正言徐俊輔,旣有只推之命,與行大司諫金銑,一體牌招,以爲備員署經之地,何如?傳曰,允。
以司諫申溆,獻納韓耆裕,正言徐俊輔再牌不進罷職傳旨,傳于申絢曰,只推。
申絢,以弘文館言啓曰,修撰柳河源,副修撰尹久東·洪時溥,旣有只推之命,應敎金魯應,連呈辭單,不爲行公,竝卽牌招察任,何如?傳曰,允。
以應敎金魯應,修撰柳河源,副修撰尹久東·洪時溥牌不進罷職傳旨,傳于申絢曰,只推。
注書洪起燮病,代以任鼎常爲假注書。
吏曹口傳政事,別兼春秋單鄭觀綏。
禁府啓目,禁府都事嚴喆原情云云。傳旨內辭緣,惶恐遲晩,刑推得情,何如?判付啓,除刑推議處爲良如敎。又啓目粘連,向前趙忠培·龍得珠等亦,科場法意,何等嚴重,而俱以訓鍊奉事,爲擧子接主,指示代射之人,敢售弄奸之計者,萬萬痛駭,竝只以此照律,何如?判付啓,依允。又啓目粘連,向前李視遠亦,身爲守土之邊將,搜討之方,瞭望之節,慢不察飭,致使奸民,滿載穀物,潛入禁地,糾結匪類,狼藉和買,事未前有,萬萬驚駭,不可但以溺職論,從重勘處,何如?判付啓,依允。
申絢,以禮曹言啓曰,卽接景慕宮官員所報,則今十五日庭試初試時,郞官俱爲觀光云,假官依定式,令吏曹,以成均館官員口傳差出,以爲代直之地,何如?傳曰,允。
申絢,以禮曹言啓曰,因西部童蒙李萬會擊錚,爲其父基承復科事,刑曹啓目內,以其干恩,雖置勿施,科擧存拔,關係不輕令禮曹稟處事,允下矣。謹考臣曹謄錄,則乙卯式年,李基承果爲入格於會講,以陳試公文之差誤,因試所草記,原榜中拔去,其冒赴倖占之罪,令攸司勘處矣。到今其子之輦路猥籲,事涉無嚴,原情內辭緣,勿施,何如?傳曰,允。
柳畊,以兵曹言啓曰,內禁衛將趙華錫,五衛將柳楨·金尙墀,忠翊衛將韓宅祚,俱以身病猝重,時月之內,無望供職,呈狀乞遞,實病旣如此,則領軍之將,宿衛輪番之任,不可久曠,竝改差,何如?傳曰,允。
柳畊,以都摠府言啓曰,副摠管李相璜,以刑曹參判,本曹坐起,晝仕出去之意,敢啓。傳曰,知道。
柳畊,以備邊司言啓曰,卽見開城留守洪義謨狀啓,則以爲大興山城,金湯重地,而城堞門樓,庫舍寺刹,擧皆頹敗,礪峴鎭亦係嶺阨,城堞樓櫓公廨之傾壞,亦與山城無異,其所修繕,不容少緩,而營儲枵然,拮据無策,在前如此之時,請得空名帖,經紀措辦,亦多已例,限三百張成出需用事,請令廟堂,稟處矣。本府處在西道關防之地,設置山城,其爲緊要,不下於三輔重鎭,從前城堞廨宇繕修之役,多有自朝家區劃之例,蓋量其財力之無路拮据也。今此守臣狀辭,必有斟量,南·北漢亦曾許施,空名帖三百張,依所請成送事,分付該曹,何如?傳曰,允。
上在昌德宮。停常參·經筵。
申絢啓曰,明日常參·經筵,取稟。傳曰,停。
柳畊啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,假注書任鼎常,時無職名,令該曹依例付軍職,冠帶常仕,何如?傳曰,允。
柳畊啓曰,行大司憲李直輔,持平洪遇燮在外,執義呂東植,掌令申光軾·任百禧,持平梁奭觀牌不進,監察茶時之意,敢啓。傳曰,知道。
以執義呂東植,掌令申光軾·任百禧,持平梁奭觀,司諫申溆,獻納韓耆裕,正言徐俊輔牌不進罷職傳旨,傳于柳畊曰,只推。
傳于申絢曰,日前承宣敦諭之後,謂卿翻然悔悟,卽爲上來,待之數日,猶復浼浼,卿之固執,何乃太過,予豈食言之諭,豈無商量而然乎?必如是而出,於卿亦何安於心乎?玆更布敷心曲,卿其隨史官卽爲上來,聽我面諭事,上番輪林,馳往傳諭于右議政胥命處,仍傳命召。
鄭東觀啓曰,楊口縣監金思采,諫院當爲署經,而正言李希祖,疏批未下,司諫申溆,獻納韓耆裕,正言徐俊輔,旣有只推之命,與行大司諫金銑,所當更請牌招,而係是一日三牌,何以爲之?敢稟。傳曰,牌招。
以司諫申溆,獻納韓耆裕,正言徐俊輔牌不進罷職傳旨,傳于鄭東觀曰,只推。
鄭東觀啓曰,楊口縣監金思采,諫院當爲署經,而正言李希祖,疏批未下,司諫申溆,獻納韓耆裕,正言徐俊輔,旣有只推之命,與行大司諫金銑,更卽牌招,以爲備員署經之地,何如?傳曰,竝許遞,政官待開門牌招開政,待下批牌招,卽爲署經。
以慶尙監司尹光顔狀啓,薦新進上柚子,尙有靑色,莫重包貢,不能盡誠,惶恐待罪事,傳于申絢曰,卿其勿待罪事,回諭。
義禁府啓目粘連,訓鍊院權知奉事趙忠培·龍得珠等矣本府議啓內,科場法意,何等嚴重,而俱以訓鍊奉事,爲擧子接主,指示代射之人,敢售弄奸之計者,萬萬痛駭,以此照律罪,各告身盡行追奪,邊遠充軍,竝只私罪奉敎依允爲旀,趙忠培段,功減一等爲良如敎。又照目粘連,彌串前僉使李視遠矣本府議啓內,身爲守土之邊將,搜討之方,瞭望之節,慢不察飭,致使奸民,滿載穀物,潛入禁地,糾結匪類,狼藉和賣,事未前有,萬萬驚駭,不可但以溺職論,從重勘處,罪告身盡行追奪,徒三年定配,私罪奉敎依允爲旀,義減一等爲良如敎。又啓目粘連,向前嚴喆亦,觀其所供,羅卒之復屬,雖緣鞫事之嚴急,此輩不悛舊習,復有鬪毆之擧,則不飭之罪,在所難免,以此照律,何如?判付啓,依允。又啓目粘連,觀此定配罪人姜彝文妻朴召史上言,則以爲其夫姜彝文,無罪名混被罪謫之狀,特許疏放事,伏蒙天恩爲白良結,有此呼籲爲白有如乎,今因呼籲,卽考鞫案,獄情雖難議到,罪名不甚深重,且其同時被逮之人,已蒙疏放之典,則有此上言,容或無怪是白乎矣,事係鞫獄,臣府不敢擅便,上裁,何如?判付啓,放送爲良如敎。
申絢,以弘文館言啓曰,應敎金魯應,修撰柳河源,副修撰尹久東·洪時溥,旣有只推之命,竝卽牌招察任,何如?傳曰,允。
以修撰柳河源再牌不進罷職傳旨,傳于申絢曰,只推。
李文會,以戶曹言啓曰,臣榮輔,與正郞臣尹光心,進詣慶熙宮,差備內及內各司,依節目眼同看審後,有頉處別單書入,而修改則擇日擧行,何如?傳曰,允。
柳畊,以兵曹言啓曰,謹依啓下標紙,親臨春塘臺入直禁軍扈衛軍官試射武藝別監抽栍試才,內入直訓鍊都監禁衛營軍兵別試才時,木五同·布四同以入之意,敢啓。傳曰,知道。
柳畊,以義禁府言啓曰,今月十五日文科庭試時,本府都事,皆爲赴擧,武都事一員,本府入直,而當直入直都事,公事回公都事,文一二所武一二所禁亂都事,無以推移,假都事六員,令該曹口傳差出,以爲分排之地,何如?傳曰,允。
左副承旨柳畊疏曰,伏以臣庸庸碌碌,百無肖似,徒荷先大王不世之遇,釋褐以來,內外歷揚,罔非踰濫,涓埃莫報,天地罔極,而我殿下,又拂拭之奬拔之,銀臺除命,殆無虛月,瞻依日月之光,長叨夙夜之直,造化之澤,若偏於臣身,出納之責,莫效於一日,每於退食之時,歸對老母,攢手北望,感恩私之莫量,頌罪戾之幸免。惟以竭蹶奔走,殞首結草,爲萬一不報之報,縱有至切至懇之微忱,何敢爲仰瀆崇嚴之計,而第伏念錫類之仁,無物不遂,及老之澤,與天同和,臣抱此區區之情,而一不鳴號,則是自阻於孝理之天也。玆敢冒萬死仰陳,惟聖明,俯賜矜諒焉。臣之偏母,年迫七耋,備經百艱,雖在未衰,無異篤老,及其已老,益復癃痼,寧日恒少,眞元漸鑠,奄奄若晝燭之無光,凜凜有朝夕之難保,日甚一日,勢同下山,長委床褥,專須藥餌,臣祿雖代耕,計拙謀生,滌瀡之具,尙患失宜,補滋之方,尤所不給。且臣郡邑之濫叨,前後爲四,而邊邑居三,潘輿之行,不得盡誠,毛檄之奉,無所爲喜,矧今崦嵫之暮景莫挽,草暉之寸心易違,此時陳懇,非獨爲貧寒也,干恩之罪,未暇爲恤,疾聲之呼,不能自抑。伏乞天地父母,俯察由中之懇,特推體下之恩,許令選部,畀臣一小縣,得以官廩之餘資,少效便養之微誠,則非但臣之至願畢矣。從今臣母之餘生,莫非殿下之攸賜,含恩感德,縻粉是期,臣不勝云云。省疏具悉。疏辭,下該曹稟處。
正言李希祖疏曰,伏以臣卽先正臣文成公李珥之庶孫也。性本愚魯,庭訓莫追於詩禮,居在海陬,聞見不過於耕樵,甘與山氓野老,歌詠聖人之德化矣。晩歲一第,實出僥倖,獲近文陛,昵瞻耿光,退塡溝壑,少無餘憾。伏蒙我殿下,天地於臣,父母於臣,泮宮之職,騎省之郞,次第推遷,除旨聯翩,聖恩寔出念先,榮光罔非踰分,臣抱此恩命,歸拜松楸,母子相對,感極而涕,千萬不自意,薇垣新命,有隕自天,華誥誕下,馹召隨降,榮動里閭,光生蓬蓽,一門咸萃,北望攢手,不知無狀賤臣,何以得此於聖明之世也?驚惶震懍,不覺感淚之交逬也。嗚呼,臺閣選職也,言責重任也。國朝以來四百餘年,如臣地處者,雖才學足以名世,言議足以動人,膺是選而任是責者,蓋絶無焉。況臣庸愚,百無肖似,最居人下,其何敢一日冒當?上以汚辱淸朝,下以貽笑當世,終爲聖明之累也哉?署經有命,天牌屢降,左右較量,承膺無路,玆敢仰籲於仁覆之天。伏乞極賜鐫免,仍命選部,勿復檢擬,以重名器,以安私分焉。臣旣不以見職自處,則固不敢贅及時事,而愛君之心,出於彝性,願忠之義,得於家庭,不避猥越之誅,敢陳狂瞽之說,伏願殿下,澄省焉。惟我殿下,以堯·舜之姿,承文·武之業,睿質天成,聖學卓越,仁聲仁聞,洋溢於海宇,惟我億兆生靈,延頸拭目,咸仰至治之澤者,于今七年矣。然而澤不下究,治不遠曁,紀綱之紊亂,風俗之頹敗,民生之困瘁,士習之渝靡,日以益深,臣竊惑焉。夫聖明在上,良臣布列,而世道之如此者,求之往牒,未之見焉。臣愚死罪,未敢知聖學雖至於高明光大之域,而踐履之工,或未盡精,立志之方,或未盡篤而然耶?昔者臣先祖,嘗進聖學輯要於宣祖大王,而五篇之內,學問之要道,政事之緊切,次第彙分,兼陳箚語曰,臣之精力,於斯盡矣。宣祖極加嘆賞,仍下批諭曰,此非副學之言,乃聖賢之言也。甚有補於治道,自是厥後,列聖朝經筵開講,每進是書,儒臣之補導聖學,亦藉是書,是故先正臣文正公宋時烈,常告於孝廟曰,李珥是我東大賢,且本朝規模,自宣廟以下,直一塗轍耳。其憂時慮事之論,無不中窾於今日,而又其義理,皆出於朱子,則是書尤親切於今日者也,而最是用賢章,爲爲政之第一篇,而視今日痼弊,眞切破的,誠所謂如箚在身。先正臣文純公權尙夏,常謂是書規模之正大,去取之精當,竝列於寒泉之篇,學者於此得力,則可以收功,而排章輯註,極有條理,而章下臣按之說,義理眞切痛快,文辭明通灑落,可以質鬼神俟百世矣。噫,兩先正皆是我東眞儒,斯文正脈,而其仰告於君父,眷眷不已者,無不以是書,爲聖學之切要,若使兩先正,復起於今日,則其所以勸勉進講者,舍是書奚以哉?臣自昨春以後,伏在輦轂之下,得見朝紙,則我殿下,每於召對晝講,必令儒臣,持聖學輯要入侍,臣以珥之脚下遺孫,感激喜幸,百倍於他人,何者?誠以臣先祖際遇之隆,可見於百載之下,而我殿下聖學高明,可接於千聖之統,治敎之休明,道學之闡揚,寔在於是書之講明,非但一隅東方,可作三代之世界,而臣之先祖,亦必感泣於九地之下矣。其爲子孫之心,祝手欣仰,爲如何哉?然而竊觀今日之政令治化,則未見聖學之實效,此臣之所以中夜耿耿,轉喜爲憂者也。臣愚死罪,殿下於是書之講,其或有書自書我自我之病而然耶?夫學莫先於立志,治莫要於懋實,今殿下,若不先立大志,務踐實地,則恐未免畫脂鏤氷之嘆,架虛騖空之患。若然則雖使臣先祖,日侍左右,陳進忠悃,猶不敢望其實效,況以紙上之遺墨,以期其成就乎?伏乞殿下,留神體念於輯要中立志務實等編,赫然奮發,必以聖人自期,堯·舜心法之精微,文·武治道之休明,講究於輯要之書,而體認於方寸之上,則國家之治安,可以運之於掌上。如是則向所陳風俗紀綱之紊亂頹敗,民生士習之困瘁渝靡,可以振濟矯救於轉移之間也,豈不休哉,豈不盛哉?臣新從下土,來伏旅邸,凡於朝廷間事,一切聾瞽,而以朝紙所出者觀之,敬·觀之凶逆,卽窮天地亘萬古所無之大變怪,而苟究敬·觀之根窩,則鍾秀是已,苟究鍾秀之根窩,則龜·祿是已,如非龜·祿之釀禍胎,則鍾秀何以稔滔天之惡?如非鍾秀之爲戎首,則敬·觀何以作射日之凶乎?噫嘻,痛矣。謀移國本,肆發八字之凶言,陰結私黨,遂成一邊之家計,憑藉戚畹,箝盡一世之口,假托義理,欲掩萬人之目,一轉而爲量·翼,再轉而爲榮·德,三轉而爲裕·玉。若夫煥·達輩,則莫非其支流餘派,而至於今番敬·觀之招出,則龜·祿·鍾秀之眞贓斷案,畢露無餘矣,何幸乾斷赫然,王章夬施?凶窩逆窟,次第掀破告布之禮載擧,於是乎人可以爲人,國可以爲國,八域含生之倫,孰不欽仰攢祝,而第伏念一種凶徒,醞釀旣久,嘯聚甚多,氣焰所及,聲勢所壓,其所詿誤者陷溺者趨附者,殆遍半國,今此處分之下,難保其革心改面,偕至大道,雖以近日任焴·徐美修事觀之,此輩之風習可知。然則他日之憂,豈不反有甚於今日乎?夫脅從罔治,雖爲聖王之至德,而黨與先誅,亦是春秋之大義,當此巨魁伏法,公議恢張之日,政宜先從終難化最宣著者,明施典刑,以壹民志,以靖世道,而臣竊觀昨今年以來,凶徒之爲世指目者,或大論旣發,而終至沮格,或合辭方張,而久靳兪允,甚至於凶魁之支屬應坐者,亦不施當被之律,朝廷之擧措如此,而何以望亂賊之知懼,治化之維新耶?伏乞聖明,淵然深思,穆然遠慮,亟允合辭之請,以副群下之望焉。臣又聞畿內·關東·湖南怪鬼儒生輩,爲龜柱·鍾秀,各立院宇,肆然爲俎豆之所,士林之羞憤,已無可言,而自中之稍有知識者,莫不駭痛。此皆出於渠輩誘脅之致,鄕曲無知之類,雖不足深責,而其冒犯邦禁,私創凶祠之罪,決不可置而不問,亦願聖明,分付羅州·平海·楊州道臣,査出其營建儒生,施以刑配之典,所謂院宇,因卽毁撤,俾三道人士,曉然知凶逆之爲凶逆也,臣無任云云。省疏具悉。陳勉一款,以先正之後孫,有此縷縷至言,極爲切實,深庸嘉乃,懲討事,巨慝今皆伏其辜,前之詿誤者,豈不思革心自新乎?龜·秀兩賊祠院,卽今所在撤去,而其營建之徒,皆鄕曲愚騃之人也。罪狀未發之前,朝廷之人,猶多被其誘脅詿誤,況此類,何足深誅乎?不允。爾其勿辭察職。
注書趙庭和疏曰,伏以弘文館校理臣趙晉和,卽臣之兄也。臣之所帶春秋兼銜,揆以格例,自在應遞,而臣愚迷生疎,未諳格例,今始露章自列,惶隕之極,尤無所措。伏乞聖明,俯垂諒察,亟遞臣職,仍治臣罪,以存公格,以安私分,千萬幸甚,臣無任云云。省疏具悉。疏辭,下該曹稟處。
上在昌德宮。停常參·經筵。
開東,下霜。初昏,天市垣下所見之星,爲月光所射,形色熹微。一更以後,游氣遮蔽,不得看候。
柳畊,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,明日常參·經筵,取稟。傳曰,停。
柳畊啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
柳畊啓曰,禁衛營將官來言,今日本營軍兵,日次私習云矣,敢啓。傳曰,知道。
柳畊啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,右副承旨洪樂淵,今日不爲仕進,卽爲牌招,何如?傳曰,允。
傳于申絢曰,禮房承旨,馳詣宗廟·景慕宮,奉審摘奸以來。
傳于鄭東觀曰,諸承旨持公事入侍。
鄭東觀啓曰,假注書任鼎常,身病猝重,勢難察任,今姑改差,何如?傳曰,允。
申絢啓曰,伏見兵曹草記,則啓曰二字,落漏不書,致勤還下,臣等之矇然捧入,不勝惶悚,奏御文字,何等審愼,而有此錯誤,誠甚未安,當該堂上,從重推考,何如?傳曰,允。
傳于申絢曰,右承旨·同副承旨入侍。
鄭東觀,以吏曹言啓曰,今此討逆慶科庭試別試文科初試試官中,時無職名人員,令該曹口傳付軍職,何如?傳曰,允。
柳畊,以兵曹言啓曰,今此討逆慶科庭試別試武科初試試官,當品中可擬之人乏少,曾經堂上兵使,竝擬以入之意,敢啓。傳曰,知道。
兵曹口傳政事,副司果單徐鼎輔。
鄭東觀啓曰,今此文科初試一所試官李相璜·權常愼,二所試官朴崙壽牌不進,無以備員受點,竝更牌招,何如?傳曰,允。
鄭東觀啓曰,今此庭試武科初試一所試宮鄭尙愚·金箕象,二所試官崔獻重·李庚運·宋銓牌不進,無以備員受點,竝更牌招,一所參試官蔡趾永在外,黃明漢牌不進,二所參試官韓永建·尹愭在外,無以備員受點,令該曹,改付標以入,何如?傳曰,允。
有政。吏批,判書李始源進,參判閔耆顯進,參議李羲甲進,行都承旨鄭東觀進。啓曰,大司諫今當差出,而擬望之人乏少,承旨竝擬,何如?傳曰,允。以申大尹爲大司諫,金孝眞爲司諫,兪鉉章爲獻納,趙鍾永爲正言,南吉寬爲監察,承文副正字單金尙元,禁府都事鄭夏容,掌苑奉事李達模相換,故監司姜瑜贈吏判例兼贈職事,上言判下。
兵批,行判書韓晩裕病,參判金孝建差祭,參議申大尹受由,參知韓興裕入直進,左副承旨柳畊進,同知單金成彩,僉知單李儒燁,護軍金銑,副司直申溆·韓耆裕,副司果徐俊輔,副司正任鼎常,以上竝單付。
鄭東觀啓曰,今此庭試武科初試監試官,當爲備員進去,而大司諫申大尹在外,司諫金孝眞,正言李希祖·趙鍾永牌不進,只有獻納兪鉉章一人,無以備員受點,何以爲之?敢稟。傳曰,只推牌招。
以司諫金孝眞,正言趙鍾永牌不進罷職傳旨,傳于鄭東觀曰,只推。
傳于李文會曰,召對爲之。
以應敎金魯應,副修撰尹久東·洪時溥牌不進罷職傳旨,傳于鄭東觀曰,只推。
以修撰柳河源牌不進罷職傳旨,傳于鄭東觀曰,只推。
鄭東觀,以弘文館言啓曰,應敎金魯應,修撰柳河源,副修撰尹久東·洪時溥,旣有只推之命,竝卽牌招察任,何如?傳曰,允。
以應敎金魯應,副修撰尹久東·洪時溥牌不進罷職傳旨,傳于鄭東觀曰,只推。
任鼎常改差,代以李紀淵爲假注書。
以右副承旨洪樂淵牌不進罷職傳旨,傳于鄭東觀曰,只推。
以掌令申光軾,正言李希祖牌不進罷職傳旨,傳于柳畊曰,只推。
以文一所試官安廷善,二所試官徐能輔牌不進罷職傳旨,傳于李文會曰,只推。
以武一所參試官黃明漢牌不進罷職傳旨,傳于李文會曰,只推。
以監試官申光軾牌不進罷職傳旨,傳于李文會曰,只推。
以監試官趙鍾永再牌不進罷職傳旨,傳于李文會曰,只推。
檢閱朴周壽書啓,臣於本月十三日酉時量,敬奉聖諭,同日亥時量,馳到高陽郡邑內里議政府右議政金載瓚胥命處,傳諭後,因傳命召是白乎,則以爲緣臣萬殞猶輕之罪,連伏承萬萬不敢聞之敎,人臣承此敎,豈容一刻假息於覆載之間乎?震隕之極,不敢爲張皇附奏之計,只願速被顯戮云矣,臣則仍爲復路,緣由竝以馳啓云云。踏啓字。
傳于李文會曰,右相事,寧不慨然,兩次敦諭,無異躬駕之擧,終乃浼浼,何不念國體乎?然若許解或處分,適副遐予之心,百爾思之,不如踐言,明日當躬迎,該房知悉,不過三四十里之地,沿路橋梁斥堠等事,竝除之,先後廂軍兵及侍衛,從略磨鍊。
行左承旨韓致應,右承旨李文會等啓曰,臣等卽伏見傳敎下者,有右議政金載瓚胥命處躬迎之命,臣等竊不勝萬萬抑塞之至。夫躬迎大臣,設或有古例,已非經常之道,況近世絶無聞焉,今因一相臣之勉出,輕屈千乘之尊,將臨數舍之程,擧措顚倒,徒御蒼黃,瞻聆之驚惑,已無可言,而國體之虧損,當復如何?至若儀衛之從略,道途之不治,猶屬餘事,臣等相顧震惕,未暇張皇,忙陳聯籲,仰瀆崇嚴,伏願聖明,淵然三思,亟寢成命,以尊國體焉,惶恐敢啓。答曰,意在必致,勿煩。
李文會啓曰,卽者修撰金啓河,謂有身病,陳疏徑出,原疏纔已退却矣,依定式禁推傳旨捧入之意,敢啓。傳曰,分揀。
行左承旨韓致應,右承旨李文會等啓曰,伏以臣等俄陳聯籲,冀寢成命,及承批旨,以勿煩爲敎,臣等相顧愕眙,罔知攸措。以殿下必致之心,雖或設言於前,兩次敦諭之無異躬迎者,誠如聖敎所諭,則大臣自當翻然出膺,不俟駕屨,夫何必戒夙駕於倉猝之頃?屈玉趾於荒寂之濱,爲此萬分非常之擧而後,必致乃已乎?況敦勉之道,自有常例,勉之以忠,來之以禮,上下交孚,擧措得當,然後眞箇爲可致之道,夫以殿下之明聖,何不念及於此,而乃爲徑情過中之擧也哉?臣等誠切憂慨,申控齊籲,伏願殿下,存漢臣自輕之戒,追義易不遠之復,亟賜反汗,以尊國體焉,惶恐敢啓。答曰,已諭前批,勿煩。
李文會,以兵曹言啓曰,今九月十五日大駕詣高陽郡右議政金載瓚胥命所躬迎時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨爲先廂,馬軍一哨隨駕,禁御兩營入直軍爲後廂,禁軍入直隨駕,留陣留營置之,前排八雙待令,挾輦軍六十名爲之,槍劍軍置之,可也。
傳于李文會曰,明日出宮內門路,以協陽門爲之。
李文會,以都摠府言啓曰,今九月十五日大駕詣高陽郡右議政金載瓚躬迎時,侍衛寶劍·守宮,當爲備員,而都摠管李彦植,副摠管李章漢·任希存在外,金在昌·金明淳試官進,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
李文會啓曰,因都摠府草記,大駕詣高陽郡時,侍衛寶劍·守宮,當爲備員,而都摠管李彦植,副摠管李章漢·任希存在外,金在昌·金明淳試官進,無以備員,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,許遞。
吏曹口傳政事,以趙尙鎭爲分內局提調。
柳畊,以禮曹言啓曰,今此討逆慶科庭試初試一所設場於本曹矣。上直郞廳,依例朝房直宿之意,敢啓。傳曰,知道。
柳畊,以禮曹言啓曰,直接四館所所報,則丁卯三月春到記直赴會試進士金在浩,給二分,進士沈湜,俱以講經生,兼爲製述,竝從願許赴事,報來矣。今番殿試,旣兼會試,進士金在浩,依例許赴,進士沈湜,許赴於今此庭試初試,較藝等第之意,分付,何如?傳曰,允。
柳畊,以禮曹言啓曰,卽接四館所牒報,則今丁卯八月秋到記入格進士李鍾運,生員李鋗,以上直赴殿試。丙寅五月三日製入格生員趙雲彬,同年七月秋到記入格幼學鄭基善,同年八月七夕製入格生員趙璟鎭,同年十月九日製入格生員沈東奎,同年十一月柑製入格幼學嚴圭,丁卯正月人日製入格進士李基善,同年三月三日製入格幼學任希穆,大報壇參班儒生應製入格幼學李海應,同年七月七夕製入格生員尹克煥,同年八月秋到記入格生員沈啓錫,同年九月九日製入格生員鄭遂慶,以上直赴會試。丙寅五月三日製入格生員尙東奎,同年十月九日製入格進士尹行慶,同年十一月柑製入格幼學權尙煌,丁卯正月人日製入格進士任百豐,同年三月春到記入格進士兪漢淳,三日製入格進士李永龜,大報壇參班儒生應製入格進士任壽益,同年七月七夕製入格生員尹大東,同年八月秋到記入格進士尹景鎭,同年九月九日製入格生員申綽,幼學李光國,以上給二分。丙寅八月七夕製入格幼學李在復·池善臨,以上給一分事命下,而依例分等許赴事,報來矣。進士李鍾運等二人,直赴殿試,生員趙雲彬等十一人,今番殿試,旣兼會試,依例許赴給二分,生員尙東奎等十一人,給一分,幼學李在復等二人,依例許赴於今此庭試初試,較藝等第之意,分付,何如?傳曰,允。
柳畊,以禮曹言啓曰,己酉二月因備局節目,無論大小科,陳試許赴人,具由草記事,定式矣。癸亥十月九日製給二分入格生員柳熤,甲子九月華城應製給二分入格幼學趙碩存,俱因遭故,依法典陳試矣。生員柳熤等二人,許赴於今此庭試初試,較藝等第之意,分付,何如?傳曰,允。
柳畊,以禮曹言啓曰,卽接楊根幼學李亨完所志,則以爲族姪蕖,嫡妾俱無子,以其同姓十四寸兄莢第二子勉友,欲爲繼後,兩家相議完定,而未及禮斜之前,蕖夫妻俱爲作故,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有定武,而門長李亨完所訴旣如此,依定式李莢第二子勉友,立爲李蕖之後,何如?傳曰,允。
柳畊,以司饔院提調意啓曰,各殿宮日下生雉,全數代封矣。今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
柳畊,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成李東冕,本職未肅拜,直講未差,典籍李久源,宗廟望祭大祝進去,時無入直之員,以他郞官姑爲代直,何如?傳曰,允。
柳畊,以兵曹言啓曰,文臣兼宣傳官金敎根,身病猝重,時月之內,無望供職,呈狀乞遞,實病旣如此,則侍衛之職,不可久曠,改差,何如?傳曰,允。
柳畊,以訓鍊都監言啓曰,本局分授都城白岳山東邊第三城廊近處體城七間許頹圮處,今九月十五日爲始,改築之意,敢啓。傳曰,知道。
柳畊,以摠戎廳言啓曰,本廳右司把摠金秉喆,身病猝重,勢難察任,改差,何如?傳曰,允。
柳畊,以義禁府言啓曰,時囚罪人趙忠培·龍得珠等,告身盡行追奪,邊遠充軍照律公事,判付內依允,趙忠培段,功減一等事,命下矣。趙忠培功減一等,告身盡行追奪,江原道江陵府臨溪驛,徒三年定配,龍得珠,慶尙道迎日縣邊遠充軍,而以議啓內辭意,具罪目,依例發遣府羅將,押送于各其配所,何如?傳曰,允。
柳畊,以義禁府言啓曰,時囚罪人李視遠,告身盡行追奪,徒三年定配照律公事,判付內依允,議減一等事,命下矣。李視遠議減一等,告身盡行追奪,公忠道舒川郡豆谷驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
柳畊,以義禁府言啓曰,西部麻浦居定配罪人姜彝文妻朴召史上言回啓,判付內放送事,命下矣。慶尙道彦陽縣定配罪人姜彝文放送事,分付該道臣之意,敢啓。傳曰,知道。
執義呂東植,副校理李惟命,正言李希祖啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先祖在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狠性難馴,虺毒益肆,締結凶魁,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,政屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不可一刻暫緩於三尺之律,請鄭致達妻,亟令王府,夬正典刑。噫嘻,痛矣。徐邁修之罪,可勝誅哉?本以悖慝之性,濟以麤鄙之行,外若潰劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣。雖以居銓時事論之,谿壑莫充,賂門大開,惡子助虐悖姪賣勢,醜聲載路,萬口喧傳,而及夫秉軸之後,恣行威福把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鐘不已之行,究厥前後,孰非罔赦,而特以渠專政擅勢之故,道路以目,而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來所未見所未聞之極惡大憝也。爲今日臣子者,孰不驚心痛骨?以效逐雀之義,而渠爲首相,身登前席,敢於俯詢之下,少無驚動之意,乃以語皆切實忠愛之悃溢於辭表,詡奬之不已,從以言之非艱行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心一分臣節,卽當惶蹙震剝,求死不得,而乃反佯若不聞,恬若無怪,猶以憂世道之䚹謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪,蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩,圖改筵本之陰謀祕計,今旣綻露無餘,則其所圖生之計,益彰同惡之跡,如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。
執義呂東植,正言李希祖啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於能賊凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有與人,黨與之討,不容少忽,旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一堂之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麼一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討夬行,而誅殛之典,止及其身,收孥之典。尙未擧行,揆以獄體,不免疎虞,以謙以逆復之子,傳襲其父之凶圖,七字刀割鉤覈之路,唯在此賊之盤問,而不加究覈,不捧決案,遽爾用刑,只施應坐,而籍産之典。雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑。萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,快正王法。噫嘻,痛矣。亂逆之變,從古何限,而豈有若今番嶺啓中諸賊之窮凶極惡者哉?際庚申天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心?闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而蜺之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,今於就捕之後,幸有究覈之路。十一字改措語凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之典,玄慶一體拿來,四字改措語嚴鞫得情,依律處斷。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行己卑賤作事容易不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何?陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賤傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不啻林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,都以渠也。廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於廷籲初發,敢爲推托之事,告文代撰,陰用寬大之句,當此之時,渠之所謂義理,果安在哉?蔥萼之論,卽渠素所蓄積,章·蔡之事,是渠他日排布,每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮自頭至足無非罪惡者,渠亦人耳。持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於一行刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日。此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉,十行刀割噫嘻,亂臣賊子,從古何限,而豈有若家煥·承薰·樂敏·哲身等窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒·儉輩鞫案觀之,其所綢繆排布至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适璉之餘套,而麟·亮之後身也。賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮,陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極?主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然停廢,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眥裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。昨年之春,幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞臟,畢露無餘,推此一款,卽是斷案,而尤有國人之至今所腐心而痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆哮,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁,亦憯矣。亂臣賊子之干常犯紀,從古何限,而豈有若此賊窮凶絶悖者哉?且其所納爰辭見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉。不可援用尙魯追施之律,請物故罪人裕,亟施孥籍之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之謀,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也。密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻,痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麼蔭吏,常欲兜攬朝權,陰懷網打之計,倡爲憯毒之擧,昻然自處以窩主渠魁,嘯裒無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞臟綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,旣此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻,痛矣。人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞臟畢露,渠雖喙長三尺,無以自明,卽此一款,已成斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎卽其地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典。論以刑政,萬萬乖當,至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕,金宇光以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆係是應坐之類,事當次第擧行,決不可遽議酌放,金千孫雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥·尹致行,島配罪人金宇光,竝令王府,更加嚴鞫,夬正典刑。放釋罪人權思穆·金千孫,亟施絶島安置之典。噫嘻,痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然。又引故相之對揚,有若不爲明辨者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無彊之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世。凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸?至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與同戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,不宜從輕,自有邦憲,而不容少緩,請楸子島減死安置罪人在敏,亟令王府,還爲拿來,嚴鞫得情,決正典刑。噫嘻,痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也。是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖,所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻,李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯,兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮。苟其段落之涉於裕賊者,處地之近於裕賊者,雖在疑似之間,惟當割臂斷腕,痛惡嚴斥之不暇,而如李晦祥之叵測情節,斷案已具,便一戴頭之裕賊,則當渠行政之初,首先檢擬其壻於寢郞之望,惟恐收擧之或後。此已心跡之昭不可掩,而雖以張錫胤事言之,右袒逆裕,效力賊邊之狀,緊出於魯賢之招,丹書昭在,則尙今漏網,已是失刑。苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計,且於都政後辭疏中,自身之所甚懼者以下二三句語,旨意凶慝,顯有不滿之意,莫掩角勝之跡。此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫,達淳之爲達淳,莫非此輩之所爛熳綢繆,而況達淳之死友,翊模也,達淳之血黨,亦翊模也。公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸逆肚之一串貫來者,十手難掩,萬口喧傳,乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分背國死黨之類,不可一刻容貸,而善地薄竄,不足以少洩輿憤,請光陽縣竄配罪人李翊模,爲先施以絶島安置之典。噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讐絶母家,全廢謁廟之擧,傳法於能賊,護法於能賊,一世共憤,萬口難防,而及夫能賊伏法一後,天網太恢,王章不加,渠之尙今戴頭假息於覆載之間者,已是天地好生之德。使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翶翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓衡,外而藩臬,朝驟暮躡,惟懷患得之心,晝思暮營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡前後罪惡,則渠豈可彈冠束帶?廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死坐者,逆節昭著,凶肚相連,表裏和應,首尾糾結,眞所謂一而二二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情,請楸子島安置罪人徐瀅修,設鞫嚴問,夬正王法。李魯春本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯,蓋此輩,以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在,此與達淳·瀅修,一而二二而一。如此窮凶絶慝之類,若不嚴加盤覈,夬施王章,則亂逆無所知懼,世道無以底定,請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也。當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論賊裕之血黨,非錫胤而何?情節尙未究覈,輿憤久而益激,島配之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,設鞫得情,夬正典刑。噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸。一世屛息,萬人側目,其有奴顔婢膝,脅肩諂媚,則悅其附已,而吹噓奬擢,如恐不及,或能介然有守,稍欲自持,則惡其異已,而排擯擠陷,靡有餘力,於是乎擧一國之嗜利昧義,廉沒恥,閃倏如鬼蜮,鄙瑣如駔澮之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何?相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而滑手轉熟驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境。是皆昭布一時之瞻聆,脩播萬口之喧騰,雖至輿儓下賤竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云。此何語也?殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,其爛熳綢繆之狀,已不可掩。更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡以誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律,追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自倡,做出謊怪之言,繼以憂歎之色,暗中揶揄,白地煽惑,必欲撟誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昻然相抗,少無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥性本狠愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達翊者,稱以大老,諂諛若龜獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉?至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也。諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻,痛矣。亂臣賊子,從古何限,而豈有如徐有恂之無嚴無憚至凶至憯者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣。至於今番筵本圖改之事出,而其設計之窮凶,造謀之絶悖,言之骨寒,聞之膽掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關捩,則尤何等至嚴至敬莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二二而一者也。及夫置對之時,苟有一分人心一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩,設鞫之啓纔允,酌配之命遽下,此等悖亂不法之類,不可以遠竄薄勘而止。請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之。前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果何可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所,彼日柱本以厲氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異已,使一世之人,莫敢誰何?不得追提漢祿之凶言故也。其所爲計,吁亦巧且憯矣。況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,倡喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出,而要其歸,則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還鬱。請黑山島安置罪人日柱,依初下傳敎,設鞫得情,夬正典刑。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連。若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓唱凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者此賊也,履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異已,其計吁亦巧且憯矣。論其許多凶謀許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者?惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,特何心腸,其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九薄有才藝,工於反覆,跡其平生,可謂千億化身,而此於渠猶屬餘事,其庚申一疏,設爲問答,極其妖譎,頭䐉於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者。蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白痛快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然。肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞之,則何不於先大王一初淸明庶政維新之會?斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿而助成者,鍾秀也,雖發於敬·觀而,主張者鍾秀也,則論其罪犯,有浮於龜·祿·敬·觀,而敬·觀已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫,彼金鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讐國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶焉而皆其部曲,達·瀅之憯焉而卽其餘孽,駸駸然至於今日滔天之禍,出於所嘗受業之凶徒醜類而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。卽此一事,已難逭拔本之誅,而最其願留榮賊之疏,卽渠之一大斷案也。千罪萬惡,藉曰可掩,而只此一着,容可掩乎?名以山林而爲凶爲逆者,古或有之,如此凶悖鄙瑣,言之可醜者,求之前後,鍾厚一人外,更有何人?逸名玷汚,亦云久矣,削籍之典,烏可緩乎?伏況賊秀正罪之後,合被應坐之律,而特緣凶身之已斃,以致常憲之不施,群情痛惋,容有極乎?又況渠之身犯,如彼爛熳,則雖或生在地上,其所處斷,豈可尋常應坐而止乎?臣等竊伏覩前後批旨,雖以逸之名,尙有所靳持之端,其於王章何,輿憤何哉?請故掌令金鍾厚,爲先削逸,仍施追奪官爵之典。噫,彼任焴,本以鄙瑣之類,濟以凶譎之行,受業於鍾厚之門,爲其卵育,護法於逆秀之論,共連腸肚,推詡和唱,助成凶賊之聲勢,綢繆密勿,甘作逆豎之徒黨,龜·祿之凶圖,而庇護掩慝,猶恐不及。煥·日之陰謀,而指劃設施,視作家計,翶翔蔭途,歷典雄邑,罔非權凶輩吹噓之力,而憑藉勢焰,恣行胸臆,鍾秀之脅持君父,矯誣義理之凶謀逆節,靡不爛熳同參,奔走效力,廣張耳目,寔繁黨與,角勝公議,背馳國是,人心由是而陷溺,世道由是而詿誤。鍾秀之爲鍾秀,亦莫非此等凶醜輩慫慂和同之致,而尤所憤嫉而痛惋者,首倡悖論,擔當立祠之計,尊仰凶魁,主張影堂之議,已是渠罔赦之罪案,而及夫秀·敬之逆謀畢綻,斷案旣成之後,猶復力抗大論,不參於聲討之列,顧戀宿處,獨漏於搢紳之疏,其同惡護逆,背公死黨之習,吁亦凶且憯矣。至若徐美修,乃以逆祿之妻姪,把作發身之妙階,以若卑微之蹤,濫叨淸顯之職,銓佐藩任,惟意兜攬,而依附權勢,自作賊秀之狎客,參涉陰圖,遂爲觀柱之血黨,趨走效勞,備盡吮癰之技,左右擸掇,甘爲助虐之類,賊勢之鴟張,凶徒之蚓結,寔由於此輩之爲之羽翼,受其指使,傳襲揚詡,排布和應而然耳。擧世之指目,有識之憂歎,厥有久矣。及至龜·祿眞贓畢露,逆案昭著之後,渠若有一半分人心,則固當革心改轍,割臂斷腕之不暇,而乃反自存形跡,一味顧念,或稱省墓而留連江上,或托加土而來往峽中,蹤跡詭祕,行止閃忽,而今於懲討方張,疏啓迭發之時,乃敢立異,竟不隨參,其心所在,昭不可掩。當此拔亂本盪凶窩之日,如許背國黨逆之類,不可置而不論。請副護軍任焴,爲先絶島安置,行護軍徐美修,施以屛裔之典。卽伏見傳敎下者,有明日躬迎右相之命,以殿下聖明,何爲此萬萬非常之過擧也。臣等不覺聚首愕眙,繼之以憂歎之至也。夫相臣所執之義,臣等不敢謂不過矣,聖上必致之意,臣等亦以爲當然也。第伏念朝家擧措,自有常度,上下誠禮,必䙡當理,殿下之前後所以勉出之擧,亦已至矣,亦已盡矣,而相臣猶復浼浼,必欲求去,則今當廟務方殷,鼎席不備之時,以聖上側席延佇之念,固宜望之如渴,殿下於此,誠禮已至,而益求其至,敦勉已盡,而益求其盡,必使君臣之間,敬禮愈篤,相與之際,情志交孚,則相臣雖欲固守素執,豈不幡然回悟,思所以仰承勤孜之聖意乎?今以非常之命,欲行過中之擧,群下之駭惑,已無可論,而相臣之情地,尤當如何?然則殿下此擧,本出於勉出相臣,而反使相臣,添一難安之端,王言一下,擧朝瞠然,一舍之遠,隔宵而戒,國體之壞損,命令之顚倒,容有極哉?臣等伏詳傳敎辭意,則以踐言爲敎矣。夫踐言有道,言當於理,則固不可不踐,若過中則雖或不踐,不必謂之食言,當初下敎,不無過中,則到今必踐,豈不有欠於聖賢所謂言不必信之訓乎?請亟寢躬駕之命。
執義呂東植啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之招,究厥情跡,何變不圖?噫,彼致薰,以承薰之同氣家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不顧此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻,痛矣。十數年來,賊勢益肆,人心靡定,顧瞻他日之徒,四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠,雖爲薄物細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,夬伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,臺讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,夬施典刑。申獻朝本以戾氣所鍾,甘與凶徒爲歸,率其群從,竝作鷹犬,趨勢規利,蠅營狗苟,傷人害物,虺毒蜮射。噫,彼裕賊之凶疏,莫非此輩之助成,而惟其一門內種生,莫非凶窩中卵育,故或有圖停逆裕之啓者,或有陰贊悖猷之謀者,至今倖逭,令人憤切,而及乎達淳之罪惡昭著,擧國之聲討方始,渠乃身爲諫長,陰護凶黨,最初一疏,游辭塞責,草草短章,不忍正視,輿論莫遏,始思彌縫,稍演前說,冀贖宿愆,而及其問啓出,則情態絶狡,尤難容貸。渠亦以裕賊聲氣相近之人,出入於渠所謂一委官之門,爲一世之指目久矣。凡於委官所周遮漫漶之人,必有眞的聞知者,而乃敢顧戀宿處,微提其端,而不露姓名,拈出三或字,以爲姑遮十目之計,其心所在,路人所知,如此負犯至重之類,不可削黜薄勘而止。請削黜罪人申獻朝,爲先施以屛裔之典。噫嘻,痛矣。宋國仁窮凶絶悖之情節,可勝誅哉?渠以幺麼賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之夬施,請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體。不可不一番盤問,以覈情節,請朴紀淳,亟令王府,拿來嚴問。以重鞫體,朝家化俗之方,雖䙡敦倫,而人臣奉職之道,重在循公,近年以來,爲臺職者,不計寸數之遠近,苟有名行之依俙,則輒皆引避,纔除便遞,旣遞更除,擧措之紛紜,事面之煩屑,莫此爲甚。顧今出入三司,而當嫌臺啓者,恰過半朝有餘矣。捨此而更求言議風采之合於是職者,則官人之政,不亦苟難乎?且伏念近來,雖當懲討之事,或有引避卽遞,以致玩愒之患,此臣之所嘗慨歎者也。向來臺臣,亦以只避當司勿許數遞之意,仰請定式,稍久遵行,曾未幾何,又復如前,法令之旣始旋寢,豈不爲有識者之所竊歎乎?臣意則自今以後,量定界限,袒免之外,謄傳故紙者,勿拘行公,而雖袒免之內,亦勿依前引避,嫌在三司,則只參兩司及府院,嫌在兩司,則只參三司及府院,嫌在府院,則勿參府院,仍飭政院之臣,毋得捧入避啓,則公體可以不苟,私義可以獲伸,請更加修明,俾無如前紛紜數遞之患。新除授持平洪遇燮,時在京畿楊州地,請斯速乘馹上來事,下諭。
正言李希祖啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念。廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其狂誘,受其指使,脅驅村丁,自作前矛,半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑。梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。新除授大司諫申大尹,時在京畿廣州地,請斯速乘馹上來事,下諭。答三司曰,不允。答兩司曰,不允。末端事,已諭於諸批矣。答府曰,不允。末端事,下諭事依啓。答院曰,不允。下諭事依啓。
吏曹啓目粘連,觀此承政院左副承旨柳畊上疏,則以爲縱有至切至懇之微忱,何敢爲仰瀆之計,而第伏念錫類之仁,無物不遂,及老之澤,與天同和,臣抱此區區之情,而一不鳴號,則是自阻於孝理之天也。臣之偏母,年迫七耋,備經百艱,雖在未衰,無異篤老,及其已老,益復癃痼,寧日恒少,眞元漸鑠,奄奄若晝燭之無光,凜凜有朝夕之難保,日甚一日,勢同下山,長委床褥,專須藥餌,臣祿雖代耕,計拙謀生,滫瀡之具,尙患失宜,滋補之方,尤所不給。且臣郡邑濫叨,前後爲四,而邊邑居三,潘輿之行,不得盡誠,毛檄之奉,無所爲喜,矧今崦嵫之暮景莫挽,草暉之寸心易違,此時陳懇,非獨爲貧寒也。干恩之罪,未暇爲恤,許令選部,畀臣一小縣,得以官廩之餘資,少效便養之微誠亦爲白臥乎所,柳畊之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。又啓目粘連,觀此承政院注書趙庭和上疏,則以爲弘文館校理趙晉和,卽臣之兄也。臣之所帶春秋兼銜,自在應遞,亟令該曹,照例遞改亦爲白臥乎所,相避之法,在下當遞是白乎矣,史官所帶春秋,例不減下是白乎所,趙晉和所帶春秋館記注官之任,今姑減下,何如?判付啓,依允。
義禁府啓目,中官吳承說原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。
禁府照目粘連,禁府都事嚴喆矣本府議啓內,觀其所供,羅卒之復屬,雖緣鞫事之嚴急,此輩不悛舊習,復有鬪毆之擧,則不飭之罪,在所難免,以此照律罪,杖八十收贖,奪告身三等,私罪奉敎依允爲旀,功議各減一等爲良如敎。
副校理李惟命箚曰,伏以卽伏見傳敎下者,有右議政金載瓚胥命處躬迎之命,以殿下之明聖,何爲而有此非常之過擧也?竊不勝區區憂歎之至,臣雖迷愚,豈不知殿下此擧?亶出於勉出大臣之意,而苟欲勉出,豈無其道乎?顧今廟務方殷,鼎席未備,以殿下側席延佇之意,固宜敦迫之靡不用極,而人君不能招致其臣,至於躬臨其第,未知古有是否。今因一相臣之勉出,輕屈千乘之尊於一舍之遠,則其爲駭瞻聆而損國體,當復如何哉?玆敢忙構短箚,仰瀆崇嚴。伏乞聖明,淵然深思,亟寢成命,以尊國體焉。取進止。答曰,省箚具悉。已諭於院啓之批矣。
丁卯九月十四日辰時,上御誠正閣。諸承旨持公事入侍時,行都承旨鄭東觀,行左承旨韓致應,右承旨李文會,左副承旨柳畊,記事官趙庭和,假注書任鼎常,別兼春秋鄭觀綏,記事官鄭元容,檢校侍敎朴宗薰以次進伏訖。東觀曰,臣吏房無公事,禮房代房無公事矣。文會曰,臣戶房無公事矣。畊曰,臣兵房無公事,刑房代房,有公忠監司趙德潤啓本,罪人崔五孫靑陽縣到配事矣。致應曰,臣工房無公事矣。上命畊·文會·致應分讀公事訖。上曰,判付出去書之,可也。上曰,入侍注書,卽新及第耶?文會曰,然矣。此是忠僖公任珹之嗣孫也。上曰,任珹果誰也?東觀曰,先朝時,以某年樹立特贈,而至蒙賜諡之典矣。文會曰,此是今參判任希存之父也。上曰,彼注書,卽任希存之姪乎?文會曰,然矣。宗薰曰,咸永興衣幣香燭親傳儀註中,有祭品二字添入矣。此二字拔之,更爲書入似好,故敢此仰達矣。上曰,不必更爲書入,行禮時,此二字拔之,可也。宗薰曰,封裹先期爲之乎?上曰,依此擧行,可也。上命閣臣先退,宗薰退出。上曰,上番何日當發行耶?觀綏曰,今月十七日,當爲發行矣。上命退,承史以次退出。
丁卯九月十四日午時,上御誠正閣。右承旨·同副承旨入侍時,右承旨李文會,同副承旨申絢,記事官趙庭和·朴周壽·鄭元容以次進伏訖。上命絢讀公事,仍命絢書傳敎曰,公事出納,事體至重,儀註掩置,亦關紀綱,萬萬駭然,當該中官,捧現告,令該府拿問重勘。上曰,左承旨·右承旨,今日坐直,可也。仍命退,承史以次退出。
丁卯九月十四日申時,上御誠正閣。召對入侍時,參贊官李文會,持國朝寶鑑第七卷,檢校待敎朴宗薰,持國朝寶鑑第七卷,侍讀官李惟命,持國朝寶鑑第七卷,假注書李紀淵,持國朝寶鑑第七卷,記事官朴周壽,持國朝寶鑑第七卷,記事官鄭元容,持國朝寶鑑第七卷,以次進伏訖。上命開卷讀之,惟命讀自又言滉,止乃其本誠也。上曰,參贊官讀之。文會讀自忠淸監司盧守愼,止仁傑乃拜命。上曰,閣臣讀之。宗薰讀自三月判中樞府事,止私意可勝。上曰,注書讀之。賤臣讀自而此等病痛,止納誨之意也。上曰,上番讀之。周壽讀自上復問所欲言,止從李珥之言也。上曰,下番讀之。元容讀自閏六月上御晝筵,止萬世者也。上曰,文義陳之。惟命曰,爲學之要,莫先於立志,夫志者,心之所之也。未有志不立而能成功者,是故,宋儒眞德秀之言曰,志者,進德之基,聖賢發軔於此,無遠不達,無堅不入,程子曰,爲國而至於祈天永命,養形而至於長生,學而至於聖人,此三事,分明人力可以勝造化,自是人不爲耳。自古未聞實用其功而不見實效者也。苟能人一己百,循序漸進,則大路在前,直指聖域,何患不至乎?伏願於立志二字,深留聖意焉。上曰,參贊官陳之。文會曰,臣則別無所陳,而上番所云立志之說甚好,伏願體念焉。上曰,閣臣陳之。宗薰曰,臣則別無可陳之文義矣。上曰,今日自止中,別無可問,而偏邦人,賦性不厚,不及中國,此言何謂也?宗薰曰,世人或以爲人物之生,有係於山川風土之限,故有此說。蓋謂我東,處在一隅,壤地褊小,山川險阻,故人才之生,不及中國云爾,而此實不識理之妄言也。夫天之賦人,豈有彼此之殊哉?吾之所稟於天者,秉彝降衷之理,衆人與聖人同耳,今人與古人同耳,褊邦與中國同耳。初無一毫偏全厚薄之別,而特以養之不得其道,則雖中國之人,亦必偏而不厚,養之盡其道,則雖遐外之人,亦可以爲聖人矣。此言可謂悖說,故宣祖朝下敎,亦以爲甚害理也。上曰,有霜雹之災,命議獄緩刑,何也?惟命曰,是月霜雹,係是災異,或慮庶獄之有冤,致干天和,命議獄緩刑之聖意,實不勝欽卯矣。宗薰曰,盛陽之節,有此霜雹,或慮刑獄之間有冤枉未伸,積鬱干和,以致五月飛霜,故有此命。且遇災恤刑,乃是常典,誠以刑者,民命所係,聖人所愼也。又命弘文館博考古事以啓,則所以弭災之方,想不止此矣。下詢適及於此,臣因此而有仰達者矣。伏覩近日雲觀之啓,則客星之見,已至多日,自亢度而移天市,有非尋常。臣自聞此報,每每候見,則果有偏指之氣,其長雖不甚大,實似彗跡,臣旣茫昧於象數,雖不敢知天意之所在,而警懼修省之道,政合因此而益加之意,或於刑獄上,求其伸枉理屈之方,或於政令間,務以應天消災之術焉。設或天象出於偶然,亦盡吾惕厲之心,斯爲敬天之實,伏願留念焉。上曰,注書出去,禁府啓目催促入之,可也。賤臣承命出傳,還入進伏,上命文會讀奏公事。因敎曰,俄者中官拿處後,金吾之尙不開坐,何也?文會曰,堂上不備,或在呈告,或參試望,似因此遲滯也。上命玉堂先退。仍命退,承史。閣臣以次退出。
上在昌德宮。停常參·經筵。
自開東至卯時,有霧氣。初昏,天市垣下所見之星,爲月光所射,又爲游氣所蔽,形體尾跡,俱熹微。二更,西沈。
藥房提調韓晩裕,副提調鄭東觀啓曰,伏未審日間聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,備邊司郞廳來言,今日賓廳日次,而動駕有命,不得來會云矣,敢啓。傳曰,知道。
李文會啓曰,玉堂備員間,視事,頉稟之意,敢啓。傳曰,知道。
鄭東觀啓曰,右副承旨洪樂淵,今日不爲仕進,卽爲牌招,何如?傳曰,允。
傳于李文會曰,聞卿已來城外胥命云,深夜馳驅之餘,必多憊勞之患,予心不安,何不還第,又爲胥命乎?卿其隨史官造朝,聽予面諭,然後當寢成命,卿其卽爲入來事,遣史官傳諭,仍傳命召,與之偕入。
事變假注書李游誠書啓,臣於本月十五日卯時量,敬奉聖諭,馳往傳諭于崇禮門外右議政金載瓚胥命所,則以爲到此不敢爲附奏之計,而前後罪犯,已爲萬殞猶輕,而夜下萬萬非常之敎,一則由臣死罪,二則由臣死罪,卽此而本罪之上,又加以天地所不容之極罪,未蒙誅殛之前,不敢爲進身城闉之內云,仍爲席藁露伏矣。臣旣承偕入之命,姑爲仍留之意,敢啓。答曰,知道。
李文會啓曰,右議政金載瓚,又使錄事,來納命召,何以爲之?敢稟。傳曰,遣史官還傳。
鄭東觀啓曰,左議政李時秀,有稟達事,來詣請對矣。傳曰,入侍。
鄭東觀啓曰,右議政金載瓚,依下敎來待矣。傳曰,入侍。
以右副承旨洪樂淵牌不進罷職傳旨,傳于鄭東觀曰,只推。
兵曹口傳政事,以李集斗爲都摠營,金履永·李庚運·鄭晩錫·白師誾爲副摠管。
鄭東觀,以弘文館言啓曰,本館下番闕直,事甚未安,應敎金魯應,修撰柳河源,副修撰尹久東·洪時溥,旣有只推之命,修撰金啓河,旣有禁推傳旨分揀之命,竝卽牌招,以爲推移入直之地,何如?傳曰,允。
以應敎金魯應,修撰柳河源·金啓河,副修撰尹久東·洪時溥牌不進罷職傳旨,傳于鄭東觀曰,只推。
傳于鄭東觀曰,左副承旨·右副承旨·同副承旨許遞,前望單子入之,待下批牌招察任。
李文會啓曰,明日次對,兩司當爲進參,除在外·試所進去外,未肅拜·呈告人員,竝待開門牌招,何如?傳曰,允。
承旨前望單子入之,李存秀落點。
趙庭和病,代以李潞爲假注書。
傳于鄭東觀曰,守令有窠,政官待明朝牌招。
韓致應,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李文會,以備邊司言啓曰,今番齎咨官,係是有事之行,帶去包物,則似有煩擾遲滯之慮,八包一款,勿爲擧論,盤纏,依乙卯別咨官例,自惠廳上下,公用,依曆咨官例,以帽稅條劃給之意,分付該院及灣府,何如?傳曰,允。
李文會,以兵曹言啓曰,今式年武科出身洪,西關赴防,啓下矣。今已遭故,待闋服發送之意,敢啓。傳曰,知道。
李文會,以義禁府言啓曰,今日擧動時,左右考喧都事,導駕都事,當以四員分差,而本府都事,皆已赴擧,武都事一員,本府入直,只有當直入直假都事,公事回公假都事二員,無以推移,假都事二員,令該曹口傳加差,以爲分排之地,何如?傳曰,允。
李文會,以武一所試官意啓曰,臣所今日平明,當爲開場,而動駕相値,姑未試取之意,敢啓。傳曰,知道。
李文會,以武一所試官意啓曰,臣所今日開場,擧子捧單數,自天字,至辰字半字六百四人矣。先自柳葉箭試取,而元貫革外,加設八貫革,合十貫革之意,敢啓。傳曰,知道。
李文會,以武一所試官意啓曰,臣所今日柳葉箭應射擧子六百四人內,入格合爲三十人矣。柳葉箭旣已畢試,貫革今方試取,而元貫革外,加設四貫革,合六貫革之意,敢啓。傳曰,知道。
李文會,以武一所試官意啓曰,臣所今日貫革應射擧子六百四人內,入格三十八人矣。貫革旣已畢試,騎芻自天字,今方試取之意,敢啓。傳曰,知道。
李文會,以武一所試官意啓曰,臣所今日騎芻應射擧子六十七人內,入格爲四人,而日暮姑停之意,敢啓。傳曰,知道。
李文會,以武二所試官意啓曰,臣所今日平明開場,擧子捧單數,自天字至辰字,合爲六百五十人矣。先自柳葉箭試取,而元貫革外,加設八貫革之意,敢啓。傳曰,知道。
李文會,以武二所試官意啓曰,臣所今日柳葉箭應射擧子六百五十人內,入格二十七人矣。柳葉箭今已畢試,貫革自天字,鱗次試取,而元貫革外,加設六貫革之意,敢啓。傳曰,知道。
李文會,以武二所試官意啓曰,臣所今日貫革應射擧子六百五十人內,入格五十人,而貫革今已畢試,騎芻鱗次試取之意,敢啓。傳曰,知道。
李文會,以武二所試官意啓曰,臣所今日騎芻應射擧子七十八人內,入格三人,柳葉箭貫革兩技入格六人,而日暮姑停之意,敢啓。傳曰,知道。
執義呂東植,掌令申光軾,校理趙晉和,正言李希祖啓曰,請鄭致達妻,亟令王府,夬正典刑。措辭見上請亟下罪人徐邁修中道付處傳旨。措辭見上答曰,不允。
執義呂東植,掌令申光軾,正言李希祖啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。措辭見上請時夏·時鼎·時楫·金樂敎等,亟令王府,設鞫嚴覈,夬正邦刑。時景·時昱,竝施孥籍之律,玄慶一體拿來,嚴鞫得情,依律處斷。措辭見上。豈有若下今番二字抹去,嗚呼下自今日以下十七字抹去,以際庚申改措語請賜死罪人行恁諸子應坐之類,亟令王府,依律擧行,無俾易種焉。措辭見上。逮當下昨夏二字抹去,以庚年改措語一行刀割請物故罪人家煥·哲身,正法罪人承薰·樂敏,施以孥籍之典。措辭見上。就以下今番二字抹去,身而下及今二字抹去請物故罪人國榮,亟施孥籍之典。措辭見上。榮賊也下昨年之春四字抹去請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上。豈有如下今玆二字抹去,以向來悖疏悖通改措語請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上。豈有如下今番二字抹去,以向來改措語請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上請金甲島安置罪人李東馨,爲先施以荐棘之典。措辭見上請光陽縣竄配罪人李翊模,爲先施以絶島安置之典。措辭見上請楸子島安置罪人徐瀅修,設鞫嚴問,快正王法。措辭見上請巨濟府島配罪人李魯春,亟令王府,設鞫嚴問,明正典刑。措辭見上請古今島安置罪人張錫胤,亟令王府,嚴鞫得情,快正典刑。措辭見上請追奪罪人煥之諸子,亟施散配之典。措辭見上請賜死罪人達淳諸子,亟施遠地定配之典。措辭見上請追奪罪人日煥諸子,亟施散配之典。措辭見上請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,夬正典刑。措辭見上請追奪罪人龜柱支屬應坐之類,一依尙魯例,施以散配之典。措辭見上請金甲島安置罪人龍柱,亟令王府,設鞫得情,夬正典刑。措辭見上請前判書李書九,設鞫得情,快正典刑。措辭見上請追奪罪人鍾秀支屬應坐之類,一依尙魯·漢祿例施行。措辭見上請故掌令金鍾厚,爲先削逸,仍施追奪官爵之典。措辭見上請副護軍任焴,爲先絶島安置,行護軍徐美修,施以屛裔之典。措辭見上答曰,不允。
執義呂東植,掌令申光軾啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上。又況下今番二字抹去,其乎以下今番二字抹去請周爀,亟令王府,嚴鞫得情,快正典刑。措辭見上請亟下三啓依允之傳旨,令該府擧行焉。措辭見上。未下故下自臣於以下八字抹去,以其時憲臣改措語,伊後下登筵二字抹去,以筵對改措語請物故罪人基讓子寵億,姑先施以竄配之典。措辭見上請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。措辭見上請削黜罪人申獻朝,爲先施以屛裔之典。措辭見上請物故罪人國仁支屬應坐之類,亟施島配之典。措辭見上請朴紀淳,亟令王府,拿來嚴問,以重鞫體。措辭見上答曰,不允。
正言李希祖啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,夬施典刑。措辭見上請梟示罪人性世,亟施孥戮之典。措辭見上答曰,不允。
義禁府啓目粘連,江原道放未放修啓冊子中,本府所管徒配罪人放秩全龍仁段,依啓聞施行爲白遣,稟秩田德顯段,當初所犯,雖難輕議,罪旣徒年,赦亦屢經,合有疏釋之道是白乎矣,臣府不敢擅便,上裁,何如?判付啓,依允爲旀,田德顯段,放送爲良如敎。又啓目粘連,公忠道放未放修啓冊子中,本府所管定配罪人未放秩中洪卓龍段,依啓聞施行爲白遣,吳再謙·趙大福段,道啓雖置仍秩,罪名旣是徒年,且於關東道臣啓本,同罪之全龍仁,置之放秩,自臣府,以依啓聞施行,有所覆啓則不可罪同而罰異是白乎矣,臣府不敢擅便,上裁爲白乎旀,他餘罪人等,令刑曹稟處,何如?判付啓,依允爲旀,吳再謙·趙大福等段,竝只放送爲良如敎。又啓目粘連,黃海道放未放修啓冊子中,本府所管徒配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,平安道放未放修啓冊子中,本府所管定配罪人仍秩乙良,依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎矣,彦陽姜彝文段,因其妻上言,已爲蒙放,今無可論是白乎旀,他餘罪人等,令刑曹稟處,何如?判付啓,依允。又啓目粘連,全羅道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
丁卯九月十五日午時,上御誠正閣。左議政·右議政入侍時,行都承旨鄭東觀,記事官趙庭和·朴周壽·鄭元容,左議政李時秀,右議政金載瓚以次進伏訖。時秀等曰,夜氣稍涼,而今日屢煩酬應,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,各殿宮氣候,一樣矣。上曰,右相今番事,萬萬乖當矣。孝昌墓齋室入侍時,以勿復如是,質言於予而旣爲肅謝,再陳疏懇,則到今別無可引之義,當初勉出之意,非爲其一肅恩命而止,則一肅之後,又復尋鄕,何也?左右思量,予無所失於其間,而猶爲此萬萬乖當之擧,其爲瞻聆之有駭,已無可言,而予亦實爲無顔矣。載瓚曰,人臣負如此之罪,而世豈有得生者乎?當初之冒沒肅拜,只爲恩命之還收矣。語未畢,上謂時秀曰,右相豈不過乎?時秀曰,臣於閤外,已以處義過當之意爲言,而當初之引義,衷情震迫,非不知爲罪,而自底於罪矣。聖敎嚴正懇惻,至於如此,到今豈有更引之理乎?小臣俄以請對仰稟,而雖以僚相勉出之意,有此今日之擧措,而百官萬民之驚動,誠非細憂,動駕之命,卽爲還寢,是臣區區之望也。上曰,予聞列聖朝故事,雖非大官之事,或有閉閤却膳之擧,且躬迎大臣,實非無於例之事,則予之今日擧措,豈或過當而然也?右相若不幡然出仕,而一登今筵後,又或如前固執,復有此擧,則其於百官萬民之瞻視,尤豈不有駭乎?載瓚曰,小臣極知萬萬惶悚,而迫於嚴命,冒沒出肅,當初引義,臣不敢張皇仰對,而區區私義,敢不仰達於殿下之前乎?忠孝之道,實難兩全,徊徨此世,如窮無歸,臣之引而不敢出者,非慢君命也,非不爲仕也。其在天理人情,雖不得不然,而今則旣負死罪,聖度寬大,猶不加罪,借以前席,恩言鄭重,臣雖頑如木石,感泣無地,聖敎至此,謹當陳力就列矣。上曰,卿之私懇,予所知之,已悉於敦諭及筵敎,卿每以兩截自引,而卿之私義,則亦可謂得伸矣。此後則必更勿如是,可也。予之今日所恃者,惟卿與左相也。須與左相,同爲輔予,則實爲國事之萬幸,而若不如此,則是卿負予也。後當有成卿志之日,卿其俟之。載瓚曰,聖敎及此,臣無容更達,而秖當恃上天之造化矣。上曰,見今世道國事,底定無期,須與左相,同爲輔予也。載瓚曰,臣雖無似,感恩畏義,敢不思所以仰體之道乎?上命東觀書傳敎曰,右相今幸簉朝,爲國事萬幸,昨日動駕之命還寢。仍敎曰,右相今旣入來,而今日已晩,次對來會於明日,可也。仍命東觀書傳敎曰,今日次對,旣未來會,明日爲之。上曰,右相驅馳之餘,得無有損乎?載瓚曰,臣方惶懍以度,至於賤身,有不暇仰達者矣。上命大臣先退,時秀等退出。上曰,軍兵雖無標信,使之解出,侍衛亦使退去,而請對承旨及玉堂臺臣,亦使之退去。仍命退,承史以次退出。
上在昌德宮。停常參·經筵。
初昏以後,天市垣下所見之星,爲密雲所蔽,不得看候。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,新除授左副承旨李存秀,時在京畿安山地斯速乘馹上來事,下諭,何如?傳曰,允。
傳于李文會曰,大臣·備局堂上引見。
以執義呂東植,掌令申光冕,正言李希祖·趙鐘永牌不進罷職傳旨,傳曰,只推。
李文會,以弘文館言啓曰,本館下番闕直,事甚未安,應敎金魯應,修撰柳河源·金啓河,副修撰尹久東·洪時溥,旣有只推之命,竝卽牌招,以爲推移入直之地,何如?傳曰,竝許遞,今日政差出,待下批,牌招入直。
有政。吏批,判書李始源,參判閔耆顯,參議李羲甲進。承旨鄭東觀進,以金魯敬·金履載爲承旨,洪樂淵爲兵曹參議,鄭來百爲戶曹參議,安廷善爲直講,鄭觀綏爲宗簿主簿,李文遠爲禁府都事,柳畊爲平山府使,南履正爲順懷墓守衛官,申在明爲應敎,金啓溫·洪冕燮爲修撰,韓耆裕·李重蓮爲副修撰,長串別將洪大濟今加嘉善加資事,承傳,故學生羅燖贈戶參例兼,故學生羅重祐贈左承旨,故學生羅星奎贈卜正,以上同知羅致絢三代。兵批,行判書韓晩裕病,參判金孝建病,參議未差,參知朴瑞源入直進,右承旨李文會進,副護軍柳畊·申絢·洪樂淵,副司直金魯應,副司果柳河源·金啓河·尹久東·洪時溥,以上竝單付,部將金仁燮今加折衝,加資事承傳。
鄭東觀啓曰,新除授右副承旨金魯敬,同副承旨金履載,竝卽牌招察任,何如?傳曰,允。
以應敎申在明,修撰金啓溫·洪冕燮,副修撰韓耆裕牌不進罷職傳旨,傳于李文會曰,只推。
鄭東觀啓曰,新除授同副承旨金履載,時在江原道原州地,斯速乘馹上來事,下諭,何如?傳曰,允。
李文會,以弘文館言啓曰,本館下番闕直,事甚未安,應敎申在明,修撰金啓溫·洪冕燮,副修撰韓耆裕,旣有只推之命,竝卽牌招,以爲推移入直之地,何如?傳曰,允。
李文會啓曰,司諫金孝眞,持平梁奭觀,掌令任百禧,旣入闕中,不爲傳啓,直爲出去,事甚未安,推考,何如?傳曰,允。
以修撰金啓溫·洪冕燮,副修撰韓耆裕再牌不進罷職傳旨,傳于李文會曰,只推。
金魯敬,以都摠府言啓曰,副摠管鄭晩錫以漢城右尹,本府坐起,晝仕出去之意,敢啓。傳曰,知道。
金魯敬,以武一所試官意啓曰,臣所今日平明開場,騎芻試取,而仍爲捧講之意,敢啓。傳曰,知道。
金魯敬,以武二所試官意啓曰,臣所今日平明開場,昨日未畢試騎芻五十八人,仍爲試取,而講書兼行之意,敢啓。傳曰,知道。
李文會,以成均館行大司成意啓曰,文廟守僕,依宗廟守僕例試才啓下事,曾有定式矣。守僕鄭吉祿汰去代,事知守僕試才抄擇,備三望受點次,別單書入之意,敢啓。傳曰,知道。
李文會,以觀象監提調意啓曰,文臣測候官三人中金相休·李勉求,方在試所,只有趙鎭順一人,而莫重測候之地,番次苟艱,掌樂正李愚在,副司果金啓溫加差下,以爲推移入直之地,何如?傳曰,允。
金魯敬,以義禁府言啓曰,公忠道放未放修啓冊子本府回啓判付內,吳再謙·趙大福等放送事,命下矣。瑞山郡徒配罪人吳再謙,堤川縣徒配罪人趙大福,竝卽放送事,分付該道臣之意,敢啓。傳曰,知道。
金魯敬,以義禁府言啓曰,因江原道放未放修啓冊子本府回啓內,本府所管徒配罪人放秩全龍仁,依啓聞施行,稟秩田德顯,合有疏釋之道,而臣府不敢擅便,上裁,何如?判付內依允,田德顯放送事,命下矣。金城縣徒配罪人全龍仁,蔚珍縣徒配罪人田德顯,竝卽放送事,分付該道臣之意,敢啓。傳曰,知道。
金魯敬,以武一所試官意啓曰,臣所今日騎芻應射擧子三十二人內,入格十五人,昨日入格四人,合爲十九人,講入格十一人,三技入格合爲十一人,而雖未滿額數,各技皆已畢試,修正榜目之意,敢啓。傳曰,知道。
金魯敬,以武二所試官意啓曰,臣所今日騎芻與講書,纔已試取,而三技入格,合爲十三人,雖不滿元額,各技皆已畢試矣,仍爲修正榜目之意,敢啓。傳曰,知道。
右議政金載瓚箚曰,伏以,臣負犯則邱山猶輕,恩造則河海莫量,而昨夜以後,罪尤難貸,理宜必誅,金木之律,泥首恭竢,而震迫之極,不暇他顧,顚倒承命,昵侍前筵,德音渙如春生,霜露罔非至敎,惶隕激感,不知死所,而至若從後成就之敎,恩深再造,奉若四時,百回莊誦,從可以死無一憾矣。噫,昨日非常之擧,雖幸不遠而復,而致使百僚驚惶,擧國震蕩,一則由臣死罪,二則由臣死罪,臣罪於此,合被萬殞,而本罪之外,又犯此必難容之罪,爲人臣而如臣罪負,得逭王章,卽是臣一人耳。以天地曰生之德,雖或曲貸,在關石不刊之典,寧容幸免?筵席嚴畏,昨不敢畢辭請譴,而義在自劾,法難暫屈。伏乞亟降重誅,以爲爲人臣不忠者之戒焉。取進止。答曰,省箚具悉卿懇。躬迎大臣,自古多例,乍去徑歸,終始固執,予豈不行此擧乎?然成命還收,卿不當若是,況賓筵有命,安心卽爲入參。仍傳于李文會曰,此批答,遣史官傳諭。
正言趙鐘永啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,快施典刑。措辭見上請梟示罪人性世,亟施孥戮之典。措辭見上答曰,不允。
丁卯九月十六日辰時,上御熙政堂。大臣·備局堂上引見入侍時,右承旨李文會,假注書李潞,事變假注書李游誠,記事官朴周壽·鄭元容,左議政李時秀,右議政金載瓚,漢城判尹李勉兢,吏曹判書李始源,行護軍李得濟·沈象奎·金履永,行都承旨鄭東觀,校理趙晉和,以次進伏訖。時秀等曰,夜間日候頗涼,聖體若何?上曰,一樣矣。時秀等曰,寢睡·水刺之節,何如?時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上曰,右相今旣出肅,今日次對,又爲登筵,國事誠不勝多幸矣。上曰,次對爲之。時秀曰,稟處之覆啓者,今當仰奏,而小臣有區區仰陳之言矣。近來客星告災,已踰數旬矣,彗星亦有多般,雲觀所見,未知的是彗星,而蓋彗之類也,蓋星變,雖與日月薄蝕之災有間,而彗卽星變之最者,故自古隨其見時,史官必書之,今此之災,未敢指何事之所應,而如臣無似,猥居此任,星象告警,而不能以一言一事,仰裨修省消弭之策,誠不勝萬萬悚恧矣。大抵天道玄遠,而若其修省消弭之方,未嘗遠焉,故古亦有一言之善而熒惑退舍,此則可謂捷於桴鼓矣。由此觀之,遇災消弭之道,亶在人君之一心,見今星變告警,已過數旬,仰想聖念,益懋對越之方矣。以臣知識之茫昧,不敢以何災之所應,某事之所召,質辭仰奏,而若其對越之要,尤在方冊之上,若稽古聖王,遇冬雷夏雹之異,日月薄蝕之災,其所以恐懼消弭之策,皆可作今日之監戒矣,聖學何時不勤勉,而此時尤當加勉矣。臣伏覩近日涼生已久,講筵稀闊,伏願更加聖念,益思勤孜之工焉。上曰,天道玄遠,今此彗星,雖未知何事所應,而此專係予之德政,豈有關於大臣乎?所奏如是,當益勉講學矣。時秀曰,古聖王應災之道,布在方冊,每於臨講之際,博詢諸臣,反覆討論,則監戒修省之要,不外於是矣。時秀曰,頃因東萊府使吳翰源上疏,金井山城之修築,甘同·蒜山兩倉之移設梁·機·彦·密束伍之竝付萊府便否,論理事,覆啓行會矣。卽見慶尙監司尹光顔狀啓,則以爲金井山城,山勢險阻,有萬夫莫開之形,今若募民,減其身役,屬之城丁,則不出二十年,戶口必當滋殖,及今營殖,恐合事宜,而城堞修築及東門改建之役,本府自以爲擔當經始,梁山·機張,本是該府所屬,束伍移付,更無可疑,至於密陽屬於大丘,彦陽屬於慶州,兩邑束伍,移此屬彼,則勢將充此闕額,不可移屬,甘同·蒜山兩倉,設施已久,所關甚緊,永爲撤罷,有難遽議,而山城今若復設,則不可不重建倉庫,本營別會穀一千八百餘石,曾所糶糴於城倉者,自當還屬,又以甘·蒜兩倉所在還穀,無論會內外,竝送山城,分糶於梁·金兩邑,東萊還穀中,限折半移捧於山倉,竝與甘·蒜移來穀,同在軍餉,則穀簿恰過萬包,半分取耗,則足爲廣儲之道,而倉舍及北西南門營建物財,自本營今年爲始,每年以二千兩,限二十年別備,劃送萊府,以爲完築之資,以其用餘,恒留城倉,則亦可爲養兵之需,請令廟堂稟處,左兵使吳載光狀啓辭意,亦無異同矣。金井山城之關防形便,固爲南路第一緊要之處,當初設築,亶爲保障控扼之地,而惜其廢棄之論,厥惟久矣。該府使旣已陳請,道帥臣又此論理,爛熳停當,無復異議,趁今許施,使之設施經紀,而此不過因舊修築,則今其城堞,尙多完全,半頹全頹者,不滿折半,計其工役,不啻半減於癸未新築之時,以癸未五朔訖功者,今若可以不日成之,而事貴完固,不必急速,該府使上疏中磨以歲月,今年築一隅,明年築一面云者,不擾不亟,誠爲得之,且其城堞修築,東門改建之役,旣請自當,則委而任之,責其成效,自監營,每年以二千兩,限二十年別備劃送者,亦可以漸次需用於北西南門及倉廨營建之資,而以其贏餘,留作城倉儲貨,亦甚便好,山城今旣復設,則不可不設倉儲穀,以爲兵食,而城倉兩役,似難於同時竝擧,次第經紀,實爲穩便,監營別會穀,曾所糶糴於城倉者,元數還屬甘同·蒜山兩倉,還穀之一竝移送山城,分糶梁·金兩邑,只因舊貫,且無難便,則竝依狀請施行,萊府還穀,元數中移捧於山倉,不必以折半爲限,令道臣更考衙門穀石,就其可以移作軍餉者,量宜施行,彦·密兩邑束伍之移屬,誠如道帥臣所論,實多掣礙,有難遽議,而至於梁·機兩邑,本是該府所屬,則竝付山城,使本府主管操鍊,外此民丁募集之道,惟在營邑方便施措之如何,以此竝爲分付,何如?上曰,依爲之。出擧條時秀曰,其人貢人等回啓判付內,後日賓對,大臣稟處事,命下矣。日前覆啓,誠以事勢之不得不然矣。蓋貢價磨鍊,道各不同,兩西·關東,比之關東,厚薄懸殊,而數百年遵用,未嘗以偏厚偏薄爲言者,以其所應之貢,各有定分故耳。況兩西之貢,在於三南大同未出之前,今忽厭其薄,欲與三南同其厚,各貢必將有紛紜繼起之慮,變通一款,不可輕議,且貢市人輩歲首詢瘼時,雖許各陳所懷,而輦路煩籲,極涉猥越,置之,何如?上曰,依爲之。出擧條時秀曰,卽見平安監司趙得永報本司辭緣,則以爲本道例貿蔘價,米七千九百九十五石,每石四兩作錢,自是定式,今年穀價低下,準價發賣,實是行不得之政,且昨年蔘價米,亦以穀賤,不得發賣,蔘價錢推貸各庫,而姑未還充,則推貸一款,更非擬議,大同米則容有闊狹之方,而見今各衙門大米,合爲八萬餘石,例貿蔘價米昨年仍置條,今年當賣條,就此中竝許換劃,則大米之必準元價,猶未料度,如是而又不足,則更爲論報爲辭矣。本道屢豐之餘,穀價太低,例貿蔘價,每患不得準數,或以留錢貸用,或以大米換作,而其例非一,今年條本道例貿蔘價七千九百九十五石,依所報,以各衙門句管大米,使之從便換劃,而至於昨年仍置條,則本道大米,亦甚不敷,旣已仍置,不必一時竝換,此則仍爲留置,待穀價稍登,以本色小米作錢充報之意,分付,何如?上曰,依爲之。出擧條時秀曰,卽見內需司所報,則啓下單子內,金海府所在隱結,爲五百六十結零,此卽辛亥改量時見漏者,而無歸屬處,反爲奸吏之囊橐,以此劃付宜嬪宮,發遣內司官員,打量査得後,御覽成冊上送事,行關本道云矣。大凡陳告劃付之規,卽指結外閑土而言,如浦落泥生防海爲堰等屬是已,至於隱結,今雖隱漏,其實卽版籍之內耳,爲奸吏之所欺隱而見漏,其勢容或然矣,旣已覺發之後,自當歸於版籍司,此非他衙門各宮房之所可占取,該宮劃給,初非可論,而第念國結至重,果若有一土欺隱,則其在事體,誠甚駭然,旣聞之後,不可仍置,分付道臣,各別嚴査,報本司稟處,何如?上曰,依爲之。出擧條時秀曰,卽見統制使李溏報備局辭緣,則以爲本營別餉米一萬五千石之劃付壯勇營者,去壬戌,還屬本營,半分耗七百五十石,限五年取補支放,而今已準限矣。顧今沿穀之枵然,支放之艱乏,有甚於癸亥以前,還屬餉耗,沿穀裒益間,依前仍付云矣,移貿旣防,屯穀亦有豐凶,支放不足,無怪其然,壬戌還屬穀半分耗條,特許加限五年,取用五年之後,更勿煩請事,一體分付,何如?上曰,依爲之。時秀曰,卽見開城留守洪義謨報備局辭緣,則以爲白峙鎭餉耗支放餘條,每年添付元穀,見今會付各穀,合爲一千九百八十石零,每戶所受,恰爲四五石,穀多民少,將有難支之慮,不可不趁今變通,時在穀折半九十五十石零,永作應分之數,耗條三十四石零,移付支放條,以爲接濟之需云矣,殘鎭多穀,徒爲民弊,久則易成虛逋,以其數十石耗條,略添支放,則可謂兩便,依所請施行事,分付,何如?上曰,依爲之。出擧條時秀曰,四道儒生幼學辛錫珌等上疏批旨,有令廟堂稟處之命矣,取見其疏本,則備陳先正臣文正公宋時烈道德事業之實,仍請仁山院享賜額之典矣,先正俎豆之所,列聖朝所以尊禮而表章之者,靡不用極,今此諸儒生疏陳,亦由於此,而祠院宣額,係是朝禁,臣不敢仰請許施矣。上曰,依爲之。出擧條時秀曰,臣以先正臣文烈公趙憲家主祀一事,每欲仰達而未果矣,先正不幸無嗣,以第一庶子完堵,承嫡奉祀,列聖朝收錄之典,諸先賢碑狀之文,可按而知,至其玄孫燁,爲五代親盡,故祠版遞遷於最長房相玉家,相玉卽燁之叔也,及其不祧命下,燁已身死無後,相玉又作故,大宗旣絶,他無可合之人,以相玉兄子前縣監㷜,擇賢授官,且伏承英廟朝汝當爲奉祀之下敎,故諸宗議,以㷜爲祀孫,仍奉祠版於㷜家矣,其後支孫之中,忽生異議,瞞訴朝家,至有移宗之擧,其時儒林諸議,皆以爲先正,後事,不可不早爲釐正,而莫不以㷜爲當,先朝癸卯,相臣因其本家呈單,以定祀孫之意,筵白蒙允,丁未己酉,連因臺臣疏請,有稟處之命,而訖今因循,未及歸正矣。今者趙家諸人,備陳前後事狀,呈單于臣,且聞先正祠版所在之處,不成貌樣,香火不擧云,尤宜卽速釐正,今若取族行可合者,繼燁之後,俾奉先正之祀,則倫序合宜,名義有據,而燁旣未娶身故,亦無繼其後之道,臣之愚見,㷜旣以擇賢,曾爲主祀,又有諸儒林已定之論,恐不當捨㷜而求他,㷜之孫錫福,方爲文義縣令,今以錫福,定爲先正奉祀孫,則可無宗支紛紜之弊,而先正祠版,永有依歸,分付該曹,使之擧行,何如?上曰,事實如此,依爲之。出擧條上曰,右相有所奏事乎?載瓚曰,小臣別無仰奏之事矣。上曰,大臣就坐。文會曰,今日賓對之命,已下於昨日,而昨日詣臺兩司,今日違牌,誠甚未安,行公諸臺,竝從重推考,何如?上曰,事甚未安,依爲之。出擧條上曰,右相家,在於何處乎?載瓚曰,家在門外矣。時秀曰,臣俄未及仰奏,大臣以佩命召之故,例不得出城,而右相家在城外,眷率祠版,皆在其處,故自其先大臣相職行公之時,移寓城內,先朝特許以雖不得經宿而晝則往來矣。上曰,此後從便往來,而不必屢煩矣。上曰,若値式暇日,則何以爲之耶?載瓚曰,然矣。上曰,在於崇禮門外耶?載瓚曰,然矣。上曰,相距遠耶?載瓚曰,差遠矣。上曰,大臣諸宰先退。時秀等先退。上曰,事變注書,誰也?文會曰,李游誠矣。上敎文會曰,內試射,有加資人,今日政,須追入以啓,可也。仍命退,承史以次退出。
上在昌德宮。停常參·經筵。
天市垣下所見之星,始爲月光所射,又有雲氣掩映,形體熹微,不得詳細看候。
金魯敬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓致應啓曰,明日常參·經筵,取稟。傳曰,停。
金魯敬啓曰,來二十一日朝參日次矣,敢稟。傳曰,停。
韓致應啓曰,來二十一日輪對日次矣,敢稟。傳曰,當次人,後日次待令。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬啓曰,合辭方張之時,兩司無詣臺之員,事甚未安,除在外·陳疏外,呈告人員,竝卽牌招,何如?傳曰,允。
金魯敬啓曰,行大司憲李直輔,持平洪遇燮在外,執義呂東植,掌令申光軾·任百禧,持平梁奭觀牌不進,監察茶時之意,敢啓。傳曰,知道。
金魯敬啓曰,正言趙鐘永,疏批已下,一體牌招,何如?傳曰,允。
以執義呂東植,掌令申光軾·任百禧,持平梁奭觀,司諫金孝眞,獻納兪鉉章,正言李希祖牌不進罷職傳旨,傳于金魯敬曰,只推。
韓致應,以弘文館言啓曰,本館下番闕直,事甚未安,修撰金啓溫·洪冕燮,副修撰韓耆裕,旣有只推之命,竝卽牌招,以爲推移入直之地,何如?傳曰,允。
以修撰金啓溫·洪冕燮牌不進罷職傳旨,傳于韓致應曰,只推。
以修撰金啓溫·洪冕燮牌不進推考傳旨,傳于韓致應曰,竝許遞,政官牌招開政,待下批,牌招察任。
以執義呂東植,掌令申光軾·任百禧,持平梁奭觀,司諫金孝眞,獻納兪鉉章,正言李希祖牌不進推考傳旨,傳于金魯敬曰,竝許遞,今日政差出。
有政。吏批,判書李始源進,參判閔耆顯進,參議李羲甲進,行左承旨韓致應進,以金敎根爲執義,安經心·愼性眞爲掌令,許珩爲持平,李勉求爲司諫,尹愭爲獻納,鄭觀綏爲正言,金熙華·徐鼎輔爲修撰,金魯應爲司僕正,禁府都事李達模,宗廟副奉事魚在琬相換。
兵批,行判書韓晩裕病,參判金孝建病,參議洪樂淵入直進,參知朴瑞源病,右副承旨金魯敬進,副司直單金孝眞·呂東植·申光軾·任百禧·兪鉉章·梁奭觀,副司果單金啓溫·洪冕燮·李希祖。
金魯敬,以都摠府言啓曰,副摠管鄭晩錫,以漢城府右尹,本府坐起,晝仕出去之意,敢啓。傳曰,知道。
金魯敬,以禁衛營言啓曰,本營千摠李沖彬,身病猝重,勢難察任,改差,何如?傳曰,允。
金魯敬啓曰,卽者有一白衣人,彷徨於閤門外咫尺之地,故卽地捉來,考見號牌,則乃平安道碧潼郡金郁爲名漢也。問其攔入之由,則游辭漫漶,終不直招,莫重深嚴之地,行止殊常之類,乘昏闖入,萬萬驚懍,門禁申飭,何等截嚴,則臣等之常時不能察飭,不勝惶恐,而兵曹之任其冒入,不得覺察者,誠極駭然,當該入直堂郞及守門將,所當重勘,而本院請推之外,無他可施之罰,何以爲之?敢稟。傳曰,堂上遞差,郞廳亦爲汰去。
金魯敬,以兵曹言啓曰,謹依下敎,闕內攔入人査實問目,則所供內,矣身以平安道碧潼郡加尙面馬仇里居金郁爲名漢,忽生玩遊之計,次次轉向京城,路中得聞科報,仍欲觀光,今月十五日,自南大門入來,一宿於左巡廳後橋邊酒幕,十六日更出門外,留宿炭幕,十七日復入城門,來到闕下,忽逢名不知朴哥,往酒家,買酒相飮,朴哥則不知何往,而矣身酉時量,直來闕門外,則不知何方之際,水門當前,而鐵箭橫遮,故手斷鐵箭一箇,仍爲潛入,移時隱身於水閣下,乘其寥寂,欲爲出去,誤由閤門外至近之處,當夜二更量被捉,而實狀不過如是云,故嚴棍詰問,似癡似黠,半呑半吐,終不直告,臣等旣承盤覈之命,更漏已深,尙未取服,惶恐待罪之意,敢啓。傳曰,移送捕廳究問。
正言趙鐘永疏曰,伏以,臣猥荷先大王臨軒之寵,早竊科第,遂從簪筆,以身獲見於唐虞之盛,而眞遊奄邈,厚恩莫報,每中夜以興,有淚如瀉。迺蒙我殿下,復縻以記注之榮,俾得昵近於淸燕之側,臣於是戰兢感激,恒恐不效,居然仕滿,奉旨遷品,顧以臣之踈迂憒劣,幸免抵於大戾者,孰非我殿下庇覆假借之恩哉?臣嘗於筵席之末,奉聆王言,動合典謨,及有諸臣建白,翕受如流,臣私竊忭欣,輒自以爲今日,卽殿下之盛時也。如令忠讜直諫之士,備員言職,憂治世而危明主,則德化之盛,未可量也,豈意今者,諫院新除,反及於如臣無似,殆與臣前所眷眷而祈望者有異,臣誠赧惶,不知所以自措也。夫臺閣者,公議之所在也,公議者,天理之所寄也,指陳衮闕,則人主爲之動容,論剌朝政,則宰相爲之引罪,苟非人器風采,大稱時望,則一日冒居,爲累不細,而古猶然,今爲甚。王綱不振,而亂逆接跡,俗尙漸淆,而名檢掃地,官師無箴規之風,民生有困悴之憂,雖日集上書囊而以爲帷,猶懼夫昌言之不達於上,況以臣之巽劣,而苟然充職,豈不玷名器之重而駭四方之聽哉?揆分揣量,承膺無路,屢違嚴召,惶蹙轉深,玆敢冒入文字,疾聲仰籲於仁覆之天。伏乞聖慈,特垂鑑諒,亟遞臣新授職名,仍治臣瀆撓之罪,以肅朝綱,以安私分,不勝幸甚,臣旣丐免於言責,豈宜贅及於他說,而竊惟今日之事勢,不勝嫠緯之恤,仰首一陳,冀聖明之察焉。臣伏覩近日聖斷斯赫,天討快行,亂逆底誅,根窩始破,國是自此定矣,民志庶可壹矣,而臣愚所料,猶懼夫未也。何者?夫諸逆之源,其初則皆出於黨私,而其藉弄義理,戕人而誣人,則言語以爲之階,黨議者,不以利合,方非私也,言語者,必以有證,乃爲實也。而惟彼潝潝其黨,譊譊其舌,爲穽於國,以驅異己者,方其逐鹿,未見泰山,而勢去事白,所餘者渠罪也,寧不哀哉?嚮使龜·祿二賊,早伏邦憲,其類已殄,孰復有護之者,而罪則在於生前,黨則盛於死後,故煥之則以龜之客效於主,觀柱則以祿之孥踵其父,兩惡相濟,而惟龜·祿是護之,及其相引秉軸,勢成威立,則惟事背公而營私,黨同而伐異,甚則與裕·玉之凶,而連其腸肚,庇其情跡,於是乎三綱敗矣,九法斁矣,而亂之所由,非一朝一夕之故也。夫黨乎所同,而同之無名,故詡之以此知義理,其不知者誰也?伐其所異,而異之無罪,故構之以彼造邪說,其造言者誰也?李書九所謂邪說不熄,達淳所謂邪說流行,改頭換面,脈絡相接,同歸煥·觀之一套,而甘爲龜·祿之後殿,是何嘗有執贓於一人者哉?自倡自和,恐喝當世,欲售其網打之計,則究厥造意,吁亦憯矣。且況義理者,卽先王秉執,固已昭揭日星,垂示萬世,而非渠輩所敢掠美而貪天者,則此而藉弄,何事不爲?噫,彼鍾秀,受恩何如,致位何如?平日細行,可竊虛譽,而無奈乎聲氣相求,與龜同腸,其議論之推詡,徒類之汲引,壹是陷襲乎彼凶,則豈待敬·觀之凶招出,而斷案始成乎?媚事榮賊,勸兄請留,平生機關,專事殺活,而此猶細故,最其藉先王之義理,以誣聖德,煽凶賊之虐焰,以敗世道,馴致今日滔天之惡,至於此極,則相箚所論春秋之首惡者,焉所逃哉?蓋治逆之法,方其未治也,則明其賊爲先,而及夫旣治也,則革其俗爲急,誠以舊梁之俗,如水浸漬,未有自新之效,則弊又如前而然也。噫,彼凶黨之所相推詡,蚓結而蛇盤者,未有一事一行實補於世敎,而徒以聒聒險膚,逞其舌鋒,計不出於戕人而誣人耳,如是而淳風厚俗,一敗無餘,治法政謨,漸歸弁髦,言念國事,駸駸然有莫可收之勢焉。夫嚴隄防而辨淑慝,爭法於已然者,臣等之職也,摠攬綱紀,愼惜名器,惟賢是用,而制禮於未然者,殿下之事也。此政君臣上下所與相勉之時,而苟或易忽於小安,不復永念於固守,則羸豕躑躅,便在俄頃之間耳,其與不治逆,何以異哉?夫西京之俗,最稱淳厚,故制治之法,不過曰興孝悌·力農桑·擇守令數事也,而三代以後,享國最久,董仲舒醇儒也,亦云邪僻之說滅息,然後統紀可一,法度可明,此豈無所見而然哉?近俗邪辟,譊譊成習,轉相詿誤,迷不知變,此所以法不得明,統不得一,而無以造於淸平之理也,故聖人以神道設敎,則必以勸民,爲其本焉,竊願殿下,先念於設敎勸民之道,而永杜其邪辟之說,痛革其詿誤之俗,每以實政實事,興勵一世,上自朝廷,下至閭巷,咸有樸質重厚之德,不事浮薄虛僞之習,則不惟丕變目下之俗,蓋將竝美於西京之淳風矣。伏惟殿下,勿以臣言爲迂,而深留睿念,以爲靖世道之一段義諦焉,臣無任云云。省疏具悉。所論然矣,爾其勿辭察職。
正言趙鐘永啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,夬施典刑。措辭見上請梟示罪人性世,亟施孥戮之典。措辭見上答曰,不允。
上在昌德宮。停常參·經筵。
自未時至人定,灑雨下雨,測雨器水深二分。自人定至夜三更,灑雨下雨,測雨器水深七分。初昏以後,密雲下雨,天市垣下所見之星,不得看候。
金魯敬啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
備忘記,上土僉使張漢籌下直,長弓一張,長箭一部,筒兒一箇賜給。
李文會啓曰,明日齋宿,再明日衣幣香燭親傳相値,視事頉稟之意,敢啓。傳曰,知道。
傳于李文會曰,傳香承旨,馳詣受香所,奉審摘奸以來。
金魯敬,以兵曹言啓曰,卽者兵曹郞廳來言,明日齋宿時,別侍衛不可不備,而本曹判書韓晩裕,有身病,不得進參云,卽爲牌招,何如?傳曰,允。
金魯敬,以兵曹言啓曰,行兵曹判書韓晩裕牌不進推考傳旨,今方捧入,而明日齋宿時,別侍衛不可不備,而如是違牌,事甚未安,更爲牌招,何如?傳曰,允。
金魯敬,以兵曹言啓曰,行兵曹判書韓晩裕再牌不進推考傳旨,今方捧入,而明日齋宿,別侍衛不可不備,如是違牌,不卽承膺,極爲未安,所當更請牌招,而係是一日三牌,何以爲之?敢稟。傳曰,牌招。
金魯敬啓曰,行大司憲李直輔,掌令安經心·愼性眞,持平洪遇燮·許珩在外,執義金敎根牌不進,監察茶時之意,敢啓。傳曰,知道。
以執義金敎根牌不進罷職傳旨,傳于金魯敬曰,只推。
傳于金魯敬曰,明日出宮門路,以協陽門爲之。
金魯敬,以兵曹言啓曰,罪人之昏夜闖入,被捉於閤外,事極驚悚,罪人之潛入禁中,已是可駭可愕之事,而致使至於閤門至近之地,尤萬萬寒心,闕內行巡,墻外巡綽,何等謹嚴,而不能登時執捉,當該行巡衛將部將及墻外行巡將領,爲先汰去,其罪狀,令該府拿問重勘,常時不善檢飭之失,臣不勝惶恐,而該營大將,亦不可無責,從重推考,罪人所從入處外面把守,以東營入直軍中,令該營量宜除出,嚴加把守,亦令該監,卽速堅實修改之意,分付,何如?傳曰,允。
李文會啓曰,門禁申飭,何等申嚴,而今日各門白衣人及無掌標人,或出或入,而不能檢飭,極爲駭然,當該入直堂郞,不可無警,竝從重推考,何如?傳曰,允。
李文會,以兵曹言啓曰,謹依下敎,白衣無章標人出入委折,査問於各門守門將處,則丹鳳門,則白衣之人,果爲攔入,曜金門,則無章標之人出入,金虎門·宣仁門,則無章標之人許出云,莫重闕門,白衣與無章標之人,若是出入,臣之不能察飭之罪,不勝惶恐,而該守門將等,竝令該府拿問嚴勘,何如?傳曰,門禁法意,自前何如?前後申飭,亦何等截嚴,況昨日有攔入之事,雖與門入有異,目見如此等事,則固當十分嚴禁,無或一分疎忽,偃着白衣而攔入,不佩章標而敢入,守門將之矇未覺察者,萬萬痛駭,出則雖曰不禁,旣有昨夜留意詳察之敎,則任意出門,尤萬萬痛駭,聞敦化門·如營門軍者,無腰牌而出入者,而不能摘發,又於今此啓辭中落漏,此則何故也?以此以彼,門禁則蕩然也,卿則爲先遞差,下義禁府推考,令該府拿問處之,郞廳汰去,守門將亦爲嚴棍,兵曹判書,豈免不察之失乎?越捧三等。
李文會,以兵曹言啓曰,謹依本曹草記批旨,敦化門守門將李樕,丹鳳門守門將金國亨,金虎門守門將李英純,曜金門守門將張文佐,宣仁門守門將趙擎鎭,各嚴棍十五度,各該門把守近仗軍士李貴成等五名,一體嚴棍各十五度之意,敢啓。傳曰,知道。
李文會,以御營廳言啓曰,因兵曹草記,敦化門東邊水門外面,東營入直軍二十名除出,哨官一員率領,限修改間,嚴加把守之意,敢啓。傳曰,知道。
李文會,以兵曹言啓曰,敦化門水門鐵箭,今已修改矣,水門內外把守軍兵,各其本處,還爲入直之意,分付,何如?傳曰,允。
李文會,以訓鍊都監言啓曰,敦化門水門鐵箭,今已修改,把守軍兵還入直事,自兵曹草記矣,金虎門軍十名,還入直所之意,敢啓。傳曰,知道。
李文會,以御營廳言啓曰,敦化門水門鐵箭,今已修改,內外把守軍兵,各其本處還入直事,自兵曹草記矣,外面把守軍二十名,還入東營之意,敢啓。傳曰,知道。
獻納尹愭啓曰,臣年紀衰邁,姿性庸下,耳目之任,本不近似,而向者待罪左通禮時,泄轉爲痢,症勢慙劇,萬無供職之望,故乃於七月二十八日,呈旬遞免,而其日,旋蒙納言之恩除,時則劇逆鍾秀之罪,發於凶賊之口,此乃王法之所必討,而輿情之所共憤者也,値可言之會,得可言之地,孰不奮發聲討,而臣於伊日,病勢垂盡,內逼下漏,四體投地,欲起還仆,竟犯違傲之罪,蓋痢之爲疾,異於他症,決不可詣臺登筵,況筋骸神識,初不能自力運動乎?不先不後,適當其時,罹此毒疾,直欲卽地,溘然而不得矣,果然臺言峻發,遂被嚴旨,噫,當此之時,刊削乃薄勘耳,臣亦今日臣子,苟可以强,豈欲自陷大戾,惶懍蹙伏,惟願無知,而纔踰一朔,遽蒙恩敍,臣震悚感泣,誠不知何以得與於曠蕩之典也。迺者薇垣除旨,又下於千萬夢想之外,臣且惶且感,惟義分是懼,黽勉出肅,而第伏念病則屬於私故,事乃關於大義,旣曰無端違牌,則安敢以病自解?又況病雖垂死,一縷未滅,則律之以輿疾之義,尤無所逃其罪矣,以此情踪,何敢一刻晏然,冒沒於臺次乎?請命遞斥臣職。答曰,依啓。
禁府啓目,向前吳承說亦,公事出納,固宜審愼,而莫重儀註,屢日掩置,事極可駭,以此照律,何如?判付啓,依允。
左副承旨李存秀疏曰,伏以,乾道孔昭,凶窩伏辜,王章夬伸,國是大定,告布禮擧,朝野胥忭,仍伏念臣積殃在躬,禍延所恃,三年不死,倐已外除,自顧巾裳,疑若夢寐,俯仰穹壤,此何人事?嗚呼,人世間之遭巨創者,亦復何限,而豈有如臣之情理也哉?方其焦遑罔措之際,叫地呼穹,五內焚灼,而止泊無所,棲遑旅店,竟遭禍變,窮天之痛,尙忍言哉?臣雖卽地滅死,猶不足少贖其不孝之罪,而一縷頑喘,尙今苟存,可謂木石之不若,而人理都盡矣。假使臣,無人所未有之至痛深恨,顧此孤露餘生,已無更趨榮塗之念,況臣所經歷之情境,所弸結之悲痛,生在地上,尙覺泚顙,今乃彈冠束帶,復廁簪紳之列,萬萬非人理之所宜有,臣雖冥頑,寧忍爲此?朝端一步,永矢此生,區之寸心,質之神明,已久矣。喪制甫畢,存錄特侈,除旨聯翩,職名屢改,是豈臣夢想之攸及也哉?宜將悲苦之情,仰冀體諒之恩,而陳疏辭免,猶是去就間擬議者之事也。臣則身已衊矣,名已辱矣,立朝從仕,更非可論,費辭控籲,煩不敢爲,蟄伏田廬,泯默至今,蓋臣年前所遭,欲提其說,恐穢筆舌,又何忍呶呶以辨於街巷戟手之詈也?白地醜辱,臣實無奈,謹避不早,果覺昨非,往者已矣,來猶可追,於是乎耕桑漁樵,還他本分,邱壑蓬蓽,知其所止,樂堯·舜於畎畝,永作閒氓,送日月於江海,歌詠太平,千萬不自意,銀臺移除,又出特恩,馹召之命,至及鄕廬,臣誠惝怳,不知攸措,臣之不可復出於仕路,聖明之所俯燭,通朝之所共知,且況堂堂淸朝,不患無人,才彦如林,淸明之政,又莫先於砥礪廉隅,則尙安用如臣獲戾神天,身負滓累之蹤,至有宣召之誤恩耶?噫,臣家世受恩,與天無極,臣又以菲才,猥忝邇密,依近文陛,左右香案,式至于今,十有餘年,古人所謂終身立聖朝者,卽臣本情也。況今義理大明,世道復靖,人莫不有願立之心,而臣今年未强仕,便訣明時,揆以彝性,豈所樂爲?每於田野之中,瞻望雲天,不禁缺然之至。伏惟殿下,體下以仁,使臣以禮,必不忍强之以情理之所不忍,廉防之所難强,顧今見帶之銜,不待臣言之畢,想蒙鞶遞之恩,而草莽僇廢之蹤,名在搢紳之案,非但私心之不安,實爲朝政之乖當。伏乞聖明,亟命選部,刊臣名於朝籍之中,置臣身於朝籍之外,俾得與禽魚糜鹿,同遂其性,涵泳聖澤焉,若臣感戴之私,耿結之忱,豈敢以臣身之旣退,食息暫忘也?天地生成之恩,臣當殞結以報焉,臣無任云云。省疏具悉。向來所遭,卽是無妄,今於年久之後,何必更提?爾其勿辭,上來行公。
持平洪遇燮疏曰,伏以,臣才識駑下,言議拙訥,雖尋常百執事之末,尙有僨誤之慮,今臣所叨之職,與大臣相可否之地也,是何等淸選重畀,而豈可使如臣庸庸碌碌者,濫廁於其間也哉?而向於臣私制甫闋之餘,遽叨諫職,旋蒙恩遞,今此柏府除命,又下於千萬夢想之外,半年之內,華誥聯翩,馹召繼下,隣里動色,蓬蓽生輝,臣聞命惝怳,且惶且感,實不知措躬之所,如臣無似,何以得此於君父也?仍伏念臣自經草土,風樹之餘慟未已,蒲柳之脆質先衰,跧伏田廬,念絶榮塗,顧臣悲苦之情事,已難復廁於周行,而臣之鹵莽譾劣,亦豈有一分堪承於淸朝耳目之任哉?不稱之實,不獨臣自知者明,卽通朝之所共亮也,臣曾忝記注,昵侍有年,抑亦聖明之所俯燭也。且臣有區區閔迫之私,臣之老母,年近七旬,素抱貞疾,寧日恒少,自遭喪故之後,一倍添痼,積氣上攻,頑痰結轖,有時昏眩,不省人事,見今涼意漸緊,將攝失宜,痰眩宿症,乘時闖劇,食飮專却,轉側須人,臣方左右扶將,有難一刻離捨,焦灼之私,實狀如此,雖欲蹶登途,叩謝天陛,其勢末由。伏乞天地父母,特推孝理之化,鐫遞臣所帶之職,俾便救護,仍治臣瀆擾之罪,以肅朝綱焉。臣於乞免之章,不宜贅他,而忠憤所激,敢此尾陳,惟聖明垂察焉。噫嘻,世變層生,凶逆接踵,至於今番敬·觀而極矣,其至凶絶憯,卽天地間一大變怪,而若論其窩主,則龜·祿是已,若論龜·祿之所以爲窩主,則鍾秀是已,附龜·祿者,爲之營護之,攻龜·祿者,從以擠陷之,乃至詿誤陷溺,倡率渠輩,而翕然影從者,莫非鍾秀之爲之慫慂也,觀其聲勢相依,腸肚相連,則龜·祿·鍾秀,一而二,二而一也。何幸乾道孔昭,天討快行,龜·祿·鍾秀,次第伏法,而惟彼鍾厚,則當律未施,輿憤久鬱,臣不勝憂慨之至,渠本以鄙瑣之類,欺誣一世,濫玷儒逸之選,士林之貽羞,國人之唾罵,厥惟久矣,而願留榮賊之一疏,已是渠罔赦之斷案,三司之啓,臚列已詳,館學之疏,聲討益嚴,此可見公議之不誣,有何難愼於渠,而尙靳允兪之音乎?伏願聖明,亟許鍾厚削逸追奪之請,以洩神人之憤焉。臣抑又思之,蓋此龜·祿,自是極逆大憝,而壓之以勢焰,驅之以威力,誘脅匪類,其徒寔繁,今雖凶窩已破,庶幾民志之斯壹,而安知異時伏莽之禍,又不如今日也?苟求其凶醜鋤盡之道,則彼日柱·龍柱,尙今假息於覆載之間,其素所盤結之餘孼,宜無不知之理,不但兩賊之身犯,有不可容貸,竊念盤覈之道,只在於此,伏願亟令王府,設鞫嚴訊,于以剪除枝葉,廓掃氛翳,以爲靖世道淑人心之地焉,臣無任云云。省疏具悉。爾其勿辭救護。
上在昌慶宮。停常參·經筵。
天市垣下所見之星,爲密雲所蔽,不得看候。
金魯敬啓曰,行大司憲李直輔,掌令愼性眞·安經心,持平洪遇燮·許珩在外,執義金敎根未肅拜,監察茶時之意,敢啓。傳曰,知道。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
兵曹口傳政事,以柳相燁爲內禁將。
金魯敬,以兵曹言啓曰,今九月二十日文臣朔試射日次,而咸興·永興兩本宮,衣襨香燭祭品親傳相値,不得爲之之意,敢啓。傳曰,知道。
金魯敬,以兵曹言啓曰,今月二十二日一內禁軍番次矣,該番將未差之代,依例口傳差出,何如?傳曰,允。
金魯敬,以義禁府言啓曰,卿宰禁推該府草記,待批下捧供,載在大典通編矣,時囚罪人金孝建,係是宰臣,敢啓。傳曰,知道。
丁卯九月十九日辰時,上詣暎花堂。咸興·永興兩本宮,衣幣香燭親傳齋宿入侍時,行都承旨鄭東觀,行左承旨韓致應,右承旨李文會,右副承旨金魯敬,記事官洪起燮·趙庭和·朴周壽·鄭元容,檢校直閣沈象奎·洪奭周,檢校待敎朴宗薰,待敎朴綺壽以次詣閤。時至,通禮啓請外辦,上具翼善冠·絳紗袍,乘轝出協陽門,藥房提調韓晩裕,副提調鄭東觀曰,早朝勞動,聖體若何?上曰,一樣矣。由建陽門,詣暎花堂,通禮啓請降轝,上降轝入齋室,詣暎花堂後,問安勿爲之事。出榻敎東觀以承傳色口傳入稟曰,明日當爲藥院日次問安,而啓辭入之於齋所乎?上以承傳色口傳下敎曰,待還內爲之,可也。上以司謁口傳下敎曰,香燭祭品,自內閣封進,衣幣自內當爲封下,而門路,以弘化門爲之,開門則開東時從便爲之,可也。魯敬以司謁入稟曰,香燭祭品,自內閣奉來時門路,以永肅門爲之,而永肅門路,有拱辰·金馬兩門,以何門爲之乎?上以司謁口傳下敎曰,以金馬門爲之,可也。諸臣以次侍立。
上在昌德宮。停常參·經筵。
天市垣下所見之星,移見於西垣河間星之傍,形色尾跡,比前無異,距極七十二度,二更西沈。
藥房提調韓晩裕,副提調鄭東觀啓曰,移次經宿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
傳于李文會曰,咸興·永興兩本宮,衣襨香燭親傳處所,仍以暎花堂爲之。
李文會啓曰,明日常參·經筵,取稟。傳曰,停。
金魯敬啓曰,行大司憲李直輔,掌令愼性眞·安經心,持平洪遇燮·許珩在外,執義金敎根未肅拜,監察茶時之意,敢啓。傳曰,知道。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬啓曰,備邊司郞廳來言,今日賓廳日次,而咸興·永興兩本宮衣襨香燭親傳相値,不得來會云矣,敢啓。傳曰,知道。
傳于李文會曰,檢校直閣洪奭周,馳詣華寧殿,奉審摘奸,仍詣健陵·顯隆園,奉審以來。
以平安監司趙得永狀啓,昌城府使元毅鎭,於兵使,爲舅甥間,令該曹照例稟處事,傳于李文會曰,令他邑口傳相換。
吏曹口傳政事,昌城府使元毅鎭,竹山府使李馨秀相換。
李文會,以禮曹言啓曰,來十月初四日討逆慶科庭試文科殿試時節目,當爲磨鍊,而凡於殿試,親臨與命官,前期稟旨後,磨鍊節目事,曾有定式矣。今番則何以爲之,而處所以何處爲之乎?敢稟。傳曰,以春塘臺親臨磨鍊,武科同爲磨鍊。
李文會,以內醫院提調意啓曰,駝駱粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
禮曹判書南公轍疏曰,伏以,臣猥膺使命,行將出疆矣。臣之父母墳山,在於廣州地,而臣職事所縻,久闕省掃,今當遠離,禮宜往辭,且臣間蒙天恩,屢陞資秩,兼於辭墓之行,侈告上賜之恩榮,此亦情理之所不可已,玆敢援例陳章,仰瀆崇嚴。伏乞聖慈,特許由暇,俾伸至情焉,臣無任云云。答曰,省疏具悉。往省焉。
執義金敎根疏曰,伏以,臣無才蔑學,倖占科第,駑劣不堪於驅策,樗散無當於尺寸,不但自知之甚明,抑亦通朝之共諒,向叨館職,荐犯違傲,不敢爲唐突進身之計者,誠以區區微諒,自劃已定,而罪積逋慢,合被譴何,聖度天大,曲加涵貸,輒蒙恩遞,郵罰不至,臣且惶且感,不知措躬之所,千萬不自意,柏府除旨,又下於旬月之內,臣於是震慄惶悚,直欲鑽地以入而不可得矣,淸朝耳目之任,本非人人所可濫竽,而況今亂本纔拔,懲討方嚴,于斯時也,遴選尤重,必求風采足以動人主,言議足以服人心者,布列臺閣之上,日進忠讜之論,而乃以如臣無似,苟然充數,臣雖欲含恩畏義,冒沒承膺,其奈羞臺端而辱朝廷何哉?且臣情地,實有難安者,顧今聯啓中,有袒免之親,如臣情地,則皆蒙體諒之恩,今臣去就,宜無異同,玆陳短章,仰瀆崇嚴。伏乞天地父母,諒臣職之不稱,察臣情之難安,特許鐫免,以幸公私,不勝大願,臣旣不敢以見職自居,則不宜妄有所論列,而義重沐浴,不容泯嘿,輒敢尾陳,惟聖明垂察焉。噫嘻痛矣,人心易詿,世變層生,凶窩蚓結,逆孼蛇盤,陰邪之徒黨寔繁,詖辟之陷溺旣久,遂使環東土億萬生靈,與劇賊同戴一天,不知幾歲月,神人之憤,鬱而未伸,何幸天網雖恢不漏,民彝終必不泯,龜·祿之凶腸旣綻,秀·厚之眞贓畢露,雖彼權威之所脅勒,勢焰之所薰灼,終奈掩諱不得,共兜旣伏於舜刑,魑魅莫逃於禹鼎,凶根逆源,拔塞幾盡,陰誅顯戮,次第竝行,輿憤自此少洩,民志自此可定,此卽惟天惟祖宗,眷我國家,以鞏萬億年無彊之基也。然臣膚淺之見,不能無過計之憂,野燒不盡,春風復生,則滋蔓之所由漸也,河隄旣築,蟻穴易漏,則汎濫之所必始也,蓋凡治平之世,狃於粗安,常人之情,習於姑息,爲今之道,尤當君臣上下,聚精會計,明目張膽,隱然若大敵之臨境,而第以一二事言之,漢祿孥戮之啓,卽是擧國沬飮之義,而乍允旋寢,閱歲相持,只傳生毛之故紙,鍾厚則削逸之請,亦出朝野公共之憤,則旣其罪之畢燭,何逸名之可惜,而尙靳兪音之快施,竊恐懲討之事,漸就於玩愒,凶醜之孼,潛長其邪心,不知復釀何樣變怪於不知不覺之中,思之及此,豈不凜然而寒心哉?伏願聖上,穆然深思,廓揮乾斷,漢祿追施之律,鍾厚追削之典,亟允諸臣之請,以爲信王言而伸公議之地焉,臣無任云云。省疏具悉。已諭於前批,爾其勿辭察職。
丁卯九月二十日卯時,上御暎花堂,咸·永興兩本宮衣幣香燭親傳入侍時,行都承旨鄭東觀,行左承旨韓致應,右承旨李文會,右副承旨金魯敬,記事官洪起燮·趙庭和·朴周壽·鄭元容,原任直提學南公轍·李始源,檢校直閣沈象奎·洪奭周,檢校待敎朴宗薰,待敎朴綺壽以次侍立,經宿後問安勿爲之。出榻敎時至,上具翼善冠·衮龍袍,詣親傳位,通禮啓請跪,上跪,公轍等奉衣幣香燭函,以次跪進,上受之。文會擧授京畿監司金履度,履度受,以授執事官,奉于彩轝,祭品奉安架子以出,通禮導上降詣祗迎位,行祇迎禮訖,衣襨香燭親傳後,問安勿爲之。出榻敎上還內,還內後問安勿爲之。出榻敎又下標信曰,軍兵及侍衛解嚴,可也。諸臣以次退出。
上在昌德宮。停常參·經筵。
天市西垣所見之星,形色尾跡,比昨無異,距極七十一度,二更西沈。
禮曹,來十月初二日行宗廟冬享大祭,親祭,取稟。奉敎敬依。
韓致應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
韓致應啓曰,來二十五日朝參日次矣,敢稟。傳曰,停。
李文會啓曰,明日再明日齊陵忌辰祭齋戒正日相値,視事頉稟之意,敢啓。傳曰,知道。
備忘記,宣川府使李宗爀下直,長弓一張,長箭一部,片箭一部,筒兒一箇賜給。
傳于李文會曰,明日眞殿茶禮,時·原任大臣·閣臣·宗親·儀賓入參。
傳于韓致應曰,左承旨·右承旨入侍。
韓致應啓曰,行大司憲李直輔,掌令愼性眞·安經心,持平洪遇燮·許珩在外,執義金敎根牌不進,監察茶時之意,敢啓。傳曰,知道。
以執義金敎根,司諫李勉求,正言趙鐘永牌不進罷職傳旨,傳于韓致應曰,只推。
李文會,以禮曹言啓曰,來十月初二日宗廟冬享大祭親行時,省牲省器之節,依例以親臨磨鍊擧行乎?敢稟。傳曰,親臨磨鍊。
李文會,以禮曹言啓曰,來十月初二日宗廟冬享大祭親行時,同日永寧殿,遣大臣攝行事,知委,何如?傳曰,允。
韓致應,以兵曹言啓曰,來十月初一日大駕詣宗廟齋宿,初二日冬享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍八哨,禁衛營鄕軍一哨爲先廂,內外各營入直訓鍊都監馬步軍,御將率領,爲後廂,禁軍入直,隨駕馬軍一哨磨鍊,摠戎廳留陣,餘軍留營,置之,可也。
韓致應,以都摠府言啓曰,副摠管鄭晩錫,以漢城府右尹,本府坐起,晝仕出去之意,敢啓。傳曰,知道。
韓致應,以御營廳言啓曰,本廳騎士將柳得源,身病甚重,勢難察任,改差,何如?傳曰,允。
韓致應,以備邊司言啓曰,卽見平安監司趙得永狀啓,則以爲本道兵營今秋巡操,謹當依例設行,而別武士都試試取,例在十月,新兵使到任,纔滿數日,雖令進日設行,十月念前,萬無畢試之望,且北巡異於南巡,逐邑行操,故其所畢操,當在臘月旬望,今秋巡操,姑令停止,官鎭門聚點,加意申飭事,請令廟堂稟旨分付矣。都試與習操,適會相値,事勢及期日,果多相妨,旣無進退之勢,則宜有闊狹之政,該道淸北今秋巡操,姑許停止,官鎭門聚點,申飭擧行事,分付,何如?傳曰,允。
義禁府啓目,向前鄭觀采亦,原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。又啓目,向前金光洙·崔柱悳·李宗淵·趙德演等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,向前金鍾文原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又照目粘連,中官吳承說本府議啓內,公事出納,固宜審愼,而莫重儀註,屢日掩置,事極可駭,以此照律,罪杖一百收贖,告身盡行追奪,私罪奉敎依允爲旀,公罪勘放爲良如敎。又照目,兵曹參判金孝建矣傳旨內,門禁法意,自前何如,前後申飭,亦何等截嚴?況昨日有攔入之事,雖與門入有異,目見如此等事,則固當十分嚴禁,無或一分疎忽,偃着白衣而攔入,不佩章標而敢入,出則雖曰不禁,旣有昨夜留意詳察之敎,則任意出門,尤萬萬痛駭,聞敦化門如營門軍者,無腰佩而出入者,而不能摘發,又於今此啓辭中落漏,此則何故也。以此以彼,門禁蕩然也,推考,罪杖七十收贖,奪告身二等,私罪奉敎依允爲旀,公罪勘放爲良如敎。
韓致應,以義禁府言啓曰,時囚罪人金孝建,杖七十收贖,奪告身二等,照律公事判付內依允,公罪勘放事,命下矣。金孝建杖七十,以公罪收贖放送之意,敢啓。傳曰,知道。
韓致應,以義禁府言啓曰,時囚罪人吳承烈,杖一百收贖,告身盡行追奪,照律公事判付內,依允,公罪勘放事,命下矣。吳承烈杖一百,以公罪收贖,放送之意,敢啓。傳曰,知道。
副校理李惟命疏曰,伏以,臣百無肖似,最居人下,不足備數於百執事之末,而濫叨經幄,出入邇列,已有年所矣。螢爝之微,自知無補,而筋力之勞,庶幾自效,有除輒膺,恬若固有,而只緣臣堂有偏母,終鮮兄弟,前後請急,非止一再,而每荷聖恩寬假,郵罰不加,臣居常悚蹙,若無所措,月前復叨見職,義重陪扈,未敢言私,黽勉暫出,粗伸積違之忱,而第臣有區區情理之不得不仰暴於孝理之下者,臣之老母,今年爲六十八矣,氣質自來脆弱,雖在少壯之時,苦無强健之日,痰眩關格,乃其宿症,而自夫近年以來,衰老轉甚,眞元益耗,少失將攝,輒復發作,長在床笫,凜凜度日,而近因日候之過冷,諸症一倍添劇,頑痰流注,腰脅牽痛,虛嘔頻作,胸膈痞滯,神精昏霧,轉側須人,晷刻之間,寒熱頓殊,朝晝之頃,苦歇無常,而每値寒節,一直彌留,時月之內,實無差減之望,臣方左右扶將,不離須臾,而非臣在側,則食飮之節,藥餌之方,難以及時,臣雖欲暫時相捨,其勢末由,向伏見諸臣之因私懇乞解者,纔徹辭本,輒蒙恩遞,今臣至切之情,不後於他人,則獨何敢自阻於天地父母之前哉?玆敢疾聲呼籲,仰瀆崇嚴。伏乞聖明,俯垂矜憐,亟遞臣所帶之職,以便救護,仍治臣瀆擾之罪,以肅朝綱,千萬幸甚,臣無任云云。省疏具悉。爾其勿辭救護。
丁卯九月二十一日午時,上御誠正閣。左承旨·右承旨入侍時,行左承旨韓致應,右承旨李文會,記事官趙庭和·朴周壽·鄭元容,以次進伏訖。上命文會讀公事訖,仍命文會書判付訖,命退,承史以次退出。
上在昌德宮。停常參·經筵。
天市西垣所見之星,形色尾跡,比昨無異,距極七十度,二更西沈。
李文會啓曰,行大司憲李直輔,掌令愼性眞·安經心,持平洪遇燮·許珩在外,執義金敎根呈辭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,發遣吏郞,諸執事淸齋與否,摘奸以來。
傳于李文會曰,奉審閣臣入侍。
禮曹,謝恩兼聖節冬至使拜表吉日,來十月二十九日卯時,方物封裹,同月二十六日推擇。啓。
李文會,以兵曹言啓曰,卽接慶熙宮衛將河之淡牒報,則局廳北邊,中松一株,拔根顚仆云,令該所依例斫去之意,敢啓。傳曰,知道。
丁卯九月二十二日卯時,上詣眞殿茶禮入侍時,行都承旨鄭東觀,行左承旨韓致應,右承旨李文會,記事官洪起燮·趙庭和·朴周壽·鄭元容,檢校直提學徐榮輔,原任直提學南公轍·李始源,檢校直閣沈象奎,檢校待敎朴宗薰,待敎朴綺壽以次侍立訖。上具翼善冠·衮龍袍,通禮前導,詣板位行四拜禮,仍詣殿內,三上香,行茶禮如儀,降復位,行四拜禮。仍命退,諸臣以次退出。
丁卯九月二十二日申時,上御誠正閣。奉審閣臣入侍時,右承旨李文會,記事官趙庭和·朴周壽·鄭元容,檢校直閣洪奭周,以次進伏訖。奭周曰,臣承命馳詣華寧殿,奉審則無頉,仍詣健陵,陵上奉審則無頉,碑閣亦爲無頉,仍詣顯隆園,奉審則無頉,碑閣亦爲無頉,還詣華寧殿監祭,則祭品祭器,俱爲精潔,諸執事無頉矣。上曰,監祭後參班耶?奭周曰,華寧殿監祭,本有拜禮,故與參班無異矣。上曰,此外無更達者耶?奭周曰,無更達者矣。上命閣臣先退,奭周退出。文會曰,冬享大祭時,當有禮儀使,而禮曹判書·參判,俱爲在外,何以爲之乎?上曰,以曾經禮判人,塡差,可也。仍命退,承史以次退出。
上在昌德宮。停常參·經筵。
天市西垣河間星傍所見之星,移見於河中星之傍,距極六十九度,二更以後,游氣掩翳,星體沈沒,不得詳細看候。
李文會啓曰,明日常參·經筵,取稟。傳曰,停。
金魯敬啓曰,行大司憲李直輔,掌令愼性眞·安經心,持平洪遇燮·許珩在外,執義金敎根未肅拜,監察茶時之意,敢啓。傳曰,知道。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬啓曰,禁衛大將李海愚,摠戎使李堯憲,以東南關王廟獻官,今方受香出去矣,禁衛大將所佩命召及摠戎使所佩密符,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察,從事官發牌聽傳敎。
傳于李文會曰,禮房承旨,馳詣受香諸處,奉審摘奸以來。
金魯敬,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金魯敬,以兵曹言啓曰,今此親臨誓戒時,本曹堂上郞廳,當爲全數侍衛,而參判·參議·佐郞二員未差,侍衛及各差備,無以備員,堂上郞廳未差之代,令該曹,以在京無故人口傳差出,以爲備員侍衛之地,何如?傳曰,允。
吏曹口傳政事,以鄭尙愚爲兵曹參判,閔命爀爲參議,尹致後·朴聲漢爲佐郞。
上在昌德宮。停常參·經筵。
天市西垣所見之星,爲雲氣所蔽,一更稍開,詳細測候,則星體大小尾跡長短,與前無異,距極六十八度,二更以後,又爲淡雲掩翳,或隱或見,不得詳察。
親臨仁政殿,受誓戒罷,還內後,內閣·政院·玉堂·藥房口傳問安。答曰,知道。
李文會啓曰,明日經筵,取稟。傳曰,停。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
備忘記,長淵縣監崔翼下直,長弓一張,長箭一部,片箭一部,筒兒一箇賜給。
李文會啓曰,今九月二十五日,祿都目政事爲之之意,敢啓。傳曰,知道。
金魯敬啓曰,行大司憲李直輔,掌令愼性眞·安經心,持平洪遇燮·許珩在外,執義金敎根牌不進,監察茶時之意,敢啓。傳曰,知道。
以大司諫申大尹,司諫李勉求,正言趙鐘永,執義金敎根牌不進罷職傳旨,傳于金魯敬曰,只推。
金魯敬,以兵曹言啓曰,今日親臨誓戒時,本曹堂上,當爲全數侍衛,而參判臣鄭尙愚,參議臣閔命爀,俱爲未肅拜,令政院卽爲牌招,以爲侍衛之地,何如?傳曰,允。
以兵曹參議閔命爀牌不進罷職傳旨,傳于金魯敬曰,只推。
傳于金魯敬曰,出宮門路,以協陽門爲之。
李文會,以吏曹言啓曰,今此宗廟冬享大祭親祭時,祭官中時無職名人員,令該曹口傳付軍職,何如?傳曰,允。
韓致應,以戶曹言啓曰,時御所內各司,依定式,發遣本曹正郞臣尹光心,與兵曹參知臣朴瑞源·佐郞臣朴聲漢,東所衛將臣崔慶麟,西所衛將臣趙光鑽,南所衛將臣權星應,北所衛將臣尹益儉,眼同看審後,有頉處,別單書入,而修改則擇日擧行,何如?傳曰,允。
韓致應,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式,發遣本曹郞廳奉審,則文昭殿碑閣,蠶壇碑閣,淨業院牌閣,流霞亭,姑無頉處,追慕洞碑閣墻垣瓦子,間間脫落,分付各該司,使之卽速修改之意,敢啓。傳曰,知道。
韓致應,以戶曹言啓曰,訓鍊院慕華館,依定式,發遣本曹郞廳摘奸,則姑無頉處之意,敢啓。傳曰,知道。
金魯敬,以備邊司言啓曰,卽見平安監司趙得永分等狀啓,則尤甚名色,不爲擧論,博川等十三邑,置之之次,平壤等二十九邑,置之稍實,仍以爲年分比摠,待列邑槪狀齊到,更爲條列登聞計料,後錄條件,竝請令廟堂稟旨分付矣。其一,無論稍實之次邑,被災面里民還,以相當穀準折代捧,待明秋還作本色事也。其一,推奴懲債,限明秋防塞事也,本道年事,淸北七八邑外,比昨年可謂稍優,分等依狀請施行,代捧旣異常法,稍實邑則尤不當每歲輒許,之次十三邑被災面里,許令略綽區別,準折代捧,待明秋,還作本色,昨年條則嚴飭各邑,使之一依本色準捧,推奴懲債防塞事,固係擾民之端,依請施行事,分付,何如?傳曰,允。
金魯敬,以義禁府言啓曰,卽接月令醫員金樂祦手本,則時囚罪人鄭觀采,素患腹冷之症,當寒復發,腹部浮漲,咳喘苦劇,達夜叫痛,食飮專却,症形危重云,罪人病勢如此,則一邊保放,一邊草記,曾有定式矣。鄭觀采姑爲保放之意,敢啓。傳曰,知道。
兵曹,來十月初四日,討逆慶科庭試別試武科春塘臺親臨殿試敎是時,直赴殿試人規矩,貫革五矢,一百二十步一巡一中,柳葉箭五矢,一百二十步一巡一中,講書粗以上,取一技落點,原榜人及直赴會試人規矩,片箭三矢,一百二十步一巡邊一中,貫革五矢,一百二十步一巡貫一中,柳葉箭五矢,一百二十步一巡邊二中,講書略以上,取二技落點。
上在昌德宮。停常參·經筵。
申時,雨雹,狀如小豆,灑雨下雨,測雨器水深一分。天市西垣所見之星,形色尾跡,比昨無異,距極六十七度,二更西沈。
藥房提調韓晩裕,副提調鄭東觀啓曰,親臨誓戒,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,明日經筵,取稟。傳曰,停。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金魯敬啓曰,備邊司郞廳來言,今日賓廳日次,而誓戒相値,不得來會云矣,敢啓。傳曰,知道。
韓致應啓曰,右承旨李文會,今日不爲仕進,卽爲牌招,何如?傳曰,允。
以右承旨李文會牌不進罷職傳旨,傳于韓致應曰,只推。
金魯敬啓曰,今日政,新除授臺諫,待下批,一體牌招,何如?傳曰,允。
有政。吏批,判書李始源進,參判閔耆顯病,參議李羲甲服制,行左承旨韓致應進。以姜彙鈺爲獻納,李壽咸爲敦寧都正,趙運休爲宗簿主簿,劉弘基爲典籍,韓翼鎭爲舒川郡守,學正單李宗心,學諭單文養老,折衝李枝彩,今加嘉善加資事,承傳,故僉使韓百祿,贈兵判例兼,故府使金得振,贈兵判例兼,以上贈職事,承傳,故通德郞金商礪贈童敎,故學生丁希孟贈執義,故直長丁鍵贈持平,以上兩世節行卓異褒贈事,承傳,故學生金廷佐,贈童敎贈職事,承傳。
韓致應,以吏批言啓曰,侍從臣承重祖年七十以上人,每於歲首,抄啓加資,而新有應推恩人,雖非歲首,亦爲抄啓加資,載在法典矣。侍從臣承重祖年七十以上人,別單書入之意,敢啓。傳曰,知道。
吏批,再政。幼學許秉年八十二,今超通政,侍從臣持平許珩承重祖加資事,承傳。
兵批,行判書韓晩裕進,參判鄭尙愚未肅拜,參議閔命爀未肅拜,參知朴瑞源入直,右副承旨金魯敬進。以李溥萬爲同知,尹彦喆·李勉可·卞復圭爲五衛將,李邦億爲忠翊將,洪通漢·朴春根爲慶熙將,申在明爲文兼,兪武煥·洪重鉉爲部將,李廷範爲全羅右水虞候,同知單孫昌軫,僉知單趙光瓚·金尙振·金載謙,護軍單金孝建,副護軍單洪樂淵·金仁燮,副司直單尹愭,前虞候金憲柱,今加折衝加資事,啓下。
金魯敬,以兵曹言啓曰,五衛將權星應,景福宮衛將金成彩,俱以病難供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
金魯敬啓曰,行大司憲李直輔,掌令愼性眞·安經心,持平洪遇燮·許珩在外,執義金敎根牌不進,監察茶時之意,敢啓。傳曰,知道。
以執義金敎根,司諫李勉求牌不進罷職傳旨,傳于金魯敬曰,只推。
金魯敬,以都摠府言啓曰,副摠管申鴻周,以禁衛中軍,新舊番軍兵等點考事,南別營晝仕出去之意,敢啓。傳曰,知道。
金魯敬,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
金魯敬以兵書言啓曰,來十月十一月當上番騎兵二百二十八名,依定式,本曹點考後,仍令該曹,襦衣題給之意,敢啓。傳曰,知道。
丁卯九月二十五日子時,上詣仁政殿。誓戒入侍時,行都承旨鄭東觀,行左承旨韓致應,右承旨李文會,右副承旨金魯敬,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰,待敎朴綺壽,以次序立訖。時至,左通禮跪啓外辦,上具遠遊冠·絳紗袍,乘輿以出,藥房提調韓晩裕,副提調鄭東觀曰,侵夜勞動,聖體若何?上曰,一樣矣。由協陽門·肅章門·仁政門,至降輿所,左通禮跪啓請執圭,東觀跪進圭,上執圭,至版位南向立。文會曰,讀誓文時,刑曹判書當爲進參,而判書韓用鐸在外,近例或有參判代行之時,故今亦以參判代行矣。上曰,刑曹參判誰也?文會曰,李相璜矣。典儀曰四拜,贊儀唱四拜,諸祭官·宗親·文武百官皆如禮訖,讀誓文官李始源,刑曹參判李相璜,就東階西向立,始源讀誓文訖,始源·相璜降復位,典儀曰四拜,贊儀唱四拜禮,諸祭官·宗親·文武百官皆如禮訖,左通禮跪啓禮畢,啓請還內,仍啓請釋圭,上釋圭,東觀跪受圭,左通禮啓請乘輿,王大妃殿進御加味調中湯,五貼製入事。出榻敎由仁政門·肅章門·協陽門還內,諸臣以次退出。
上在昌德宮。停常參·經筵。
天市西垣所見之星,形色尾跡,比昨無異,距極六十六度,二更西沈。
金魯敬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓致應啓曰,明日經筵,取稟。傳曰,停。
傳于韓致應曰,政官牌招開政。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。山林外在外未肅拜,竝許遞,今日政差出,待下批,牌招察任。
傳于金魯敬曰,召對爲之。
以大司諫申大尹,司諫李勉求牌不進罷職傳旨,傳于金魯敬曰,只推。
有政。吏批,判書李始源進,參判閔耆顯病,參議李羲甲服制,行左承旨韓致應進,啓曰,臺諫多窠,今當差出,而擬望之人乏少,外任竝擬,何如?傳曰,允。以金熙華爲執義,尹之鉉·李若洙爲掌令,朴蓍壽·李晉淵爲持平,林景鎭爲獻納,曺錫正爲正言,朴宗京爲工曹參議,南學訓導單李協心,以趙尙鎭爲分內醫提調。
兵批,行判書韓晩裕病,參判鄭尙愚,參議閔命爀俱未肅拜,參知朴端源入直進,右副承旨金魯敬進,同知單洪通漢,僉知三單尹彦喆·尹益儉·李邦億,副護軍許秉,副司直金敎根·安經心·許珩·洪遇燮·姜彙鈺·愼性眞,副司果鄭觀綏竝單付。
金魯敬啓曰,掌令李若洙,旣在闕中,不爲肅謝,直爲出去,事體所在,誠極未安,推考,何如?傳曰,允。
金魯敬啓曰,行大司憲李直輔,持平朴蓍壽在外,執義金熙華,掌令尹之鉉·李若洙,持平李晉淵牌不進,監察茶時之意,敢啓。傳曰,知道。
以執義金熙華,掌令尹之鉉·李若洙,持平李晉淵牌不進罷職傳旨,傳于金魯敬曰,只推
金魯敬,以禁衛營言啓曰,來十月當二番前部中司屬黃海道五哨軍兵逢點實數六百三十七名,已爲點閱整齊,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金魯敬,以禁衛營言啓曰,來十二月當二番前部右司屬黃海道五哨軍兵,來十一月二十五日,京中逢點,依例準二朔立番之意,本道監兵營處,預爲知委,何如?傳曰,允。
金魯敬,以御營廳言啓曰,本廳來十月十一月兩朔應立前部右司屬慶尙道五哨軍兵五百十七名,今已逢點整齊矣,十月初一日,與舊番右司軍兵,替代立番後,舊軍放送之意,敢啓。傳曰,知道。
金魯敬,以御營廳言啓曰,本廳來十二月戊辰正月兩朔應立坐部前司屬慶尙道五哨軍兵,十一月二十五日,京中逢點,十二月初一日,與前部後司軍兵,當爲替代立,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
金魯敬,以御營廳言啓曰,今此討逆慶科庭試別試武科殿試時,本廳將校中直赴應試人,依定式,別單書入之意,敢啓。傳曰,知道。
檢閱朴周壽疏曰,伏以臣與弘文館修撰臣徐鼎輔,爲內外從也,其於春秋兼銜,自在應遞,則臣固在下當遞,而臣昧於格例,今始陳章自列,惶隕慙恧,無所容措。伏乞聖明,俯垂鑑察,亟命遞改,以存公格,以安私分,千萬幸甚。省疏具悉。疏辭,下該曹,稟處。
丁卯九月二十六日午時,上御誠正閣。召對入侍時,參贊官金魯敬,持國朝寶鑑第七卷,侍讀官徐長輔,持國朝寶鑑第七卷,檢討官徐鼎輔,持國朝寶鑑第七卷,待敎朴綺壽,持國朝寶鑑第七卷,記事官趙庭和,持國朝寶鑑第七卷,記事官朴周壽,持國朝寶鑑第七卷,記事官鄭元容,持國朝寶鑑第七卷,以次進伏訖。上開卷命讀,長輔讀自秋七月,止省覽焉。上曰,下番讀之。鼎輔讀自李珥入侍,止行王道也。上曰,參贊官讀之。魯敬讀自珥拜謝曰,止最要語也。上曰,閣臣讀之。綺壽讀自李珥白,止科擧爲愈。上曰,注書讀之。賤臣讀自況使之,止以爲胡風矣。上曰,上番讀之。周壽讀自上曰侵虐,止其弊少減。上曰,下番讀之。元容讀自冬十月,止卷之二十四。上曰,文義陳之。長輔曰,雖有戎馬,亦可行王道之聖諭,實是卓越百王,不勝欽仰,而先正臣李珥,以其憂愛之忱,或慮其言之未行,謂以王道之行,在於實功,不在於言語,此誠爲聖學切實之言也。人君以實心行實政,然後自有實功,而如或言過其實,則反歸於空言無實之弊矣,是故宋臣眞德秀曰,行先於言,則其言有實,未行先言,則其言難踐,夫言之非難,而行之爲難矣。伏願政令施措之間,燕閒幽獨之地,必以誠實無僞之道,益加自勉,而毋或以辭令爲先焉。上曰,所陳好矣。上曰,知之非艱,行之爲難,何以則行之非艱乎?長輔曰,如欲行之非艱,則亦莫如推其所知而勉其實功矣。上曰,下番陳之。鼎輔曰,東湖問答書,卽先正臣李珥之所製進,而古今治亂,當時經濟,無不備載,則有國監戒之方,最切要於此書,蓋見於經典者,何莫非治亂得失嘉言善謨,而特此書,設爲問答而輯之,條陳詳悉,以爲聖朝常目之資,先正臣憂愛之忱,亦至矣,如欲知治亂之跡經濟之要,則莫過於是書,惟願殿下,雖燕閒之時,亦於此等書,以時取覽,存誡而取則焉。上曰,所陳甚好,當體念矣。上曰,參贊官陳之。魯敬曰,上下番所奏,誠好矣,臣別無他更達之辭矣。上曰,閣臣陳之。綺壽曰,先正臣李珥經席所仰奏有云,今者幸無權奸及戎馬,此正殿下有爲之秋也,此言殆若有待於今日而發也。鄒書亦曰,國家閒暇,及是時,明其政刑,雖大國,必畏之矣,顧今內無權奸之專國,且昇平日久,國家無事,當此之時,古聖王大有爲之方,固不可少忽矣。又況文恬武憘,專尙姑息之習,法久弊生,合有更張之道,而雖以天災時變觀之,憂虞多端,不可謂無事之時,此正君臣上下大警惕大振勵之會,伏願深加體行,而俾有修明之實效焉。上曰,所陳甚好矣。上曰,此云幸無權奸正爲有爲之秋,雖有權奸戎馬,若行王道,則豈非有爲之秋耶?長輔曰,雖當權奸專國,兵革撓亂之時,猶可爲治,而況此內無權奸,外無戎馬,則此正易於爲治之時也。綺壽曰,聖祖若曰雖有戎馬,亦可行王道也,而今者下詢之敎,又及於此,實與聖祖之至意同符,臣不勝欽歎矣。上曰,聖祖敎曰,作人之效,非一朝可見,作人之效,果難一朝可見耶?長輔曰,作人之效,誠難一朝遽見,而習俗之爲弊,至於傷敎者,則固不可因循姑息,而宜卽痛革矣。綺壽曰,作人之效,必待久然後可見,是以詩云,周王壽考遐不作人,亦言其作成悠久之效也。上曰,周王之作人,由其壽考而然耶?綺壽曰,然矣,蓋作人之方,必也優游漸漬,薰陶鼓舞,以至於於變時雍之域,故羲易亦曰,聖人久於其道,而天下化成,此可見雖以聖人功化,至於作人之方,則必待於遲久也。上命掩卷,仍敎曰,此後召對時,所講冊子自止,所餘無多,則須竝持其下卷入來,可也。命玉堂·閣臣先退,長輔等退出,又命退,承史以次退出。
上在昌德宮。停常參·經筵。
天市西垣所見之星,形色尾跡,距極度數,比昨無異,二更西沈。
韓致應啓曰,明日經筵,取稟。傳曰,停。
金魯敬啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
韓致應啓曰,來初一日輪對日次,而宗廟冬享大祭親祭齋戒相値,頉稟之意,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬,以兵曹言啓曰,今此宗廟擧動時,本曹堂上侍衛及守宮·導駕,當爲備員,而參判臣鄭尙愚,參議臣閔命爀,謂有身病,不爲出肅,令政院,稟旨變通,仍令該曹,以在京無故人口專差出,以爲備員之地,何如?傳曰,允。許遞。
金魯敬,以都摠府言啓曰,來十月初二日宗廟冬享大祭親行時,侍衛·寶劍·守宮,當爲備員,而都摠管李集斗,副摠管李庚運未肅拜,李相璜差祭,鄭晩錫以漢城府右尹,導駕進,白師誾以禁軍別將,陣上進,吳毅常有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
吏曹口專政事,以洪義浩爲兵曹參判,柳師模爲兵曹參議。
兵曹口傳政事,以金履翼爲都摠管,李彦植·鄭尙愚·金銑·金孝建·崔獻重爲副摠管,都摠管單李彦植。
韓致應啓曰,來初二日宗廟冬享大祭親祭祭文,當爲製進,藝文提學曺允大,待明朝牌招,何如?傳曰,允。
金魯敬啓曰,御營大將李得濟,以本營習陣,明日鷺梁出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
以大司諫申大尹,司諫李勉求,執義金熙華牌不進罷職傳旨,傳于金魯敬曰,只推。
韓致應,以吏曹言啓曰,今此宗廟·景慕宮朔祭獻官執事中,時無職名人,令該曹,口傳付軍職,何如?傳曰,允。
金魯敬,以備邊司言啓曰,卽見公忠監司趙德潤分等狀啓,則牙山等七邑,置之尤甚,洪州等二十五邑一鎭,置之之次,忠州等二十二邑,置之稍實,仍以爲檢田給災,待實數停當,鱗次陳聞計料,後錄諸條,竝請令廟堂稟旨分付矣。其一,牙山等七邑最甚,災民之當納還餉,特許姑停,各衙門各軍門諸般身軍布米錢及樂工保米,守摠兩營牙兵需米,竝令至明秋退限事也。其一,舊還各穀,爲一萬餘石,而牙山等七邑,則新舊竝督,民勢可念,特許勿捧事也。其一,安興餉米之分俵於泰安者,竝計新捧,乃爲二百餘石,轉輸爲弊,姑許仍留,待明秋輸納事也。其一,牙山有丙辰辛酉未拯條分徵穀物千有餘石,而已作舊逋,指徵無處,限明秋停退事也。其一,貢津倉所屬大同,姑令依前擧行事也。其一,尤甚之次邑勿定配所事也。其一,推奴徵債,限明秋防塞事也。本道農形,牙山等七邑被災面里外,雖有如干災頉,庶不至於全歉,道啓分等,自有斟量,依請施行,後錄諸條中還餉停退,事體甚重,固難輕議,癸卯嶺東,幾爲赤地千里,諸般貢獻身役,一竝觸免,而還餉則只許半停,其捧其停,俱出爲民,今此七邑二十七面還餉之全數請停,雖因目下之切急,罔念嗣歲之所需,以公以私,殊欠商量,而民情旣云如此,亦難一例防塞,牙山等七邑最甚災民當納新還餉,許令折半停退,身米布錢,亦不無輕重之殊,而比之還餉,差有間焉。且與全一邑有異,七邑災民各衙門各軍門身軍布米錢,及樂工保米,守摠兩營牙兵需米,許令至明秋退限,新還旣許半停,則舊還尤非所論,七邑舊還,竝與拯劣米太而亦許限明秋勿捧,安興餉米,餘數無多,轉輸爲弊,姑許仍留,邑倉貢津倉大同之依前擧行,便成年例,與尤甚之次邑勿定配所及推奴徵債防塞事,竝依狀請施行事,分付,何如?傳曰,允。
金魯敬,以訓鍊都監言啓曰,今此討逆慶科庭試武科殿試時,本局將校軍兵及武藝廳中直赴應試應頉之類,竝別單書入之意,敢啓。傳曰,知道。
金魯敬啓曰,卽者校理徐長輔,修撰徐鼎輔,謂有三司合啓中俱不可冒參之情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
吏曹啓目粘連,觀此藝文館檢閱朴周壽上疏,則以爲臣與弘文館修撰徐鼎輔,爲內外從也。春秋兼銜,自在應避,亟命遞改,以存公格亦爲白有臥乎所,相避之法,在下當遞是白乎矣,史官春秋,例不得減下是白如乎,徐鼎輔所帶春秋館記事官之銜,今姑減下,何如?判付啓,依回啓施行爲良如敎。
掌令尹之鉉·李若洙,正言趙鐘永啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,快正王法。措辭見上請時夏·時鼎·時楫·金樂敎等,竝令王府,設鞫嚴覈,快正邦刑,時景·時昱,竝施孥籍之律,玄慶一體拿來,嚴鞫得情,依律處斷。措辭見上請賜死罪人行恁諸子應坐之類,亟令王府,依律擧行,無俾易種焉。措辭見上一行刀割請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上請金甲島安置罪人李東馨,爲先施以荐棘之典。措辭見上請光陽縣竄配罪人李翊模,爲先施以絶島安置之典。措辭見上請楸子島安置罪人徐瀅修,設鞫嚴問,快正王法。措辭見上請巨濟府島配罪人李魯春,亟令王府,設鞫嚴問,明正典刑。措辭見上請古今島安置罪人張錫胤,亟令王府,嚴鞫得情,快正典刑。措辭見上請追奪罪人煥之諸子,亟施散配之典。措辭見上請賜死罪人達淳諸子,亟施遠地定配之典。措辭見上請追奪罪人日煥諸子,亟施散配之典。措辭見上請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,夬正典刑。措辭見上請追奪罪人龜柱支屬應坐之類,一依尙魯例,施以散配之典。措辭見上請金甲島安置罪人龍柱,亟令王府,設鞫得情,夬正典刑。措辭見上請前判書李書九,設鞫得情,快正典刑。措辭見上請追奪罪人鍾秀支屬應坐之類,一依尙魯·漢祿例施行。措辭見上請故掌令金鍾厚,爲先削逸,仍施追奪官爵之典。措辭見上請副護軍任焴,爲先絶島安置,行護軍徐美修,施以屛裔之典。措辭見上答曰,不允。
敦寧都正李壽咸疏曰,伏以,臣年紀衰邁,知識蔑裂,歷事三朝,少無塵刹之勞,而待罪工曹,積有年所,每以筋力奔走,爲一半分圖報之計矣。昨伏見除旨下者,以臣爲敦寧府都正之任,固當卽地叩謝,少伸區區之忱,而近以毒感,委身床玆,萬無起動之望,故不敢爲趨承之計,心甚悚恧,如負大何,病勢如右,猶屬餘事,第臣本無敦寧,則例不當循常趨行,故玆敢短章自列,仰塵崇嚴。伏乞聖明,亟賜鐫遞,以安私分,千萬幸甚,臣無任云云。省疏具悉。許遞。
應敎申在明疏曰,伏以,無狀賤臣,過蒙誤恩,備員三司,今已有年,聯武群彦,翶翔邇列,而入不能剖析談經,開益聖工,出不能剴切論事,風礪世道,徒藉寵靈,揚歷華顯,日遷月陞,資格已窮,前後所叨,何莫非踰越涯分,而今此見帶之職,尤萬萬僥濫矣。噫,經幄之任,榮比登瀛,則名器之所可愼惜者,孰過於此,而至於東壁,地分素稱淸切,遴選必貴精簡,自非文學聞望,爲衆所推者,莫宜居之,雖前輩長德之眞可合於是職者,罔不逡巡辭巽,如不自容,況臣闒茸賤劣,最居人下,則夫豈有一分冒膺之望,而日未移晷,召牌再辱,銜恩怵義,縱效趨承之爲恭,揆分量才,詎宜磐礴於匪據,且臣八耋偏母,宿病沈痼,獨身扶將,跬步難離,曾以丐身終養之願,屢溷孝理仁恕之下,竊想聖明,亦或記有之矣,今當秋冬之交節,易致調護之失宜,一寢一食,無非私心眷係之端,則臣之方寸,固已亂矣,出謀發慮,非敢自擬,而陳力就列,亦無其望,臣情到此,窮且迫矣。伏乞天地父母,諒臣不稱之實,憐臣至切之懇,亟賜鐫削臣本兼諸任,仍命選部,勿復檢擬,以淸仕塗,以卒便養,千萬幸甚。臣於乞免之章,不宜贅及他說,而區區願忠之誠,根於秉彝之天,目見星文之垂警,則欲望殿下之懋實德而應災異也,目見法講之久停,則欲望殿下之勤聖學而勿間斷也,目見宮禁不嚴,頑民闖入,則欲望殿下之振肅王綱,壯防衛而杜後弊也,目見懲討漸緩,賊勢滋長,則欲望殿下之廓揮乾斷,蕩巢穴而拔亂本也。惟此四者,非但當今之急先務,實有關於安危治忽之機,誠願聖明,恕其狂僭,少垂諒察焉。臣聞天之警告以災,恒在於有道之世,蓋欲其因此恐懼,得盡修省之方,卒挽興隆之運也。顧今雲觀告祲之星,形體旣微,光芒不大,雖未知其眞箇彗孛,而無名客宿,初起亢度,轉犯天市,距極之分,日近一日,則其爲天災,斷然無疑矣。臣誠寡陋,固不敢以某事某應,生解硬說,如漢儒傅會之爲,而推迹前事,歷稽往牒,蓋彗孛之於國家,爲災雖小,而古之聖君,未嘗不責己求助,思盡警省之道,古之賢臣,未嘗不盡忠無隱,克贊消弭之責者,豈非有得於不畏入畏之訓而然耶?肆昔大明太祖高皇帝,混一區宇,功業莫盛,而不自滿假,敬天勤民,仰觀乾象,一星失次,便爲憂惕,坐以待朝,惟恐一念之不合於天,一物之不獲其所,兢業之誠,始卒不貳,此卽聖君所以創業垂統萬世永賴者也。宋神宗朝,彗星出,程子爲呂公著上疏曰,自古以來,何嘗以危亡爲憂而至危亡者乎?近世以來,引咎之詔,自新之言,亦嘗有之,而倘人君不由於至誠,則天下徒以爲虛語,其能感天心弭災變乎?此卽賢臣所以引君當道,儆戒無怠者也。矧今國勢日卑,人心日陷,變怪日出,而天戒又如是丁寧,君臣上下,政宜協心同力,不見是圖,而一日二日,伈泄玩愒,竝與應文備數之事,而廢閣不行,災固不足憂,以災爲安,眞是可憂之大者,伏願殿下,因此警惕,因此奮發,蚤夜思省,克己自新,以實心行實政,而又勅中外大小之臣,同寅協恭,以求天意之所在而交修焉,則庶乎災沴日消,禎祥日湊矣。臣聞帝王致治之道,莫善於勤學不息,而莫不善於作輟無常,蓋致治在於學古,而學古在於接續不間斷,接續之要,又在於溫故而知新,傅說之告其君曰,學于古訓,乃有獲,大雅稱文王之德曰,於緝熙敬止,周頌述成王之言曰,學有緝熙于光明,如使古昔聖賢,立心悠泛,乍作旋輟,則其何以造光明之域,而致淸泰之治也哉?伏況我列聖朝家法,專以典學爲終始,一日三講,猶爲不足,又有召對夜對之擧,除却尙食就寢之外,鮮或有廢講闕對之時,此所以道積于聖躬,治隆於前代者也,惟我殿下,稟上聖純粹之姿,法祖宗貽燕之謨,沖齡御極,萬幾少暇,而其於學問上工夫,克務時敏之功,漸收日就之效,踐履旣篤,造詣冞深,宜若無所事乎俯就加勉,而向在盛夏之節,日降召對之命,臣於其時,猥備館職,獲登筵席,日旰暑甚,汗流如漿,而竊覵天顔,少無倦意,從容問難,或至移時,臣誠感激欣滿,至擧故儒臣奇大升筵退感泣之說,以寓歆動贊襄之忱矣。曾未幾何,漸致稀闊,邇來旬望之間,引接儒臣,僅一二遭耳,私憂過計,已不勝其泄泄,而至若法講事體,尤與召對逈別,卽無論反復經旨啓沃聖心之效,而惟其禮貌威儀之盛,亦足以使時君世主,存心養性,居敬持志,日慥慥乎進德修業之基也,此誠有國之不可一日或曠者,而今春以來,連値朝家之多事,旋因極暑之例停,五月以前,旣未能頻御經筵,及夫涼生,又復荏苒因循,迄至于今,尙未開講,夫一曝十寒,聖人之至戒,而今竝與一曝而幾乎無之,噫,以殿下好學不倦之誠,忽爲此始勤終怠之擧,而莫之惜焉,臣不敢知聖意之攸在也。嘗觀玉堂故事有曰,仁宗大王,有故輟講,則終日不慊於心,危坐不寐,讀書至夜分,翌日鷄鳴而起,又讀所講書一遍而出,又有曰,世宗大王,嘗謂近臣曰,予在宮中,無有斂手閒坐時,於休大哉,前聖後聖,心法相傳,臣固知殿下,雖於燕閒幽獨之中,必能縕繹舊學,不息用工,克遵兩聖朝故事,而猶未若臨御法筵,晉接臣僚,或討論窮格之妙,或咨訪治理之具,以日繼日,無少間斷,俾我八域民庶,咸知我殿下眞正好學眞正不倦之爲十分道理也。昔宋侍講范祖禹,當講筵權罷之時,上言於其君曰,陛下今日之學與不學,係天下他日之治亂,如好學則天下君子,欣慕願立於朝,以直道事陛下,輔佐德業而致太平,不學則小人皆動其心,務爲邪諂,以干富貴,朱子曰,工夫易間斷,義理難推尋,歲月如流,甚可憂懼,臣每誦此等言,未嘗不爲殿下耿耿,今因投匭,猥備陳達,伏願殿下,惕然深省,翻然改圖,繼自今,苟無不得已之故,則逐日開筵,不時賜對,盡復祖宗朝勤接之規,勿負大聖人天畀之衷,則庶乎厥德修罔覺,而從欲之治,亦可做得來矣,臣聞王者,以四海爲家室,億兆爲臣妾,不問遠邇,均爲赤子,無間智愚,同心愛戴,萬無一意外之慮,而聖王之制,猶設爲重門,環以周廬,熊羆焉拱衛,干掫焉警邏,不敢或疎於一隅,罔有少忽於片時,誠以帝王居重養威之道,不得不爾也。近者法綱解弛,禁網疎闊,無標雜人之出入禁闥,無復限節,而閽者不禦,視若尋常,聽聞所及,固已憂歎,而至於今番金郁之燮而極矣,閤門咫尺,是何等深嚴地,而白衣鄕氓,黃昏攔入,隱伏彷徨,恣意行走,而守巡處所,將卒夢死,結束衙門,堂郞尸居,宿衛之疎虞,巡綽之怠慢,推此可知,想像其時,非但心寒而體粟,殆不可使聞於國中也。犯者之移送捕廳,今已多日,而尙未能明白取供,夬施典刑,鉤隱摘伏,莫聞獄情之輸款,指妖稱狂,徒增巷議之傳訛,是皆國無紀綱之致,而所以然者,亦有由焉。蓋自載榮·宋國仁事以來,每不得究竟其獄,掀破其窩,故或佯作癡狂,或甘心誅殛,千奇萬怪,莫可猜測,隱若有戎伏莽,陰募死士,行此嘗試之術,售其疑亂之計者,然今玆之變,又安知非一串貫來,而至再至三,人情狃安,倘又不能窮治盡覈,一如前日兩獄之爲,則將未知何樣變怪,又發於何地,言念及此,不覺繞壁而明發也。昔在顯廟辛亥,先正臣文正公宋時烈,因柳濯之變,箚陳宿衛單弱之弊,因進振紀綱淑人心之策,以此觀之,則伊日殿下所以處分騎省以下諸將領者,亦可謂失之太寬,而無以立威於方來矣,臣竊慨然。伏願殿下,嚴飭捕將,期得凶郁之情節,永斷前後之疑案,而仍復著爲令甲,懸法象魏,自今以後,如有攔入而現捉者,不但窮治其人,竝與未覺察之當該諸臣而繩以重律,俾知宮禁之不可冒入,巡衛之莫敢少懈焉,則庶乎國有綱紀,威益重而體益嚴矣。臣聞從古奸凶之禍人家國者,其惡一也,而若其爲惡之迹,有易見者,有難見者,是以罪四凶誅兩觀,必待大舜·孔子之聖,然後能之,蓋難見者之包藏祕譎,反有浮於易見者之人得以誅故也。近日懲討之諸賊,夫孰非海東臣子必報之讎,而自龜·祿·裕·煥,以至達淳,其圖移國本,背馳先王之通天罪惡,要皆自其口出,不勞士師之折獄,而至於鍾秀,則機緘至祕,捭闔如鬼,入告出語,判作兩截,密倡潛和,不露微痕,而且其僞行詭節,足以欺世而盜名,利啗勢怵,足以脅人而尊己,死後之凶焰愈熾,生前之隱慝漸晦,雖幸天理孔昭,北賊輸情,而倘非我殿下察之明而斷之廓,則罪其首惡,施以極律,誠非朝夕可期之事也,此其功不在大舜·孔子之下,而獨怪夫天下咸服之化,魯國大治之效,未見於今日,而所可見者,凶徒逆孼,益肆狼毒,假托情勢,要顯規避之跡,恥署名字,至發已甚之論,人心之詿誤至此,黨議之陷溺至此,此其故何哉?誠以亂逆之巢窟根柢,猶有所未盡搗破,而寔繁之徒,猶有所窺覬而然也。噫,彼金鍾厚之千罪萬惡,旣盡臚列於臺啓儒疏,則今不必架疊,而殿下亦嘗深燭其情狀矣。然而當施之律,迄今靳許,輿情之憤,維日斯激,臣不敢知殿下,何所惜於其名,而鄭重若是乎?臣愚淺見以爲,假使鍾厚,平生無他罪,而卽其留榮賊一着,斷不可不削其逸耳。夫逸云乎者,以其肥遯巖穴,果忘斯世,高尙其志,不事王侯之謂也,焉有以逸爲名,而挺身自托於謀篡逆之權凶,至於抗章請留而恬不知恥者乎?渠之所爲,若是相反於逸,則殆無異自削其逸,而今於身沒旣久,本罪竝發之後,猶且惜其逸名,而强欲存之,則豈可曰處置之得宜,好惡之當理,而況其凶肚密連於祿賊,同逆相濟於乃弟,不免爲諸逆之源本,而獨漏天網,久屈王章,尤豈非刑政之大乖者乎?惟其如是也,故怪鬼徒黨,恃以無恐,全無革改之望,顯有角勝之跡,若此不已,則臣恐禍亂之作,殊無已時也。伏願殿下,淵然深思,穆然遠覽,亟施金鍾厚削逸追奪之典,而黨與之被論者,竝從臺臣之請焉,則庶乎本拔源塞,懼亂賊而靖世道矣。第念修德禳災之本,在乎好學而不厭,振頹綱淸宮禁之本,又在乎奮英斷而嚴懲討,四者相須,無或偏廢,然後天心可悅,而王業可興,申望殿下,懋哉懋哉,臣受兩朝罔極之恩,恒願肝䐉塗地,性且愚戇,不識忌諱,干瀆崇嚴,章皇至此,隕越主臣,無所逃罪,而惟此獻芹之誠,倘蒙擇蕘之德,則雖死之日,猶生之年,臣無任云云。省疏具悉。講學紀綱懲討三條,所陳切實,可見憂愛眷眷之誠,深庸嘉乃,深加留意,爾其勿辭,救護母病,從速察職,以盡啓沃之責。
上在昌德宮。停常參·經筵。
天市西垣所見之星,形色尾跡,與昨無異,距極六十五度,二更西沈。
金魯敬啓曰,合辭方張之時,兩司無詣臺之員,事甚未安,除在外·肄儀進去外,呈告人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,明日再明日三明日宗廟冬享大祭親祭齋戒,初二日動駕相値,視事頉稟之意,敢啓。傳曰,知道。
韓致應啓曰,臣致應,今日宗廟冬享大祭親祭肄儀,進去下直之意,敢啓。傳曰,知道。
傳于李文會曰,召對爲之。
李文會啓曰,卽者禮曹郞廳來言,今此宗廟冬享大祭犧牲看品,小宗伯當爲擧行,而本曹參判金明淳,受由在外,無以擧行云,何以爲之?敢稟。傳曰,許遞,政官牌招,開政差出。
有政。吏批,判書李始源進,參判閔耆顯病,參議李羲甲服制,右承旨李文會進。以任百禧爲修撰,沈象奎爲禮曹參判,李廷顯爲敦寧都正,朴師晉爲兵曹佐郞,李愚在爲茂長縣監,宋翼淵爲殷山縣監,兼春秋單鄭宗顯,故僉知申振英贈戶參,故學生申貫俠贈左承旨,故學生申夢海贈僕正,以上同知申大興三代,依法典贈職事,承傳。
兵批,行判書韓晩裕病,參判洪義浩病,參議柳師模入直進,參知朴瑞源病,右副承旨金魯敬進。同知單朴春根,護軍金明淳·鄭尙愚,副護軍閔命爀·李壽咸·南宮·金憲柱,以上竝單付。
李文會啓曰,宗廟冬享大祭犧牲看品,小宗伯當爲擧行,新除授禮曹參判沈象奎,卽爲牌招,何如?傳曰,允。
以大司諫申大尹牌不進罷職傳旨,傳于金魯敬曰,只推。
以校理徐長輔,修撰徐鼎輔牌不進罷職傳旨,傳于金魯敬曰,只推,更爲牌招。
李文會,以弘文館言啓曰,本館上番副校理臣徐有望,下番副修撰臣韓耆裕,俱以宗廟冬享大祭親祭祭官,今日議政府肄儀時,晝仕出去之意,敢啓。傳曰,知道。
丁卯九月二十八日午時,上御誠正閣。召對入侍時,參贊官李文會,持國朝寶鑑第八卷,檢校直閣洪奭周,持國朝寶鑑第八卷,侍讀官徐有望,持國朝寶鑑第八卷,檢討官韓耆裕,持國朝寶鑑第八卷,記事官趙庭和,持國朝寶鑑第八卷,記注官盧,持國朝寶鑑第八卷,記事官鄭元容,持國朝寶鑑第八卷,以次進伏訖。上曰,上番,何爲不入來也?文會曰,上番及上注書,左承旨,皆爲進去於肄儀矣。上曰,肄儀進去承旨,今日亦當入來耶?文會曰,承旨無牌,則例不得入來矣。上開卷命讀。有望讀自國朝寶鑑,止不敢容喙矣。上曰,下番讀之。耆裕讀自時災害切迫,止三司發論。上曰,參贊官讀之。文會讀自請雪乙巳以下,止當是時也。上曰,閣臣讀之。奭周讀自文定深居,止異議於其間哉。上曰,注書讀之。賤臣讀自只緣元衡,止固不足惜。上曰,上番讀之。讀自而叛逆之事,止夫誰曰不可。上曰,下番讀之。元容讀自今也不然,止若此其甚也。上曰,文義陳之。有望曰,此云祈雨是日雨,先王聖德,上格于天,有禱輒應,曰暘而暘,曰雨而雨,蓋格天孚應之效,在列聖朝,亦多此類矣。雖以近來事言之,春夏之交,旱魃爲災,若行祈雨,則輒有靈效,此可見天人之際,不爲相遠矣。伏睹近日彗星之出已久,此不可謂不災矣,伏願殿下,體先王格天之德,克盡恐懼修省之道,則宋景之熒惑退舍,亦將見於今日矣,更加惕念焉。上曰,下番陳之。耆裕曰,此云嶺南大饑,遣吏曹正郞辛應時按察賑救,此可見聖祖恤民之盛意也,有國之政,莫先於恤民,故書曰,民惟邦本,本固邦寧,夫成湯之子惠困窮,文王之視民如傷,前聖後聖,同一揆也。我聖祖一政一事,何莫非良法美規,而恤民之政,尤合監法之道,伏望於此等處,更加體念焉。上曰,參贊官陳之。文會曰,上番儒臣,俄以星變,告警敷陳,而近日星變,實是大災,而有非冬雷之比也,此正君臣上下,大警惕大修省之時也,伏願更加惕念焉。上曰,閣臣陳之。奭周曰,今日自止,別無文義之可陳者,而此云災害切迫,人心洶懼,伏未知此時之有何災異,而此有祈雨之事,弘文館上箚,亦言星宿騁怪,以此觀之,此時似有旱災及星變等事矣。上番儒臣及參贊官,俄以星變事,皆有所奏,而此政今日目下之大加修省處也,小臣前以虹貫之災,曾有所奏,而今此星變,寔災異之非小者也,然前或有此等災,而或無所應,則人心狃安,易視以尋常,如此則臣愚竊以爲星變,猶屬小事也。君臣上下,相與恬憘之可憂可畏,實有大於星變矣,且若此不已,則幾何而有天變不足畏之說乎?王安石之亂宋,卽此一句語是已,可不畏哉?星變告警已久,則臣未敢知淸燕之中,修省之如何,而昔宋景公一言之善,熒惑退舍,今此星變初出之時,卽爲西沈矣,近日則自西漸東,以此見之,以若天人之際孚應之捷,不卽消弭者,誠由於恐懼修省之有不足處也。雖於冬雷之時,輒有求言之敎應旨之言,則今此星宿之變,非比尋常雷異之災,而自上無求言之敎,在論思言責者,亦未聞有所言,則竝與循例應文之事而廢却不行,此臣之尤所可畏者也。昔李之菡,卽學問中人也,當妖星告警之時,貽書於先正臣李珥曰,妖星出而吾獨曰瑞星,蓋妖星未出之前,大小恬憘,百度皆廢,及夫妖星之出,上下恐懼,轉災爲瑞,故曰瑞星,李珥亦以謂此言,雖近滑稽,亦有可觀,因錄於經筵日記,臣亦以爲因此星變之告警,益加修省警惕之方,則卽是轉災爲祥之一機會,伏願更加猛省焉。上曰,所奏甚好,當留念矣。上曰,此云請雪乙巳己酉之冤,乙巳己酉可雪之冤,果何事也?有望曰,此是尹任·柳灌·柳仁淑獄事,而尹任雖麤鄙無狀,若歸之以叛逆則至冤矣,至於柳灌·柳仁淑,則或稱盡心國事,或稱好善愛士,皆名臣也,當初已有訟冤之公議,而今始箚論伸冤矣。文會曰,當時奸徒,以此三臣,謂有不利於明宗朝,果羅織被禍矣。上曰,柳灌,柳仁淑,若論優劣,則誰可爲勝耶?有望曰,誰優誰劣?臣的未敢知,而二人皆是名臣也。奭周曰,尹任武夫也,而地近戚聯,位至贊成,別無識見,且好顓權,而時以無罪見稱,柳灌·柳仁淑,皆有名節,而柳灌則以淸白,尤稱名相矣。上曰,兵曹參判白仁傑,何如人也?有望曰,忠直之臣也,學問雖不足,而忠節則有貫日月之稱矣。奭周曰,柳灌·柳仁淑之被禍也,自內有密旨下於臺臣,而仁傑以其時獻納,獨啓以此非聖祖美事,極言不可,亦竟被罪,其時有以詩美之曰,孤忠一代無雙士,獻納千秋獨啓人云矣。上曰,林百齡何如人也?耆裕曰,小人也,乙巳獄之羅織,皆由於此人矣。上曰,尹任·柳灌·柳仁淑,何爲而見羅織於乙巳人耶?有望曰,尹任則仁宗朝近戚,而柳灌·柳仁淑,皆當時柄用之相臣也,凶徒倡明宗不利之說,驅之於尹任,竝與其時柄用之相而羅織矣。耆裕曰,尹任與尹元衡有隙,其時已有大小尹之稱矣。上曰,此皆尹元衡之所爲耶?奭周曰,尹任亦非有識人,而元衡極爲陰邪,故柳灌·柳仁淑,亦與之不好矣。上曰,林百齡·鄭順朋,亦是元衡之黨耶?有望曰,然矣。上曰,伸雪之請,何爲到今始發耶?有望曰,冤獄久未伸雪,故今有齊請,而自明廟末年,已有此議矣。上曰,元衡之兄弟有隙耶?有望曰,相與爭權故也。上命掩卷,仍命玉堂先退,有望等退出。奭周曰,日省錄,每書殿座時服色,故雖講筵次對時服色,無不書之矣,內試射時服色,亦爲書之乎?上曰,不必書之也。仍命閣臣先退,奭周退出。文會曰,大享時犧牲看品,英廟朝丙寅,依大明集禮,以小宗伯看品定式矣。語未畢,上曰,然則俄者啓辭批旨,更以許遞政官牌招開政差出,書出,可也。又敎曰,待下批,仍入牌招啓辭,可也。仍命退,承史以次退出。
上在昌德宮。停常參·經筵。
初昏以後,雲氣或開或蔽,天市西垣所見之星,暫見旋隱,形體尾跡,不得詳細看候。
傳于金魯敬曰,召對爲之。
鄭東觀,以吏曹言啓曰,卽接掌樂院牒報,則今此宗廟冬享大祭親行時,協律郞,例以本院正塡差,而今方有闕,卽速變通差出,以爲擧行之地云,掌樂院正未差之代,口傳備擬以入之意,敢啓。傳曰,知道。
吏曹口傳政事,以李錫祜爲掌樂正。
金魯敬,以都摠府言啓曰,來十月初二日宗廟冬享大祭親行時,侍衛·寶劍·守宮,當爲備員,而都摠管李彦植在外,金履翼,副摠管鄭尙愚·金銑未肅拜,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,竝許遞,口傳差出,待下批牌招。
兵曹口傳政事,以沈能建·任希存爲都摠管,李普天·宋銓爲副摠管,副摠管單任希存。
金魯敬,以兵曹言啓曰,近來門禁,何等截嚴,而今日曜金門·宣仁門,至有無章標下人出入之擧,臣之不能察飭,萬萬惶悚,而當該守門將,竝令該府,拿問重勘,何如?傳曰,待過齋嚴棍。
金魯敬,以都摠府言啓曰,今日入直內三廳武兼禁軍及軍兵等,當爲中日習射,而宗廟冬享大祭親祭齋戒相値,不得爲之之意,敢啓。傳曰,知道。
李文會以奉常寺都提調·提調意啓曰,東耤親耕田所種稻打作,則所出爲三石二斗,唐黍打作,則所出爲四石十二斗,豆打作,則所出爲十二斗,太打作,則所出爲一石十四斗,粘粟打作,則所出爲二斗之意,敢啓。傳曰,知道。
丁卯九月二十九日午時,上御誠正閣。召對入侍時,參贊官金魯敬,持國朝寶鑑第八卷,檢校直閣洪奭周,持國朝寶鑑第八卷,侍讀官徐有望,持國朝寶鑑第八卷,檢討官韓耆裕,持國朝寶鑑第八卷,記事官洪起燮,持國朝寶鑑第八卷,記事官朴周壽,持國朝寶鑑第八卷,記事官鄭元容,持國朝寶鑑第八卷,以次進伏訖。上開卷命讀,有望讀自至於瑠之,止使之不言耶。上曰,下番讀之。耆裕讀自夫以,止而霈恩中止。上曰,參贊官讀之。魯敬讀自此亦幾會,止鎭慰衆情。上曰,閣臣讀之。奭周讀自肅淸朝綱,止同辭以請。上曰,注書讀之。賤臣讀自上命丁未,止鄭彦愨官爵。上曰,上番讀之。周壽讀自秋八月,止林百齡官爵。上曰,下番讀之。元容讀自三公率百官,止柳仁淑逆名。上曰,文義陳之。有望曰,今日自止,別無文義之可陳者,而此云鳳城之死,出於金明胤之讒口,夫金明胤,本是己卯名流也,至登賢良科,而及其禍作罷榜之後,復着儒巾,又占科名,附麗權奸,終爲無狀之小人,夫小人,放辟奢侈,無所不爲者,人之所易知者也,曲謹小廉,欺世盜名者,人之所難知者也,若使邪正之分,如薰蕕黑白之易知,則亦何辨別之爲難,而至於疑似難知者,則惟明者知之,故華士,少正卯之誅,乃在於太公·孔子之時,雖以王安石·秦檜事言之,當時君子,初莫不見欺,故夫子曰,惡紫之奪朱也,惡鄭聲之亂雅樂也,惡利口之覆邦家者,蓋疑似亂眞,尤所當明辨者,而鑑識明然後姸媸可別,權衡平然後錙銖可分,由此觀之,公明二字,實爲辨別邪正之要道,而公明之道,惟在於學問工夫而已。天理流行,人慾淨盡,則靈臺瀅澈,自可以明通公溥矣。伏覩近日朝著之上,別無大姦慝者,而公明之聖德,亦非謂不足也,臣愚區區之望,惟願加勉聖學,克臻公溥明通之域,則邪正之分,不難辨別,而可使君子日進,小人日退,伏望深留聖念焉。上曰,下番陳之。耆裕曰,今日自止中,別無可奏之文義,而弘文館上箚有曰,日月薄蝕,星宿聘怪,蓋自古災異之出,多在於有道之時,大抵有道之君,與天無間,孚應甚速,故恐懼修省,必致轉災爲祥,殷中宗,有桑穀之災,而聽伊陟之訓,克修德政,高宗,遇雉雊之異,而納祖己之訓,反己自省,周宣,遇雲漢之災,側身自修,克成中興之業,此三君者,皆轉災爲祥,其興也勃然矣。見今彗星之出已久,漸移天市西垣,伏未知仁覆之天,何如是丁寧告警,而亦未敢以傅會之說,仰陳某事之應,然敢以一二陳戒之說,有所仰奏者矣。伏覩近日講筵日開,聖學緝熙,橫經問道,躬行心得,日臻光大之域,而臣愚過慮,聖學工夫,或有未極處而然歟?惟當深加聖念,恐懼修省,應天以實,以爲轉災爲祥之機會焉。雖以目下事言之,文王之懷保小民,此實有國之急務,而生民之困悴,莫甚於今日,雖當屢豐之餘,尙有流離之患,且言路閉塞,莫今時若,恬憘度日,緘默爲事,且紀綱解弛,尊卑之分不明,奸究之徒未戢,至於今番金郁之變而極矣。肅穆淸禁,昏夜攔入,此實前古所無之變怪也,出付捕廳,今幾日矣?尙未究覈,此亦由於紀綱之不振也,伏願殿下,大奮發大振勵,俾有實效焉。上曰,所陳甚好,當留念矣。上曰,參贊官陳之。魯敬曰,下番儒臣所奏,雖非自止中文義,而其言好矣。蓋應天之道,當以實爲之,如以文具而已,則豈可爲恐懼修省之道哉?雖於講筵賓對之時,凡係生民休戚之事,莫不以實心行實政,俾實效下究,雖以聖學存養之工言之,亦必於實地上做去,是臣之望也。上曰,所陳尤好,當留意矣。上曰,閣臣陳之。奭周曰,此云厪能箝制萬夫一談之口,使之不言,蓋自古以來,公議則必在下,公議,卽人心之所同然,而無時無之者也,故人君,苟從公議之所同然,則其國治,否則亂,蓋治世則一從公議之所同,故人心咸服,擧措得宜,不勞而治,反是則斷以私意咈人違衆,若人情不服,則必大加誅戮,故朱子與陳侍郞論國是書曰,所謂國是者,誠天下之所同是也,其不合乎天下之所同是,而强欲天下之是之也,故懸賞以誘之,嚴刑以督之,然後僅足以劫制不齊之口,此言甚痛切矣。蓋致治無他道,凡於擧措刑政之間,必從萬夫一談之論,則治國之要道,亶在於是,伏望先祛一私字,以爲致治之要焉。上曰,上番俄以金明胤事敷陳,而亦言君子小人辨別之難矣。古語曰,大姦似忠,蓋小人之巧詐陰慝者,初不難知,而若夫內姦外忠者,則尤所難辨,何以則於君子小人之分,得其辨別之明耶?有望曰,小臣俄已仰奏,而公明然後可以辨別,公則無私,明則不蔽,故邪正之分,可得辨別,而公明不可以徒得,專由於學問工夫,使人欲淨盡,靈臺瀅澈,然後可以公溥通明,而邪正之辨別,始不難矣。奭周曰,以君子小人之分·大姦似忠之語,有此下詢,實是生民之福也。蓋人主或有私欲,則小人必乘其隙而逢迎之,故人主不能遽覺,亦難排斥,竟至難言之禍,若使人主,聖學高明,人欲遏絶,使小人無隙可乘,此固第一底道理也,其次則書曰,有言遜于汝志,必求諸非道,蓋小人,惟以順志逢迎爲事,如有順志之輩,一切斥去,則小人自不得近矣。上曰,此云廟堂老成之相,孰非先王之股肱?朝著夙夜之賢,孰非先王之臣子,其時玉堂箚中,何以言此耶?有望曰,此下將言伸雪之事,故先言此等人之皆如此也。奭周曰,乙巳年,倡尹任·柳灌·柳仁淑不利於先王之說,若眞箇近似於此言,則爲先王之臣子者,豈敢言伸雪乎?魯敬曰,蓋指大臣及三司,皆其時人之意也。上曰,弘胤之不赦,何也?有望曰,是弘男之弟,而弘男於同氣之間,曾爲告變者矣。奭周曰,此是李若氷之子,而若氷則以乙巳名流,被禍矣。魯敬曰,己卯年先正臣趙光祖之被禍也,李若氷以儒生,首發館學之疏矣,至乙巳年冤死,而其子,亦連坐被謫矣,其後弘男,欲爲解謫之計,甚至於告其弟之境,忠州之獄,蓋由於此矣。上曰,其弟,何如人也?有望曰,別無罪惡矣。上曰,以逆節告變耶?有望曰,然故成大獄矣。上曰,其兄則仍無罪名耶?耆裕曰,此後亦被謫矣。上曰,後以何事被謫耶?耆裕曰,以弘胤事矣。魯敬曰,弘男時以喪中之人,告變矣,此亦言告變者接踵,而蓋此時告變者甚多,至有以延詔門不下馬告變者矣。上曰,何爲而如是也?有望曰,是時群凶,濁亂朝著,無辜之人,皆被禍罪矣。魯敬曰,群凶,亦自知人心不服,故欲箝制衆口而如是矣。奭周曰,自古君子在朝,則朝著寧靖,別無事端,小人在朝,則疑亂陰邪,極其巧詐,及夫巷議街談,公議難抑,則渠輩亦知人心之不服,畢竟至於戕善類而箝衆口矣,故以君子而治小人,則只誅其自干天誅者,殲厥巨魁,餘黨不問,以小人而戕君子,則極其刑獄,俾無遺種,雖以此時論之,尹元衡之黨,當國十餘年,士林之禍不絶,及其君子進用之後,不過奸凶數人之追奪官爵而已,於此亦可見君子小人之分矣。上掩卷,命玉堂·閣臣先退,有望·耆裕·奭周退出。又命退,承史以次退出。
上在昌德宮。停常參·經筵。
自開東至辰時,有霧氣,天市西垣所見之星,移見於東垣第一星之傍,形色尾跡,比前無異,距極六十四度,二更西沈。
藥房副提調鄭東觀啓曰,伏未審日間聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。
王大妃殿,中宮殿·惠慶宮·嘉順宮,藥房口傳問安。答曰,知道。
金魯敬啓曰,備邊司郞廳來言,今日賓廳日次,而宗廟冬享大祭親祭齋戒相値,不得來會云矣,敢啓。傳曰,知道。
傳于李文會曰,禮房承旨,馳詣宗廟,景慕宮,奉審摘奸以來。
傳于韓致應曰,召對爲之。
金魯敬啓曰,卽者兵曹郞廳來言,明日動駕時,別侍衛不可不備,而本曹判書韓晩裕,有身病,不得進參云,卽爲牌招,何如?傳曰,允。
金魯敬啓曰,行兵曹判書韓晩裕牌不進推考傳旨,今方捧入,而明日動駕,別侍衛不可不備,如是違牌,事甚未安,更卽牌招,何如?傳曰,允。
金魯敬啓曰,行兵曹判書韓晩裕再牌不進推考傳旨,今方捧入,而明日動駕時別侍衛不可不備,如是違牌,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金魯敬啓曰,行兵曹判書韓晩裕三牌不進推考傳旨,今方捧入,而明日動駕時,侍衛不可不備,連事違召,終不承膺,揆以事體,極爲未安,所當更請牌招,而係是一日四牌,何以爲之?敢稟。傳曰,更爲牌招。
金魯敬,以都摠府言啓曰,來十月初二日宗廟冬享大祭親行時,侍衛·寶劍·守宮,當爲備員,而副摠管任希存在外,宋銓未肅拜,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
兵曹口傳政事,以金銑·李庚運爲副摠管。
傳于李文會曰,發遣吏郞,諸執事淸齋與否,摘奸以來。
金魯敬,以兵曹言啓曰,明日宗廟擧動時,本曹堂上侍衛及守宮·導駕,當爲備員,而參議有闕之代,令該曹,以在京無故人,口傳差出,待下批牌招,以爲備員之地,何如?傳曰,允。
吏曹口傳政事,以朴命燮爲兵曹參議。
金魯敬啓曰,明日大駕詣宗廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,知申承旨進去。
傳于金魯敬曰,明日出宮門路,以協陽門爲之。
兵曹口傳政事,以吳毅常爲摠戎中軍。
金魯敬,以兵曹言啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
金魯敬,以禁衛營言啓曰,謹依定式,臣海愚進詣南壇,奉審摘奸,則壇上與階砌·紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
丁卯九月三十日辰時,上御誠正閣。召對入侍時,參贊官韓致應,持國朝寶鑑第八卷,檢校直閣洪奭周,持國朝寶鑑第八卷,侍讀官徐有望,持國朝寶鑑第八卷,檢討官韓耆裕,持國朝寶鑑第八卷,記事官趙庭和,持國朝寶鑑第八卷,記事官朴周壽,持國朝寶鑑第八卷,記事官鄭元容,持國朝寶鑑第八卷,以次進伏訖。上開卷命讀,有望讀自冬十二月,止自奮之志乎。上曰,下番讀之。耆裕讀自鄕約是三代之法,止感發而興起矣。上曰,參贊官讀之。致應讀自上御經筵,止指日可待矣。上曰,閣臣讀之。奭周讀自弘文館上箚,止各陳所懷矣。上曰,注書讀之。賤臣讀自金宇顒白上,止正不能勝邪。上曰,上番讀之。周壽讀自紀綱何由立,止群下聳動矣。上曰,下番讀之。元容讀自旣先修己,止表裏一襲。上曰,文義陳之。有望曰,先正臣李珥曰,爲治須以唐·虞爲期,而事功須以漸進也,蓋人主立志之道,當以唐·虞爲準的,而至於事功之成,實非一朝之所可期也,漸次進就而後,可以成事功,故大學曰,物有本末,事有終始,自格致誠正,至修齊治平,進功皆有次序,則格致,實爲治平之本矣,若於本源之地,先下深工,萬理澄澈,克盡格致之道,以至於治平之境,則事功次第修擧,不難漸進,而自可做唐·虞之治矣,苟或不能先立本源,而徒務事功,則實有倒置之慮矣。漢唐凡主,立志不高,故不能成郅隆之治,而雖或有有志於致治之主,不務本原,而先尙事功,故治道不高,不能做唐·虞之治也。伏願殿下,每於臨講之時,深留聖念於本源上工夫,使本源先立,則唐·虞之治,不難致矣,更加體念焉。上曰,下番陳之。耆裕曰,此云眞知實踐爲務,蓋聖人之學,當務眞知實踐,如說命所云道積于厥躬,厥德修罔覺,然後可以至緝熙光明之域矣。凡於動靜語嘿之際·政令施措之間,自合於堯·舜·禹·湯·文·武·周·孔之道矣,臣愚區區之忱,敢以非堯·舜不陳之義仰陳焉。伏覩近日講筵日開,橫經問道,凡於經席臨講之時,沈潛玩賾,反覆發難,義理精微之奧,學問喫緊之要,深留聖念,躬行心得,無少間斷,則聖學日將,睿德日就,自可至於光明之域矣,若於開講之時,所讀不過數張,文義未免草率,則何以有實效乎?昔伯程子,言於宋哲宗曰,臣屢登講筵,但見諸臣,拱手嘿坐,所講不過讀數行而止,雖屢年行之,如此則必無所益,臣亦伏願臨講之際,發問究思,沈潛反覆,操存本源,躬行心得,則治道休明,敎化大行,三代郅隆之治,不難復見於今日矣。上曰,參贊官陳之。致應曰,玉堂上下番,皆已仰陳,臣無容更達矣。上曰,閣臣陳之。奭周曰,此言金誠一曰,可以爲堯·舜,可以爲桀·紂,蓋堯·舜·桀·紂,聖狂之分,不啻霄壤,而其所以爲聖爲狂,卽不過一念之間方寸之微而已。蓋操存本源,洞見義理,每對聖賢之書,心在方冊之上,事理洞然,心氣淸明,則卽此一刻之頃,便是入堯·舜之域也,堯·舜雖不可及,亦可爲聖人之道也,若或人慾乘隙,放肆怠忽,又馳於聲色狗馬之場,以至於放逸怠豫之境,則爲桀爲紂,果非一念之間乎?書曰,惟聖罔念作狂,惟狂克念作聖,一念之間,聖猶作狂,況下於聖人者乎?此固當體念處,而以此文金誠一之言見之,桀·紂乃亡國之君,而誠一,敢以比方於君上,此語雖似不遜,亦近妄發,而聖祖不加譴怒,特爲之改容,後因擢用,又先正臣李珥所奏中,不樂聞戒色之一句語,雖於敵以下,聞必厭之,聖祖不示幾微,酬酢如響,一堂之間,都兪之氣像,有可以仰想者,此下又多厭聞之言,如何不移此見於治國土崩瓦解指日可待等說,以至於宮禁內需等事,莫非難言之事忌諱之語,而實宜厭聞者也,然而筵席之間,上下酬酢,如家人父子之間,猗歟我聖祖直言容受之聖德,尤合於今日之所監法,伏願於臨講之際,尤爲體念於此等處,是臣之望也。上曰,所陳甚好,當留念矣。仍敎曰,盧禛疏曰,常有謂古難行之意,切切於近規,拘拘於守常,何爲而行古則難,近規守常則易耶?有望曰,後世以降,三代之治,久而不行,流俗之人,每以爲高遠難行,自底於近規守常之切切拘拘矣。上曰,李滉·李珥,若論學問淺深,則誰當爲勝?有望曰,二先正學問之淺深,臣不敢質奏,而李滉則學問篤實,而每有恬退之心,不以當大事爲意,李珥則有經濟之學,故恒存有爲之心,欲行三代之治,若以經濟之才論之,李珥似有勝焉,而至於學問上工夫,則臣何敢的知乎?上曰,奇大升何如人也?有望曰,卽當世豪傑之士也,學問亦超詣,而與先正臣李滉契好,爲士林間領袖矣。奭周曰,李滉之門人甚多,而以奇大升推第一,至若四端七情之論,亦從奇大升之言矣,此人蓋亦當時豪傑之士也。上曰,鄕約是三代之法,而何以則可以行之耶?有望曰,正朝廷以正百官,正百官以正萬民,蓋正萬民之本,在於正朝廷,若不能先正朝廷,而欲遽行鄕約,則實有本末倒置之慮矣。奭周曰,朝廷正然後風俗可矯,而鄕約之制,自古有之,故有呂氏鄕約,有朱子鄕約,先正臣李珥,亦嘗行之於海州地,蓋自古鄕約之行,嘗在下,而非朝廷之所可强令行之者也。臣曾伏覩先朝時頒行鄕禮合編及鄕飮酒編,而至於鄕約,則筵敎有曰,鄕約若不能善爲之,則以近來鄕戰之習,其於賞罰之際,得不有難行之弊乎?此實非朝廷之所可强令者也。上曰,李珥請以未出身人,用爲臺官,此如近日之南臺乎?奭周曰,南臺之制,果倣於此矣。上曰,李珥之未出身人臺官之請,果何如?有望曰,好矣。我國之制,以科目取人,故若非科目中人,則無以發身,而若夫高尙之人,則不事科業,學問之士,則疎於科文,如有可以擢用之人,則豈可以未出身而不得用耶?奭周曰,近來南臺亦有之,而或爲經筵官,南臺之後輒不行公,反歸於有名無實之科矣。有望曰,近來則南臺,皆以隱逸爲之,而蔭官中雖或有時望者,亦不得爲之矣。上掩卷,王大妃殿進御加味調中湯,依前方五貼製入。出榻敎仍命退,諸臣以次退出。
上在宗廟。停常參·經筵。
天市東垣所見之星,十分詳察,則形色尾跡,比前稍微,距極度數,與昨無異,二更西沈。
王大妃殿·惠慶宮·嘉順宮,遣承旨,朝問安。答曰,知道。殿宮,遣承旨,夕問安。答曰,知道。
金魯敬啓曰,來初五日朝參日次矣,敢稟。傳曰,停。
金魯敬啓曰,司僕內乘來言,捲簾毛帳,取稟。傳曰,捲三面。
傳于金魯敬曰,侍衛軍兵毛具。
李文會啓曰,禮貌官來言,百官稟旨就次。傳曰,知道。
鄭東觀啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
鄭東觀啓曰,王大妃殿·惠慶宮·嘉順宮夕問安,何承旨進去乎?敢稟。傳曰,書入承旨進去。
韓致應啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
李文會,以奎章閣言啓曰,景慕宮·望廟樓今朔奉審,無頉之意,敢啓。傳曰,知道。
金魯敬,以訓鍊都監言啓曰,今日擧動時,因兵曹節目,南營·廣智營入直軍,各留五名,盡數領赴于御營廳陣矣。今夜宮墻外巡邏,無以分排,以出番馬兵二十名,新營下都監守直軍各十名除出,推移行巡之意,敢啓。傳曰,知道。
丁卯十月初一日辰時,大駕詣宗廟。冬享大祭擧動入侍時,行都承旨鄭東觀,行左承旨韓致應,右承旨李文會,右副承旨金魯敬,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰,待敎朴綺壽,以次隨駕,通禮啓外辦。上具遠遊冠·絳紗袍,乘輿出協陽門,藥房提調韓晩裕,副提調鄭東觀曰,早朝勞動,聖體若何?上曰,一樣矣。出進善門,通禮跪啓請降輿乘輦,上乘輦遂進發,至廟門外降輦,乘輿由東門以入,至降輿所降輿,通禮前導入齋殿。上曰,入齋殿後問安勿爲之。出榻敎少頃,通禮跪啓外辦,上具冕服以出,東觀進圭,上執圭,仍詣望廟樓版位西向立,引儀唱行禮,上行四拜禮訖,仍詣廟內,第一室奉審,次詣各室奉審,竝如上儀訖,通禮前導,詣省器位視滌濯,執事者次擧羃告潔,上仍詣永寧殿,行望殿禮如上儀,詣殿內奉審省器,亦如上儀訖,出殿門,左議政李時秀,鰲恩君李敬一,右議政金載瓚曰,勞動之餘,聖體若何?上曰,一樣矣。還御齋殿,上曰,展拜後問安勿爲之。出榻敎省牲時至,上具遠遊冠·絳紗袍,詣省牲位南向立,禮儀使曺允大,跪啓請省牲,掌牲令,率其屬牢牲,北向擧手曰腯,諸大祝,各巡牲一帀,西向擧手曰充,俱還復位,省牲訖,禮儀使導至齋殿門外,跪啓請釋圭,上釋圭,魯敬受圭,上入齋殿,仍敎曰,省牲省器後問安勿爲之。出榻敎諸臣以次權退。
上在昌德宮。停常參·經筵。
天市東垣所見之星,形體尾跡,與昨無異,距極六十三度,三更西沈。
大駕詣宗廟,冬享大祭,還內後,內閣·政院·玉堂·藥房口傳問安。答曰,知道。
金魯敬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,明日常參·經筵,取稟。傳曰,停。
金魯敬啓曰,司僕內乘來言,捲簾·毛帳,取稟。傳曰,捲三面,毛帳置之。
金魯敬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬啓曰,標信出納,何等嚴重,而今日解嚴標信,誤以摘奸牌傳下,事未前有,萬萬驚駭,當該中官,所當重勘,而本院請推之外,無他可施之罰,何以爲之?敢稟。傳曰,萬萬駭然,令該府拿問嚴勘。
傳于李文會曰,經宿問安及翌日問安,竝勿爲之。
金魯敬啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以執義金熙華,掌令尹之鉉·李若洙,司諫李勉求,正言趙鐘永牌不進罷職傳旨,傳于李文會曰,只推。
李文會,以弘文館言啓曰,新除授修撰任百禧,卽爲牌招察任,何如?傳曰,允。
以修撰任百禧牌不進罷職傳旨,傳于李文會曰,只推。
李文會,以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
金魯敬,以兵曹言啓曰,內禁衛將李秉道,五衛將鄭魯誠,慶熙宮衛將洪通漢,訓鍊院主簿李晳,俱以病難供職,呈狀乞遞,同知中樞府事李溥萬,病在鄕廬,上來無期云,西樞雖是閑局,不可一向虛縻,竝改差,何如?傳曰,允。
金魯敬,以兵曹言啓曰,去秋等能麽兒考講時,都摠府都事兪膺煥,中樞府都事柳相弼,武臣兼信傳官金敬彦·洪鎬·宋旼祥·姜在謙,守門將李·尹聖烈·李元學,活人署別提趙廷㻐等,二次不通,訓鍊院主簿鄭蓍·韓國養,武臣兼宣傳官李志淵·李殷會,部將趙雲炯等,一次不通,依定式,竝從重推考,何如?傳曰,允。
金魯敬,以兵曹言啓曰,本曹草記,曜金門·宣仁門守門將,令該府拿處事批旨內,待過齋嚴棍事,命下矣。曜金門守門將金彝鍾,宣仁門守門將李顯國,各嚴棍十五度之意,敢啓。傳曰,知道。該門罰直三日。
李文會,以司饔院提調意啓曰,漁夫貢人等呼訴內,冬節已屆,魚族深入,設網屢日,勢難捉得,將至闕供之境云。每年如此之時,以他可合之魚及活鷄,例有參半代封之規,而莫重御供,自下不敢擅便,惶恐,敢啓。傳曰,全數代封。
大司諫申大尹疏曰,伏以,臣才本空疎,識又蔑劣,最居人下,而猥荷洪造,前後歷揚,罔非踰濫,平日所自期者,不過爲筋力趨走,以效涓埃之報而已,榮塗進取,已矣無望。月前待罪騎省之時,獲蒙恩暇,往省先壟,榮光所被,感極而涕,千萬不自意,除旨忽下於松楸跧伏之際,以臣爲司諫院大司諫者,繼以馹召有命,促臣登途,臣手奉恩誥,始焉驚惶,終又悸恐,莫知所以措微躬也。噫,服不稱己,梁有濡翼之刺,官有諫名之譏,況此職名之初不近似於臣哉?言責之任,本自不輕,而至於一院之長,尤有重焉,古所稱諫議大夫者是也,自非言議足以彈壓一世,風采足以聳動百僚,則其不可冒據也,決矣。自古名碩之當此任者,莫不徊徨逡巡,如臣之蔑學寡識者,尤何可論?且況臣之賤齒,已近七耋,眼眚已痼,視物不明,尋常酬應之間,每致錯誤,其何以登筵周旋,隨事獻替乎?屢回百量,仍冒無路,暫肅恩命,雖出反面之義,虛縻職名,寧有抗顔之望哉?玆陳短章,仰瀆崇嚴。伏乞聖慈,俯垂諒察,亟遞臣所帶之職,以重公器,仍治臣瀆撓之罪,以肅朝綱,不勝幸甚。臣旣不以見職自處,而目下懲討,有不可泯默,略此尾陳焉。噫嘻痛矣,自有載籍以來,未有如龜·祿之至凶且憯,而掩護逆節,陷溺人心者,鍾秀乃其魁也。繼鍾秀而傳襲凶論,詿誤世道者,煥之是已,渠輩稱士流,皆是脅人誣人之凶徒也,其所云義理者,莫非貪天欺天之凶計也。威權之所脅勒,勢焰之所薰灼,天理幾乎滅絶,民彝幾乎淪喪,今幸乾道孔昭,眞贓盡綻,王章略施,輿憤少洩,而至如祿賊之凶,而孥戮之啓,旣允旋寢。至於鍾厚,盜竊儒名,與其逆弟,共濟其惡,請留榮賊,乃渠斷案,而追削之請,尙靳一兪,神人憤鬱,庸有極哉?伏願聖明,穆然深思,廓揮乾斷,賊祿追施之律,鍾厚追削之典,快賜允兪。其餘諸啓之已發者,皆出於一世共公之議,而刑政之不可一日暫緩者也,竝賜允從,王章無玩愒之歎,凶醜絶覬覦之心焉。臣無任云云。省疏具悉。懲討事,已諭於前批,爾其勿辭察職。
宗廟冬享大祭親行敎是時,亞獻官左議政李時秀,終獻官右議政金載瓚,進幣瓚爵官吏曹判書李始源,奠幣瓚爵官禮曹參議金蓍根,薦俎官行戶曹判書徐榮輔,禮儀使行知事曺允大,典祀官奉常正金孝秀,廟司令南泰德,宮闈令尙膳康壽甲·朴道性·吳信甲·朴道弘·韓敬善·安裕福,堂上執禮行副護軍洪奭周,堂下執禮副司果金相休,第一室執尊副司果鄭萬始,大祝應敎申在明,祝史副司果申在業,齋郞副司果徐俊輔,捧俎官戶曹正郞尹光心,第二室執尊副修撰李重蓮,大祝直講安廷善,祝史副司果洪命周,齋郞副司果洪時濟,捧俎官儀賓都事金履完,第三室執尊兵曹正郞任天常,大祝司僕正金魯應,祝史副司果申光軾,齋郞副司果李沆,捧俎官忠勳都事具悌元,第四室執尊副修撰韓耆裕,大祝校理趙晉和,祝史副司果林東鎭,齋郞副司正李止淵,捧俎官平市令韓樂裕,第五室執尊司成李東冕,大祝校理徐長輔,祝史副司果兪鉉章,齋郞副司正趙琮鎭,捧俎官軍資判官李奎新,第六室執尊副校理徐有望,大祝修撰任百禧,祝史副司果李魯新,齋郞副司果黃明漢,捧俎官廣興令閔致謙,第七室執尊副司果閔師宣,大祝修撰徐鼎輔,祝史副司果沈能栻,齋郞副司果權傛,捧俎官司導僉正李永瑗,第八室執尊副司果申溆,大祝副司果洪羲俊,祝史典籍李久源,齋郞副司正安光直,捧俎官平市主簿權,第九室執尊副司果李東煥,大祝副應敎尹鼎烈,祝史吏曹佐郞李德升,齋郞副司果金用默,捧俎官東部令鄭在中,第十室執尊副司果柳河源,大祝軍資正徐能輔,祝史副司果李運恒,齋郞副司正李潞,捧俎官敦寧主簿徐有儞,第十一室執尊副司果尹行直,大祝副校理李惟命,祝史副司果具康,齋郞副司果李致祜,捧俎官掌樂主簿趙吉喆,第十二室執尊執義金熙華,大祝副司果金啓溫,祝史副司果李東永,齋郞副司果李潮,捧俎官司僕主簿李馨秀,第十三室執尊副司果朴宗臣,大祝副司果金敎根,祝史副司果尹致謙,齋郞持平李晉淵,捧俎官掌樂主簿金在三,第十四室執尊副司果李允謙,大祝司諫李勉求,祝史副司果鄭文始,齋郞副司果金,捧俎官刑曹正郞吳慶元,第十五室執尊宗簿正鄭東榦,大祝待敎朴綺壽,祝史正言趙鐘永,齋郞副司果李永純,捧俎官刑曹正郞洪邁源,盥洗位禮曹正郞姜學濬,典籍韓錫朝,爵洗位兵曹佐郞孫錫祉,典籍鄭僑,亞終獻盥洗位兵曹佐郞朴師晉,掌牲令典牲判官朴宗雨,協律郞掌樂正李錫祜,贊者引儀成海默,兼引儀李百膺,謁者兼引儀李儀朝·沈憲永,贊引假引儀金敦善·方禹矩,祭監監察金致福·鄭履元,七祀獻官司饔僉正沈厚之,祝史典籍鄭元善,齋郞司饔奉事金永年,功臣獻官副司果趙用鎭,祝史禮曹佐郞成在基,齋郞掌苑奉事鄭夏容。
丁卯十月初二日子時,上行宗廟冬享大祭。親祭入侍時,行都承旨鄭東觀,行左承旨韓致應,右承旨李文會,右副承旨金魯敬,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰,待敎朴綺壽,以次侍立訖。通禮跪啓外辦,上具冕服以出,禮儀使前導至東門外。禮儀使跪啓執圭,致應進圭,上執圭,入自正門,詣版位西向立。禮儀使啓請行事,軒架作保太平之樂,保太平之舞,作樂八成,上行四拜禮,仍行晨祼禮。禮儀使前導詣盥洗位,盥手訖,陞自阼階,詣第一室尊所西向立。登歌作保太平之樂,保太平之舞,仍詣神位前北向跪。東觀奉香盒,文會奉香爐跪進,上三上香。東觀奠爐于案,進幣瓚爵官,奉瓚跪進,上執幣獻幣,以幣授奠幣瓚爵官,奠于案。引儀唱俯伏興平身,上次詣各室,上香祼鬯獻幣,竝如上儀,降自阼階復位。少頃行初獻禮,禮儀使前導,陞自阼階,詣第一室尊所西向立。登歌樂作如初儀,進幣瓚爵官,酌醴,奉爵跪進,上執爵獻爵,以爵授奠幣瓚爵官,奠于神位前。大祝進讀祝文訖,引儀唱俯伏興平身,上次詣各室,爵竝如上儀訖,降自阼階復位。謁者引亞終獻官,行亞終獻禮,禮儀使啓請詣飮福位,飮福訖,降復位,行四拜禮。仍詣望燎位燎訖,禮儀使跪啓禮畢,還御齋殿。上曰,親祭後問安勿爲之。出榻敎少頃,通禮跪啓外辦,上改具遠遊冠·絳紗袍,乘輿由東門以出,至降輿所,降輿乘輦,遂進發至敦化門由進善門·肅章門·協陽門。上命出標信解嚴,還內,諸臣以次退出。
上在昌德宮。停常參·經筵。
天市東垣所見之星,形色尾跡,距極度數,與昨無異,三更西沈。
金魯敬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金魯敬啓曰,明日文武科殿試相値,視事頉稟之意,敢啓。傳曰,知道。
金魯敬啓曰,卽者義禁府都事來言,時囚無得過三日滯囚,曾有定式矣。時囚罪人金光洙·崔柱悳·李宗淵·趙德演·金鍾文·鄭觀采等,當爲議處,而判義禁未差,次堂例不得擧行云,何以爲之?敢稟。傳曰,令次堂擧行。
金魯敬啓曰,事變假注書李游誠,身病猝重,勢難察任,今姑改差,何如?傳曰,允。
金魯敬啓曰,行大司憲李直輔,持平朴蓍壽在外,執義金熙華陳疏,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以大司諫申大尹,司諫李勉求,正言趙鐘永,掌令尹之鉉·李若洙牌不進罷職傳旨,傳于金魯敬曰,只推。
金魯敬啓曰,卽者義禁府都事來言,時囚議處,令次堂擧行事,命下,而知義禁金啓洛受由在外,同義禁李堯憲試牌進,只有同義禁鄭尙愚一員,不得備員開坐云,何以爲之?敢稟。傳曰,待後日擧行。
李游誠改差,代以柳之翊爲事變假注書。
李文會啓曰,今此文科殿試時,讀券官金祖淳·徐榮輔·曺允大·沈象奎·金在昌牌不進,無以備員受點,竝更爲牌招,何如?傳曰,允。兩所大臣,更爲命招。
李文會啓曰,今此文科殿試,讀券官金祖淳·徐榮輔·曺允大·沈象奎·金在昌再牌不進,無以備員受點,所當更請牌招,而係是一日三牌,何以爲之?敢稟。傳曰,更爲牌招,文所武所命官,更爲命招。
李文會啓曰,讀券官沈象奎·金在昌三牌不進,依定式,罷職傳旨捧入,而無以備員受點,更爲擬入,何如?傳曰,允。
以讀券官沈象奎·金在昌三牌不進罷職傳旨,傳于李文會曰,推考傳旨施行。
李文會啓曰,讀券官閔耆顯·金履永牌不進,無以備員受點,竝更爲牌招,何如?傳曰,允。
李文會啓曰,讀券官閔耆顯·金履永再牌不進,無以備員受點,所當更請牌招,而係是一日三牌,何以爲之?敢稟。傳曰,竝更爲擬入。
以對讀官朴鍾淳·閔命爀·金啓溫牌不進罷職傳旨,傳于李文會曰,以推考施行。
金魯敬啓曰,今此武科殿試時,參考官宋翼孝·宋祥濂牌不進,無以備員受點,更爲擬入,何如?傳曰,允。啓辭誤書,爾亦推考。
以參考官宋翼孝·宋祥濂·李希祖牌不進罷職傳旨,傳于金魯敬曰,只推。
以參考官安策牌不進罷職傳旨,傳于金魯敬曰,以推考施行。
傳于金魯敬曰,明日出宮門路,以協陽門爲之。
李文會,以弘文館言啓曰,修撰任百禧,旣有只推之命,卽爲牌招察任,何如?傳曰,允。
李文會,以觀象監提調意啓曰,文臣測候官李愚在,移拜外任,李勉求方帶臺職,趙鎭順·金啓溫,俱有親病,勢難强令察任,竝爲減下,其代司直呂東植,應敎申在明,掌樂院正李錫祜,修撰徐鼎輔差下,以爲推移入直之地,何如?傳曰,允。
李文會,以禮曹言啓曰,己酉二月,因備局節目,毋論大小科,陳試許赴人,具由草記事,定式矣。庚申三月庭試,初試入格進士徐京輔,幼學沈兢泰·金喆遠,壬戌二月庭試初試入格進士金遇順,幼學金翼順·徐廷輔,同年十月庭試初試進士姜漢翼,癸亥十月九日製入格直赴會試生員兪平柱,俱以應頉陳試,而取考各人等陳試文蹟,則京而漢城府,外而營本官公文,明白無疑,而凡係遭艱朞服未葬父子俱參人,竝許陳試,載在法典矣。徐京輔等八人,今番殿試,旣兼會試,依例許赴之意,分付,何如?傳曰,允。
李文會,以禮曹言啓曰,卽接大靜幼學李爀所志,則以爲去丙寅秋,入格於本牧式年文科初試,而以遠島越海之致,未及趁赴於會圍,今纔受公文以來,特爲許赴於今此庭試事,呈狀矣。本牧處在海外,故式年科初試儒生之未赴會試者,許赴於庭試會試,曾有已例,而今番殿試,旣兼會試,依例許赴之意,分付,何如?傳曰,允。
金魯敬,以兵曹言啓曰,今此討逆慶科庭試武科,春塘臺親臨殿試時,應試應頉人,別單書入之意,敢啓。傳曰,知道。
金魯敬,以兵曹言啓曰,今丁卯式年武科初試入格濟州武士申景周,會試時,因風高,未得越海赴試,今始上來,願赴庭試武科,今五月合慶庭試武科初試入格閑良朴熙永,以朞服未葬,陳試矣。竝依例,許赴於明日武科殿試之意,敢啓。傳曰,知道。
金魯敬,以兵曹言啓曰,直赴殿試奉承傳別武士金成斗等七十四人直赴會試奉承傳武藝別監浪忠順等三人,隨其錄名,許赴於明日殿試之意,敢啓。傳曰,知道。
金魯敬,以訓鍊都監言啓曰,今此討逆慶科庭試武科殿試時,本局將校軍兵中直赴應試之類,竝別單書入之意,敢啓。傳曰,知道。
金魯敬,以訓鍊都監言啓曰,今十月初四日春塘臺親臨討逆慶科庭試文武科殿試時,因兵曹節目,挾輦軍三百名,將官率領侍衛,金虎門軍十五名,弘化門軍十五名,廣智營軍四十名除出,各其將官率領,設布帳外排立,雜人一切嚴禁,事畢後,出番軍解送,入直軍各還直所,而竝待標信擧行之意,敢啓。傳曰,知道。
左議政李時秀箚曰,伏以,親祼禮成,聖慕克伸,日候晴和,鑾蹕穩旋,區區下情,不勝歡忭之至。伏念臣,向於齋宿之夕,偶患傷食之病,雜投湯丸,僅得開利,趨班駿奔,幸免顚仆,而旣退之後,餘症尙苦,又自昨日,添以感冒,竟晷達宵,宛轉叫楚,乃於此際,以明日文武殿試試官,天牌荐辱,臣於是役,承乏冒當,亦旣屢矣,不嫺文藝,又無鑑識,僨誤實多,愧懼恒積,而苟無病故,則未嘗敢爲頉免之計者,蓋以不擇燥濕,隨處殫竭,卽其平日所自勉者故耳。旡妄之疾,適會試期,委身床玆,欲强不得,特敎之下,末由趨承,病雖沈頓,跡涉偃慢,國體虧壞,私分兢惶,伏枕訟愆,無地自措。伏乞聖明,亟降威罰,以警具僚,以安賤心焉。取進止。答曰,省箚具悉卿懇。愼節奉慮,卿其安心調理。仍傳于李文會曰,此批答,遣史官,傳諭于左議政。
右議政金載瓚箚曰,伏以,盛禮載擧於躬祼,聖慕克伸於追遠,鑾輅穩旋,玉體冞康,區區歡幸,曷有其已?仍伏念臣,積年癃殘之疾,近尤浸深,日昨駿奔之列,拚死强策,而素患麻痺之症,歸卽添苦,神精眩轉,手脚痿薾,又兼輪行毒感,寒熱交作,遍體刺痛,見方委倒席笫,達宵叫楚,而試牌此際儼臨,病情無望趨承,不得不荐違召命,惶隕之至,罪無所逃。噫,臨苑策士,甚盛擧也,苟可以一分可强,豈敢自犯違傲,而目下沈綴之狀,實無以陳力就列,玆敢不避瀆擾,仰控疾痛之呼。伏乞亟賜譴何,以俾調息,以肅朝綱,不勝幸甚。取進止。答曰,省箚具悉卿懇。愼節奉慮,卿其安心調理。仍傳于李文會曰,此批答,遣史官,傳諭于右議政。
鰲恩君李敬一箚曰,伏以,臣年至未退,已至五載,而衰癃之狀,日甚一日,凡干公役,雖不得不扶曳趨赴,而有時病劇,多犯闕禮之罪,尋常悚惶,靡所容措,卽當親臨試士之日,天牌三臨,而臣自昨日陪班歸後,重得寒感,委席叫苦,屢犯違傲,不得進身,臣罪至此,合被重誅,玆敢短箚自列,冀蒙嚴譴。伏乞亟降威罰,以警具僚焉。取進止。答曰,省箚具悉卿懇。愼節奉慮,卿其安心調理。仍傳于李文會曰,此批答,遣史官,傳諭于鰲恩君。
執義金熙華疏曰,伏以,臣忝叨見職,今已多日,屢犯違逋,未敢爲出肅之計者,非但臣言議素蔑,獻替無術,萬無堪承之望而已,抑臣之老母,年今八十有三,受氣虛薄,疾病頻作,筋力凡節,長時凜綴,近年以來,蛔癖之症,苦歇無常,若當苦劇之際,呼吸不通,神精昏瞀,藥餌不下,食飮專却,而間或少差,將攝失宜,則輒復發作矣。當此換節之時,所患宿症,挾感越添,委頓牀笫,轉側須人,人子情理,實無跬步離捨之望,庚牌之下,承膺無路,玆敢冒入文字,仰瀆崇嚴。伏乞聖慈,特垂鑑諒,遞臣所帶之職,以便救護,治臣瀆擾之罪,以肅朝綱焉。臣於請急之章,不宜贅及他事,而忠憤所激,不容泯默,敢此附陳焉。噫嘻,人心陷溺,亂逆層出,蚓結之根窩未破,鴟張之氣焰益熾,訛誤日甚,徒黨寔繁,凶勢所壓,莫敢誰何者,厥惟久矣。何幸龜·祿之凶謀自綻,鍾秀之逆節畢露,天討夬行,輿憤少洩,亦可見乾道孔昭,罪人斯得矣,然而達淳·敬·觀窮天地亘萬古所未聞所未有之極惡大憝,接跡而起者,誠是誅殛之典,有所未盡,懲討之擧,失之太寬故耳。噫,彼鍾厚之前後罪狀,已悉於三司之臚列,館學之陳章,我殿下,固已洞燭無餘,今不必架疊,而惟其推尊龜·祿,腸肚相連之狀,直與乃弟,一而二,二而一也。至於盜儒名而附權兇,譬諸德相,無少異同,請留一疏,卽渠罔赦之斷案,何惜乎逸之爲名,德相已施之律,以疏以啓,尙靳兪音也耶?窩窟未盡破,則人心無以底定,源本未盡治,則凶徒恃以無懼,刑政之乖當,隄防之不嚴,已無可論,而將不知幾箇達淳·敬·觀,繼起於伏莽之中,伏願殿下,淵然深思,穆然遠覽,亟施鍾厚削逸追奪之典,而春秋之法,先治其黨與,黨與若不鋤治,涓涓之水,將至滔天,焰焰之火,必致燎原,合辭中黨與之被論者,竝卽允從,以懼亂賊,以靖世道焉。臣待罪西邑,歲爲二周,而積痼之弊,未得矯革,流散之戶,不能招集,臣誠惶隕愧恧,而竊有所耳聞目擊者,輒敢登聞,惟聖明垂察焉。民邑之弊,無處不有,而關西爲最,關西之中,淸北及中山各邑尤甚,蓋我國之關西一路,北連沙漠,西通邊門,土地肥饒,人民殷庶,如趙之晉陽,唐之朔方,素稱弓馬之鄕,而菀有富彊之美,實是國家倚重之地也。一自數十年來,爲弊多端,民心不古,群居犯科,看作尋常,胥動浮言,乃是伎倆,荷杖之訟,十居八九,讓畔之風,百無一二,以鑽刺爲能事,指淳朴以庸夫,赴利趨勢,喪廉沒恥,而奢侈日盛,華靡競尙,漢民之屋壁文繡,不幸近之,唐相之日食萬錢,無以加焉,有限之財易竭,無窮之慾難充,多逋國穀,犯用公貸,於是乎族戚侵徵,隣里騷擾,而惟彼淸北及中山各邑,處在深峽,道里遙遠,營邑之聲聞多阻,京洛之命令罕通,吏胥恣其奸利,鄕武惟意作弊,政失便宜,民無恒産,一人在逃,一里受困,一村空虛,千村難支,携妻挈子,流亡相續,不待鄭俠之圖本,可見宋民之力竭矣。昔之萬家之邑,今不滿數千,往者百室之里,已失其太半,若此不已,淸北·中山,其將爲空閒地矣,言念及此,寧不寒心?當初還穀之設置,軍摠之磨鍊,豈不視民多寡,平均分排,而今也則戶還分給,比前數多,而尙有餘積,軍丁充定,或兼兩役,而間多闕額,哀我赤子困悴愁怨之狀,有不忍言,苟求矯捄之策,莫如守令之得其人,傳曰人存政擧,守令得人,然後風俗可變,弊瘼可祛,流亡之民,可以招徠安接,伏願殿下嚴飭銓曹,淸北及中山各邑守令,勿拘常格,必以惜身名守法奉公之人,各別擇送焉,臣無任云云。省疏具悉。懲討事,已諭於諸批,末端事,令廟堂稟處,爾其勿辭救護。
上在昌德宮。停常參·經筵。
天市東垣所見之星,初昏爲淡雲所蔽,暫見旋隱,一更以後,爲雲氣遮蔽,不得看候。
親臨春塘臺,慶科庭試文武科殿試試取罷,還內後,內閣·政院·玉堂·藥房口傳問安。答曰,知道。
李文會啓曰,明日常參·經筵,取稟。傳曰,停。
金魯敬啓曰,行大司憲李直輔,持平朴蓍壽在外,執義金熙華受由,掌令尹之鉉呈辭,李若洙陳疏,持平李晉淵未署經,監察茶時之意,敢啓。傳曰,知道。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金魯敬曰,侍衛軍兵毛具。
鄭東觀啓曰,吏曹郞廳來言,新恩政事,取稟。傳曰,明日爲之。
金魯敬,以備邊司言啓曰,卽見江華留守尹序東狀啓,則以爲本府添餉貿米當捧,爲三千五百三十八石零,而今年穡事,未免歉歲,見今民情,實無準納之望,雖稍稔之年,亦多代錢之例,貿米條,純錢捧上,待明秋,還作本色事,請令廟堂稟處矣。貿米添餉,法意有在,每因民情,輒許代錢,無論豐歉,視爲常例,甚非重保障之意,而秋事不登,亦難純捧,三分一本色,三分二代錢,待明秋,還作本色事,分付,何如?傳曰,允。
丁卯十月初四日辰時,上詣春塘臺。討逆慶科庭試文武科殿試試取入侍時,行都承旨鄭東觀,行左承旨韓致應,右承旨李文會,右副承旨金魯敬,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰,待敎朴綺壽,以次侍立。上具翼善冠·絳紗袍,乘輿出協陽門,藥房提調韓晩裕,副提調鄭東觀曰,早朝勞動,聖體若何?上曰,一樣矣。由建陽門·靑陽門,詣春塘臺,降輿陞御座,讀券官行知中樞府事曺允大,行戶曹判書徐榮輔,行護軍金銑,對讀官工曹參議朴宗京,刑曹參議尹魯東,行副護軍李翼晉·宋知濂,考官行兵曹判書韓晩裕,行護軍李得濟,漢城左尹李堯憲,參考官行副護軍吳文常·李元植,司僕正金魯應,吏曹佐郞李德升,以次入就拜位,引儀唱行四拜禮訖,以次陞座進伏。東觀曰,儒生試券安寶,多有越寶處云,使之更爲安寶似好,故敢此仰達矣。上曰,更爲安寶,可也。對讀官捧入懸題紙,上命允大·榮輔,書賦題忠信以爲甲胄,限午時,宣敎官奉御題懸之,上入小次,上以承傳色口傳下敎曰,收券後易書,如滿三軸,則卽爲考試,可也。又以司謁口傳下敎曰,院吏及三上司書吏,使之進去易書所,從速易書,從速考出,可也。編次訖,上還御帳殿,允大等曰,今番取幾人乎?上曰,近例,如何?文會曰,乙卯取四人,壬戌取三人矣。上曰,然則今番取四人,可也。仍命書傳敎曰,今番庭試取四人。出榻敎榮輔以次書等訖,上親拆封還下,文會讀封內訖,行兵曹判書韓晩裕曰,訓局中旬試射,今已試取,禁軍及龍虎營軍兵等中旬試射,亦當設行,本曹一軍色財力,勢難專當,在前中旬時,有二軍色所儲取用之例,今番依此爲之,何如?上曰,依爲之。出擧條通禮唱禮畢,上乘輿出靑陽門·協陽門還內,諸臣以次退出。
上在昌德宮。停常參·經筵。
天市東垣所見之星,初昏以後,爲月光所射,比前熹微,又爲雲氣所蔽,乍隱乍見,二更月沈,雲捲之後,詳細看候,則形色尾跡,與前無異,距極六十二度,三更西沈。
藥房提調韓晩裕,副提調鄭東觀啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金魯敬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金魯敬啓曰,合辭方張之時,兩司無詣臺之員,事甚未安,除在外·未署經·陳疏·受由外,呈告人員,竝卽牌招,何如?傳曰,允。
李文會啓曰,明日聖節望闕禮,依例爲之之意,敢啓。傳曰,知道。
李文會啓曰,明日聖節望闕禮習儀相値,視事頉稟之意,敢啓。傳曰,知道。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金魯敬曰,召對爲之。
注書洪起燮病,代以李令緖爲假注書。
假注書李令緖在外,代以李遠翊爲假注書。
李文會,以兵批言啓曰,前判敦寧金思穆,自吏曹送西矣,資級係是輔國,當爲知中樞下批,而時無見窠,依例作闕下批之意,敢啓。傳曰,知道。
有政。吏批,判書李始源進,參判閔耆顯進,參議李羲甲服制,右承旨李文會進,啓曰,大司成,今當差出,而擬望之人乏少,外任竝擬,何如?傳曰,允。以趙鎭寬爲判敦寧,朴宗薰爲大司成,曺允大爲判義禁,南泰德爲工曹佐郞,朴慶九爲監察,羅東旭爲柒原縣監,典籍單朴升鉉,文科甲科第一人瓦署別提單李世泰,武科甲科第一人折衝劉健加資事,兵曹覆啓判下,以金璟履爲典籍,故將仕吳尙龜贈戶參例兼,將仕吳萬成贈左承旨,故判官吳挺旭贈軍正,以上董興君吳彦哲三代。再政。李勉膺爲宗廟令。三政。以李馨秀爲景慕宮令。
兵批,判書韓晩裕進,參判洪義浩入直進,參議朴命燮病,參知朴瑞源受由,行左承旨韓致應進。以李仁秀爲同知,李永喆爲內禁將,許秉·李喆爲五衛將,金聲振爲景福將,黃得孝爲慶熙將,韓啓翼·趙徽鑑爲訓鍊主簿,同知李復圭,護軍李溥萬,副司果趙寬錫竝單付。再政。知事單金思穆。
李文會啓曰,大司成朴宗薰,旣在闕中,不爲肅謝,卽爲出去,事甚未安,推考,何如?傳曰,允。
金魯敬啓曰,卽者義禁府都事來言,時囚開坐事,命下,而判義禁曺允大未肅拜,知義禁金啓洛在外,同義禁鄭尙愚有身病,李堯憲呈辭受由,不得備員擧行云,判義禁曺允大,同義禁鄭尙愚,竝卽牌招,何如?傳曰,允。
金魯敬啓曰,行大司憲李直輔,持平朴蓍壽在外,執義金熙華受由,掌令尹之鉉牌不進,李若洙疏批未下,持平李晉淵未署經,監察茶時之意,敢啓。傳曰,知道。
以大司諫申大尹,司諫李勉求,正言趙鐘永,掌令尹之鉉牌不進罷職傳旨,傳于金魯敬曰,只推。
傳于李文會曰,坐直承旨入侍。
吏曹口傳政事,以金履翼爲知義禁,朴崙壽·李海愚爲同義禁。
李文會,以禮曹言啓曰,傳曰德興大院君祠宇展拜,兼行酌獻禮吉日,以今月內擇入事,命下矣。卽令日官池景興推擇,則今十月十七日·十九日·二十二日俱吉云,以何日定行乎?敢稟。傳曰,二十二日爲之。
金魯敬,以兵曹言啓曰,今十月二十二日大駕詣德興大院君祠宇展拜,兼行酌獻禮時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,大將率領爲先廂,十哨,摠戎使率領爲後廂,禁衛大將率該營鄕軍五哨,騎士三番,訓局餘軍,先廂尾局作行,御營大將率該營五哨,騎士三番留陣,還宮時,後廂還屬,訓局·禁摠·御營,爲先廂尾局作行,紅馬木外稍近札駐,禁軍六番,馬軍六哨隨駕,內外各營入直軍,各留五名,竝屬先廂,可也。
李文會,以禮曹言啓曰,今十月初十日討逆慶科庭試別試文武科放榜時,親臨與權停例,何以爲之,而處所以何處爲之乎?敢稟。傳曰,以權停例爲之。
金魯敬,以備邊司言啓曰,卽見黃海監司李好敏災實分等狀啓,則信川等八邑,置之尤甚,平山等五邑,置之之次,黃州等十邑,置之稍實,仍以爲事目災八百結外,不足災五千七百六結四十四負七束,特許加劃,後錄諸條,竝請令廟堂,稟旨分付矣。其一,延安,白川兩邑,荐値歉荒,民間形勢,莫可支保,前此仰請停退條,各軍門各衙門軍米布身錢布,訓局納米布及癸甲兩年舊還,竝限明秋,特許仍停,當年條各軍門各衙門所納軍布身布及訓局納布,竝許純錢代納事也。其一,還穀尤甚邑之尤甚面,限折半,之次面及之次邑之尤甚面,限三分一,以相當穀準折代捧,信川等五邑水災坊里還餉,折半停退,折半準折代捧,竝待明秋,還作本色事也。其一,均廳所納延·白兩邑免稅結米太,依已例,以詳定價,代錢輸納事也。其一,江都所送選武布,依近例,以錢收捧事也。其一,牙兵入防停止事也。其一,尤甚邑勿定配所事也。其一,推奴徵債,限明秋防塞事也。本道今年年事,峽優沿遜,槪如道臣狀辭,分等依所請施行,後錄諸條中延·白兩邑昨年停退軍米布身錢布仍停事,再煩陳請,必有甚不得已之故,有難一味靳許,竝與癸甲兩年舊還,限明秋仍停,兩邑當年條各軍門各衙門身軍布純錢代捧事,兩邑旣非綿産之地,歉歲民情,無怪其如此,許令依請代捧,尤甚之次邑當年身還餉代捧及停退事,道啓雖以被災淺深分等坊里,而還餉,專爲嗣歲種糧之需,則不可不稍存界限,尤甚邑尤甚坊里限折半,之次邑尤甚坊里限三分一,許以相當穀準折代捧,待明秋還作本色,水災最甚民人之折半停退事,還餉停退,雖甚重難,旣有湖西諸邑特施之例,信川等五邑水災最甚坊里民人各別精抄,折半停退,折半準折代捧,待明秋,以本色準捧,延·白兩邑均廳所納免稅米太代錢事及江都所送選武布代錢事,年例狀請,未嘗靳許,竝與牙兵入防停止,尤甚邑勿定配所,推奴徵債防塞事,依狀請施行事,分付,至於災結一事,六七年內,諸道所請,一例準許者,非不知國計之所重,而蓋以民情所關,付之寧失之義也。屢豐之餘,八路穰穰,而未聞加闢之效,徒煩加請之報,今年則不可不略示裁量,俾存舊規,本道尤甚諸邑被旱被水災頉,非曰不多,而今此所請,較之帳付畓摠,恰爲三分之一,此則實難準許,事目災八百結外,加劃三千結,使之更加詳覈,無濫無漏,一一精實分俵事,一體嚴飭,何如?傳曰,允。
金魯敬,以備邊司言啓曰,關西先運襦衣二百四十四領,紙衣二百六十五領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措事關飭之意,敢啓。傳曰,知道。
金魯敬,以備邊司言啓曰,卽見廣州留守朴宗來災實狀啓,則以爲本府今年穡事,雖不至於歉歲,比之常年,猶有所遜,不可不給災,爲五十二結十三負一束,流來覆沙例入原災者二十七結八十負九束,地部劃下十結外,不足災六十九結九十四負,特爲加劃事,令廟堂稟旨分付矣。今此所請,較之數年災摠,雖似稍過,本府濱海沿江之地,春夏之間,不無沈墊汰落之患,揆以民情,亦難剋減,依狀請加劃,使之一一均俵,何如?傳曰,允。
金魯敬,以訓鍊都監言啓曰,本局把摠沈能俊,昨日殿座時,以作門把摠,擧措駭妄,汰去之意,敢啓。傳曰,知道。
金魯敬,以御營廳言啓曰,本廳別將金爀,哨官金東喆,身病甚重,勢難察任,竝改差,何如?傳曰,允。
掌令李若洙疏曰,伏以,臣生長遐土,見聞孤陋,早業功令,才識魯鈍,而濫被恩數於先大王應製之際,倖占科第於殿下登極之初,頂踵毛髮,莫非造化中陶鑄,而居然犬馬之齒,已迫六旬,生逢堯·舜,涓埃莫報,誠切芹曝,絲毫蔑效,迺者待罪兼史之職,昵侍淸燕之側,觸事生疎,隨處做錯,醜拙畢露,而幸免大何,以至今日,莫非我殿下曲庇寬貸之恩也。臣於是,感激洪私,强策衰鈍,夙夜戰兢,集木履氷,未足以喩其意,而今此柏府新命,忽下於私制由還之際,臣聞命惝怳,且感且惶,實不知措躬之所也。噫,臺閣是何等重任也,是何等淸選也?豈以庸愚如臣,茸闒如臣,而濫廁於其間哉?日前出肅,雖緣親享陪班之會,而仍因蹲冒,實爲淸朝貽羞之資,玆敢疾聲呼籲於天地父母之前。伏乞特垂鑑諒,亟遞臣新授職名,仍治臣瀆擾之罪,以肅朝綱,以安私分焉。臣於丐免之章,不宜贅及他說,而臣竊惟今日之事勢,秉彝所存,忠憤自激,敢陳沬飮之忱,冀垂聖明之察焉。噫嘻,世變層出,凶逆接踵,至於今番敬·觀而極矣,其至凶絶憯,卽窮天他亘古今所無之逆,而何幸乾斷廓揮,天討已行,窩窟根柢,次第伏法,而惟彼金鍾厚之千罪萬惡,三司之啓,館學之疏,旣盡臚列,此可見公議之不誣,而願留榮賊之一疏,已是渠罔赦之斷案,則當施之律,有何難愼於渠,而尙靳兪允之音乎?伏願殿下,淵然深思,穆然遠覽,亟許鍾厚削逸追奪之請,以洩神人之憤焉,且以敬·觀事言之,天生戾種,其梟獍之腸,父子同惡,而敬賊則雖施雲·夏之律,觀賊則誅止其身,有若連坐於其父之罪者然,恐未知勘律之際,以觀賊之罪,有所差等於敬賊而然乎?蓋觀賊之凶肚逆腸,傳襲於其父,自其父頃年刊削之後,出沒京鄕,蹤跡閃忽,讎國怨上,茶飯恒言,天降之罰,雷震其弟,而猶不知畏,愈肆其惡,若使觀賊,同入於親鞫之庭,則敬賊凶言,必也先發於觀賊之口矣。凶如觀賊,逆如觀賊,而使其妻若子,尙許假息於覆載之間,則此豈鋤治之道乎?臣謂賊觀妻孥,竝殄滅之無遺類,然後方可爲懲討之嚴,方可雪神人之憤矣。噫,北道卽我國家肇基之地,列聖朝眷顧之化,自別於他道,豐沛子弟,尙傳大風之歌,岐豳遺俗,皆服忠義之訓,不意今者,極逆大憝如賊敬賊觀,出於道內,此何變怪,此何變怪?食肉寢皮之心,輿憤同然,而臣亦北人,尤不勝憤痛之切,不避煩瀆之誅,玆敢仰籲焉。抑又思之,臣於平日,竊有區區漆室之隱憂,欲一仰塵於黈纊之下矣。今當可言之地,不容泯默,敢又尾陳,伏惟察納焉。臣竊伏惟,今日之許多弊瘼,指不勝摟,皆是前人章奏之緖餘,腐陳之糟粕,今不必疊床張皇,而若論其切急之痼弊,則奢侈也,恬嬉也,紀綱之紊亂也,生民之困悴也,軍政之不修也,籍政之不明也。臣請以北路之弊,先言之,以爲反隅之地可乎?臣所謂奢侈者,何也?北俗素稱勤儉,七八十年前,仕宦者商賈者外,閭巷平民,以其衣服,則冬着狗裘,夜臥牛衣,以其飮食,則菜根粟糜,板盤陶盂,以至日用凡百,莫不以朴野爲貴,今則雖輿儓下賤,非關西盆紬,六鎭之細布則不衣,非粳稻之美味,水陸之珍饌則不食,禁髢之事目屢頒,而無一女減髢,靑袍之令甲,無一人不靑,蓋以減髢,則近於儉而不可行也,靑袍則近於奢而易以從也。侈靡之風,駸駸日滋,莫可矯救,臣未知此何爲而然哉?豈非朝廷之上,奢侈成風,以致上行而下效,至此而極也耶?嗚呼,茅茨土階,尙矣無論,而漢文計百金之直,而不爲露臺,宋祖戒六宮之奢,而不許翠襦,此莫非節儉躬率之治,而文帝之時,粟陳錢朽,克致豐富之業,宋室之隆,文物禮樂,庶幾三代之治,伏願殿下,尙儉約以爲民先,省經費以贍國用,則草尙風偃,風俗庶可於變矣。臣所謂恬嬉者,何也?臣嘗聞父老之言,北俗多質少文,憂深而思遠,朝勤而夕惕,以之學文,則文必窮經,以之學射,則射必命中矣,夫何近來,人心委靡,民俗懈惰,雖其自己謀生,全不勤苦,養育子女,元不敎誨,所思者,惟是僥倖之功名,所謀者,惟是虛空之財貨,文恬姑舍,武嬉尤甚,南北閫帥,不思備禦之策,而聲妓是事,沿江邊將,不思防守之務,而貂鼠是求,採蔘於彼地者,與之分利,刈樵於越江者,知而不禁,法網解紐,邊門懈體,習隨性成,風與俗化,臣未知此何爲而然哉?豈非朝廷之上,恬嬉成習,以致上行而下效,至此而極也耶?嗚呼,天下之百千萬事,每以因循而無成,必須奮勵而有爲,此非朱夫子告君之辭乎?古之聖帝明王,不以已安而忘危,不以已治而忘亂,無事之時,常若有事,無憂之地,常若有憂,無玩歲愒日之習,而能成振作興起之功,所以禹貢綏服之制,三百里則揆文敎,二百里則奮武威者,而今之六鎭,卽古之綏服中二百里也,隔江一帶,毳幕相望,炊烟相通,我國之虛實,彼皆灼見,則武衛一款,尤不可疎忽也。伏願殿下,念苞桑之戒,拊盤泰之基,奮發英斷,策勵委靡,以爲揆文奮武之道,則百弊可革,庶績可熙矣。臣所謂紀綱之紊亂者,何也?臣嘗聞朝廷,爲外方之紀綱,官長爲下民之紀綱,兩班爲常漢之紀綱,丈老爲少輩之紀綱,才德者爲愚不肖之紀綱,上以臨下,卑以承尊,秩秩有序,井井不亂,卽古今之通誼也。夫何近來,下民以頑拒朝令爲能事,少輩以侮辱長老爲能事,常漢以侵凌兩班爲能事,子弟以悖逆父兄爲能事,愚不肖以輕蔑才德爲能事,紀律日紊,等級日壞,僭越成習,紛競滋甚,文章所以表貴賤,而市井駔鱠儈,皆着士夫之衣冠,科宦所以登人才,而關節顔情,能圖終南之捷徑,以至小小大大傷倫悖義可驚可愕之事,難以悉擧,臣未知此何爲而然哉?豈非朝廷之上,紀綱紊亂,以致習俗之弊,至此而極也耶?詩曰勉勉我王,綱紀四方,又曰之綱之紀,燕及朋友,百辟卿士,媚于天子,不懈于位,民之攸墍,伏願殿下,嚴上下之分,明尊卑之序,裁抑倖門,杜絶私路,賞當其功,罰當其罪,以張四維,以勵一世,則紀綱不期振而自振矣,臣所謂生民之困悴者,何也?臣伏覩我殿下,宵旰憂勤,如傷若保之恩,匹休三代,無一日無名之徭,無一色不正之供,惟恐一夫之不得其所,庶可民生逸樂富庶,而歸見閭巷,則其民戚戚,若剝膚而椎髓,墟里之間,氣像蕭索,伏臘之時,言笑寂寥,愁嘆之聲,不絶於口,流離之民,常續於道,問其故,則甁甖罄盡於納還,而無以過歲也,田宅賣盡於徵族,而無以奠居也,情債倍出,而官吏愈怒也,原情日呈,而官長不察也,嘆息噓唏,聊無生況,而又有甚於此者,近年營邑,諉以經用之不足,出其公貨,殖利民間,則吏奴輩,用公錢如己物,一人之所負,多至數千兩,奸民之類,締結該色,視官廩如私橐,一夫之所貸,少不下數十百,久作臥債,日殖月滋,其數倍之,及其收捧之際,不獨徵族,而至於徵里,又至於徵面,甚至於徵一邑,聲息不到之處,官牌四出,鞭扑狼藉,號呼顚仆,景象愁沮,臣未知此何爲而然哉?豈非朝廷之上,或欠於愛民之實政,致有病民之端,至此而極也耶?伏願殿下,念本固邦寧之戒,體節用愛民之訓,以實心行實政,損上益下,薄征寬賦,而必擇字牧之任,務使積弊盡祛,實惠下究,則民心悅而天意得,災沴可消,而休祥自至矣。臣所謂軍政之不修者,何也?臣固腐儒,何敢言軍旅,而惟我北道,地近山戎,故詰戎之政,比他尤別,臣猶見三四十年前,閭里兒童之相聚戲游也,惟習擺列之隊,吶喊之聲,而軍卒之家,無不蓄刀銃等軍裝矣。挽近以來,軍政日漸懈忽,鍊習所以敎坐作,而有時全廢,簽丁所以充軍額,而徒錄虛名,所謂器械,盡是朽蠹之物,所謂壯砲,無非疲癃之類,而名隷軍簿,則擧世賤棄,隣里不齒,故人皆厭避,賣田賣家,賣牛賣衣,至使掌軍伍之吏,恣意幻弄,以充囊橐,昨年簽丁,謂已充額,而今年抄括,又復如前,每歲充丁,里巷騷擾,而操鍊久廢,故步軍不知軍裝,馬軍皆無戰馬,甚至於親騎衛之太半無騎,則脫有緩急,將何以調發乎,臣未知此何爲而然哉?豈非朝廷之上,或疎於陰雨之戒,而不思養兵之策,以致邊務之不修,至此而極也耶?伏願殿下,選任道臣及閫帥,間間鍊習,年年點閱,使步軍有軍裝,使親騎衛馬兵,皆立馬,以知坐作進退之法,而又於每年簽丁之時,嚴飭營閫中軍及守宰之臣,使親執軍簿,可充者充,可頉者頉,而一充一頉之後,俾無該吏輩弄奸之弊,而其養兵之策,則又在乎奬勸之道,臣以爲營邑軍校之任,必以壯砲馬,軍行伍中拔薦,而又於每年都試及習操之時,設場試才,以沒技及優等,特爲賜第,而其餘得中者,賞以軍任,則壯砲不至賤役,而多有樂赴者矣,何患乎器械之不備乎,何憂乎身役之圖免乎?夫如是,則不十年之內,塞上軍兵,不期精而自精矣。臣所謂籍政之不明者,何也?世級漸降,人心不古,千奸百僞,無所不到,凡民生子,或避還簿之大戶,不卽入籍,或避軍丁之抄閑,不肯自首,及其加冠有室,然後不得已入於帳籍,則以常漢而冒稱幼學,以少年而虛添年甲,一以爲圖避軍役之資,一以爲覦老職之計,而比年以來,邦慶洋溢,恩雨滂霈,則歲纔六旬者,已加通政之階,年未七十者,皆受嘉善之資,而所謂百歲老人之陞於崇政之秩者,非眞百歲,擧皆冒年,是故金玉照耀於皁隷,紫誥爛熳於尼巫,名雖虛銜,而實爲濫爵,號爲人瑞,而實爲人詐,其可曰國有法乎?幼學之名,蓋取諸幼而學之之義,則此非人人之所可稱者,而八九十年帳籍,或書業武,或書業儒,或書校生,或書閑良,而至於幼學,則絶無而僅有矣。今之常賤,雖有身役者,不以身役而書籍,皆以幼學而假名,前式年今式年,書幼學,則乃曰吾幼學也,其父稱幼學,其子稱幼學,則乃曰吾兩班也,夫何幼學兩班之若是其多也?又有可怪可惡之事,常漢之以李爲姓者,冒籍全州,渾稱璿派,修系於璿源錄莫重莫尊之地,及其經年閱歲之後,則自以謂眞箇璿派,眞箇班族,其父其祖世世所當軍伍之役,抵死冒避,法綱之無嚴,胡至此極?臣謂軍政之不修,實由於籍政之不明,而紀綱風俗之頹弛,亦未必不由此也,易曰定民志,民志定,然後名分可以正,敎化可以行,伏願殿下,特命有司之臣,嚴飭漏籍冒年之輩及冒稱幼學,冒稱璿派之類,以杜僭僞,則可得數萬軍兵於其中矣。臣以璿派後裔,自完山入北以後,世居咸興,目見氏族之不正,璿派之淆雜,不勝慨惋之至,如是仰溷,伏惟垂覽焉。噫,凡此諸條之弊,皆是北道之痼瘼,而一道如此,則八道之弊,推以可知矣,因流而溯源,執影而論形,則其源在於朝廷,其形在於朝廷,朝廷之本,豈非殿下之一心乎?臣伏見近日雲觀之啓,星文之見於天市者,異於常時,臣固愚昧,雖未知分野之應於何方,休咎之著於何事,而設或爲災祲而垂警,臣嘗聞仁天,警告以災,必在於有道之世,蓋欲其因此而益盡其恐懼修省之方,以至於亨泰熙洽之治也,是故古昔聖君,惟懼一星之不得其次,或恐一念之不合於天,兢兢業業,責己求助,以爲弭災之道。伏願殿下,益懋對越之誠,益勤緝熙之工,蚤夜孜孜,至誠不息,以之位天地而育萬物,則堯霖湯旱,不足爲災,卿雲景星,庶可呈休矣。臣以遐逖之蹤,猥進狂瞽之說,伏惟聖明,勿以人廢其言,而留神裁擇,千萬幸甚,臣無任云云。答曰,省疏具悉。懲討事,已諭於諸批,所陳諸條,俱係時弊之急務,可知爾言之切實,深庸嘉乃,令廟堂稟處,俾有實效之地,人材不在於近遠,爾其勿辭察職。
丁卯十月初五日午時,上御誠正閣。召對入侍時,參贊官金魯敬,持國朝寶鑑第八卷,檢校直閣朴宗薰,持國朝寶鑑第八卷,侍講官申在明,持國朝寶鑑第八卷,檢討官任百禧,持國朝寶鑑第八卷,記事官趙庭和,持國朝寶鑑第八卷,記事官朴周壽,持國朝寶鑑第八卷,記事官鄭元容,持國朝寶鑑第八卷,以次進伏訖。上開卷命讀,在明讀自十一月李珥,止他弊隨生。上曰,下番讀之。百禧讀自如此而能治,止阻隔如此。上曰,參贊官讀之。魯敬讀自況於千里,止須得賢人。上曰,閣臣讀之。宗薰讀自倚仗而任,止聖躬所爲也。上曰,注書讀之。賤臣讀自乃曰不能,止予無才德。上曰,上番讀之。周壽讀自而時世適遇,止才亦生矣。上曰,下番讀之,元容讀自上曰自古新立,止不可成乎。上曰,文義陳之。在明曰,金誠一曰,殿下不能正心,以修本源,則人心豈能服從乎?先正臣李珥曰,殿下所欠,惟不立志圖治耳,此言正是今日最切當最緊要者也,古之論爲治之道者,皆以格致誠正爲本,而今則便爲老儒常談,無甚新奇,竊想殿下,亦於前後講說章奏之間,惟日聞之,今欲以此敷陳文義,則臣亦自知其迂闊,然欲捨格致誠正而求治者,終無是理,不格致,則智不能燭物理,不誠正,則心不能循天理,不燭理,則無以辨邪正是非之分,不循理,則無以施任賢安民之術,自非大無道之君,孰不欲願治其國,而惟其智不明,故以亂爲治,心不正,故見賢而憚其守道,遇佞而悅其媚己,覆轍相尋,終莫之悟,此非小臣之言,卽先正之言也。今殿下,聰明有臨,淸心寡慾,聖智之所以燭理,聖心之所以循理者,宜不多讓於古先哲王,而竊瞯臨御以來政謨治法,則懲討不嚴,亂賊無所知懼,好惡不明,邪佞亦易窺釁,此於邪正是非之分,不可謂盡明也。至若夢想賢傑,與天共職之誠,字恤民隱,講求長策之擧,以臣耳目所及,罕有覩記,是何位著之上,絶無倚重矜式之人,蔀屋之下,只聞歎息愁恨之聲,國勢日卑,民生日瘁,此於任賢安民之術,亦可謂遠甚矣,由此見之,則雖日講格致誠正之說,而至於格致誠正喫緊處,則全無着力,如朱子所謂吟咏一餉而已,寧不慨惜哉?從古天下國家之不能平治者,皆緣時君有病痛耳。或以聲色貨利,或以馳騁弋獵,或昏懦不振作,或强厲好自用,無不汨於彼而遺乎此也。今殿下,有一於是乎?只是安於故常,無所猷爲,一日二日,悠泛伈泄,以致治化未隆,憂虞轉深,此曷故焉?小臣誠極惶恐,而殿下之病根,不在於他,惟在於志不立耳,講筵召對,非不勤勵,而有時乎作輟無常,紀綱號令,非不整肅,而有時乎張弛太驟,此皆志不立之故也。眞德秀曰,志者氣之帥也,志壹則動氣。語未畢,上曰,此非孟子之言乎?在明曰,孟子亦有此言,而眞德秀,亦嘗言之,在於大學衍義矣。仍繼奏曰,蓋氣動則百事可做,氣不動則寸步難進,此不易之理也。且人之立志,必須於年少時着工,若到年衰氣邁,則志反爲氣之所奪,必不能立矣,事功無限,日月如流,殿下莫謂今日不治而有明日,明日不治而又有明日必自今日,卓然立志,苟志於格致,則必限其智盡燭理,苟志於誠正,則必限其心盡循理,一步步有進無退,則所謂邪正是非之分,任賢安民之術,不期盡而自盡,豈不休哉?臣之所陳,極知張皇陳腐,而堯·舜吾君之斷斷血忱,實在於此,伏願留神體念焉。上曰,向者疏陳,極其切實,已下體念之批,而今日講義又此切實,予尤當體念矣。上曰,下番陳之。百禧曰,先正臣李珥,以宣廟之言語甚簡,陳戒曰,君臣之間,當如父子,上下交孚,然後事功成矣,此言誠好矣。大抵朝廷之禮,君臣之間,以嚴敬爲主,群下雖有嘉謨嘉猷,輒怵惕嚴畏,不敢罄懷,唐臣魏徵,請假辭色,此實上下交孚之道也。夫天地之道,不言而信,無爲而化,大聖人簡默之意,固出於體天地無爲之化,而若或一於簡默,則臣何以補衮闕,君何以得聞善言哉?古之名臣,願忠於其君者,必以情意之孚格,豈無所以哉?伏願體察焉。上曰,所陳好矣,當留念矣。上曰,參贊官陳之。魯敬曰,先正臣李珥曰,若殿下躬行之實,昭著於外,則下有甚焉者,此言儘好矣,此時卽我國盛際也,人才蔚興,百度修擧,皆由於我聖祖躬行以實之德,而以近來言之,則比其時,不知爲落下幾層,紀綱頹靡,恬憘爲事,自臨御以來,何嘗有民隱之上徹乎?臣愚竊以爲,殿下躬行之實,猶有未盡而然也。夫實之爲言,卽誠實之謂也,雖於經筵賓對之時,先以一實字,爲第一符,實心奮發,然後實惠始可以下究矣,至於凡百事爲之間,莫不以實字行之,而伏覩近日召接臣僚之際,臨講討論之時,實效漠然未見,伏望於此等處,深加聖念,俾有實效焉。上曰,所陳好矣,當留念矣。上曰,閣臣陳之。宗薰曰,玉堂及參贊官所奏,皆好矣,今日自止中諸條,無非切當,別無可以拈出字句,仰陳文義,而其中夜御丕顯閣,召近臣講書之一節,尤好矣,先正臣陳戒之言,酬酢之際,眷眷忠愛,溢於辭表,蓋此言,非但當時緊要之語,卽臣等之日欲仰達而未及者也,諸臣俄皆拈出諸條,節節敷陳,而臣意則此章,作一統看,字字理會,則實效必多矣。此又以凡事必待自下建白等說,陳戒於前,蓋此時固盛時也,明良際遇,百度咸擧,而先正之臣陳戒之言猶如此,若使先正,得見今日,則臣固未敢知更有何等陳戒矣。且按金誠一之言曰,守令無一人擔當國事,近來則外而守令,內而百執事,無一人擔當國事者,豈不大加惕念之時乎?若求一篇歸趣宗旨,則果如上番所奏之立志圖治矣,此實爲學問踐履之道,臣未敢以此章緊歇好否,拈出仰陳,而此一篇,則常常體念,好矣。上曰,所陳好矣,當留念矣。仍敎曰,此云未出身人臺官之法,卽如近來南臺之制耶?在明曰,我國自古,以科目取人,而若夫高尙其志,樂道畎畝之人,則雖以未出身,亦皆臺通,而若蔭官之以物望地閥爲之,則稍異於是矣。宗薰曰,若以物望地閥爲之者,亦末流之失也。魯敬曰,雖非隱逸,亦爲臺官,故國初時,有以執義而登科矣。上曰,今日自止中諸條皆好,別無拈出可問矣。仍掩卷,命玉堂先退,在明等退出。上曰,掌令李若洙,曾經兼春秋人耶?魯敬曰,然矣。王大妃殿進御加味大調中湯五貼製入事及惠慶宮進服加味異功散,自今日五貼式,日次製入事。出榻敎上命退,承史以次退出。
丁卯十月初五日申時,上御誠正閣。坐直承旨入侍時,右承旨李文會,記事官趙庭和·朴周壽·鄭元容,以次進伏訖。上曰,廣州留守災實狀啓,何時入來,而入啓草記,尙今掩置,承旨之不卽提稟,何也?仍命書傳敎曰,災實區劃,何等莫重,而事係民情,尤宜審愼,今聞廣州留守災實稟處,備局回啓草記入啓,在於再昨日,尙今掩置,極爲驚駭,亦關紀綱,當該中官李文國,令該府照律,遠地定配,當該曹司中官,亦不可無警,令該府,杖一百收贖,奪告身五等放送,不飭之承傳色罷職,雖以承旨言之,此等公事,何等緊急莫大,而不卽提稟,亦甚未安,伊日當該坐直承旨,從重推考。上曰,此後如有如此之事,承旨提稟,可也。仍敎曰,注書持此傳敎,出閤門外,招致當直都事,使之聽傳敎,可也。賤臣承命出傳,還入進伏。上命書傳敎曰,時囚罪人韓道昌,杖一百收贖,奪告身三等,如有功,依例減一等放送。又命書傳敎曰,時囚罪人議處及照律命下之後,禁府堂上,聞有實故云,有實故知義禁·同義禁許遞,令該曹,口傳差出,待下批牌招,以爲開坐之地。上曰,德興大院君祠宇酌獻禮,欲於旬間爲之,日字得無窘速之患乎?文會曰,似無窘速之患矣。上命書傳敎曰,德興大院君祠宇展拜,兼行酌獻禮吉日,以今月內擇入。上曰,兵曹軍兵磨鍊節目及近間謄錄,待禮曹草記啓下,卽爲入之,可也。仍命退,承史以次退出。
上在昌德宮。停常參·經筵。
甲戌,天市東垣第一星傍所見之星,移見第二星之北,形色尾跡,爲月光所射,比前熹微,距極六十一度,三更西沈。
李文會啓曰,明日常參·經筵,取稟。傳曰,停。
金魯敬啓曰,合辭方張之時,兩司無詣臺之員,事甚未安,除在外未署經·望闕禮習儀進去外,未肅拜·呈告人員,竝卽牌招,何如?傳曰,待習儀後牌招。
備忘記,昌城府使李馨秀下直,長弓一張,長箭一部,片箭一部,筒兒一箇賜給。
李文會啓曰,臣文會,今日望闕禮習儀進去,下直之意,敢啓。傳曰,右副承旨除下直進去。
金魯敬啓曰,知義禁金履翼,同義禁朴崙壽牌不進推考傳旨,今方捧入,而開坐命下之後,如是違牌,事甚未安,與判義禁曺允大,一體更爲牌招,以爲備員擧行之地,何如?傳曰,允。
注書趙庭和病,代以趙琮鎭爲假注書。
以大司諫申大尹,司諫李勉求,執義金熙華牌不進罷職傳旨,傳于金履載曰,以推考傳旨施行。
鄭東觀啓曰,同副承旨金魯敬,自鄕上來云,卽爲牌招,何如?傳曰,允。
傳于李文會曰,召對爲之。
傳于李文會曰,右承旨·同副承旨入侍。
李文會,以禮曹言啓曰,謹稽謄錄,則大院君祠宇行禮時,有宗臣二員入參之例矣,今亦依此磨鍊,何如?傳曰,允。
李文會,以禮曹言啓曰,謹稽謄錄,則先朝戊戌年,大院君祠宇展拜兼行酌獻禮時,因傳敎,內外孫中文蔭武在職人,竝爲入參,而百官則只酌獻禮時入參矣,今番則何以爲之乎?敢稟。傳曰,允。依例入參。
金履載,以兵曹言啓曰,本曹佐郞朴聲漢,身病猝重,屢度呈狀乞遞,宿衛重地,不可久曠,今姑改差,何如?傳曰,允。
金履載,以兵曹言啓曰,卽聞通化門,有汲水軍二名,稱以差備軍士,擔桶出去,故考其章標,則其中一名,無章標無戶牌,事極驚駭,守門將捉送都摠府之際,武藝別監一名出來,歐打押去之軍士,中路奪去云,當此門禁截嚴之時,有此擧措,萬萬駭然,不可仍置,不能檢飭之該門守門將,令該府,拿問處之,當該武藝別監,亦爲査出,令攸司,從重科治,何如?傳曰,今觀啓辭,稱以差備軍士爲言,則別監之換服摘奸,明若觀火,則末端請罪武藝別監,未知兵曹事,果爲得當,雖曰不知,何不一體請罪擔桶軍士與中官,而明知非自下擅出,且武藝別監,何關於差備軍士乎?非曰門禁之解弛,殊有啓辭不審之失,此草記置之,入直堂上,爲先施以從重推考之典。
金履載,以備邊司言啓曰,卽見京畿監司金履度災實分等狀啓,則豐德等三邑,置之尤甚,坡州等十二邑鎭,置之之次,楊州等二十邑,置之稍實,仍以爲事目災二百結外,不足災三千六百四十一結九十九負三束,特許加劃,後錄諸條,竝請令廟堂,稟旨分付矣。其一,還餉尤甚邑尤甚戶折半,尤甚邑之次戶,之次邑尤甚戶三分一,尤甚邑稍實戶,之次邑之次戶四分一代捧,待明秋還作本色事也。其一,北漢·平倉·大興·臨津·長山等餉穀,無論尤甚之次邑,使之捧留各其邑,待明秋運納本所,坡州·長湍·豐德附近之民,自願取近直納本所者,依願施行,耗米依近例,每石五兩代錢輸送事也。其一,尤甚邑各衙門所納各樣軍布,尤甚戶折半,之次戶三分一,稍實戶四分一停退事也。其一,尤甚邑今年田大同,從民願,以小米代捧事也。其一,喬桐雖免慘歉,竝督新舊,實有難支之慮,癸亥舊還,特令全數停退事也。其一,禁御兩營江都留餉米太之所受民人皆在尤甚各邑,依近例,米每石五兩,太每石一兩八錢折定收納事也。其一,推奴徵債,限明秋防塞事也。今年畿農,大體優於免歉,而被溢被旱,沿峽不均,道啓所論,自有審量,分等依狀請施行,分面抄戶,本是古規,而以其難於精實也,故面里分等之規,出於近古,今若果能精實,則催科施惠之際,必有所益,道臣所請,想有料量,依所請許施,而若或一任邑吏面任,虛實相混,則反添騷擾之端,更加詳察嚴飭事,分付,災結則事目二百結,雖有太不足之慮,今此加請,幾與慘歉之歲相等,不免稍過,而畿甸事體,亦爲自別,朝家軫恤,多用特例,事目外加劃二千五百結,使之均一分排,無冤無漏後錄諸條中尤甚之次邑還穀分等代捧事,此等之歲,固難輕議,而道啓旣以人戶,區別爲言,則可知其積費詳量,依所請分等代捧,待明秋,還作本色,北漢·平倉·大興·臨津·長山等餉穀捧留本邑事,畿甸農形,西道稍遜,而當納各邑,俱在於西,捧留本邑,固多已例,坡州等三邑附近民之自願直納,耗米之以錢輸送,亦出便民之意,竝依請施行,軍布分數停退事,不但今秋綿農之不至失稔,布木與錢穀有異,分數停退,其勢實難,易致眩擾,此一款置之,尤甚邑田大同以小米代捧事,惟正之貢,不宜闊狹,而尤甚不過三邑,且有近例,亦爲依請施行,喬桐舊還停捧事,諸路舊還分排時,爲慮島民之形勢,已不擧論,無煩,更爲知委禁御兩營,江都留餉米太,以錢代捧事,亦多已例,與推奴徵債防塞事,竝依狀請施行事,分付,何如?傳曰,允。
金履載,以備邊司言啓曰,舊還之每於秋成後分排,自是年例,今年年事,雖未均稔,槪無全歉之處,莫重國穀,旣不可仍因抛置,年條滋久,收殺益難,參量農形,分數收捧,實爲漸次省弊之政,京畿喬桐外癸丑條全數,廣州壬子條全數,江華癸亥條十分一,嶺南乙丑條全數,統營丁巳·戊午·乙丑條全數,湖南甲寅條折半,湖西舊還,只有甲寅條,而牙山等七邑,前因道啓,旣許限明秋勿捧,七邑外竝三分二,關西辛亥條三分二分排磨鍊,使之準此收捧,海西則癸甲兩年舊還,纔因道啓,已許其限明秋仍停,別無可以分排者,以此分付諸道·兩都,何如?傳曰,允。
金履載,以義禁府言啓曰,保放罪人鄭觀采,病勢向差云,還囚議處以入之意,敢啓。傳曰,知道。
金履載,以義禁府言啓曰,中官李文國,令該府照律,遠地定配,曹司中官安景興,杖一百收贖,奪告身五等放送事,承傳啓下矣。李文國·安景興,今方待命,依例拿囚後,安景興,杖一百收贖,奪告身五等放送,李文國,杖一百收贖,告身盡行追奪,全羅道康津縣,遠地定配,而以承傳內辭意,具罪目,發遣府羅將,押送配所,何如?傳曰,允。安景興段,如有功,減一等。
金履載,以義禁府言啓曰,時囚罪人韓道昌,杖一百收贖,奪告身三等,如有功,減一等放送事,承傳啓下矣。韓道昌,杖一百收贖,奪告身三等,而其養五代祖高禮男,揚武原從功臣云,功減一等,杖九十收贖,奪告身二等,放送之意,敢啓。傳曰,允。
金履載,以訓鍊都監言啓曰,宮墻外直所中南營,以本局馬兵五十名入番矣,今則別隊一哨,旣已加設,入番軍馬,亦宜加定,自今爲始,每三日以五十五名磨鍊以入,立待馬依此數,每日十八匹式輪立之意,敢啓。傳曰,知道。
金履載,以二所巡廳言啓曰,去夜初更五點量,執捉犯夜人幼學鄭昌來,依例移送秋曹之意,敢啓。傳曰,依更數治放。
金履載,以刑曹言啓曰,因二所巡廳草記,去夜初更量犯夜被捉人幼學鄭昌來,依更數治放事,命下矣。鄭昌來,依更數決笞三十度,放送之意,敢啓。傳曰,知道。
義禁府啓目,義州前府尹趙弘鎭原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,龍川前府使洪致範原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,向前鄭觀采亦,奸民輩締結匪類,冒禁潛商,若是狼藉,而身爲帥臣,不卽摘發,至有道啓之論列,揆以邊政,萬萬疎忽,溺職之罪,在所難逭,以此照律,何如?判付啓,依允。又啓目粘連,向前金鍾文亦,閽禁法意,何等截嚴,而職在騎郞,慢不檢飭,着白衣無章標之類,無難出入,不能摘發,事極可駭,以此照律,何如?判付啓,依允。又啓目粘連,向前金光洙·崔柱悳·李宗淵·趙德演等亦,宮城巡綽,何等嚴重,而分管內外,全不偵察,致使罪人,潛入禁中,昏夜彷徨於閤門咫尺之地,而不能登時捕捉,揆以法意,萬萬驚駭,竝只以此照律,何如?判付啓,依允。
掌令尹之鉉·李若洙,校理趙晉和,正言趙鐘永,修撰任百禧啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,政屬維新之會,豈可使逆如此賊,凶如此賊,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府,快正典刑。噫嘻痛矣,徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖侄賣勢,醜聲載路,萬口喧傳,而及夫秉軸之後,恣行威福,把弄權柄,少有違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目,而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而乃者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發凶言,請褒兩人,敢所不敢,忍所不忍者,自有君臣以來所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心,一分臣節,卽當惶蹙震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附癸,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪。蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩圖改筵本之陰謀祕計,今旣綻露無餘,則其所圖生之計,益彰同惡之跡,如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。
掌令尹之鉉·李若洙,正言趙鐘永啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密唱凶論,慫慂恒·簡,爲渠羽翼,締結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果於諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於狑亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿情,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,以下五字刀削已是劇逆之斷案,而乙巳春諸賊之指日擧兵之時,自擬內應大將,至於書給四柱,先占身數,其所爲計,至凶極獰,而況渠以下六字刀削逆復之愛侄也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖,以下七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇以凶喆之子,藉其氣勢,罔念喣濡之恩,益群跳踉,擬帥市恩之謀,旣極凶祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下七字刀削與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,復賊庶子好石,亟施處絞,遲晩罪人宇鎭,捧根脚,快正王法。意嘻,痛矣。亂逆之變,從古何限,而豈有若嶺啓中諸賊之窮凶極惡者哉?嗚呼,際庚年崩坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,今於就捕之後,幸有究覈之路,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,一體拿來,嚴鞫得情,依律處斷。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汚下?不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非妖賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂爲翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賤傔而瘞埋臭胔,湖嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不啻林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,管護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者。渠亦人耳,持此安歸,情狀旣綻,到處狼狽,天地雖大,靡所容身,則畢竟匍匐而歸還他本色。蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於以下二十二字刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及夫竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,才已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。以下九行十二字刀削噫嘻,亂臣賊子,從古何限,而豈有若家煥·承薰·樂敏·哲身等之窮兇情節者哉?主張邪敎,詿誤迷俗,相率於無父無君之域者,已是亘古所無之變怪,而就此恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之獄案始出,渠輩之逆節昭著,則神人之憤,久而益切,實欲手磔口臠而不可及矣。恒儉,乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服。亂逆之犯分干紀者,從古何限,而豈有若此輩之至凶絶悖者乎?雖以弘瞻之凶肚,來黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,若是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,阻遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則榮賊也,凶魁則亦榮賊也。幸賴我先大王廓揮乾斷,特下允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忮忌,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及于賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事隱然自況者,尤何等窮天地所無之極逆大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉。不可援用尙魯追施之律,請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,腸肚相連,及其凶疏之構出也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻,痛矣。不逞怪鬼之徒,壞世道而禍家國者,從古何限,而豈有如向來悖疏悖通之變哉?蓋其一種虺毒之類,自成暗地蚓結之勢,千奇萬怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主巨魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,全出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。噫嘻,痛矣。人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明。卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶憯之極逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭,粧撰舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕。金宇光,以凶逆之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥·尹致行,島配罪人金光宇,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。噫嘻,痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然。末乃以眼無君母等語憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒。環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世。凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭。卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共載一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下?至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩,請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻,痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣。彼達淳之假托闡揚敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也。蓋達淳之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪入李東馨,爲先施以荐棘之典。噫嘻,李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者,雖在疑似之間,惟當割臂斷腕,痛惡嚴斥之不暇,而如李晦祥之叵測情節,斷案已具,便一戴頭之裕賊,則當渠行政之初,首先檢擬其壻於寢郞之望,惟恐收擧之或後,此已心跡之昭不可掩,而雖以張錫胤事言之,右袒賊裕,效力賊邊之狀,緊出於魯賢之招,丹書昭在,則尙今漏綱,已是失刑,苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計。且於都政後辭疏中自臣之所甚懼者以下二三句語,指意凶慝,顯有不滿之意,莫掩角勝之跡。此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛惜而何?噫,達淳之爲達淳,莫非此輩之所爛熳綢繆,而況達淳之死友,翊模也,達淳之血黨,亦翊模也,公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸逆肚之一串貫來者,十手難掩,萬口喧傳。乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分,背國死黨之類,不可一刻容貸,而善地薄竄,不足以少洩輿憤,請光陽縣竄配罪人李翊模,爲先施以絶島安置之典。噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讐絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今貸頭,假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,讐視其叔之樹立東西閃忽,左右迷藏,自許文藝,主張世道,淸官美職惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,戕人害物,憑公濟私,心欲充渠谿壑,禍人家國,擧世喧傳,行路側目。論其先後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關棙,則其爲關係於莫重莫嚴,果何如也,而渠敢急於掉脫,暗地指使,悖侄有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立公肆推詡,看作茶飯。蓋此輩,以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔侄相閧,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊卽渠斷案,故儒臣趙恒鎭,疏斥裕賊也。當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說論斥言者?夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿情久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,設鞫得情,快正典刑。噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目。其有奴顔婢膝,脅肩謟媚,則悅其附己,而噓吹奬擢,如恐不及,或能介然有守,稍欲自持,則惡其異己,而排擯擠陷,靡有餘力。於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,鬱爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之姬,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤,竈婢耕夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下,寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而指意相符,脈絡相通,無不根柢於煥之。本原於煥之。今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓。夫裕賊之凶謀險圖,卽煥之之異身同腸,其爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡以誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞而忍之於殿下之前,先王之所不敢道而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納。又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥,性本狠愎,跡又詭祕,托身權凶之門,而腸肚相連,藉賣戚畹之勢,而威福自恣。鄙悖如達·翊者,稱以大老,謟諛如龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,心欲背馳先王,沮戲大婚,究厥心腸,已不勝神人之憤,而其在裕賊之竄在鳳山也,諫長聲討之疏,汲汲傳伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞。果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤鬱,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻,痛矣。亂臣賊子,從古何限,而豈有如徐有恂之無嚴無憚至凶至憯者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣。至於今番筵本圖改之事出,而其設計之窮凶,造謀之絶悖,言之骨寒,聞之膽掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關棙,則尤何等至嚴至敬,莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二,二而一者也。及夫置對之時,苟有一分人心,一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩,不意設鞫之啓纔允,酌配之命遽下,此等悖亂不法之類,不可以遠竄薄勘而止。請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔極不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結腸肚互連,量能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至淪喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之。前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果何可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所?彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲。甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也。其所爲計,吁亦巧且憯矣。況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道。一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出而要其歸,則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還鬱。請黑山島安置罪人日柱,依初下傳敎,設鞫得情,夬正典刑。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也,源委也,莫非此賊,而得保首領,臥斃牖下,凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶計,莫不傳襲於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳。裕賊之凶疏而指使之者,此賊也,履猷之悖通而陰嗾之者,此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使箝制一世,擠陷異己,其計吁亦巧且憯矣。論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德。至命承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸?其怨懟不臣之心,殆有浮於觀柱之請退於親政之初也,卽此一事,萬戮猶輕。如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日。思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。李書九,薄有才藝,工於反覆,跡其平生,可謂千億化身,而此於渠,猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆臣魁之前茅嚆矢者,一則書九,二則書九。且其辭疏中斜封墨勅之說,尤非當世之所敢引用,究其指意,萬萬叵測。伊時慈敎,深斥妖邪,特命竄逐,終因煥賊之力救,致有反汗之擧。其爲煥之異身同腸,已不可掩,而況敬臣疏出後,渠敢以忠藎元老,盛推煥之,貲毁賢相,痛斥敬臣,其力護凶魁,箝制人口。渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,快正典刑。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育噓吹,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬,和盤托出,打成一片之狀,至是而畢露無餘矣。大抵鍾秀之一生藉口,欺天而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸。乃以死中求生之計,說出渠背所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二,二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及夫家計已成,手段漸滑則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也密邇也,逆祿之八字凶言,旣已自渠口傳說,賊龜之乙未冬悖說,亦必先他人聞之,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其負犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討克行,鍾秀黜享追奪之請,雖蒙快允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫,彼金鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讎歸國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶焉,而皆其部曲,達·瀅之憯焉,而卽其餘孽,駸駸然至於今日,滔天之禍,出於所嘗受業之凶徒醜類而極矣。是知逆敬之悖口,傳襲於漢祿,則平日之所學得,可以推知。賊觀之凶招,源委於鍾秀,則乃兄之所綢繆,昭不可掩矣。卽此一事,已難逭拔本之誅,而最其願留榮賊之疏,卽渠之一大斷案也。千罪萬惡,藉曰可掩,而只此着,容可掩乎?名以山林,而爲凶爲逆者,古或有之,如此凶悖鄙瑣,言之可醜者,求之前後,鍾厚一人外,更有何人?逸名玷汚,亦云久矣,削籍之典,烏可緩乎?伏況賊秀正罪之後,合被應坐之律,而特緣凶身之已斃,以致常憲之不施,群情痛惋,容有極乎?又況渠之身犯,如彼爛熳,則雖或生在地上其所處斷,豈可尋常應坐而止乎?臣等竊伏覩前後批旨,雖以逸之名,尙有所靳持之端,其於王章何,輿憤何哉?請故掌令金鍾厚,爲先削逸,仍施追奪官爵之典。噫,彼任焴,本以鄙瑣之類,濟以凶譎之行,受業於鍾厚之門爲其卵育,護法於逆秀之論,共連腸肚,推詡唱和,助成凶賊之聲勢,綢繆密勿,甘作逆豎之徒黨,龜·祿之凶圖,而庇護掩匿,猶恐不及,煥·日之陰謀,而指劃設施,視作家計,翺翔蔭塗,歷典雄邑,罔非權凶輩吹噓之力,而憑藉勢焰,恣行胸臆,鍾秀之脅持君父,矯誣義理之凶,謀逆節,靡不爛熳同參,奔走效力,廣張耳目,寔繁黨與,角勝公議,背馳國是,人心由是而陷溺,世道由是而詿誤,鍾秀之爲鍾秀,亦莫非此等凶醜輩慫慂和同之致,而尤所憤嫉而痛惋者,首唱悖論擔當立祠之計,尊仰凶魁,主張影堂之議,已是渠罔赦之罪案,而及夫秀·敬之逆謀畢綻,斷案旣成之後,猶復力抗大論,不參於聲討之列,顧戀宿處,獨漏於搢紳之疏,其同惡護逆,背公死黨之習,吁亦凶且憯矣。至若徐美修,乃以逆祿之妻侄,把作發身之竗階,以若卑微之踪,濫叨淸顯之職,銓佐藩任。惟意兜攬,而依附權勢,自作賊秀之狎客,參涉陰圖,遂爲觀柱之血黨,趨走效勞,備盡吮癰之技,左右擸掇,甘爲助虐之類,賊勢之鴟張,凶徒之蚓結,寔由於此輩之爲之羽翼,受其指使,傳襲揚詡,排布和應而然耳,擧世之指目,有識之憂歎,厥惟久矣。及至龜·祿眞贓畢露,逆案昭著之後,渠若有一半分人心,則固當革心改轍,割臂斷腕之不暇,而乃反自存形跡,一味顧念,或稱省墓,而留連江上,或托加土,而往來峽中,踪跡詭祕,行止閃忽,而今於懲討方張,疏啓迭發之時,乃敢立異,竟不隨參,其心所在,昭不可掩,當此拔亂本盪凶窩之日,如許背國黨逆之類,不可置而不論。請副護軍任焴,爲先絶島安置,行護軍徐美修,施以屛裔之典。答曰,不允。
掌令尹之鉉·李若洙啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不暇論。學逵·與權,俱以家煥之甥侄,承薰之至親,標號之陰慘,花肋惟均,迷溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定酌罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻,痛矣。十數年來,賊勢益肆,人心靡定,顧瞻他日之徒,以下五字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端。今幸乾斷赫然,以下五字刀削此等黨與,不可仍置,請周爀,亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣,更爲發啓,而伊後筵對,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者。王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井則旣曰着名於此疏,而又曰不知其所語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉,前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。噫嘻,痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之快施,請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以國體,不可不一番盤問,以覈情節。請朴紀淳,亟令王府,拿來嚴問,以重鞫體。新除授持平朴蓍壽,時在全羅道茂長縣任所,請斯速乘馹上來事,下諭。答曰,不允。下諭事,依啓。
趙鐘永啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前予,半夜官門,突入跳踉者,已極凶獰而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,快施典刑。噫,李東萬,本以妖邪之物,兼以狡慝之性,出沒跳踉,踪跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置未勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,快施典刑。梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。新除授獻納林景鎭,時在平安道殷山縣任所,正言曺錫正,時在京畿驪州地,請竝斯速乘馹上來事,下諭。答曰,不允。下諭事,依啓。府啓中削黜罪人申獻朝,物故,停啓。
副校理李惟命疏曰,伏以莫尊者天,而有願則必號天而祝之,莫嚴者父,而有懷則必呼父而訴之,人不以號呼之故,而謂欠於尊嚴之道者,誠以其至切之情,有不容已也。今殿下,天地於臣,父母於臣,臣有不容已之情,而不號呼於殿下之前,則是自阻於閔下之天,止慈之父也。臣豈畏猥屑之誅,徊徨囁嚅,終不敢發乎?臣幼失所怙,終鮮兄弟,惟是偏親相依爲命,而以母之慈,兼父之敎,得以保有今日,臣之情事,實有異於人人者矣。在臣幼時,母撫頂而泣曰,吾其見汝之成立乎?臣雖蒙騃,有未識知,常聞此語,心肝若摧,卒蒙慈蔭。遂至長成,幸被天恩,猥竊科第,母於是時,又拊背而喜曰,艱辛養汝,見汝成名,吾其享汝之榮養乎?臣以不肖,每貽憂惱,及聞此言,歡幸無比,私竊以爲萬一春暉之報,或有其時,一年二年,荏苒至此,而母年,居然爲六十有八歲矣,加以疾病纏綿,長在牀笫,有時添劇,變證無常,臣之輒事陳籲,特許救視,非止一再。雖荷覆庇之恩,以至于今,而病源已痼,澌敗日甚,凜凜朝夕,恒有難支之慮,臣之情私煎迫,尤當如何?仍伏惟念專城致養,人子之至情,板輿榮奉,婦女之大願,假使臣,僅保先人之遺業,粗繼水菽之薄供,豈如幸蒙孝理之恩,以遂官養之誠,使老母而一得沾君之食也哉?況年光易邁,夕照如飛,老人筋力,朝暮難恃,若於今日,不圖一日之養,則沒身之恨,死亦難瞑,此豈非天地父母惻怛哀愍,思有以曲爲之地者耶?玆敢疾聲號籲,仰瀆崇嚴。伏乞聖慈,俯垂矜憐,特命選部,許畀一小縣,俾臣獲伸至切之情,不勝幸甚。臣無任云云。答曰,省疏具悉。疏辭,下該曹稟處。
丁卯十月初六日辰時,上御誠正閣。召對入侍時,參贊官李文會持國朝寶鑑第八卷,侍讀官趙晉和持國朝寶鑑第八卷,檢討官任百禧持國朝寶鑑第八卷,待敎朴綺壽持國朝寶鑑第八卷,假注書李遠翊持國朝寶鑑第八卷,記注官鄭宗顯持國朝寶鑑第八卷,記事官鄭元容持國朝寶鑑第八卷,以次進伏訖。上命開卷讀之。晉和讀自以成渾,止大明會典故也。上曰,下番讀之。百禧讀自禮部尙書,止一念之誠孝。上曰,參贊官讀之。文會讀自宜念其世秉禮義,止先祖懇情。上曰,閣臣讀之。綺壽讀自廣寧摠兵,止許之。上曰,注書讀之。賤臣讀自七年,止何憂不治。上曰,上番讀之。宗顯讀自深嘉乃忠,止猝然盡變。上曰,下番讀之。元容讀自此疏,止謄疏以進。上曰,文義陳之。晉和曰,先正臣李珥,極陳弭災進德之說,而聖批嘉納,其優容之聖意,可以仰揣,而其時災異,雖未知如何,而以近日事言之,星象之告災,今幾日矣,而尙未有消弭之策,測候所報,每日驚心,臣極知其萬萬惶悚,而殿下,於視聽言動之間,政令注措之際,或未盡以實心行實政而然歟?宋臣朱熹災異箚曰,擧心動念,出言行事,常若皇天上帝臨之在上,宗社神靈守之在傍,凜凜然不敢復使一毫私意,萌於其間,則庶乎災害日去,福祿日來,此等處深加體念,恐懼修省,轉災爲祥,是臣區區之望也。上曰,所陳略而好,當留念矣。下番陳之。百禧曰,上番所陳弭災之說,誠好矣,而蓋上天之理,窅冥難知,至治之世,亦有遇災者,極亂之時,亦有無災者,災異之端,所召不一,而天與人本乎一,故人氣鬱,則天氣亦鬱,鬱而生戾,暢而生和。凡人君敬天之道,遇災異而必兢兢業業,奢華流蕩之作,毋淫于志,進德修業之誠,克勤無怠,則此所以弭災之策也。雖無災之時,亦不敢自暇而自逸,亦令幽鬱之人心,必暢和而慰悅之,則天道自然無乖戾之作,顧今星變之告警,亦旣屢日,則此政殿下尤當恐懼修省之時也,伏願留念焉。上曰,參贊官陳之。文會曰,上下番俱有所陳,臣無容更奏矣。上曰,閣臣陳之。綺壽曰,今日自止旣少,儒臣已有所陳,臣別無所奏矣。上曰,以成渾爲持平,辭不至,大臣旣論薦不已,而渾亦其時之名臣也,何不就職論事,而有此辭不至耶?晉和曰,山林宿德之士,蓋難於遽出矣。上曰,未出身人之爲臺官,卽近世南臺之制,而近來經筵官南臺之後,輒皆逡巡,不爲承膺者,何也?晉和曰,每有不敢當之意,故輒皆難進而易退矣。蓋先正臣李珥等,請以未出身人爲臺官,而上以成渾爲憲官,祖宗朝爲官擇人之意,臣不勝欽歎,而第此法,猶不得廣開言路,上古則使行旅謗於道,使商賈議於市,使百官有司,咸執藝事以諫,故言路不期廣而自廣矣。自後世之設置臺閣,其路已狹,而近年以來,風氣日頹,循默之習,滔滔皆是,骨鯁之風,寥寥無聞,稍尙言議,則目之以喜事,依阿苟容,則謂之以良策,甚至於臺廳長鎖而不開,此豈盛世恢張言路之意乎?子路士也,而喜聞過,則樂告以善,諸葛相也,而求忠慮,則欲其勤攻,勿以一身之耳目爲聰明,而寄耳目於臣工,法虞舜之闢門,行周王之詢蕘,公議之峻發者,斷之以不饒,言路之規避者,勘之以重繩,一以警媕婀之習,一以恢聽納之量,大開不諱之門,俾來天下之賢,則雖不得未出身人爲臺官,言路自廣矣,伏願體念焉。上曰,所陳好矣,亦當留意矣。仍敎曰,書曰官不必備惟其人,何以則得其人,而任之官乎?晉和曰,聖敎誠至當矣。得人之道,惟在於自上所使之如何矣。文會曰,官不必備之書意,蓋謂三孤而言也。上曰,不但三公三孤之爲然,凡任官之道,惟得其人,爲第一符矣。又敎曰,李珥上萬言疏,而聖批中有曰有臣如此,何憂不治,得臣何如,則可至於此耶?晉和曰,先正此疏,言皆切實,而恩批若是隆重,其翕受嘉納之聖意,臣不勝欽歎之至矣。上捲卷,命玉堂·閣臣先退。仍敎曰,近來藥房供上之牛酪蟹醢等物,漸不如前,各別申飭,而煎藥醐湯之屬,供上之時雖遠,而亦預爲申飭,可也。又敎曰,左副承旨·同副承旨,何爲至今不上來也?文會曰,左副承旨,謂有情勢,尙不上來,同副承旨,雖未聞的報,非久上來云矣。上曰,左副承旨,情勢已伸,竝申飭上來,而須以此下敎,私書往復,可也。仍命退,承史以次退出。
丁卯十月初六日申時,上御誠正閣。右承旨·同副承旨入侍時,右承旨李文會,同副承旨金履載,假注書趙琮鎭,記注官鄭宗顯,記事官鄭元容,以次進伏訖。上曰,同副承旨除拜已久,何爲今始上來也?履載曰,適往嶺東,伏奉下諭於嶺外,故今始上來矣。上曰,往嶺東何邑也?履載曰,往襄陽·杆城等地矣。上曰,緣何事也?履載曰,爲見金剛山,仍往嶺東矣。上命下兵曹草記書批旨,因命文會,履載,讀公事訖。文會曰,小臣今朝召對入侍時,因聖問中官不必備惟其人之句語,小臣以三孤仰對矣。此非三孤,乃三公,而臣旣誤對,不勝惶恐矣。上命書傳敎曰,經義事體,何等至重,文義奏對,亦當審愼,而今日召對人侍,參贊官誤奏,事甚未安,當該承旨,從重推考。又敎曰,右承旨何時除拜乎?文會曰,今七月除拜矣。上曰,此時則纔遞旋拜矣,其前除拜,果在何時?文會曰,在於昨年六月矣。上曰,久行承旨之職,得無難乎?文會曰,臣之病勢,多有難强,精力漸不如前,而亦何敢言勞乎?上命退,諸臣以次退出。
上在昌德宮。停常參·經筵。
乙亥初昏,天市東垣第二星北所見之星,形體尾跡,比昨尤爲熹微,距極爲六十度,而二更以後,且爲月光所射,幾乎難辨,三更西沈。
李文會啓曰,明日常參·經筵,取稟。傳曰,停。
李文會啓曰,來十一日,輪臺日次矣,敢稟。傳曰,當次人受點,後日次待令。
金魯敬啓曰,來十一日,朝參日次矣,敢稟。傳曰,停。
金魯敬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,判敦寧趙鎭寬除拜後,過三日不爲出肅,依定式推考警責,仍卽牌招察任,何如?傳曰,允。
金魯敬啓曰,臣魯敬,今日入直禁軍戎器點考進去,下直之意,敢啓。傳曰,知道。
金魯敬啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
金魯敬啓曰,事變假注書柳之翊,身病猝重,勢難察任,今姑改差,何如?傳曰,允。
柳之翊改差,代以盧重慶爲事變假注書。
金魯敬啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以大司諫申大尹,司諫李勉求,正言趙鐘永,執義金熙華,掌令尹之鉉·李若洙牌不進罷職傳旨,傳于金魯敬曰,只推。
李文會,以弘文館言啓曰,修撰徐鼎輔,連呈辭單,不爲行公,卽爲牌招察任,何如?傳曰,允。
以修撰徐鼎輔牌不進罷職傳旨,傳于李文會曰,以推考傳旨施行。
金魯敬,以備邊司言啓曰,卽見咸鏡監司李晩秀分等狀啓,則安邊等十七邑鎭,置之稍實,吉州等八邑,置之之次,尤甚名色,不爲擧論,後錄諸條,竝請令廟堂稟處矣。其一,推奴徵債,限明秋防塞事也。其一,之次邑勿定配所事也。其一,交濟久置外,無論元還餉各穀,之次邑限四分一,稍實邑限五分一,以相當穀,準折代捧,而唐米則勿爲許捧事也。關北七八邑,雖曰少遜,亦可謂稍實之歲,分等依狀請施行,還餉代捧事所納或非所種,雖純豐之歲,不免此患,竝擧稍實諸邑,似欠斟量,之次吉州等八邑當年還餉各穀,交濟久置外,限四分一許令相當穀,準折代捧,待明秋還作本色,而勿許以唐米代他穀,之次邑勿定配所,推奴徵債防塞事,竝依狀請施行事,分付,何如?傳曰,允。
韓致應,以戶曹言啓曰,湖西田稅大同再運舟橋船,盡數入來後草記事,年前有所定式矣。卽接舟橋司移文,則湖西公州等三十邑田稅大同再運次下去船六十隻,今已畢入來云矣,敢啓。傳曰,知道。
金魯敬,以義禁府言啓曰,安景興,杖一百收贖,告身盡行追奪,放送草記批旨內,允。安景興段,如有功,減一等事,命下,而安景興,非功臣云矣,敢啓。傳曰,知道。
吏曹啓目,粘連。觀此弘文館副校理李惟命上疏則以爲,臣幼失所怙,終鮮兄弟,惟是偏親相依爲命,而以母之慈,兼父之敎,得以保有今日,母年居然爲六十有八歲矣,加以疾病纏綿,長在牀笫,有時添劇,變證無常,恒有難支之慮,臣之情私煎迫,尤當如何?專城致養,人子之至情,板輿榮奉,婦女之大願。伏乞聖慈,特命選部,許畀一小縣,獲伸至切之情亦爲白臥乎所事。從前儒臣之爲親乞養,輒皆許施,卽朝家孝理之政,而特軫體下之義敎是白如乎,今此李惟命之所陳,旣如是懇迫,則許畀一縣,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
義禁府啓目,粘連。向前趙弘鎭亦,李士楫等之交通彼類,冒禁潛商,事雖在於他境,民旣屬於本州,則常時不善句檢,在所難免,以此照律,何如?判付啓,依允。又啓目,粘連。向前洪致範亦,邊禁法意,何等嚴重,而身爲邑倅,慢不檢察,致令奸徒,裝米入島,陰與彼類,潛自和賣,事未前有,萬萬驚駭。其在嚴邊情杜後弊之道,不可但以尋常溺職論,從重勘處,何如?判付啓,依允。又照目,粘連行巡衛將金光洙,部將崔柱德,墻外行巡將領禁衛營哨官李宗淵·趙德演等本府議啓內,宮城巡綽,何等嚴重,而分管內外,全不偵察,致使罪人,潛入禁中,昏夜彷徨於閤門咫尺之地,而不能登時捕捉,揆以法意,萬萬驚駭。竝只以此照律罪,各杖一百收贖,告身盡行追奪,竝只私罪,奉敎依允。又照目,粘連平安前兵使鄭觀采本府議啓內,奸民輩締結匪類冒禁潛商,若是狼藉,而身爲帥臣,不卽摘發,至有道啓之論列,揆以邊情,萬萬疎忽。溺職之罪,在所難逭,以此照律罪,削職私罪,奉敎依允。又照目,粘連兵曹前佐郞金鍾文本府議啓內,閽禁法意,何等截嚴,而職在騎郞,慢不檢飭,着白衣無章標之類,無難出入,不能摘發,事極可駭。以此照律罪,杖七十收贖,奪告身二等,私罪,奉敎依允爲旀,功減一等爲良如敎。
判敦寧趙鎭寬疏曰,伏以邦運永孚,群凶底平,誕擧賀儀,朝野歡均,仍伏念臣於春初,自華而歸,敢引親年之望百,復申歸養之衷素,臣之祈懇,于今三年,乃蒙我殿下如天之仁,曲成萬物,德音孔昭,獲遂至願。臣於是,携挈老母,歸伏江干,乃晨乃夕,以無事爲悅,左之右之,以相依爲命,草蔬甘於三牲,菽水歡於列鼎,入則母子白首,交手祝聖,出則與沙鳥江魚,涵泳盛澤,人世榮養,無以易此。至若時節慶賀,恭修常節,雖不敢與在野疎遠者,自比而觚稜咫尺,報答無地,每中夜以興,若無所歸,旋又自解曰,如臣不肖,生逢老老之聖人,躬被陶鑄之至化,苟使臣,永無見罪於陽司業·李令伯輩,而烏鳥之私,有能裨孝理之光輝,則是乃所以報國恩於萬一也。今臣之所自勉,只有此一條而已。千萬不自意,敦府除命,有隕自天,且感且惶,莫知攸措,本府雖曰閑局,亦異樞銜,上旣許暇,則無論緊慢,不宜復授,下旣丐養,則凡係職名,在所必辭,若以今日之寵命,乃或趨承,則是委前日恩敎於草莽也,所不敢也,如欲因循苟且,以待處分,則跡涉於慢,亦不可也。毋寧早自陳懇,唐突煩屑,猶爲不安之小者。玆敢略控情實,仰瀆崇嚴。伏乞聖慈,俯賜諒察,特遞臣新授職銜,仍令選部,勿復檢擬,以卒生成之澤,千萬幸甚。臣無任云云。答曰,省疏具悉。判敦閑局也,卿其從便往來,勿辭行公。
大司成朴宗薰疏曰,伏以臣,卽一蔑學少年耳,策名事我殿下,歲未五周,歷揚華貫,居然頂玉,差除推遷,多出特恩,起居周旋,不離邇密,無能而偏荷,寵庇有過,則輒加涵貸,臣亦不自知何以得此也。古之人,以一言之奬,一物之齎,得之於君父,尙此感激銘鏤,思所以沒身之報,況臣所遇,出尋常萬萬乎?每中夜而起,推枕轉側,心口交酬曰,以此尺寸之軀,滅裂之學,曷以報聖恩萬一也?於是乎趨走驅使之役,有可以策勵愚鈍,則雖烈火白刃,人所惴栗而却步者,誓願蹈赴,以效塵刹之奉,若其才不堪分不當,所不可强而處,則雖榮觀華塗,衆所艶涎而凝慕者,斷當辭避,不以累聖明之政,是亦塵刹之奉也。惟此精義,參倚前衡,未嘗跬步而敢忘。不意玆者,泮長新銜,忽爾降及於蒙陋小臣,此非所謂才不堪分不當不可强而處耶?臣嘗聞自古,立之國學,制爲成均之法,選其官長,專任師儒之責,苟非道藝足以矜式士林,鑑識足以錙銖文場,誠不可以充列而冒名也。昔在靖陵盛際,文治彬郁,人才藹鬱,而於是職難其人,嘗詢可爲師長者,有幾人於先正臣趙光祖,光祖對曰,雖得一人,可也。宋以天下之大,但一胡瑗而已,斯任之重,可見矣。顧今世級人物,不及於古,揀擇難愼,當倍於古,況復文學之士,資居臣右,望臨一時者,不爲不多,臣獨何人,以眇然一後生,度越衆人,躐進而冒據乎?且臣竊伏惟念,崇儒右文,卽我朝家法耳。今我殿下,所以繼述憲章,光纘前烈,匡範陶埏,作興斯世者,政宜推躬行心得之餘,施直溫寬栗之敎,使春誦夏弦,洋洋乎蓽門圭窬,繩趨矩步,粥粥乎家塾術序,菁莪棫樸之盛,風動一世,然後球璧琬琰,各適其用,芝砂箭札,惟我所求,然則其所以奉承聖意,對揚休命,俯盡時敎之責,仰贊賓興之化者,其非成均之職乎?由是則是職也。乃我殿下興化出治之大根本最要切處也,又不可但以臣之才不堪分不當,定其可否之決也,如非自量之甚熟,顧以平日感激圖報之忱,安敢費辭飾讓,效人爲哉?臣於日昨,退自召筵,始知有是除,驚惶憂懼,不省攸措,叨謝常分,亦不敢循例自效,虛縻冒濫,一日爲悶,玆敢罄竭衷赤,仰干慈覆。伏乞聖明,俯察微懇,將臣新授職名,亟賜鐫改,俾名器毋䙝,愚分獲安焉。臣無任屛營祈懇之至,謹昧死以聞。答曰,省疏具悉。爾其勿辭,從速察職。
副修撰李重蓮疏曰,伏以臣之老父,近以省墓之行,適往陰竹地矣。卽接鄕信,臣父素患癖積之疾,添以輪行之症,不過三數日,病情危劇,筋骸刺痛,不堪旅次之辛苦,神精眩轉,莫省傍人之出入,食飮全廢,轉側須人,急伻踵至,促臣來視,臣自聞此報,方寸煎灼,情急歸護,按住不得,忙陳短章,仰瀆崇嚴。伏乞聖慈,俯垂鑑諒,亟遞臣所帶之職,以便救護,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,往護父病。
上在昌德宮。停常參·經筵。
丙子初昏,天市東垣第二星北所見之星,爲月光所射,形體尾跡,比昨尤微,二更以後,又被游氣橫遮,不得詳細看候。
金魯敬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓致應啓曰,明日常參·經筵,取稟。傳曰,停。
金魯敬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金履載啓曰,卽者修撰任百禧,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
傳于金履載曰,召對爲之。
傳于韓致應曰,坐直承旨入侍。
金魯敬啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以大司諫申大尹,司諫李勉求,正言趙鐘永,執義金熙華,掌令尹之鉉·李若洙牌不進罷職傳旨,傳于金魯敬曰,只推。
韓致應,以弘文館言啓曰,本館下番闕直,事甚未安,修撰徐鼎輔,旣有推考傳旨施行之命,與副修撰韓耆裕,竝卽牌招,以爲推移入直之地,何如?傳曰,允。
以修撰徐鼎輔,副修撰韓耆裕牌不進罷職傳旨,傳于韓致應曰,只推。
韓致應,以禮曹言啓曰,遲遲臺碑文,今已啓下,書寫官,令吏曹差出,何如?傳曰,允。
金魯敬,以兵曹言啓曰,兼司僕將李儒燁,五衛將尹彦喆·李勉可,慶熙宮衛將朴春根,俱以病難供職,呈狀乞遞。實病旣如此,則領軍之將,宿衛輪番之任,不可久曠,竝改差,何如?傳曰,允。
金魯敬,以都摠府言啓曰,副摠管申鴻周,以禁衛中軍,軍兵等中日試放事,南別營晝仕出去之意,敢啓。傳曰,知道。
禁府照目粘連,龍川前府使洪致範本府議啓內,邊禁法意,何等嚴重,而身爲邑倅,慢不檢察,致令奸徒,裝米入島,陰與彼類,潛自和賣,事未前有,萬萬驚駭。其在嚴邊情杜後弊之道,不可但以尋常溺職論,從重勘處罪,告身盡行追奪,徒三年定配私罪,奉敎依允爲旀,功減一等爲良如敎。又照目粘連,義州前府尹趙弘鎭矣本府議啓內,李士楫等之交通彼類,冒禁潛商,事雖在於他境,民旣屬於本州,則常時不善句檢之罪,在所難免。以此照律罪,笞五十收贖,解見任別敍,私罪,奉敎依允爲旀,功減一等爲良如敎。
金魯敬,以義禁〈府〉言啓曰,時囚罪人洪致範,告身盡行追奪,徒三年定配照律公事,判付內,依允,功減一等事,啓下矣。洪致範,功減一等,告身盡行追奪,黃海道鳳山郡劍水驛徒二年半定配,而以議啓內辭意,具罪目,依例發遣府書吏,押送配所,何如?傳曰,允。
金魯敬,以刑曹言啓曰,卽接右邊捕盜廳移文,則今五月慶科時,龜城李潤新,換名東奎,借射於同邑人金在德,至於登科,依律勘處云。故閱月牢囚,另加嚴覈,則借射代射,非但發明,亦無現贓,而東奎所供內,渠果貪於科慾,以兒名東奎,冠名潤新,冒掛兩單,以東奎入格登科云矣。科場法意,何等嚴重,而渠旣以兩單遲晩,則宜施用情之律,而科名存削,非臣曹所管,令兵曹稟處後擧行,金在德,則旣無代射之跡,放送,何如?傳曰,允。
金魯敬,以左右捕盜廳言啓曰,卽見平安監司趙得永査報,則以爲,金郁之疾病與行止,一邊詗探,其父其弟及學長接主人等,捉來究問,則其父一倜供內,矣子履郁,初名則郁,兒名則長元,曾前學翦燈,數傳於李世玉處,而居常過飮,別無事業。去癸亥閏二月矣父過葬時,李郁留連酒幕,三四日過飮,猝得狂疾,無端跳出,奔走於十餘里之地,不辨木石人獸,胡叫亂嚷,而或搔面冷笑,或虛言流涎,又或歌舞,故心甚悶然。乙丑年,請來義州醫人徐京云,多般藥治,數年以來,病症雖或稍減,一月二三次,如期發作,若或飮酒,尤爲甚焉。問其所祟,則答以何許鬼魔,列立眼前,故自至如此云,而矣身於八月二十八日,因事出往于渭原地,九月十三日還家,則李郁不在,故問於矣妻,則答以爲,今月初三日晨朝,潛持牛隻,無端逃走,故送履郁子信五,使之跟尋矣。信五來言,渠父往接於博川津頭名不知安哥家,而賣其牛隻,欲食海錯,限數月留住云,故不得偕來云云,而所謂安哥,卽津頭旅店爲業者也。矣身賣南草貿鹽時,曾或往來,而履郁年前,亦爲其療病,往留而還,故意謂今亦尙留津頭,不卽跟尋,而渠之姨從李華福,爲賣南草。今初五日間,欲往津頭,故請其率來之際,有此矣身推捉之擧,履郁上京之說,今始初聞,當初移家之時,雖未目擊,如此顚狂之漢,有誰同行?今此上京,未知何故,而渠之容疤,則爲其治病,多施鍼灸,故兩頰上兩眉間及肩背胸腹,皆有鍼灸痕云云。其弟履珀·履澤等所供,其兄履郁之常時嗜酒病狂,今番持牛隻往留博川津頭之說,與一倜所供無異,緣何上京,同行誰某亦無以知得云云。接主人博川安就權供內,矣身家在津邊,爲旅客主人碧潼之人,多有來往者,而金郁與履郁之名,初不知得,今承問目,則賣牛上京之說,明是金長元之事矣。其父一倜,自十餘年前,貿鹽次來往於矣家,昨年四月,長元爲其療病,欲買喫魚物,來到矣家,留住十餘日還歸,而長元,果有狂疾,有時留連,向空虛言,脫衣跣足,出走門外,而雖於對飯之時,冷笑虛唾,所見駭異,故問其所祟,則答以何物女子,來立眼前,欲與同行,故自至如此云矣。去月初五日,長元率其子十六歲兒,持一隻牛來到,觀其病狀,與前無異,而請賣牛隻,故矣身捧價十三兩以給,則除出三兩,給其子還歸,渠則稱以赴試,初九日發行上京,而無他同行之人云云。崔士權供內,矣身與安就權,爲異父兄弟,而矣弟就權,以行商接主之致,碧潼之人,率多來往。至於金漢,矣身素不相識,今以矣身之名,納供於京廳者,或是來接矣弟家時知名之致,渠之來歷如何,疾病有無,無以詳知云云。學長李匹夫供內,矣身名字,果是仁默,兒名則世玉,而字則必甫,今此匹夫之稱,似是誤傳,而矣身本以龜城人,庚子年,移寓碧潼,訓學爲業。乙卯年,來接金一倜之家近書堂,則一倜之子履郁來學翦燈,未卒一篇而歸。丙辰年,矣身又爲移寓於本郡社面地,距履郁家,爲百餘里。且履郁爲人,本自浮浪,矣身遭故時,一不來問,故自戊午以後,更不見渠之面目矣。近聞傳言,則忽有狂疾,不辨人獸,逢輒爭鬪云。矣身所聞,不過如斯,其出入行止,全然不知云云,而結辭內以爲,今此金履郁之居常嗜飮,有時發狂之狀,非但諸招之同然,亦有傳說之可據,而至於上京之因何事故,與誰同行,多岐盤詰,無以覈得,其支屬一竝捉囚,待更關擧行爲辭矣。觀於道査中諸招與結辭,金郁之病狂,的實無疑,而猶以愼密詳核,靡不用極之道,金郁更爲盤問,多般鉤詰,則其言貌供辭,一如前樣,別無加問之端,而罪犯旣係莫重,不可以顚狂喪性,曲加酌量,移送秋曹,依律勘處,何如?傳曰,允。
金魯敬,以左右捕盜廳言啓曰,謹依本廳草記批旨,罪人金郁,移送秋曹之意,敢啓。傳曰,知道。
校理徐長輔疏曰,伏以臣,庸陋湔劣,百無肖似,而濫廁瀛選,出入經幄,居然六年于玆,識蔑學疎,不足備數於橫經之列,庶幾聖明之所俯燭,而有除輒膺,恬若固有,只爲筋力報效之計,安有一分堪承之望哉?居常恧蹙,若無所措,復叨見職,黽勉出膺,亦已月屢易矣,獲侍前席,粗伸積違之忱,而第臣有區區情理之不得不仰暴於孝理之下者。臣之老父,近年以來,衰病轉甚,而當此換節之時,以致將攝之失宜,素患痰癖之症,重添輪行之感,胸膈痞滯,食飮全却,寒熱無常,咳喘苦劇,而委頓牀笫,一直彌留,時日之內,實無差減之望。臣方左右扶將,不離須臾,而非臣在側,則調護之節,藥餌之方,難以及時,臣雖欲暫時相捨,其勢末由,玆敢疾聲號籲,仰瀆崇嚴。伏乞聖慈,俯垂矜諒,亟遞臣所帶之職,俾便救護,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭救護。
修撰任百禧疏曰,伏以臣卽接家信,則臣之八耋老母,素患痰癖之症,夜添毒感,咳喘交作,氣息凜綴,今方昏倒,促臣歸視,臣自聞此報,心神飛越,按住不得,僚員違召,替直無路,忙陳短章,徑出禁扃。伏乞聖明,亟遞臣職,俾便救護,仍治臣擅離之罪,以肅朝綱,千萬幸甚。臣無任焦灼屛營之至,謹昧死以聞。答曰,省疏具悉。爾其勿辭救護。
丁卯十月初八日申時,上御誠正閣。召對入侍,坐直承旨同爲入侍時,左承旨韓致應,參贊官金履載持國朝寶鑑第十九卷,檢校待敎朴宗薰持國朝寶鑑第十九卷,侍讀官趙晉和持國朝寶鑑第十九卷,假注書趙琮鎭持國朝寶鑑第十九卷,記注官鄭宗顯持國朝寶鑑第十九卷,記事官鄭元容持國朝寶鑑第十九卷,以次進伏訖。上開卷,命讀之。晉和讀自國朝寶鑑,止以手札勸進。上曰,參贊官讀之。履載讀自於是,止縷縷懇請。上曰,閣臣讀之。宗薰讀自良久,止杜氏通典中。上曰,注書讀之。賤臣讀自晉時,止兩得之矣。上曰,上番讀之。宗顯讀自光佐,止議如光佐言。上曰,下番讀之。元容讀自於是,止稱孝嗣嗣王臣。上曰,文義陳之。晉和曰,今日自止,別無可陳之文義,而惟我英廟朝五十年治平,本乎建極。夫極者,不偏不倚,無過不及之謂中也。昔堯·舜傳授心法,亦惟曰,惟精惟一,允執厥中。伏願殿下,不必遠法三代,以英廟朝建極之治,監法於今日,是臣之望也。上曰,所陳好矣。當體念矣。上曰,參贊官陳之。履載曰,儒臣以建極之治仰奏,而伏覩此章,有曰嘗取苑中百花,手自釀酒進于后,又曰在潛邸,騶率甚簡。猗,我英廟朝聖孝儉德之迥出百王,於此亦可以仰揣矣,伏願遵法焉。上曰,閣臣陳之。宗薰曰,今此自止,卽前日召筵之所臨講者也。其時筵臣,有以百花釀酒,仰陳文義矣。今日又有此說,可以見義理無二致,而率由繼述之道,亶不外此矣。仰惟英廟朝五十年建極之治,卓越百王,沒世不忘,而此皆本於奉先思孝之聖德,當百花釀酒之時,聖祖春秋,纔五歲矣,聖祖出天之孝,斯可以仰揣矣。參贊官所奏儉德二字,亦聖祖治平之根本要道也。今日仰體繼述之道,無過於是,而玉堂所陳極字之義,亦不必求之於二者之外。夫極者,至極之意也,凡天下百千萬事,莫不有極處地位,卽無過不及至善之道也。散在萬事,則有事事之極,合而言之,則有會極之極,二說不可作兩般看矣。如是參互理會,則尤覺明白,伏願更加體念焉。上曰,當留念矣。又敎曰,贊善鄭齊斗,何如人也?晉和曰,卽有士望之人而入於抄選者也。上曰,今日自止,別無可問之文義矣。晉和曰,後日召對時講冊,以何卷入之乎?上曰,以宣廟朝卷入之,可也。命玉堂先退,晉和退出。上命承旨,分讀公事訖。上曰,判付則出去書之,可也。致應曰,右承旨,以私書往復於左副承旨,使之從速上來,而謂有情勢惶蹙,無以進身云矣。上曰,左副承旨,今則情勢,亦可謂已伸,且三品官,異於宰相,豈敢屢違如是乎?更爲申飭,使之上來,可也。上敎宗薰曰,明日閣臣番,誰也?宗薰曰,小臣當入直矣。仍命退,承史·閣臣以次退出。
上在昌德宮。停常參·經筵。
初昏,天市東垣第二星北所見之星,移見於第三星之北,形色尾跡,爲月光所射,如昨熹微,一更爲淡雲所蔽,二更以後,密雲灑雨,不得看候。夜自二更至五更,灑雨下雨,測雨器水深一分。夜二更,雷動電光。
韓致應啓曰,玉堂備員間,視事頉稟之意,敢啓。傳曰,知道。
金魯敬啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
韓致應啓曰,假注書李遠翊,身病猝重,勢難察任,今姑改差,何如?傳曰,允。
韓致應啓曰,校理趙晉和,謂有身病,陳疏徑出,依定式,禁推傳旨捧入之意,敢啓。傳曰,知道。
以校理趙晉和禁推傳旨,傳于韓致應曰,分揀。
傳于韓致應曰,有實故玉堂,竝許遞,政官牌招開政。
韓致應啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更爲牌招,何如?傳曰,允。參議只推,一體牌招。
有政。吏批,判書李始源式暇,參判閔耆顯牌不進,參議李羲甲進,行左承旨韓致應進。啓曰,判書李始源式暇,參判閔耆顯牌招不進,小臣獨政未安,何以爲之?敢稟。傳曰,只出緊任。以洪羲膺爲應敎,李勉求爲副應敎,金啓溫爲校理,金相休爲副校理,呂東植爲修撰,徐能輔爲副修撰,安廷善爲副修撰,李翼晉爲兵曹參知,梁碩寬爲佐郞,洪夔謨爲鎭川縣監,兵曹參議單李翼晉,兵曹參知單朴命燮。
兵批,行判書韓晩裕病,參判洪義浩病,參議李翼晉未肅拜,參知朴命燮入直進,右副承旨金魯敬進。同知金聲振,僉知李喆,大護軍吳載熙,副護軍朴瑞源·尹致儉,副司直申在明·尹鼎烈·徐長輔·趙晉和·徐有望·李惟命,副司果徐鼎輔·任百禧·韓耆裕·李重蓮,以上竝單付。
韓致應啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
李遠翊改差,代以李麒峻爲假注書。
金魯敬啓曰,御營大將李得濟,明日東關王廟修改出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
韓致應啓曰,應敎洪羲膺,副應敎李勉求,校理金啓溫,副校理金相休,副修撰徐能輔·安廷善牌不進,修撰呂東植在外,校理一員,副校理一員,修撰一員未差,玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,更爲牌招。
金魯敬啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以大司諫申大尹,司諫李勉求,正言趙鐘永,執義金熙華,掌令尹之鉉·李若洙牌不進罷職傳旨,傳于金魯敬曰,只推。
以應敎洪羲膺,副應敎李勉求,校理金啓溫,副校理金相休,副修撰徐能輔·安廷善牌不進罷職傳旨,傳于韓致應曰,只推。
以咸鏡監司李晩秀狀啓,薦新進上生文魚·生大口魚,限日不得封進,惶恐待罪事,傳于韓致應曰,卿其勿待罪事,回諭。
以咸鏡監司李晩秀狀啓,薦新進上生銀魚,限日不得封進,惶恐待罪事,傳于韓致應曰,卿其勿待罪事,回諭。
金魯敬,以都摠府言啓曰,副摠管申鴻周,以禁衛中軍,本營諸將官射會監試事,南別營晝仕出去之意,敢啓。傳曰,知道。
韓致應,以禮曹言啓曰,卽接恩津幼學盧相億所志則以爲,族弟仁集,嫡妾俱無子,以其同姓十八寸兄宗昌第二子光國,欲爲繼後,兩家相議完定,而未及禮斜之前,宗昌夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長盧相億所訴旣如此,依定式,盧宗昌第二子光國,立爲盧仁集之後,何如?傳曰,允。
金魯敬,以兵曹言啓曰,今十月初九日立冬,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金魯敬,以備邊司言啓曰,卽見公忠監司趙德潤災實狀啓則以爲,本道海溢陳廢及枯損風雹等新舊災結,合爲六千九百四十六結九十八負三束,今年穡事,大不及於昨年,而比之昨年加請,則所加爲六十一結,事目災一千五百結外,不足災五千四百四十六結九十八負三束,特令加劃事,請令廟堂,稟旨許施矣。今春畿·湖沿海海溢之災,朝家之所已洞燭軫念,其他所列災名,雖是常年之不能無者,而未移舊初不外,俱未必全庫盡棄,六七年來,無論精濫,輒皆準許,無益於民,徒損於公,今不可一例循襲,而道啓所請,如是詳切,亦不可過加剋削,事目外,加劃四千結,使之更加精覈,逐一從實均俵事,分付,何如?傳曰,允。
金魯敬,以訓鍊都監言啓曰,謹依九月初二日傳敎,北營拘留武藝別監孫志賢,今日習陣,回示三帀,嚴棍二十度後,照律定配次,移送秋曹之意,敢啓。傳曰,知道。
金魯敬,以訓鍊都監言啓曰,本局分授都城白岳山東邊第三城廊近處體城七間許頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
金魯敬,以刑曹言啓曰,以司謁黃大呂手本,武藝別監孫志賢,身爲守宮別監,無端逃走,至於闕番之狀,萬萬驚駭,爲先除下後,移法司照律重勘事,傳于金魯敬曰,頃日申飭,書墨未乾,而身在守宮,肆然逃走,每每犯科,難抑頑慢之習,種種作罪,俱係紀律之嚴,守宮上頭別監汰去,行首武藝別監及司謁,亦爲汰去,當該武藝別監孫志賢,令訓將,待訓局習陣,回示後嚴棍,令攸司,照律定配事,命下矣。謹按律文,則大典通編用刑條,有曰武藝別監逃亡者,習陣日,沙場回示後,決棍五十度,絶島充軍。孫志賢,自訓局,回示嚴棍後,移送臣曹矣,罪人孫志賢,依此律,全羅道靈光郡荏子島充軍定配所,卽爲押送之意,敢啓。傳曰,知道。
兵曹啓目,粘連。觀此西部幼學李元欽,漆谷幼學李昇源等上言內辭緣,則李元欽父明玉,世襲簪組,近祖以來,歷揚摠府防禦,而以地閥寒微,至拔已越之宣薦,李昇源父光三,居嶺外,近世雖無顯官,九世以上,簪纓連仍,譜系昭然,而削名於已越之宣薦,極爲痛冤,竝只復薦亦爲白有臥乎所,今此李明玉·李光三兩人,地處世系,果如上言內辭緣,則宣薦之旣越復削,宜有稱冤是白乎矣,薦法爲重,自該廳,就議將臣後,使之復薦,恐合事宜,以此分付,何如?判付啓,依允。
行兵曹判書韓晩裕疏曰,伏以臣,以無所肖似之才,處不堪承當之職,經兩都政,蔑一善狀,瘡疣有不勝擧,而每荷聖念之曲庇,疾病間多難强,而不敢私情之屢瀆,久忝權要,徒妨賢路,宜遞不遞,居然已周歲于玆,人必曰是夫之於是職,訖可休矣,而堂堂重任,殆若非此莫可者然,不惟臣心之萬萬惶愧,豈不上累於朝家官人之政哉?且臣溺職之狀,已著於近來門禁一款,藉曰是入直堂郞所管,苟使臣,檢飭素嚴,豈至有前所未聞之變怪?結束衙門之疎虞,有識寒心,而厥後無章標之攔入,又比比有之,其所勘處,宜從臣始,然後方可以大警日後。何敢以已經薄勘,而有以自安?況儒臣疏陳,辭甚精切,雖非指斥臣身,而臣固難免其責,若猶恬然不知所以自引,則豈復有廉防哉?日前之冒違嚴召,乃至于三者,非臣之所得已也。仍伏念臣,年紀旣當衰邁,精力比益凋耗,而時値薄寒之中人,宿疴又從而發,膈滯而飮啖全減,脚攣而行步常艱,種種形症,不敢悉陳,而有時苦劇,終日昏涔,服藥痊可,難責其速效,而臣之所縻,不比他職之可得間調治,筋力奔走,有不可暫廢,職事擧行,有不容少緩,中權重務,非一時養病之所,而靺韋盈門,亦不當謝客而自便,矧以此蹣跚之步,强欲翺翔於禁闥之內,趨蹌於殿陛之下,誠恐未免於顚仆,將致有駭於瞻視,此臣之所不得不積誠祈免者也。且今京察之期,祗隔一月,趁早變通,回授可堪之人,然後整頓頭緖,當費了一兩朔之間,臣雖欲一向貪戀,將如大事之僨誤,重職之瘝曠,何哉?情私所迫,玆敢疾聲而仰籲,伏乞聖慈,亟加諒察,羲繇之鞶帶得禠,河壘之旌旗生色,則誠是公私之俱幸也,臣無任云云。答曰,省疏具悉。本兵重任也,不可數遞,且以儒臣疏言之,只言紀綱之掃地,豈有卿身之指斥?雖曰如此,當受以爲過,着念於來後門禁等事。卿其更勿辭焉。
四學儒生幼學李秉沃·趙在晩·朴斗淳·李在甲·閔元鏞·李駿載·李洙永·申命求·具倫喜·李源福·李承祖·金重根·沈滉之·李溟夏·金一淳·權中任·李德淵·李吉淵·朴光浩·李在稼·安翊良·朴宗學·李鍾香·閔大鏞·申在舜·朴宗吉·李復秀·尹致有·尹用大·鄭東煥·蔡定永·柳聖文·柳警·金秉喜·金學周·林基洙·柳泰喆·權中復·兪昇煥·鄭禮容·閔致儀·周南爲·朴龍九·李槼·李基載·李永祐·李憲吉·宋在祿·宋尙圭·安廷翼·李圭復·李正耆·金英敎·吳箕秀·李海存·李駿秀·金禹敎·金商敎·李海應·洪在璣·朴宗聞·南道孫·金來淳·吳命常·金漢淳·金鍾淳·金道根·金仲根·黃基鎬·李秉溫·黃基鼎·金秀容·兪義煥·兪裳煥·金氣鍾·申錫龜·柳絅漢·李秉謙·柳明根·朴宗漢·尹克善·尹審求·李東升·金晩喜·尹奭永·李容穆·任百祐·李㙔·權永憲·權命憲·黃基豐·李堂愚·李升魯·崔漢俊·金顯箕·吳致大·李賢耆·李達信·洪獻謨·李翼冕·李鶴秀·韓祥履·吳衡秀·鄭畊愚·洪仁燮·洪重燮·李瀛錫·鄭東胤·兪漢建·兪漢俊·權擇仁·權羲仁·金箕詢·金箕明·李基承·鄭錫敎·鄭善敎·鄭淳敎·鄭毅容·徐有任·李翼遠·李培秀·洪摯燮·洪秉敍·兪象柱·洪俊燮·金炳元·金炳天·南孝重·南敎重·金霽淳·洪箕燮·李翼信·金長淳·洪益九·南駿明·金善根·申在實·金大均·金胤根·金鼎均·安光晉·安光近·洪耆周·洪孝燮·洪羲燮·洪秉五·李鍾珏·李鍾九·李在建·李在新·沈宜晉·沈宜定·沈尙祖·沈興祖·徐相祿等疏曰,伏惟廓揮乾斷,明正典刑,聖王之治法,嚴討凶逆,不共戴天,臣子之常道。噫嘻,痛矣。鍾秀·敬·觀之凶,尙忍言哉?何幸天道孔昭,逆窩自綻,且亘萬古所無之凶逆敬·觀,自就顯戮,而鍾秀之幾十載凶國禍家之罪,益復彰著,次第施律,滔天之禍,伏莽之憂,自此而始祛,此實我國家靈長之福,而皇天惟祖宗,默佑我殿下,亦惟我殿下乾剛之德,日月之明,追軒后誅蚩之威,符大舜殛鯀之義,魑魅莫逃於禹鼎,鯨鯢始誅於京觀,環東土數千里血氣之倫,孰不鼓舞而稱快,咸頌基億萬太平之休也哉?第念鍾厚削逸之請,尙此靳許,王章未伸,刑政之失當,神人之共憤,爲如何哉?噫,彼鍾厚之罪,臺閣之啓,館學之疏,幾盡臚列,今不必更事覼縷,而伏見批敎下者,有曰所惜者,逸之名也,有以仰我聖上難愼之盛意,而臣愚死罪,竊以謂此賊之有逸名,而有此凶逆之罪,實爲士林之羞恥,而尤是臣民之憤痛者也。大抵鍾厚之當初剡薦,不過藉龜·祿之勢,挾鍾秀之權,一蹴到此,玷汚逸籍,龜賊之奇貨,實在於鍾厚,秀賊之鴟張,專由於鍾厚,於是焉嘯聚凶徒,作一逋逃之藪,指天劃地,晝宵排布者,罔非讐視君父之事也,連腸接肚,密勿經營者,都是謀移國本之計也。此莫非秀賊之所爲,而譸張者鍾厚也,管轄者鍾厚也。龜·祿之伏法,而秀賊之未卽就誅者,實是群下之罪,秀賊之施律,而鍾厚之尙今自如者,天下寧有是理?雖使渠固無身犯,旣是秀賊之同氣,則有不可晏如,而況渠罪犯,卽一換面之龜·祿也,同腸之龜·祿也。孰不曰龜·祿之爲逆,而鍾厚不爲之逆也?噫,彼國榮,是何等凶逆也?權奸之凶心逆節,殆有浮於器遠·自點,而當其榮賊之勢盛也,蝨附而狐媚,前矛而後殿,末乃以千古奇男等說,極口稱許,挺身願留,與德相互相後先。渠亦人耳,忍能爲此,大義之幾於晦塞,彝倫之漸至斁絶,是誰之故也?流波所及,一轉而爲量·㷜·後翼,再轉而爲煥·裕·海玉·安默,三轉而至敬臣·觀鎬,載籍以來所無之逆而極矣。至若達·瀅書·春之無不根柢於斯,窩窟於是,拔本塞源之道,實在於一鍾厚,而渠之有儒名,而醜習之如彼狼藉,逆節之若是昭著,凡今日冠儒而服儒者,其所切惡深恥,尤有倍於他賊,固當日事沐浴,冀蒙允許,而賢關首善之地,不過再疏而止,臺閣論思之列,未聞苦口之爭,玩愒度日,狃安成習,有若愛惜觀望者然,憂憤之餘,繼之以慨然也。又有所駭憤痛歎者,任焴·徐美修之輩,本以卑微之人,敢生拔身之計,托跡逆秀,如裕·安之於煥之,推尊妖厚,如瀅·春之於啓能,畢竟賓啓不參之罪,已發於臺章,而寔繁其徒,少無懲畏之心,猶思扶護之計,其餘焰之不絶如此,人心之哇誤如此,臣實爲今日隱憂也。臣等雖是縫掖之末,疎逖之賤,而誠以鍾厚不誅,則國無以爲國,人無以爲人,將未免夷狄禽獸之歸,故玆附明張之義,猥陳披瀝之懇,惟聖明,淵然深思,穆然遠覽,鍾厚之罪,亟降處分,削其儒逸,奪其官爵,使海東臣子,咸知其此賊之不可容貸,以明凶逆之罪,淑人心而靖世道,千萬幸甚。臣等無任云云。答曰,省疏具悉。已諭於前批,爾等退修學業。
上在昌德宮。停常參·經筵。
自午時至申時,灑雪。初昏以後,天市東垣第三星北所見之星,爲淡雲所蔽,暫見旋隱,終不得詳細看候。
藥房副提調鄭東觀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,明日常參·經筵,取稟。傳曰,只常參。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
金魯敬啓曰,備邊司郞廳來言,今日賓廳日次而放榜相値,不得來會云矣,敢啓。傳曰,知道。
金魯敬啓曰,行大司憲李直輔,持平朴蓍壽在外,執義金熙華未肅拜,掌令尹之鉉·李若洙呈辭,持平李晉淵未署經,監察茶時之意,敢啓。傳曰,知道。
以副校理金相休牌不進罷職傳旨,傳于李文會曰,只推。
以校理金啓溫再牌不進罷職傳旨,傳于李文會曰,只推。
左議故李時秀,右議政金載瓚箚曰,伏以臣等於夜中,忽聞轟然一聲,不覺惕然而驚,竦然而懼,其聲之大,無異盛夏,而又必在於立冬戒節之夕,是豈無所以而然哉?仁天之詔告,若是丁寧,而對越修省之道,但循常例,無大警動大振作之擧,則實非事天以誠之義,不審殿下,將何以答天譴乎?臣等竊有平日耿耿于中者,請因此會,獻其愚焉。伏惟我殿下,光膺大曆服,社稷宗廟之重,八域兆民之衆,皆我祖宗,創業守成,聖繼神承,以遺我殿下,厥惟艱哉?殿下以爲不艱而能治之乎?臣等不敢遠引古昔,洪惟我先大王二紀臨御,孜孜圖理,未明求衣,日近朝臣,凡有施措,動合天則,漸于海而曁于朔,咸囿於範圍之內。豐功盛德之所由基,只在於勵精二字。勵者,奮勵之謂也,精者,精神之謂也,非奮勵無以振作,非精神無以運用,惟其勵精也,故閱歷萬變,而太阿在上也。此豈非殿下所當法者乎?天無私覆,地無私載,日月無私照,故能貞觀貞明,而爲宇宙之所宗仰,人君奉三無私,然後俾萬姓,咸曰大哉一哉?若或有一毫私意,參錯於其間,則賞之而民不勸,罰之而民不懲,無他,心不服也。民心卽天心也,民心不服,則天心亦不豫矣。人君御世之柄,賞罰是也,賞罰不能勸懲,則將何所藉手而爲治乎?殿下聖姿天縱,明照萬理,而深拱九重,接下甚罕,則萬物萬事之棼然不齊者,固有未周知者矣。引對之際,酬酢旣簡,則群下之賢不肖,亦有未盡燭者矣。處事用人之際,果皆一一無疑於淵衷乎?萬一未也,不幾近於姑息乎?姑息之害,終歸民國,可不懼哉?我祖宗,閱世旣久,慮事甚熟,立爲法制,金科玉條,粲然備具,而國綱日弛,遵而守之者,蓋無幾矣。斯民者,天之所以付畀我殿下,而祖宗之所愛恤者也。官不擇人,世無良吏,睯不畏法,剝割爲事,民困日甚,聽聞哀痛,殿下爲民父母,其可任其塡於溝壑,而不思所以拯救之乎?賢不肖之用舍,治亂之所係也,人主豈不知其然,而可狎者易親,可敬者易疎,駸駸然用舍顚倒,國事日非,凡此數條,豈非殿下猛省處乎?顧今進言之臣,莫不以是數條爲先,而殿下之應之,視同例語,未見有赫然丕變之美,星孛雷異之式月斯見,亦安知不由此乎?臣等誠願殿下,以我先王摠攬權綱,爲立規之本,勵精圖治,爲做事之本,信賞必罰,爲振綱之本,日接卿士,爲進學之本,至公無私,爲用人之本,修明國典,爲率由舊章之本,懲貪去惡,爲字恤元元之本,親賢遠佞,爲佑德敦俗之本,凝聚精神,奮發乾剛,以答上天眷顧付畀之命,以承列聖遺大投艱之業,大本旣立,則施措節目間事,自當不勞而畢擧矣。召康公告成王曰,王其疾敬德,疾之爲言,不可緩也。殿下倘以臣等之言爲可採,則請自今日,深留聖意而亟行之,則天心悅豫,災沴消弭矣。言雖不切,誠則願忠,惟殿下垂察焉。臣等又伏見禮曹草記,二十二日酌獻禮,進定於十二日,惟玆酌獻之命,實出殿下追遠之聖意,而方當遇災警懼之日,遠動鑾蹕,躬將盛禮,恐有違於畏天之道,更以初定日命下,至於今日放榜頒花賜醞,大庭騰賀,雖是權停之禮,亦涉豫大之擧,特命退期擧行,俱爲允當,敢貢愚見,恭竢裁處,臣等俱以無似,猥據匪據,燮理之責,尙矣無論,漫然伴食,無一對揚,國事之叢脞,世道之淆漓,皆臣等之罪也。苟究今日致災之由,則當以臣等爲首,非敢强效策免之故事,許其斥退,實爲應災之先務,誠願亟賜處分焉。取進止。答曰,省箚具悉卿等之懇,纔見卿等之箚,言言切實,無非當法於今日。昨日雷異,此無他,由小子之寡昧,致天心之激怒,災不虛生,涼德所召,豈有修省之他道?若服膺卿等之箚,體念卿等之箚,思奉天以實之道,爲消災弭沴之方,上可以天心悅豫,下可以國事鎭安。至於卿等辭免之擧,反出應文之科,此非匡輔之道,卿等安心,共濟國事,放榜擧動,已命退行矣。仍傳于李文會曰,此批答,遣史官,傳諭于左議政·右議政。
行都承旨鄭東觀,行左承旨韓致應,右承旨李文會,右副承旨金魯敬,同副承旨金履載等啓曰,伏以此月,卽純陰之月也,此卽立冬之日也。轟燁非常之災,適在於是月是日,此何故也?古人云仁愛之示警,多在有道之世,臣等竊以爲不然也。噫,災不虛生,必有所召,雖不敢以漢儒之說,傅會仰奏,而殿下,試觀今日之象,果治乎否乎?以言乎朝象,則紀綱解紐,大小恬嬉,以言乎民隱,則殿屎日深,愁怨莫察,以言乎言路,則媕婀成習,官箴無聞,以言乎世道,則懲討不嚴,淑慝尙混。凡此數者,罔非危症敗兆,而有一於此,尙可召災,況此百病俱痼,積弊交萃,而恬然若無事之時,悠悠泛泛,坐度歲月,卽此支象,已是非災之災,則苟求警惕之方,夫何待於今日之轟燁也。殿下自臨御以來,穆然高拱,日用酬應,不出於循常節目之間,而發號施令,未嘗有措諸事爲之跡,故驟看於外面,則若無衮闕之可言,而臣愚死罪,竊以爲今日受病,政在此耳。嗚呼,勤政二字,卽我朝家法,而臣未敢知殿下,於淸燕之中,留心於萬機者,果有勤孜之實乎?臣等竊覵近日,臣隣之召接,或多曠日,簿書之期會,徒成文具,迄未見甚事爲奮發,甚事爲勤勵,殿下果眞以爲如此,而足可以天工無曠,百度俱擧乎?雖使月六之對,日三之講,行之無闕,尙未免有應文備例之歎,況此二者,停輟無常,幾乎閣而不行,上下何以相接,訏謨何以登聞乎?推此以往,百事皆然,此豈非殿下克勤之工,大有所未盡者歟?噫,今彗孛之見,亦已踰月矣。君臣上下,猶復看作尋常,不作所以一分消弭之策,則天之警告,安知不以轟轟之聲,燁燁之光,申之以儆戒丁寧之意乎?朱夫子有言曰,知如此是病,須知不如此是藥,臣等願以一勤字,爲今日對症之良劑,從以奮發大志,自强不息,則轉災爲祥,其機在是矣。臣等職忝近密,不勝憂愛耿耿,相率聯籲,惟殿下,懋哉念哉。惶恐敢啓。答曰,當體念矣。
傳于李文會曰,右承旨入侍。
李文會啓曰,明日常參,九卿當爲進參,左參贊金文淳,右參贊趙尙鎭,竝待開門牌招,何如?傳曰,允。
李文會啓曰,明日常參,兩司長官,當爲進參,而行大司憲李直輔在外,大司諫申大尹,待開門牌招,何如?傳曰,允。
金魯敬,以都摠府言啓曰,今十月十一日便殿親臨常參時,侍衛寶劍,當爲備員,而副摠管任希存·李庚運在外,宋銓未肅拜,金孝建呈辭受由,金履永有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
金魯敬啓曰,因都摠府草記,今十月十一日便殿親臨常參時,侍衛寶劍,當爲備員,而副摠管任希存·李庚運在外,宋銓未肅拜,金孝建呈辭受由,金履永有身病,無以備員,令政院,稟旨變通,仍令該曹,卽爲口傳差出,待下批牌招事,允下矣。合有變通之道,何以爲之?敢稟。傳曰,許遞。
兵曹口傳政事,以金在昌·鄭晩錫·金孝建·金爔·吳載重爲副摠管。
李文會,以成均館官員,以大司成意啓曰,臣聞今朝居齋儒生等,有捲堂之擧,馳詣泮宮,招致儒生,問其捲堂之由,則諸生等,書進所懷,以爲伏以臣等向以鍾厚削逸追奪事,申效沐浴之義,未蒙允兪之音,士林之抑鬱,輿情之憂憤,爲如何哉?噫,彼鍾厚之逆節奸萌,已陳於前後之疏章,今不必更爲臚列,而至若遺逸之名,則不可一刻仍置者也。故臣等以必討之義,至於再疏,而伏奉聖批,若曰爾等姑退而修業,非但臣等之失圖,擧世公議,愈往而愈鬱,所當三疏四疏,期於蒙允,而第伏念聖敎之下,不敢煩瀆,恭俟處分,今此學儒之疏,有曰賢關首善之地,不過再疏而止,忨愒度日,狃安成習,有若愛惜觀望者然。臣等忝居首善之地,旣未伸懲討之義,又遭此罔測之言,以此情地,其何敢偃處齋舍,冒入食堂乎?昨夜冬雷告變,玉膳減常,臣等之此時瀆擾,不勝惶悚,而巨魁之逆,義不可一時共戴,愛惜之斥,決不可半刻冒當,故敢此昧死以聞云云。臣以聖廟捲堂,事體至重,卽爲還入之意,縷縷開諭,多般勸入,諸生等終不回聽,無意還入,何以爲之?敢啓。傳曰,卽爲勸入。
李文會,以弘文館言啓曰,修撰呂東植,時在公忠道禮山地,經筵入番事緊,請斯速乘馹上來事,下諭。答曰,依啓。
金魯敬,以禁衛營言啓曰,臣海愚,進詣南廟,有頉處看檢修改後,別單書入之意,敢啓。傳曰,知道。
金魯敬,以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
李文會,以禮曹言啓曰,今此討逆慶科庭試別試文武科放榜退行事,命下矣。卽令日官池景泌,更爲推擇,則今十月十七日卯時爲吉云,以此日時,知委擧行,何如?傳曰,允。
金魯敬,以備邊司言啓曰,卽見水原留守洪明浩災實狀啓則以爲,本府今年穡事,優處最優,遜處偏遜,通計執災,則海溢鹹損,水沈覆沙等災,合爲四百四十四結二十七負五束,事目災三十結外,四百十四結二十七負五束,特許加劃,海溢二十面失農之類,巡分還穀,萬無準捧之路,而其中被災民別分各穀四百二十三石零,奈無竝督之勢,特令全數停退,面里巡分元還,尤甚戶限三分一,之次戶四分一,稍實戶五分一停退,待明秋一竝準糴事,竝請令廟堂,稟旨分付矣。本府諸面,幾半濱海,今春被溢,無異於湖沿諸邑,遜處偏遜,其勢固然。且本府事體自別之故,前後請災,雖或稍過,未嘗減數,事目外,四百十四結二十七負五束,特許準劃,以示朝家別加顧恤之意,別分之穀,乃是災民救急之需,無怪其難徵,亦爲依狀請停退,而守臣之啓,旣曰優處最優,則之次稍實戶巡還停退,似未斟量,只許尤甚戶三分一,限明秋停退事,分付,何如?傳曰,允。
韓致應,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
李文會,以成均館官員,以大司成意啓曰,因本館草記,卽爲勸入事,命下矣。臣謹依聖敎,招致諸生,傳宣聖旨,開諭勸入,則諸生等,以爲聖敎至此,有不敢一向空齋,謹當還入云,故仍設食堂,臣則退去之意,敢啓。傳曰,知道。
弘文館應敎洪羲膺,副應敎李勉求,副修撰安廷善·徐能輔等箚曰,伏以和氣致祥,乖氣致災,理之常也。方今聖明在上,治具畢張,而先春之海溢,近日之星變,識者之憂,固已深矣。昨夜轟燁之異,又在收藏之節,臣蹶然而起,凜然而驚,相顧憂歎,不知所云。仰惟我殿下,乙丙之枕,聞此非常之變,懍惕驚懼,尤當如何也?猗,我殿下,以堯·舜聖哲之姿,有湯·武憂勤之德,對越之念,洞屬之誠,篤於方寸,靡所間斷,而仁愛之警告,猶復諄複,則臣等仰觀俯察,莫省其何以致此也?然而天人之際,顯微無間,禎祲之來,影響斯捷,災不虛生,必有所由,安知無人事之有所未盡,而天戒之若是丁寧耶?臣等雖不敢,傅會說去,以某事爲某事之應,而區區憂愛之忱,亦不無一二可言者。噫,聖學之要,惟在緝熙,而緝熙之本,不容作輟,文王之亹亹不已,成王之日就月將,罔不以一勤字做得,故書云念終始典于學,固知我殿下,淸燕之暇,留心墳典,其所以時敏之工,似無間於臨筵之時,而法殿之講,許久停輟,召對之命,亦且間闊,此雖如臣等蔑學淺識,備數經幄,無所裨益,未槪聖心之致,竊恐殿下好學之誠,或欠於勤孜而然也。制治之道,惟在紀綱,而紀綱之立,非法令可强,使朝廷擧措,純然一出於大公至正,然後人心咸服,大小率職,紀綱不期立而自立矣。竊覵近年以來,朝象委靡,上下恬嬉,廊廟之簿書委積,而賓對屢停,臺閣之故紙謄傳,而闕啓居多,人才用舍,未聞恢張之擧,禁網疎闊,徒長奸究之習,名分不嚴,等威無節,駸駸然莫可收捨,此專由於私不勝公,愍不畏法之致。竊恐殿下,奮發之志,有所未至而然也。言路開閉,實關有國之隆替,而夫何噤默成習,媕婀爲事?朝無激昂之風,世多軟熟之態,一言之發,或恐觸忤,一事之論,或慮拶逼,平居談論,貴沒模稜,立朝事爲,巧占規避,時政得失,尙矣勿論,官師箴規,寂然無聞,貪墨成風,而無所憚戢,民生困瘁,而莫之矯救,以至名節壞喪,俗尙萎弱。此雖群下不誠之罪,而竊恐殿下來諫之德,有所未盡而然也。至於懲討一事,是何等嚴重,而合啓諸賊,俱是可討可誅者,則尙今容貸,已是失刑,況目下厚賊之逸名,豈可一刻仍置,而啓紙已毛,儒疏連輟,兪音尙靳,群情轉鬱,竊恐殿下懲討之典,有所不嚴而然也。凡此數者,最是當今之急務,而進言者,莫不以是爲言,則臣等之如是掇拾,亦不過爲陳腐之談,應文之歸矣。惟殿下,勿以陳腐視之,應文待之,因此機會,大加警動,學問則益勉進修之工,毋有間斷之歎,紀綱則益思振刷之方,毋至頹弛之地,恢張聖聰,以開言路,廓揮乾斷,以嚴天討,兢兢業業,毋自暇逸,內自方寸隱微之間,外至動作施爲之際,無姑息因循之弊,有縝密篤實之效,凡可以講學明理,進德弘業,無所不用其極,以爲應天以實,轉災爲祥之方焉。取進止。答曰,省箚具悉。所陳無非切實之言,當體念矣。
司諫院大司諫申大尹,司憲府執義金熙華,掌令尹之鉉·李若洙,司諫院正言趙鍾永等箚曰,伏以臣等竊伏見殿下,自卽祚以來,火於西北,海溢畿湖,雨暘或有不時,星文屢示警異,臣等愚昧,誠不知其災沴疊生,實由何故,每懷憂憫,耿耿不已,思所以消弭之策,而未得其要也。今於收藏之節,雷異又作,聲光轟燁,無異盛夏,雖不敢傅會五行,臆說某應,而乃若天人相感之理,休咎必至之徵,則其著靡忒,其應甚捷,臣等嘗聞,程子曰和氣致祥,乖氣致異,眞德秀之言,亦曰祥多而恃,未必不危,異衆而戒,未必不安,是在人主修省恐懼,應之之爲如何耳。恭惟殿下,日乾夕惕,常存戒懼,一念對越,昭格天心,所以修省之實,無不盡宜,則可與殷宗之桑穀,周宣之雲漢,比隆於中興之烈矣,不亦增光於聖德哉?臣等竊伏惟念,當今之國事,放紛無統,百弊滋興,膠固蠹敗,着手沒策,紀綱之日頹,奢侈之漸盛,言路之杜塞,刑章之玩愒,生民之困瘁,財用之殫匱,何莫非召災之端,而若所謂應天以實之道,則惟在我殿下,先治本原之地,而資之於典學之工,夙夜寅畏,罔或宴安,不以浮文疏節,爲政措之用,必以實德至誠,爲修省之要,雖於幽獨隱微之際,燕閒蠖濩之中,一念之萌,一事之應,恒察於理慾之分,公私之別,如其理也公也,則擴而充之,如其慾也私也,則克而祛之,中扃洞然,靡有間雜,一德作孚,沕然上格,以答仁天之譴怒,則弭災致祥,轉危底安,卽在殿下一轉移間事耳。臣等此言,或不免循例應文之歸,而殿下所以應之者,若不以實心做去,期有實效,則竊恐災異之作,不止此也。伏願殿下,益加省察,以盡消弭之策焉。取進止。答曰,省箚具悉。所陳無非切實之言,當體念矣。
弘文館副校理金相休疏曰,伏以書曰德惟一,動罔不吉,德二三,動罔不凶,惟吉凶不僭在人,蓋天人相與之際,其報應必然之理,如是其嚴也。故孔子作春秋,大義之炳然者,不過數十,而至於災異,則備書之不遺,日蝕則書之,星變則書之,山川崩渴則書之,水旱蟲霜則書之,以至冬月之無氷,桃李之春花,小小失候之事,無不大書特書不一書,其意豈但記一時之異而止哉?將以明感應不忒之道,視遇災修省之戒,爲人君萬世法程者也。其不可慢而忽之也,決矣,而逮夫後世,此義漸晦,以應文爲敬天之道,以備例爲弭之方,甚至君而有勸酒長星者,臣而爲天變不足畏之說者,其慢易也,極矣。臣每讀至此,未嘗不掩卷,眞欲流涕痛哭,而不幸近年以來,目見災沴之荐疊,海水汎溢,山岳崩塌,太白晝耀於离維,彗尾夜掃於天市,一歲之內,數月之間,群妖衆祲,輻轃沓臻,歷觀往牒,未有若斯之甚者,而此猶不足,又於立冬之日,虩虩之聲,震撼屋宇,燁燁之光,照燭天地,此果何事之所致者,而何象之先見者也?臣顓蒙暗劣,雖不敢知某事之應,某象之兆,而災不虛生,必有所召,夫豈無所由而然哉?嗚呼,惟我殿下,受祖宗艱大之投,値世運泮渙之時,如欲扶大廈已傾之勢,障百川旣頹之波,則正須君臣上下,一心精白,同心勠力,一月三十日,一日十二時,憧憧慥慥,汲汲遑遑,有若救焚拯溺之不可瞬息玩愒,譬如下山之日,墜峯之石,難望其收回,而竊伏觀於今日,朝廷之上,伈伈俔俔,優遊恬嬉,以因循爲能事,以姑息爲上策,九重置緩急于不問,群僚苟朝夕而爲安,賓筵進接之際,細氈討論之時,不過依例而已,備文而已,如是而問,如是而答,如是而進,如是而退而已,而至若生民疾苦,田里休戚,軍國急先務,廊廟大訏謨,則未嘗聞有惻怛眞切講究之意,臣愚死罪,誠未知其何故也。假令國家,已治已安,眞無一事,及是時修其政刑,以爲陰雨之備者,乃所以爲安不忘危之道,而見今世道也人心也,國計也兵力也,物妖也時變也,百爾思之,無一可恃,正所謂殆哉岌岌,而猶復泄泄沓沓,了無大警動大振作之擧,臣誠愚昧,不省其何謂也?人事之失於下者,旣如是,則天變之應乎上者,又安得不如是乎?晉悼公,周末之覇主,十四嗣位,而內翦奸凶,外攘寇亂,其奮發之勢,蹈勵之氣,有如風霆之迅盪,卒合諸侯,主盟列國,人主處有爲之地,操有爲之權,苟有有爲之志,則何圖不成,何事不濟?是以大有爲之君,大有爲之業,不係乎年之多小,而聰明奮勵,尤貴乎少壯之時也。伏惟我殿下,以上聖之姿,御大寶之位,八方臣民,無不以堯·舜之治,望殿下,而卽祚以來,凡於政令施措之間,終未見有大有之志,表見乎中外者,此臣所以不能不滋惑,而中夜以興,繞壁不寐者也。伏願繼自今,奮發陽剛,特立志帥,卓然以三代以上之治自期,而亦乞以宮府一體之義,深詔股肱之臣。凡係治法政模與民憂國計,大小大事,無不從容講確,以究其至當之歸,而又須擧而行之,有若決懸泉而注之於壑,日日若此,月月若此,而以至於年年若此,而治效愈邈,未見大有爲之業,則臣甘伏妄言之誅而無辭矣。此誠轉危爲安之一大關棙,而非但爲弭災消孽之方而已也。倘蒙殿下,不以人廢言,而使備採擇之末議,則亦聖人詢芻蕘察邇言之德也,伏幸垂察焉。抑臣素患痰癖之症,挾感添越,自四五日來,委頓床玆,喘喘欲死,此際玉署新命,忽被臣身,積違天陛之餘,昵近耿光,玆有階矣。感惶之極,敢俟駕屨,而頭自暈眩,手脚掉戰,蠢動無路,嚴召之下,未免荐違,常參有命,亦無趨造之望,臣罪至此,實合萬殞。伏望天地父母,特垂生成之澤,遞臣見帶之職,以安微分,仍治臣逋慢之罪,以肅朝綱焉。臣無任云云。省疏具悉。所陳無非切實之言,當體念。爾其勿辭察職。
丁卯十月初十日辰時,上御誠正閣。右承旨入侍時,右承旨李文會,假注書李麒峻,記事官朴周壽·鄭元容,檢校待敎朴宗薰,以次進伏訖。上曰,昨夜雷異,甚用驚惕矣。文會曰,昨夜雷聲,殆甚於盛夏,近來雖或有冬節雷異,而未有若今番之甚,詩云十月之交,朔日辛卯,日有食之,亦孔之醜。昨日卽立冬之日也,此無異朔日,而星孛之示警,經月不止,今此災沴,又在於十月之交,天之警告,若是申複,豈不大可懼哉?臣等纔以拙訥之辭,聯陳議啓,而俄見大臣箚子,則要皆切實,俱係急務,自上克加體驗,實心行之,以爲轉災爲祥之道,是臣區區之望也。宗薰曰,昨夜雷電,聲光甚烈,建節之日,尤異他時,臣在職次,悚懼兢惕,達宵憂耿。伏想我殿下對越之衷,値此非常之異,聖心警畏,尤當如何?大抵天人之際,如酬酢影響,一陰晴一風雨,皆可爲人主戒矣。彗星之見,已過月餘,而繼有此異,丁寧戒告,有若次第至者,此蓋可畏也。相箚院議,皆已登徹,臣未知果有何等陳戒,而應天之實,亦豈有別般道理哉?視當今政令之失,而改之勿吝,求古人事天之道,而行之以誠,則此爲悅天心之大要,若或以一番擧措,外爲修省之名,而內無眞切畏懼之心,略行備例之擧,而實無刻責悔悟之跡,時日稍過之後,忽然忘之,復如無災之時,則旣怒之天,必致益怒,竝與警告而不可得矣。然則災異之出,實是安危治亂之所由判,而其機則惟在殿下一心上矣。上命文會,書左右相疏批訖。又命書傳敎曰,予聞之,敬天之渝,無敢戲豫,敬天之諭,無敢馳驅。夫天道玄遠,其應易,故近日彗星之告災,尙有雲觀之連報。倘使小子,赫然奮勵,若有一半分報答天心之事,則予小子,實未敢知仁愛之天,不必如是更告也,而惟予不穀,纔經災沴之見,不思消弭之方,維新之工,丕變之效,尙矣無論,因循之病,姑息之弊,未能却去,果於昨夜風雨之餘,先現燁燁之光,次聞轟轟之聲,其日則立冬節候之日也,其月則陰陽收藏之月也。嗚呼,自顧厥由,罪先予躬,國事之板蕩,紀綱之解弛,惟予之罪也,生民之困瘁,風俗之凌夷,惟予之罪也。惟上天,安得不威之警之乎?及今之道,莫若自勉警惕,期盡弭災之道,不忘譴告之勤,能思修省之策,庶答仁愛之實,則報應如響,豈無格感之理?自今日減膳三日,以貶寡躬,上自大官,下至草野,悉言無諱。文會·承旨讀奏訖。上又命讀左右相聯箚訖。又命讀院議啓辭,仍命書批答訖。又敎曰,玉堂箚子,何尙今不入來也?文會曰,儒臣等朝纔肅謝,似未及上箚矣。宗薰曰,伏聞今朝太學居齋儒生,有捲堂之擧,館堂只有臣一人,今將替直出去,馳進勸入,臣適登筵,故敢達矣。上曰,因何事捲堂云耶?宗薰曰,昨日四學疏中,有侵斥賢關之語,至有愛惜觀望之句,以此處義云矣。上曰,一番所懷之後,須以筵敎勸諭,俾卽還入,勿爲累次草記也。嘉順宮進服加味六君子湯,依前方五貼製入。出榻敎命退,承史·閣臣以次退出。
上在昌德宮。只常參,停經筵。
天市東垣第三星北所見彗星,形色尾跡,爲月光所射,初昏則若存若無,二更後則尤無形痕,終不得看候。
李文會啓曰,明日常參·經筵,取稟。傳曰,停。
以大司諫申大尹牌不進罷職傳旨,傳于金魯敬曰,只推。
李文會,以弘文館言啓曰,本館上番闕直,事甚未安,應敎洪羲膺,卽爲牌招入直,何如?傳曰,允。
以應敎洪羲膺牌不進罷職傳旨,傳于李文會曰,只推。
金魯敬,以都摠府言啓曰,今日入直內三廳武兼禁軍及軍兵等,當爲中日習射,而親臨常參相値,不得爲之之意,敢啓。傳曰,知道。
鄭東觀,以吏曹言啓曰,今此宗廟望祭大祝,前都事趙璜鎭塡差,而時無職名,令該曹,口傳付軍職,何如?傳曰,允。
鄭東觀,以吏曹言啓曰,罪人鍾厚,追奪官爵事,命下矣。前後告身,一竝收聚燒火之意,敢啓。傳曰,知道。
金魯敬,以兵曹言啓曰,今十月十一日,武臣賓廳講書日次,而常參相値,不得爲之之意,敢啓。傳曰,知道。
刑曹啓目,罪人金郁,反覆鉤詰,則稱以初入京中,不知東西,手擠水門鐵箭,昏夜潛入闕內情節,箇箇承款,依例結案取招後稟處,何如?判付啓,旣與常性之人有異,不足深誅,島配在囚族屬連因者,一倂放送事,分付該道道臣爲良如敎。
左副承旨李存秀疏曰,伏以臣,爲子不孝,遭巨創於旅次,爲臣不忠,衊身名於明時,歲月寢久,有恨難忘,天地雖大,無面自立,旣不可自處以淸朝侍從之列,則陳章煩籲,極知僭越,而亦不敢一向泯默,披瀝肝血,仰瀆崇嚴。伏承聖批,辭旨特優,所遭歸之於無妄,見職諭之以行公,湔拂之恩,至於此極,臣奉讀再三,聲淚俱逬,揆以公義,卽當祗謝天陛,以申感激之忱,而自惟遭罹孔慘,非比尋常被彈,情理悲苦,殆是人所未有,棲身邱壑,尙覺冥頑,廁跡簪紳,更何議到,一味縮伏,自知逋慢,更欲控籲,亦涉煩瀆,悚惕惶隘,引日踰月,致令夙夜出納之地,許久瘝曠,臣罪至此,益無所逃,譴罰之加,屛息恭竢。聖度天大,不惟不賜之罪,伏聞日前筵中,聖敎荐降,謂臣情勢旣伸,促臣上來供仕,疏批鄭重,已極優渥,筵敎特提,尤是異數,一猶兢惶而況再乎?滓累賤臣,何以得此?怳若身登文陛,親承玉音,感極涕零,以首頓地,然其惶隕悶迫,抑又甚焉。蓋臣自分廢棄之區區情實,聖明已燭,前疏已暴,無煩更陳,而臣以世祿之裔,受恩罔極,設有可引之處義,可言之情勢,苟非平生難洗之垢穢僇辱,豈敢永謝朝端,矢心自劃,質言於章奏之上乎?春明一步,此生此世,無以復入,北望天閽,只自耿結,撫躬傷悼,生不如死,飭敎之下,不敢昧然泯伏,玆敢從縣道,冒死申籲。伏乞聖明,亟降威罰,治臣違慢之罪,仍又諒臣危若之情,憐臣悲切之懇,許令永刊朝籍,俾得優游畎畝,以沒餘齒焉。臣無任云云。省疏具悉。前批已諭,以一時人言,欲爲自廢,豈有此義乎?爾其勿辭,上來察職。
今十月十一日辰時,上御便殿。常參入侍時,行都承旨鄭東觀,行左承旨韓致應,右承旨李文會,右副承旨金魯敬,同副承旨金履載,檢校直閣沈象奎·洪奭周,檢校待敎朴宗薰,待敎朴綺壽,以次入就殿庭。贊儀唱行四拜,承旨·閣臣行四拜禮訖,以次陞殿就座。贊儀唱常參官入就拜位,東班左議政李時秀,右議政金載瓚,行戶曹判書徐榮輔,行禮曹判書南公轍,吏曹判書李始源,漢城判尹李勉兢,副應敎李勉求,掌令尹之鉉·李若洙,正言趙鐘永,副修撰安廷善,戶曹正郞尹光心,禮曹正郞韓光烈,吏曹佐郞李德升,監察金敬烈,西班領敦寧府事金祖淳·西春君熚,行兵曹判書韓晩裕,刑曹判書韓用鐸,工曹判書金履翼,僉知中樞府事成鼎鎭,兵曹正郞洪祐燮,刑曹正郞洪邁源,工曹佐郞南泰德,記事官洪起燮,假注書李麒峻,記事官朴周壽·鄭元容,以次入就殿庭。贊儀唱行四拜,常參官及史官行四拜禮。引儀唱有啓事官陞殿,無啓事官退出。時秀·載瓚·榮輔·勉兢·勉求·之鉉·若洙·鐘永·廷善,陞自東階,上殿就座,晩裕陞自西階,上殿就座,史官等,亦以次陞殿就座訖。侍衛諸臣,先爲退出,象奎以別雲劍,亦退出。時秀·載瓚·奭周·宗薰·綺壽進前,史官分左右進前。時秀等曰,昨今日氣陰寒,伏未審警惕中,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。奭周·宗薰·綺壽就座。時秀曰,日昨靑臺之報,不可但以雷動言,萬萬悚然,臣等方引罪不暇,而仰念聖心之警惕,亦不敢泯默,以草草數語,猥貢微誠。及伏奉批旨,許可開納,迥出尋常,誠不勝慙惶。繼又伏見傳敎下者,畏天責躬之意,溢於十行,果若此意,悠久不懈,常如今日,則夫何患災異之疊見,而誠恐稍久漸弛,不能如遇災之初也。今之論時弊者,不可毛擧,而臣則以爲,惟在於殿下一心上耳。一政之不修,則曰是吾之責也,一民之失所,則曰是吾之咎也,八域之廣,萬幾之繁,皆認爲分內事,兢兢孜孜,無或放忽,一事二事皆如是,今日明日亦如是,則久而爲常,自成治規,更不待於勉强矣。雖以講學一事言之,今之進言者,言必稱講學,而三晝之筵,曠輟已久,未敢知殿下,有何所難,而不留心於此也。講學,卽討論經傳,治心養性之工也。其次,博考歷代治亂之蹟,以古證今,作爲監法之資。又其次,頻接臣隣,從容諮訪,時政得失,民生疾苦,可以慣聞於酬酢之間,如是則禮簡意親,上下之情志,又可以流通交孚,其爲益於聖德,豈有大於此者乎?此固爲目下第一急務,而至於賢不肖用捨,實關世道國事之治亂汚隆,知人則哲,惟帝其難之,知人二字,豈可易言,而殿下,苟欲留心於此,則只以其人所言之遜,逆於聖心求之,則庶不差失。欲人君之喜己,人之常情也,多進人君不喜之言者,此其心愛君,踰於愛己也,好爲人君所喜之言者,此其愛君之心,終不如愛己也。臣於曾於進講時,略以此意,因文義敷奏,聖心似或記有,而今又更進於求言之下,區區愚意,以爲今日之事,莫大於講學與用舍故也,誠願勿以膚淺,而少賜採納焉。上曰,星變之見,已至多日,雷電之異,繼此又發,皆由小子寡昧之致,卿之昨日陳箚,今日筵奏,無非出於切實忠愛之誠,敢不體念?當留意矣。出擧條時秀曰,略有回啓稟處者,而僚相奏事後,臣當仰達矣。載瓚曰,小臣以僇廢之蹤,嚴畏分義,冒沒就列,有不敢以大臣自處,而今當求言之時,身登前席,故敢以區區所懷仰奏矣。仍奏曰,臣跧伏田廬,久違耿光,未敢知聖學成就,近果何如,而今以治功之著於外推之,則竊以爲聖學,無所進耳。人君雖深居九重,而勤於學,則效著於事功,不勤於學,則害見於政令者,捷於桴鼓,有不得揜焉。今以殿下之不勤於學而害見於外者,撮其大而言之。殿下臨御以來,習於宴安,凡百事爲,初未嘗留心擔着,以至國計民事,莫可挽回,我朝立規,專尙士夫,而今則士夫之間,廉恥牿喪,內而躁競浮動,若無止泊,外而惟事剝割,不顧笑罵,古所謂汲汲如顚狂者。不幸近之名檢風節,掃地無餘,國無四維,何以爲國,而殿下,不能留心淬礪矣。民産倒懸,民志泮渙,方在十分地頭,朝夕莫保,而上下訏謨,何嘗一言及民隱上一事乎?至神者民,何所恃而固結其心耶?疆埸姑幸無事,水旱且免,連年雖得目前支過,而若使一有事故,土崩之患,勢所必至,而殿下不能留心懷保矣。科擧,卽有國之公器,而前後有司之臣,不能對揚明命,每經一番科場,輒失一層人心,物情不服,八路解體,此豈朝家之小憂,而殿下,不能留心痛革矣。國之有紀綱,如人之有血脈,人無血脈則死,國無紀綱則亡,今之紀綱,可謂一敗塗地,上無以維持其下,下不爲顧畏其上,百度皆潰,如水決沙崩,危亡在卽,着手無策,而殿下不能留心振刷矣。有一於此,尙無可言,況此四弊,特其大者,而此外憂虞,毛髮皆病,然而竊覵絲綸之間,提飭之下,不過儀文末節,而未或及於實地大處,然則雖日下絲綸,日煩提飭,而其於治法政謨,了無所裨益矣。此蓋由於殿下之典學不勤也。學不勤則立志不高,見理不明,治不得其要故也。何殿下無意着手,只事悠泛,一任其日就危亂耶?四百年至大至艱之業,托在殿下,殿下受其憂也,非受其樂也,而殿下,尙未知其所以爲憂者。蓋方域之內,一物一事,皆殿下已分內事也,一物不得其所,則殿下之憂也,一事不得其平,則殿下之憂也。如欲轉憂爲喜,則非學曷以也?學者非謂章句句讀,卽讀聖賢誠正之書,法聖賢誠正之工者也。曰誠曰正,雖似陳談,而苟非誠正之學,何所措於治平哉?三代尙矣何望,而雖時君俗主之一時偸安者,莫不假道於是學,而非學則無以做治國樣子,殿下何不念此,而不勤於典學耶?殿下,雖日親講官,日開講筵,若無實心實功,則無益於心身,而徒有書自書之歎,況今則竝與三書備例之講,無端停却,未知殿下,入而處內,所做者何事也?聲色貨利之悅於外歟?馳騁弋獵之快於前歟?臣知其宜無是事,然而惟其講學一事,則不能實心克勤,抑何故也?日前左相,以是縷縷陳勉,而側聽多日,未聞一開法講,未知殿下,自謂以聖學已臻高明,無所資乎咨訪歟?抑以近日講官,才不及古,只有應文之名,實無沃心之效歟?雖古講官,何敢望列聖朝卓越之學,而聖人之德,聖不自聖,不恥下問,取人爲善之心,出於至誠,終至於成就聖學。伏況勤學好問,列聖朝家法也。世宗大王,制禮作樂,設官分職,萬機之煩,莫如是時,而猶且夜則讀書,未明求衣行常參,又召宰樞之臣,咨訪以生民疾苦,時政得失,仍接朝晝夕三講,又或有暇,則復有召對夜對,日以爲常,未嘗或廢。宣廟,當壬辰播越,尙日三開講,從官有詩曰,枕戈猶御日三筵。英廟雖於八耋倦勤之後,每於臥內,召接儒臣,親誦小學篇題,臣忝記注之列,躬幸仰覩者也。先朝嘗戒近臣,若曰靜居讀書一樂也,讀書至夜分,聞晨鷄第一聲,卽此心喚惺法也。又嘗幸苑中,顧語侍臣,若曰春氣方早,花意未萌,卽此心之未發也,朝霞初開,百葩爭姸,卽此心之已發也。至於千紫萬紅,葉葉皆同,無一辦之或有參差,卽此心之發而皆中節也。靜觀物理,無處非學也。此載日得錄中,而臣所承聆者也。四聖朝勤講好學之工,若是其至矣,而德業之盛,治化之隆,實基於是。今殿下,不必遠法古昔,卽以四聖朝之心爲心,則何待群下之仰勉,而日臻緝熙之工也?程子曰親宦官宮妾之時多,接賢士大夫之時少,此千古人君所當監戒者,而治亂汚隆之所由分也。殿下若以程子之言,視若陳戒於殿下之前者,則尤豈不惕然知警耶?且伏念詞章,非爲己之工,佔有役志之戒,非學者之所當先也。臣惟以實心勤學,實地收功,爲聖明竊有望焉。自古人臣之勉聖學者,便屬文具,無足以開發聖心,然今殿下,如欲發奮求治,轉危回安,則捨此一學字,而更何處下手乎?臣之以聖學,反復仰陳,實出於斷斷赤心,更伏望益加留神焉。上曰,卿之所奏,非但不出於應文備例,皆出於忠國愛君之誠,連以學文二字,敷衍解釋,字字切懇,今以體念等語爲批,則雖似例言,而實則不出於此,益敢不服膺乎?出擧條時秀曰,群下陳戒之言,非不多矣。今此僚相所奏,寔出於至誠矣。非但批旨之示以嘉納,實心體念,是臣之望也。上曰,右相於五六年前,入參於進講矣。今以學問事,所奏又如是忠懇,豈不悉心體之乎?載瓚曰,今者災異洊劇,天戒丁寧,星孛之災未消,冬雷之異又至,此必危亂之原有在,而警告之意孔昭也。然而今此雷異,卽近日諱災之故,有以召之也。臣以諱災一事言之,諱言災異,卽末世必危之象也。程子曰,諱災之害甚於災,蓋其謂其君惡聞言災,雖有災而不言,卽所謂諱災也。然則災猶有可弭之道,而若諱其災而不言,則君心更無所寅畏,天怒終不可底豫,仁愛之告遂絶,而亂亡之禍隨至,可不懼哉?顧今彗孛之見,已月有日矣。大抵日月薄蝕,星文騁怪,是天災之大,而彗爲最大,是宜君臣上下,恐懼修省,遑遑如不及,而殿下之庭,何曾有以災爲言者耶?上而無側席求助之敎,下而無納牖獻忠之言,甚至雲館之報,亦曰所見之星云,未知所見者何星乎?若使慶星卿雲,見於今日,則臣決知其騰賀之言,頌德之辭,日積公車,而今則如此。此無他,謂殿下所厭聞,而不敢言之也。蓋近年以來,殿下何嘗聞殿下所厭聞之言耶?由是而忠讜無聞,媕妸成習,凡語衮闕而論時政者,臣或未之聞也。殿下慣見此習,以爲下之事上,本自如此,遂以爲當然。下之所以自處者,亦以無言苟容,爲一副當規模,至於今日諱災而極矣。以是而天怒轉激,又以此雷異,而垂戒至再。言念及此,誠不勝惕然危懼,而繼之以哀痛也。此豈非殿下自反而自省者耶?殿下若自反以實心,自省於實理,內自一念之微,外及百爲之上,一出於實,則天人相感之理,不過實而已,在今消弭之方,只在聖心轉移之間,伏望留神採納焉。日前賓對,左相以星變縷縷忠告,儒臣同登筵席,宜有繼陳之言,而默無一言而退,臣實慨歎。伊日入侍玉堂削職,不言星名之測候官,竝罷職,星災後不言三司,竝從重推考,何如?上曰,群下之緘默不言,皆由予小子厭聞諫言,故群下以不諫爲善,向筵入侍玉堂,不爲陳奏,雖有所失,實則由予之罪也,竝依施。出擧條勉求以測候官罷職人,卽爲退出。載瓚更欲奏事之際,上敎承旨等曰,大臣今方奏事,爾等靜無譁也。載瓚曰,譸出八字凶言,圖移國本,漢祿之爲逆也,拈示大明律一句,謀危宗國,龜柱之作賊也,旣知龜·祿之凶言凶圖,而爛熳同歸,滾成一團,互爲賊藪中三窟,鍾秀之逆也,千怪百變,愈出愈凶,幾使三綱淪九法斁者,究其本,則都自三窟中出來。諸凶之凶圖逆節,前後疏啓,臚列無餘,而最是國人之所必誅而同仇者,蓋自丙申以後全匿凶言之所自出,以揜作逆之所由然,內成一圈,外欺一世,而乃以義理二字,惟意藉弄,以爲誘人脅人之一欛柄。噫,先朝所秉執之義,卓千聖而質百世,永爲吾東方不易不泐之大經大法,而日記洗草時睿疏,卽位日綸音,昭乎日星,載之琬琰,八域臣民,奉若四時,而況師·翰伏法之後,一或有犯,則是亦師·翰也。凡北面於今日者,孰敢生心於其間,而此輩,反以爲憂虞之端,迫在早晩,非渠輩,無以捍衛,無以闡明,把作私計,掠爲己功,遂以此,設殺活之機,立予奪之門,以之而誑誘焉威脅焉,愚者迷焉,弱者畏焉,嗜利者利之,以之世道之至於此極,臣謂嚴懲討以明義理,破淫朋以定世道,卽目下之最先急務也。凡已登疏啓,未施當律者,亟賜兪音,各以罪罪之,使一世,曉然知凶逆之根因,人鬼之關頭,凡有秉彝之天者,寧有再誤再染之理哉?然則懲討已嚴,淫朋已破,義理幾晦而復明,國勢轉危而回安,至於定人心靖世道,乃其次第事耳。今於群翳已掃,大明中天之後,前之詿惑者,今豈不恍然回悟?前之漸染者,今豈不頓然革心?擧願入於咸與維新之化也,此皆世族也世臣也。若使丕變舊誤,偕底大道,則朝廷之幸也,世臣之福也。人心不期壹而自壹,世道不期靖而自靖,今日之所先務,亶在於此,聖明之益加留神,卽臣區區之望也。上曰,懲討事,已諭於大臣三司矣。出擧條載瓚曰,懲貪之法,嚴如治逆,蓋流毒生民,必至亡國,故罪抵極律,不少假貸,在漢則腰斬,在皇明則四十貫以上斬,國朝則子孫勿許淸顯,贓法之嚴,有如是矣。見今列邑之廉貪,雖未知何如,而大抵廉聲少聞,貪風漸熾者,久矣。百道誅求,蟊食龜刮,使無告之民,支活不得,利屬私室,怨歸公家者,貪吏之罪也。若使漢律明法,復行於今日,則豈敢無忌憚若此,而今則百度皆弛,贓法尤壞了無餘,莫重者殿最,而黜陟之筆,未必循公,至嚴者繡衣,而按廉之行,適足貽辱。且況墨吏之稍涉强禦者,議讞多歸從輕,贓案之合置極典者,甄錄不俟公議,如是而何所畏,而不爲之恣行不法乎?在今活民之方,宜先懲貪之政,若不嚴法峻刑,則貪無以懲也,民不可活也。朝家廉覈之道,唯在御史之得人,另擇謹飭公明者,以時分遣諸路,一一鉤發,漢朝皇明之法,雖不得到今始創,而一從國朝關石,永錮其身,勿揀赦典,其子孫,以澤斬之義,限五世勿許淸顯,道臣殿最,若與繡啓相左則嚴覈,不以實者,亟用本律,無得低昂,銓曹若阿好,遽擬於官職,則施循私之罪,庶爲一分懲創之道,敢此仰達矣。上曰,懲貪之法,自列聖朝,至爲嚴重,今見所奏甚好,依爲之。出擧條時秀曰,齎咨官咨文中,有數字誤處,故先爲釐正以去,而原本,改付標以入,何如?上可之。載瓚曰,小臣一日居此位,則一日而不得爲人矣,二日居此位,則二日而不得爲人矣。頃筵伏承終當成就之敎,臣固感泣無地,而一身成就,當恃上天矣。今則臣亦不敢望今日斥退臣,明日斥退臣,而若久爲冒據,則終不得爲人矣。惟伏望殿下,成就臣身,如天地父母焉。上曰,卿言不必如是矣。向所云終當成就者,卽遠而三四年,近而一二年,當於國事整頓之後,竟有成就之日,卿但當信予,勿復如是也。時秀曰,有上疏稟處者矣。上曰,此則出去後,以草記稟處,可也。時秀曰,當以草記稟處,而不然則亦於十五日次對時,仰奏矣。上曰,大臣更無奏事者乎?時秀等曰,別無更奏者矣。仍卽就座。晩裕進前曰,近來兵批序陞之積滯,甄復之無路,亦足爲干和之一端,此如水道之壅閼,不得流行,而自兵批,無別般疏通之策,只待吏批窠而已,吏批出窠,臣不可與知,而以一段事言之,武監察,在先朝,變通西路邊將之後,命以有侍下情理者擬差,以殿中六朔,代邊將履歷,便成令甲,而近或不能遵守,多以復職與他塗差出,以致仕路之愈滯,分付吏曹,依前以有親年不可赴邊堡者差出。此非新定例,乃所以遵行先朝故事,而足爲一分疏通之道,故敢此仰達矣。上曰,依爲之。出擧條晩裕就座。榮輔進前曰,臣忝叨經筵,且値求言之會,不能泯默,敢此冒陳矣。今日常參,卽我聖上仰答天譴之盛節也,在易荐雷之象曰,君子以恐懼修省,聖人垂訓,卽此四字,辭約而意盡,上天示警,人孰不恐?懼而其能修省者,鮮矣。故修省者,恐懼之實也。修者自修也,省者自省也。今我殿下,應天以實,亦不外於自修自省之實也。臣誠愚昧,未知今日何政何事,可以召災,而仁愛之天,若是其丁寧警告者,夫豈無所以而然哉?先正臣李滉,陳于筵席曰,參贊化育,原於屋漏,此誠切至之論也。臣之區區亦願聖上,自省於燕濩隱微之中而自修之也。廈氈深邃之內,幽獨得肆之地,人不得而窺測,而高高在上之天,恒若監臨,人君亦能於此,而無所愧焉,則天心斯豫矣。聖上之與群下相接,除非大朝會,惟次對與法講,而次對則不過籌務職掌等稟處而已,法講則敷陳文義之外,亦未嘗有從容諮詢反復討論之益,臣嘗伏以爲鬱,伏望自今,凡有引接臣僚,以講究治道之大體爲務,自論道經邦禮樂兵農,至于閭巷疾苦稼穡艱難,靡細靡大,實心討論,則以聖上天縱之姿,其於明習國事,必有日新之效矣。天下萬事,在於自强,而凡今之患,在於不爲,爲之則斯有得矣。如欲爲之,正好於此下手,惟聖上,懋哉懋哉。今天之大警動,政是太平萬歲之一機會也,伏望深留聖念焉。上曰,所陳好矣,當體念矣。出擧條榮輔就座。勉兢進前曰,近來紀綱掃地,風俗頹敗,閭巷間干係不法之事,難以毛擧,而最可駭痛者,卽私門之捧債也。奸細牟利之輩,欲售窮濫之計,圖囑士夫家,啗之以分利,則所謂士夫,或托公物,或造僞標,推捉嚴督,恣行法外之刑,甚至於屢日拘囚,畢竟奪取家藏,甲利倍徵,種種有蕩敗之類,小民切骨之冤,未有甚於此者。且法司吏之無得因訟招去,先朝飭禁,極爲嚴截,至命揭壁於法司,而令久解弛,一有訟牒,召呼踵至,毋論朝士儒生,或慫慂而啗誘之,或恐喝而威脅之,使聽訟之吏,奔走不暇。夫聽訟,卽係於法司堂郞,則招致吏屬,將欲何爲?聽聞駭然,羞恥莫甚,雖不可一一追究,分付廟堂,捧甘刑漢,兩司如有犯此兩條者,則自該司,一一草記,照律嚴勘,爲法官者,如或拘於顔私,掩置不發,則自備局,時加糾察,竝與法官而論勘之意,各別嚴飭,亦令翻謄,逐戶輪示,揭付坊曲,俾無更犯之弊似好,故敢此仰達矣。上曰,事係民弊,卿言甚好,依爲之。出擧條勉兢以別雲劍,旋卽退出。之鉉·若洙·鐘永·廷善進前曰,請鄭致達妻,亟令王府,夬正典刑。上曰,不允。出擧條,措辭見上之鉉等曰,請亟下罪人徐邁修中道付處傳旨。上曰,不允。出擧條,措辭見上廷善就座。之鉉等曰,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。上曰,不允。出擧條,措辭見上之鉉等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。出擧條,措辭見上之鉉等曰,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。上曰,不允。出擧條,措辭見上之鉉等曰,請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,一體拿來,嚴鞫得情,依律處斷。上曰,不允。出擧條,措辭見上之鉉等曰,請賜死罪人行恁諸子應坐之類,亟令王府,依律擧行,無俾易種焉。上曰,不允。出擧條,措辭見上之鉉等曰,以下一行二字刀削之鉉等曰,請物故罪人家煥·哲身,正法罪人承薰·樂敏,施以孥籍之典。上曰,不允。出擧條,措辭見上之鉉等曰,請物故罪人國榮,亟施孥籍之典。上曰,不允。出擧條,措辭見上之鉉等曰,請物故罪人時偉諸子,亟施散配之典。上曰,不允。出擧條,措辭見上之鉉等曰,請物故罪人裕,亟施孥戮之典。上曰,不允。出擧條,措辭見上之鉉等曰,請知情不告罪人魯賢,亟施孥籍之典。上曰,不允。出擧條,措辭見上之鉉等曰,請知情不告罪人在民,亟施孥籍之典。上曰,不允。出擧條,措辭見上之鉉等曰,請物故罪人履猷諸子,亟施散配之典。上曰,不允。出擧條,措辭見上之鉉等曰,請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。上曰,不允。出擧條,措辭見上之鉉等曰,請楸子島減死安置罪人在敏,亟令王府,還爲拿來,嚴鞫得情,夬正典刑。上曰,不允。出擧條,措辭見上之鉉等曰,請金甲島安置罪人李東馨,爲先施以荐棘之典。上曰,不允。出擧條,措辭見上之鉉等曰,請光陽縣竄配罪人李翊模,爲先施以絶島安置之典。上曰,不允。出擧條,措辭見上之鉉等曰,請楸子島安置罪人徐瀅修,設鞫嚴問,夬正王法。上曰,不允。出擧條,措辭見上之鉉等曰,請巨濟府島配罪人李魯春,亟令王府,設鞫嚴問,明正典刑。上曰,不允。出擧條,措辭見上之鉉等曰,請古今島安置罪人張錫胤,亟令王府,嚴鞫得情,夬正典刑。上曰,不允。出擧條,措辭見上之鉉等曰,請追奪罪人煥之諸子,亟施散配之典。上曰,不允。出擧條,措辭見上之鉉等曰,請賜死罪人達淳諸子,亟施遠地定配之典。上曰,不允。出擧條,措辭見上之鉉等曰,請追奪罪人日煥諸子,亟施散配之典。上曰,不允。出擧條,措辭見上之鉉等曰,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。上曰,不允。出擧條,措辭見上之鉉等曰,請逆賊漢祿,亟施孥戮之典。上曰,不允。出擧條,措辭見上之鉉等曰,請黑山島安置罪人日柱,依初下傳敎,設鞫得情,夬正典刑。上曰,不允。出擧條,措辭見上之鉉等曰,請追奪罪人龜柱支屬應坐之類,一依尙魯例,施以散配之典。上曰,不允。出擧條,措辭見上之鉉等曰,金甲島安置罪人龍柱,亟令王府,設鞫得情,夬正典刑。上曰,不允。出擧條,措辭見上之鉉等曰,請前判書李書九,設鞫得情,夬正典刑。上曰,不允。出擧條,措辭見上之鉉等曰,請追奪罪人鍾秀支屬應坐之類,一依尙魯·漢祿例施行。上曰,不允。出擧條,措辭見上之鉉等曰,請故掌令金鍾厚,爲先削逸,仍施追奪官爵之典。上敎時秀·載瓚曰,諸臣章奏及館學儒生之疏,亦皆如是,卿等之意,果何如?時秀曰,臣欲仰奏而未及矣,物論輿情,久而愈鬱矣。載瓚曰,臣之愚見,此非持難之事,輿憤已久,實是不可遏之事矣。上曰,依啓。出擧條,措辭見上之鉉等曰,請副護軍任焴,爲先絶島安置,行護軍徐美修,施以屛裔之典。上曰,不允。出擧條,措辭見上之鉉·若洙曰,請正法罪人鏔,亟施孥戮之典。上曰,不允。出擧條,措辭見上之鉉等曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條,措辭見上之鉉等曰,請周爀,亟令王府,嚴鞫得情,快正典刑。上曰,不允。出擧條,措辭見上之鉉等曰,請亟下三啓依允之傳旨,令該府擧行焉。上曰,不允。出擧條,措辭見上之鉉等曰,請物故罪人基讓子寵億,姑先施以竄配之典。上曰,不允。出擧條,措辭見上之鉉等曰,請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。上曰,不允。出擧條,措辭見上之鉉等曰,請物故罪人國仁支屬應坐之類,亟施島配之典。上曰,不允。出擧條,措辭見上之鉉等曰,請朴紀淳,亟令王府,拿來嚴問,以重國體。上曰,不允。出擧條,措辭見上鐘永曰,請金甲島爲奴罪人克觀,更令王府,嚴鞫得情,夬正王法。上曰,不允。出擧條,措辭見上鐘永曰,請逆賊尙魯,亟施孥戮之典。上曰,不允。出擧條,措辭見上鐘永曰,請亟下三啓傳旨,令攸司,卽速擧行焉。上曰,不允。出擧條,措辭見上鐘永曰,請正法罪人鏔,亟施孥戮之典。上曰,不允。出擧條,措辭見上鐘永曰,請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條,措辭見上鐘永曰,請古今島定配罪人李東萬,亟令王府,設鞫得情,夬施典刑。上曰,不允。出擧條,措辭見上鐘永曰,請梟示罪人性世,亟施孥戮之典。上曰,不允。出擧條,措辭見上之鉉曰,伏以臣,昨於聯箚中,略陳遇災修省之要,而修德行政,莫先於愛民也。臣嘗聞和氣致祥,乖氣致異,此自然之理,而必至之勢,故民情協和於下,然後天心悅豫於上,有以致災反爲祥,危而復安之會也。昔殷湯,六事責躬,而大雨千里,宋景公,一言憂民,而熒惑徙度,天人感應之理,捷於影響,此非其修省愛民,應天弭災之明效大驗歟?伏願殿下,繼自今,體上天示警之眷,察休咎類至之象,特推責己之至誠,先施愛養之善政,則衆情輯寧,吉氣洋溢,百異自滅,諸福竝臻,實基我宗社無疆之休,而尤有光於敬天恤民之盛德也。更願殿下,益加留神省察,宜矣。上曰,當體念矣。出擧條魯敬曰,掌令尹之鉉,所啓仰奏之際,有違格例,推考,何如?上曰,依爲之。出擧條之鉉曰,臣姿性拙劣,言議巽軟,淸朝耳目之任,實無堪承之望,而掌憲新除,忽下於千萬夢想之外,臣感激恩造,章皇出肅,而懲討方張,冒沒蹲據矣。及夫常參有命,登筵敷奏之際,做錯非細,致有承宣之請推,臣滿心慙恧,無所容措,以此情踪,何敢一刻仍冒於臺次乎?請命遞斥臣職。上曰,勿辭,退待物論。出擧條之鉉仍卽退出。若洙曰,驛站卽傳命重地,當初位土之磨鍊,馬匹之立役,各有分定,而近來驛路凋殘,吏卒貧窮,日甚一日,而三南·兩西,則以其位土之稍沃,故猶可爲僅僅支撐,而至於北道,則位土擧皆瘠薄,故驛民之貧殘,偏甚於八路,絶站之患,間間難免,而道內三驛中高山一驛,則吏卒身貢,每當式年一次點考之時,收錢以納於郵官,而至於居山·輸城兩驛,則察訪到任之初,出其不意,猝然點考,閉門呼名,在於門外者,未及應答,則輒捧闕錢,假使郵官,不幸而年年數遞,則年年點考,年年捧貢,男女呼號,難以支保,一道之內,均是驛站,而高山則如彼稍歇,居山·輸城,則如此難保,請輸城·居山驛役捧貢之法,一依高山例,三年一次式點考,以爲兩驛痼弊矯捄之道焉。上曰,依啓。出擧條魯敬曰,掌令李若洙,新啓仰奏之際,做錯非細,推考,何如?上曰,依爲之。出擧條若洙曰,臣風采骫骳,言議拙訥,本不合於淸朝耳目之任,而常參有命,不敢偃處,冒沒登筵,奏事之際,生疎所致,做錯非細,至有承宣請推之擧,滿心慙恧,無所容措,以此情踪,何可一刻晏然於臺次乎?請命遞斥臣職。上曰,勿辭,退待物論。出擧條若洙仍卽退出。鐘永曰,臣嘗聞先正臣李珥之言,以實心實德,爲弭災之本,而有曰外示恐懼之容,內無修省之實,則天怒不可解。蓋人君敬天之道,不可以應文備數而止也。今殿下,震惕於雷異之警,減膳求言,仍行常參,臣固知殿下今日之事,卽亦殿下之實心實德也。然而當其災異之初作,則警惕恐懼,若無所措,及夫災異之已息,則宴安暇逸,不復存戒,此凡主之事,而非所望於聖上者也。竊願聖念,常存於戒惕,一日二日,如在今日,雖於燕閒幽獨之中,嚴恭寅畏,一心對越,以盡敬天之道,則弭災之策,無過於此矣。至若所謂敬天之實工,則亦莫尙於學問以成德,而學問之要,又莫切於循序而致精焉。大學之格致誠正,中庸之明善誠身,燦然畢具於方冊之中,而及其實下用工,眞知而力踐,則將以極夫事理之變,而纖徵洞照,隱顯融澈,無往而非精義之用也。惟我殿下,神聖之姿,出於天畀,睿哲之學,進於日新,群下之忻頌,未嘗不切,而伏見近者,日三法講,間多停行,召對問難,或欠細賾,其於沈潛玩求之方,密切體認之工,猶有所未精者然歟?文王之聖學,亦不過於緝熙二字,緝熙者,接續光明,靡有間斷之義也。請日勤開講,益加問難,靡有寒曝之憂焉。上曰,言甚好矣,當留意矣。出擧條鐘永曰,聖王之愛民,必以紓民力厚民産,爲仁政之本,民不固而國能乂安者,未之有也。顧今生民之困,甚於倒懸,糴政不均,而農民病焉,海稅大濫,而漁民瘁焉,軍保盡虛,而兵籍之民散焉,郵站幾絶,而驛路之民疲焉,以至都下貢市之民,資業薄而供辦繁焉。念之可惻,若不保朝夕,而所賴我列聖朝深恩厚澤,積累浹洽,幸不至於大亂之作耳。擇守令而省其弊瘼,可以通疾苦之情,捐經費而稱其裒益,可以究惠澤之實,請另飭銓曹及有司·方伯之臣,凡係擇守令省經費之道,益加殫誠而字恤焉。上曰,依啓。出擧條鐘永曰,嘗聞孔子曰,爲政在於得人,雖聖帝明王,未有不待賢而弘功矣。我朝取人,專以地閥,論其卑高,又以科目,次其久速,聲名辭采,每居前列,眞才實行,鮮能大用,其於用賢無方之道,固已狹矣。至於淸白之抄選,才行之道啓,守令·邊將之歲薦,無非我家之良法,而今則名存而無實,未免文具之歸,請申明選薦之舊典,無蹈近弊焉。上曰,依啓。出擧條鐘永曰,古人曰天地生物,只有此數,理財之本,豈外於節用哉?竊觀我殿下,未嘗不崇儉而節用,故乘輿儀仗之物,未必皆奢麗,服御器用之具,未必皆侈好,而臣愚死罪,竊謂自奉之貶約,猶之爲儉德之細而節用之小者也。試言乎內帑之私儲,則猶有未罷其號者,宮家之設屯,則猶有未抑其濫者,近習恩賞之施與,則猶有未惜其費者,此皆私意拘攣,積弊已痼,未能夬去永斷,譬如利刀之一割而然也。如是而上行下效,各私其私,財之大源,潛枯暗竭,雖欲救弊,亦沒其策,請理財之方,必於節用之最難處,每存省察焉。上曰,依啓。出擧條鐘永曰,國之有紀綱,猶人之有元氣,紀綱不立,則萬事頹墮,元氣未固,則百骸解弛,治道所關,若是甚重,而末俗淆薄,國綱漸頹,賤以凌貴,少以凌長,名分蕩然如掃,吏不修職,民不畏法,敎化閼而未行,諸司禁令,徒見驛騷,而塞弊無路,匹庶侈風,僭擬崇顯,而效嚬滋盛,此非一日一時之所可興擧而振刷者也。誠使朝廷擧措,盡得其宜,發號施令,大順物則,綜名核實,率遵邦憲,有罪者必罰,有功者信賞,于以厭服一世之民志,則紀綱由是立矣。請聖念,常存於擧惜之得其宜,而以爲振紀綱之本焉。上曰,依啓。出擧條鐘永曰,臣謹按經訓,有言要囚服念五六日,至于旬時,丕蔽要囚,又按國朝大典決獄日限,則大事無過三十日,刑不可以稽滯者蓋如是,而顧今京外重囚,鶉衣鵠形,以老於獄者,宜在大辟,生不如死,倘有疑案,死或爲生,而置之不決,尫然就盡者,實不知爲幾數,則是爲干和之端,豈無召災之理?請竝申飭中外掌刑之官,審決獄囚,俾疏幽鬱之氣焉。上曰,依啓。出擧條魯敬曰,正言趙鐘永,啓辭仰奏之際,有所做錯,推考,何如?上曰,依爲之。出擧條鐘永曰,臣言議風采,本不合於淸朝耳目之任,而適値遇災求言之日,常參有命,冒沒登筵,而傳啓之際,做錯非細,至被承宣之請推,臣滿心慙恧,無所容措。且於昨日,伏見四學儒疏,則以鍾厚懲討事,有曰臺閣論思之列,未聞苦口而爭,玩揭度日,狃安成習,有若愛惜觀望者。夫討逆,何等大義,而身爲臺臣,有此儒疏之論斥,則情踪惶蹙,旣不可一刻晏然,而今始引避,所失尤大,請命遞斥臣職。上曰,勿辭,退待物論。出擧條鐘永仍卽退出。載瓚曰,臺臣皆以退待出去,似或有奏事之未盡者矣。上敎承旨曰,臺臣奏事,皆已爲之耶?魯敬曰,憲臺則未知有何未盡仰奏者,而趙鐘永,則盡爲奏事矣。廷善進前曰,責躬求言之敎,臨殿常參之禮,實出於敬天無豫,遇災修省之意,臣不勝欽仰,而如臣無似,猥忝論思之列,草草聯箚,未效匡救之責,慙恧之極,更安有申戒之辭,而竊覵近日,百弊皆從姑息因循四箇字中出來,漸至於莫可收拾之境,講學之停輟無常,紀綱之委靡不振,姑息因循之故也,生民之困瘁,言路之閉塞,姑息因循之故也。上下泌泄,大小恬嬉,苟幸目前之少事,罔念來後之遠圖,一日二日,式至于今,姑息因循,實今日膏肓之疾,而俄於大僚之奏,諸臣之啓,連下體念之敎,深示奮發之意,大聖人警惕振作之效,孰不拭目以待,而大抵人情之安於燕逸者,私意也。私意不能克去,故百體解弛,庶事叢脞,繼自今深留聖意,加勉於克己之工,以爲董正之本焉。上曰,所陳好矣,當體念矣。出擧條廷善曰,卽伏見兩憲臣擧措,揆以臺體,固有所失,第當臨殿求言之時,恕其小失,使之盡言,允合於來諫之方,而纔奏一事,遽命退待,恐或有有懷未罄之歎,徑先請推之當該承宣,推考,何如?上曰,承旨請推,守院規也,退待物論,予不審也,不允。出擧條廷善曰,今日常參,卽我殿下御極後初有之盛擧也,臣謹稽玉堂故事,昔在先朝因事常參之時,行公玉堂,幾皆齊進矣。今番則只上下番之依例入參,猶涉如何,而況應參之行公臺諫乎?今筵不參之諫長,施以罷職之典。上曰,依爲之。出擧條廷善就座。上曰,史官就座。起燮等退伏楹外。上仍命常參官退出,起燮·麒峻,引時秀等,自東階下殿,周壽·元容,引晩裕,自西階下殿,史官等,仍於門內,分左右對立,常參官,以次退出。上命承旨·閣臣退出,東觀·奭周等,以次退出,史官亦以次退出。
上在昌德宮。停常參·經筵。
初昏以後,終夜密雲,彗星所在,不得看候。
金履載啓曰,玉堂備員間,視事頉稟之意,敢啓。傳曰,知道。
金履載啓曰,行大司憲李直輔,持平朴蓍壽在外,執義金熙華未肅拜,掌令尹之鉉·李若洙引避退待,持平李晉淵未署經,監察茶時之意,敢啓。傳曰,知道。
傳于李文會曰,右承旨入侍。
承旨前望單子入之,李冕膺·洪義浩·申絢·宋知濂落點。
洪義浩啓曰,新除授行都承旨李冕膺,時在京畿楊州地云。斯速乘馹上來事,下諭,何如?傳曰,允。
宋知濂啓曰,掌令尹之鉉·李若洙,正言趙鐘永引避退待,已至經宿,尙未處置,事甚未安,除在外·未署經外,未肅拜人牌招,何如?傳曰,允。
以執義金熙華牌不進罷職傳旨,傳于宋知濂曰,以推考傳旨施行。
傳于申絢曰,坐直承旨入侍。
以慶尙監司尹光顔狀啓,善山府使李義敎,病情沈重,不得已罷黜事,傳于申絢曰,守令有闕之代,政官牌招,開政差出。
宋知濂,以兵曹言啓曰,本曹佐郞尹致後,身病猝重,屢度呈狀乞遞,宿衛重地,不可久曠,今姑改差,何如?傳曰,允。
有政。吏批,判書李始源進,參判閔耆顯牌不進,參議李羲甲進,右承旨申絢進。以朴瑞源爲大司諫,申溆爲司諫,洪冕爕·趙民和爲校理,洪時溥·李鼎秉爲副校理,韓耆裕·任天常爲修撰,宋銓爲戶曹參判,鄭尙愚爲兵曹參判,金在昌爲刑曹參判,李東冕爲掌樂正,李廷璞爲軍資正,金秉淵爲兵曹佐郞,任重白爲司僕主簿,權伋爲健元陵令,朴宗臣爲中學校授,閔斗爀爲善山府使,李惟命爲茂長縣監,崔日運爲引儀。兵批,行判書韓晩裕病,參判未差,參議李翼晉入直進,參知朴命爕病,行左承旨洪義浩進。同知單黃得孝,護軍鄭東觀·韓致應·洪羲恒·李相璜,副護軍李文會·金魯敬,以上竝單付。
申絢,以弘文館言啓曰,本館上番闕直,事甚未安,應敎洪羲膺,旣有只推之命,與今日政新除授玉堂,待下批一體牌招,以爲推移入直之地,何如?傳曰,允。
以應敎洪羲膺,校理洪冕爕·趙民和,副校理洪時溥,修撰韓耆裕·任天常牌不進罷職傳旨,傳于申絢曰,只推。
以咸鏡監司李晩秀狀啓,薦新生文魚·大口魚,不得一時封進,惶恐待罪事,傳于申絢曰,卿其勿待罪事,回諭。
申絢,以禮曹言啓曰,今十月初十日所下傳敎,自今日減膳三日事,命下矣。三日之限,止於今日,自明日,依例復舊封進之意,分付,何如?傳曰,允。
宋知濂,以左邊捕盜廳言啓曰,本廳從事官李升權,身病甚重,勢難察任,改差,何如?傳曰,允。
義禁府啓目,宣川前府使白弘鎭原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?啓依允。
知中樞府事金思穆,行護軍金履永等疏曰,伏以上天仁愛,雷異告儆,聖心震惕,應之以實,此誠反風徙星,轉災召祥之一大機會,臣等攢手翹足,不任欽誦顒祝之至。際伏承昨因大僚筵奏,有測候官罷職之命,事在本監,臣等亦與有聞焉,則獨逭郵罰,冞增赧悚,蓋最初奔告,直書彗星,嗣後連報,改稱所見,卽本監近例,故該官以此襲用,臣等亦不起訝,而大臣所奏,則果是守經不易之論也,臣等旣管提擧之任,顧何可諉罪諸員,晏然而已哉?玆敢据實自頌,仰瀆宸嚴。伏乞聖明,亟勘臣等不職之罪,以安私分焉。臣等無任云云。答曰,省疏具悉。卿等推考。
丁卯十月十二日辰時,上御誠正閣。右承旨入侍時,右承旨李文會,假注書李麒峻,記事官朴周壽·鄭元容,檢校待敎朴宗薰,以次進伏訖。上下親製贈領議政朴準源神道碑文于宗薰,敎曰,此文體段,果善成而無可刪改處耶?須詳看也。宗薰敬覽訖,奏曰,伏讀屢回,不勝欽仰,而以一誠字結辭,尤覺卓越,臣何敢仰贊一辭乎?上曰,雖字句間,無可改處耶?宗薰曰,然矣。上曰,然則持此本出去,一通自內閣謄寫以入,此本則留置內閣,可也。上曰,玉堂番是安廷善耶?文會曰,然矣。上曰,召對爲之。出傳敎賤臣出去傳命後,還入進伏。上曰,上下番中一人出去,持諸臣所讀冊子,與玉堂入來,而座目則以入侍承史·閣臣塡入,可也。周壽承命出去。上敎賤臣曰,何年登何科乎?賤臣曰,乙丑年到記殿講爲之矣。上曰,禹貢誦奏,可也。賤臣承命誦奏之際,有未解處。上曰,何爲而不能如前也?賤臣曰,登科後抛棄之致也。上曰,登科時講何篇乎?賤臣曰,洪範矣。上命誦奏。賤臣誦奏數大文。上命止之。周壽持諸臣所讀冊子國朝寶鑑第八卷,檢討官安廷善持國朝寶鑑第八卷,入來進伏。周壽仍入座目單子,以所讀冊子,分授諸臣。上開卷命讀。廷善讀自上以感冒,止接臣隣于便殿。上曰,參贊官讀之。文會讀自兼令醫官,止故敢啓。上曰,注書讀之。賤臣讀自上御丕顯閣,止未知所底。上曰,上番讀之。周壽讀自而顧予之德,止如之何則可。上曰,下番讀之。元容讀自鐸曰自上,止以應天戒。上命陳文義。廷善曰,此時聖祖有感冒,而先正臣李珥之言曰,祖宗朝,雖有未寧之時,不廢接見,蓋上下之間所䙡,情志之交孚,而引接頻數,然後上下之情志,始可以相孚矣。伏願於此等處留念焉。上曰,所奏甚好,當留意矣。參贊官陳之。文會曰,此章先正臣李珥,以頻接臣僚爲言,今筵儒臣,又以此敷陳,昨日常參,大臣之迭奏交懇,亦在於此,則群下之所以期望於我殿下者,可見愈往而愈切,臣於先朝,伏覩勤政之聖德,至於月六賓對,未嘗或闕,雖當齋日頉稟之時,使之依例來會,或進定焉,或只令稟事堂上入侍焉,酬酢如響,咨訪治道,古人云欲法堯·舜,當法祖宗,臣則竊以爲欲法祖宗,當法先朝,繼自今,以三講爲晉接之本,上自賓對,下至輪對,頻頻賜對,以爲交泰相須之道焉,其餘大臣·諸臣之迭相敷陳處,實心澄省,實心行之,是臣區區之望也。上曰,所陳好矣,當體念矣。上曰,此時聖祖下敎,有曰上則天變非常,下則生民困瘁,宣廟朝,固我朝之盛時也,雖有遇災之時,上而恐懼修省之實,下而匡救消弭之策,猶有轉災爲祥之道,而今時則恐不然,昨日大臣·諸臣,皆以恐懼修省之心,久則易懈,恒如遇災之日爲言矣。何以則果使恐懼之心,長如遇災之初耶?廷善曰,此時有白虹之變,屬之於兵象,至有擇將防備之事,近日星變及雷異,未敢以某事之應,如漢儒傅會之說,似此白虹之屬於兵象,而自上欲長有恐懼修省之意,則此不他求,在於一心字,惟願恒留聖心,必如遇災之日焉。上曰,此亦言生民之困瘁,而生民困瘁,莫今日若,果行何道,則不至斯極耶?廷善曰,其時生民之困瘁,未知如何,而今時則蓋尤甚矣。救濟之道,惟在於行仁政,而使民力得紓矣。上曰,其時李鐸之言曰,國事不至甚失者,何也?廷善曰,其時朝廷,別無時政衮闕之事,而先正臣李珥之言,每以爲聖上,有有爲之資,而不爲奮發之道,故以致時政之闕失,而災異之所由生矣。文會曰,李鐸亦其時名相也,此亦言緣臣無狀,致此災異,則此言蓋非不欲責勉也,欲急於引咎而然也。上曰,此章內,無非可以體念處矣,如所云君臣猶父子,請頻接臣隣及遇災警懼等語,莫非今日之所監法者,而若拈出發問之文義,則別無之矣。仍命掩卷,玉堂先退,廷善退出。上曰,注書出去,持公事入來也。賤臣承命出去,持公事入來進伏。上命文會讀奏,書判付訖。上曰,都承旨,今日不爲仕進乎?文會曰,懸病矣。上命書傳敎曰,都承旨·左承旨·右承旨·右副承旨竝許遞,前望單子入之。又命書傳敎曰,新除授承旨李冕膺·洪義浩·申絢·宋知濂,竝牌招。仍敎曰,今日承旨坐直,使新除授左承旨·右承旨爲之,可也。又敎宗薰曰,神道碑文,使寫字官,謄寫一通,今夕承旨入侍時,閣臣持入,可也。命退,承史·閣臣以次退出。
丁卯十月十二日酉時,上御誠正閣。坐直承旨入侍時,行左承旨洪義浩,右承旨申絢,假注書李麒峻,記事官朴周壽·鄭元容,檢校待敎朴宗薰,以次進伏訖。上命承旨,分讀吏·兵批望筒訖。命書傳敎曰,政官,待明朝牌招開政。又敎曰,明日則兵判,亦入來開政也。絢曰,文武科新恩紅牌,間已安寶矣。放榜日字,今已退定,而紅牌則例不得塗擦以改,當更爲紅牌安寶,而原本則例爲燒火云矣。上曰,不必燒火,自政院,以水洗濯好矣,承旨躬檢爲之也。又敎曰,明日承旨坐直,亦如今日,可也。承旨中式暇則皆無之乎?義浩等曰,式暇則無之矣。命退,承史·閣臣以次退出。
上在昌德宮。停常參·經筵。
自開東至巳時,灑雨下雨,測雨器水深三分。自初昏至二更,密雲。三更以後,始雪開天淸,彗星所在,十分詳察,而終不得見,以其已行之度推之,似已西沈。
申絢啓曰,明日常參·經筵,取稟。傳曰,停。
宋知濂啓曰,合辭方張之時,兩司無詣臺之員,掌令尹之鉉·李若洙,正言趙鐘永引避退待,已至多日,尙未處置,事甚未安,除在外·未署經外,未肅拜人員,竝卽牌招,何如?傳曰,允。
傳于金履載曰,左承旨·右承旨·同副承旨入侍。
以吏曹參議李羲甲牌不進罷職傳旨,傳于申絢曰,只推。
宋知濂,以兵曹言啓曰,本曹二軍色正郞趙民和,移拜校理矣。本色專管經費,數遞可悶,前正郞趙民和仍任,使之久任,何如?傳曰,允。
有政。吏批,判書李始源進,參判閔耆顯進,參議李羲甲牌不進,右承旨申絢進。以鄭文始爲兵曹正郞,李重蓮爲司成,洪大應爲掌樂僉正,徐鼎輔爲直講,林淵浩爲永禧殿令,尹應大爲監察,朴宗臣爲校理,兵曹正郞趙民和仍任事,承傳。
宋知濂,以兵曹言啓曰,五衛將卞復圭,慶熙宮衛將黃得孝,俱以病難供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
兵批,行判書韓晩裕進,參判鄭尙愚未肅拜,參議李翼晉入直,參知朴命爕病,左副承旨宋知濂進。以黃建柔爲同知,李尙謙爲兼司僕將,崔海大·劉大鉉·林日尙爲五衛將,鄭萬始爲文兼,申光赫爲武兼。
以大司諫朴瑞源,司諫申溆,執義金熙華牌不進罷職傳旨,傳于宋知濂曰,只推。
宋知濂啓曰,行大司憲李直輔,持平朴蓍壽在外,執義金熙華牌不進,掌令尹之鉉·李若洙引避退待,持平李晉淵未署經,監察茶時之意,敢啓。傳曰,知道。
申絢啓曰,臣絢依定式進詣香室,奉審香祝樻祝板袱子,則精潔之意,敢啓。傳曰,知道。
以應敎洪羲膺,校理朴宗臣·洪冕爕,副校理洪時溥牌不進罷職傳旨,傳于申絢曰,以推考傳旨施行。
以掌令尹之鉉·李若洙,正言趙鐘永牌不進罷職傳旨,傳于宋知濂曰,以推考傳旨施行。
申絢,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
申絢,以弘文館言啓曰,新除授副校理李鼎秉,時在慶尙道慶州地,經筵入番事緊,請斯速乘馹上來事,下諭。答曰,依啓。
申絢,以吏曹言啓曰,新除授禮曹佐郞成在基呈狀內,以爲矣身素患痰癖之症,當此換節之時,一倍添劇,時日內,萬無起動供職之望,卽速入啓遞改云。身病旣如是沈重,則有難强令察任,改差,何如?傳曰,允。
洪義浩,以戶曹言啓曰,時御所內各司雨漏修改吉日及慶熙宮差備內椽木修改吉日,令日官池景興推擇,則今十月十五日卯時爲吉云,以此日時擧行,何如?傳曰,允。
宋知濂,以兵曹言啓曰,新除授兼司僕將李尙謙,時無職名,依例口傳付軍職,何如?傳曰,允。
兵曹口傳政事,副護軍單李尙謙。
宋知濂,以訓鍊都監言啓曰,本局別將沈鑏,身病猝重,勢難察任,改差,何如?傳曰,允。
宋知濂,以訓鍊都監言啓曰,本局分授都城白岳山東邊第四城廊近處體城九間許頹圮處,今十月十四日爲始,改築之意,敢啓。傳曰,知道。
禁府啓目,粘連。向前白弘鎭亦,淸北沿邑,自是防營之所管轄,今此奸民輩,裝米入島,冒禁潛商,贓物狼藉,元犯就捕,而猶且漠然無知,揆以邊政,萬萬可駭,不可但以昏謬溺職論,以此照律,何如?判付啓,依允。
弘文館修撰任天常,副修撰安廷善等箚曰,伏以掌令尹之鉉,以臣姿性拙劣,言議巽軟,淸朝耳目之任,實無堪承之望,而掌憲新除,忽下於千萬夢想之外,臣感激恩造,章皇出肅,而懲討方張,冒沒蹲據矣。及夫常參有命,登筵敷陳之際,做錯非細,致有承宣之請推,臣滿心慙恧,無所容措,以此情踪,何敢一刻仍冒於臺次乎?引避而退。掌令李若洙,以臣風采骫骳,言議拙訥,本不合於淸朝耳目之任,而常參有命,不敢偃處,冒沒登筵,奏事之際,生疎所致,做錯非細,至有承宣請推之擧,滿心慙恧,無所容措,以此情踪,何可一刻晏然於臺次乎?引避而退。正言趙鐘永,以臣言議風采,本不合於淸朝耳目之任,而適値遇災求言之日,常參有命,冒沒登筵,而傳啓之際,做錯非細,至被承宣之請推,臣滿心慙恧,無所容措。且於昨日,伏見四學儒疏,則以鐘厚懲討事,有曰臺閣論思之列,未聞苦口而爭,玩愒度日,狃安成習,有若愛惜觀望者然。夫懲討,何等大義,而身爲臺臣,有此儒疏之論斥,則情踪惶蹙,旣不可一刻晏然,而今始引避,所失尤大。引避而退。啓辭做錯,只緣生疎,儒疏侵斥,不必深引,不可以此輕遞言官,請掌令尹之鉉·李若洙,正言趙鐘永竝出仕。取進止。答曰,省箚具悉。依啓。
丁卯十月十三日辰時,上御誠正閣。左承旨·右承旨·同副承旨入侍時,行左承旨洪義浩,右承旨申絢,同副承旨金履載,假注書李麒峻,記事官朴周壽·鄭元容,檢校待敎朴宗薰,以次進伏訖。上命承旨,讀公事訖。絢曰,當此遇災求言之時,大臣·諸臣,皆以勉聖學勤講筵,爲急先務,而自上有虛受開納之敎矣。玉堂不可不備,而昨日政新除授玉堂,一竝違牌,雖未知其情病之如何,而事體所在,極爲未安,竝從重推考,與今日政新除授玉堂,一體牌招,何如?上曰,依爲之。出擧條履載曰,遇災求言之後,諸臣尙無一言,實爲慨然矣。宗薰曰,檢書官有闕代,依近例,以舊薦中人差出乎?上曰,依此爲之,而除取才爲之,可也。命退,承史·閣臣以次退出。
上在昌德宮。停常參·經筵。
初昏,天市東垣第三星北所見彗星,爲月光所射,詳細看審,則若存若無,二更以後,又爲遊氣所蔽,竝與形痕而終不得看候。夜五更,下雪。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,明日常參·經筵,取稟。傳曰,停。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
申絢啓曰,兵曹參判鄭尙愚除拜後,過三日不爲出肅,依定式推考警責,仍卽牌招察任,何如?傳曰,允。
傳于申絢曰,禮房承旨馳詣宗廟·景慕宮,奉審摘奸以來。
傳于洪義浩曰,召對爲之。
以黃海監司李好敏狀啓,白川郡民家失火事,傳于洪義浩曰,當此冬寒之時,許多民戶,多有失火,聞甚矜惻,元恤典外,別加顧恤事,廟堂措辭分付。
申絢,以弘文館言啓曰,本館上番,姑陞入直,事甚未安,應敎洪羲膺,校理朴宗臣·洪冕燮,副校理洪時溥,旣有只推之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣,副校理洪時溥牌不進罷職傳旨,傳于申絢曰,只推。
以大司諫朴瑞源,司諫申溆,正言趙鐘永,執義金熙華牌不進罷職傳旨,傳于宋知濂曰,只推。
申絢,以奎章閣言啓曰,明日卽奉謨堂冬孟朔奉審日次,臣等進詣擧行之意,敢啓。傳曰,知道。
宋知濂,以都摠府言啓曰,副摠管金在昌,以刑曹參判,本曹坐起,晝仕出去之意,敢啓。傳曰,知道。
掌令尹之鉉·李若洙啓曰,臣等見識魯莽,言議巽軟,淸朝耳目之任,本無堪承之望,而銜恩畏義,匪分冒據矣。日前伏見四學儒疏,則以鍾厚懲討事,至謂臺閣之列,未聞苦口之爭,有若愛惜觀望者然,論斥備至,討逆是何等大義理,則身居言地,未效沫飮之忱,至被譏責之論,滿心慙恧,無所容措,適當常參有命,冒沒登筵,而旣不能卽地處義,今始來避,由前由後,所失尤大。以此情踪,不可一刻蹲冒於臺次者決矣,請命遞斥臣等之職。答曰,勿辭,亦勿退待。
宋知濂啓曰,掌令尹之鉉·李若洙避嫌,承批之後,不出姑停望,直爲出去,事甚未安,竝推考,何如?傳曰,允。
宋知濂,以兵曹言啓曰,文臣兼宣傳官鄭文始,時帶本曹郞廳,而本兼俱是侍衛之任,而職務相妨,文兼之任,改差,何如?傳曰,兵曹郞廳之任,減下,可也。
宋知濂,以訓鍊都監言啓曰,新造旗麾祭,今十月十五日子時,放砲·大吹打,設行於三淸洞之意,敢啓。傳曰,知道。
義禁府啓目,粘連宣川前府使白泓鎭矣本府議啓內,淸北沿邑,自是防營之所管轄,今此奸民輩,裝米入島,冒禁潛商,贓物狼藉,元犯就捕,而猶且漠然無知,揆以邊政,萬萬可駭,不可但以昏謬溺職論,以此照律罪,杖一百收贖,告身盡行追奪,私罪,奉敎依允。
丁卯十月十四日午時,上御誠正閣。召對入侍時,參贊官洪義浩持國朝寶鑑第十三卷,檢校待敎朴宗薰持國朝寶鑑第十三卷,檢討官任天常持國朝寶鑑第十三卷,檢討官安廷善持國朝寶鑑第十三卷,假注書李麒峻持國朝寶鑑第十三卷,記事官朴周壽持國朝寶鑑第十三卷,記事官鄭元容持國朝寶鑑第十三卷,以次進伏之際,賤臣誤隨閣臣之後,義浩曰,假注書李麒峻,趨入之際,誤在玉堂之前,失其班序,推考,何如?上曰,置之,可也。上敎義浩曰,貞純王后供上中侍女廳爐炭,每朔爲三十石,合四朔則爲一百二十石,而此則屬之於大殿,故自大殿,仰屬於嘉順宮矣。貞純王后供上減下時,此亦混入於減下中,承旨出去後,工曹郞廳發牌,使之此後,則依前進排,直入於嘉順宮之意,分付,可也。上開卷,命讀。天常讀自國朝寶鑑,止仁政門。廷善讀自尊王妃,止頒敎大赦。義浩讀自上顯宗嫡嗣,止禮陟。宗薰讀自攀號擗踊,止賜馬裝以賞之。賤臣讀自咸鏡道,止南九萬之請也。周壽讀自是歲兩西,止失稔尤甚。元容讀自力役倍重,止難免其責。上命陳文義。天常曰,此章弘文館上箚中,上格天心,下得民情此八字,最爲關重處也。伏惟近日星災雷異之後,至下責躬求言之敎,諸臣亦多有所奏者矣。蓋天人一理,上下貫通,高天雖若無心,而人心所在,天心在焉,故下而民情旣得,則上而天心可格矣。今當遇災修省之時,伏願於天人之理,眞知誠信,敬畏之心無少間斷,則上可以格天心而悅豫矣,下可以得民情而奠安矣,更望於此等處留念焉。上曰,所陳甚好,當留意矣。下番陳之。廷善曰,此言聖祖在沖年,頻接宮僚,講劘孜孜。蓋講劘之道,所貴孜孜,而顧今繼述之道,亦在於講劘孜孜。此四字,伏願體念矣。上曰,講劘孜孜,爲奏甚好,當加體念矣。參贊官陳之。義浩曰,此時玉堂箚子,請事無大小,降詢大臣,聚會精神,上下交孚,此是肅廟在諒闇公除前,而猶以此等語陳勉,況今遇災修省之時乎?伏望於此等處,深加聖念焉。上曰,所奏好矣,當體念矣。閣臣陳之。宗薰曰,此云感動人心,莫如大哉之王言,其說誠然矣。夫王言一播,其行如置郵而傳命,其速如風雷之動物,近而凡百臣工,遠而八方黎庶,莫不拭目而側耳。有一言之善,則或至感激而流涕,有一言之失,則莫不仰屋而憂歎,此人之恒情,非但命令爲然,凡於政措施爲間,得失皆然,故朝廷之上,有一擧措一絲綸,或及於民隱,上示以愛恤憂念之實,則雖彼畎畝寒畯,海隅蚩蠢之類,無不扶杖而聽,欣欣相告曰,吾儕疾苦,惟吾君知之深慮之詳,激仰鼓動,親上死長之心,由此而固結凝聚矣。若或反是,而隱情不達,苦樂不恤,則其所以愁怨解體,從可知矣。見今百度皆弛,庶事委靡,而最可憂者,民與國漠然不相關,朝廷上所猷爲,非文具則細務,何嘗導達聖意,使實惠及民乎?營邑之所措處,非剝割則秦越,何嘗搜訪幽隱,使民情上聞乎?是故民志渙解,無翕聚底意,威之不畏,令之不行,其弱者則曰吾輩雖有切骨之苦,朝家何由知之?亦將塡于溝壑而已。其强者則曰,吾輩雖有顚越之事,朝家何以知之,亦將從吾放辟而已。紀綱由此而解,風俗由此而壞,此之可憂,有甚於天災,災沴之見,未嘗不由於是,又不待災沴之至,而大可恐懼者也。此雖緣臣下之不善對揚,而若其董飭臣工感動民心之道,惟在我殿下,殿下旣灼然洞燭於此,則雖深居九重之中,一言之善,乃吾民之陽春,一事之失,乃吾民之刀鋸,早夜孜孜,日昃憧憧,求之以誠,聖心若曰,如此則民可以被其澤乎?如彼則民可以悅其心乎?求而得之,則亟召臣隣,議而行之,求而不得,則亦召大臣有司或近密論思之臣,博詢而廣議,如是則誠意所到,必無不得之理,卽此誠意,已足以感民志而悅天心矣。大抵恤民卽爲國之本,而尤爲今日應天之實,又其本則典學是也。蓋窮格不至,燭理不明,則雖欲恤民,茫然無着手處,不知何事爲安民,何事爲擾民矣。又不能博涉經史,則何以知古昔帝王已行之事,而施之當今乎?故殿下之一日萬幾,大小酬應,其實則都是爲民也。臣僚之苦口力言,面奏疏陳,要其歸則皆曰勤學,泛聽則雖若迂遠,細究則乃我百萬生靈命脈之所係,豈不大可懼哉?臣於近日,伏覩諸臣縷縷陳達,不出勤學二字,聖心亦必留念,而常參以後,玉堂不備,經筵連爲頉稟,誠切悶然,今則上下番已備,伏願更勿停輟,勤行法講焉。上曰,所奏甚好,當留念矣。上曰,此云自上姑難知其人,蓋知人甚難,故書曰知人,惟帝其難之,何以則用人之際,明辨其賢愚長短,而可有得人之效耶?天常曰,知人之道,惟在乎自上剋祛己私,無一毫私意,然後可以知人,而亦得用知人之宰相,然後百執事,皆得其人矣。上曰,聖祖有長明燈接續以用之敎,而有以擴充此心爲奏者,蓋當凡百事爲之間,自有一端仁心之見,若因其仁心之見,而擴而充之,則奚但有益於治國之政?抑亦漸進於修己之工。昔孟子,以齊宣王之以羊易牛,請其卽推此心,擴而充之,而齊宣終不能推心擴充,故此齊宣之所以止齊宣也,果行何道,則可使仁心,得其擴充之術耶?天常曰,雖一端之仁,若能擴而充之,則仁不可勝用矣。然擴充之道,在於自上擴充之如何,而別無以以何道可以仰奏者矣。宗薰曰,擴充果在我而已,別無他術。蓋此心得於天賦,人皆有之,且人莫不知擴充,則爲聖爲賢,每患不能者,私意先之也。私意者,非必十分邪辟之謂也。凡出於耳目心志之欲者,循而不節,則流於私而蔽其本心,乃自然之勢也。必於理與欲,公與私之分界處,明察而力辨,然後此心可充,伏願殿下,每當快心適意事,必驀然反省曰,此果無害於理而不涉於私耶?若一毫不慊,則斷然祛之,私意不行,則本心之擴充,不期然而自然矣。上曰,此時固我朝之盛時也,此卽未及爲元年之時,而已自初年,多有可觀者,無非體念處,若拈出發問之文義,則別無之矣。仍掩卷,命玉堂先退,天常等退出。上曰,上番出去,如有公事,持入,可也。周壽承命出去,還入進伏曰,院中無公事云矣。上曰,注書居在於何地?賤臣曰,在於慶尙道善山地矣。上曰,科是殿講科,則自何歲居齋也?賤臣曰,二十六歲登小科,間或上京赴講,而居齋則在於庚申四月矣。上命誦洪範篇,賤臣誦數大文訖。又命誦葛覃章·螽斯章·麟趾章·鵲巢章,賤臣誦奏訖。又命誦文科殿試及小科會試時所作,賤臣誦奏各數句訖。義浩曰,假注書李麒峻,奏對之際,擧措甚爲未安,推考,何如?上曰,置之,可也。上曰,事變注書,誰也?義浩曰,盧重慶矣。上曰,注書出去,與事變注書偕入,可也。賤臣承命出去,與事變注書盧重慶,偕入進伏。上曰,爾何年登何科?重慶曰,乙丑年增廣慶科爲之矣。上曰,居在何地?重慶曰,在於江原道襄陽地矣。上命誦奏登科時所作,重慶誦奏五六句訖。命先退,重慶退出。上曰,事變注書門閥,何如,而可通臺望人耶?宗薰曰,未能詳知,而登科時聞之,則稍有地處云,而臺望則可通之人矣。義浩曰,是故相臣盧守愼之傍孫云矣。上敎賤臣曰,爾之顯祖,誰也?賤臣曰,故參判臣李約東,爲臣十一代祖矣,翰林臣李紹元,爲臣十代祖矣。宗薰曰,李約東,我朝之名人矣。上曰,可通於臺望耶?宗薰曰,臺望則優爲可通人,而與故直提學臣鄭志儉,爲異姓五寸親矣。上敎元容曰,爾是誰之子也?元容曰,繕工奉事臣鄭東晩之子矣。上曰,今爲幾歲?元容曰,今爲二十五歲矣。上曰,昨冬已問之,而爾之祖先,相臣爲幾人,而一門中拜相者,合爲幾人耶?元容曰,臣之祖先中,拜相者爲四人,而合一門言之,則爲十二人矣。上曰,朝臣中祖先之多相臣者,誰爲最也?義浩等曰,無如下番家者矣。上曰,爾以何文登科耶?元容曰,壬戌年嘉禮慶科爲之,而初試則以表,殿試則以賦矣。上命誦其文,元容誦訖。上曰,承旨則何年登何科乎?義浩曰,甲辰年庭試,以銘爲之矣。上命誦其登科之文。義浩誦其首句訖。上曰,閣臣則何年科乎?宗薰曰,臣則與下番同榜矣。上敎元容曰,爾曾赴文臣朔試射,而或有一中之時矣。元容曰,每朔赴試射,而一番則以三中居首,一番則一中矣。義浩曰,臣適因言端,有所仰達者矣。臣以朔試射試官往見,則文臣多不參者,雖或有來者,不持弓矢,懸以無分,事之不誠,莫此爲甚,故臣其時,欲草記仰達而未及矣。雖以朔書言之,此莫非朝家勸奬之意,而輒多懸頉之人,極爲未安矣。上曰,此後則承旨以筵敎,各別申飭,無至如前,可也。義浩曰,武臣試射,比文臣尤重之事,而近來則亦多解弛矣。上曰,此亦一體申飭,可也。上曰,文臣試射,前有親臨之時耶?義浩曰,先朝時抄啓文臣試射,每爲親臨,而朔試射親臨前例之有無,雖未詳知,若自上有特敎,恐無不可爲之理矣。上敎元容曰,爾曾爲射工乎?元容曰,未能爲之,而每於試射時射之矣。上敎宗薰曰,射工,何如?宗薰曰,臣亦不能習射矣。上曰,此後則閣臣,亦時時習射,此後瑞蔥臺試射時,以爲得中之地,可也。上曰,上下番如値無事之時,亦時往中日閣,習射,可也。上曰,前假注書李永昆,今爲幾歲?宗薰曰,甲子年登科,而今爲二十歲矣。上曰,其文識,何如?宗薰曰,年淺之故,疎於記注之任,而聞近頗爲工,亦夙成云矣。上曰,此後首擬假注書以入,可也。命退,承史·閣臣,以次退出。
上在昌德宮。停常參·經筵。
癸未,所見彗星,自初昏至二更,淡雲遮蔽,三更以後,雲雖開朗,又爲月光所射,不得看候。
嘉順宮進服加味六君子湯,依前方五貼製入事,榻前下敎。
藥房提調韓晩裕,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絢啓曰,明日月食齋戒,再明日文武科放榜相値,視事頉稟之意,敢啓。傳曰,知道。
傳于宋知濂曰,今日次對,明日來會。
注書洪起燮病,代以李永昆爲假注書。
申絢,以弘文館言啓曰,本館上番,姑陞入直,事甚未安,應敎洪羲膺,校理朴宗臣,副校理洪時溥,旣有只推之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣牌不進罷職傳旨,傳于申絢曰,只推。
申絢,以弘文館言啓曰,本館上番,姑陞入直,事甚未安,應敎洪羲膺,校理朴宗臣,副校理洪時溥,旣有只推之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣再牌不進罷職傳旨,傳于申絢曰,只推。
以執義金熙華,掌令尹之鉉·李若洙,司諫申溆,正言趙鐘永牌不進罷職傳旨,傳于宋知濂曰,只推。
宋知濂啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
宋知濂啓曰,明日次對,兩司當爲進參,除在外·未署經·疏批未下外,未肅拜·呈告人員,竝待開門牌招,何如?傳曰,允。
申絢,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
申絢,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
申絢,以內醫院提調意啓曰,年例各殿進上臘藥所用牛黃八十八部九分九里七毫,麝香二百三部二分四里八毫,竝令戶曹宣惠廳進排,而丙申定式牛黃十六部九分六里七毫,以本院春秋兩等元貢中取用,何如?傳曰,允。
申絢,以吏曹言啓曰,新除授成均館學諭韓錫祉除拜後,過限未肅拜,依例罷職,何如?傳曰,允。
上在昌德宮。停常參·經筵。
初昏,月食。
初昏,彗星所在,爲月光所射,若存若無,一更以後,淡雲遮蔽,不得看候。
宋知濂啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,大臣·備局堂上引見。
以執義金熙華,掌令尹之鉉·李若洙,司諫申溆,正言趙鐘永牌不進罷職傳旨,傳于宋知濂曰,只推。
金履載,以弘文館言啓曰,本館上番姑陞入直,事甚未安。應敎洪羲膺,校理朴宗臣,旣有只推之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣牌不進罷職傳旨,傳于金履載曰,只推。
金履載啓曰,卽者修撰任天常,以大臣請推事,陳疏徑出,原疏纔已退却矣。係是無端徑出,依定式禁推傳旨捧入之意,敢啓。
傳曰,大臣請罪,出於蕫飭之意,以此董出,近於致怒,牌招入直。
傳于洪義浩曰,再明日文武新恩謝恩,便殿當親受,該房知悉。
以摠戎使李堯憲狀啓,坡州·長湍兩鎭屬邑巡操時,長湍軍容之散亂無制,言念戎政,萬萬寒心事,傳于宋知濂曰,軍政,國家之大事也,兩邑,摠廳之管下也,坡州頗知坐作進退,而長湍不成軍容節次云,豈可成說乎?此後各別操鍊,俾至實效有歸,能接金鼓之號令,殊知進退之有法,無敢如前縱橫,反歸戲劇弄事事,卿其申明約束,益加着念董飭,一以助修軍政之一端,一以助振紀綱之一道。
以摠戎使李堯憲狀啓,長湍府使崔朝岳,散操前徑歸私次,爲先罷黜,其罪狀,令攸司稟處事,傳于宋知濂曰,卿營決棍,罷拿分揀。
金履載,以弘文館言啓曰,本館上番闕直,事甚未安,校理洪冕燮,副校理洪時溥,疏批已下,竝卽牌招,以爲推移入直之地,何如?傳曰,允。
以校理洪冕燮,副校理洪時溥牌不進罷職傳旨,傳于金履載曰,只推。
宋知濂,以兵曹言啓曰,今十月十七日武臣堂上朔試射日次,而放榜權停例相値,不得爲之之意,敢啓。傳曰,知道。
宋知濂,以備邊司言啓曰,北關後運紙衣七百二十三領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。輸運分給,各別着念,俾無疎漏之弊,可也。
安恩君疏曰,伏以日前雷異之致,有求言之敎,臣於病伏之中,得伏見朝紙,實不勝欽仰之至誠。大哉,王言,言路一開,求治何難,雊雉因興殷宗之治,熒惑爲徙宋公之言,然則目今適然之災,亦足爲勉㫋之資,何爲宸憂之深哉?臣固知出位而言,極爲惶凜,而若有小輔於黈纊之聰,則庶不負於來言之聖念,敢此仰達矣。大抵國中之法久生弊,因循不去者,往往有之,而其中之大彰著最疾苦者有三,一則還上也,一則軍布也,一則酒釀也。夫還上,有軍需焉有民資焉,本爲緩急之用,而爲省耕之輔,則有國而不可無者,還也,至於剝民膚蕩民財,亦莫如還也。當初之設施,豈爲此者,而後來之弊,層生疊出,近日還上無論某邑,以捧糴時言之,必以各穀之精實者,一石所納竝色落牟,迨近二十斗,而入庫以後,官不知檢察,任他監色,故下吏輩遂爲之幻弄,盡偸其精實者,皆以空殼,不計斗數,僅充石數以置,及其分給時,監色輩與面任等,每一面計還戶,以某面某樣穀幾許石磨鍊,以都數石分給,則此石,元來空殼不完石,面任戶首輩,又從以太半染指,還民之所受一石之本,不過爲三四斗,而麤糲不堪食者也。以若所分,捧若所納者,實無異於强奪,此乃王政之所欠,而至於矯捄之方,亦多議之,而一言以蔽之曰,斗分給,可也。穀品之幻弄,在於官守者之申飭,而至於斗數,則民可無失矣,豈不美哉?爲說者或曰,還上斗分給,則紛擾難行云,以京司言之,訓局頒料,每朔斗分給,而此乃一倉官而足矣,無論某邑,何至作大事也?其捧上與分給等節,若如京各倉,則足可無怨矣,行此則雖有些小之弊,庶免强奪之患矣。且軍丁,當初自有額數之充定,則古無弊端,而今此生齒蕃殖之時,何難收布,而黃口白骨之徵,賣身鬻子之擧,莫此爲甚者,獨其弊無他端也。今焉無論某邑,擇其邑中之稍實村面,官吏輩,稱以各廳契房,環一村拔去軍案,以爲渠輩賄賂之資。至於收布,則獨責於貧殘無依之農民,致有里徵族徵之擧,而使富商大賈及豪衣豪食之民,反不知軍布之爲何等物事,此是第一駭惋處也。若使道臣守令,一去契房之弊,則軍布,庶無毫末擾民之端矣。至於酒釀之弊,則尤不成說,方今田野盡闢,歲比豐登,而民間無時月之積者,此盡酒釀之害也。以京中五部論之,沿江以三亥酒爲業者,大釀或至數百石,小釀不下爲百餘石者,不知爲幾千戶,都城中通衢大道,日費數石者,比比有之。若通計一年所費,反倍蓰於都民飯飡之資,其所暴殄之歎姑舍,以此之致,鄕而農民,無繼麥之糧,京而市民,取荒歲之直,豈不寒心哉?若痛加禁斷,則一年而有二年之食,二年而有三年之食,足可以備災年而防民患也。當初國法,有三人以上無故會飮之律,今焉太平日久,禁網疎闊,無家無酒,無人不醉,大是法意之外也。向或設禁,而每以收贖爲限,故適足爲禁吏生奸之資,或致擾民之端矣。今若申加禁令,無論大小民,勿爲徵贖,但以遠配爲約,則可令行而禁止矣。凡此數三條件,上干天和,下沮人心,亦足以致深警者,故敢此仰達。當此捧糴收布之時,亟令執政之臣,反覆講定,則民事可爲幸甚。臣冒忝宗親之列,詳知璿派之事,故常有所矜憫者,今因言端,又此尾陳矣。故懷安大君臣芳幹,卽我太祖大王第四男也。不幸以定宗朝,謫於全州,至于太宗朝,仍病歿於謫所,自上極加悲傷,爲之輟膳停朝,遣禮官致祭,而復其舊爵,以全州爲豳岐之鄕,因爲命葬於全州,則其後世居于此,而明宗朝甲子,命錄其子孫於璿源譜略,肅宗朝丙戌,命大君以後三代君號,依例追贈,懷安心跡之昭晢無餘,已無可論,而在朝家常施之典,終有所失焉。夫親王子大君之歿後賜諡,此是例也,而獨於懷安而未遑者,此無他,以其後世之沈微,無由一番登徹於聽卑之天而然也。於公家,似或非緊急事務,而爲其後裔者,以此爲含恤之源,此亦干和之一端也,豈非大可趁念者哉?臣請故懷安大君臣芳幹之諡,卽命有司特爲議賜,上以明朝家敦敍之義,下以慰百世不泯之靈,恐合事宜。臣無任云云。答曰,省疏具悉。當此修省之時,有此陳敷民事,若有可採則豈不採用?亟令有司講究稟處,末端事,令廟堂亦爲稟處。
大司諫朴瑞源疏曰,伏以臣姿旣庸愚,性又魯鈍,卽一儱侗蔑學之人耳。出入臺閣,二十年于玆,而未嘗效一日之責,偏荷兩朝陶甄之化,前後踐揚,罔非踰分,居常惶恧,若隕淵谷,何敢更有一步榮進之望,而薇垣新除,忽下於千萬夢想之外,臣聞命踧踖,罔知所以措躬也。夫淸朝耳目之官,上以論時政之得失,下以察民生之疾苦,則言議風采,足以激勵一世,聳動百僚,然後可以居之,不可以人人而濫授也,明矣。至若大諫之職,卽一院之長,地望自別,責任尤重,古之碩德峻望,猶且逡巡。況如臣沒知識最居人下者,何敢一日冒據也哉?且臣於春初,忽經衂血之證,眼視暴暗,看字不明,詣臺古紙,猶不可讀傳,登筵笏記,尤何能仰奏,有臣如此,生不如死,虛縻已有日,天牌亦屢臨,承膺無路,猥陳衷懇。伏乞聖慈,俯垂鑑諒,亟削臣職,仍命選部,勿復檢擬,以重公器,以安私分焉。臣旣不以見職自居,不宜贅及他說,而區區願忠之誠,不後於人,玆敢附陳,惟聖明垂察焉。噫嘻,痛矣。近日懲討之諸賊,卽窮天地亘古今所未有之變怪也。凶如敬·觀,逆如敬·觀者出,而罪人斯得,天討大行,圖移國本之漢祿,拈示明律之龜柱,甘爲窩魁之鍾秀,請留榮賊之鍾厚,咸伏其辜,竝施當律,世道庶幾底靖,亂賊亦可知懼,孰不仰大聖人淸明之治,而猶有王章之未伸,亂本之未拔者何哉?治逆之道,蕩其巢窟,鋤其根柢,然後可無後慮,而不然則種下生種,狠毒弸心,不知何樣禍機,伏在何地。言念及此,寧不凜然而心寒哉?支屬應坐之類,多在啓中,而尙此靳允,王網之太恢,刑政之失當,姑捨,誠非所以敬天順人之方。天旣不豫,人又不服,則星孛之閱月示災,雷電之當冬告警,亦安知其不由於此乎?伏願殿下,淵然深思,穆然遠覽,凡其支屬應坐之類,一竝施以當施之律,其餘前後諸逆之在於合啓者,亦允三司之請,俾環東土數千含生之倫,咸底大中至正之域,一以爲伸王章而拔亂本之地,一以爲天災而服人心之道焉。臣於我殿下遇災警惕博詢芻蕘之日,官以諫名,文短才疎,未能效千慮一得之愚,以副聖朝來諫之盛意,臣誠死罪。得伏見日昨常參時,兩大僚所陳戒出朝紙者,蓋其勉聖學答天譴,審用捨振紀綱,礪貪汚察民隱,嚴懲討矯科弊等諸條,無非爲今日切實之先務,而以殿下樂聞善之德,酬酢如響,雍容開納,臣固欽仰之不暇,誠恐稍久,或則不能如上下交勉之時,伏望殿下,懋哉懋哉,益加留神焉。臣無任云云。省疏具悉。此是已諭者,陳勉則是矣,爾其勿辭察職。
校理洪冕燮疏曰,伏以臣庸愚湔劣,最居人下,雖於漫司閑品,理難堪膺,而釋褐五載,歷揚淸顯,臺端館銜,罔非恩造,橫經前席,未效一日之責,尸居素餐,積貽淸朝之羞,幼學壯行,豈非平生之至願,而素昧學術,只是章句之剽竊夙抱奇疾,每逢寒節則輒發,已於初拜館職之日,略控微懇矣。所可恨者,躬逢聖明之世,猥叨論思之列,而有除逡巡,徒涉例讓,有臣如此,生不如死。臣今本疾啖喘之症,已自數日來斗劇,委身床笫,藥餌是事,忽於夢寐不到,又叨瀛館新除,以其職則啓沃君德之任也,以其時則責躬求言之日也。旣在其任,又當可言之會,臣何敢有退縮自安之心,而以今病情,實難趨造承膺於文陛之下,臣情到此,拊膺自悼。伏乞聖上,勿以臣所辭,謂以例讓,特遞臣所帶之職,仍治臣慢命之罪焉。嗚呼,愛君憂國之心,賢愚之所同得,而臣雖愚迷病昏,亦嘗備數於侍從之末,則當今日側席求助之會,亦豈敢以病爲辭,不竭其愚之萬一哉?臣聞苟非大無道之世,天必欲扶持而全安之。矧今聖明在上,承祖宗洽熙之治,拊宗社艱大之業,一念憂勤,萬機總攬,庶政日新之喜,拭目可待,而奈之何仁愛之天,先之以星躔之妖異,繼之以轟爗之警告,丁寧戒是若是稠疊,宜乎聖上之惕然知畏,大僚之迭相進規,以有今日之渙發而求助也。嗚呼,今日北面於殿下之庭者,孰不以聖躬之修不修,爲弭災應天之實,而臣請撮其易見者而言之,進德修業,在於講學,而日三召接,開輟無常,經邦制治,係於廊廟,而月六引對,曠廢許久,臣未敢知經幄討論,宰樞訏謨,有未槪於聖心,而固不欲問難而詢咨歟。古今之言治者,莫尙於三代,而歷問朝野,詢及岳牧,以至有坐而待朝之誠,日昃不遑之勤,則人材之彬蔚,化理之淸明,宜莫盛於三代,而堯·舜·湯·文,不以聖自居,以已治爲未治,孜孜求輔之意,藹然可見,此所以三代之爲三代,而後世之治,苟焉而莫及者也。顧今出入經幄,籌策廟謨之臣,莫不以談經說義,爲講明帝王之學,發謀出慮,爲參贊民國之謨,而以大聖人御世之度,頻頻引接,諏之以進學之方,訪之以爲國之策,則亦豈無有補於聖化之萬一者哉?臣聞程子曰,聖人之動以天,聖人之一動一靜,實與天道沕合,而其所以與天爲一者,卽誠也,爲人上而代天工治天職者,苟不能一出於誠,則將何以應萬機之煩,而副兆民之望乎?是故,中庸九經,卽人君治世之大經大法,而一篇宗旨,要不外乎誠之一字,試以目下事言之,殿下之罕御經筵,講學之不以誠也,殿下之曠廢籌對,求治之不以誠也,一心不誠,萬事皆虛,正爲今日道也。宋臣呂希哲,退自經席,有詩曰,不因風雪廢談經。唐之玄宗,使五品以上分日更直,博詢政治,今臣之所期望於殿下者,固在於三代以前,則惟彼唐宋少康之治,何足擬議於今日?而乃今君臣上不,相與爲姑息,循循而處,旋旋而作,未嘗奮發淬礪,奔走馳騖,以拯頹綱掃積弊爲心,因仍苟且,雍容暇豫,反不如唐宋少康之爲,何哉?若夫沿海失稔,巨浸成災,而生民之倒懸極矣,遐氓攔入,禁門不嚴,而紀綱之頹弛甚矣。臺閣媕婀之風,便成一套,守令貪墨之習,無所顧忌,外此百度之隳壞,誠難枚擧而毛數,則爲今日弭災修省之策,顧不在於殿下之一心乎?臣忝在橫經之列,昵近淸光,亦嘗屢矣,聰明有臨而英斷稍欠,凡於規勉勸箴之言,未嘗不虛襟受納,輒下體念之敎,而退省其後,了無一事一政之奮發策礪,頓然改觀者,此皆由於殿下之不能以誠心受之而誠心行之之故也。然則以疏以啓,雖積於公車,而嘉納之敎,虛受之意,只歸於應文備具而已。下之所以事上,上之所以待下者,惟以文具爲事,則事之不誠,莫此爲甚也。警告之天,何以感回,而災異之來,何以消弭耶?臣願繼自今,惕然易慮,赫然發志,頻御講筵,以責啓沃之道,無曠籌對,以求致治之方,生民之疾苦,紀綱之解弛,誠心而圖理之,媕婀之成風,貪墨之痼習,誠心而痛革之,勵精求治,百度具擧,則一言徙度,未必專美,而動明合章,翹首可待。今天之所以示災於星度,垂警於雷異者,安知非玉成我殿下之一大好機會哉?臣竊以爲,推實心行實政,卽今日應天之實,而乾剛之德,卽殿下實心實政之入頭腦處也。伏願殿下,勿以人廢言,而懋哉懋哉。臣無任云云。省疏具悉。勉之以實心實政,陳之以勤學勤政,當體念矣。爾其勿辭察職。
副校理洪時溥疏曰,伏以臣聞古語曰,災異之作,必於有道之國,蓋言其有道也故,天之告警,乃所以仁愛其君也。是以楚莊王之時,國無天變,王懼曰,天不見妖,天其忘予歟,然則天之見妖,卽天之不忘其君也,而其君惕然感悟,應之以實,則祥桑之枯,熒惑之徙,捷於影響,苟或依舊沁泄,應之不以實,則於是乎天不仁愛,而國遂以危亂。天人雖遠,其理孔昭,所以非災之可懼,遇災而無應天之實,是爲可懼也。近者天災之告警,一何頻繁也,意者仁天之不忘我殿下,殆若諄諄然耳提而然耶?湖海汎溢,便作滄桑,太白晝見,訛言朋興,而君臣上下,未聞聚精會神,講消弭之策,備陰雨之慮,人事之應於下如是,則殿下,無異於近日之慧,是月之雷也。臣伏讀傳敎下者,責躬之旨,求助之意,丁寧懇惻於十行之內,有足以悅豫天心,轉災爲祥,凡在臣隣,孰不欽仰,而臣未敢知殿下,常存今日之此心,而果無一曝之慮耶?臣請以已然之跡,冒死而陳之,昨冬之雷異,亦如今日,而殿下,亦嘗減膳矣責躬矣求助矣。伊考其後,尙未聞有一政一令,大懲創大轉移之表表著見者,伊時諸臣之以箚以疏者,皆以雷奮二字,多有仰勉,此言實中殿下之病,而殿下果能奮發聖志,如其所請耶?目今大僚之陳戒,亦出於至誠惻怛,欲吾君之盡善盡美,而殿下亦已翕受之矣。以此翕受之聖心,守之益固,行之悠久,則慶星卿雲,卽殿下方寸中頃刻事耳。如其不然,而來年之視今年,又如今年之視去年,則減膳也責躬也求助也,是亦虛文而止耳,何補於應文以實耶?夫雷者,奮發之象也,皇天雖不言,及其雷電之奮發也,山岳震撼,魑魅遁伏,人君之奮發志氣,體天行令,亦猶是也。今天必以雷電而警告我殿下者,抑無乃聖德之奮廢,終有遜於雷出之象而然耶?臣伏覩我殿下,過於簡默,喜怒好惡,不見幾微,便若治成制定,寂斂神功者然。殿下謂今日已治已安,無所事於奮發之政,而止此足以鞏固國勢,懷保小民耶?抑中外百執事,皆盡得宜,無所事於警責而然耶?自其無事而觀之,一國渾是太平和氣,而纔出階前一步,果是何樣世界,人各自謀,世道無擔着之意,民多流離,國綱無維持之勢。凡厥許多危症,雖不殫擧,而有百可憂,無一可恃,如水益下,莫可收拾。此皆群下,恬憘成習,辜負國恩之罪,而區區過慮,竊以爲殿下一心,萬化之源也。上之所以御世者,一於簡默,故下無所畏忌,而事皆姑息,政皆因循,以至於今日而極矣。姑息因循,殿下已發於責躬之敎矣。朱夫子曰,知如此爲病,不如此便是藥,殿下旣知其病源,而何爲一任其駸駸入於委靡之域,而莫之救藥耶?唐·虞之至治,雖曰恭己無爲,尙有勅天之戒,亦有九命焉,又有四罪焉。刑賞,人主礪世磨鈍之柄,而此病不擧,則群下何所勸懲,紀綱何由整頓乎?萬幾酬應,不出於簿書節目,而尙未聞有民憂國計之特降絲綸,勅勵朝廷,聳動八方,則殿下雖孜孜於廈氈,惕惕於日夕,百隷安得不懈弛,而況彼蚩蚩之類,何所觀感,而固結衆心耶?凶逆之罪通于天者,雖幸次第按法,而前後處分,不過允從臺啓而已,終靳赫然痛劈,明示其罪,故彼回戀宿處者,難保龍蛇之盡化赤子,而何幸向者,大僚批旨,此是治逆後初有之辭敎也。非但亂賊從此知懼,朝野莫不拭目,王言一下,人情如此,聖人言語文字之關係於治道之汚隆,有不可誣也。故人君之發號,如上天之有雷,語其恩則曰雷雨之澤,語其威則曰雷霆之怒,天而無雷奮,則何以運造化之機,君而無發號,則何以做風動之治乎?孔子曰,予欲無言,子貢曰,子如不言,則小子何述焉?凡今八域之內,一夫之不獲,一人之抱冤,莫非殿下之憂,則雖人人殫竭,奔走率職,猶不若殿下之一言,有司之臣,雖日行惠政,日刑百人,其恩其威,皆歸於下,而終不若雨露霜雪,自天有隕使婦孺,皆知大哉王言之出尋常萬萬也。其機之至神,其效之至博,有不可形容者,而殿下如不言,群臣之猷爲,奚啻若子貢之無述耶?鄒聖有言曰,舜何人予何人也?有爲者亦若是矣。所以從古聖帝明王,莫不始於有爲,終於無爲者,立志之謂也,無爲者,致治之效也。苟欲有爲,則發號如雷電,然後方可爲大有爲也。此天之所以仁愛吾君,而必以雷異警之者也。今之應旨者,皆以實心實政爲言,以殿下堯·舜自期之心,豈不欲銳意三代,實心做去,而抑或未得其緊要下工處,故姑且垂拱而默運而已耶?苟求其要,不過曰典學是已,此言雖近於老生常談,而臣所謂典學者,非但三書講接而已,亦非記誦詞章之謂也。體驗於吾心,踐履於日用,躋聖德於至誠無僞,措至治於二帝三王也。然而先儒曰,欲法堯·舜,當法祖宗,臣則曰,欲法祖宗,亦惟曰法祖宗之心法而已。祖宗心法,亦不踰勤學二字,而今其盛德光輝之遺芬剩馥,都在於政院記注。惟我英廟朝五十年建極之謨,先大王二十四年從欲之治,莫不燦然俱備於此,非但心法之在此,事例之疑晦,亦莫不開卷瞭然。伏惟淸燕講學之暇,亦必已經繙覽,而不惟取考其事例而已,必也留神於兩朝心法之所在,日以爲課,常目在玆,則是亦學問中一事,對越方冊之工,應天以實之本,亦不外此。如是則祖宗朝雍熙之治,臣當指日以俟矣,何憂乎彗孛。而何懼乎雷異乎?嗚呼,可敬非天,可畏非逸,一念之萌而天心隨應,宮庭之間,眚祲生焉,宴安之中,蝗彗森焉,此言雖近傅會。亦足爲監,惟殿下懋哉懋哉。臣卽近日星變以後三司中人也。身居論思,遇災不言,大僚請推,雖至薄警,臣心惶愧,益無所容,以此情踪,今何敢出言論事,而東隅之失,庶可收於桑楡,愛君之忱,所同得於秉彝,不揆鹵莾,敢貢愚忠,而陳腐之說,自歸應文,伏地惶隕,尤增死罪。仍伏念臣之病狀,前後陳暴,亦旣屢遭,庶蒙聖鑑之俯燭,顧何敢更事煩瀆,而第臣痰喘之症,已成數十年貞疾,每遇初寒,其發如期,轉至深冬,仍成癃廢,奄奄垂盡,若不保朝夕,此實通朝之所共知也。向來館職之屢犯違傲,實緣病情之如此,而今又玉署特點,忽下於病伏沈淹之中,惝怳感激,不知所措。在臣竭蹶之義,固當卽地叩謝,而目下情勢之外,見今病狀,比前尤劇,哮咳達曉,氣息喘喘,委頓床席,轉側須人,束帶趨朝,萬無其望,天牌儼臨,一味逋慢,有臣如此,生不如死,玆不得不仰首鳴號於天地父母之前。伏乞特垂矜諒,亟遞臣職,仍治臣瀆擾之罪,以安私分,以肅朝綱,千萬幸甚。臣無任云云。省疏具悉。逐條閱覽,無非切實之言,至於政院記注事,予亦前已多考,近每入覽,正欲法則謨訓也,亦當留心矣。爾其勿辭察職。
丁卯十月十六日辰時,上御熙政堂。大臣·備局堂上引見入侍時,左副承旨宋知濂,假注書李永昆,事變注書盧重慶,記事官朴周壽·鄭元容,左議政李時秀,右議政金載瓚,行兵曹判書韓晩裕,行戶曹判書徐榮輔,漢城判尹李勉兢,吏曹判書李始源,工曹判書金履翼,行護軍李得濟,禮曹參判沈象奎,行護軍李海愚,修撰任天常以次進伏訖。時秀等進前曰,數日日氣行冬令,此時聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上曰,次對爲之。
時秀曰,此黃海監司李好敏狀啓也,以爲道內加劃災爲三千結,雖以近例言之,癸亥·甲子,只以延·白兩邑之失稔,劃下災結,多至六千餘結。少不下五千餘結,若以今下之數,猶患不足於延安·白川·海州·安岳等四邑之災,則水災邑中被災尤甚等處,及其餘不得不給災處,將何以區處乎?事勢到此,莫可攸爲,不足災二千七百六結四十四負七束,特命準給事,請令廟堂稟旨分付矣。當初劃下,自有斟量,今因道啓陳請,續續加劃,實關事體,而本道沿邑民情,比之諸道,合加軫恤,元加劃外,更許一千二百結,則前後所劃,洽爲五千結,足可排比,使之一一均俵,俾災歲窮民,咸知朝家特恩事,嚴飭分付,何如?上曰,卿之所奏甚好,依此爲之,使之一一均給,使被災之民,知朝家之意事,分付,可也。出擧條
時秀曰,此京畿監司金履度啓本也,以爲本道癸丑舊還,喬桐外只有豐德一邑,而其數爲二百十三石零,該邑以尤甚,及其滌場,甔石蕩然,新舊還之竝督,實無其路,特許仍停事,請令廟堂稟處矣。豐德旣是尤甚邑,新舊竝督,事勢宜難,依狀請仍停事,分付,何如?上曰,事勢必然,依爲之。出擧條時秀曰,卽見水原留守洪明浩報備局辭緣,則以爲本府城場兩操設行時,赴操軍減保米二百十石零,犒饋米二百五十一石零,賞格米一百石,合米五百六十一石零,就本府甲寅大同餘條中區劃,減保錢二百七十六兩,賞格錢二百兩,木三同,以修城庫留儲者取用,箭竹一百浮,以外帑庫所在出用,龍·振兩邑減保錢五百七十八兩零,以貯置庫歲入中直減,五邑軍犒饋米一百七十七石零,各該邑儲置米劃給爲辭矣。減保米錢及犒饋米,不可不區劃,依所報數爻,以甲寅大同餘條及修城庫留儲,貯置庫歲入中會減,五邑軍犒饋,則依他例,以該邑儲置米會減,而至於賞格條,今此所報,似或太過,亦非自廟堂區劃者,只箭竹一百浮,以外帑庫所在取用事,分付,何如?上曰,依此爲之事,分付,可也。出擧條時秀曰,掌令李若洙上疏批旨內,有令廟堂稟處之命矣。取見其疏本,則備陳北道痼弊之六條。其一,北路素稱勤儉,而今則雖輿儓下賤,侈靡日滋事也。其一,近來人心,恬嬉成習,南北閫帥,沿江邊將,不思防禦之策,而採蔘彼地,刈樵越江者,知而不禁,邊門解體事也。其一,紀綱日紊,等級日壞,嚴其上下,明其尊卑,裁抑倖門,杜絶私路事也。其一,生民困悴之中,又有臥債之收捧,甁甖罄於納還,田宅盡於徵族,薄征寬賦,必擇字牧事也。其一,軍政不修,選任道臣及閫帥,鍊習點閱,每年簽丁,親執軍簿,而營邑軍校,必以行伍中拔薦,都試及習操之時,沒技優等者賜第,得中者賞以軍任事也。其一,籍政不明,避還漏籍,及其入籍,則冒稱幼學,虛添年甲,覬老職,而常漢之以李爲姓者,渾稱璿派,特命嚴覈事也。臺臣以北關之人,條陳本道之弊,而上及於朝廷,仰勉聖德,言皆切實,首陳二條奢侈恬嬉事,不但北俗之爲然,實爲今日之痼瘼,上行下效,誠爲格論。次陳二條紀綱紊亂生民困悴事,抑倖門杜私路,寬征賦擇字牧,亦可謂對症之劑,而至於近年營邑公貨殖利事,債殖之弊,實爲窮民切骨之冤,惟在道臣守令,從長矯革,邊門懈弛,防禦疎虞,則亦不可不申加嚴飭。末端所陳軍政籍政之弊,亦果一如所陳,賞以軍任,以爲奬勸,汰其冒稱,以杜僭僞,則必有實效。以疏中所論,謄關該道,使之詳察爛商,可以自營邑矯捄者,劃卽矯捄,事體之稍重者,以釐革之方,論報廟堂,俾有次第施行之效。凡此所陳,不但北關之爲然,實爲諸路之痼瘼,以此意,一體關飭諸道,何如?上曰,六條之陳弊,可謂當時之痼瘼,至於民生之困悴,宜先救濟之責,此不可道聽而道說也,亦爲分付各道,俾有實效,可也。出擧條
時秀曰,執義金熙華上疏批旨內,有令廟堂稟處之命矣。取見其疏本,則以爲關西·淸北及中山各邑,爲弊多端,昔之萬家,今不滿千,當初還穀之設置,軍摠之磨鍊,豈不均排?而今則戶還分給,比前數多,軍丁充定,或兼兩役,苟求矯弊之責,莫如守令之得其人,淸北·中山各邑守令,勿拘常格,必以惜身名守法奉公之人,各別擇送爲辭矣。關西諸邑,以近邊重地,素稱繁庶,而近年以來,日漸凋弊,誠爲寒心。苟求其矯捄之方,則亦莫過於擇守令三字,不但關西爲然,諸道諸邑,亦莫不然。臺臣所論,未免泛然,此惟在掌銓之臣,憚誠對揚之如何,更以此意,申飭,何如?上曰,擇守令,有國之大事也。擇守令然後,民生之困樂,自此分焉。分付掌銓之臣,無使此言,歸於應文例科事,申明知悉,可也。出擧條
時秀曰,頃因咸鏡監司李晩秀牒報,慶興差需庫四升布,換作純白木事,商量報來之意題送矣。卽見該監司所報,則以爲今此四升布之與純白木換作者,乃供饋彼人之饌牛價及支差上下,初不關於與彼交易之物價者也。四升布一疋價,前爲三四錢,而今則只用於饌牛及烟價上下之需,故升麤尺短,一疋價僅爲一錢,捧取無用,初不賣買,牛價白徵於差人,雇價斂歸於民間,所謂純白木,則行用緊需,其價如舊,以其十疋之麤布,換作一疋之白木,外面驟看,雖有多寡之不適,較諸價直,則十疋布價,猶不足於一疋之木,速賜處分,以爲趁今換捧需用爲辭矣。以布十疋,換木一疋,多寡雖似懸殊,較其價則木邊反優,以無用換有用,以從民願,恐爲便宜,依所報施行事,分付,何如?上曰,民願如此,依道臣所報,從便施行,可也。出擧條
時秀曰,今此冬至使行中公用,當自灣府出給,而帽稅時在不足,爲二千八百兩,依近例,以關西營邑各庫銀中,先爲貸去,待帽稅有裕,卽爲換銀準數還報之意,分付該道該府,何如?上曰,依爲之。出擧條
時秀曰,臣俄聞戶判言,則逆賊敬臣籍産,自安邊本府區處,而其中書冊及文書休紙數器,上送于戶曹矣。此非度支之所可受置者,故送于金吾,則金吾亦不得擅爲受置云。不可不一番經稟後區處,自地部送于金吾,與向時敬賊收探之文書,同爲區處似好,故敢達矣。上曰,依此爲之。上曰,右相無所奏者乎?載瓚曰,臣別無可奏之事,而適有區區愚見,敢達矣。各道年分狀啓,卽有國之大政,而所重有三焉,一則一年國用盈縮之所係也,一則各道民生性命之所關也,一則各邑守令,察農形觀民政,各報本營,而自各營報備局者也。所重旣如是,則非比尋常期會之簿書,而臣伏覩,今年各道年分狀啓稟處啓下者,則皆以一允字批下,今歲雖免歉凶,亦有被災處,尤甚之次之分等,則可知民情之緩急矣。每於此等處,別下辭敎,特示軫念之意,則民雖至愚,亦豈不仰揣憂恤之聖意乎?草記允下之後,自當有有司之擧行,而自上爲民之道,不可不大加軫念矣。蓋年分後爲民之政有三,代捧一也,停退一也,蠲減一也。代捧與停退,則自可廟堂仰請者,而至於蠲減,係于恩典,有非自下之所可仰請者矣。顧念經用至重,則蠲減固不可容易,而若就其尤甚之邑,特示以憂恤之念,則民之所沾,雖不過龠合之微,而民心之懽悅,如蒙大惠,若是則國用別無多損,而民情可以大得矣。若其年事民情之緩急,則取覽文書,可以推知,而亦或時詢於大臣及有司堂上,則亦可以俯燭矣。今年則雖已行會,而此後如有此等事,深加聖念,是臣之望也。上曰,年分狀啓,皆自廟堂稟處,故果皆只以允字賜批,非不知措辭爲答,而認以允字之爲規例矣。今聞卿之所奏甚好,此後則非但此也,凡係民事者,當措辭爲批矣。載瓚曰,伏承下敎,不勝欽仰,非但此事爲然,雖一言一事,凡係撫民之政者,每加深念焉。時秀曰,僚相所奏,誠爲好矣。恩威賞罰,所以勸懲,而臣等之屢奏蒙允,與自上之別下辭敎,大有異焉。伏願深留聖意,使八方之民,皆知聖念之及焉。載瓚曰,博施濟衆,堯·舜猶病諸,豈可使許多民生,家家而蒙惠,人人而被澤哉?蓋使小民,咸知朝家愛恤之意,則莫不歡欣鼓舞曰,吾王愛民之念,何以及此也?語曰,撫民如撫小兒,此謂民情之如小兒也。年分,卽民事之最大者,今年雖非凶歲,而若其尤甚邑之或爲蠲減,亦係自上之恩命矣。蓋山東父老,少須臾無死之心,皆從此等處出來矣。上曰,此後則當加體察矣。時秀等就座。榮輔曰,伏見公忠監司趙德潤狀啓,則枚擧牙山縣監李義福牒呈,以爲本倉誚字漕船,新造回泊之路,到水原乞梅島前洋,仍値春間海溢,竟至片破,時存元船,只爲九隻,明春裝載,或値意外闕額,則將至狼狽之境,許令改造云。空船致敗,査實生徵,究覈論勘,節目至嚴,故使之生徵,卽速改葺,致敗情節,亦爲嚴査,元額爲十二隻,而狀辭中九隻云云,亦甚可訝,其間委折,一體査報事,有所發關矣。卽接回移,則枚擧該縣監牒呈內,誚字船則新造回還之路,猝遇二月無前之風濤,以至致敗。吉字船則今春海溢,諸船俱掛於陸地,勢將掘浦曳下,而吉字在前,而不合於裝運,諸船在後,掘浦之役,若先試於吉字,則人力不足,諸船之曳下修葺,勢不及於潮漲分載之時,不得已用人力毁撤。眺字船則甲子漕運回還時,纔到本浦,失火船中,杉板汴物,盡爲燒燼,只有本板,亦不完全,改造物力,沙格處分排,而準捧無路,拖至于今,三隻船竝卽改造之意論移云。誚·吉兩隻之致敗顚末,別無情節更査之端,眺字船則從便修補,其勢末由,莫重漕船,許久等棄者,誠甚疎漏。春漕不遠,趁卽變通,以爲擧行之地,前此邑報中時存九隻,卽指無弊見在者之謂也。竝計有頉三船,則合爲元額十二隻爲辭矣。誚字船今春新造,未嘗一經使用,謂以造船回還之路,逢風致敗云者,其說極爲虛謊。今若許其又復新造此路一開,則此後造船者,必有以再造三造爲請之弊。至若吉字船,以其他船曳下之相妨,用人力故爲毁撤云者,事之駭然,莫此爲甚。漕船典守,何等至重,而任自毁撤,敢請改造者,寧有如許事體?況此船,卽毁撤,非致敗而,混稱致敗,尤豈成說乎?眺字船則失火,在於甲子云爾,則今爲四年之久,其間何爲一不登聞,至今掩置,今於査問之後,始以徵出無路,漫漶以報乎?此亦萬萬驚駭。且念漕船節目,極爲申嚴。戊申年間,因本曹稟旨,湖西亦爲湖南例,凡有改造,必狀聞施行事,有所定式,究其法意,蓋以狀聞體重,俾不敢如文移之容易也。今乃以新造未經使用者,直請改造,事涉屑越,至於吉·眺二船,則公然掩匿,至於此久,已極可駭。況直以文移請改者,大違於狀聞施行之定式。近來紀綱懈弛,法典漸至弁髦,此等處,不可不隨而嚴飭,當該道臣推考,誚·吉·眺三隻船,竝依節目生徵之意嚴飭。以守令言之,輒稱沙格之難徵,無難以新造爲請,徒思要惠於下屬,不念公費之至重,誠甚可駭。吉字船撤毁時守令,及眺字船失火後掩置之各年守令,令該道現告狀聞,竝令該府拿問重勘,斷不可已,故敢此仰達矣。上曰,依爲之。近來紀綱,雖曰解弛,豈有如許駭然之事?新造誚字之漕船,未能一經於使用,託稱逢風而致敗,無難一年之復改。至於吉字之漕船,爲其曳下之不便,不念典守之至重,任自撤毁而請改,失火撤毁,雖緣勢而然焉,誚船稱敗,何其無嚴之甚也?擅便之習,掩置之罪,豈徒守令之罪?不檢之責,不飭之失,眞有道臣之失,問備太輕,所當嚴勘,而迎送之弊,貽害民生,越俸之典,亦足示飭,該道道臣,施以越俸五等之典,可也。出擧條
榮輔曰,大臣近以紀綱之不振,縷縷爲奏,而此等事,亦皆出於紀綱之解弛,每嚴加處分,然後可以懲之矣。榮輔曰,今月二十二日德興大院君祠宇酌獻禮親行時,本無御齋室,故臣曹無修理前例之可考者,此必是文蹟之不傳,而修理等節,恐是不可廢之事矣。私家亦有正寢,經稟後當自臣曹修理矣。上曰,依此爲之。榮輔就座。上曰,玉堂有所懷乎?天常曰,無所懷矣。
載瓚曰,臣於向筵,以儒臣之不言,至請譴削,而今日入侍玉堂事,亦甚慨然矣。天災示警之後,初行賓對,而儒臣旣登前席,謂以無所懷而退出者,誠爲寒心。儒臣與臺諫尤有異焉。上自君德,下至民隱,何所不言?而旣知今日之當爲登對,則事當精思,所當言之事,積誠敷奏,固其職耳。而近日則皆以不言爲規例者,豈小憂哉?今日入侍儒臣,從重推考,何如?上曰,依爲之。玉堂之未卽陳勉,生疎之致也。出擧條上曰,今日臺臣,何不入來乎?知濂曰,近來賓筵,臺臣之同登,甚爲稀罕,而今日尤是遇災修省之時也。兩司諸臺,雖未知情病之如何,而無一人進參,誠甚慨然,一竝從重推考,何如?上曰,依爲之。以臺諫事言之,亦觀紀綱,此後各別申飭,使遇災修省之時,無兩司不參之事事,知悉,可也。出擧條命賓對諸臣先退,時秀等退出。又命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深九分。
自人定至十八日開東,灑雨下雨,測雨器水深二分。
乙酉初昏以後,密雲下雨,彗星所在,不得看候。
申絢啓曰,明日常參·經筵,取稟。傳曰,停。
宋知濂啓曰,行大司憲李直輔,持平朴蓍壽在外,執義金熙華未肅拜,掌令尹之鉉陳疏,李若洙呈辭,持平李晉淵未署經,監察茶時之意,敢啓。傳曰,知道。
宋知濂啓曰,來二十一日朝參日次,而德興大院君祠宇酌獻禮齋戒相値,頉稟之意,敢啓。傳曰,知道。
申絢啓曰,來二十一日輪對日次,而德興大院君祠宇酌獻禮齋戒相値,頉稟之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
申絢,以弘文館言啓曰,本館上番姑陞入直,事甚未安,應敎洪羲膺,校理朴宗臣·洪冕燮,副校理洪時溥,旣有只推之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣·洪冕燮,副校理洪時溥牌不進罷職傳旨,傳于申絢曰,只推。
申絢,以弘文館言啓曰,本館上番姑陞入直,已至多曰,事甚未安,應敎洪羲膺,校理朴宗臣·洪冕燮,副校理洪時溥,旣有只推之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣·洪冕燮,副校理洪時溥再牌不進罷職傳旨,傳于申絢曰,以推考傳旨施行。
申絢啓曰,今二十二日德興大院君祠宇酌獻禮,祭文當爲製進,藝文提學曺允大,待開門牌招,何如?傳曰,允。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而文武科放榜相値,不得爲之之意,敢啓。傳曰,知道。
申絢,以觀象監提調意啓曰,文臣測候官金相休·呂東植·申在明·李錫祜,方在罷散中,只有徐鼎輔一人,番次苟艱,前司諫鄭萬始,宗簿寺正鄭東幹,副修撰徐能輔,應敎洪羲膺差下,以爲推移入直之地,而鄭萬始,時無職名,令該曹口傳付軍職,何如?傳曰,允。
兵曹口傳政事,副司果單鄭萬始。
宋知濂,以摠戎廳言啓曰,本廳後營將罷黜狀啓判付內,卿營決棍,罷拿分揀事,命下矣。後營將長湍府使崔朝岳,拿致臣營,決棍十度之意,敢啓。傳曰,知道。
宋知濂,以義禁府言啓曰,卽見慶尙監司尹光顔狀啓,則亡命罪人玄慶,質覈馳啓矣。此與尋常罪人有異,有不可自臣府擅斷稟處。故臣就議于大臣,則左議政李時秀,以爲觀此狀辭,容貌之識認,供招之脗合,俱無可疑之端,逆豎在逃,王章久稽,乾道孔昭,今幸斯得,下送王府,郞官與道臣,大會民人,如律梟首,實爲警衆心釋群疑之道,而臺啓旣請設鞫,臺啓未出場之前,法不得擧行,姑爲嚴囚之意,分付道臣爲宜云。右議政金載瓚,以爲今見該道査啓,不但容疤之相符,其外證左,節節無疑,亟用當律,不容少緩,而臺啓未究竟之前,不可依法擧行,姑令嚴囚以待,似宜云矣。大臣之意如此,上裁,何如?傳曰,在前如此之時,何以爲之云耶?以此例考入,可也。
刑曹粘連啓目,罪人洪德全段,僞寶被捉於渠之簷裏,則眞贓昭然,權松段,官印僞造,無所逃遁,終不輸情,亦極痛惡,竝加刑得情,鄭聖民段,僞帖書給,旣已承款,考律勘處,何如?判付啓,依允。
又啓目,罪人韓錫全亦,僞寶現捉於渠家,則發明無路,而推諉已死之朴貞秀者,極爲痛惡,加刑得情,何如?判付啓,依允。
又啓目,罪人姜允祥段,以黃蠟造寶之事,推諉於前招所無已死之林聖老,忍杖不服,極爲痛惡,加刑得情,韓龍善·韓光天等段,盜買僞科之罪,旣已遲晩,竝考律勘處,鄭信大已爲物故,勿論,何如?判付啓,依允。
又啓目,粘連因全羅監司李肇源·金慶運等査啓啓本,史庫封鑰,至嚴至祕,而今此金致潤輩之私自開閉,別無他情,其在杜後弊嚴史庫之道,不可不重勘,首犯之金致潤·金慶運,襲謬之金興國,僧近伯,令道臣分首從勘處之意,分付,何如?啓,金致潤·金慶運等段,雖有所失,旣是不知法例,金興國,僧近伯等段,果是襲謬,亦有隨從分別,上項金致潤·金慶運等段,竝只治放爲旀,金興國,僧近伯等段置,竝只分輕重治放。
又啓目,粘連因黃海監司李好敏査啓啓本,高末同盜也,申永春主也,以主逐盜,事勢當然,而至於打斃,乃是法外,繩以擅殺,難逭償命。末同之挺刃,果如永春之招,則永春揮挺,實出救死之擧,正合拒捕之文,特以別無他人之參證,只有元犯之自供,故前後持疑未決,今者道査,又有次律之請,恐合斟酌,而不敢遽議,上裁,何如?判付啓,大凡獄體,至重且大,人命咸關於此,不可不審愼,而至於求生於不生,致疑於無疑,亦出於審愼是置。今此申永春獄事段,前後議讞,參差不同是矣,特以相鬪之時,詞證無人,元犯之供,的信惟難乙,以或爲致疑之案是乙喩,究其本情,則永春之於末同,實有主盜之別,又見難怒之端,主見盜而逐之,人情之所同也,況加之以衣服見失,見撃我而拒之,事勢之固然也。況擬之以尺刃欲害,當烈怒之方起,奮氣層激,以大杖而防勢,角力轉鬪,雖有戕殺之名,大異平民之害是遣,且觀前後道臣之跋辭,有引律文之殺盜,勿論有言相鬪之異於爭財者,可知公共之論兺不喩,卿之結辭所陳,可謂廷尉當是也是旀,同延安府獄囚罪人申永春段,依上項諸議,施以次律事,分付該道道臣爲旀,擊錚人申老赤段置,急於訴冤,語或爽實,不足深責,不必科懲,放送事,竝只分付本道爲良如敎。
掌令尹之鉉疏曰,伏以臣庸愚譾劣,斷無他技,駑駘不堪於驅策,樗櫟終歸於散材,不才見棄,乃分之宜,幸際仁天在上,無物不遂,施以陶甄之澤,寵以推遷之私,掌憲除命,忽下於窮廬跧伏之中,華誥儼臨,蓽門生輝,自顧賤臣,何以得此於君父也?撫躬恧蹙,感涕無從,逖違之餘,誠切瞻天,蹈赴之義,未敢言私,顚倒出肅,少伸微分,而第念臣之名忝臺閣,殆二十年所,言議風采,本無堪承之望,而中間薄試,已速尸素之譏,今何敢諉以一出,冒沒蹲據,甘犯同朝之嗤點,而重貽累於則哲之明哉?且況臣之素患脚病,遇寒失攝,症形陡劇,運動不得,雖欲强策,其勢末由,玆不得不悉暴衷懇,仰瀆崇嚴。伏乞天地父母,特垂曲諒,亟賜鐫改,以重公器,以安私分焉。臣於丐免之章,不宜更事煩瀆,而竊伏覩今初十日傳敎下者,十行綸綍勤勤懇懇,遇災警惕之意,省躬求助之誠,藹然溢於辭表,有足以感動瞻聆,孚格神人,凡在臣僚,孰不欽仰而讚歎也哉?顧臣無狀,忝叨言責之列,伊日登筵,草草一言,未畢所蘊而退,尙切愧懼,罔知攸措,惟是秉彝之天,未全銷鑠,玆將前席未究之懷,略效憂愛之忱,惟聖明裁擇焉。其一曰,勉聖學,蓋天下萬事,莫不本之於人之一心,矧乎人君?御九五之位,臨億兆之上,治亂災祥之機,亶在於一箇方寸,如形影之相隨,桴鼓之捷應。是以朱子之進言於其君也,治謨政述,條陳纖悉,而要其歸,則必以正君心爲本。未知殿下典學之工,於本源上,果粹然一出乎正,而無一毫私意之參錯於隱微之間否乎?臣聞天理人慾,互相勝負,苟使殿下一心,天理日充,人慾日退,發諸政令注措之間者,上可以悅豫天心,下可以孚感人志,則今者之災,胡爲而生耶?殿下臨御以來,無馳騁弋獵之失,聲色貨利之娛,以至動靜云爲,無不合於尺度規繩,其於治心之工,庶幾乎臻其妙矣。然而所謂人慾者,非必馳騁弋獵聲色貨利之謂也,一念之不出於天理者慾也,一事之或偏於私意者慾也。其機甚密,其跡至微,似若非人之所可窺測,而及其符驗之著於外,則天雖蓋高,不可欺也,民雖至愚,不能罔也,可不畏哉?臣竊覸殿下之典學也,雖時御講筵,而上下酬酢,不過文字句讀之間,悠泛粗略之義而己,未聞有援引經旨,以助我殿下治心之工,此已非臣民之所望於聖明者也。近伏聞循例之講,亦且稀御,雙隻之規,不可復覩,而寒曝之歎,不能無慮,未知殿下,於燕閒幽獨之中,所與處者何人,所自治者何事歟?臣愚過慮,竊以爲聖學,不能無間斷,而本源之地,天理未盡充,人欲未盡退,致有此上天之警告耳。宋臣張栻之言曰,人君不可以蒼蒼者爲天,當求之視聽言動之間,一念不是,便是上帝震怒,惟殿下勉哉。二曰,法祖宗,蓋治國之道,各有一代成憲,如三代忠質文,漢之大綱,唐之萬目,宋之文治,皆有一定之規度,苟使前代繼世之君,不愆不忘,率由舊章,則安有衰微不振之弊,而只緣世級寢遠,人情恬嬉,率不免法久弊生,挽回不得,甚可慨也。惟我列聖朝,允文允武,丕顯丕承,良法美規,燦然備具,爲子孫萬世法程,至宏遠矣。伏況先大王盛德大業,陶甄一世,發號施令,先明乎義理,恢綱振紀,嚴立其科條,以至百度惟貞,庶績咸凝,無一不本於堯傳舜受之心法,而垂裕來昆,嘉謨孔彰,此所謂關石和勻,王府則有者也。殿下粵自沖齡,寅承丕緖,敬天恤民之德,無愧古訓,繼志述事之誠,有光前烈,一日萬幾,靡不用極,而近年以來,百工務爲姑息,庶事悉從委靡,氣象泮渙,風俗頹墮,千瘡百孔,莫可救藥,先朝三十年治規,幾乎蕩然,興言國事,豈非可憂之甚者乎?殿下誠以先王之心,行先王之政,特軫因循苟安之戒,痛加淬礪振策之方,事必師古有獲,憲必監先罔愆,則何弊之不可革,而何功之不可立耶?古語曰,讀延英之奏,不如誦太宗政要,惟殿下懋哉。三曰,字小民,蓋國之爲國,卽民也,故古之明良,莫不以懷保生民,惓惓爲治國之急務,如周之召公,當成王訪落之初,必以誠小民爲祈天永命之本者,誠以天命之去就,亶係民心之向背故耳。顧今聖化旁暢,八域仰戴,則民情大可見矣,康年屢作,百穀用成,則民産庶將贍矣。然而生民困瘁,日甚一日,池魚之罹殃,澤鴻之鳴哀,在在皆然,此無他,病民之政未盡祛,牧民之官未盡擇,使殿下之赤子,不得樂其生而安其業也。雖以近日事言之,沿邊海溢處,殿下之所以軫恤者,曾有田稅蕩減之命,而邑吏,或有抑勒執卜之擧,此已萬萬可駭,而且聞被災之民,春無可墾之土,秋乏所收之穀,轉壑之患,十居八九,而催科之政,又從以加之,相率荷擔,愁怨載路,此豈朝家懷保之本意乎?古人有言曰,民怨于下,天怒於上,惟殿下念哉。四曰,嚴隄防,噫嘻,世道橫潰,亂逆層生,凶龜賊祿,倡爲前茅,而歲月滋久,徒黨寔繁,宗社之危,不啻若綴旒,中外之情,尙切於枕戈,何幸皇天默佑,罪人斯得,追律顯戮,次第快施,彝倫從此復明,亂賊庶幾知懼,而種落尙有假息,黨與亦多未治,眞所謂大慝適去稂莠不耨者也。顧今三司之聯籲,莫非應行之常典,而每承不允之批,徒增不誠之罪,詣臺則啓紙成軸,登筵而笏記盈袖,例規已成,大義莫伸,刑政之失宜,隄防之不嚴,已無可論,而儻使餘孽復萌,滋蔓難圖,則其於堅氷之漸,伏莾之患何哉?今玆雷異之示警,恐未必不由於輿情拂鬱也。書曰,天討有罪,五刑五用哉,伏願殿下,廓揮乾斷,亟允群請,以杜亂本焉。嗚呼,臣本愚魯,不識事務,而竊念君德必資於講學,治道要在於法先,字小民而邦本固矣,嚴隄防而王網立矣,治國之謨,必先斯四者,擧而措之,則天人合和,百祥隨之矣。伏願殿下,勿以人廢言。臣無任云云。省疏具悉。所陳好矣,當加體行,勿辭察職。
訓鍊僉正楊致鶴疏曰,伏以臣竊伏聞,爲治之道,在於得賢,而得賢則弭災安民,安民則自有天地之感應,六氣和四序順,禎祥畢臻,災孽不作,三年之耕,九年可食,康衢之謠,擊壤之歌,可復聞於千載之下矣。奈之何近日以來,凡百大小供職,皆歸於簿書期會,不以進賢安民爲目下急務,此臣所以竊自深歎者也。今之言曰,雖欲進賢,誰是賢,臣則誦方朔之言曰,用之則爲虎,不用則爲鼠,惟在求之誠不誠用不用如何耳。十室之邑,必有忠信,三代之時,不易民而治,傳亦不云乎?心誠求之,雖不中,不遠矣。夫事務本做實,徒飾虛耳。至於簿書期會,亦不可廢閣,而事或近於文具者有之,進賢安民,歸之於例談,而猶或謂之迃闊者多焉。今誰有以後不急之事先切實之務,仰達於筵席者哉?夫交隣之道,禦邊之策,自古有國者之所以軫念講究者也。今日邊政,其果無遺策耶?旱舟水車,乃是智者之具,重門擊柝,不必有寇之時,則雖曰際玆昇平,金甌無釁,陰雨之備,不可不豫爲之所也。第伏念末伏之雨雹,九月之彗星,立冬之雷霆,此豈小小變異也哉?嗚呼,仁天之愛我殿下,警示也深矣,殿下遇災而懼,特下減膳求言之敎,是足以仰答天譴,而殿下猶以爲未也,以實心行實政,誠足以洽人情格天心,然後答譴弭災,庶可得矣。伏願殿下,以大舜之聖,體大舜之心,聞一善言,見一善行,沛然若江河之決,留神乎講學論治,盡心乎得賢安民,則不獨是答譴弭災而已。聖學日臻高明,德政日見寧謐,朝有濟濟之儀,野無嗷嗷之歎,無爲而垂衣拱手,不期而足食足兵。設或有不虞之慮,南畝之荷鋤者,皆是我禦侮之勁卒,北山之析薪者,無非我奮武之强兵,親上死長,所向無敵,何有乎南,何有乎北?至若民間弊瘼,固當先陳,而捄弊祛瘼,都係得賢,玆不敢一一仰瀆。伏願殿下,以得賢安民爲心,期有實效焉。臣無任云云。省疏具悉。言簡而切,意略而具,留心矣。
上在昌德宮。停常參·經筵。
初昏,天市東垣第三星北所見彗星,移見於天紀第一星之下,而形色尾跡,比前頗向消減,距極五十三度,一更以後,爲月光所射,莫辨形痕,不得詳細看候。
申絢啓曰,明日常參·經筵,取稟。傳曰,只晝講。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于申絢曰,禁中文臣應製計劃,居首檢校直閣洪奭周,大學類義一件,之次行左承旨洪義浩,詩傳一件,左副承旨宋知濂,周易一件,兵曹佐郞金秉淵,史記英選一件,檢閱鄭元容,朱書百選一件,副摠管李普天,兵曹參知朴命燮,修撰任天常,假注書李永昆,右承旨申絢,同副承旨金履載,副摠管金銑,副修撰徐能輔,檢閱朴周壽,以上各杜律分韻一件賜給。
宋知濂啓曰,正言曺錫正,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以前正言曺錫正禁推傳旨,傳于宋知濂曰,分揀。
申絢啓曰,吏曹郞廳來言,臺諫有闕政事,取稟。傳曰,當日爲之。
有政。吏批,判書李始源進,參判閔耆顯病,參議李羲甲進,同副承旨金履載進。啓曰,臺諫闕員,今當差出,而擬望之人乏少,外任竝擬,何如?傳曰,允。以李永錫爲正言,徐鼎輔爲兵曹正郞,李海魯爲工曹正郞,李永晉爲中部令,朴升鉉爲禮曹佐郞。
兵批,行判書韓晩裕病,參判鄭尙愚入直進,參議李翼晉病,參知朴命燮病,左副承旨宋知濂進,僉知單申汝彦,副司果鄭文始·曺錫正,竝單付。
申絢,以弘文館言啓曰,本館上番姑陞入直,已至多日,事甚未安,應敎洪羲膺,校理朴宗臣·洪冕燮,副校理洪時溥,旣有推考傳旨施行之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣·洪冕燮,副校理洪時溥牌不進罷職傳旨,傳于申絢曰,只推施行。
申絢,以弘文館言啓曰,本館上番姑陞入直,已至多日,事甚未安,應敎洪羲膺,校理朴宗臣·洪冕燮,副校理洪時溥,旣有推考傳旨施行之命,竝卽牌招,以爲推移入直之地,何如?傳曰,允。
以應敎洪羲膺,校理朴宗臣·洪冕燮,副校理洪時溥再牌不進罷職傳旨,傳于申絢曰,只推施行。
以大司諫朴瑞源,司諫申溆,正言趙鐘永,執義金熙華,掌令尹之鉉·李若洙牌不進罷職傳旨,傳于宋知濂曰,只推。
宋知濂啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
宋知濂,以都摠府言啓曰,今十月二十二日,大駕詣德興大院君祠宇展拜,兼行酌獻禮時,侍衛·寶劍·守宮當爲備員,而副摠管金爔,以訓鍊中軍陣上進,申鴻周,以禁衛中軍陣上進,吳載重,以御營中軍陣上進,鄭晩錫·金孝建未肅拜,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。
宋知濂啓曰,因都摠府草記,今十月二十二日,大駕詣德興大院君祠宇展拜,兼行酌獻禮時,侍衛·寶劍·守宮當爲備員,而副摠管金爔,以訓鍊中軍陣上進,申鴻周,以禁衛中軍陣上進,吳載重,以御營中軍陣上進,鄭晩錫·金孝建未肅拜,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以吳載紹·朴崙壽·金箕象·任希存·韓致應爲副摠管,都摠管單吳載紹。
申絢,以奎章閣言啓曰,頒賜冊子安寶次,奎章之寶,請出之意,敢啓。傳曰,知道。
宋知濂,以兵曹言啓曰,忠翊衛將李邦億,慶熙宮衛將河之淡,文臣兼宣傳官鄭萬始,俱以病難供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
宋知濂,以兵曹言啓曰,臣以禁軍及標下軍兵中旬賞試射試取事,來詣慕華館,而風雪漸緊,勢難開場,姑爲罷坐,待晴設行之意,敢啓。傳曰,知道。
宋知濂,以摠戎廳言啓曰,動駕隔日,而本廳中軍吳毅常,身病猝重,萬無參陣之望,今姑改差,何如?傳曰,允。
宋知濂,以義禁府言啓曰,玄慶負犯,與尋常罪人有異,不敢擅斷稟處,就議大臣後草記矣。批旨內,在前如此之時,則何以爲之云耶?以此例考入可也事,命下,故取考本府謄錄,則英廟乙亥,逆賊夢協弟夢福,明祚子在敬,俱以應坐亡命,數月後就捕,依在逃者加等之律,竝爲處斬。今此玄慶之罪,不但緣坐而已,八年在逃,今始斯得,其在嚴法警衆快釋群疑之道,梟首示衆,恐合當律,而臺啓旣請設鞫,則未究竟之前,當配者不得發配,當刑者不得行刑,自是格例之意,敢啓。傳曰,亡命就捕,別無隱情之可問,如或徑斃,實爲失刑,待臺啓停止,卽爲發遣府都事擧行,可也。
丁卯十月十八日辰時,上御便殿。文武科新恩謝恩親受入侍時,行左承旨洪義浩,右承旨申絢,左副承旨宋知濂,同副承旨金履載,假注書李麒峻·李永昆,記事官朴周壽·鄭元容,檢校直閣洪奭周以次進伏訖。引義唱文武新恩行四拜興平身,新恩等行四拜,仍宣醞,又行四拜禮訖。上曰,文武新恩,以次陞殿奏姓名,而武科則只甲科一人,陞殿奏姓名,其餘則宣傳官,自階下問姓名,仰奏,可也。文科新恩朴升鉉等六人,武科甲科李世泰,以此進前,奏姓名訖,命退,文武新恩等退出。義浩曰,德興大院君祠宇酌獻禮時,大院君子孫,皆爲入參,而其中蔭官之有前銜者,經稟後,當權着冠帶之故仰達矣。上曰,依此爲之。仍命退出,承史·閣臣以次退出。
上在昌德宮。停常參,只晝講。
申時,雨雹,狀如小豆。
丁亥所見彗星,初昏時暫見於淡雲間,消減之跡,與昨無異,一更以後,爲密雲所蔽,不得看候。
金履載啓曰,明日經筵,取稟。傳曰,只晝講。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,假注書李麒峻,身病猝重,勢難察任,今姑改差,何如?傳曰,允。
李麒峻改差,代以李魯集·李鍾運·南秉寬爲假注書。
兵曹,以安橚爲摠戎中軍。
以大司諫朴瑞源,司諫申溆,正言趙鐘永,執義金熙華,掌令尹之鉉·李若洙牌不進罷職傳旨,傳于宋知濂曰,只推施行。
宋知濂啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
金履載啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
金履載,以禮曹言啓曰,卽接宗廟署所報,則今日卯時量,宗廟正殿西庫鷲頭下南邊朴工瓦子二十餘張,墜落於月臺上云矣。正殿咫尺之地,有此瓦子之墜落,萬萬驚悚,不可無慰安之擧,慰安祭不卜日,今二十一日設行,修改之節,卽爲擇日擧行,何如?傳曰,允。
金履載,以承文院都提調〈意〉啓曰,使行文書,當爲査對,而本院提調,久未差下,多有苟艱之慮。判敦寧府事趙鎭寬,行議政府左參贊金文淳,知中樞府事曺允大,行兵曹判書韓晩裕,行戶曹判書徐榮輔,行禮曹判書南公轍,知中樞府事李集斗,漢城府判尹李勉兢,知敦寧府事吳載紹,行大護軍金羲淳,工曹判書金履翼,吏曹參判閔耆顯,兵曹參判鄭尙愚,行護軍吳泰賢,禮曹參判沈象奎竝還爲差下,行大護軍金啓洛,行護軍洪羲臣,錦豐君朴崙壽,行承政院都承旨李冕膺,行左承旨洪義浩,行護軍任希存,寧春君崔獻重,行護軍林漢浩·鄭東觀·李相璜,漢城府右尹鄭晩錫,行護軍金銑·金孝建,同知中樞府事金箕象,行護軍韓致應·金明淳,一體差下,使之察任,何如?傳曰,允。
刑曹啓目粘連,因慶尙監司尹光顔,晉州牧殺獄罪人姜學用更査啓本,此獄段,傷痕狼藉,實因分明,鐵案已成,無容更議,而平日微憾,本非殺心,伊時起閙,亦近醉戲,非但仆觸之無的據,抑亦故築之無眞證。議讞之地,意見參差,起疑査推,今已屢次,則一言以蔽之曰疑案,疑則從輕,亦合審克,不敢擅便,上裁,何如?判付啓,大凡殺獄,莫不主於實因是置。看證則分明,而旣無傷處之實因,則置之償命之科,終欠審克之義,此獄段,今觀前後文案,全仲伊之初招云。元犯姜學用之與孔守長相詰,出於戲謔之擧納招是如可,及其覆檢後招,以前招異焉,謂之以學用故築,可見變幻而無信。是矣檢驗時胸膛之有血癊,實因的實是遣,木枕流下於後背,脚膝壓逼於前胸,學用欲起守長之臥,守長欲捽學用之起良可,枕衝於後,膝築於前,氣息幾絶。雖是全仲伊之招,想其景狀,或似其然是旀,參其檢驗與此招,則脗默相合。又有前道臣實因爲主之論是遣,學用之彼臥此起之事,又與仲伊之招同,則如法償命,無容更議。是矣怒㗡孫之換呼姓字,發一時之無端血氣是隱,則可知非故築之心,是可謂因怒甲而移乙,致烏飛而梨落是沙餘良,卄九日適市之說,連日夜話飮之證,出於屍親之招,可知其傷也輕是旀,十四日致死,亦是其死也不速,又違法文之所商,此所以道臣與卿之請從輕典者也。若如檢驗,被築的實,則守長被傷之當夜與翌日行動出入,豈非可疑之端?當初之事,亦是彼此醉後之擧,則是學用之生端也。學用雖曰發明,前壓後衝,學用則不知,而其膝則致築,更又思之,㗡孫之換呼渠之姓字,此胡大事,而因此推往全家,欲與相詰,則必無顧惜之心,安知不由此而致傷乎?是學用之死端也,以此以彼,以言乎學用則築也,以言乎守長則被也,似此多端之疑獄,不可遽然而處決,議于大臣稟處爲良如敎。
丁卯十月十九日辰時,上御熙政堂。晝講入侍時,同知事李勉兢,持論語第五卷,特進官吳載紹,持論語第五卷,參贊官金履載,持論語第五卷,檢討官韓耆裕,持論語第五卷,檢討官徐能輔,持論語第五卷,假注書李麒峻,持論語第五卷,記事官朴周壽,持論語第五卷,記事官鄭元容,持論語第五卷,宗臣西春君爗,武臣行副護軍尹芮圭,以次進伏訖。上開卷讀前受音一遍訖,命奏新受音。耆裕讀自子曰回也,止不入於室,解釋章句以奏。上讀新受音一遍訖,命陳文義。耆裕曰,此章言,回也其庶乎屢空,庶之爲言,言其近道也。夫道者,堯·舜·禹·湯·文·武·周公·孔子傳授之道也。惟精惟一,舜之所以授禹也,於穆不已緝熙敬止,文王所以法天之道也,吾道一以貫之,孔子所以授曾子也。且道者,天之所以與我,而日用事爲,無適非道恒使道心,操存誠明,接續不斷,則吾心與道爲一,一動靜一語默之間,無非出於道而合於理矣。伏惟殿下,聖姿天縱,睿德日躋,無容加勉,而以堯·舜之治,期望於殿下,故敢此一言仰陳矣。人主一心,萬化之原,法天之道,誠敬爲至,使天理擴充,人欲淨盡,雖燕閒幽獨之中,恒存誠敬之心,雖造次俄頃之間,常有躬行之實,則聖德可以日就,睿學可以月將,而法天之道,亦不外是矣。雖以講學之道言之,顧今講筵日開,橫經問道,每對聖經賢傳,微辭奧旨,無不瀜會貫通。至於治法政謨之間,恒思聖人訓戒之道,常體先王垂則之法,則講學之道,亦不外是矣。雖以修身之道言之,夙夜勤孜,恒以顔子之四勿,曾子之三省,服膺不已,念玆在玆,無少間斷,則修身之道,亦不外是矣。雖以治國之道言之,如中庸之九經章,皐陶謨之九德咸事,常常體念,使能者在職,賢者在位,百工允釐,庶績咸熙,則治國之道,亦不外是矣。伏願體念焉。上曰,所陳,好矣,當留念矣。下番陳之。能輔曰,子張問善人之道,子曰,不踐迹,亦不入於室。踐迹者,循途守轍之謂也,善人,是質美之人,而不踐迹,故不得入聖人之道,雖生知之聖,不爲學問,則不能成就德業,非但修身之道爲然,治國之道亦如是。周監於二代,郁郁乎文哉。此則有踐迹之意也。漢文帝,三代以後少康之主,而克致刑措之治,然不能法古而學道,故功業止於此,豈不惜哉?伏惟殿下,聖姿卓越,聰明有臨,而非學問,亦難至於聖人之道。伏願於學問上留念焉。上曰,所奏切實,當留念矣。知事陳之。勉兢曰,此章言賜不受命,子貢不能安貧,而以貨殖爲心,故夫子,以不能安受天命言之矣。然而君上則造命,故命字,非人君之所當言者也。昔夫子罕言命,人君尤不當語道命數,若遇其災異患難,則時君世主,輒皆歸之於命,此後世之所以衰替也。唐臣李泌,非學問中人,而亦以君相造命,開導其君,人君雖當災異患難,恐懼修德,則災異可致消弭矣,患難可底平治矣,豈可歸之於命哉?此所以人主之不可言命。伏願此等處,深加聖念焉。上曰,所奏,好矣,當體念矣。特進官陳之。載紹曰,上下番儒臣及經筵官,已有所奏,臣別無可奏之文義矣。參贊官陳之。履載曰,諸臣皆已仰奏,臣則無他可達之文義矣。上曰,回也其庶乎屢空,屢空者,言其數至空匱也。顔子數至空匱,而安貧樂道,則其心之不在於外物,可知也。子貢而貨殖焉,億則屢中,屢中者,料事而多中也。子貢雖不至於安貧樂道之境,而亦有料事多中之才,然則顔子之樂道,如不可及,則子貢之屢中,猶可爲之耶?耆裕曰,子貢不至於顔子之境,故不能安受天命,而才識之明,雖有億中之事,學者當以顔子之安貧爲主,而雖未及顔子之境,子貢之屢中,不必學之矣。能輔曰,子貢之貨殖,是不受天命也,顔子之屢空,是安貧樂道也。子貢雖有屢中之明,亦不過意度之事矣。顔子則不以貧窶動心知命樂道,故夫子,亦以人不堪其憂不改其樂,稱之矣。上曰,下番俄以善人不踐迹不入於室,敷陳文義矣。蓋善人,質美而可以入於聖人之室者也。然而不能入於聖人之室者,由其不學而然耶?耆裕曰,然矣。上曰,旣不學,則何以知其爲善人爲惡人?其不可入聖人之室,亦何以知之耶?耆裕曰,以其質美,故知爲善人矣。子曰,學而時習之,蓋學然後可以入於聖人之室矣。上曰,章下註亦云,夫子嘗曰,賜不幸言而中,是使賜多言也,聖人之不貴言也如是。且古語曰,敏於行而愼於言,蓋聖人之不貴言者何也?耆裕曰,言行必貴相符,若徒有其言,而夷考其行,竟無其實,則是徒言也,蓋言之易,躬行力踐難故也。宰我能於言行,夫子未嘗許之矣。上曰,顔子其庶乎之庶者,言其近道也。顔子卽大賢也,何不言至道,而以近道稱之耶?耆裕曰,聖人,卽大而化之之謂也。奏未畢,上曰,大而化之然後始可謂聖,故以近道稱之耶?耆裕曰,聖人,合於道者也。顔子去聖人一間矣。上曰,其所謂道,非所謂賢人之道也,卽謂聖人之道耶?耆裕曰,然矣。上曰,簞食瓢飮不改其樂者,人之最所難行處,其所難行者,蓋以人欲之未剋故耶?能輔曰,然矣。顔子則知命樂道,貧賤不能移其心,故不改其樂矣。耆裕曰,蓋以外物之不能動其心故也。能輔曰,非但處貧賤爲然,雖使顔子處富貴,亦必不動其心矣。人君處崇高之位,有四海之富,奉養極備,而猶或有不自足之心,每有窮奢極侈之患。昔程子侍宋神宗,講顔子不改其樂章,因奏曰,陋巷之士,仁義在己,故忘其貧賤,而人主則處崇高之位,非學問則易爲富貴所動心,亦以學問之道陳勉矣。上命掩卷。耆裕曰,日昨雷異之後,小臣初登筵席,敢此陳達焉。災不虛生,必有所召,自古人君弭災之道,亶在于恐懼修省,應天以實而已。在於內者爲恐懼,所以敬天威也,發於外者爲修省,所以盡人事也。必也惕念戒懼,究其所以召災之由,反身修德,思其所以弭災之道,大奮發大振作,勵精圖治,夙夜匪懈,則一理相感,孚格天心,可以轉災爲祥,立見實效,殷宗·周宣之治,可復覩於今日矣。近來天災時變,無歲無之,彗星之見,動已經朔,轟殷之響,又在此月。小臣愚淺之見,未敢知仁愛之天,以何事告警,若是其諄複,而每當災出之時,一場警懼,若將有爲,及夫時月稍久,則依舊恬憘,不思所以弭災之道,如是而尙何望天心悅豫,轉災爲祥也哉?雖以當今言之,星災之變,居然閱朔,在下而未聞直言讜論,匡救闕失,適中時病,以爲消災之道,在上而殊欠奮發振刷,措諸事爲,施之政令,以爲應天之實,則今此轟轟之響,燁燁之光,安得不荐示以警告也?伏願殿下,亟加惕念,警天之威,至誠惻怛,孚格感應,以爲轉災爲祥之道焉。雖以目下時弊言之,民生困瘁,去而益甚,雖曰屢豐之餘,小民流離顚連之患,無處無之,而未聞有矯捄之策。紀綱,所以統理上下者也,故紀綱立,則尊卑有序,名分遂正,紀綱不立,則百爲委靡,而萬事叢脞。顧今紀綱之墮壞,已無餘地,迄無振刷之道,姑息之風,媕婀之習,滔滔皆是。試看朝著之上,雖有可進之言,而不欲先發,雖有當行之事,而不欲先着,互相觀望,推諉延拖,絶無擔當國事之人,惟思謀避苟容之方,如是而國事安得不泮渙,世道安得不卑下乎?貪墨之風,近來益甚,一爲守宰,則少無分憂恤民底意,專事肥己潤屋之計,民受其害,不能聊生,從今以後,有以貪墨獲罪者,雖當赦典,及夫歲抄,一不擧論,以爲懲貪之道焉。凡此數條,亦是目下緊急之弊,安知不爲召災之端也,伏願殿下,惕然反省,奮勵振作,以實心行實政,以實政責實效,先祛此數條之弊,以爲應天之實,則孚感之理,捷如影響,轉災爲祥,國泰民安。伏願聖明,亟加體念焉。能輔曰,殿下遇災求言,諄複勤摯,恐懼修省之聖意,臣等仰揣矣。上自大臣,下至三司諸臣,莫不進言,而殿下皆翕受之矣。所陳之言,雖若腐陳之常談,殿下若以實心究之,日用事爲之間,躬行而有實踐之效,則今日陳腐之言,未必不爲嘉言昌謨。不然而若無實政實效之著見於施措之間,則亦安在翕受之聖意乎?惟聖明,懋哉懋哉。上曰,所奏皆好,當留意,而知之非艱,行之惟艱,當於政令施措之間,體念行之,期有實效矣。勉兢進前曰,臣冒叨經筵,有所仰達者矣。近日諸臣之以疏章以筵達者,莫不以講學仰勉,而帝王之學,非但止於章句講誦而已。上自治法政謨,下至生民疾苦,莫非學問中所講究者。臣於近日,獲參常參及賓對,伏覩諸臣之擧條仰奏者,無不樂聞而翕受,故臣不勝欽仰,而但於稟事之後,皆令卽退,未聞以他事,有上下之酬酢,下情誠甚抑鬱。臣於先朝,屢膺承宣之任,每登筵席,伏覩上下之間,多有酬酢。至於閭巷鄙俚之俗習,生民微細之事情,無微不燭,臣民式至今,於乎,不忘。人君雖貴默運,終不如廣問而達聰,伏願從此以後,講筵掩冊之後,賓對稟事之餘,無論大臣諸臣之班,京外民國之務,無不採詢,多有酬酢,則大有裨於政治之間,亟加體察,是臣之望也。上曰,所奏,好矣。當留念矣。勉兢曰,臣有區區憂愛之忱,雖係小節,屬於聖躬,敢此仰奏矣。人主之一動一靜,無非威儀,故詩云敬愼威儀,雖於瞻視行步之節,亦係威儀之一端。臣於侍衛之班,或者仰瞻,則自上或有俯視良久之時。或有行步稍速之時,古語曰尊瞻視,又曰足容重,伏願此後,雖於瞻視行步之節,深留聖念焉。上曰,所奏,好矣。此予不審之致也,當留意矣。勉兢就座,上命經筵諸臣先退。又命退,承史以次退出。
上在昌德宮。停常參,只晝講。
戊子初昏,所見彗星,形色尾跡,去益消減,距極五十二度,二更以後,爲月光所射,莫辨形痕,不得詳細看候。
藥房提調韓晩裕,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
金履載啓曰,明日德興大院君祠宇酌獻禮齋戒,再明日動駕相値,視事頉稟之意,敢啓。傳曰,知道。
傳于金履載曰,傳香承旨,馳詣宗廟,奉審摘奸以來。
以大司諫朴瑞源,執義金熙華牌不進罷職傳旨,傳于宋知濂曰,只推施行。
南秉寬有頉,代以李鋗爲假注書。
李鋗有頉,代以姜橒爲假注書。
金履載,以弘文館言啓曰,本館上番姑陞入直,已至多日,事甚未安,應敎洪羲膺,校理朴宗臣·洪冕燮,副校理洪時溥,旣有只推之命,竝卽牌招,以爲推移入直之地,何如?傳曰,竝許遞,政官牌招開政差出,待下批仍卽牌招,以爲推移入直之地。
有政。吏批,判書李始源進,參判閔耆顯進,參議李羲甲牌不進,同副承旨金履載進。以任百禧·金啓河爲校理,李之聃爲副校理,徐俊輔爲直講,趙明漢爲南部令,吳聖根爲典籍,金喆勳爲中和府使,朴宗雨爲高陽郡守,故學生金萬鎰贈持平,忠孝卓異贈職事承傳,贈吏參鄭性謹贈吏判例兼,忠孝卓節加贈正卿事承傳,金履翼爲禮曹判書。
兵批,行判書韓晩裕進,參判鄭尙愚病,參議李翼晉入直進,參知朴命燮病,左副承旨宋知濂進。以金啓洛爲副摠管,沈公協爲五衛將,兪漢宗爲忠翊將,金相武·張遇秀·全泰輝爲慶熙將,金啓河爲文兼,金致晙爲統虞候,張文佐爲格浦別將,判中樞單南公轍,副護軍李昌培·鄭東勳,副司直洪冕燮·朴宗臣·洪時溥·洪羲膺。再政。都摠管金啓洛。
以吏曹參議李羲甲牌不進罷職傳旨,傳于金履載曰,只推施行。
宋知濂啓曰,御營大將李得濟,以本營習陣事,明日鷺梁出去矣。兼帶左邊捕盜大將命召及大將牌,傳令牌,何以爲之?敢稟。傳曰,仍佩往來。
以校理任百禧·金啓河牌不進罷職傳旨,傳于金履載曰,只推施行。
金履載,以弘文館言啓曰,本館上番姑陞入直,已至多日,事甚未安。校理任百禧·金啓河,旣有只推之命,竝卽牌招,以爲推移入直之〈地〉,何如?傳曰,允。
宋知濂,以義禁府言啓曰,前因大丘府獄囚罪人玄慶事草記批旨內,亡命就捕,別無隱情之可問,如或徑斃,實爲失刑,待臺啓停止,卽爲發遣府都事,擧行可也事,命下矣。臺啓今已停止,卽爲發遣府都事,與該道道臣,大會民人,梟首示衆之意,敢啓。傳曰,知道。
刑曹啓目,永柔縣殺獄罪人金昌太獄段,前後道啓,竝有罪疑之論,則擬諸從輕,恐合審克之道,終未指一,上裁,何如?判付啓,此獄段,有一事可憑之跡,爲十分可疑之端是置。檢獄之道,先看實囚之分明,審理之法,詳量事勢之邂逅是隱喩,初檢之時,有腋胑邊傷處之痕,覆檢之時,有癮毒氣連脇之見是旀,足踢右脚,把扇打面,元犯之身自服,看證之供丁寧是去等,右脚左脇,旣是相近之地,怒起而怒擊,此固常漢之習是隱,則蹴右脚之時,安知非踢其脇是旀,在酒後之擧,則亦知其憤頭事是遣,十四貫錢兩之索,所關至微,七寸戚誼之間,其倫甚重,可謂有隱無怨,亦出因微犯大,則昌太之獰頑情節之奸慝,不問可知,明若觀火是遣,玄·李兩證,踢脇一款,終始發明,初覆再檢,一辭同然是旀,況旀以初檢官報辭觀之良置,昌太,是一面之長也,玄·李是手下之任也。看昌太之面,畏昌太之勢,不敢質言而直告,則不可以此輩之招,付之於惟輕之典是如,所言亦或似然是矣,道臣所報,三日之間,未聞痛聲,出入如常,每每醉歸者,有非傷重人之貌樣,寒氣太甚,大病似作,命西之生前自道,偶然得病,渾身皆痛,海一之得聞的實者,果爲此獄之疑端也。若使昌太,過加踢蹴,則命西雖曰無病强壯之人,被打於十四,馱歸於十九,至于二十五日,始至致命,其屢日延拖,其勢末由,豈非可疑之甚是旀,若或使昌太,不踢其脇,兩次檢驗之時,傷處何如是分明是加喩,自前或因被蹴,繼又發疾,傷半病半,則每從罪疑之義,輒施惟輕之典,可謂得當,是乃殺獄則本自至重是遣,推供則多有疑條是置。不可只憑一言,有難遽然處決,議于大臣處之爲良如敎。
司諫申溆疏曰,伏以臣庸愚謭劣,本不合於淸朝言責之任,而猥蒙兩聖朝陶甄之化,出入三司,殆近二十年所,或緣事會,逃遁不得,冒沒出肅,隨參大論,而聾瞽之性,迃拙之規,不敢以臺官自處,有除輒違,罪積逋慢,未嘗出一言論一事,以效一日之責,慙恧悚蹙,靡所容措。日前大僚,以星孛之後不言三司,至請問備,臣亦伊後三司中一人也,含默之罪,臣無以自解,而愧服之不暇矣。且臣向經大腫,元氣澌鑠,加以素患冷疝之症,當寒添劇,胸腹牽痛,日夜叫苦,以此病勢,萬無束帶趨簉之望。日昨賓筵,又犯違傲之誅,至承嚴飭之下敎,荐被承宣之請推,益切惶懍。如添一病,屢日虛縻,一味尸素,雖緣情病之俱苦,自顧踪地之難安,玆敢悉暴衷懇,仰瀆崇嚴。伏乞天地父母,俯垂矜諒,亟削臣職,以勵臣分,以安私心,千萬幸甚。臣旣乞免,何敢贅他,而適忝見帶之職,又當求言之會,十行之絲綸誕宣,三日之御膳特減,遇災警惕之念,溢於辭表,責躬求助之敎,至及草野,凡百有位,孰敢不奔走殫竭,思所以對揚萬一也哉?殿下導之使言,若是勤摯,臣雖骩骳庸鈍,一向泯默,則是負殿下也,負臣心也。臣於是不揆愚魯,妄陳庸淺之說,惟聖明財幸焉。嗚呼,今年之內,一何災異之荐疊也,春而海水,汎濫於沿邊,夏而雨暘,失時於農家,秋而彗星,恒見於西垣,末乃立冬之日,純陰之月,燁燁之光,轟轟之聲,熒耀天地,震撼山岳,仁天之示警,反覆丁寧。噫,和氣致祥,乖氣致異,災不虛生,必有所召,卽理之常也。臣何敢傅會臆說,指某事之爲某應,而災異之疊見層出,豈無所以而然哉?天以仁愛我殿下之心,警之以災,告之以異,使遇災而修省,因異而惕厲,以至於馨香之治,太平萬世,則此正轉災爲祥之一大機會也。古語所謂災異之作,必於有道之國者,蓋指此也。洪惟我殿下,以堯·舜聖智之姿,承祖宗艱大之業,治法政謨,動合典則,朝乾夕惕,不遑暇逸,是宜天不愛瑞,地不慳寶,景星出於上,醴泉湧於下,而今之所以見於上而應於下者,一皆反是,臣不敢知殿下,於修省之方,未盡其誠而然歟?警惕之道,未得其要而然歟?何乃上天之警告,如是其諄複不已也?昔我明宗大王遇災修省之敎曰,人事失於下,天變應於上,上懼譴告之切,下愧疵政之多,豈無致災之由,盍盡消弭之方?大哉,聖人之言也,實啓我東方億萬年無疆之休,我殿下頃日綸綍,亦奚以異是哉?然臣愚死罪,竊以爲殿下所以修省警惕之方,猶有所未盡者,誠以應天之道,徒歸於文而不以實故也。苟或不以實而徒文,則反不如不文之爲愈也。今殿下,一自雷異以後,夙夜兢懼,至誠求助,惻怛之意,勤懇之辭,有足以感豚魚而信婦孺矣。臣雖至愚,豈不知我殿下近日之擧,非出於徒文而已?而臣竊覸殿下,每於政令施措之間,仁恕太過,而剛斷有欠,其弊常在於因循姑息,荏苒悠泛,有其心而無實政,不過應文而止耳。嗚呼,方今之急務,莫先於振刷,而庶事叢脞,目下之要道,只在於責勵,而百度懈弛。以言乎紀綱,則日漸委靡,而無振作之效,以言乎廉恥,則近益倒喪,而無淬勵之望。民困已甚,而賑濟之策,茫無津涯,邊虞未釋,而陰雨之備,極其疎漏。且伏念懲討,有國之大政,而窩藏雖破,餘憂未艾,凶黨逆親之次第擬律者,尙今玩愒,則亂賊何所知懼也?門禁法條之至嚴,而國綱漸頹,守護不謹,摺鐵闌入之當伏一律者,止於島配,則奸民何所懲畏也?至若士風之汚下也,貪吏之恣橫也,外此許多事爲之受病者,難以毛擧,而苟究其弊源,則莫不由於姑息而無奮勵之效,頹惰而無振刷之政,其所施爲,徒歸於文勝,而卒未見其實效。今天之必以雷異警動之者,蓋欲我殿下奮發振勵,有取乎雷厲之象也。故臣之妄意,則以爲殿下之過仁恕而欠剛斷者,乃所以致災之本,而顧今弭災之方,無過於奮發振勵,而有所大更張也。夫歷觀往牒,天災時變,亦幾無世無之,然惟在人君應之之如何耳。故古之人君,有遇災修省,以致中興之功者,殷高宗,周宣王是已。今臣之所以期望於殿下者,將以肩堯·舜而駕湯·武矣。豈止於高宗·宣王而已哉?伏願殿下,繼自今,體乾剛之德,法雷風之象,一號令一擧措,莫不以奮勵振作爲主,以洗滌前日委靡姑息之習,則所行者皆歸於實,而將無一毫文具之弊矣。誠如是也,已頹之紀綱,不期振而自振,幾喪之廉恥,不待勵而自勵,民憂解而邊陲寧,亂賊懼而法禁行,汚下之士風,可期於反淳,恣橫之吏習,亦可以知戢,其所弭災召和之治,特在一轉移間事。臣之此言,未免陳談腐說,固無足有槪於聖心,而雖於陳腐之談,如或留神而加勉,則亦不無少補於振勵之政。惟殿下,不以人廢言而垂察焉。臣無任云云。省疏具悉。所陳切實,當留念。爾其勿辭察職。
丁卯十月二十日辰時,上御熙政堂。晝講入侍時,知事南公轍,持論語第五卷,特進官閔耆顯,持論語第五卷,參贊官洪義浩,持論語第五卷,檢討官韓耆裕,持論語第五卷,檢討官徐能輔,持論語第五卷,假注書李永昆,持論語第五卷,記事官朴周壽,持論語第五卷,記事官鄭元容,持論語第五卷,宗臣西春君爗,武臣行護軍吳載重以次進伏訖。上開卷讀前受音一遍訖。耆裕讀奏新受音,自子曰論篤,止兼人故退之,仍解釋章句以奏。上讀新受音一遍訖。上曰,大臣·備局堂上引見。出傳敎仍敎曰,注書出去,與之偕入。賤臣承命出傳,與左副承旨宋知濂,假注書南秉寬,事變假注書盧重慶,左議政李時秀,右議政金載瓚,左參贊金文淳,行兵曹判書韓晩裕,行戶曹判書徐榮輔,漢城判尹李勉兢,吏曹判書李始源,行護軍李得濟,漢城左尹李堯憲,禮曹參判沈象奎,行護軍金履永,掌令尹之鉉·李若洙,正言趙鐘永偕入進伏。上曰,文義陳之。耆裕曰,子曰論篤是與,君子者乎,色莊者乎?論篤者,言之篤實者也。若以言之篤實,善爲說辭者,認以爲君子,則是失取人之道也。故有德者必有言,有言者不必有德也。宰予善爲說辭,雖在言語之科,而行不逮,故夫子責之以朽木不可雕也,糞土之墻,不可朽也。又曰始吾於人也,聽其言而信其行,今吾於人也,聽其言而觀其行,於予與改是。子貢,孔門高弟,亦在言語之科,而未得與於德行之列,仲弓短於口才,而乃與顔·閔竝稱,由此觀之,聖人之不貴言也如是。若夫口辯捷敏,修飾言辭,談論義理,辨別是非,箇箇合於理而當於義者,夷考其行而不逮於言,則是言行相違,表裏不同,不幾乎巧言令色足恭之輩乎?是故取人之道,必觀其言行相符,言之如其所行,行之如其所言,言行不相違背,然後方可謂躬行踐歷,篤實君子人也。人君取人之道,亦如是已,蓋用人之際,國之興衰治亂係焉,審愼簡擇,聽其言而察其行,聖人觀人之法,視其所以,觀其所由,察其所安,然後許之。華飾之辭令,辯給之口才,若夫行不逮言,出之於口而不能躬行,務爲外飾而未有實地,則是乃口侫面諛之人也。此等之類,必當斥而遠之,若其質樸木訥,無矯情飾僞之心,言行不背,有存中形外之實,則是乃正人君子也。如此之人,奬拔陞擢,委任責成,則君子登庸,侫人屛黜,贊襄君德,輔成治平。伏願殿下,深留聖意焉。上曰,所陳好矣,當留念矣。下番陳之。能輔曰,子於子路之問,不許其聞斯行之,於冉有之聞,許之以聞斯行之,聖人所敎雖不同,一進一退,各因二子之病處,警之勉之,此可見聖人多術之敎矣。大抵學問,不出知行二字,旣知之必行之,若知而不行,則亦非所以爲己之學,此學者之大病也。以聖學言之,所學者周公·孔子,所法者堯·舜·文·武,其德業言行,布在方冊,今日殿下之所講學者,無非是堯·舜·文·武·周公·孔子之事矣。若徒學而不能躬行,則是聖人千言萬語,只歸紙上之空言而已,此非所以踐履之實,而何以成三代之治?今有以昌言嘉謨,敷陳於殿下之前,而殿下初若拒而不納,則陳言者,自當苦口力爭,雖至牽裾折檻,庶可爲感格天心之道,而猶有所覬也。若或從而不改,知而不行,則此非但翕受之意,反有使群下,阻其進言之路,豈不大可悶哉?此正殿下,今日之所當體念者,而挽近以來,百度解弛,紀綱不振,故進言者,每以是仰勉,亦以是爲憂,其弊則專在於姑息因循,殿下若於此勉强奮勵,一言之善,一事之善,必樂聞而勇行,期有實效,則群下亦當聳動,而上行下效矣,其於治國何有哉?聖人之心與凡人有異,至虛至明,萬理畢俱,一有感觸,其應如響,故大舜,聞一善言,見一善行,若決江河,沛然莫之能禦,此可見大聖人踐履之篤工矣。今以問斯行之義仰陳焉,惟聖明,懋哉懋哉。上曰,所奏甚好,當留念矣。知事陳之。公轍曰,此言聞斯行諸,夫子之答之各異者,此是聖人權度中事,而其所以聞善勇爲,則果是君子之能事也。殿下久停法講,下情常以爲鬱,今於大臣諸臣遇災陳勉之餘,連日開講,召接儒臣,聽聞所及,孰不欽仰?此一事,亦足以仰認我殿下聞斯勇爲之盛德,而大抵行非一時勇爲之謂也,以實心行實工,悠久持守,無所間斷之謂也。學問之工,最貴專一,專一之道,惟在於持之久,而無怠無懈,願以此深加體念焉。上曰,所奏好矣,當留念矣。特進官陳之。耆顯曰,儒臣與知事,俄以聞斯行諸,敷陳文義矣。子路·冉有,皆以聞斯行諸爲問,聖人之進之退之,固自有裁制之權度,而二子之以聞斯行爲言者,皆出於樂於聞義勇於爲善之心,以有是心也故,其踐履篤實,造諸高明,遂躋於升堂入室之列,此非但爲儒家法門,而今以聖學言之,苟無樂聞義勇爲善之聖心,其何以舜何人予何人立志哉?臣出入講筵,亦旣有年矣。殿下討論經傳,反復問難,凡聖賢謨訓,靡不體檢,而訖未有以措諸政令,以行所學,至於近日遇災修省,責躬求助之敎,孰不欽仰?而亦未聞有大奮發大振作,以仰答天譴,慰悅民情者。臣愚死罪,竊冀殿下樂聞義勇爲善之念,猶有所未盡而然,伏望於聞行二字,深留聖意,區區之望也。上曰,所陳好矣,當留念矣。參贊官陳之。義浩曰,知事以下,皆以此章聞斯行之之意,各有敷陳,言皆好矣。夫子之答子路·冉有,因其資稟之各殊,而敎之多術,求之退也,故終有今汝畫之歎,子路之勇行力進,故列於十哲中,亞於顔·閔之高弟矣。今我殿下,當此遇災修省之日,凡大小諸臣之以勤講勤政仰勉者,觀於近日注措,實有樂聞體行之盛意,臣在近密,誠不勝欽歎歡幸。若殿下念玆在玆,行之如一日,則吾國其庶幾乎。伏願以聞斯行之四字,益加聖念焉。上曰,所奏好矣,當留念矣。上曰,聞義固當勇爲,果行何道則可以勇爲耶?耆裕曰,行之不已,則可至於勇爲之境矣。上曰,論篤是與章註曰,不可以言貌取人,蓋以貌取之固不可,而言者亦行中之事,故古亦以言行稱之,然而不能見貴於聖人者,何也?耆裕曰,蓋言之易行之難,故古者,言之不出,恥躬之不逮也,聖人不貴言者,以其言行之不相符也,言行不符,則何以爲君子乎?上曰,冉有·子路孰勝?耆裕曰,子路勝矣,而有過於行之慮,故夫子退之矣。上曰,子路有聞未之能行,惟恐有聞,則子路之聞斯行之,可知矣。然則夫子,何不奬其行而益使之進焉?以有父兄在,如之何其聞斯行之,抑之耶?耆裕曰,子路過於勇行,故每有不能裁擇義理,經情直行之慮,故夫子亦曰,由也好勇過我,無所取裁矣。能輔曰,子路過於勇爲,夫子慮其過而失當,故戒之在過,不在於兼人也。上曰,今日自止,別無多爲發問之文義矣。仍命掩卷,敎曰,次對爲之。時秀等進前曰,今日日候稍寒,早朝臨殿,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,此全羅監司李肇源災實分等狀啓也。扶安等三邑,置之尤甚,萬頃等十六邑鎭,置之之次,全州等三十五邑,置之稍實,仍以爲事目災三千結外,不足災八千八百四十結四十九負一束,特許加劃,後錄諸條,竝請令廟堂稟旨分付矣。其一,新還尤甚邑尤甚面里三分一,之次面里四分一,之次邑中興德·茂長,不下於常年之尤甚,只尤甚面里四分一,特許限明秋停退事也。其一,尤甚之次邑鎭舊還,限明秋仍停事也。其一,尤甚之次邑鎭拯劣米太,特許限明秋停退事也。其一,金堤·高敝·靈光·羅州·益山等五邑城捧條餉穀,限折半捧留邑倉,待明秋還納城倉事也。其一,尤甚之次邑勿定配所事也。其一,推奴徵債,限明秋防塞事也。分等依狀請施行,本道年事,沿邑中扶安等三邑,果爲慘歉,興德·茂長亦未免歉荒,而其外野峽諸處,不失爲均豐,歉邑民事,固不可不拔例軫恤,而均豐之處,亦不當視以一例,災結之過於萬結,終涉重難,事目三千結外,加劃六千八百結,則均俵災邑,以其餘數,足可排比於登稔諸處,以此分付,後錄諸條中尤甚三邑,之次兩邑,新還分數停退事,尤甚之次邑鎭,舊還及拯劣米太停退事,金堤等五邑城餉,捧留邑倉事,俱係民情之不可已者,竝與尤甚之次邑,勿定配所,推奴徵債防塞事,依狀請施行事,分付,何如?上敎曰,此回啓,皆依狀請許施乎?時秀曰,後錄諸條竝依施,而災結則事目災外,加請爲八千餘結,稍過分數,故減二千四十結許劃矣。上曰,無不足之慮耶?時秀曰,年分請災之法,道臣每飭列邑,精約報災,而邑報或多稍過之弊,故道臣多所削減,以報備局,而備局之未能準劃,亦有所斟量故也。道臣則必以未準請爲悶,而事關國計,亦不得不如是矣。上曰,依爲之。二千四十結,依道臣所報加劃,以紓民力,可也。出擧條時秀曰,今此特敎準劃,逈出尋常,湖南之民,其將蹈舞攢頌矣。時秀曰,卽見江原監司金履喬災實狀啓謄報,則分等不爲擧論,仍以爲事目災五十結外,不足災九十三結二十七負,特許加給,後錄條件,竝請令廟堂稟旨分付矣。其一,橫城還穀中稷一千石,以正租準折換作事也。其一,推奴徵債,限明秋防塞事也。觀於道啓,嶺東·西諸邑各穀成就,差有優劣,而均之爲樂歲,至於不爲分等,爲東民誠爲萬幸,所請災結,未滿百結,準數劃給,使之一一均俵,後錄中橫城稷千石,以租準折換作事,旣非土宜,亦關民願,竝與推奴徵債防塞事,依狀請施行事,分付,何如?上曰,依狀請施行,可也。出擧條時秀曰,卽見摠戎使李堯憲報備局辭緣,則以爲本廳管下坡州·長湍兩鎭營屬邑壯抄牙兵身米,巡操後例有減半之規矣。今番身米減半條及犒饋米,合爲二百二十八石零,見縮於支放,區劃給代爲辭矣。係是不可不給代者,以京畿今年加分耗條折米,準此數劃給,何如?上曰,依爲之。出擧條時秀曰,月食已過,禮部回咨,依例撰出,正書安寶後,順付於今番節使之行,何如?上曰,依爲之。出擧條時秀曰,使行文書,今方修正,正使南公轍,令該曹判府事,依例加設下批,何如?上曰,依爲之。出擧條時秀曰,臣有一事可達者矣。前判書李益運,今纔闋制矣。向年邪獄時,有人言,而渠之身無所干,卽通朝之所共知。且職是重臣,不當廢棄,故俄於閤外,已與僚相相議,兩銓臣今皆登筵,此後使之無礙,檢擬似好,故敢此仰達矣。上曰,右相之意,何如?載瓚曰,臣亦俄聞僚相之議,果以爲好矣。上曰,兩銓臣知此爲之,可也。時秀曰,臣以罪人玄慶事,有所仰奏者矣。上曰,此事予欲方下敎於臺臣矣。玄慶卽應坐罪人,而渠之就捕後,旣無情節之究覈者,則所當卽爲用法,而因臺啓未得擧行,豈成說乎?今日登筵臺臣,似當停啓,以此言之,可也。鐘永等起伏奏曰,處分未下之前,何可停啓乎?上曰,金吾草記批旨,已有處分,臺臣未及見之乎?知濂曰,昨日草記批旨,已有待停啓發遣府都事擧行之敎矣。時秀曰,臺啓體重,臣何敢言,而非但玄慶正法之不可暫緩,雖以嶺獄滯囚者言之,亦有三四人之至今未酌決者。京獄亦有如此者,皆因臺啓而至今滯囚者,趁今收殺,可配者配之,可放者放之,實合於獄體矣。上曰,此意亦令臺臣知之,可也。上曰,右相無所奏乎?載瓚曰,臣則無所達之事矣。上命大臣就座。文淳曰,鑄錢今已畢役,新鑄錢爲三十萬兩,除出諸般應下,則利條實數,爲三萬六千五百餘兩矣。利條今當稟旨區處,而昨年嶺南儲置穀,以賑廳錢貿取,廳儲方患不敷,以此屬之賑廳,事甚便好,而不敢擅便,下詢大臣處之,行用遲速,寔爲嗣後防奸之一道。今番則準三年自辛未頒布,臨時更爲稟處後行用,何如?上曰,大臣之意,何如?時秀曰,鑄錢利條,雖以事體,稟旨區處,而例皆屬之該衙門,依惠堂所奏,付之賑廳,行用年限,亦依所奏施行,好矣。載瓚曰,左相旣有所奏,臣則別無可達矣。上曰,依爲之。出擧條上曰,新鑄之數,旣爲三十萬餘兩,則餘數何只爲三萬餘兩耶?文淳曰,計除鑄錢物役之所入,而以新鑄錢充補,故餘錢只爲此數矣。上曰,行用當在數年後,則何云以爲充補,而只餘三萬兩耶?文淳曰,物役價雖還報於各司,而行用則固在於三年後矣。時秀曰,再明日動駕還宮,似不至甚晩,而早朝日候頗寒烈,出宮時刻,差晩爲之似好,故敢此仰達矣。上曰,其日當觀勢爲之矣。之鉉等進前,上曰,啓辭只擧末端,可也。之鉉等曰,請鄭致達妻,亟令王府,快正典刑。措辭見上上曰,不允。出擧條之鉉等曰,請亟下罪人徐邁修中道付處傳旨。措辭見上上曰,不允。出擧條耆裕就座。之鉉等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上上曰,不允。出擧條之鉉等曰,請夏賊子女,亟設跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上上曰,不允。出擧條之鉉等曰,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。措辭見上上曰,不允。出擧條之鉉等曰,請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶一體拿來,嚴鞫得情,依律處斷。措辭見上上曰,不允。出擧條之鉉等曰,請賜死罪人行恁諸子應坐之類,亟令王府,依律擧行,無俾易種焉。措辭見上上曰,不允。出擧條之鉉等曰,二十字刀割措辭見上上曰,不允。出擧條之鉉等曰,請物故罪人家煥·哲身,正法罪人承薰·樂敏,施以孥籍之典。措辭見上上曰,不允。出擧條之鉉等曰,請物故罪人國榮,亟施孥籍之典。措辭見上上曰,不允。出擧條之鉉等曰,請物故罪人時偉諸子,亟施散配之典。措辭見上上曰,不允。出擧條之鉉等曰,請物故罪人裕,亟施孥戮之典。措辭見上上曰,不允。出擧條之鉉等曰,請知情不告罪人魯賢,亟施孥籍之典。措辭見上上曰,不允。出擧條之鉉等曰,請知情不告罪人在民,亟施孥籍之典。措辭見上上曰,不允。出擧條之鉉等曰,請物故罪人履猷諸子,亟施散配之典。措辭見上上曰,不允。出擧條之鉉等曰,請安置罪人李晦祥·尹致行,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。措辭見上上曰,不允。出擧條之鉉等曰,請楸子島減死安置罪人在敏,亟令王府,還爲拿來,嚴鞫得情,快正典刑。措辭見上上曰,不允。出擧條之鉉等曰,請金甲島安置罪人李東馨,爲先施以荐棘之典。措辭見上上曰,不允。出擧條之鉉等曰,請光陽縣竄配罪人李翊模,爲先施以絶島安置之典。措辭見上上曰,不允。出擧條之鉉等曰,請楸子島安置罪人徐瀅修,設鞫嚴問,快正王法。措辭見上上曰,不允。出擧條之鉉等曰,請巨濟府島配罪人李魯春,亟令王府,設鞫嚴問,明正典刑。措辭見上上曰,不允。出擧條之鉉等曰,請古今島安置罪人張錫胤,亟令王府,嚴鞫得情,快正典刑。措辭見上上曰,不允。出擧條之鉉等曰,請追奪罪人煥之諸子,亟施散配之典。措辭見上上曰,不允。出擧條之鉉等曰,請賜死罪人達淳諸子,亟施遠地定配之典。措辭見上上曰,不允。出擧條之鉉等曰,請追奪罪人日煥諸子,亟施散配之典。措辭見上上曰,不允。出擧條之鉉等曰,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上上曰,不允。出擧條之鉉等曰,請逆賊漢祿,亟施孥戮之典。措辭見上上曰,不允。出擧條之鉉等曰,請黑山島安置罪人日柱,依初下傳敎,設鞫得情,快正典刑。措辭見上上曰,不允。出擧條之鉉等曰,請追奪罪人龜柱支屬應坐之類,一依尙魯例,施以散配之典。措辭見上上曰,不允。出擧條之鉉等曰,請金甲島安置罪人龍柱,亟令王府,設鞫得情,快正典刑。措辭見上上曰,不允。出擧條之鉉等曰,請前判書李書九,設鞫得情,快正典刑。措辭見上上曰,不允。出擧條之鉉等曰,請追奪罪人鍾秀支屬應坐之類,一依尙魯·漢祿例施行。措辭見上上曰,不允。出擧條之鉉等曰,請副護軍任焴,爲先絶島安置,行護軍徐美修,施以屛裔之典。措辭見上上曰,不允。出擧條之鉉等曰,噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覻欺世之術,附逆戚讐國家之論,而遂致華選之濫占。于以威喝一世,把作張氣勢之奇貸,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶,皆其部曲,達·瀅之惡而卽其餘孽,駸駸然至於今日滔天之禍,而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後渠之身犯,又如彼昭著,則削逸追奪,雖幸王章之少伸,而次第應行之律,不容暫緩,請追奪罪人鍾厚支屬,亟施散配之典。上曰,不允。出擧條至時夏等事,上曰,此啓,何不停之乎?之鉉等曰,此啓中,末端之只玄慶事停之矣。上曰,然則承旨出去後,分付金吾,使之擧行,可也。之鉉等就座。上曰,儒臣有所懷,陳之。耆裕曰,講筵日開,橫經問道,正屬聖德日章,睿學日就,以造乎緝熙光明之域,而克躋乎堯·舜·禹·湯之治耳。伏願開講之時,究思尋繹,難疑發問,微辭奧旨,靡不貫通,治法政規,反復討論,必也講之熟而知之明,然後可以得於心而精於理,有躬行實踐之效,有進道成就之美。伏願聖明,亟加體念,深軫因循作撤之戒,期有日新月將之效焉。堯·舜·禹·湯·文·武之治規成憲,周公·孔子·顔·孟之嘉言善行,俱載經傳,講之必欲知之,知之必欲行之,苟不能沈潛玩味,優游涵泳,精思篤學,躬行心得,則雖日開法筵,引接講讀,抑何補於聖學實地之工乎?顔淵曰舜何人也予何人也?以我殿下天縱之資,日躋之工,豈可以堯·舜·禹·湯爲高遠不可企及,而不思所以自强不息,汲汲孜孜,進德體道,接續光明,克造乎安而行之大而化之之聖域乎?小臣區區忠愛之忱,迺以非堯·舜不陳之意,敢此仰達。伏願殿下,深留聖意焉。上曰,連日所奏,俱爲切實,當體念矣。出擧條耆裕就座。上命退,大臣以下先退,承史以次退出。
上在昌德宮。停常參·經筵。
初昏,天紀第一星下所見彗星,移見於牛宿度內織女星之下,而形色尾跡,與距極度數,比昨無異,三更以後,爲月光所射,莫辨形痕,不得詳細看候。
宋知濂啓曰,行大司憲李直輔,持平朴蓍壽在外,執義金熙華未肅拜,掌令尹之鉉·李若洙呈辭,持平李晉淵未署經,監察茶時之意,敢啓。傳曰,知道。
宋知濂啓曰,來二十五日朝參日次,而翼陵忌辰祭齋戒相値,頉稟之意,敢啓。傳曰,知道。
洪義浩啓曰,明日大駕詣德興大院君祠宇,入幕次後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于宋知濂曰,明日出宮內門路,以協陽門爲之。
宋知濂,以義禁府言啓曰,明日擧動時,各差備都事,當爲備員,出使都事李文遠,令該曹口傳相換,以爲分排之地,何如?傳曰,允。
吏曹口傳政事,禁府都事李文遠,北部都事尹致赫相換。
宋知濂,以兵曹言啓曰,今十月二十一日武臣賓廳講書日次,而禁軍賞試射相値,差備勢難推移,不得爲之之意,敢啓。傳曰,知道。
宋知濂,以訓鍊都監言啓曰,今十月二十二日大駕詣德興大院君祠宇展拜,兼行酌獻禮時,因兵曹節目,建陽門軍七十四名,銅龍門軍三十七名,西營軍四十名,東營軍四十四名,集春營軍四十名,各其將官率領,與禁衛營·御營聽鄕軍,替代入直,還宮後依例替直,而竝待標信擧行之意,敢啓。傳曰,知道。
宋知濂,以訓鍊都監言啓曰,本局分授都城白岳山東邊第四城廊近處體城九間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
刑曹啓目粘連,依判下問議于大臣,則左議政李時秀,以爲斷獄,惟情與跡,金家雇奴之誤換姓字,何干於守長,而扼項執脚,擧以撞地,膝當於胸,枕當於背,痕損狼藉,證招分明,恐難傅輕云。右議政金載瓚,以爲乳間肋上,俱是血癊,合面脊傍,明有痕損,仲伊之目擊,十分明的,則依法取疑,恐不可已矣。大臣之議如此,上裁,何如?判付啓,實因旣如是分明,致命又在於限內兺除良,㗡孫之換呼姓字,本則微細,而移怒於守長,守長之臥捽學用,事則巧湊,而實出於酒後是置,木枕之衝於背,前膝之築於胸,非但實因之狼藉,抑亦看證之具備是旀,數次出入,豈非傷後之事,不日成獄,可知被築之緊是遣,其跡則雖曰常漢之例習,其事則出於頑悍之凶心是隱,則不可以數條疑端,有所參恕是遣,況旀左右相意見,無所參差,更加各別嚴刑,期於斯速得情爲良如敎。
丁卯十月二十一日申時,上御誠正閣。右承旨·同副承旨入侍時,右承旨申絢,同副承旨金履載,記事官洪起燮·朴周壽·鄭元容,檢校待敎朴宗薰以次進伏訖。上命絢讀奏刑曹回啓,殺獄罪人姜學用事判付粘連,大臣收議,命宗薰從傍觀之。絢讀奏訖。上敎宗薰曰,閣臣所見,何如?宗薰曰,殺獄體重,且臣素昧獄情,何敢指一仰奏,而臣於向來待罪承宣之時,亦嘗見此獄道啓之大略矣。大抵斷獄之道,不過跡與情二者而已。今以此獄言之,就其跡而論,則實因詞證,旣甚分明。且其致死,在於辜限之內,如法償命之外,無容更議,而若爲參恕其本情,則此是醉中之事,初非殺心相加者,然觀其傷處,似無以起疑矣。上命絢書判付訖。上曰,此外回啓,催促刑曹,速爲入之,可也。仍命絢讀奏公事,絢讀奏訖。上曰,判付,出去書之也。命退,諸臣以次退出。
上在昌德宮。停常參·經筵。
巳時,太白見於未地,所見彗星,形色尾痕,尤爲消滅,不得詳細看候。
王大妃殿·惠慶宮·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
申絢啓曰,明日常參·經筵,取稟。傳曰,只晝講。
宋知濂啓曰,司僕內乘,來言捲簾,毛帳取稟。傳曰,捲三面。
傳于宋知濂曰,侍衛軍兵毛具。
金履載啓曰,臣以王大妃殿·惠慶宮,嘉順宮問安,進去下直之意,敢啓。傳曰,知道。
申絢,以禮曹言啓曰,遲遲臺碑銘書寫官,已爲差下,而上面,當以篆字書鐫矣。篆字書寫官,亦令吏曹差出,何如?傳曰,允。
丁卯十月二十二日辰時,上詣德興大院君祠宇酌獻禮入侍時,行左承旨洪義浩,右承旨申絢,左副承旨宋知濂,同副承旨金履載,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰以次侍立。上具翼善冠·衮龍袍,乘輿出協陽門。藥房提調韓晩裕曰,早朝勞動,聖體,若何?上曰,一樣矣。至仁政門外,通禮啓請降輿乘輦,上乘輦,詣大院君廟大門外,降輦乘輿,詣小次。上曰,入幕次後,問安勿爲之。出榻敎上詣廟內版位,行再拜禮,還詣小次。上曰,展拜後問安勿爲之。出榻敎酌獻禮時至,上詣廟內,行酌獻禮,禮畢,還詣小次。上曰,酌獻禮罷後,問安勿爲之。出榻敎上曰,禮房承旨,馳詣社稷,奉審以來。出傳敎上曰,判敦寧李彦植,水原判官李爔入侍。出傳敎左副承旨宋知濂,記事官趙庭和·朴周壽·鄭元容,判敦寧李彦植,水原判官李爔以次進伏訖。上曰,列聖朝皆爲展拜,酌獻禮則自先朝始行,而予今又繼述而行禮,尤切愴慕之心矣。彦植曰,列聖朝已行之禮,今又繼述,臣不勝榮愴之忱矣。上曰,內外子孫參班者幾人耶?彦植曰,多數參班矣。知濂曰,儒生擧案,爲七十六矣。上曰,墓所別無弊端耶?彦植曰,仰賴軫念,別無弊端矣。上曰,此處有何古蹟耶?彦植曰,內庭石柱,卽宣廟讀書書齋前柱,後階上黃楊木,是大院君手植,叢竹,是宣廟手植矣。上曰,誠稀貴之事也。仍敎曰,欲引見參班人而日已暮,主人知此意,出而傳之,可也。上曰,舍廊用之,可也。命書傳敎曰,判敦寧李彦植加資米木布,依先朝已例輸送,參班儒生,依前例令該曹紙筆墨題給,武士各弓矢一部賜給,奉祀孫水原府判官李爔,待窠卽爲陞敍事,分付。通禮啓請外辨,上乘輿出宮門。通禮啓請降輿乘輦,上乘輦,至仁政門外,降輦乘輿,入協陽門還內。諸臣以次退出。
上在昌德宮。停常參,只晝講。
自申時至人定,灑雨下雨,測雨器水深二分。密雲下雨,彗星所在,不得看候。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,明日常參·經筵,取稟。傳曰,只晝講。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申絢曰,右承旨·同副承旨入侍。
宋知濂啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以大司諫朴瑞源,司諫申溆,正言趙鐘永,執義金熙華,掌令尹之鉉·李若洙牌不進罷職傳旨,傳于宋知濂曰,只推。
宋知濂,以義禁府言啓曰,公忠兵使林栽洙狀啓內,兵馬虞候李尙德,爲先罷黜,其罪狀,令攸司稟處事,啓下矣。李尙德時在任所云,依例發遣府羅將,交代後拿來,何如?傳曰,待待命拿囚。
刑曹啓目粘連,問于大臣,則左議政李時秀,以爲前後道啓之起疑於此獄者,固非一端,而議讞之論,皆置於疑,疑則惟輕,實出於聖人重人命之意,而獄體至重,伏惟上裁云。領府事徐龍輔在外,鰲恩君李敬一病未獻議,右議政金載瓚,以爲旣經幾番審理,終無一端眞案,由前由後,亦涉可疑,而京外議讞,俱未指一,此等之獄,宜有從輕之律,而獄體至重,惟在上裁云。判府事韓用龜在外矣。大臣之議如此,上裁,何如?判付啓,殺獄多端,自前每然人命所關,尤倍他獄是遣,至於實因之緊驗推知,所犯之情節是結,先看供招之眞僞,次度看證之明白是隱,則事勢則巧湊,看證則發明是隱等以,尤爲疑端之疑端,在今之道,惟當求其情而參其跡是如乎,破扇打面之招,雖似春雉之鳴,以足蹴脚之說還成夏蟲之疑是旀,因錢債之推索,忘戚誼之自別,遐土頑民之習,雖爲可痛,常漢無情之事,不足深責是在如中,今不可以看證之救昌太,以有所致疑是旀,更思初檢官報辭,雖或似然是乃,以此致疑於看證,則近於吹毛而覓疵,無異洗瘢而索痕是置。命西致死,或由因踢而添傷是加隱喩,寒氣太甚,大病似作,其命西生前自道之言也。偶然得病,渾身皆痛,其海一馱歸得聞之言也。此所以一致疑之端也是旀,又觀昌太之招,則命西,於相詰之翌日,謝以醉中妄擧,勸飮和好,同宿是如是置。及其得病之後,其父則告官,而命西則挽止,氣色從容,有若不被踢而無憤慍者,卽其父之招也是旀,況旀其父,則初未目見其顚末,稱以被蹴的實,傳聞之言,豈可信也?其事則又是出他而始歸,供以衣有血班打面之傷,豈至死也?此所以二致疑之端也是旀,雖以告官事言之良置,屍親則父也弟也,命西則子也兄也,至情之間,無所持疑,理之常也,痛冤之地,不留時刻,勢所固也是去乙,奉遇益西,何所顧惜於昌太,而有此三日之遲拖是隱喩,此所以三致疑之端也是如餘良,雖有實因之明,傷半病半,不可專諉於傷,亦不可專諉於病是隱,則其在罪疑之義,有難償命是遣,其在審克之道,合置輕典。安州牧殺獄罪人金昌太,施以次律爲良如敎。
丁卯十月二十三日午時,上御熙政堂。晝講入侍時,知事徐榮輔,持論語第五卷,特進官金履永,持論語第五卷,參贊官金履載,持論語第五卷,侍讀官金啓河,持論語第五卷,檢討官安廷善,持論語第五卷,記事官趙庭和,持論語第五卷,別兼春秋鄭觀綏,持論語第五卷,記事官鄭元容,持論語第五卷,宗臣西春君爗,武臣行護軍李元植以次進伏訖。上讀前受音訖。啓河讀自子畏於匡,止何敢死。上命釋義以奏。啓河釋義以奏,上讀新受音訖,上曰,文義陳之。啓河曰,此章,夫子之以女爲死,顔子之曰何敢死,其意若相反,而其實則相承,小註亦以爲殆相爲一是已,師弟之恩義兼至,而惟其所在致死焉,有如此者,夫君臣之義,亦猶師弟也,上下之情志交孚,則有天地交泰之義,上之所以待下,下之所以事上者,宜如何哉?今以聖門師弟之義而推之,於君臣之交際,益勉交孚之道,是臣區區之望也。上曰,所陳好矣,當留念矣。下番陳之。廷善曰,今日自止,別無他文義,而上番所奏甚好,臣無容更達矣。上曰,知事陳之。榮輔曰,以此章回何敢死見之,則孔子若遇不幸,顔子必無生全之意,孔子之於顔子,知之也信,故曰吾以女爲死,顔子之於孔子,服之也深,故曰子在回何敢死,此可見師弟間恩義兼盡之義也。顔子之所存所養,旣見孚於平日,故夫子之相信也,至於如此,非但師弟之道爲然,雖以君臣之間言之,若其上下交孚之道,亦惟在於平日所存所養之如何。此章中別無文義之可奏者,而此等處留念則好矣。上曰,如是敷陳仰奏者甚好,當加體念矣。特進官陳之。履永曰,此大文中別無文義,而自有師弟以來,未有如孔子之於顔子。孔子每事動合天則,泛應曲當,而顔子心服孔子,以生三事一之義,有所在致死之義,故夫子若不在,則必死生以之之志,可以推見於此章中子在回何敢死之義矣。詩曰,自西自東,自南自北,無思不服,孟子云,其所心服者,如七十子之服孔子。蓋君臣之道亦然,人君若擧措得宜,處置得當,近自宮禁之內,遠及六軍萬民,皆得心悅而誠服,則亦可見親上而死長矣。若夫人心之服不服,專在人君處置之當與不當,此等處留念,是臣之望也。上曰,所陳好矣,當留念矣。參贊官陳之。履載曰,諸臣已陳之,臣別無他可陳之文義矣。上曰,玉堂·知事·特進官,皆有所奏矣。此章註曰,民生於三,事之如一,子之於父,臣之於君,弟之於師,所事固當如一,而父之所以敎子,君之所以使臣,師之所以訓弟,亦當盡其道矣。俄者特進官所奏中,夫子動合天則,泛應曲當,故顔子亦心服者,誠是矣。玉堂亦以上下交孚之說仰奏,而夫子畏於匡,顔子之如此,固是弟子爲師之道,而若以師之爲弟之道言之,顔子遇難,如夫子畏匡之時,則夫子將何以處之耶?啓河曰,孔子若至於不幸,則顔子所以致死者審矣。至於顔子不幸,則夫子所以處之者,未知如何,而師之於弟子,其義恐或有淺深輕重之別矣。上曰,此章夫子·顔子之問答,果如上番所奏,若相反而實相承者矣。然而此章註又云,幸而不死,夫子則曰,吾以女爲死,而此又云幸而不死者何耶?啓河曰,臨難而遇害,則雖朋友,亦有與之相死之義,況顔子之於夫子乎?胡氏所云,上告天子,下告方伯,未必眞有是事,而其義則亦當如是,故朱子取其說,其致死之義可以見矣。上曰,此章中別無多爲可問之文義矣。仍命掩卷。啓河·廷善曰,臣等有區區所懷,敢此聯陳矣。臣等昨伏見雲觀警報,太白見於巳時,相顧憂歎,益不勝驚心之至。彗孛未消,雷異繼作,責躬求助之德意,藹然於十行絲綸之間,庶幾悅豫,轉災爲祥,而曾未幾何,又有此太白之見,仁愛之天,警告之道,若是其丁寧諄複,臣等死罪,竊以爲,我殿下敬天弭災之方,猶有所未盡而然也。易曰,震來虩虩,恐致福也,虩虩,卽恐懼修省之義也。遇災知懼,側身修行,則其所致福,理之必然也。宋景公,有三言之善,而熒惑徙度,天人相與之際,其應之捷於影響,有如是矣。臣等竊嘗見先正臣李珥經筵日記,則伊時有彗星之異,而故徵士李之菡,謂珥曰,去年妖星,吾以爲瑞星。珥曰,何謂也?之菡曰,人心世道,極其潰敗,將生大變,而自星見之後,上下恐懼,人心稍變,僅得不生大變,豈非瑞星乎?臣等亦以爲,近日百度懈弛,民國之憂虞,不可勝言,而若因此災異之見,大警惕大奮發,亟盡消弭之道,則今日之雷異星變,卽轉移之一大機會也。伏願深留聖意,益加修省焉。上曰,前有雷異彗星之變,昨有雲觀太白之報,方切悚惕之際,又聞儒臣之奏,當益加體念矣。榮輔曰,上番俄以太白星變,有所陳勉,其意甚好矣。向者大臣,以萬物萬事,視爲己分內事仰奏,此尤當留念處也。雖於法講召對之外,每當進接臣隣之際,講究此義,先立其志,以萬物萬事,皆以爲己分內事,常常提省,眷眷不忘,則其在日新又新之工,當有漸進之效矣。上曰,所陳好矣,當留念矣。仍敎曰,特進官奏文義外,亦可以言事耶?榮輔曰,登筵者,無不可言之人矣。履永曰,俄者玉堂,以近來災異,有所仰奏,而小臣跡忝雲觀,目睹災異,其間太白之見,至於兩次,彗星雷異,疊出層見,不但天象之如此,驗之人事而亦然。臣夜觀乾文,晝察人事,不覺憂歎之至。詩曰,天之方蹶,無然泄泄,今日之泄泄亦甚矣。上而求言,下而進言,亦可謂應之以實,而以臣區區之見,其於以實心行實政之道,竊以爲未也。苟不行之以實政,則雖進言者日積公車,說弊無餘,而其於救弊之政,有何益哉?譬如有病者,只論其症,而不投對症之藥,何以責療病之道乎?今日之爲弊者固多矣,還弊也,軍弊也,國用也,紀綱也,其爲積痼之弊,不一其端,而雖一事,若拈出題目,講究矯捄,還弊則求其所以釐焉,軍政則求其所以整焉,以至於國用也紀綱也,惟思矯救之策,則自有修擧之道。爲今之道,莫如勿言某事,先立題目,委任責成,則庶有丕變之效。雖以近日事言之,仁政殿之重建,禮曹之經營,殿下一委之於有司之臣,而工役遂成,凡事之做爲,實類於作室之功。今殿下,若以某事,一立題目,委任大臣,則大臣當爲都料匠矣。其於斧彼鉅彼之任,臣等雖無似,亦當奔走竭力,以責工役之成矣。豈可今日明日,徒說其弊,而一不思其所以矯弊之道乎?以時言之,則今日卽有爲之時也。殿下春秋鼎盛,邦內無事,苟欲有爲,更待何時?詩云迨天之未陰雨,徹彼桑土,綢繆牖戶,孰敢侮予?夫迨字之義固好矣。孟子曰,及是時明其政刑,蓋及字之義,與迨字同其義焉。今亦欲有爲,則可不迨此時爲之,而有爲之道,無過於先立題目,以爲講究之道,伏願留念焉。上曰,今日所陳中,特進官所奏尤好,當以實心留念矣。上曰,宗臣亦可言事耶?榮輔曰,古者別無諫官之名,而人皆得以言之,言路者,國家之血脈也,固無不可言之人,而其在經席之間,有所仰奏者,則尤無不可言之言矣。履永曰,以古事見之,經筵諸臣,無不言之矣。命退,諸臣以次退出。
丁卯十月二十三日午時,上御誠正閣。右承旨·同副承旨入侍時,右承旨申絢,同副承旨金履載,記事官趙庭和,別兼春秋鄭觀綏,記事官鄭元容,檢校待敎朴宗薰以次進伏訖。上曰,入侍上番,是別兼春秋耶?觀綏曰,上番俄以須資出去,故小臣入來矣。上曰,經筵座目,何爲而遲滯耶?絢曰,宗臣昨日稱病,而今日始入來,故有此遲滯云矣。上曰,宗臣若有故,講有頉稟之例耶?絢曰,在前宗臣,若以孝安殿享官入直,則只書座目,而或有不爲入來之例矣。上命絢讀平安監司趙得永殺獄罪人金昌太啓本。宗薰曰,此獄有疑端,大抵殺獄,看證爲第一,而此獄則看證有疑端矣。上命書判付訖,仍命履載讀公事訖。命退,諸臣以次退出。
上在昌德宮。停常參·經筵。
巳時,太白見於未地。初昏以後,天氣淸明,衆星畢露,而織女星下所見彗星,十分詳察,則星體尾跡,終無形痕,消滅無疑。
禮曹,來十一月初四日行景慕宮冬享大祭,親祭取稟,奉敎恭依。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絢啓曰,明日再明日翼陵忌辰祭齋戒正日相値,視事頉稟之意,敢啓。傳曰,知道。
傳于洪義浩曰,政官牌招開政。
宋知濂啓曰,行大司憲李直輔,持平朴蓍壽在外,執義金熙華,掌令尹之鉉·李若洙牌不進,持平李晉淵未署經,監察茶時之意,敢啓。傳曰,知道。
以大司諫朴瑞源,司諫申溆,正言趙鐘永,執義金熙華,掌令尹之鉉·李若洙牌不進罷職傳旨,傳于宋知濂曰,只推。
申絢,以吏曹言啓曰,新除授高陽郡守朴宗雨呈狀內,矣身素患痰癖之症,當此換節之時,一倍添劇,時月之內,萬無起動赴任之望,斯速入啓遞改云。身病旣如是,則有難强令赴任,罷黜,何如?傳曰,允。
有政。吏批,判書李始源進,參判閔耆顯牌不進,參議李羲甲牌不進,右承旨申絢進。以金啓洛爲工曹判書,林漢浩爲戶曹參判,尹守晩爲典牲判官,判敦寧李彦植今加崇祿加資事承傳,以李憲圭爲高陽郡守,南陽進爲敬陵令。
兵批,行判書韓晩裕病,參判鄭尙愚病,參議李翼晉病,參知朴命燮入直進,左副承旨宋知濂進,同知單金相武,護軍單宋銓。
以吏曹參議李羲甲牌不進罷職傳旨,傳于申絢曰,只推。
傳于洪義浩曰,左承旨·右承旨·左副承旨入侍。
申絢啓曰,卽者吏曹郞廳來言,中和府使金喆勳,憲府則旣已署經,諫院則尙未署經云,大司諫朴瑞源,司諫申溆,正言趙鐘永,旣有只推之命,竝更牌招,以爲備員署經之地,何如?傳曰,允。
以大司諫朴瑞源,司諫申溆,正言趙鐘永再牌不進罷職傳旨,傳于申絢曰,只推。
傳于宋知濂曰,龍虎營中旬頒賞,今月二十八日當親臨,處所以春塘臺爲之,侍衛置之。
申絢,以吏曹言啓曰,新除授成均館直講徐俊輔呈狀內,矣身素患痰癖之症,挾感添劇,時日之內,萬無起動供職之望,卽速入啓遞改云。身病旣如是,則有難强令察任,改差,何如?傳曰,允。
申絢,以弘文館言啓曰,新除授副校理李之聃,時在公忠道忠州地,經筵入番事緊,請斯速乘馹上來事,下諭。答曰,依啓。
宋知濂,以兵曹言啓曰,來十一月初三日大駕詣景慕宮齋宿,初四日冬享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍二哨爲先厢,內外各營入直軍爲後厢,御營廳除馬步軍留陣禁軍入直外一番,馬軍一哨,兩營騎士各一番,隨駕,可也。
洪義浩,以賑恤廳言啓曰,中部司僕前契任掌崔成得,今月二十四日本洞路傍,得三四朔遺棄女兒,同里居私婢玉粉,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
丁卯十月二十四日午時,上御熙政堂。晝講入侍時,同知事林漢浩,持論語第五卷,特進官金銑,持論語第五卷,參贊官宋知濂,持論語第五卷,侍讀官金啓河,持論語第五卷,檢討官任天常,持論語第五卷,記事官洪起燮,持論語第五卷,記事官朴周壽,持論語第五卷,記事官鄭元容,持論語第五卷,宗臣西春君爗,武臣行副護軍南宮以次進伏訖。上讀前受音一遍訖,命奏新受音。啓河讀自季子然問仲由·冉求,止亦不從也。上命奏釋義,啓河解釋章句以奏。上讀新受音一遍訖,上曰,文義陳之。啓河曰,季子然問由與求也,可謂大臣與蓋子然之問,由與求之耻也。二子之仕於季氏,視顔·閔爲慊,猶能自率以正,抑其專權僭竊之習,則所仕亦不爲無義,而今二子則不然,季氏富於周公,而求也,爲之聚斂而富益之,費邑夫子之所欲墮,而子路,使子羔爲之宰,是故夫子,於求也,則曰非吾徒也,於由也,則曰賊夫人之子,其所以非斥之者亦嚴切矣。子然以意如之子,習於其父之所爲,而今得由與求爲臣,故以此自多,而致有此問,在由與求也,則尤爲可致之事矣。二子卽聖門高弟,十哲四科中人也。旣爲季氏之臣,又不能盡其道者,蓋學問之有所未盡處而然也。子路則至謂以何必讀書然後爲學,尤可見所學之未盡矣。大抵學問未到極處,則凡事亦未得極當,故學問之道,不可不勉,人君之學,尤與匹庶有異。伏願推移於此等處,終始典學,以至緝熙光明之域,是臣之望也。上曰,所陳甚好,當留念矣。上曰,下番陳之。天常曰,以道事君之道字,包得那許多意義,上而格非,下而猷爲,莫非道字裏做去,故以道事君,不可則止焉。今由與求之仕於季氏,已失不可,則止之義矣。蓋在上者,得賢共國,以禮使之,而責之以以道事君,毋使至於不可,則止之境,若殷高宗,以成湯自期,傅說,以伊尹自期,君臣上下,自期如此,則明良喜起之盛,可復見矣。伏願於此等處,推移體察焉。上曰,所陳甚好,當體念矣。上曰,同知事陳之。漢浩曰,玉堂以以道事君,敷陳文義矣。蓋以以道事君及下文所云從之者與,參互觀之,則人君用人之道,有可以推知者矣。以道事君者,是守正不撓之人也,從之者,是趍走承順之人也。守正不撓者,必有犯顔直諫之事,趍走承順者,必有阿好苟容之態,在上者苟能知此二者而明辨,則人臣之賢不肖,不難知矣。然歷觀往牒,則守正不撓之言難入,趍走承順之人易進。雖以漢唐事言之,武帝之於汲黯,終於淮陽太守,而不復召用,太宗之於魏徵,至有會須殺此田舍翁之語,此可見逆耳之言難入故也。孟子曰,好臣其所敎,不好臣其所受敎,蓋所敎者,卽趍走承順之輩,所受敎者,卽守正不撓之人也。此可與此章較看,而伏願於用人之際,以是體察焉。上曰,所陳切實。且以逆耳承順之言敷陳者尤好,當體念矣。上曰,特進官陳之。銑曰,事君以道,是大臣之責,而非但大臣爲然,雖官微位卑者,立朝事君,不以其道,則終與苟容之人同歸。大小臣工,皆當以當然底道理,藉手事君,此非但臣分之當然,如此則君子日進,小人日退,國治而天下平矣。此專在於人君導率之效,知人則哲,用舍則公,進賢退不肖,使守正不撓之臣日進,則非但大臣之以道事君,忠良之臣,滿於朝著,三代之治,無過於是。伏願深留聖意焉。上曰,參贊官陳之。知濂曰,知事纔以用人之道,敷陳文義矣。大臣與具臣,蓋有層等,大臣者,不從君之欲,必行己之志,具臣者,等於群臣,而混於其中。大臣之於具臣,可謂超等者,而臣意則初爲具臣者,後不必不至於大臣。昔舜命九官,命益作虞,虞者,是山澤之官,所謂具臣者也。其後夏禹,薦益於天,則可知益之賢,可至於大臣也。以在上者用人之道言之,可爲大臣者,大臣以使之,可爲具臣者,具臣以使之,然後方可謂則哲之明矣。若以具臣而爲大臣,以大臣而爲具臣,則實有違於用人之道矣。伏願於此等處留念焉。上曰,所陳好矣,當留念矣。上曰,俄者知事,以順志逆耳之言敷陳者好矣。書曰,有言逆于汝心,必求諸道,有言遜于汝志,必求諸非道,此言切當,而且或逆耳之中,有善與不善之分,遜志之中,有當與不當之別。苟於遜志之中,或有當道之言,以其遜志,必求諸非道,逆耳之中,或有不當道之言,以其逆耳,必求諸道,則政令施措之間,得不有顚倒之患耶?何以則於逆耳遜志之中,明辨其公私賢否之分,使得其當於道耶?啓河曰,小人沽直,或有逆耳之言者,君子將順,亦有遜志之言者,然蓋當用人之際,則必先明辨二者,而至於聽言之道,則雖小人之言,言好則聽之。陽貨小人也,而爲富不仁爲仁不富之言,聖人取之,雖芻蕘之言,博採以用好矣。上曰,仲由喜聞過,又云未之能行,惟恐有聞,則其爲聖門之高弟,可知也。且冉求亦入於四科之列,則亦可謂高弟,而求也,則以季氏聚斂之臣,夫子斥之以非吾徒也。由也,則以子羔費宰之事,夫子斥之以賊夫人之子,子路則又有何必讀書然後爲學之語,此蓋二子學問未高處也。俄者上番,亦有所奏,而二子俱以聖門高弟,學問之有不足處,果何故也?啓河曰,子路則氣質,勇於有爲而不能裁擇,故終未入於升堂之列,求也則常有自退之心,故夫子斥之以今汝畫,亦可見二子之雖入於四科之列,而學問之未高處也。且冉有,爲季氏聚斂之臣,而又復益之,亦未必專爲季氏,如後世掊克之臣,而季氏僭竊之習,旣不能正之,故夫子,至斥以鳴鼓以攻之矣。子路則夫子斥之以賊夫人之子,而子路,以何必讀書然後爲學對之,此可謂窘遁之辭矣。蓋學而優則仕,豈有仕而優則學之道乎?故夫子,亦責之以惡夫侫者矣。上曰,大臣以道事君不可則止者,蓋謂不從君之欲,必行己之志也。孟子論伯夷·伊尹之聖曰,伊尹治亦進亂亦進,治亦進者,卽以道事君之義,而亂亦進,則似有異於不可則止之義,伊尹賢者而何其如是耶?啓河曰,伯夷·伊尹,出處各異矣。伊尹嘗有自任之意,故治亂俱進,而如有不可處,則亦豈不止之乎?孟子論三聖出處,而各自不同矣。孔子今對子然之問,故以大臣爲言,而非但大臣爲然,人臣愛君之心無大無小,責難陳善,引君當道,而有官守者,不得其職則去,有言責者,不得其言則去,則上自大臣,下至微末庶官,皆有不可則止之義矣。所謂止之者,非之楚之齊也。言不見用,則便是止之之時也。上掩卷,命經筵諸臣先退,漢浩等退出。爗進前曰,連日臨殿,聖體,若何?上曰,宗臣有問候之例乎?爗曰,崇品宗臣,例爲問候矣。知濂曰,王子大君之外,雖崇品宗臣,例不當問候,宗臣爗,推考,何如?上曰,置之,可也。爗曰,昨筵有宗臣有所言則言之之敎,而不得諦聽,未及仰達矣。顧今宗班乏少,且臣是朝暮之人也,豈有無宗班之國乎?伏願留念焉。時弊陳勉等事,諸臣皆有所奏,臣何敢言事,而至於政官及監司,當爲各別擇差矣。近來守令,無勢者則雖善治,監司必置之於中下之考,政官及監司擇差,然後公道可行,此臣之望也。宗班絶乏,亦是國事之大者,伏望留念焉。上曰,以擧條奏之乎?爗曰,臣有何以擧條者乎?上曰,所奏果好,當留念矣。命退,諸臣以次退出。
丁卯十月二十四日未時,上御映花堂,左承旨·右承旨·左副承旨入侍時,行左承旨洪義浩,右承旨申絢,左副承旨宋知濂,記事官洪起燮·趙庭和·朴周壽·鄭元容,檢校直閣洪奭周以次進伏訖。上曰,待呼名,諸臣應射,可也。義浩等少退,建五色小布。命義浩等應射,義浩等各射五巡訖。上命不中者更射一巡,奭周·起燮·庭和等各射一巡訖。上命頒賞。絢以九中,豹皮一令,知濂·元容四中,各虎皮一令,義浩二中,大鹿皮一令,起燮·周壽一中,筒介一部,奭周·庭和不中,弓箭一部賜給。絢等以次跪領賞,行四拜禮訖。上由靑陽門,入延生門還內。諸臣以次退出。
上在昌德宮。停常參·經筵。
巳時,太白見於未地,所見彗星,織女三星之間,微有形痕,若存若無,比昨少異。
藥房提調韓晩裕,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,行大司憲李直輔,持平朴蓍壽在外,執義金熙華未肅拜,掌令尹之鉉·李若洙呈辭,持平李晉淵未署經,監察茶時之意,敢啓。傳曰,知道。
宋知濂啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
申絢啓曰,明日親臨方物看品,處所以何處爲之乎?敢稟。傳曰,以映花堂爲之。
申絢啓曰,中和府使金喆勳,諫院尙未署經,除在外外,未肅拜·呈告人員,竝卽牌招,備員署經,何如?傳曰,允。
申絢啓曰,中和府使金喆勳,諫院當爲署經,而大司諫朴瑞源,司諫申溆,正言趙鐘永牌不進,獻納林景鎭,正言李永錫在外,無以署經,何以爲之?敢稟。傳曰,牌招。
以大司諫朴瑞源,司諫申溆,正言趙鐘永牌不進罷職傳旨,傳于申絢曰,只推。
申絢啓曰,中和府使金喆勳,諫院當爲署經,而大司諫朴瑞源,司諫申溆再牌不進,獻納林景鎭,正言李永錫在外,正言趙鐘永一人,無以備員署經,何以爲之?敢稟。傳曰,更爲牌招。
以大司諫朴瑞源,司諫申溆再牌不進罷職傳旨,傳于申絢曰,只推。
申絢啓曰,司練申溆三牌不進,依定式遞差傳旨禁推傳旨捧入之意,敢啓。傳曰,知道。
以慶尙監司尹光顔狀啓,薦新進上生靑魚,限內不得封進,惶恐待罪事,傳于申絢曰,卿其勿待罪事,回諭。
申絢,以禮曹言啓曰,來十一月初四日景慕宮冬享大祭親行時,省牲省器之節,依例以親臨磨鍊乎?敢稟。傳曰,以親臨磨鍊。
宋知濂,以備邊司言啓曰,關西後運襦衣一百四十五領,紙衣一百領,照數稱量,木綿紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。一一分給,俾無遺漏之歎,可也。
申絢,以觀象監提調意啓曰,今十月二十四日壬辰初昏以後,天氣淸明,衆星畢露,而織女星下所見彗星,十分詳察,則星體尾跡,終無形痕,似已消滅,而測候廳,其在十分審愼之道,恐不可遽然撤罷,姑待今夜,更爲看審後撤罷,何如?傳曰,允。
上在昌德宮。停常參·經筵。
太白見於未地,所見彗星,織女三星之上,乍有乍無,形痕熹微難辨。
申絢啓曰,明日常參·經筵,取稟。傳曰,只晝講。
宋知濂啓曰,行大司憲李直輔,持平朴蓍壽在外,執義金熙華未肅拜,掌令尹之鉉·李若洙呈辭,持平李晉淵未署經,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,臣以方物封裹,進去下直之意,敢啓。傳曰,知道。
申絢,以禮曹言啓曰,御覽方物還下,黃細苧布二匹,紅細苧布一匹,白細苧布三匹,黃細綿紬二匹,紫細綿紬三匹,白細綿紬四匹,滿花席二張,雜彩花席二張,白綿紙二百九十八卷,極擇改備,其餘物種,同爲封裹之意,敢啓。傳曰,知道。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
丁卯十月二十六日辰時,上御映花堂。方物看品入侍時,行左承旨洪義浩,右承旨申絢,左副承旨宋知濂,同副承旨金履載,記事官洪起燮·趙庭和·朴周壽·鄭元容,檢校直閣沈相奎·洪奭周,檢校待敎朴宗薰,待敎朴綺壽以次進伏訖。上曰,方物入之。賤臣承命出傳,還入進伏曰,方物因都堂看品,未及入來矣。上曰,親臨看品前,都堂看品何也?使之知入。賤臣承命出傳,還入進伏曰,因先朝受敎,親臨看品前,都堂看品云矣。上曰,方物先入者入之。仍敎曰,承旨閣臣,下殿點檢,可也。義浩·象奎等承命下殿,點檢方物。義浩曰,可以點退者,當如例點退乎?上可之。義浩曰,白綿紙二百九十八卷,點退矣。上曰,方物未及入來者,自政院點退,可也。仍命諸臣小退。午刻後,上出御映花堂下射場,設幕次,命承史·閣臣入侍。上敎曰,今日欲射的諸臣,曾有陪射之例耶?義浩曰,先朝御射時,設九帿則近侍諸臣,同時陪射,而至如中布或貫革,則御射後,諸臣始乃應射矣。上命立中布,仍命承史·閣臣先射三巡訖。上出御射臺,御射連五巡,第五巡五矢俱中。更命立小布,上又連射五巡,前後獲十八矢,諸臣列侍,獲睹神武,懽忭之情可知。仍命承史·閣臣以次射。上敎曰,兵曹入直堂郞及摠府入直堂上,如來待,則亦令同射也。兵曹參議朴命燮,佐郞朴師晉,都摠管金啓洛,副摠管李普天,以次追後應射。絢十六矢,象奎十三矢,知濂六矢,周壽五矢,義浩四矢,元容二矢,宗薰·履載·命燮·綺壽·起燮·庭和各一矢,啓洛·普天·奭周·師晉不中。上命宣饍,仍頒賜諸臣,象奎·義浩·奭周·宗薰·絢·知濂·履載,各賜豹皮一令·筒介一部·弓矢各一部·片箭一部·箭竹一部·筒兒一箇,啓洛·普天·命燮·綺壽,各賜虎皮一令·筒介一部·弓失各一部·片箭一部·箭竹一部·筒兒一箇,起燮·庭和·周壽·元容·師晉,各賜大鹿皮一令·筒介一部·弓矢各一部·片箭一部·箭竹一部·筒兒一箇。象奎等領賞後,行四拜禮訖。上乘輿,由靑陽門,入延生門還內。諸臣以次退出。
上在昌德宮。停常參,只晝講。
織女三星之上,彗星形痕,尋看頗久,則若存若無,難以的測。
申絢啓曰,明日經筵,取稟。傳曰,只晝講。
申絢啓曰,來初一日輪對日次矣,敢稟。傳曰,當次人後日次待令。
申絢啓曰,吏曹郞廳來言,臺諫有闕,政事,取稟。傳曰,當日爲之。
宋知濂啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。新除授臺諫,待下批一體牌招。
申絢,以吏批言啓曰,卽接通禮院牒報,則以爲今此拜表時,左右通禮,當爲備員,而右通禮尹在陽,身病猝重,不得擧行,卽爲變通備員之地云,通禮院右通禮尹在陽改差,其代今日政擬入之意,敢啓。傳曰,知道。
有政。吏批,判書李始源進,參判閔耆顯病,參議李羲甲病,右承旨申絢進。以李德鉉爲司諫,金必宣爲厚陵令,李英玉爲貞陵令,李勉心爲漢城主簿,姜彙鈺爲右通禮。
兵批,行判書韓晩裕病,參判鄭尙愚入直進,參議李翼晉病,參知朴命燮病,同副承旨金履載進,同知單張遇季,副司直單申溆。
宋知濂啓曰,行大司憲李直輔,持平李晉淵在外,執義金熙華,掌令尹之鉉·李若洙,持平朴蓍壽牌不進,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永·李永錫,執義金熙華,掌令尹之鉉·李若洙,持平朴蓍壽牌不進罷職傳旨,傳于宋知濂曰,只推。
以水原留守洪明浩狀啓,馬步軍兵合操,今二十四日,依程式行操緣由馳啓事,傳于金履載曰,坐作進退之節,金鼓應接之時,尙有外營時軍容云,極爲嘉尙,此後益加操鍊,必使無異於昔年外營時操鍊事,回諭。
以水原留守洪明浩狀啓,振威精抄軍朴大榮,柳葉箭沒技,令該曹考例稟處事,傳于金履載曰,依例直赴殿試事,分付。
金履載,以備邊司言啓曰,卽見慶尙監司尹光顔災實分等狀啓,則草溪等八邑,置之尤甚,陜川等二十一邑,置之之次,安東等四十二邑,置之稍實,仍以爲事目災二千五百結外,不足災一千二百五十一結九十七負九束,特許加劃,後錄諸條,竝請令廟堂稟旨分付矣。其一,山倉軍餉尤甚之次邑,限折半仍留平倉事也。其一,昨年停退還穀,尤甚邑全數仍停,之次邑限折半分捧事也。其一,乙丑舊還,尤甚之次邑竝爲退捧事也。其一,高靈縣連年被災,民勢甚窘,甲寅逋還,限年分捧條仍停事也。其一,推奴徵債防塞,尤甚之次邑勿定配所事也。其一,山郡還穀,昨年以作錢移貿之意,狀請蒙允,先從最甚處,若干減糴,今年依昨年例,以詳定價作錢,移分於穀少邑,而至於知禮米還,爲一萬六千八百餘石,限折半減數,而每年或千餘石或數千石,次次作錢移分事也。其一,榮川·比安粟還,本非土宜,榮川元會粟一千石,常賑粟二千石,比安元會粟四百五十石,常賑粟一千五百五十石,依安東例,換作正租事也。本道年事,雖分三等,大體論之,優劣無甚懸殊,足可謂均豐,誠極多幸,而以嶺南地方之廣,其所請災,不過一千二百五十一結零,誠甚精約分等,依狀請施行。加請災結,準數許劃,使之一一均俵,後錄中山倉軍餉,尤甚之次邑限折半仍留平倉事,尤甚之次邑乙丑舊還退捧事,高靈縣限年分捧條仍停事,雖非災歲,俱係民隱,與推奴徵債防塞,尤甚之次邑勿定配所事,竝依狀請施行。昨年停退仍停事,停退之法,一踰當限,則遂成舊還,舊還之漸滋,不但有違於重國穀之意,年久追徵,大關民弊,非萬不獲已則不可輒許,而尤甚諸邑軫恤之政,亦當稍別,只尤甚邑昨年停退還穀,限折半仍停事,分付。山邑穀多處,從便移轉,以爲漸次矯救之意,前已覆啓行會。今年亦依昨年例,轉移裒益,俾有實效。知禮以如斗小邑,戶數穀摠,若是相懸,限以數年,期於減半,係是不可已之政。榮川·比安兩邑,以粟換租事,旣有安東等邑已例,竝爲依狀請施行事,分付,何如?傳曰,允。尤甚之次,雖有等分,道臣必當商量而啓,停退一款,亦依道臣狀請施行,可也。
金履載,以備邊司言啓曰,卽見慶尙監司尹光顔所報,則枚擧安東府使金會淵牒呈,以爲本府雖是峽邑,眞麥本非所尙,各衙門眞麥一千一百三十餘石捧糴之際,爲弊甚多,矯救之策,無出於換作秋穀,眞麥準折與正租相代,而民情皆願減此。眞麥一石,代納正租一石七斗五升,司句管私賑眞麥中六百石,從民願作租爲辭矣。眞麥一種,本非種糧之緊需,且與土宜有異,旣爲民弊,則邑報道狀之請以換租,固無不可,而準折之法,法意有在,何可以數百石增數,便違準折之舊式乎?該邑私賑眞麥六百石,一依法典,以正租準折換作事,分付,何如?傳曰,允。
金履載,以兵曹言啓曰,今丁卯秋等中旬試才時射砲技藝入格之類,別單中各其名下懸註,而騎芻五矢一次沒技人,依定式別單中,亦爲懸註以入之意,敢啓。傳曰,知道。
金履載,以左邊捕盜廳言啓曰,本廳兼從事官趙運永,身病甚重,勢難察任,改差,何如?傳曰,允。
持平李晉淵疏曰,伏以臣未署經之臺官,誤恩虛縻,亦旣浹月,而不敢以見職自居,縮伏泯默,恭俟恩遞矣。卽於鄕褫,得接家信,則臣之老父,素患風痰之症,重觸寒冷,頑痰流注,腰脇牽痛,咳嗽交作,氣息綿綴,食飮全却,已至多日,睡睫不交,亦旣屢夜,仍念臣寄寓僻陋,藥餌有難及時,兒少蒙昧,扶將亦患無人,臣自聞此報,心神飛越,按住不得,玆不得不忙陳短章,徑尋鄕路。伏乞聖明,亟遞臣職,俾便救護,仍治臣擅離之罪,以肅朝綱焉。臣無任云云。省疏具悉。爾其勿辭往護。
丁卯十月二十七日午時,上御熙政堂。晝講入侍時,知事韓晩裕,持論語第五卷,特進官鄭晩錫,持論語第五卷,參贊官金履載,持論語弟五卷,侍讀官任百禧,持論語第五卷,檢討官安廷善,持論語第五卷,記事官趙庭和,持論語第五卷,記事官朴周壽,持論語第五卷,記事官鄭元容,持論語第五卷,宗臣西春君爗,武臣行副護軍尹相重以次進伏訖。上讀前受音一遍訖,百禧讀自子路使子羔,止惡夫侫者。上命解釋以奏。百禧解釋以奏。上讀新受音一遍訖,上曰,文義陳之。百禧曰,子路爲季氏宰,以子羔爲費宰,但取質美,不顧未學而遽然任之。旣曰未學,則內無以治心,外無以治民矣。此所以有夫子深責之言也。費是十室之小邑也,而以其平日之未學,夫子猶爲深責,則而況人君,莅千乘之衆,御萬機之繁,而舍學問何以治民哉?人君之學,異於匹庶之學,緝熙光明,惟日孜孜,一邊講學,一邊治國,如車兩輪,如鳥兩翼,然後可以見治道之成矣。如此等處,念玆在玆,是臣之望也。上曰,所陳好矣,當留念矣。下番陳之。廷善曰,子路悻悻人也,强剛之質,本不近似於口給之禦人,而以一言之失,孔子責之以口給,若有眞箇謟侫之大,矯飾外貌,變幻黑白,其於害人敗德,尤不勝言矣。人君取人之際,尤當戒謟侫之人,其爲害也,終必至於禍人家國,故孔子答顔子爲邦之問曰,遠侫人,又曰,惡利口之覆邦家者,聖人所以遠侫人戒利口之意,可以推知矣。此等處監法,是臣之望也。上曰,所陳好矣,當留念矣。知事陳之。晩裕曰,學而優則仕,仕而優則學,學而優則仕,可也,仕而優則學,未可也。學如未優而仕,則何以盡民人社稷之責乎?子羔亦聖門高弟也。聖人若爲魯政,則用人之際,各當其才,子羔亦當大用也。故夫子責之也切。費是十室之邑,宰是百里之任,而其於民社之責,聖人猶爲重焉。況殿下,有一國社稷之重,御八域臣民之衆,職責也擔負也,至重且大,豈可少忽也哉?此大文中,學之一字,卽論語中不多有之字也。大抵治國之道,亦本於學,故聖王盡其爲學之道,勉勉不已,則其於民社之責,可以擧一反三矣。費是方五六十小邑,而聖人之重之也,猶如是,蓋守令得其人,則屢萬生靈,蒙其利,不得其人,則屢萬生靈,蒙其害,爲治之道,專係於擇守令。以古事言之,漢用循吏,文帝之時,河南守吳公,治郡第一,托任相公之事,吳公之事蹟,雖無槪見於史冊,以薦賈誼一事見之,其爲賢可知,而此所謂薦賢受上賞矣。文帝初年之政如此,故風動天下,飭礪群工,治道隆盛,幾成刑措,宣帝曰,與我共理,其惟良二千石乎?良二千石,若不得人,則人君何以獨運於上乎?當時尹翁歸于定國,皆以良吏,入爲九卿,漢朝治法,於斯爲盛,故史氏之論宣帝曰,綜明覈實,愼賞必罰。今殿下之所當法,卽三代之治,而以三代以後言之,則漢之文·宣之治,最爲第一者,皆由於專用循良之吏而然也。近來則多不得人,八路生靈之困瘁,專由守令之不得其人,警飭銓曹,另擇守令,毋使徒歸於文具,俾有實效焉。臣嘗聞宣廟初年,有用良吏之下敎,而其時有姓黃者,以驪州牧使,陞漢城判尹,朝廷謂之驟陞,而若其擢用良吏之道,與漢宣帝之事,前後一揆矣。顧今諸路,必多貪官汚吏,而八域生靈,皆我殿下之赤子也。殿下雖深居九重,中夜丙枕之中,思赤子顚連之狀,則必若恫在己矣。治民之政,莫如擇守令,守令之擇,係於銓曹,而非但守令之可擇。漢帝曰,郞官上應列宿,出宰百里,郞官位雖卑矣,而漢帝猶爲惜之,若我國守令之階,卽初仕是也。自初仕另擇,以爲擇守令之道,則百里分憂,庶有治道之成矣。此等處體念,是臣區區之望也。上曰,所奏切實矣。近日諸臣之所奏皆好,而知事敷衍多奏,語亦甚好,當體念矣。特進官陳之。晩錫曰,上番俄以聖學仰勉,而學之爲言,效也。雖讀書萬卷,不行其道,則是徒讀而止耳,有何益哉?程子以聖賢言語,爲切己之要爲言,朱子以逐句逐字,爲踐履之工爲言,殿下每於宮中燕居之時,講筵臨下之際,必以聖賢言語,逐句逐字,爲切己踐履之道,則其於聖工,將有效益矣。韓退之·柳宗元,皆是文章之人,而朱子猶以未得切己踐履爲言,此等處體念好矣。上曰,所陳好矣,當留念矣。上曰,子羔以質美而未學,故夫子責子路,而近來則雖質美者,亦難得焉,何以則自初仕得用質美且學之人耶?百禧曰,質美者,卽重厚之人也。俄者知事,以擇守令仰奏,而自上若申飭銓曹,則可以得人,而得人之道,則實係於導率。臣於日前,亦以故事仰奏,而此等事,專係於先祛私之一字矣。晩裕曰,爲政之道,在於彰善癉惡,今豈無循良之吏乎?向者右相,以懲貪事仰奏,其意好矣。若無實事,則徒歸文具,貪官汚吏之中,先擇其尤者,以爲飭勵警衆,然後可有實效矣。上曰,所奏亦好矣。守令之得人,當自初仕始,而此則吏批窠也。雖至於邊將,其擇人之道一也。此則兵判亦知此意,以爲另擇之地,可也。廷善曰,薦法,嚴然後可以得人。我朝有經明行修之薦,初仕守令,亦皆有薦,守令如有貪汚之事,薦主施以反坐之律,則必無不得人之患矣。晩裕曰,近來官人,不過取資歷矣。臣今承下敎。奏未畢,上曰,閫帥也,營將也,虞候也,邊將也,亦豈不爲重於國家乎?守令亦不可不擇,而至於閫帥,則國之安危,亦係於是,雖以營將言之,此則外邑之捕討使也。若不能善治,誤認平民爲盜賊,則亦豈不貽害於生民之端耶?兵判須悉此意,此後上自兵使,下至邊將,兵批之所當出者,每爲着意精擇,可也。晩裕曰,閫帥尤非守令之比也。皆切於民政,臣雖所見不逮,而常有欲精擇之意矣。上曰,非曰不爲精擇,而加爲留意,可也。仍敎曰,別無文義之更問者矣。命掩卷。藥房提調韓晩裕曰,日氣溫和,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。上曰,兵曹中旬試記,何日當修整以入耶?晩裕曰,今日當入之矣。上曰,必於今日內修整以入也。仍命知事先退,晩裕退出。上曰,中旬頒賞,初以初一日爲之矣。試記旣已修整,則軍兵之多日等待,亦所當念,明日進定,可也。履載曰,臣於昨日,獲睹盛擧,內苑親射,卽御極後初有之事也。臣等陪射,不勝榮感之至。在前如此事,有進箋稱謝之擧,故敢此仰達矣。上曰,在前亦有如此之例乎?履載曰,如抄啓頒賞後,亦有進箋之例矣。上曰,係是初有之事,出問前例,如不張大,進箋,可也。仍命退,諸臣以次退出。
丁卯十月二十七日未時,上御映花堂,承史·閣臣進箋時,行左承旨洪義浩,右承旨申絢,左副承旨宋知濂,同副承旨金履載,記事官洪起燮·趙庭和·朴周壽·鄭元容,檢校直閣沈象奎·洪奭周,檢校待敎朴宗薰,待敎朴綺壽以次入就位,行四拜禮訖。義浩·象奎·庭和·周壽·元容以次進伏階下。周壽以宣箋官,讀箋文訖。義浩等退降復位,行四拜禮。引儀唱禮畢,諸臣以次退出。
上在昌德宮。停常參·經筵。
初昏,彗星形痕,比昨尤不分明,一更以後,且爲淡雲所蔽,不得詳細看候。
申絢啓曰,明日拜表相値,視事頉稟之意,敢啓。傳曰,知道。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,行大司憲李直輔,持平李晉淵在外,執義金熙華,掌令尹之鉉,持平朴蓍壽牌不進,掌令李若洙陳疏入啓,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永·李永錫,執義金熙華,掌令尹之鉉,持平朴蓍壽牌不進罷職傳旨,傳于宋知濂曰,只推。
申絢,以吏曹言啓曰,卽接通禮院牒報,則以爲今此拜表時,左右通禮,不可不備,而新除授右通禮姜彙鈺,時在京畿竹山地,上來無期,卽爲變通,備員擧行之地云。通禮院右通禮姜彙鈺改差,其代口傳備擬以入之意,敢啓。傳曰,知道。
吏曹口傳政事,以洪時濟爲右通禮。
申絢,以吏曹言啓曰,卽接通禮院牒報,則以爲今此拜表時,左右通禮,當爲備員,而新除授右通禮洪時濟改差,其代口傳備擬以入之意,敢啓。傳曰,知道。
吏曹口傳政事,以韓永建爲右通禮。
宋知濂啓曰,卽見平安兵使李光益赴防出身準防與到防兩度啓本,則年月日,皆不以別帖書之,有違格式,原啓本係是邊務,雖不得不捧入,而該帥臣不可無警,推考,何如?傳曰,允。
申絢啓曰,明日拜表,兩司當爲進參,除在外疏批未下外,未肅拜·呈告人員,竝待開門牌招,何如?傳曰,允。
申絢啓曰,來初四日景慕宮冬享大祭親祭祭文,當爲製進,藝文提學曺允大,待明朝牌招,何如?傳曰,允。
以江原監司金履喬狀啓,杆城郡民家失火事,傳于宋知濂曰,當寒失所,聞甚矜惻,元恤典外,別加顧恤,務盡安堵之道事,回諭。
申絢,以禮曹言啓曰,四孟朔郊壇有無頉,發遣郞廳,看審後草記,曾有定式矣。南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇·南郊漢江壇·司寒壇,北郊厲壇,次第看審,則先農壇·先蠶壇·馬祖壇·漢江壇壇上及四面紅箭門墻垣階砌,俱爲無頉,而南壇南邊紅箭門柱根塗灰,雩祀壇南邊紅箭門柱根塗灰竝剝落,祈雨壇東邊紅箭門柱根腐傷,司寒壇南邊紅箭門柱根塗灰剝落,厲壇此邊紅箭門柱根腐傷,卽爲修改事,分付該監,而此後看護等節,另加申飭之意,敢啓。傳曰,知道。
申絢,以禮曹言啓曰,試考恩賜儒生直赴分給帖,過科後,令成均館收聚以來,爻周後草記事,曾有定式矣。卽接成均館所報,則今番討逆慶科庭試別試文科會試時,直赴殿試儒生,進士李鍾運,生員李鋗等二人登科,直赴會試生員趙雲彬等十二人給分,生員尙東奎等十五人未參榜,合儒生二十九人前所受直赴給分帖,今始收聚以送云矣。所受帖文合二十九張,依定式爻周之意,敢啓。傳曰,知道。
宋知濂,以義禁府言啓曰,因公忠監司趙德潤査啓,刑曹覆啓內,泰安前郡守蔡一祥,令該府拿問勘處事,允下矣。蔡一祥時在公忠道大興地云,依例發遣府羅將拿來,何如?傳曰,待待命拿囚。
掌令李若洙疏曰,伏以臣於近者,竊伏見殿下責躬求言,又復逐日開講,以勤典學之工,甚盛擧也。庶幾天心回豫,災異消弭,而及見雲觀之啓,又有太白之晝見,何其仁愛之天,警告於殿下,若是其丁寧諄複也。臣愚死罪,竊恐殿下敬天弭災之道,猶有所未盡而然耶。夫天以愛人爲心,人君之居於人上者,天所托以牧所愛者也,人君或未能修敎化愼政法,不自盡其牧人之職,則天必怒之,於是乎變動其精光,乖逆其氣候,以示警勅之意,人君有意於消弭,必修其所未修,愼其所未愼,克盡其職責,則聽卑之天,自底悅豫矣。今日國家百千萬事,如屋之將頹,如水之益下,駸駸然至於莫可矯救之境,而猶且君臣上下,悠泛爲事,伈泄度日,使天之所愛,多不得其所,號呼顚仆,急於倒懸,而不務拯救之策,徒欲以減膳之故事罪己之文具,冀回方怒之天,不其難乎?夫天者,至誠而無僞,喜實而惡名,宜其爲怒滋甚,而示警滋多也。然天災之頻仍,未必非國家之福,今國家,履方隆之運,乘積安之勢,上下忸忲,文武恬嬉,警懼之心,無所自以萌焉。今因災異,聖心驚動,苟能因其所發而擴充之,內而一念操舍之幾,罔懈於對越,外而萬機酬決之際,務歸於誠實,無少歉於天畀司牧之責,然後方可謂敬天之實也。書曰,勅天之命惟時惟幾,伏惟聖明,屢省毋忽,懋哉懋哉。雖以講學言之,帝王之學,異於匹庶,不但爲章句訓詁之末,必以念之於心,體之於身,措諸言行,發諸政令,事物之應於外者,洞然於方寸□間,百度就其緖,萬民被其澤,然後方可謂典學之實效矣。如欲規規於句讀之學,有忽於格致之工,不免書自書我自我之病,則雖日三經筵,徒有講學之名,而無講學之實耳。臣伏覩殿下,嘗講論語矣。論語中千言萬語,何莫非致治之道,而第其中克己復禮節用愛人等語,最是要訣也。殿下誠能驗之行事,施諸政治,應一事則曰,此爲克己復禮否乎?行一政則曰,此爲節用愛人否乎?今日祛一人慾,明日復一天理,今日行一善政,明日蘇一民弊,則其有得於典學之實效,不其大歟?程子曰,未讀論語時,是這樣人,旣讀論語,又這樣人,便是不曾讀,宋臣趙普之言曰,以半部,佐陛下太平,學問之工,匹夫尙然,況殿下,以天縱之聖,誠心做去,實地加意則罔覺之修,時習之悅,自至欲罷不能,而典學之實,乃著於政令施措之間,唐·虞三代之治,豈難挽回於今日乎?臣伏睹近日聖上求言之盛意,有足以感神明而孚豚魚矣。前後章奏,擧皆優批,例以切實體念爲敎,此固聖上含弘納諫,而群下之所欽仰也。然其所陳講所仰勉之事,或無措諸事爲之實,則徒有納諫之名,而無納諫之實,雖日積公車之章牘,臣恐無補於治也。夫人君之聽言,欲其資益於治道耳。必也集天下之謀慮,盡天下之論說,或權朝政之得失,或補衮躬之闕遺,兼收而博採之,以廣其聽,風勵而鼓動之,以作其氣,優容而器使之,以養其銳,裁擇而服行之,以著其效,使立朝之士,知之無不言,言之無不盡,以天下之耳目,爲一身之聰明,然後治道可庶幾矣。醫者之療病也,察病診症,命之良方,病者嘉其醫而不肯服其藥,則雖有和扁,顧何益於療病哉?說命曰,知之非艱,行之惟難,傳曰,不誠無物,殿下苟能誠心納諫,實心體行,則所以應萬事成衆務者,自有實效之著見矣。眞德秀之言曰,有修身之實心,則必有修身之實事,有求治之實心,則必有求治之實事。然則臣所謂實敬天實典學實納諫數者之本,專在於立志之實,何者?人各有立志,農夫志於豐熟,射者志於中鵠,商賈志於售,獵夫志於獲,衆生萬類,皆有其志,則人君之立志,顧不在於平治國家乎?然以一身而應萬機之繁,以一心而當衆慾之攻,苟無必治之志,卓立乎紛華燕安之中,則其不至於偸惰逸豫,終於危亂者鮮矣。所謂立志之實,亦無高遠難行,但以是心,居之以誠壹。持之以悠久,慨然自奮,惕然自警,隨事實踐,確乎不撓,然後方可謂立志之實也。古語曰,志王則王,志覇則覇,又曰,有志者事竟成。若周宣王之側身修政,光復文·武之烈,是志王而王者也。齊桓成九合之功,越踐就擒吳之績,此志覇而覇者也。以殿下大有爲之資,亦嘗有大有爲之志,因其志而益自勉彊,念祖宗投遺之艱,答皇天警告之勤,毋忸於浮文末節,必盡其誠心實德,則消災致祥,轉危底安,只是殿下一心上流出耳。宗社幸甚,臣民幸甚。仍伏念臣空疎庸愚,百無一似,而濫叨耳目之任,不能出一言論一事,虛縻尸素,月已閱而日已久,屢致僨誤之譏,常切慙悚之懷,而銜恩怵義,尙今蹲冒,徒犯違傲之罪者,亦旣屢矣。惶霣之至,靡所容措,而第臣素患疝冷之症,添劇於旅店冷處之中,腹部衝亘,食飮廢却,見方委頓床席,召牌之下,承膺無路,而又有所難强者,登筵傳啓,此是臺臣之職責,而蒲質易衰,樗材先朽,眼視愈昏,如在霧中,居常看字,亦必借鏡而照之,尙患字畫之難辨,況可以諦視袖中之笏記乎?此臣之尤萬萬惶隘者也,玆敢不避屑越之罪,仰控疾痛之呼。伏惟天地父母,特賜鑑諒,亟遞臣見帶之職,以安私分,仍治臣逋慢之罪,以肅朝綱,千萬幸甚。臣無任云云。省疏具悉。所陳俱爲切實,可見忠愛之心,當體念,爾其勿辭察職。
丁卯十月二十八日辰時,上御春塘臺。龍虎營中旬頒賞入侍時,行左承旨洪義浩,右承旨申絢,左副承旨宋知濂,同副承旨金履載,記事官洪起燮·趙庭和·朴周壽·鄭元容,檢校直閣洪奭周,檢校待敎朴宗薰,待敎朴綺壽以次侍立訖。上具戎服,乘輿出協陽門,由建陽門·靑陽門,仍詣春塘臺,降輿陞座。宣傳官跪告小開門,聚官軍號令,如例擧行訖。宣傳官尹守任曰,一內將柳相燁,叩頭時失措,請記過。上曰,右承旨與宣傳官,別軍職下去,頒賞,可也。入小次,絢以承傳色入稟曰,軍兵已爲頒賞矣。上出次,敎曰,記過一內將,分揀,可也。上乘輿,出靑陽門,由建陽門·協陽門還內,諸臣以次退出。
丁卯十月二十八日午時,上御熙政堂。晝講入侍時,同知事李勉兢,持論語第五卷,特進官金羲淳,持論語第五卷,參贊官洪義浩,持論語第五卷,侍讀官任百禧,持論語第五卷,檢討官安廷善,持論語第五卷,記事官趙庭和,持論語第五卷,記事官朴周壽,持論語第五卷,記事官鄭元容,持論語第五卷,宗臣西春君爗,武臣行副護軍徐有建以次進伏訖。上讀前受音一遍訖,百禧讀自子路·曾晳,止孰能爲之大。上命解釋以奏,百禧解釋以奏。上讀新受音一遍訖,上曰,文義陳之。百禧曰,夫子使諸弟子各言其志,而曾點則異乎三子者之撰矣。蓋夫子深知此三子,平日有需世之才,而不能見用於世。故夫子,以如或知爾問之,三子亦以爲邦之事對之者,蓋亦自量其才也。夫子曾答孟武伯之言曰,由也,千乘之國可使治其賦,求也,千室之邑百乘之家可使爲之宰,赤也,束帶立於朝可使與賓客言,各言三子之才器,可以見聖人知人之監,而今以三子之對見之,與夫子答孟武伯之言,如合符節矣。爲人君者,取其才而用之,如夫子之於三子,爲人臣者,量其才而受任,如三子者之自任,則百官皆得其職,治國斯過半矣。如此等處,推類而監法,是臣之望也。上曰,所陳好矣,當留念矣。下番陳之。廷善曰,浴沂章,卽論語中最好章也。三子規規於事爲之末,而曾點則所見卓越,其胸次,有直與天地萬物,上下同流,各得其所之妙,此孔子所以有吾與點之言也。若以學問言之,則以曾點之所見,兼三子之事爲,立志旣高,加以沈潛縝密之工,則遏人慾存天理,其於天下,無不可爲之事,堯·舜氣像,可以復見矣。如此等處,加爲留念,是臣之望也。上曰,所陳好矣,當留念矣。知事陳之。勉兢曰,夫子使群弟子言志,而如是諄複,註釋曰,誘之盡言,聖門諸子,日侍函丈,隨事問答,何言之不可言,而勸誘開導,惟恐其不盡言,在下者之進言於在上之人,如彼其難矣。臣之於君,等威嚴截,進言之難,尤有甚焉,所欲言,非不多矣,及登殿陛,嚴畏在前,建白者十居一二,而亦未能畢其說,故明主之接臣隣也,必也和顔開襟,導之使言,惟恐言之不盡。且其所進之言,未必皆善,而或有狂妄而不識忌諱者,疎迃而不切事務者,又有拙訥不能達意者,庸瑣不足煩聽者,要之不出於忠國愛君之誠,惟在君上廣開而虛受,折衷而裁擇,求言用言之道,誠如是矣。殿下於群下之進言,樂聞翕受,非不至矣,而於此等經義,推類而反隅,益勉導之使言之方,是臣區區之望也。上曰,所陳切實而甚好,當留念矣。特進官陳之。羲淳曰,此章中三子,與曾點之言志,各自不同,以氣像言之。曾點有卓越之意,而若以踐履言之,有言不顧行之病,子路好勇喜聞過,夫子勉之以勿欺以犯,其見信如此,雖有一言之失,勇於爲善,優入升堂之列。大抵聖學工夫,當以踐履爲先,如此等處,伏願體念焉。上曰,所陳好矣,當體念矣。參贊官陳之。義浩曰,此章卽魯論中第一問答也。知事所奏導之使言之義,亦爲切要,蓋四子者之平日言行志尙,以吾夫子之聖,豈有不知之理,而函丈從容,導使盡言,三子爲邦之對,曾點,堯·舜氣像,藹然呈露於言辭酬酢之際,此豈但爲學者體認之地而已乎?雖以君臣交際言之,一堂詢諮,無有阻隱,然後方可以謀猷密勿,庶績其凝,目今悠悠萬事,莫善於保民安邦四字,殿下近日修省,尤惓惓於民國事,大小諸臣,無不仰認而欽歎,皆以爲政弊民瘼,若不及此時修擧而更張之,則更待何時?然而側聽時月,下無一人之以某事施措仰請者,殿下亦姑不以某事之施措下敎者,誠以深居九重,某政某事之當先當後,猶有未盡洞燭者,故鄭重而未發也。在昔宋仁宗時,有韓琦·富弼·茫仲淹等名臣,布列朝著,而仁宗特開天章閣,召諸臣至閣下,各給筆札,俾令條陳時務,諸臣各以十餘事進言,輒皆施行,所以當日治功,後世莫及。今讀其書想其世,傳以爲盛事,今殿下特用其例,無論賓對與閒日,特召籌司諸臣,各頒筆札,使各條陳時務,則其言必多可採,殿下就其中擇其合當者,斷以行之,則孰敢不聚精會神,一心對揚乎?如是而今日行一事,明日釐一弊,則保國安民之實政實效,恐無過於此矣。此臣之常所耿耿而欲陳者,故因文義仰達,上下之間,如是交孚,則聖門師弟問答之好氣像,當在於今日朝廷,伏願深加聖念焉。上曰,所陳甚切實,當留念矣。上曰,三子之言,各自不同,三言之中,何言爲優耶?百禧曰,子路率爾而對,無謙讓底意,故夫子哂之。求與赤,有謙讓之意,臣之淺見,則謙議之意固美矣,而子路之言,亦是爲邦之事,豈敢曰不及於求與赤耶?上曰,此云如五六十而非邦也者,卽是無貶許之之意,而夫子,前有今汝畫之言,聖人前後之言,若是不同何也?義浩曰,以此章如其禮樂以俟君子之意見之,亦未免自畫之語矣。勉兢曰,冉求多有過失,受責於聖門,非但畫之一字而已。然而人安得每事盡善?雖有所失,顧其才智蘊抱,足以爲政於國,夫子所以許之也。國家用人,亦如是焉,雖有因事獲罪者,其才可用,則不可以寸朽棄其尺長,亦猶夫子之於冉求,或責而或許之也。上曰,端章甫,何樣服耶?百禧曰,以集註見之,卽宗廟禮服也。上曰,程子謂曾點狂者也,狂者之氣像,何如是耶?百禧曰,狂者,狂狷之狂,而點之氣像,則便是堯·舜,而其實則與三子異,非以實地而言之也。上曰,程子註曰,孔子之志,在於老者安之朋友信之少者懷之,使萬物,莫不遂其性,曾點知之。然則曾點,揣度夫子之志而言之耶?百禧曰,臣未敢知揣度夫子之志而言之,而意思則極其活發矣。羲淳曰,點於聖門,特其所見處極高,故其言如此矣。豈以見夫子之志而揣度言之也?上命掩卷。仍命退,諸臣以次退出。
上在昌德宮。停常參·經筵。
彗星形痕之熹微不明,一如昨夜。
藥房提調韓晩裕,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,明日常參·經筵,取稟。傳曰,只晝講。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,備邊司郞廳來言,今日賓廳日次,而拜表相値,不得來會云矣,敢啓。傳曰,知道。傳于申絢曰,禮房承旨,馳詣宗廟·景慕宮,奉審摘奸以來。
傳于洪義浩曰,三使臣留待。
傳于洪義浩曰,三使臣入侍。
宋知濂啓曰,行大司憲李直輔,持平李晉淵在外,執義金熙華,掌令尹之鉉·李若洙,持平朴蓍壽牌不進,監察茶時之意,敢啓。傳曰,知道。
以大司諫朴瑞源,獻納林景鎭,正言趙鐘永·李永錫,執義金熙華,掌令尹之鉉·李若洙,持平朴蓍壽牌不進罷職傳旨,傳于宋知濂曰,只推施行。
申絢啓曰,明日停朝市相値,視事頉稟之意,敢啓。傳曰,知道。
傳于申絢曰,贈領相喪出之後,國勢孤危,予心若無所依,未及一年,豈料此日又聞此報?警痛錯愕,尙何言尙何言?嗚呼,此豈可以尋常舅甥言哉?受知先朝朝夕左右,十有餘年,而自予誕生之初,至誠保護,予亦每事倚仗,以至于今日,語其功則外人豈盡知之乎?至於昨春以來,身任大義之闡明,奮不顧身,泣涕焦心,出入協贊,克底厥績,使倫常旣晦而復明,國勢轉危而爲安者,伊誰之力也?嗚呼,端亮愷悌,忠直慈諒之人,何爲而至此,何爲而至此?予何以復見,予何以復見?況慈宮今春以後,氣力長時凜綴,見今氣候又爲未寧之際,又遭此慼,將以何辭仰譬?痛惜之餘,尤切罔措。卒判書朴宗輔家,東園副板一部輸送,成服日,遣承旨致祭,祭文當親撰,該房知悉。
藥房口傳啓曰,卽伏見傳敎之下于政院者,嘉順宮氣力凜綴之中,又有日間未寧之候,而遽遭此同氣之慼,悲疚添損,勢所必至,繼又伏聞待令醫官所傳之言,則感候中膈氣兼發,區區下情,不勝焦迫憂慮之至,議進當劑,不容暫緩。伏乞亟許臣等率醫官入侍,議定湯劑,千萬顒祝,惶恐敢啓。答曰,知道。比午間少勝,不必入侍矣。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而冬至拜表相値,不得爲之之意,敢啓。傳曰,知道。
宋知濂,以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
宋知濂,以備邊司言啓曰,外方徵債防塞時,京司一體擧行,而年分回啓後,自本司草記知委事,曾有受敎定式矣。今年外方徵債,旣已限明秋防塞,京司徵債,亦爲一體防塞之意,分付法司,何如?傳曰,允。
刑曹啓目粘連,依判下問議大臣,則左議政李時秀,以爲被築寸撞,俱未明白,屍親之招,若信若疑,勘以次律,不害爲審克之政云。右議政金載瓚,以爲兩檢俱無顯傷,則不可斷以築殺,相鬪後死不踰時,則不可歸於窒死,揆以愼獄之道,有難臆斷,更加盤訊,得其破疑之跡,然後始爲決折,恐合事宜云。大臣之議如此,上裁,何如?判付啓,人命所關,左相之議,亦以爲傅生,施以次律爲良如敎。
丁卯十月二十九日辰時,上御誠正閣。三使臣入侍時,行左承旨洪義浩,記事官趙庭和,記注官李昌心,記事官鄭元容,上使南公轍,副使林漢浩,書狀官金魯應以次進伏訖。上曰,今日當宿何處耶?公轍曰,當宿所於高陽矣。上曰,節使每發於冬節,近日日氣雖溫和,以其時則寒節也,遠路必無事往返,副使書狀,亦無事往返也。上曰,回還當在何間耶?公轍曰,彼中事固不可預料,而當在三月望間矣。上曰,彼中事情物情及農形,今行必詳探以來事,分付首譯,可也。公轍曰,關內外浮出之言,固難的知,故年年使行時,非不探情,而可聞之事,每不得聞,今番則申飭象譯輩,當探知以來矣。上曰,書冊中如有可以得來者,得來,可也。公轍曰,彼中書冊,旣承言端,敢此仰達矣。先朝甲寅使行入侍時,有稗官小說勿爲貿來之禁令,其後數三年,不得出來矣。令甲旣久,漸至懈弛,先朝禁令,卽一時矯弊之敎也。非年復年永防書冊之敎也。大抵稗官小說,卽是傷害世道之資,而至於經史,則宜有闊狹弛張之道,臣亦未知何以則爲好,而我國經史板本,自來不廣,如有好經史之可觀者,使之勿禁,而至於稗官小說,則一切立法好矣。上曰,稗官小說異端外,如經史子集中我國罕有之冊子,使之出來,又以筵敎,言及灣府,可也。公轍曰,臣於回還後,當以擧條仰奏矣。上曰,賜物,自外出給,可也。義浩曰,俄以象譯事,有下敎,臣因言端,有可仰達者矣。事大交隣,專藉象譯,而近來象譯輩,無一可仗,蓋以渠輩生利之凋殘,莫甚於近日,雖有效勞之事,亦無奬勸之政故也。臣在灣府時,瀋陽使回還也,聞故領議政李秉模之言,則以其時勅書之順付,多有首譯與任官拔力周旋之勞,故歸後,欲仰奏奬用云矣。旋因大臣有故,迄未施行。且以今番雇車謝恩事言之,鳳城將馳通,易致葛藤,而因齎咨官之斡旋,得此官給雇軍之擧,以我國經費言之,則每年所得,爲數百兩銀子,其勞亦不小矣。如此之類,自本院隨其履歷,別般褒賞,然後方爲激勸奬進之一端,故適因言端仰達矣。上曰,以此意報于大臣,後日次對,使之稟施,可也。仍命退,諸臣以次退出。
上在昌德宮。停常參·經筵。
天氣淸列,衆星燦然,而彗星消滅形痕,與昨夜別無異同。
宋知濂啓曰,行大司憲李直輔,持平李晉淵在外,執義金熙華,持平朴蓍壽未肅拜,掌令尹之鉉·李若洙呈辭,監察茶時之意,敢啓。傳曰,知道。
宋知濂啓曰,來初五日,朝參日次矣,敢稟。傳曰,停。
洪義浩啓曰,明日再明日,景慕宮冬享大祭親祭齋戒,三明日,動駕相値,視事頉稟之意,敢啓。傳曰,知道。
洪義浩啓曰,右承旨申絢,今日不爲仕進,卽爲牌招,何如?傳曰,待明朝牌招。
藥房口傳啓曰,臣等昨伏承口啓批旨,嘉順宮患候,有比午間少勝之敎,區區下情,不勝欣幸,而夜來諸節,益臻差勝之境乎?臣等達宵憂慮,敢此仰籲。伏乞亟許臣等率醫官入侍,詳承症候,以爲議定湯劑之地,千萬顒祝,惶恐敢啓。答曰,知道。比昨愈勝,卿等不必入侍矣。
傳于洪義浩曰,景慕宮冬享大祭,以攝行擧行。
洪義浩啓曰,左右史不可不備,翰林召試被選當次人曺鳳振薦狀,旣已啓下矣。令該曹口傳單付,仍卽牌招入直,何如?傳曰,允。
傳于洪義浩曰,洪川縣監朴宗輿,高陽郡守,口傳相換。
吏曹口傳政事,洪川縣監朴宗輿,高陽郡守李憲圭相換,檢閱單曺鳳振。
洪義浩啓曰,明日常參·經筵,取稟。傳曰,停。
金履載啓曰,去十月朔,朔書篆文,無緣不書人,捧現告依定式禁推傳旨捧入之意,敢啓。傳曰,知道。
洪義浩,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
洪義浩,以奎章閣言啓曰,檢書官金履疇,兼檢書官徐有殷,時無職名,令該曹口傳付軍職,使之冠帶常仕,何如?傳曰,允。
丁卯十一月初一日夜,上命坐直承旨·入直閣臣應製御題擬浴沂章,左副承旨宋知濂,同副承旨金履載,檢校直閣洪奭周製進曰,臣知濂,臣履載,臣奭周在直,上若曰,昔夫子在座,四子各言其志,今予講浴沂章,爾等其擬是以對。知濂曰,君門深邃,堂陛有截,閭里艱難,民生苦樂,未有以一二得徹,臣願以耳目之所聞覩者,無隱乎九旒之前,以補爲民父母之政焉。奭周曰,廈氈淸穆,經傳在丌,講官在左,諍臣在右,訪衮職之闕遺,詢政敎之得失,臣處其間,願獻其狂瞽之言,使吾君虛受之德,布聞於四方,如其經濟,以俟俊乂。履載曰,臣不若二臣之才也,然誠有願焉,願生而見三代之治,聖主勵精,臣下和衷,修政以安百姓,閭里無愁苦之聲,臣處畎畝,與村夫野叟,道盛德優游,爲太平之逸民焉。對旣畢,臣等又合辭而請曰,聖上之問,旣再及於臣等矣。昔子路旣言其志,願聞夫子之志,臣誠萬萬僭猥,敢以子路之所願聞者,仰請焉。上以御筆賜批曰,賢臣碩輔,爲國棟樑,猛將智士,爲國爪牙,內以無君臣之所失,外以無生民之疾苦,閭里聞含哺之聲,邊禦無不虞之患,是可爲大願也。
上在昌德宮。停常參·經筵。
初昏以後,密雲下雪,彗星形痕,不得看候。
申絢啓曰,明日,景慕宮冬享大祭齋戒相値,視事頉稟之意,敢啓。傳曰,知道。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
藥房口傳啓曰,臣等昨伏承口啓批旨,嘉順宮氣候,有比昨愈勝之敎,伏不勝欣幸,而夜間諸節,果臻快勝之境乎?臣等達宵憂慮,敢此仰籲。伏乞亟許臣等率醫官入侍,詳承症候,以爲議定湯劑之地,千萬顒祝,惶恐敢啓。答曰,比昨一樣,因感候之彌留,又致添傷,而症候則別無議定湯劑,卿等不必入侍,自後日勿爲口啓,可也。
注書趙庭和病,代以申在植爲假注書。
以大司諫朴瑞源,司諫李德鉉,獻納林景鎭,正言趙鐘永·李永錫,執義金熙華,掌令尹之鉉·李若洙,持平朴蓍壽牌不進罷職傳旨,傳于宋知濂曰,只推。
宋知濂啓曰,行大司憲李直輔,持平李晉淵在外,執義金熙華,掌令尹之鉉·李若洙,持平朴蓍壽牌不進,監察茶時之意,敢啓。傳曰,知道。
洪義浩啓曰,卒判書朴宗輔家成服日,遣承旨致祭事,命下矣。何承旨進去乎?敢稟。傳曰,左承旨進去。
傳于申絢曰,發遣吏郞,諸執事淸齋與否,摘奸以來。
宋知濂,以兵曹言啓曰,因刑曹草記,今五月慶科時,龜城李潤身,冒掛兩單,以兒名東奎入格登科,科名存削,令兵曹稟處事,傳曰,允事,命下矣。冒呈兩單,殊極痛駭,其所登科,比諸借射圖占,煞有間焉。科名存削,不必擧論,而其在重科體杜後弊之道,不可尋常處之,更令該曹,照法嚴勘,何如?傳曰,允。
戶曹參判林漢浩疏曰,伏以臣,猥以庸陋之品,濫膺專對之命,往役義重,黽勉承當,行將出疆矣。朝辭禁扄,夕次畿館,王程日催,京闕漸遙,區區犬馬之誠,不勝戀結之忱。仍伏念臣所帶度支佐貳之任,同知經筵之銜,非御命遠出之身,所可一日虛縻,從前奉使之臣,亦皆陳章遞免,分義卽然矣,玆敢援例仰懇,縣道登聞。伏乞聖慈,俯垂諒察,臣之本兼諸任,竝賜鞶遞,俾安私分,以存公格,千萬顒祝。臣無任云云。答曰,省疏具悉。疏辭,下該曹稟處。
吏曹啓目粘連,觀此戶曹參判林漢浩上疏,則以爲臣,濫膺專對之命,行將出疆矣。所帶度支佐貳之任,同知經筵之銜,非御命遠出之身,所可一日虛縻,臣之本兼諸任,竝賜鞶遞,以存公格亦爲白有臥乎所,度支佐貳之任,同知經筵之銜,從前出疆之臣,元無仍帶往來之例,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
初昏一更,密雲。二更以後,又爲雲氣所蔽,彗星形㾗,不得看候。夜一更電光。二更,微有雷。
申絢啓曰,明日常參·經筵,取稟。傳曰,停。
宋知濂啓曰,行大司憲李直輔,持平李晉淵在外,執義金熙華,持平朴蓍壽未肅拜,掌令尹之鉉·李若洙呈辭,監察茶時之意,敢啓。傳曰,知道。
傳于申絢曰,禮房承旨馳詣景慕宮,奉審摘奸以來。
洪義浩啓曰,臣以卒判書朴宗輔家致祭進去,下直之意,敢啓。傳曰,知道。
宋知濂啓曰,事變假注書盧重慶,身病猝重,勢難察任,今姑改差,何如?傳曰,允。
盧重慶改差,代以李埴爲事變假注書。
申絢書啓,臣承命馳詣景慕宮,尊所奉審則無頉,祭物·祭器·祭井看審則精潔,諸執事·進排官·佾舞工人摘奸則無頉矣。臣則仍留享所,待將事畢,修掃後復命之意,敢啓。傳曰,知道。
傳于金履載曰,留院公事入之。
以水原留守洪明浩狀啓,城操設行後,本營敎鍊官閑良朴思訥,柳葉箭貫二中邊三中,城丁軍申大應·趙齊建,斥堠軍金碩圭,鳥銃貫三中,竝令該曹考例稟處事,傳于宋知濂曰,竝只直赴殿試。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而景慕宮冬享大祭齋戒相値,不得爲之之意,敢啓。傳曰,知道。
宋知濂,以備邊司言啓曰,卽見黃海監司李好敏狀啓,則以爲禁衛營十二月當上番軍,兵使當爲點送,而見今催科旁午,節使在卽,沿路廚傳之弊,在所當念,依已例以虞候替行事,請令廟堂稟旨分付矣。廚傳之弊,不可不念,依近例使虞候替行事,分付,何如?傳曰,允。
宋知濂,以義禁府言啓曰,月前行戶曹判書徐榮輔,以牙山縣吉字漕船撤毁時守令及眺字漕船失火後掩置之各年守令,令該道奉現告狀聞,拿問重勘事,筵稟行會矣。卽見公忠監司趙德潤狀啓,則吉字船撤毁時當該守令前縣監趙鎭翊,眺字船失火後掩置之各年守令前縣監朴善浩·沈能岳·金箕弼·趙鎭翊,指名現告,而朴善浩·金箕弼·趙鎭翊,今方待命,竝拿囚,沈能岳,差祭於景慕宮云,將事後拿囚之意,敢啓。傳曰,知道。
宋知濂,以義禁府言啓曰,李沆·金用默·黃明漢·趙璜鎭·愼宜學·洪命周·柳季麟·李是鍊·兪理煥·鄭熙祚·安光直·閔秉勳·李景熙等竝依定式推考事,傳旨啓下矣。李沆·金用默·黃明漢·趙璜鎭·愼宜學·洪命周·柳季麟·李是鍊·兪理煥·安光直,今方待命拿囚,而鄭熙祚下去京畿楊根地,李景熙下去豐德地,閔秉勳下去公淸道結城地云,依例發遣府羅將,竝拿來,何如?傳曰,待待命拿囚。
宋知濂,以摠戎廳言啓曰,本廳屬北漢管城將鄭周誠,身病猝重,勢難察任,而當此城餉捧糴之時,不可曠任,改差,何如?傳曰,允。
上在昌德宮。停常參·經筵。
巳時,太白見於未地,所見彗星,仔細尋看,僅辨形㾗,與前一樣。
金履載啓曰,明日常參·經筵,取稟。傳曰,停。
宋知濂,以都摠府言啓曰,今日春塘臺親臨官弓試射時,入直內三廳武兼禁軍習射次,請出標信。傳曰,知道。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于宋知濂曰,左副承旨入侍。
宋知濂啓曰,摠戎使李堯憲,時無職名,令該曹口傳付軍職,何如?傳曰,允。
兵曹口傳政事,護軍單李堯憲。
金履載啓曰,卽者校理任百禧,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
金履載,以弘文館言啓曰,本館上番闕直,事甚未安,校理金啓河,卽爲牌招入直,何如?傳曰,允。
金履載啓曰,吏曹郞廳來言,臺諫有闕,政事取稟,傳曰,當日爲之。
以校理金啓河牌不進罷職傳旨,傳于金履載曰,許遞,今日政差出。
金履載啓曰,玉堂備員間,視事頉稟之意,敢啓。傳曰,知道。
持平朴蓍壽啓曰,以臣言巽儀軟,才疎識薄,持憲耳目,萬難堪承,而新除忽下於南邑,馹召繼降於中路,臣於是,且惶且感倍程上來,義重叩謝,祗肅恩命,而臣於兩司合啓中,有衆所共知不可聯參者,情旣危臲,跡又礙掣,蹲仍冒據,已無其望,前者如臣情地者,皆蒙恩遞,玆敢冒死來避,請命遞解臣見帶之職。答曰,依啓。
正言李永錫啓曰,臣庸愚譾劣,百不猶人,淸朝耳目之任,初不近似,而釋褐未幾,薇垣除旨,忽下於待罪下邑之日,纔歸私次,天牌荐臨,臣怵畏義分,感激恩造,雖不得不,冒沒祗肅,而第臣於兩司合啓中,與徐淇修,爲內外從之親,揆以私義,不可隨參,從前若臣情地者皆蒙體諒之恩,以此以彼,其何敢晏然蹲據於臺次乎?請命遞斥臣職。答曰,依啓。
以大司諫朴瑞源,司諫李德鉉,獻納林景鎭,正言趙鐘永,執義金熙華,掌令尹之鉉·李若洙牌不進罷職傳旨,傳于宋知濂曰,只推。
金履載啓曰,卽者吏曹郞廳來言,政事當日爲之事命下而,判書李始源,參判閔耆顯,參議李羲甲,俱以病不來云,竝卽牌招,何如?傳曰,允。
金履載啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安,參議李羲甲,家在城外,判書·參判,竝更牌招,何如?傳曰,允。
金履載啓曰,吏曹判書李始源,參判閔耆顯再牌不進推考傳旨,今方捧入,而開政命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以全羅監司李肇源啓本,罪人李文國,康津縣到配事,傳于宋知濂曰,飭已施矣,放送事,分付。
宋知濂啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
宋知濂,以兵曹言啓曰,文臣兼宣傳官鄭文始,身病猝重,勢難供職,呈狀乞遞,實病旣如此,則侍衛之任,不可久曠,改差,何如?傳曰,允。
宋知濂,以義禁府言啓曰,全羅監司李肇源啓本,康津縣遠地定配罪人李文國到配事判付內,飭已施矣,放送事,命下矣。李文國放送事,分付該道道臣之意,敢啓。傳曰,知道。
宋知濂,以刑曹言啓曰,因兵曹草記,龜城李潤身,以兒名東奎,冒呈兩單,殊極痛駭,其所登科,比諸借科圖占,煞有間焉,科名存削,不必擧論,而其在重科體杜後弊之道,不可尋常處之,更令該曹,照法嚴勘事允下矣。李東奎之科名自在,則係是出身,移義禁府處之,何如?傳曰,允。
吏曹參判閔耆顯疏曰,伏以臣猥叨見職,居然九易月矣,歷數近年居佐貳者,未或有如臣之久,古人所謂居寵若驚,臣之謂也,集木臨淵,未足以喩臣之心也。況其疎闇之質,鈍滯之見,初何嘗髣髴於銓衡之任,而久據要津,恬若固有,上累聖簡,下妨賢路,淸朝綜核之政,亦豈容其如是?反顧慙惶,若負大何,而比因臣母宿病,當寒越添,症形危劇,眞元澌綴,臣日夜扶護,勢難離捨,間者政命之下,屢犯違傲,雖蒙聖慈,曲垂涵貸,誅罰不加,臣心悚蹙,殊未敢自已也。故判書文簡公臣金昌協之辭是職也,有曰今之二參,不但佐判書爲政,或判書有故,則輒皆代之爲政,而參判則又不擇職任緊漫,皆得差除,不止如參議之只出緊任而已,是豈可猥視以他曹佐貳之無甚可否事者,而謂其無害於或曠哉?噫,先輩之重是任也,有如是矣,臣於先輩,顧無能爲役,而旣竊據是任矣。又嘗代爲之政而瘡疣百出矣。今又因母病而不免於瘝曠矣,是豈不重爲之兢惕也哉?臣竊自惟念義在必遞,情實難强,而懼於瀆擾,泯默蹲仍,則是自阻於仁覆之天,而不恤其職任之曠也,臣豈敢爲是?玆不得不疾聲呼籲於天地父母之前。伏乞聖明,亟鐫改臣職名,俾臣得以隨分投閒,安意救護,實造化生成之澤也,千萬懇祝。抑臣又有所不敢自安者,臣於日前,得伏聞向日賓對,以湖西道臣狀請漕船改造事,因度支長覆奏,有道臣越俸,該邑掩置之前後守令拿問重勘之命,臣不勝瞿然慙悚之至。蓋其狀聞中,眺字漕船失火燒燼,事在甲子五月,卽臣待罪本道時也。兼官登時馳報,本倅踵至面議,故臣發遣褊裨,摘奸船隻,則杉板盡爲燒燬,本板形體完全矣。取考大典通編漕轉條,則有曰,回還時不謹敗船者,沙格等處生徵,又考戊申漕船節目,則漕船回還時空船致敗者,一依通編所載,船隻段,使該船沙工擔當改造云云。而無道臣狀聞之文,蓋以生徵於沙格,改造其船隻,則無所事乎煩聞於朝廷也。臣遂以嚴刑沙格,依法文生徵改造之意,嚴題面飭矣。該邑初旣報營,則周不可謂掩置,而不料四年之間,尙未改造,至登道啓,時道臣,旣以不檢不飭,被嚴旨矣。論其不能檢飭,趁未生徵之罪,則臣實爲首,其何敢厭然自掩,獨逭恩譴乎?玆敢首實尾陳,仰請處分,伏願卽命攸司,議臣當律,以昭法紀,以安賤分,不勝幸甚。臣無任云云。答曰,省疏具悉。卿其勿辭行公。
校理任百禧疏曰,伏以臣卽接家信,則臣之八耋老母,素患痰喘,挾感越添,氣息凜綴,症候危劇,顧復一念,促臣歸視。臣自聞此報,心神飛越,按住不得,忙陳短章,徑出禁扄。伏乞聖明,亟遞臣見帶之職,仍治臣擅離之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
副修撰安廷善疏曰,伏以臣之至庸極陋,不敢任事於百執事之末,則哲之明,俯燭無餘,而謬蒙誤恩,濫廁邇列,屢登文石之陛,護近日月之光,涯分溢矣,榮耀極矣。第緣見識淺短,言辭荒訥,絲毫莫裨,醜拙畢露,每自循省,惶愧交切,顧何敢以經幄自居,仰干恩澤,而今我殿下,以孝爲理,廷臣陳情乞養者,莫不曲遂其願,則臣之抱玆至懇,一向趑趄,自阻於慈覆之下,終恐爲沒齒之恨,玆敢冒死哀籲,惟聖明垂察焉。臣父年今七十有二,臣母年今七十有三,而素多疾病,居常凜綴,少失調護之方,輒有難言之慮矣。昨夏以來,臣母痰癖宿症,轉成喘脹,眞元澌敗,氣息奄奄,委倒床笫,昏不省事,所恃而尙今支保者,惟是藥餌滋甫之效,而臣計拙謀生,誠淺致養,旨瀡之需,旣未得稱意,刀圭之節,又不能極力,調補乖宜,蘇完無期,子職虧矣,人理蔑矣。臣前後二麾,有隕自天,數次榮養,足於微分,闔門感祝,圖報無地,苟使臣父母之年與病,不至於若是其癃篤,則臣雖萬萬無似,豈敢以區區私懇,冒煩宸聽,而喜懼之年,又躋耄耋,貞痼之病,去益沈劇,古人所謂事親日短者,正指今日道也。烏鳥之情,急於反哺,他不暇顧,疾聲呼籲。伏乞天地父母,俯賜矜憐,特命選部,畀臣近畿一小縣,俾得廩俸之餘,以爲便養之地,不勝大願。臣無任云云。省疏具悉。疏辭,下該曹稟處。
吏曹啓目粘連,觀此弘文館副修撰安廷善上疏,則以爲臣父年今七十有二,臣母年今七十有三,而素多疾病,居常凜綴少失調護之方,輒有難言之慮,而臣計拙謀生,誠淺致養,旨瀡之需,旣未得稱意,刀圭之節,又不能極力,烏鳥之情,急於反哺,他不暇顧,疾聲呼籲。伏乞天地父母,俯賜矜憐,特命選部,畀臣近畿一小縣,以爲便養之地亦爲白有臥乎所,安廷善親老家貧,菽水難繼之狀,卽通朝之所共知,許畀一縣,俾遂使養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
典籍洪宅柱,戶曹正郞盧,禮曹正郞李昌心,兵曹正郞鄭宗顯,典籍劉弘基,學諭文養老等疏曰,伏以臣等俱以遐土之賤蹤,所聞見者,鄕井間事也,事係民瘼,不忍終默,適當求言之時,猥徹應旨之章,伏惟聖明垂察焉。臣等所居之地,卽定州也,本州民戶,號曰萬餘,除班族·公賤·市民·僧徒外,可充軍役者,二千餘戶,而時應役束伍軍,爲三千六百七十名,其餘巡兵營城餉屬大同保民書院生防水軍保人齋直等許多名色納布之類,又爲一萬三千六百餘額,摠計爲一萬七千六百餘名,以僅二千之戶,應幾二萬之役,蚊山龜毛,不足以喩其艱重也。是以一夫之身,旣納布兼束伍,一家之內,計男口竝編伍,一身疊役,混室竝充,已是八道所無之例。且況虛名塡額,殆過其半,身布之縮也則指徵無處,侵責於隣族,行伍之空也則習操臨時,雇募而彌縫,剝割備至,闔境俱困,不堪其苦,流亡相續,民益少而害愈切,今年之保存者又爲明年之流亡,其勢必至於邑將虛而後已矣,此豈細憂也哉?蓋本州初無城廓,合鎭於郭山之凌漢山城,粵在康熙甲午,創築城堞,改定軍制,而以左右二部束軍二千四百名磨鍊矣。後因邑校弄奸,欲廣任窠,加請於兵曹,又以一千二百名,添增而名之曰中部,合左右爲三部,於是乎軍額浩夥,式至今流毒無窮者也。夫收布之軍則關係徑費,未可以遽減其數,而所謂束軍,元無身布,乃是臨急調發之卒也。古人云兵務精不務多,多而不精,猶不可用,況乎軍籍上虛張其數,無益而有害者哉?若然則加設中部之所在當罷,不待知者而決矣。且束伍之額,偏多於關西,而本州則比他邑,尤爲倍蓰,雖以道內言之,寧邊是大都護府也,地廣人衆,幾倍於本州,而束軍爲二千八百餘名,合其屬鎭雲山·熙川·价川三邑,乃成三部,而猶以充額爲艱,今此一邑之偏小,加之以四邑束軍者乎?往在先朝時,孟山·郭山等邑,皆以此弊,或因該倅之疏陳,或因邑民之上言,竝許減額,大聖人如保如傷之深仁厚澤,浹人肥膚,愈久不忘,而今此本州民情之遑急,尤萬萬於上項諸邑者乎?是以前後邑倅之臣,孰不悶惻,思欲矯革,而特以事係軍政,不得擅便,民窮力竭,有若久病者之垂盡,此果臣等所稔知之民隱,故不避猥越之誅,敢效獻曝之誠。伏願殿下,勿以人廢言,特下本道行査後,本州所屬中部束軍加額之數,特令減罷,俾阽危之民,得蒙解懸之澤焉。臣等無任云云。省疏具悉。疏辭,令廟堂稟處。
丁卯十一月初四日辰時,上御暎花堂。左副承旨入侍時,左副承旨宋知濂,假注書申在植,記事官鄭元容·曺鳳振,檢校直閣洪奭周,以次進伏訖。上曰,摠府兵曹堂上,使之入來也。賤臣承命出傳,還入進伏,副摠管韓致應,兵曹參知朴命燮,以次陞殿,與堂上宣傳官李顯道,同爲考試。上命宣傳官,官弓試射,斯速擧行。仍入小次,少頃,上還御堂上試射訖,上命退,諸臣以次退出。
上在昌德宮。停常參·經筵。
初昏以後密雲,彗星形痕,不得看候。
藥房提調韓晩裕,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,大臣·備局堂上引見。
傳于宋知濂曰,左副承旨入侍。
以大司諫朴瑞源,獻納林景鎭,執義金熙華,掌令尹之鉉牌不進罷職傳旨,傳于宋知濂曰,只推。
金履載啓曰,副修撰徐能輔,謂有合啓難參之情勢,陳疏徑出,原疏纔已退却矣。所當直捧禁推傳旨,而此與無端徑出有異,推考,仍卽牌招入直,何如?傳曰,允。
金履載啓曰,應敎·副應敎·校理一員未差,校理任百禧受由,副校理李鼎秉·李之聃在外,副修撰徐能輔牌不進,玉堂上下番俱空,事甚未安。修撰任天常·韓耆裕,副修撰安廷善,竝卽牌招,以爲推移入直之地,何如?傳曰,允。違牌人只推,一體更爲牌招。
金履載啓曰,應敎·副應敎·校理一員未差,校理任百禧受由,副校理李鼎秉·李之聃在外,修撰任天常·韓耆裕,副修撰安廷善牌不進,副修撰徐能輔再牌不進,玉堂上下番俱空,事甚未安。未差之代,今日政差出,待下批仍卽牌招,以爲推移入直之〈地〉,何如?傳曰,允。違牌人只推,更爲牌招。
金履載啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下,已至經宿,如是違牌,事甚未安。判書·參判,竝更牌招,何如?傳曰,允。參議只推,一體牌招。
金履載啓曰,吏曹判書李始源,參判閔耆顯,參議李羲甲再牌不進推考傳旨及罷職傳旨,今方捧入,而開政命下,已至經宿,連事違召,無意承膺,揆以事體,誠極未安。判書陳疏,參判,所當更請牌招,而係是一日三牌,何以爲之?敢稟。傳曰,參議只推,與參判,更爲牌招。
金履載啓曰,吏曹判書李始源,參判閔耆顯,參議李羲甲疏批已下,竝卽牌招,以爲開政之地,何如?傳曰,允。
金履載,以吏曹言啓曰,新除授茂長縣監李惟命呈狀內,矣身猝得重病,多日調治,一味無減,時月之內,萬無赴任之望,卽爲入啓遞改云。身病旣如是,則有難强令赴任,罷黜,何如?傳曰,允。
有政。吏批,判書李始源病不來,參判閔耆顯進,參議李羲甲,家在城外,同副承旨金履載進啓曰,判書李始源,病不來,參議李羲甲,家在城外,小臣獨政未安,何以爲之?敢稟。傳曰,仍爲之。以尹致謙爲持平,李鉐爲正言,尹鼎烈爲應敎,徐有望爲校理,趙尙鎭爲判敦寧,金羲淳爲刑曹判書,金明淳爲戶曹參判,朴崙壽爲左尹,李始源爲知經筵,金履翼爲同經筵,鄭東晩爲廣興奉事,許乘爲巨濟府使,李允謙爲茂長縣監,尹行澈爲和順縣監,檢書官金履疇,耆老所守直官陳錫周,以上竝單付。再政。知經筵單李勉兢,同經筵單李始源。
兵批,行判書韓晩裕病,參判鄭尙愚病,參議李翼晉病,參知朴命燮入直進,左副承旨宋知濂進。知事趙鎭寬,大護軍韓用鐸,護軍林漢浩,副司直金啓河·朴蓍壽,副司果李永錫,以上竝單付。
金履載,以吏曹言啓曰,慶尙道都事崔鴻晉呈狀內,矣身素患痰癖之症,挾感添劇,旬日之內,萬無起動赴任之望云。身病旣如是,則有難强令赴任,改差,何如?傳曰,允。
宋知濂,以備邊司啓曰,卽見摠戎使李堯憲報本司辭緣,則以爲本廳支放,以移轉耗米及壯牙兵需米,塗抹分排矣。今因畿營年分覆啓,移轉耗米代錢輸納,巡操後壯牙兵身米減半條,亦以代錢區劃,當此畿甸告歉之時,數千石貿米,其勢末由。依甲辰癸亥已例,留庫餉米中,限二千五百石,姑先推移給料,所捧代錢,次次貿充爲辭矣。支放不可闕,而他無推移之道,餉穀雖體重,貸用亦多已例,依所報施行,其代,限明秋次次貿充事,分付,何如?傳曰,允。
宋知濂,以御營廳言啓曰,中旬賞試才時,柳葉箭·片箭沒技人,依例別單書入之意,敢啓。傳曰,知道。
宋知濂,以義禁府言啓曰,刑曹啓辭內,李東奎,係是出身,移本府處之事,允下矣。李東奎,今方待命,拿囚之意,敢啓。傳曰,知道。
宋知濂,以義禁言啓曰,時囚罪人李東奎,因刑曹草記,已爲拿囚,而兵曹啓辭內,龜城李潤新,以兒名東奎,冒呈兩單,殊極痛駭。其所登科,比諸借射圖占,煞有間焉,科名存削,不必擧論,其在重科體,杜後弊之道,不可尋常處之。照法嚴勘罪,取考律文,則大典通編武科條,有曰一處疊單者,邊遠充軍,推斷條,有曰犯私罪,杖一百以上,告身盡行追奪矣。李東奎告身盡行追奪,全羅道樂安郡,邊遠充軍,而以兵曹啓辭內辭意,具罪目,依例發遣府羅將,押送配所,何如?傳曰,允。
禁府照目,李沅·金用默·黃明漢·趙璜鎭·愼宜學·洪命周·柳季麟·李是鍊·兪理煥·安光直等傳旨內,去十月朔朔書篆文,無緣不書,竝依定式推考罪,各笞五十收贖,解見任別敍,竝只私罪奉敎依允爲旀,李沅·趙璜鎭段,竝只功議各減一等爲旀,金用默·黃明漢·洪命周·柳季麟·兪理煥·安光直等段,竝只功減一等爲良如敎。又啓目,牙山前縣監朴善浩·沈能岳·金箕弼·趙鎭翊等原情云云。問目內辭緣,泛稱遲晩,竝只刑推得情,何如?判付啓,除刑,推議處爲良如敎。
吏曹判書李始源疏曰,伏以臣聞神功不宰,而萬品得以曲成者,惟各遂其性,天鑑孔昭而一言可以感動者,在能致其誠。夫臣之於君,猶地視天,固非扳援呼號,所可幾及,而上下流通,一理無間,苟其理勢窮迫,衷情懇激,則不以蒼蒼高遠。而或緩於控因者,誠以閔覆之仁,照臨之明,有願必從,無微不燭故耳。今臣,勢之窮矣,情之懇矣。前後哀籲,亦旣屢矣。終不得仰被曲成之澤,則是臣誠意鮮薄,無足以動天者,拊躬自悼,尙復何言?噫,臣之至今供此職,豈始慮所及,而亦豈謂一分可堪而然哉?固辭不獲,黽勉復叨,嚴命之下,懼在蹇慢,小人之恭,秪知趨走,謗讟嘵然而恬不之恤,瘢疣疊出而厭欲自揜。有召輒膺,無政不行,一任淟涊,從它竊笑,臣雖奊詬,尙有五情,每自循省,安得不汗發赤也?然惟上天至慈,日監在士,竊庶幾哀憐而體諒,俾不陷於重戾,一日二日,泯默恭俟,而居然政月,又將至矣。今夫迫僬僥以千匀,强款段以十駕,猶其未覩顚敗之患者也。及其旣顚而敗,而不爲之卸擔易乘曰,彼且可以任重而致遠,天下無是理也。臣固已試而僨者耳,官貴久任,所以責成,而任非其人,反害其職,則殿下之明,必不以久任之功,責諸已試之臣也。匹夫懷璧,何適非諐,而宜黜而仍,徒厚其罪,則又非我殿下之仁愛欲其生,曲賜全保者也。況於一年之內,連行二大政,其例絶罕,雖古之宏材碩望,績用茂著者,亦多逡巡斂避,不敢冒居,非獨爲貪榮之譏,妨賢之嫌而已。直爲朝廷重名器也,爲世敎惜廉防也。臣是何人,久蹲不去,一之謂甚,其可再乎?方今聖明御世,治化方隆,崇張四維,器使群工,而俗不如古,官或惰事,名檢日隳,奔競未已,未必不由於如臣無似在其位也。此豈細故也哉?臣有必辭之義如此,而病又終不可以强策,臣非敢一毫矯飾,厚誣聰明,而從前血懇,一未蒙諒,則此又臣忱淺辭拙之辜也。臣之癃羸,全由於血枯痰滯,百邪交攻,四序俱苦,體殼柴然,便一偶梗之衣服冠耳。自念此生,已非醫藥可爲,惟有專意調養,以聽造化,譬若寒燈微火,心盡自滅,而職任未解之前,又不可一向尸居。仕案之可考者,不得不考,而纔繙數葉,眩暈旋劇,門刺之可接者,不得不接,而未及酬酢,神精已奪,掩卷不省頭緖,對人不辨誰某。而近又薄寒中體,肌骨稜然,感冒乘虛,繼以煩熱,眞元漸削,氣力日耗,朝或少安,夕復添劇,昨纔稍惺,今忽萎烈,長時叫楚,靡所底定。而重任如絆,尤添一痗,方寸煎熬,氷炭交中,假使不病,行自病矣,況病情如此,幾何不銷鑠以盡耶?臣之疾聲屢呼,今已罄竭無餘矣。涕泣拜稽,祈望洪造,情溢辭蹙,不勝隕越,倘蒙聖上垂仁明之德,推生成之恩,使臣一以全必辭之義,一以安將危之喘,則隆天厚地,惠澤無疆,非臣磨放,所可仰酬其萬一也。臣無任云云。答曰,省疏具悉。調理則自可差復,卿其勿辭行公。
吏曹參判閔耆顯疏曰,伏以臣於昨者,陳情丐免,首實請譴,惶隕蹙伏,恭俟處分,及奉聖批,不惟誅罰不加,竝與鞶帶之遞而未蒙矜許,感愧交竝,悚悶倍切,徊徨抑塞,不知所以爲計。迺者僚堂,因臺臣論啓陳章自引,臺臣擧條,姑未啓下,雖未知其遣辭之如何,而旣以守令不擇,論勘赴政之銓官。夫守令愼揀,聖朝之急務,寮寀僉謀,銓家之故事,每於檢議之前,先定可否之議,則臣於伊日,雖未入參政席,同到朝房,亦旣與聞而停當矣。寧適不赴,義無異同,今於臺言之發,何敢厭然自揜,不爲之首實乎?政命經宿,天牌屢降,而揆諸私義,終難冒膺,玆不得不短章呼籲。伏乞聖明,亟命鐫改臣職名,仍治臣瀆擾之罪,以肅朝綱,以安微分,不勝幸甚。臣無任云云。答曰,省疏具悉。臺諫所奏,出於相規之意,卿其勿辭行公。
吏曹參議李羲甲疏曰,伏以臣卽伏聞今日賓筵,臺臣,以守令之不爲擇差,十二日赴政政官,至請問備之典。擧條姑未啓下,未敢知措語緊歇之如何,而臣於伊日,亦參政席,重被臺臣之論勘,實切私心之悚恧。開政有命,庚牌屢降,而以此情跡,承膺無路,玆敢略構短章,仰瀆崇嚴。伏乞天地父母,亟遞臣所帶銓銜,仍命有司,勘以當律,以爲當官僨事者之戒焉。臣無任云云。省疏具悉。已諭於亞銓之批矣。
寧越府使朴奎淳疏曰,伏以臣以空疏無似之賤,過蒙先大王恩造,昵侍經幄,亦有年所,辛亥年間,以莊陵設配食壇事,考出名山祕史。仍命臣及故判書臣尹光普,故縣監臣鄭厚祚,同修莊陵誌,而取刊行舊本,或添或刪,標年記事,而亦及於死節諸臣事蹟,爲二卷奉進矣。鋟梓之成命未下,賓天之仙馭莫攀,萬事雲空,有淚靡逮,如臣衰朽,尙此苟存,今適來守是地,到府之初,奉審陵上,遍覽冷浦䳌樓。山川雲物,人民謠俗,宛如舊聞,愀然而思,悽然而感,益不覺流涕之盈襟也。粵我肅宗大王,斷自宸衷,亟擧縟儀,珠邱象設,義附昭陵之光復,淸廟禴祠,禮倣神德之躋祔,情文備至,幽鬱快伸。至及六臣,而褒忠而奬節,復官而賜額,迓續休命,導迎和氣,此誠千古帝王所未有之盛節,宗祏無疆之慶也。逮至英宗大王,豎碑於淸冷之浦,宣謚於彰節之祠,一念繼述,屢懷傷感,至發於宸翰者多矣。猗我先大王,聖繼神承,感慕之思,每及於莊陵之世,旣盡崇奉之典,且勤褒尙之敎,光前耀後,靡不用極。而紋礎自顯,則奉遺什於子規之新構,寢御猶存,則象寶座於觀風之舊軒,繼而愍念當時盡節三十二人曁二百三十六人。烈烈精英之壹鬱不昧者,博考祕牒,而至謂記冤鶴寺,倣制㺚川,親製祝式,而若曰嫌遠葛祠,就近第屋,建屋而藏板,設壇而配食。咸秩無文,猶恐或遺,神人協應,禎祥屢現。惻然衋傷之意,譪然諭告之音,足以與天壤俱存。當規樓尋基之時,下敎曰,魯陵誌·莊陵誌等文蹟,雖已取見,外此邑中流傳之事實,無論刊本·寫本·斷爛殘編,苟有不載於陵誌者,道伯,誠心收聚上送。樓成後又下敎于承旨李晩秀曰,丙申以後,凡係莊陵事,今番配食壇設置顚末,勿論傳敎祭文獻議奏啓,詳考內閣所在文蹟及禮曹謄錄,謄送寧越,俾作本府文獻,於休盛矣。前後下敎,若是懇摯,惟懼佚而不傳,而至今十七年之間,散在陵邑,載之謄錄而已。三聖人興感之文,致侑之辭,旣不可因置於弊簏堆紙之間,且況樓軒興廢之跡,壇壝義起之事,亦皆可以昭示來世。故臣於莅任以來,追昔年之承命,思今日之報效,卽地徊徨,拊跡感慨,際此本陵官取考本陵與本府所在文蹟,自英廟甲寅,至當宁丙寅七十三年之間,凡係本陵事實者,續舊誌分類,裒輯爲一卷。故臣一讀三歎,更爲考證,敢此繕寫一本,具疏投進,庸備乙覽,而臣精思昏耗,未敢知今玆所進之本,與臣之昔年所編次者,起例詳略,果如何,而第念北道陵誌,兩本宮儀式圖,英廟朝與先朝,有製下序文,今本道刊行之已例,莊陵誌元本,旣刊行則今此續編,出付館閣之臣,益加校正。仍令本道,刊印廣布,藏板於本陵齋室,使我列聖朝盛德至善,顯揚於當世,垂裕於後昆。其於莊陵事,終始無憾焉,伏惟垂察。臣無任云云。省疏具悉。所進冊子,旣是昔年未卒之志,而爾其輯成冊子以進,深庸嘉尙,所進冊子,令內閣,分付該道,從速刊進事,知悉。
副修撰徐能輔疏曰,伏以卽伏見雲觀所報,則微雷之異,又示警於昨夜矣。是月也,雖云陽復,而節候則尙屬收藏,夫何仁天之譴告,又若是諄複也?我殿下前後求助之敎,不啻懇惻,顧玆修省之一念,宜足以孚格天心,導迎百祥,而惟彼高高之天,尙有此申申之告戒者,何也?抑恐殿下以爲災異之作,殆無虛歲,而未嘗見咎徵之應於某事,故警懼之念,雖切於一時,而狃玩之意,每作於事後。一見再見,殆視以恒有之候,應然之事,故其所以對越昭事之方,不免於恬憘豫怠之失,而有以致天心之未豫耶?伏惟方寸之間,隱微之際,他人之所不及知者,殿下宜獨知之矣,殿下,所未及察者,仁天已先監之矣,可不懼哉?竊伏惟念人主一心,爲萬化之本,未有不治其本而治其末者,故自古帝王之學,莫不以正心,爲修己治人之本,而正心之要,在於持敬,持敬之要,又莫先於謹獨。謹獨者,誠意之目,而曰誠曰敬,本無二致,徹始徹終,交須竝進,故程子之言曰,天德王道,其要只是謹獨。至其門人之論敬則曰其心收斂,不容一物,又曰整齊嚴肅,主一無適,又曰常惺惺。朱子之銘其齋,則曰潛心以居,對越上帝,又曰戰戰兢兢,罔敢或易,皆所以存此心之本然,防患亂於未萌。而約而至於不覩不聞之中,常在戒懼,不敢或肆,則凡所謂人欲之私者,入而無所藏於中,出而無所施於外。自將消磨泯滅,不足以累吾之心,而吾心之全體,如鑑之明,如衡之平,其於應接事物,權度機務之際,姸媸邪正,莫能逃於上所稱鑑明衡平之中,是則所謂正心爲治人之本者也。苟或於隱微之際,燕閒之地,肢體狃於安逸,耳目流於玩娛,則此心之微,已失其鑑明衡平之體,尙何望其辨別淑慝,泛應事務,以底雍熙昭明之域乎?竊伏惟殿下聖質天縱,睿學夙就,憂勤圖理,一心典學,八方瞻聆,固將欽頌之不暇,而夷考一日之間,臨朝晉接之時,每不勝於燕涓蠖濩之隙。端人拂士之切磨,或罕於宦寺暬御之昵,燕私翫好之細娛,或奪夫經傳方冊之工。臣未敢知殿下萬機之餘,入處深嚴,其所以尊瞻儼視,提掇此心者,果無間斷乎?夫一念之萌,理欲立判,一事之微,治忽在玆,若於幽獨得肆之地,或有所忽,而未免十寒一曝之歎,則其所以害於德性之養而妨於政令之原者,可勝言哉?古語曰,應天以實不以文,事爲之間,一毫虛假則非實也,動靜之際,一息間斷則非實也。殿下果以數行責躬之敎,二字體念之批,謂足爲應天之實耶?在我者,苟不盡其實,而欲望其威怒之收回,和順之感應,則區區匹夫,猶不可欺,何況上天之至神乎?伏願殿下,克加省察,常存敬畏,居閒處獨,若上帝之臨予,臨政應事,質鬼神之在傍,毋近細玩,毋耽少逸,處獨如顯,尤加謹焉,則殿下一心,不期正而自正,而發於政令施措之間者,無一不出於正矣。何患乎災沴之消弭,譴告之諄複乎?臣職忝論思,憂念所激,敢控微悃,冒瀆崇嚴,惟聖明,勿以人廢言,深留睿念焉。臣無任云云。省疏具悉。所陳俱爲切實,深庸嘉乃不已,爾其勿辭察職。
丁卯十一月初五日辰時,上御熙政堂。大臣·備局堂上引見入侍時,左副承旨宋知濂,假注書申在植,事變假注書李埴,記事官鄭元容·曺鳳振,左議政李時秀,右議政金載瓚,行兵曹判書韓晩裕,漢城判尹李勉兢,開城留守洪義模,禮曹判書金履翼,行護軍李得濟·李堯憲,禮曹參判沈象奎,行護軍李海愚·金履永,司諫李德鉉,掌令李若洙,正言趙鐘永,以次進伏訖。時秀等進前曰,近多朝霧,日候不調,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮近來疚懷之餘,伏想諸節,必多不逮,而日前藥院批旨,尙未快復之敎,下情萬萬憂慮矣。未審日間,氣候更何如?上曰,今春以後,常多凜綴之時,而十朔之內,又遭此慼,今番疚懷,無異於春間,下情不勝悶迫矣。時秀曰,贈領相喪出未久,故重臣又爲繼逝,驚愕何言?其保護聖躬,扶植義理之功,已實著於向日隱卒之聖敎,伏想聖心,益復警愕矣。上曰,驚愕之心,實不下於贈領相喪出之時,而昨春以後,義理闡明,國事之倚恃於故重臣者甚多,一自故重臣喪出之後,國事亦多可悶矣。時秀曰,朝廷亦以此嗟惜之矣。上曰,次對爲之。仍敎曰,近日彗星,乍消旋見,昨日雲觀,又有電光微雷之報,欲復求言則或近文具,反涉不誠,終有欠於應天以實之道,此心悚蹙,固當,何如?時秀曰,雷於冬月,潛藏地底,而當此收聲之時,連爲發聲,未知召災,由於何事,而臣等於此,益復悚惶。聖敎中求言,反涉不誠云者,可見聖心,必欲以實心奮發,恐懼而修省之也。推此聖心,以實心應天,則今此消弭之道,不外於斯矣。載瓚曰,冬雷之爲災,不可以聲微而少忽,必有人事之不逮,以致天心之示警,今此雷聲之屢聞,而恐懼之心,或忽於初聞之時。臣則以爲屢聞也,故尤當恐懼,益加修省矣,求言,反涉不誠之敎,實合於應天以實之義,蓋天道,誠而已矣。今日君臣上下,實心做去,凡於日用應行之事,以至引接臣僚之儀,懷保民生之策,俱以一誠字應之,則天心悅豫,自可致於轉災爲祥,而若恐懼修省之際,必以轉災爲祥計,則此亦私心,非應天以實之道矣。上曰,左右相所陳,俱爲切實,而右相所陳,欲爲轉災爲祥,則反是私心云者尤好,當以實心實政,益加體念矣。時秀曰,卽見黃海監司李好敏報備局辭緣,則以爲殷栗,以殘邑,䅯還數多,民弊可悶,而䅯米之準折式例,謂以正穀,同歸於大小米之等,代以詳定論之則多寡不敵。故京司作錢各樣放下,未嘗以䅯米取用,耗上生耗,年年增加,且非宜土,如常捧糴之時,則遠貿他境,爲弊不少。今番催科作錢,與換色間酌量區處之意,邑報民訴,鎭日來請,限三千石,每石二兩一錢,依定式執錢,量宜推移於道內穀小邑,每石三兩,換作小米,則可貿二千一百石,外面看之,雖若見減,來頭取耗,各樣放下,將有互用之道,此不必今年而止,明年又如是,則不出數年,該邑䅯米,可期釐革爲辭矣。準折之法,自有恒式,違式之請,固難輕許,而該邑䅯還,如是數多,民之受弊,固其勢也。在朝家恤民之道,雖有些少違式之事,宜有闊狹,至於詳定價之此多彼寡,固不足論,而道臣所報,必有酌量,依所報施行事,分付。大抵本道䅯米之弊,專由於營邑各項用下之大小米,稱以相代,輒以䅯米貿充之故,年增歲加,貽弊至此,此弊不革,則終無善後之道。自今年爲始,先自該道監兵營,嚴立科條,大小米,代以䅯米貿充之規,一切禁斷,如是定式之後,又或襲謬,從後現發,則難免重勘之意,一體嚴飭,何如?上曰,依爲之。出擧條時秀曰,典籍洪宅柱等上疏批旨,令廟堂稟處事,命下矣。取見其疏本,則備陳定州軍丁疊役之狀,仍以爲本州軍制,以左右二部束軍二千四百名磨鍊矣。後因邑校弄奸,欲廣任窠,加請兵曹一千二百名添增,名曰中部,於是乎軍額浩夥,流毒無窮。孟山·郭山,皆有此弊,竝許減額,此亦行査本道,本州屬中部屬軍加額數,特令減罷爲辭矣。聯陳如此,爲弊可知,分付道臣,該邑戶數軍摠之多寡,他邑減額之已例,使之詳査,論理報來後,更爲稟處,何如?上曰,依爲之。出擧條時秀曰,方日開講筵之時,經筵不可不備,而知經筵南公轍,奉命在外,今姑許遞,與未差之代,今日政差出,何如?上曰,依爲之。出擧條時秀曰,向筵,左承旨洪義浩,以瀋陽使行時譯官酬勞事,有所仰奏,而有後日次對稟處之敎矣。蓋其效勞,臣未知如何,而故領相復命之後,無所仰奏,且今旣年久,置之似好矣。上曰,依此爲之。時秀曰,向日安恩君,有所疏陳,而乃懷安大君請謚事也。臣亦初未知其爲人之何如矣,及考野史則懷安之置諸屬籍,已是我朝盛德事,而至於賜謚,初非可論,故臣不敢回啓矣。上可之。得躋曰,近來躁進成習,躁進之不已,全沒廉恥,忘廉之甚,自歸於無忌憚之科。以水原中軍李文喆言之,當初圖差,已多辭說,莅任未久,忽又以城堞,軍器修補事請賞,雖未知實蹟之如何,而前後擧措,俱涉駭眼,以懲一勵百之義,不可無別般處分,故敢此仰達矣。上曰,將臣各陳所見,可也。堯憲曰,事面之苟且,物情之怫鬱,誠如御將所奏,臣亦無他見矣。海愚曰,文武雖異,廉隅則同,曾經閫帥之雜技請賞,事面極涉苟且,臣亦與他將臣,所見一般矣。上曰,大臣之意,何如?時秀曰,軍器·城堞修補,自是職分內事,而殘邑職卑之人,殫誠效勞,則自營閫,狀聞請賞,蓋爲激勸之地也。李文喆,卽曾經兵閫之武弁,以此論賞,誠極礙眼,諸將臣之如是仰奏,固無怪也,而旣曰軍器·城堞修補,則以此罪之,有關事面。請賞之失,在於留守,因此而又有仰達者,近來諸道請賞之未免太濫,而其中江華留守尹序東,以親裨活人,登聞請賞者,尤涉不審。水原留守洪明浩,江華留守尹序東,竝推考,原狀啓勿施,何如?上曰,依爲之。出學條,又敎曰,此是向筵,左相所奏兵判請推之事乎?當初兵判,何爲以口傳擬入乎?晩裕曰,今夏都政時,城華留守洪明浩,以李文喆差送中軍事,有所言托,而其時都政,中軍未及出窠,故不得差送矣。其後有窠,而陵役畢役,只隔一日,故未及往復於守臣,而臣意則陵役重大,不可一日無中軍之監董者,故臣果以口傳擬入矣。上曰,右相所見,何如?載瓚曰,除拜中軍,屬耳,仍卽請賞,事涉太遽,且中軍之口傳差出,臣未之前聞矣。晩裕欲爲先退。上曰,兵判何爲先退乎?晩裕曰,私義難安,欲退而陳疏矣。上曰,筵席未罷,何可先退乎?載瓚曰,筵席未罷之前,設有私義之難安,徑先退出,有關筵體,行兵曹判書韓晩裕,從重推考,何如?上曰,依爲之。出擧條德鉉·若洙·鐘永進前奏曰,三司合啓,以玉堂不備,今日姑停矣。德鉉等仍啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結麟·厚,自作窩主。待國洞執命之日,擬占台府,當李潭當銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興。究其情節,已是萬戮猶輕,而及夫賊吉之招出後,凶言逆情,益復綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則賊能也,逆範懷刃之凶,究其本則賊能也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸凶種之穉少者,梟種稍長,安知不更肆獍惡,如範·吉等所爲者耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種邦刑,獻遂,設鞫得情。上曰,不允。德鉉等曰,噫嘻,痛矣,從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之,及時訊鞫,而章疏之請,尙未蒙允。此雖出於先大王包涵寬假之至仁聖德,而至於夏賊子女,囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過則尤不可晷刻容貸於覆載之間矣。夏賊之外,豈復有夏賊,而乃者逆恭又出,今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律。夏賊之變,已用适·雲之例,則今於此賊,決不可異同也明矣。噫,其一家之內,生出二夏賊。則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。德鉉等曰,噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將。至於書給四柱,先占身數,其所爲計,至凶極獰,而況渠以下七字削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之典,尙未擧行,揆以獄體,不免疎虞。以謙,以逆復之子,傳襲其父之凶圖,以下五字刀削謀,鉤覈之路,唯在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則鋤逆宗杜後患之道,殄之滅之,不容少忽。而好石之以年未滿,循例爲奴者,揆以邦憲,萬萬乖當,夫待年用法,乃是尋常治逆之律,至於此賊,實無異於古之适·雲,今之趾·夏,則其凶種逆孽之待年與否,更無可〈論〉。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下七字刀削與同死生之說,旣已遲晩,顧瞻他日之計,明白納招。甚至於干涉善·復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結果之凶逆,得保首領,偃處近島,古今天下,寧有是理?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,快正王法。上曰,不允。德鉉等曰,噫嘻,痛矣,亂逆之變,從古何限,而豈有若嶺啓中,諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,狂惑人心,妄附星緯,煽動妖言。驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅。雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實。究厥情節,萬萬狡惡。此諸賊,雖或有首從之別,而其在誅亂根。重獄體之道,不可自外勘斷而止。請時夏·時鼎·時楫·金樂敎等,極令王府,設鞫嚴覈,快正邦刑,時景·時昱,竝施孥籍之律。上曰,不允。德鉉等曰,噫嘻,痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至握德至厚也。奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事。平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行己卑賤,作事容易,不可任用,俯論筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容。宿習之難售,遂復翻身換面,以爲迷藏龍斷之計。情態之巧黠,不啻如見其肺腑,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進。人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲。甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家舍,口厭四方之贈遺,僕隷賤流,動藉宮掖之嚴密,勢成威立,無復畏憚。延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價。此猶渠之薄物細故,若其陰陽闔捭,左右欺賣,口蜜腹劍,不翅林甫之姦邪,詐僞反覆,專用蘇·張之手段。必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,十百其舌,朝象之洶洶不寧,徒以渠也。廷紳之惴惴不保,豈非若耶?尤所痛惡者奏藁之役,倡說於公座,瀛棘之逆,營護於暗地,爲凶魁劾力之計,手脚益忙。殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句。當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功,有不在於抑洪水驅猛獸之下。而渠獨爲楚獄多濫之說,肆然發口,以說異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者。渠亦人耳,持此安歸?情旣綻到處狼狽,天地雖大,靡所容身,則畢竟匍匐而歸,還他本色。蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨。至於以下一行刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩。況今可發之凶言凶書,卽窮天地亘萬古,載籍以來所未有之逆變也。可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣。而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手段凶書,詬罵天日。此實雲·海之所不道,而苟究甚根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩。而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允。薪島復命之啓,纔已登徹,王章似伸而未可謂克伸,輿憤似洩而未可夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。上曰,不允。出擧條德鉉等曰,以下十行刀削德鉉等曰,噫噫。亂臣賊子,從古何限,豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者也。是亘古所無之變怪,而就以恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,麟·亮之後身也。賴天之靈,旋加誅殛,而向使其計得售,則白蓮。黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉,乃其枝葉而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。上曰,不允。出擧條德鉉等曰,噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,罔相綢繆,罔有紀極。主張者榮賊而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有此輩之至凶極悖者乎?雖以弘·瞻之凶肚,來·黯之毒手,未足以諭其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三天之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣緘辭,如是明的,則追奪之當律,不容一刻少緩也決矣。陽澤則家已孥籍,官亦進奪,更無可施之律,而至於國榮,則千罪萬惡咸萃一身,製給凶疏,沮遏大計,煽動人心,潛圖國脈者,已有浮於莽·溫之凶。而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。上曰,不允。出擧條德鉉等曰,噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世指目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意。章奏之上。力遏邦慶二字。酬酢之間。牢諱慶忭等語。公座稠廣。攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。上曰,不允。出擧條德鉉等曰,噫嘻,痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,典堗徙薪之援,指意凶憯,卽此一款,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮兇絶悖者哉?且其所納爰辭,見捉文書中,不道不滿之設,愈出愈凶,至於外朝不知之言,詩句引用之意而極矣。而末乃以渠之傍祖權鞸時事,隱然自況者,尤何等窮天地所無之極惡大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未加,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後,追律之例,大有異焉,不可援用尙魯追施之律。請物故罪人裕,亟施奴籍之典。上曰,不允。出擧條德鉉等曰,噫嘻,魯賢,本以不逞之徒,素畜樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節。終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定。言言絶悖,節節凶慝,同參之罪,渠已輸款,則在法不當移易,知情之律,今已擧行,則失刑尤當,如何?請知情不告罪人魯賢,亟施孥籍之典。上曰,不允。出擧條德鉉等曰,噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛漫酬酢。或曰大婚不成則好矣,或曰喬木世不歸正,攘臂倡應,甘心沮戲,其凶肚逆腸,與裕·默兩賊,一串貫來。同參之跡,鞫案昭在,知情之律,失之太輕。請知情不告罪人在民,亟施孥籍之典。上曰,不允。出擧條德鉉等曰,噫嘻,痛矣,不逞怪鬼之徒,壞世道而禍家國者,從古何限,而豈有如向來悖疏悖通之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發。苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一戾氣所種,渠以幺麽蔭吏,常欲兜攬朝權,陰懷網打之計,倡爲憯毒之擧。昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科。卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之不可以身故,有所容貸。請物故罪人履猷諸子,亟施散配之典。上曰,不允。出擧條德鉉等曰,噫嘻痛矣,人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法。其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無已自明。卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶悖之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論刑政,萬萬乖當。至於尹致行,自來狡惡之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡。而同參之跡,綻露無餘,減死之律,失之太輕。金宇光,以凶逆之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。上曰,不允。出擧條德鉉等曰,噫嘻,痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然。又引故相之對揚,有若不爲辨明者,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰。克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天。而向來臺臣通儒之處分,罔非稟決慈旨。推明慈德,正大光明,有辭後世,凡有秉彝之心者,孰不頌慈仁仰慈孝,而渠北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭。卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可快伸,輿憤從此少洩,而豈意酌決之命遽下,至令似此凶逆,生出獄門?刑政之乖失,神人之憤惋,容有極哉?噫,彼賊敏,卽一戴頭之逆豎也,而不嚴覈情節,夬斷常刑,則倫綱斁而義理晦,將至於國不得爲國,人不得爲人。不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩。請楸子島減死安置罪人在敏,亟令王府,還爲拿來,嚴鞫得情,快正典刑。上曰,不允。出擧條德鉉等曰,噫嘻,痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也。是以過與不及,均之謂殺無赦矣。彼達淳之假托闡揚,敢提不敢提之事者,已是窮凶絶悖,所未有之變怪,而東馨之夤緣事會,憑藉聲討,又復忍提不忍提之言,顯售壞亂挾雜之計者,其所以干犯大義,貽慼聖心,同歸亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者旣爲人臣之極罪,則壞亂者亦豈非人臣之極罪乎?此而尋常處之,先大王二十五年至精至微之大義,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典雖已蒙允,此等怪鬼凶徒,決不可一刻容貸。請金甲島安置罪人李東馨,爲先施以荐棘之典。上曰,不允。出擧條德鉉等曰,噫嘻。李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家。濫竊文苑之虛名,自許言論之主張,聚躋崇顯,兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者。雖在疑似之間,惟當割臂斷腕,痛惡嚴斥之不暇,而如李晦祥之叵測情節,斷案已具,便一戴頭之裕賊,則渠當行政之初,首先檢擬其壻於寢郞之望,此已心跡之昭不可掩,而雖以張錫胤事言之,右袒逆裕,效力賊邊之狀,緊出於魯賢之招。丹書昭在,則尙今漏網,已是失刑,苟有一分公憤之心者,孰肯擧似於久枳之餘,而渠敢肆然直擬於三銓置處之望。讐視大義,營護賊黨,不顧隄防之嚴,敢爲嘗試之計,且於都政後辭疏中,自臣之所甚懼者以下二三句語,旨意凶慝,顯有不滿之意,莫掩角勝之跡。此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫。達淳之爲達淳,莫非此輩之所爛漫綢繆,而況達淳之死友,翊模·達淳之血黨,亦翊模也。公私文字,莫不相資,大小事爲,莫不相議,則新登鼎席,初筵奏語,尤豈不狼藉和應,排布設施,而其凶腸,逆肚之一串貫來者,十手難掩,萬口喧傳。乃者都憲除旨,特下於入闕行政之時,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分。背國死黨之類,不可一刻容貸,而善地薄竄,不足以少洩輿憤。請光陽縣竄配罪人李翊模,爲先施以絶島之典。上曰,不允。出擧條德鉉等曰,噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧。傳神於能賊,護法於能賊,一世共憤,萬口難防,而及能賊伏法之後,天網太恢,王章不加。渠之尙今戴頭假息於覆載之間者,已是天地好生之德,使渠苟有一分秉彝之心,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容。甘與乃祖而背馳,仇視其叔之樹立,東西閃忽,左右迷藏,自許文藝,主張世道。淸官美職,惟意兜攬,內而銓柄,外而藩臬,朝驟暮躐。惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目。論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習。締結於達淳,符同於達淳,畢竟達淳之初筵所奏,都是瀅修之所爛漫綢繆,則臺疏所謂達淳之爲達淳,一則瀅修,二則瀅修云者,眞實際語也。而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語。稱之以事業,許之以死生。盃盤殷勤,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本改之說出,而渠之斷案眞贓,益難一刻容貸於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲莫重莫嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯,至妖至奸者乎?謂人可誣,人不可誣,謂天可欺,天不可欺,島置之雖已特施,其設計造謀同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,夬正王法。上曰,不允。出擧條德鉉等曰,李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑。卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念非類之可恥,遂許生死之與同。重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳。敢以我先王不忍聞不敢道之說,肆然仰達於殿下之庭。以壞我先王之義理,慼我殿下之心,而私書往復,稱以樹立,公私推詡,看作茶飯。蓋此輩,以此等凶言,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討。況其眞贓已露,證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府,設鞫嚴問,明正典刑。上曰,不允。出擧條德鉉等曰,噫,彼張錫胤,本以宵小之類,濟以憸邪之性,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者?夫以斥裕之疏,謂之奸萌賊膽,則凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一刻容貸於覆載之間。請古今島安置罪人張錫胤,亟令王府,設鞫得情,快正典刑。上曰,不允。出擧條德鉉等曰,噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫濟卿孤之列,以貪權樂勢,把作家計,以戕人害物,視爲能事。廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己而排擯擠陷,靡有餘力,於是乎擧一國之嗜利昧義,忘廉沒恥,閃忽如鬼蜮,鄙鎖如駔儈之類,無不匍匐而歸之。棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慓慓,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟。驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境。是皆昭布一時之瞻聆,修播萬古之喧騰,雖至輿儓下賤,䆴婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其躬凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云。此何語也?殿下以先王之心爲心,群下以事先王者事殿下,卽天理臣分之所當然。若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之。今者大論方張,聲討達賊無君之罪,若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之陰謀凶圖,卽煥之之異身同腸,其爛漫綢繆之狀,已不可掩。更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論。其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡以誅其心,沿流以溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散〈配〉之典。上曰,不允。出擧條德鉉等曰,噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣。而方其拜相之初,眷注,何如,倚毗何如,而罔念圖報之義,敢懷叵測之心,初登前席,肆發凶言。大不道大不敬之眞贓綻露,逆節昭著,有不可歷數而枚擧。伏惟我先大王二十五年,固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所邪說,卽所以自唱,做出謊怪之言,繼以憂嘆之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執。先王之所不忍聞而忍之於殿下之前,先王之所不敢道而敢之於殿下之廷,此有君君臣臣以來,所未有所未聞之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣。俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身。請賜死罪人達淳諸子,亟施遠地定配之典。上曰,不允。出擧條德鉉等曰,日煥,性本狼愎,跡又詭祕,托身權凶之門而腸肚相連,藉賣戚畹之勢而威福自恣。鄙悖如達·翊者,稱以大老,諂諛如龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫瞻掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚。究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲傳伻,巨細皆報。是以裕賊之鞫庭抵賴,亦無非日煥之所先期指揮,此則有口皆言,有耳皆聞。果然在民之招,至以其叔而爲證,卽此一節,尤是斷案,未施肆市之律,而鬼誅先加,其輿情之憤菀,容有極哉?何幸天討亟行,追奪之典,今已蒙允,則次第應行之律,不容少緩。請追奪罪人日煥諸子,亟施散配之典。上曰,不允。出擧條德鉉等曰,噫嘻,痛矣,亂臣賊子,從古何限,而豈有如徐有恂之無嚴無憚,至凶至憯者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣。至於今番筵本圖改之事出,而其設計之窮凶,造謀之絶悖,言之骨寒,聞之擔掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關捩,則又何等至嚴至敬莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修,與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二,二而一者也。及夫置對之時,苟有一分人心,一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改?敢掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩。不意設鞫之啓纔允,酌配之命,遽下,此等悖亂不法之類,不可以遠竄,薄勘而止。請三水府遠竄罪人徐有恂,甲山府遠竄罪人徐淇條,竝令王府,設鞫嚴問,盤覈得情,明正典刑。上曰,不允。出擧條德鉉等曰,噫嘻,痛矣,亂臣賊子,何代無之,而豈有如漢祿之窮天地亘古今,至凶至悖,罔測不道之賊耶?八字凶言,一時傳播,聽之骨顫,思之髮豎,特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫不誣逼於不忍不敢。國勢日就岌嶪,彝倫幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪。至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?部斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行則不過是收奪告身而已。以此律而施之於此賊,果何可以快雪君父之讐,少洩臣民之憤耶?适·雲之所不敢爲而此賊敢爲之。鏡·夏之所不忍而此賊忍爲之。烏可以曾有受敎,不之權變,一味膠鼓,致行當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。上曰,不允。出擧條德鉉等曰,噫嘻,痛矣。漢祿之日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱,本以戾氣所種,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟。以其父罪惡貫盈,慮他日必致彰露,夙宵經營,罔非讐國家而危宗社。年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選。蓋欲虛張聲勢,威脅異己,使一世之人,莫敢誰何,不得追提漢祿之凶言故也,其所爲計,吁亦巧且憯矣。況其陰圖逆節,傳襲乃父,主張賊裕,悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具。千變萬怪,疊生層出,要其歸則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀。請黑山島安置罪人日柱依初下傳敎,設鞫得情,夬正典刑。上曰,不允。出擧條德鉉等曰,噫嘻,痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄升難書,而以渠地處,不念報效之道,徒懷凶譎之腸。始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主。醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮?請追奪罪人龜柱支屬應坐之類,一依尙魯例,施以散配之典。上曰,不允。出擧條德鉉等曰,噫嘻,痛矣。龍柱之罪可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿。排布逆謀,與觀·日而同腸。晝宵經營,莫非凶禍家國,東西嘯聚,必欲網打朝紳,裕賊之凶疏而指使之者此賊也。履猷之悖通而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊。兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊。而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計吁亦巧且憯矣。論其計多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸?其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋漫,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,夬正典刑。上曰,不允。出擧條德鉉等曰,李書九,薄有才藝,工於反覆,跡其平生,可謂千億化身,而此於渠,猶屬餘事。其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏中斜封墨勅之說,尤非當世之所可引用,究其指意,萬萬叵測,伊時慈敎,深斥妖邪,特命竄逐。終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之。訾毁賢相,痛斥敬臣,其力護凶魁,箝制人口,渠已自供。今當三賊,逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。上曰,不允。出擧條德鉉等曰,噫嘻,痛矣,凶魁亂本,終古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓倡悖論,馴致裕·玉讐國之計。一番變逆起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久,尙久尙熾,根窩更有之論,指目有歸,而無敢連討者,明白洞快之敎,聖批昭揭而無敢對揚者,一世腐心而擧朝緘口,有識憂嘆,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款而無一辭自明之端矣。噫,敬·觀之窮凶而染成者渠也。龜·祿之絶慝而掩護者渠也。渠以爲見驅則觀鎬曰見驅,渠以爲非逆則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態。至觀其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣。一而二,二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委。侯班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,旣自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡。入告出語,變幻無常,左闔右捭,機關至密,千罪萬惡,擢髮難數,而臣等最所憤嫉而痛惋,又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖設,亦必先他人聞之,則何不於先大王一初淸明,庶政惟新之會,斷去宿處,嚴斥凶論。使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿而助成者鍾秀也。雖發於敬·觀而主張者鍾秀也。則論其罪犯者,浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之典,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。上曰,不允。出擧條德鉉等曰,噫,彼任焴,本以鄙瑣之類,濟以凶譎之行,受業於鍾厚之門,爲其卵育,護法於逆秀之論,共連腸肚。推詡和唱,助成凶賊之聲勢,綢繆密勿,甘作逆豎之徒黨,龜·祿之凶圖而庇護掩匿,猶恐不及。煥·日之陰謀而指畫設施,視作家計,翺翔蔭途,歷典雄邑,罔非權凶輩吹噓之力,而憑藉勢焰,恣行胸臆。鍾秀之脅持君父,矯誣義理之凶謀逆節,靡不爛漫同參,奔走效力,廣張耳目,寔繁黨與。角勝公背馳國是,人心由是而陷溺,世道由是而詿誤,鍾秀之爲鍾秀,亦莫非此等凶醜輩慫慂和同之致。而尤所憤疾而痛惋者,首唱悖論,擔當立祠之計,尊仰凶魁,主張影堂之議,已是渠罔赦之罪案。而及夫秀·敬之逆謀畢綻,斷案旣成之後,猶復力抗大論,不參於聲討之列,顧戀宿處,獨漏於縉紳之疏。其同惡護逆,背公死黨之習,吁亦凶且憯矣。至若徐美修,乃以漢祿之妻姪,把作發身之妙階,以若卑微之蹤,濫叨淸顯之職。銓佐藩任,惟意兜攬,而依附權勢,自作賊秀之狎客,參涉陰圖。遂爲觀柱之血黨。趨走效勞,備盡吮癰之技,左右獵掇,甘爲助虐之類,賊勢之䲭張,凶徒之蚓結,寔由於此輩之爲之羽翼。受其指使,傳襲揚詡,排布和應而然耳。擧世之指目,有識之憂歎,厥惟久矣。及至龜·祿眞贓畢露,逆案昭著之後,渠若有一半分人心,則固當革心改轍,割臂斷腕之不暇。而乃反自存形跡,一味顧念。或稱省墓而留連江上,或托加土而來往峽中,蹤跡詭祕,行止閃忽。而今於懲討方張,疏啓迭發之時,乃敢立異,竟不隨參,其心所在昭不可掩,當此拔亂本盪凶窩之日,如許背國黨逆之類,不可置而不論。請副護軍任焴,爲先絶島安置,行護軍徐美修,施以屛裔之典。上曰,不允。出擧條德鉉等曰,噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會。而暗覰欺世之術,附逆戚讐國家之論。而遂致華選之濫占。于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高第,濁亂世道者,願結死友。煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所嘗學得,可以推知,賊觀之凶招,源委於鍾秀則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如是昭著。則削逸追奪,雖幸王章之少伸,而次第應律之律,不容暫緩。請追奪罪人鍾厚支屬,亟施散配之典。上曰,不允。出擧條若洙曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。上曰,不允。出擧條若洙曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知。而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法。又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖具備,嘯聚邪黨,養成部落。凡諸排布設施,皆出其手而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,遠溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀。而凡此六囚之於嗣永,或爲切姻至親,或爲血黨死友,而嗣永凶書以爲渠輩莫不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究。賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈。而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰·金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。上曰,不允。出擧條若洙曰,噫嘻,痛矣,十數年來,賊勢益肆,人心靡定,顧瞻他日之徒,以下五字刀削之輩,踵相接也。惟彼周爀,身在衿紳之列。而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠,雖爲薄物細故,而亦可見隱若有恃,縱恣無忌之一端,今幸乾斷赫然,以下四子刀削此等黨與,不可仍置。請周爀,亟令王府,嚴鞫得情,快正典刑。上曰,不允。出擧條若洙曰,三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣,更爲發啓,而伊後筵對,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧焉。上曰,不允。出擧條若洙曰,噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮。而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者。王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。上曰,不允。出擧條若洙曰,噫,彼李東萬則言之便覺汚口,渠於履猷卽是聲氣漠然之間,而托跡輸心,始出逐臭之意,臨急圖生,遂作反噬之謀。綢繆設施,經營脈絡,與履猷,一串貫來,則主客輕重,初無可論。趙鎭井則卽曰着名於此疏,而又曰不知其疏語,天下寧有是理?安知非外托老悖,內欲掉脫邪?至於秋曹諸罪人,則疏通本自相貫,旨意如印一板,豈可以卑微之類而不加嚴覈哉?前後酌配之命,遽下於輿情轉激之際,豈不有乖於誅亂去惡之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。上曰,不允。出擧條若洙曰,噫嘻,痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙。乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故而少緩當律之快施。請物故罪人國仁支屬應坐之類,亟施島配之典。上曰,不允。出擧條若洙曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供。而特以光郁招內敬賊所謂紀淳來見之日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現供招,則揆以獄體,不可不一番盤問,以覈情節。請朴紀淳,亟令王府,拿來嚴問,以重獄體。上曰,不允。出擧條德鉉·鐘永曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,玉章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。上曰,不允。出擧條德鉉等曰,逆賊尙魯,卽是千萬古所未有之劇賊,而孥戮之典,旣施旋寢。噫。此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。上曰,不允。出擧條德鉉等曰,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王,嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,今攸司,卽速擧行焉。上曰,不允。出擧條德鉉等曰,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典。擧國弸塞之冤憤,可以少洩,而今旣結案正,則孥戮之法,便是應行之典。請正法罪人鏔,亟施孥戮之典。上曰,不允。出擧條德鉉等曰,噫嘻,痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前予,半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條德鉉等曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所。而今於悖疏悖通,其所爛漫排布,締結和應之狀,綻露無餘,則渠當卽地款服,自服常憲。而始於事發之日,慌忙投疏,欲爲掩匿欺蔽之圖,終於訊推之際,反覆吞吐,敢生掉脫之計者,究厥心腸,尤極巧惡。是宜益加刑訊,到處盤鞫,而究覈未竟,遽置末勘,今此酌處,雖出於好生之德意,其在誅亂之道,決不可撓屈王章。請古今島定配罪人李東萬,亟令王府,設鞫得情,夬請典刑。上曰,不允。出擧條德鉉等曰,梟示罪人性世,與劇賊載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。上曰,不允。出擧條德鉉曰,若欲解人怨而消天災,百姓之軍役是已。蓋簽軍之法,十五歲入籍,六十乃除,而挽近以來,國綱解弛,襁褓赤子,增年而充額,老除物故,無代而收布。此實由於各衙門私募納布之類,寔繁其徒,而良丁日縮故也。試以忠勳府所屬忠義衛·忠翊衛等言之,功臣正勳奉祀孫外,衆子忠義,以五代定限,原從功臣子孫之爲忠翊,贊限三代事,昭載律令。而考之大典,又曰冒稱原從子孫者,査定軍役後,勳府若更以忠義侵頉則勿施,該吏從重決杖,冒錄忠義衛者,杖配云。然則勳裔屬衛,自有定限,若其冒稱之禁,不啻至嚴,而臣於年前待罪靑松府使時,竊見該邑忠翊衛八十餘案付者,皆以軍士或軍士之子枝,三四十年之間,次次投托,而溯考譜籍,初無功臣來歷者也。該邑査案,俱在勳府,揆以法意,豈容仍置?靑松如此,他邑可知,京師如此,外方可想,逋藪漸增而偏剝無告,冤痛之氣,上結穹蒼,奈何一任其滔滔而不以法從事乎?凡軍官唱準冒稱之類,及校院生之額外募入者,隨率匠人之良民投入者,其他軍士子枝之冒屬他處者,例皆汰定正軍,而各其衙門,互相容隱,從來事目,便成虛套,今若先從京衙門,難革處革將去,則四方是則,將見源澄而流淸矣。請忠義衛·忠翊衛等冒錄明白者,爲先令各該邑,依法典査定軍役焉。上曰,令廟堂稟處。出擧條德鉉曰,王政莫先於治民,而朝廷者,出治之本也,州郡者,承治之任也。不擇守令之官,則雖聖君賢臣,日講治道於上,澤未及下,化不被外,四境之內,終無可治之理矣。一自遇災求言以來,擇守令懲貪墨之論,屢發於章奏。此時注擬,與他自別,而去月十二日政事中,善山府使閔斗爀,曾守數邑,初無可紀之績。稽于物議,短之者多,惟彼物衆地大之地,恐難堪任,注擬不擇之失,不可無警。請伊時赴政銓官,竝從重推考。上曰,依啓。出擧條若洙曰,近來風俗,無論京鄕,倫紀斁敗,人理滅絶,親上死長之義,已無可論,而傷倫悖義,可驚可愕之事,比比有之。習俗之薄惡,誠爲寒心,導之以禮,齊之以政,惟在敎率之如何耳。鄕約之法,蓋出於宋朝呂氏,而我東先正臣李滉,先正臣李珥,皆以鄕約,敎之鄕黨。其節目條件,雖愚夫愚婦,易爲曉解,非高遠難行之事,若使守宰之臣,因其法而修明之,則庶有裨於惡俗之觀感,而挽近以來,廢閣不行,良可慨然。及今歲晩務閑之時,使坊坊曲曲,擇定鄕約訓長,敎習條件,而至於鄕曲蚩蠢之氓,多有不識字者,如此之類,翻諺敎之,使之貫通其旨義,茶飯恒言,則雖不能盡行其事,亦可謂少補於化民成俗之方。請分付方伯守宰之臣,申明鄕約之法。上曰,依啓。出擧條上曰,次對諸臣先退也。大臣以下先退。上曰,官弓試射頒賞,今當爲之,承史及入直閣臣,直詣春塘臺也。知濂曰,頃日臣等以浴沂章應製之券,自上書下五十二言,大哉王言,誠曠絶之盛擧也。臣等之榮耀,固無論,玆事,不可不載之國乘,以爲永垂之道,而此異於入侍筵說,故臣等齊議,以爲一番經稟然後,將欲載諸政院日記。且先朝因特敎,如儒生應製之作,亦有書諸日記之例,況此臣等所被恩言,實是千古罕有之盛事,則載之日記,尤合事宜,故敢此仰達。上曰,依所奏載之日記也。知濂曰,向日御射陪射時諸臣進箋,特命懸板於內閣,聞將刊揭云,臣等之榮感極矣。本院曾有先朝御射時陪射諸臣,內下古風之揭板者,此可爲例,而至於今番揭板事,內閣政院,宜無異同,而自下不敢擅揭,敢此提奏矣。上曰,政院亦以此懸板,而堂后亦令一體揭之,其日試記亦爲詳錄於日記也。仍命退,承史以次退出。
丁卯十一月初五日午時,上御暎花堂。左副承旨入侍時,左副承旨宋知濂,假注書申在植,記事官鄭元容·曺鳳振,檢校待敎朴宗薰,以次進伏訖。上命官弓試射人頒賞。知濂承命,使堂上宣傳官金煐,呼名擧行訖。上命退,承史閣臣以次退出。
上在昌德宮。停常參·經筵。
初昏以後密雲,彗星形痕,不得看候。
自五更至初七日開東,灑雨下雨,測雨器水深四分。
宋知濂,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
注書洪起燮受由在外,代以李容愚爲假注書。
李容愚在外,代以李景熙爲假注書。
以大司諫朴瑞源,司諫李德鉉,獻納林景鎭,正言趙鐘永,執義金熙華,掌令尹之鉉·李若洙牌不進罷職傳旨,傳曰,只推。
以大司憲李直輔,持平李晉淵·尹致謙在外,執義金熙華,掌令尹之鉉·李若洙牌不進,監察茶時之意,敢啓。傳曰,知道。
金履載啓曰,應敎尹鼎烈,時在公忠道淸風地,經筵入番事緊,斯速乘馹上來事,下諭,何如?傳曰,允。
金履載啓曰,玉堂上下番俱空,事甚未安。校理徐有望,修撰任天常·韓耆裕,副修撰安廷善·徐能輔,旣有只推之命,竝卽牌招,以爲推移入直之地,何如?傳曰,允。
以校理徐有望,修撰任天常·韓耆裕,副修撰安廷善·徐能輔牌不進罷職傳旨,傳曰,只推。
金履載啓曰,玉堂上下番俱空,已至多日,事甚未安。修撰任天常·韓耆裕,副修撰安廷善·徐能輔,旣有只推之命,竝更爲牌招,以爲推移入直之地,何如?傳曰,允。
以修撰任天常·韓耆裕,副修撰安廷善·徐能輔再牌不進罷職傳旨,傳于金履載曰,只推。
金履載啓曰,校理徐有望牌不進罷職傳旨,今方捧入,而應敎尹鼎烈,副校理李鼎秉·李之聃在外,校理任百禧,修撰任天常·韓耆裕,副修撰安廷善再牌不進罷職傳旨未下,副修撰徐能輔三牌不進禁推傳旨未下,玉堂上下番俱空,事甚未安。副應敎未差之代,政官牌招開政差出,待下批仍卽牌招入直,何如?傳曰,允。違牌人只推,更爲牌招。
金履載啓曰,副修撰徐能輔三牌不進,依定式禁推傳旨捧入之意,敢啓。傳曰,知道。牌招。
以副修撰徐能輔禁推傳旨,傳曰,分揀。
以吏曹參議李羲甲牌不進罷職傳旨,傳于金履載曰,只推。
金履載啓曰,吏曹參判閔耆顯牌不進推考傳旨,及參議李羲甲再牌不進罷職傳旨,今方捧入,而開政命下之後,如是違牌,事甚未安。判書李始源陳疏,參判,更爲牌招,何如?傳曰,允。參議只推,與判書牌招。
金履載啓曰,吏曹判書李始源牌不進,參判閔耆顯,再牌不進推考傳旨及參議李羲甲三牌不進,依定式禁推傳旨,今方捧入,而開政命下之後,如是違牌,不卽承膺,事體所在,極爲未安。判書,更爲牌招,參判,所當更請牌招,而係是一日三牌,何以爲之?敢稟。傳曰,參議分揀,與判書·參判牌招。
以吏曹參議李羲甲四牌不進禁推傳旨,傳于金履載曰,分揀。
金履載啓曰,吏曹判書李始源再牌不進,參判閔耆顯三牌不進推考傳旨,及參議李羲甲四牌不進,依定式禁推傳旨,今方捧入,而開政命下之後,連事違召,終不承膺,事體所在,誠極未安。判書·參判,所當更請牌招,而判書,係是一日三牌,參判,係是一日四牌,何以爲之?敢稟。傳曰,參議與判書·參判,更爲牌招。
金履載啓曰,吏曹判書李始源三牌不進,參判閔耆顯四牌不進推考傳旨,及參議李羲甲五牌不進,依定式禁推傳旨,今方捧入,而開政命下之後,連違召命,無意承膺,揆以事體,萬萬未安。判書·參判,所當更請牌招,而判書,係是一日四牌,參判,係是一日五牌,何以爲之?敢稟。傳曰,判書·參判·參議,待開門牌招。
以吏曹參議李羲甲五牌不進禁推傳旨,傳于金履載曰,分揀。
禮曹,今十一月二十五日冬至朝賀時應行節目,參考前例,磨鍊擧行,何如?判付啓,依所啓施行爲良如敎。
金履載,以禮曹言啓曰,今十一月二十五日冬至朝賀時,王大妃殿·中宮殿·惠慶宮,命婦朝賀磨鍊節目,依所啓施行事判下矣。在前朝賀,百官依例行禮於外庭,而至於命婦朝賀,每有啓稟權停之例矣。今番則何以爲之乎?敢稟。傳曰,依例以權停磨鍊。
金履載,以禮曹言啓曰,卽接英陵·寧陵官員等所報,則兩陵局內,惡虎橫行,至有囕殺人命之變,上直巡山之節,不能以時擧行云矣。莫重之地,有此虎患,萬萬驚駭,多發校卒,刻期捕捉之意,分付該軍門,何如?傳曰,允。
宋知濂,以兵曹言啓曰,前判敦寧府事趙鎭寬,自吏曹送西矣。資級係是輔國,知中樞今方有闕,依例下批之意,敢啓。傳曰,知道。
宋知濂,以御營廳言啓曰,英陵·寧陵局內,惡虎橫行,多發校卒,刻期捕捉之意,分付該軍門事,自禮曹草記,允下矣。本廳善放砲手五十名,定將校率領,今月初七日,出送行獵之意,敢啓。傳曰,知道。
宋知濂。以在邊捕盜廳言啓曰,本廳從事官金學基,身病甚重,改差,何如?傳曰,允。
禁府啓目粘連,向前金箕弼段,失火船隻,生徵改造,旣有營題則容入物力,縱云不些,多年在官,不勤董督,尙此抛置,誠甚可駭。趙鎭翊段,當徵之物,不惟不能徵出,吉字船則謂以他船曳下之掣礙,輕先報營,隨卽毁撤,論以法意,俱難免重勘是白遣。朴善浩·沈能岳等段,或旋移他邑,或遭故徑歸,則徵出改造,雖難專責,其在重漕船,杜後弊之道,亦不可無罪,竝只以此照律,何如?判付啓,依允爲旀。朴善浩·沈能岳等段,所失殊無,竝只分揀放送爲良如敎。
吏曹判書李始源疏曰,伏以臣,猥將血懇,冒瀆宸嚴,庶幾聽卑之天,曲遂體諒,辭本纔上,忽伏聞臺評峻發,繼見其啓語擧條,則以善山府使閔斗爀不能擇差事,論責深重,至請問備,臣誠恧蹙,殆欲攢地以入而不可得也。斗爀在前治績,臣固未識,而臣待罪畿藩時,斗爀,方守朔寧郡,朔雖僻處少事,衆瘼蝟集。還弊尤甚,斗爀,能殫竭矯革,民受其惠,且其爲人,奉職克謹,做事甚確,竟以十考居最,遞付京職,勤勞郞署,今已五載。揆以銓格,實合陞拜,不但衆議之稱屈,臣之所知只此而已,今臺臣所論,句斷無餘,豈臺臣,益知臣所未知而然歟?且其言無執定之案,而只以稽于物論,含糊說去,則所謂物論,果皆一出於公,而當之者,亦可以心服歟。然而官箴寥寥之時,勤功之來,未必不爲臣他山之石,臣敢不受以爲過也?竊念斯民休戚,係於守令臧否,臣之日夜所兢兢者,每以愼揀字牧,爲對揚聖化之道。臨政注擬,苦心在此,而只緣鑑別不明,聞見不廣,除目之出,往往物議未允,畢竟厚速人言,狼狽至斯,臣實自悼,復誰尤哉?夫銓臣之責,在於擇人,而今臣僨誤至此,不職之罪,無所逃也。況臺端論啓,事體嚴重,不比尋常相規,若以罰止問備,晏然復據,則是眞沒恥之鄙夫,人誰食臣之餘乎?區區私義,已成鐵限,昨奉聖批,未蒙兪音,徊徨悶蹙,益無所容,玆敢不避瀆擾,更煩呼籲。伏乞聖上,察人言之非常,矜微諒之難冒,以禮退臣,俾全廉防,仍治臣罪,以爲人臣失職者之戒焉。臣無任云云。答曰,省疏具悉。臺臣,以有物議爲奏,故依啓矣。見今卿疏,可知臺言之爽實,卿其勿辭行公。
校理徐有望疏曰,伏以頃者殿下,因星雷之變,大加警惕,深自謙抑,爰降罪己之敎,博詢弭災之策,十行絲綸,極其懇惻。讀殿下伊日之敎者,雖在草野疎遠之臣,皆將感激流涕,思效願忠之誠,況如臣者,忝居侍從之列,爲日且久,受恩最深,敢不披瀝肝血,少塞明旨之萬一哉?竊惟我殿下,以聰明睿知之姿,承祖宗艱大之托,夙興夜寐,不敢荒寧,小心翼翼,對越上帝,內無聲色貨利之娛,外無畋獵遊觀之失。壹是以任賢使能,安利元元爲事,是宜挽回泰亨之運,召致和平之福,而奈之何,天心不豫,六氣失序,非常之變,可愕之災。式月斯生,史不勝書。而甚至星宿之騁怪,相續於先後,震雷之示警,不止於一再,臣誠愚昧,不敢指爲某事之應,而災不虛生,必有所召。夫豈無人事之失,而上天之譴告,若是其丁寧歟?意者敬天之念雖勤,而誠未上格歟?軫民之憂雖切,而澤不下究歟?格致之術未精,而理有所不明歟?操存之功未熟,而心有所不正歟?近習日親,而臣隣少接見之時歟?直言不聞,而聰明有蔽隔之歎歟?經傳之實工易厭,而耳目之細娛或耽歟?政務之大體不講,而文簿之小節徒察歟?朝綱陵夷而振刷之無人歟?士趨汚下而矜式之無所歟?貪墨恣橫,而廉潔者少歟?名器屑越,而奔競者衆歟?財用已竭,而奢侈之風滋甚歟?邊鄙狃安,而綢繆之備或疎歟?選擧不公,而賢材未盡登庸歟?懲討不嚴,而亂逆未盡鋤治歟?夫必有是數者然後,乃有以召災而致異,則今日之所以變災而爲祥,轉危而爲安者,亦豈捨是而他求哉?恭惟我殿下臨御以來,七年于玆,遇災求言,亦非一二,而前後陳戒于殿下者,其所爲言,雖有淺深詳略之別,要之不出此數者,則凡此數者,群下旣已言之,聖上亦已知之,而迄未有一政一事之眞能透徹做得,大段更革,文恬武嬉,玩日愒時。廊廟經綸,不過簿書期會。臺閣風采,不過故紙之謄傳,經幄論思,示以庸陋如臣,苟充其數,蔑效一日之責。而銓注則惟視顔面之生熟,而尠有爲官擇人之擧,詞訟則惟視請托之緊慢,而未聞以公滅私之風。百隷怠官,庶事叢脞,以此求治,治終不可成矣,以此弭災,災終不可消矣。臣愚死罪,未敢知殿下之求助於臣隣者,姑以應文具備故事而已耶?抑將博盡群言,采其可行者而行之耶?如其應文具備故事則已矣,苟欲采其可行者而行之,則於臣所陳數者之中,加之意焉。先自明理正心,下手用功,讀書講學,無少間斷,密切硏究,眞實體認,以求精義之所在,而擧而措之。應事接物之際,罔有一毫私邪之念,干於其間,使吾之身心內外動靜云爲,無不粹然一出於正。而又必博求正直疏通之士,列于庶位,各職其職,君臣上下,同寅協恭,精白一心,凡厥生民之休戚,時政之得失。一國之人,所欲而未行者,所患而未去者,朝夕詢訪,日夜講究,以次設施,以次釐革。上以奉承天意,下以慰悅民心,則所謂堯天舜日,廓然淸明,上帝鬼神,收還威怒者,庶乎其復覩於今日矣。苟或不然,災至則惕然敬動,若將有爲,災去則無復畏忌,依前玩愒,今日不能行一事,明日不能革一弊。偸安姑息,苟幸目前之挨過,而天心日益違背,民情日益渙散,則其亦終底於危亡而後已,可不懼哉,可不戒哉?雖以目下言之,常參日,相臣·臺臣之奏,固皆今日之當務,而至於講學之勤惰,尤係治忽之幾。殿下亦已改容而納之矣,賜批而許之矣。筵席旣罷之後,宮庭幽獨之中,殿下亦嘗重繹其敷陳之說,而反驗於施措之際否乎?殿下所以操存於方寸之內,而發見於言動之間者,其果有以大異於遇災聽言之前乎?廈氈深邃,臣不敢得其詳。而連日經筵,不聞酬酢之如響,間日召對,又復作輟之無常。軒墀之際,依舊阻隔,簡冊之工,依舊間斷,竊伏想穆然端拱之中,出入周旋於左右者,不過一二閹寺而止耳。所接者果皆正事,而所聞者果皆正言歟?聖學成就,可責於此輩歟?賢邪進退,可謀於此輩歟?振肅紀綱之方,懷保小民之策,可與此輩議之歟?然則殿下之祗畏天戒,臨筵諮訪者,終歸於一時文具而止乎?夫求言,將以行之也,聞過,將以改之也。求之而不行,聞之而不改,雖日積公車之牘,將何益於應天之實哉?古人有言曰,非知之艱,行之惟艱,又曰,爲治不在多言,顧力行何如耳。惟殿下,深留聖意,毋忽焉。仍念臣待罪橫經之列,前後七箇月矣。顧其蒙蔀之學,鈍劣之才,豈有一分堪承之望,而只以昵侍爲榮,瀆擾是懼,有除輒膺,不敢固辭,屢登筵席,窘拙百出。非但臣心之自愧,亦旣聖鑑之俯燭,而鞶帶之褫,曾未幾何,除旨又降,召命荐至,臣誠惝怳踧踖,益不知措躬之所也。今若貪榮畏義,一向昧進,則畢竟顚沛,有不暇論,而豈不大壞廉防,重貽淸朝之羞也哉?且況向來疏儒詆斥,竝及論思之地,大僚問備,遍擧三司之列,臣之不職之罪,於是乎益著矣。有罪未勘,聞命若驚。左右思量,承膺無路,玆敢悉暴衷懇,仰瀆崇嚴。伏乞聖明,俯垂鑑諒,將臣所帶弘文館校理之任,亟賜鐫改,仍命選部,勿復檢擬,以安私分,以重淸選,不勝幸甚。臣無任云云。省疏具悉。諸條陳勉,無非切實,災異疊見,由予否德,當體念,爾其勿辭察職。
上在昌德宮。停常參·經筵。
初昏以後密雲,彗星形痕之有無,不得看候。
宋知濂啓曰,合辭方張之時,憲府無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,來十一日,輪對日次矣,敢稟。傳曰,當次人,後日次待令。
宋知濂啓曰,來十一日,朝參日次矣,敢稟。傳曰,停。
金履載啓曰,判敦寧趙尙鎭,刑曹判書金羲淳,漢城左尹朴崙壽,除拜後過三日不爲出肅,依定式推考警責,仍卽牌招察任,何如?傳曰,允。
李景熙在外,代以李羲準爲假注書。
宋知濂啓曰,修撰任天常·韓耆裕,副修撰安廷善·徐能輔三牌不進,依定式禁推傳旨捧入之意,敢啓。傳曰,知道。
洪義浩啓曰,玉堂上下番俱空,事甚未安,校理任百禧,由限已過,卽爲牌招入直,何如?傳曰,允。
宋知濂啓曰,校理徐有望,疏批已下,一體牌招,何如?傳曰,允。
以校理任百禧·徐有望牌不進罷職傳旨,傳于洪義浩曰,推考。
宋知濂啓曰,玉堂上下番俱空,已至多日,事甚未安。校理任百禧·徐有望,旣有推考之命,竝卽牌招,以爲推移入直,何如?傳曰,允。
以校理任百禧再牌不進罷職傳旨,傳于宋知濂曰,只推。
宋知濂啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下,已至經宿,如是違牌,事甚未安。判書·參判,竝更牌招,何如?傳曰,允。參議只推,一體牌招。
宋知濂啓曰,吏曹判書李始源,參判閔耆顯,參議李羲甲再牌不進推考傳旨及罷職傳旨,今方捧入,而開政命下,已至經宿,一向違召,無意承膺,揆以事體,萬萬未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體牌招。
宋知濂啓曰,吏曹判書李始源,參判閔耆顯三牌不進推考傳旨,及參議李羲甲三牌不進,依定式禁推傳旨,今方捧入,而開政命下,經宿之後,連事違召,終不承膺,其在事體,誠極未安。判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,更爲牌招。
宋知濂啓曰,吏曹判書李始源,參判閔耆顯四牌不進推考傳旨,及參議李羲甲四牌不進,依定式禁推傳旨,今方捧入,而開政命下,已至經日,一向違牌,終不承膺,事體所在,萬萬未安。判書·參判,所當更請牌招,而係是一日五牌,何以爲之?敢稟。傳曰,參議分揀,與判書·參判,更爲牌招。
宋知濂啓曰,卽伏見南兵使崔東岳官門聚點狀啓,則末端,無踏啓字之餘紙,殊極可駭。所當還下送,使之改修正上送,而係是軍務,故不得不捧入,而該帥臣,不可無警,推考,何如?傳曰,允。
宋知濂啓曰,行大司憲李直輔,持平李晉淵·尹致謙在外,執義金熙華,掌令尹之鉉·李若洙牌不進,監察茶時之意,敢啓。傳曰,知道。
以執義金熙華,掌令尹之鉉·李若洙牌不進罷職傳旨,傳于宋知濂曰,只推。
司諫李德鉉啓曰,臣言議風采,本不合於淸朝耳目之任,而濫叨亞諫,適値賓對,儘當求言之會,不敢泯默而退,略擧素所見聞,擬效一日之責。蓋生民休戚,係於守令,此時注擬,尤當審愼,而至於閔斗爀則前在南平,以不治見黜。後守朔寧,貪婪益甚,賣鄕也賣役也,凡所以剝民肥己之事,殆無所不爲,民困虐政,散而之四者,不知其幾。以其密邇京洛也,故穢聲日聞,傳說藉藉,時人爲之語曰,今之朔寧守,雖在京第,朔民之流離上京者,足可自作一部而治之云云。街談巷議,成一笑囮,人孰不知?斗爀之嘗自京還官也,邑民,預設棘城,以塞來路,而竟至毁棘作行云。惟彼棘城之擧,雖似戲噱,亦豈非民情之大可見者耶?此皆京外之所睹記也。不可以日月之稍久,有所掩諱,而卽伏見銓長之辯疏,則以爲朔郡曾任於管下,治績備悉於在前,曲爲伸暴,乃與臣言,一切相反,善治者固如彼乎?此莫非臣之當初陳啓,蒼卒措辭,但慮有傷於厚風,未克悉擧而殫論,下而取含糊之譏,上而承爽實之敎。臣自顧慙恧,尤悔萬端,以此情踪,何敢一刻晏然於臺次乎?昨緣日暮,今始來避,所失尤大,請命遞斥臣職。答曰,勿辭,亦勿退待。
宋知濂啓曰,司諫李德鉉,避嫌承批之後,不爲傳啓,直爲出去,事甚未安,推考,何如?傳曰,允。
宋知濂,以奎章閣言啓曰,頒賜冊子安寶次,奎章之寶,請出之意,敢啓。傳曰,知道。
宋知濂,以禮曹言啓曰,今十一月二十五日冬至朝賀時,王大妃殿·中宮殿·惠慶宮,百官進致詞表裏行禮儀註,直爲書入各殿宮之意,敢啓。傳曰,知道。
宋知濂,以兵曹言啓曰,今此討逆庭試武科殿試時,直赴殿試人,別武士金成斗等七十八人內,六十一人應試參榜,所授帖文,依例收聚爻周。鄕騎士吳福來,別隊馬兵閔喜喆·曺始泳,額外內禁衛韓仁植,扈衛軍官朴致元,別武士李禧五,親騎衛金德祚,近仗軍士李永得·朴萬根,守堞軍官崔弘良,武藝別監姜繼武,遭故不赴,依法典陳試。親騎衛鄭世奉,身病不赴,係是三式年內陳試,平安監營別武士張夢處·元大孝·康就琬·高星濟,殿試日覆啓蒙允,未及來赴,亦爲陳試。南兵營親騎衛李興斗,該道狀聞中,以起送懸錄,而無端不赴,其委折,關問該道後稟處。直赴會試人武藝別監浪忠順,武學金宅甫,馬兵金光國等三人,以爲應試所授帖文,一體收聚爻周之意,敢啓。傳曰,知道。
宋知濂,以備邊司言啓曰,司諫李德鉉擧條批旨內,有令廟堂稟處之命矣。取見其擧條,則以爲簽軍之法,十五入籍,六十乃除,而近來襁褓赤子,增年而充額,老除物故,無代而收布。此實由於各衙門私募納布之故,而試以忠勳府所屬忠義衛·忠翊衛等言之,勳裔屬衛,自有定限。若其冒稱之禁,不啻至嚴,而臣待罪靑松時,該邑忠翊衛案付者,皆以軍士或軍士之子枝,次次投托,而溯考譜籍,初無功臣來歷者也。該邑査案,俱在勳府,豈容仍置?靑松如此,他邑可知,而軍官唱準冒稱之類,校院生之額外募入,隨率匠人之良民投入,軍士子枝之冒屬他處,例皆汰定正軍。先從京衙門難革處革去,則四方是則,請忠義衛·忠翊衛等,冒錄明白者,爲先令該邑,依法典査定軍役爲辭矣。論今日痼弊者,莫不以軍政爲先,此弊不革,則民窮日甚,國綱日頹,必然之勢也。臺臣所謂解怨消災,軍役是已云者,誠非過言。苟究其弊源,則寔由於京外諸般冒錄之寔繁其歧,而其中非勳裔而虛冒勳裔,已極濫猾之奸習,自有截嚴之律典。而至於非璿泒,而僞稱璿派尤係駭痛之悖犯,實屬罔赦之重科,紀綱所關,一番大懲創大刷革,斷不可已。頃因重臣之遞藩筵奏,臺臣之投匭陳弊,璿泒僞稱者,纔有飭關於諸道,而今此臺啓,又及於勳裔虛冒之弊。爲先以此啓辭,謄關該衙門及諸道道臣,無恤怨謗,無襲因循,溯考窮覈,冒錄之類,一切刋汰。此外臺啓所稱校生院生額外之數,軍官唱準冒托之類,各廳冒屬匠人隨率等,凡在法式之外者,一一汰定於軍役。俾積年黃白之冤,得以快祛,虛伍闕額,亦卽塡充,如是嚴飭之後,毋論京外,又或如前容隱,及聞於按廉之行,則不但守令之隨現嚴勘,不飭之道臣,亦難免重勘,竝以此意嚴飭,何如?傳曰,允。
宋知濂,以訓鍊都監言啓曰,本局哨官楊繼弘,身病猝重,勢難察任,改差,何如?傳曰,允。
禁府啓目粘連,前牙山縣監金箕弼·趙鎭翊,本府議啓內,金箕弼段,失火船隻之生徵改造,旣有營題,則容入物力,縱云不些,多年在官,不勤董督,尙此抛置,誠甚可駭。趙鎭翊段,當徵之物,不唯不能徵出,吉字船則謂以他船曳之掣礙,徑先報營,隨卽毁撤。論以法意,俱難免重勘,竝只以此照律,罪,各杖一百收贖,告〈身〉盡行追奪,竝只私罪,俸敎依允爲旀。金箕弼段,功減一等,趙鎭翊段,功議各減一等爲良如敎。
漢城左尹朴崙壽疏曰,伏以臣猥以無似,濫躋卿列,外內歷淺,踰越涯分,涓埃蔑效,罪戾徒積,每一循省,惶恧交至。日前以牙山縣漕船事,道臣旣被恩譴,則臣之溺職,於是尤著矣。蓋眺字船失火,在於臣待罪湖藩以前之事,而若論其不能檢飭,未卽改造之罪,則臣與前後道伯,宜無異同。故臣方見縻禁堂,而該邑諸倅之捧供,亦不得冒沒參座,其不敢以事屬前伯,罪在邑倅,獨自倖逭,晏然供職也明矣。宜卽據實請勘,恭俟譴何,而素患癖積之症,卽臣平生貞疾,每當寒節,如期復發,近又陡劇於數旬挾感之餘,委席呻囈,不省四到,自列之擧,尙稽至此,伏地隕越,如添一病,此際又伏奉京兆除旨,有罪未勘,遽蒙恩命,臣心惶愧,尤當,如何?淸朝四維,不宜緣臣而澌壞,詞訟劇地,不可緣臣而瘝曠,以情以病,冒膺無路,玆敢略控情實,卯瀆崇嚴。伏乞聖慈,府垂鑑諒,亟命遞臣職名,勘臣當律,以昭法紀,以安賤分,公私不勝幸甚。臣無任云云。答曰,省疏具悉。卿其勿辭察任。
上在昌德宮。停常參·經筵。
巳時太白見於未地彗星所在,十分詳察,終無形痕,不得看候。
傳于宋知濂曰,騎馬三匹立之,宣傳官一員待命。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?專曰。允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,同副承旨金履載,今日不爲仕進,卽爲牌招,何如?傳曰,允。
以同副承旨金履載牌不進罷職傳旨,傳于宋知濂曰,只推。
宋知濂啓曰,兵曹郞廳之聽傳敎,何等嚴急,而卽者兵曹佐郞梁奭觀,身在咫尺直所,移時呼喚,不卽來待,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,令該府,拿問處之。
以大司諫朴瑞源·司諫李德鉉·獻納林景鎭·正言趙鐘永·執義金熙華·掌令尹之鉉·李若洙牌不進罷職傳旨,傳于宋知濂曰,只推。
宋知濂啓曰,行大司憲李直輔·持平李晉淵·尹致謙在外,掌令尹之鉉·李若洙牌不進,監察茶時之意,敢啓。傳曰,知道。
宋知濂,以弘文館言啓曰,本館下番闕直,事甚未安,校理任百禧,旣有只推之命,卽爲牌招,以爲姑降入直之地,何如?傳曰,允。
以校理任百禧牌不進罷職傳旨,傳于宋知濂曰,只推。
宋知濂,以弘文館言啓曰,本館下番闕直,事甚未安,校理任百禧,旣有只推之命,卽爲牌招,以爲姑降入直之地,何如?傳曰,允。
宋知濂啓曰,吏曹判書李始源·參判閔耆顯·參議李羲甲牌不進推考傳旨及罷職傳旨,今方捧入,而開政有命,已至多日,連事違牌,尙不擧行,揆以事體,極爲未安。判書·參判,竝更牌招,何如?傳曰,允。參議只推,牌招。
宋知濂啓曰,吏曹判書李始源·參判閔耆顯·參議李羲甲再牌不進推考傳旨及罷職傳旨,今方捧入,而開政命下,已至屢日,一向違牌,不卽承膺,其在事體,萬萬未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判牌招。
宋知濂啓曰,吏曹判書李始源·參判閔耆顯三牌不進推考傳旨及參議李羲甲三牌不進,依定式禁推傳旨,今方捧入,而開政命下,已至三日,連事違牌,無意承膺,事體所在,極涉未安。判書·參判,所當更請牌招,而係是一日四牌,何以爲之?敢稟。傳曰,參議分揀,與判書·參判,更爲牌招。
宋知濂啓曰,吏曹判書李始源·參判閔耆顯四牌不進推考傳旨及參議李羲甲四牌不進,依定式禁推傳旨,今方捧入,而開政命下,將至三宿,日事違召,終不承膺,事體所在,萬萬未安。判書·參判,所當更請牌招,而係是一日五牌,何以爲之?敢稟。傳曰,參議分揀,與判書·參判牌招。
宋知濂啓曰,吏曹判書李始源·參判閔耆顯五牌不進推考傳旨及參議李羲甲,五牌不進,依定式禁推傳旨,今方捧入,而開政命下,又將經宿,屢違召牌,無意承膺,揆以事體,極涉未安。判書·參判,所當更請牌招,而係是一日六牌,何以爲之?敢稟。傳曰,參議分揀,與判書·參判,更爲牌招。
宋知濂,以禮曹言啓曰,卽接宗廟署所報,則明日修改時,本署提調一員,當爲進參,而都提調李敬一,提調金思穆,俱有身病,不得擧行云矣。提調金思穆,令政院,稟旨牌招,何如?傳曰,允。
宋知濂啓曰,因禮曹草記,明日宗廟修改時,本署提調,當爲進參,而提調金思穆,有身病,不得擧行,令政院稟旨牌招事,允下矣。卽爲牌招,何如?傳曰,許遞,令該曹,口傳差出。
宋知濂啓曰,卽見公忠監司趙德潤孝烈査啓,其中林川趙昌運妻李氏事,上言判付內,外道事情,未難的信之未字,改以有字,分付該邑之邑字,改以道字。海美金昇柱妻鄭氏事,上言判付內,該道稟處之上,加書一令字,直以自下釐改之由,私通院吏。王言事體,至爲嚴重,隻字片句,固不敢自下擅議,而該道臣,初不往復質問於該曹,任自增改,事極顚妄。又以如是釐改之意,替吏轉通,揆以事體,尤萬萬駭然,藩臣之昧禮妄犯,有關紀綱,事係莫重,決不可尋常問備而止。本院請推之外,無他可施之罰,何以爲之?敢稟。傳曰,更思判付書下之辭語,果如道臣之語,則文脈前例,眞可爲完備,以此改之,道臣之自下請改,昧例之致,推考。
行左承旨洪義浩·右副承旨宋知濂啓曰,伏以臣等卽伏見公忠監司趙德潤請罪啓辭批旨下者,首尾四十餘言,鄭重委曲,匿瑖藏疾之盛德至意,譪然於辭旨之間。臣等聚首擎讀,誠不勝欽仰萬萬,而第以本事言之,爲道臣者,凡於判下文簿之自各該司謄關者,苟有字句之可疑處,則或往復於該司,或書質於本院,期無一字半畫之差誤然後,始爲登聞者,乃所以奏御文字,必謹必愼之自來規例也。今玆湖西道臣,慮不及此,或增或改,無難登啓,有若按例當然之事,此豈但以昧例言哉?批旨中道臣自下請改之敎,固知出於大聖人包容之量,而判付字句之仰請改下,本非藩臣之責,況非請伊改,豈不萬萬顚錯之甚乎?臣等所請,寔出於重絲綸嚴事體之區區微意,而所共憂者,亦是紀綱之頹弛也,格例之放倒也。當初判付之依道臣語改之敎,固當奉行之不暇,而至於自下請改之敎,亟賜還收,俾尊事面,恐不可已矣。臣等忝在唯允之列,竊附無隱之義,惟聖明垂察焉,惶恐敢啓。答曰,自下請改,以如是頒布。
傳于宋知濂曰,禁御兩營中旬頒賞,再明日當親臨,處所,以春塘臺爲之。侍衛置之。
禁府啓目,弘文館修撰任天常·韓耆裕,副修撰安廷善·徐能輔等傳旨內,本月初六日,三招不進,竝依定式推考罪,各笞五十收贖,解見任別敍,竝只私罪,奉敎依允爲旀。徐能輔段,儀減一等爲良如敎。又啓目,閔秉勳傳旨內,去十月朔,朔書篆文,無緣不書,依定式推考罪,笞五十收贖,解見任別敍,私罪,奉敎依允爲旀,功減一等爲良如敎。
校理任百禧疏曰,伏以臣,才術淺短,知識鹵莽,直一空空然百無可取之類耳,閑司末職,猶懼不稱,至於經幄重任,初豈有堪承之望乎?夫策名淸時,挾冊前席,討論古今,啓沃君德,乃是人臣之至榮也。矧今聖質天縱,講筵日開,凡所以問難於精微之蘊,反覆於治亂之機者,逈出尋常,有非章句末學,所能仰補其萬一。臣於見職,亦旣屢叨,生逢盛會,豈復逡巡,而其奈內有不足,瘡疣莫掩,每當登筵,仰承顧問,怵惕之心,先着肚裏,敷奏之際,輒多顚錯。加以言語拙澁,雖於平日所或有一斑之窺者,如墜煙霧,未免失對,退自循省,冞增愧恧,雖使臣無他情勢,此時此任,非可擬議,而臣母年今七十七矣。屢經險釁,素多疾病,眞元澌鑠,居常凜綴,老人筋力,如日下山,夏秋以來,漸益沈綿,臣孑然一身,獨在病側,藥餌之節,必待臣勸諭而始肯入口,調攝之方,若非臣看護則每患失宜。臣雖欲貪榮冒進,莽走職次,顧念親側,扶護無人,方寸如煎,何以按抑?近又日候不調,病勢越添,外感闖入,寒熱交作,頑痰內亘,食飮全却,委身床褥,若無省覺。奄奄有朝夕難支之形,人子情理,豈忍離捨於跬步之頃哉?日者母病之危篤,不至如近間,番次之苟簡,有甚於目下,間或黽勉就直,而曾未多日,急報踵至。蒼黃拜章,輒犯擅離之罪,縱荷聖度如天,尤罰不加,揆以義分,尙切悚蹙,此臣所以寧被逋慢之誅而不復爲進身之計也。念臣才具之不合於講官,竊庶幾淵鑑之所畢燭,而且今懇迫之私,如右所陳,時月之內,離親從宦,斷無其路。召牌之下,日事違傲,亦極惶隕,玆不得不披露衷懇,仰瀆崇聽。伏乞聖慈,俯諒臣至切之情,亟削臣所帶之職,仍命選部,勿復檢擬,俾便救護,以安微分,不勝幸甚。臣無任云云。省疏具悉。爾其勿辭救護。
上在昌德宮。停常參·經筵。
初昏,天氣淸朗,彗星所在,十分詳察,終無形痕,似已消滅,而月光稍明,不得看候。
宋知濂啓曰,明日常參·經筵,取稟。傳曰,停。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪義浩啓曰,同副承旨金履載,今日不爲仕進,卽爲牌招,何如?傳曰,允。
以同副承旨金履載牌不進罷職傳旨,傳于洪義浩曰,推考施行。
以大司諫朴瑞源。司諫李德鉉,獻納林景鎭,正言趙鐘永,執義金熙華,掌令尹之鉉·李若洙,持平尹致謙牌不進罷職傳旨,傳于宋知濂曰,推考施行。
宋知濂啓曰,行大司憲李直輔,持平〈李〉晉淵在外,執義金熙華,掌令尹之鉉·李若洙,持平尹致謙牌不進,監察茶時之意,敢啓。傳曰,知道。
宋知濂啓曰,昨因禮曹草記,今日宗廟修改時,本署提調,有口傳差出之命矣。吏曹判書李始源,謂有情勢,屢度催促,終不擬入,以致時刻將近,無以擧行,事體所在,萬萬未安。吏曹判書李始源從重推考,使之卽爲擬入,何如?傳曰,臺臣所奏,實出相規官箴之意,則吏判之以被論斥樣子,而不卽承膺,政命已至屢日經宿,況太廟修改,提調不備,時刻將近,擧行無路,事體所在,萬萬未安。吏曹判書李始源,從重推考,卽爲牌招,今日政,同爲差出。
宋知濂啓曰,吏曹判書李始源。參判閔耆顯。參議李羲甲牌不進推考傳旨及罷職傳旨,今方捧入,而開政有命,今至四日,俄者特敎申飭之下,判書李始源再牌不進推考傳旨,同爲捧入,而事體所在,萬萬未安。參判更爲牌招,判書所當更請牌招,而係是一日三牌,何以爲之?敢稟。傳曰,參議只推,與判書·參判牌招。
宋知濂啓曰,吏曹判書李始源三牌不進,參判閔耆顯。參議李羲甲再牌不進推考傳旨罷職傳旨,今方捧入,而開政命下,已至屢日,特敎申飭之下,一向違召,終不擧行,事體道理,俱極未安。判書·參判,所當更請牌招,而判書係是一日四牌,參判係是一日三牌,何以爲之?敢稟。傳曰,申飭之下,如是違召,萬萬未安,參議只推,與判書·參判牌招。
宋知濂啓曰,吏曹判書李始源四牌不進,參判閔耆顯三牌不進推考傳旨及參議李羲甲三牌不進,依定式禁推傳旨,今方捧入,而開政之命,旣經屢日,飭敎連下,何等截嚴,而惟事違牌,無意出膺,事體道理,萬萬未安。判書·參判,所當更請牌招,而判書係是一日五牌,參判係是一日四牌,何以爲之?敢稟。傳曰,吏判事萬萬未安,前批已悉諭,則無難違牌,其可曰事體乎?卽爲牌招,使之隨牌入來開政,參議分揀,與參判,待判書去來牌招。
宋知濂啓曰,吏曹判書李始源,參判閔耆顯五牌不進推考傳旨及參議李羲甲五牌不進,依定式禁推傳旨,今方捧入,而開政命下,今至三日,屢違召牌,不卽擧行,揆以事體,極爲未安。判書·參判,所當更請牌招,而係是一日六牌,何以爲之?敢稟。傳曰,參議分揀,與判書·參判牌招。
傳于洪義浩曰,藥房副提調許遞,前望單子入之,侍下批牌招察任。
藥房副提調前望單子入之,洪義浩落點。
宋知濂啓曰,吏曹判書李始源,疏批已下,更卽牌招,何如?傳曰,允。
宋知濂啓曰,吏曹判書李始源牌不進推考傳旨,今方捧入,而特敎申飭之下,又復違牌,誠極未安,更卽牌招,何如?傳曰,允。
宋知濂啓曰,吏曹判書李始源再牌不進推考傳旨,今方捧入,而召命之下,一向違牌,終不擧行,事體所在,萬萬未安。所當更請牌招,而係是一日三牌,何以爲之?敢稟。傳曰,更爲牌招。
吏曹口專政事,以徐榮輔爲宗廟提調。
洪義浩,以弘文館言啓曰,本館下番闕直,事甚未安,副修撰徐能輔,旣已減等蒙宥,職名自在,卽爲牌招入直,何如?傳曰,允。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
宋知濂,以摠戎廳言啓曰,本廳將校軍兵等,中旬賞試才,以雨勢,今姑中止之意,敢啓。傳曰,知道。
行兵曹判書韓晩裕疏曰,伏以臣,猥據見職,已過周歲于玆,而陳章祈免者,自春徂冬,爲四遭矣。秪緣忱誠之淺薄,未蒙聖明之體諒,夙宵惴懼,恒若淵氷,歷數近年,未有如臣之最久者,自料凡事之瘡疣,諸政之疵纇,當不勝其指摘。惟俟人言之來,是爲臣職究竟法,及乎向筵,御將李得濟之論李文喆事出,而臣之去就,於是乎決矣。事旣由臣,惶恧靡措,筵中徑退,不遑他顧,致承大僚之問備,益切私心之悚蹙。當初差遣文喆之由,旣有所仰對於前席,更不必煩陳,而大抵水原中軍之以文喆停當者久矣。至其出窠也,爲慮事面之苟艱,未免擧措之顚錯,斯固臣之失也。今此御將所奏,乃目之以圖差,夫圖差者,雖文喆而差送者臣也,旣斷文喆以圖差之案,則徇其圖差之意者,亦安得逭其罪乎?朝廷之上,廉防爲重,臣雖無似,不宜責以廉防之外,則聖朝於此,不待臣言之畢,而當有以處臣者矣。抑臣之去就則旣無可論,而有不得不一陳者,臣亦嘗聞國朝故事矣。列朝以來,未嘗聞武將之筵斥本兵之臣者,誠以體例之有所相關,異於尋常文武之間故也。臣於伊日,諦聽一二將臣之言,盛氣論斷,雖在於彼之父子,大意拶逼,專歸於臣之一身,遣辭之際,不少顧藉,寔緣如臣之無足比數者,濫居中權之地,受其輕侮而然也。臣有所失則被正於大臣,可也,被評彈於臺閣論思之臣,可也。登筵諸臣孰有不可言者,而乃被侵斥於武將,則是所未有之事,其貽羞於朝廷,爲如何哉?臣已老白首矣,凡有人言,惟當受而爲過,而付之公議而已。況於武將,何可呶呶較辨,而所不可終默者,徒以爲朝廷惜事體也?縮伏屢日,玆敢露章自列。伏乞軫重任之不可暫曠,察私義之不可復膺,亟命鐫削臣職名,以謝物議,以安私分,千萬幸甚。臣無任云云。答曰,省疏具悉。所請依施。
吏曹判書李始源疏曰,伏以積違嚴命,甘犯蹇慢之誅者,是豈臣可已而不可已者哉?召牌狎至,不知幾遭矣。政命委棄,亦旣屢宿矣,國體虧矣,臣分蔑矣,慞惶悚悸,自知其萬殞難贖。噫,臣之宜遞,無論智愚,而皆知臣之求遞,不待今日而始發,然一自臺避張皇之後,臣之情踪,益無轉動之勢。夫銓臣,以官人爲職,而不善注措,至被臺斥,則勿論其言之中不中,失職之罪,自無所逃。且其論列該倅,狼藉無餘,而無非拶逼於臣身者,是豈可以公格做錯,官箴示警者,比而同之哉?如是而猶貪榮冒譏,揚揚行公,則眞是沒廉恥而無忌憚者,天下無是理也。連日違逋,便成課程,瞻聆所及,關係非輕,惟有速被威罰,少可以尊王綱而靖私分,臣之攢手祝天者,止於斯而已。且臣吐血一疾,終無可醫之術,少失將攝,輒復闖發,此症一發,衆孽交攻,近因冬候乖宜,感冒頻添,火隨氣上,痰又惹血,通晝夜咯咯不已,神精迷罔,如墮煙霧,渾體癉熱,若擁煅爐,臨食必噎,當眠輒失,百骸萎軟,沈淹床褥。重以肢末成痺,屈伸轉艱,腰脅迭痛,俯仰不良,乍一動身,喘息急促,見方日再灌藥,冀延歳年之命,而醫技已殫,刀圭罔效,日就澌鑠,見者皆爲臣危之,雖踰時閱月,大家調治,恐無望其優入安域。目下動撣,萬無其路,每一承命,求死不得,臣初非敢夸飾爲說,以徼一時之幸。伏乞天地父母,念重任之不宜久曠,察微諒之末由復進,將臣銓銜,回授可堪之人,仍令攸司,治臣之罪,以昭法紀焉。臣無任云云。答曰,省疏具悉。前批已諭,豈可屢屢如是乎?卽爲入來開政。
上在昌德宮。停常參·經筵。
夜彗星所在,十分詳察,而難辨形痕,一如昨夜,但月光所射,消滅與否,不得的知。
藥房副提調洪義浩啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,明日常參·經筵,取稟。傳曰,停。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
洪義浩啓曰,同副承旨金履載,今日不爲仕進,卽爲牌招,何如?傳曰,允。
宋知濂啓曰,吏曹判書李始源三牌不進推考傳旨,今方捧入,而前後飭敎下,一向違牌,無意承膺,揆以事體,誠甚未安。所當更請牌招,而係是一日四牌,何以爲之?敢稟。傳曰,昨日申飭何如,而終不入來,此何分義乎?更爲嚴飭牌招。
以同副承旨金履載牌不進罷職傳旨,傳于宋知濂曰,推考施行。
宋知濂啓曰,吏曹判書李始源再牌不進推考傳旨,今方捧入,而開政命下,已至多日,有召輒違,終不承膺,其在事體,萬萬未安。所當更請牌招,而係是一日三牌,何以爲之?敢稟。傳曰,牌招。
宋知濂啓曰,吏曹判書李始源三牌不進推考傳旨,今方捧入,而政命今已五日,尙不擧行,事體所在,萬萬未安。所當更請牌招,而係是一日四牌,何以爲之?敢稟。傳曰,牌招。
宋知濂啓曰,行大司憲李直輔,持平李晉淵在外,執義金熙華,掌令尹之鉉·李若洙,持平尹致謙牌不進,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永,執義金熙華,掌令尹之鉉·李若洙,持平尹致謙牌不進罷職傳旨,傳于宋知濂曰,推考施行。
以公忠監司趙德潤狀啓,延豐縣殺獄罪人都友錫逃躱,過期未捉,該縣監金宗壽罷黜,臣亦惶恐待罪事,傳于宋知濂曰,勿待罪事,回諭。
宋知濂以漢城府言啓曰,法司下隷之憑藉官牌,侵虐平民,自來痼弊,而未有若憲府下隷之甚者。卽接私奴白奉所訴,則渠以常漢家奴,率畜常漢家婢,累年居生矣。憲府皁隷持牌旨,稱以正妻薄待,結縛毆打,責出錢物後,仍卽捨去云。故始疑下屬之假托,一一嚴査,則果是掌令尹之鉉手決牌旨,而終又爻周者也。霜臺之許令風聞,蓋爲關係綱常,瀆亂風化者,而設,事體之嚴重,不比詞訟衙門之莅訟出禁。而正妻薄待罪名,不襯於下賤,帶隷捧賂操縱,專藉於牌旨,遂使無辜之民,受困於不知之中。此等處,若不嚴加禁戢,都城小民,實無聊生之望。臺臣體重,雖不敢自臣府論列,而該皁隷等,移送秋曹,各別嚴勘之意,敢啓。傳曰,知道。再昨年,有監察出牌之事,有廟堂草記論勘之事,此亦有關紀綱,令廟堂査實論啓,可也。
宋知濂,以備邊司言啓曰,漢城府草啓,憲府皁隷,持掌令尹之鉉手決牌旨,稱以常漢之薄待正妻,捧賂操縱,臺臣體重,雖不敢論列,皁隷等,移送秋曹事批旨內,再昨年,有監察出牌之事,有令廟堂草記論勘之事,此亦有紀綱,令廟堂査實論啓可也事,命下矣。謹依下敎,自京兆,秋曹之皁隷等,竝爲捉來,與私奴白奉,一體嚴査,則皁隷崔光一等四名,持掌令尹之鉉手決牌旨,以本妻薄待罪,執捉白奉,責出錢物,捧賂三十兩,仍卽捨去,果爲的實。該皁隷等之藉其官隷,侵虐平民之罪,分付秋曹,各別刑勘,以爲懲後之地。雖以臺臣言之,風聞出牌,所當詳審,無致有爽實橫罹之弊,而今此白奉,自是常賤,則罪名固已不襯,牌旨旣爲手決,而爻周亦在事後,致有帶隷持牌捧賂之擧者,誠甚駭然。臺臣雖體重,乖損旣多,後弊宜念,掌令尹之鉉,施以罷職之典,何如?傳曰。允。
丁卯十一月初十日辰時,上詣春塘臺。禁御兩營,中旬頒賞入侍時,行左承旨洪義浩,左副承旨宋知濂,假注書申在植·李羲準,記事官鄭元容·曺鳳振。檢校直閣洪奭周。待敎朴綺壽,以次詣閤侍立。上具戎服佩劍,乘輿出宣化門,由協陽門·靑陽門詣春塘臺,入御幕次。上命承旨·閣臣分詣兩營陣上頒賞,知濂·奭周,承命進去頒賞。上入小次,少頃,還御幕次。奭周曰,前因寧越府使朴奎淳上疏,有所進冊子,令內閣,分付該道,從速刊進之命矣。昔在先朝,嘗命故判書尹光普,故參判李義鳳,分撰莊陵誌以進。繼又命諸臣,取兩本參互校正,合成一帙,而又有一本之奉藏於宙合樓上者,以莊陵史補爲稱。凡此諸本,率皆仰稟睿裁,曾經乙覽,特以事體之在所鄭重,姑不付諸剞厥,其時閣臣亦多有承聆難愼之聖敎者矣。今玆守臣之所進,體裁稍異於原誌,事實足備於掌故,若或就營邑私自梓行則似好,故敢此仰達矣。上曰。依爲之。出擧條知濂曰,政命之下,今至五日,且兵曹判書有闕之,代以新望擬薦事,已有成命,而吏曹判書李始源,今又違召,開政無期,揆以事體,誠極未安。更爲牌招,卽速擧行,何如?上曰,更爲牌招,可也。出擧條上曰,御將禁將進前。御將李得濟,禁將李海愚進前伏。上曰,前兵判疏中,以武將之論斥爲辭,果有何侵斥之語乎?得濟曰,臣於向筵,只論李文喆事而已,別無語及於兵判者,而臣伏見其疏,則至以有損國體爲言,臣誠莫知其故矣。義浩曰,向日御將擧條中,以李文喆,圖差中軍爲言,故兵判疏中以爲,循其圖差之意者,亦安得免罪乎云矣。上曰,禁將陳之。海愚曰,伊日所奏,只是李文喆事,而言辭之間,及於圖差中軍,兵判所引,似緣於圖差二字,而初無指斥兵判而爲言者矣。上曰,其疏中一二武將,謂誰也?得濟曰,以一二武將,盛氣論斷爲言,則似是竝擧伊日登筵之諸將臣,而初未有盛氣論斷之事矣。上命禁·御將先退,得濟·海愚退出。上乘馬由靑陽門·建陽門入宣化門還內。諸臣以次退出。惠慶宮進服加味異功散,前方中加唐木香靑皮各五分,五貼製入。出榻敎
上在昌德宮。停常參·經筵。
夜一更,月色明朗,彗星形痕,詳察莫辨。
宋知濂啓曰,明日常參·經筵,取稟。傳曰,停。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪義浩啓曰,同副承旨金履載,今日不爲仕進,卽爲牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,吏曹判書李始源四牌不進推考傳旨,今方捧入,而政命已至多日,猶事違召,終不承膺,揆以事體,極涉未安。所當更請牌招,而係是一日五牌,何以爲之?敢稟。傳曰,牌招。
傳于宋知濂曰,騎馬四匹立之,宣傳官二員待命。
洪義浩啓曰,假注書申在植,身病猝重,勢難察任,今姑改差,何如?傳曰,允。
宋知濂啓曰,吏曹判書李始源牌不進推考傳旨,今方捧入,而政命今爲六日,前後飭敎,何如,而一向違牌,不思承膺,事體所在,萬萬未安,更爲牌招,何如?傳曰,允。
宋知濂啓曰,吏曹判書李始源再牌不進推考傳旨,今方捧入,而開政有命,已經五宿,日事違召,終不承膺,事未前有,誠極未安。所當牌招,而係是一日三牌,何以爲之?敢稟。傳曰,牌招。
宋知濂啓曰,吏曹判書李始源三牌不進推考傳旨,今方捧入,而政命已至六日之久,一向違召,不卽承膺,揆以事體,誠爲未安。所當更請牌招,而係是一日四牌,何以爲之?敢稟。傳曰,牌招。
宋知濂啓曰,吏曹判書李始源四牌不進推考傳旨,今方捧入,而政命將過六日,猶復違召,無意擧行,事體所關,萬萬未安。所當更請牌招,而係是一日五牌,何以爲之?敢稟。傳曰,牌招。
以同副承旨金履載牌不進罷職傳旨,傳于宋知濂曰,推考施行。
宋知濂啓曰,行大司憲李直輔,持平李晉淵在外,執義金熙華,掌令李若洙,持平尹致謙牌不進,掌令一員未差,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永,執義金熙華,掌令李若洙,持平尹致謙牌不進罷職傳旨,傳于宋知濂曰,只推。
申在植改差,代以洪周命爲假注書。
宋知濂,以弘文館言啓曰,校理任百禧由限已過,卽爲牌招察任,何如?傳曰,允。
以校理任百禧牌不進罷職傳旨,傳于宋知濂曰,只推。
傳于宋知濂曰,日寒如此,禁府·刑曹時囚,輕囚放釋。
傳于宋知濂曰,騎馬三匹立之,宣傳官二員待命。
宋知濂,以刑曹言啓曰,備邊司啓辭內,自京兆移送秋曹之皁隷等,竝爲捉來,與私奴白奉,一體嚴査,則皁隷崔光一等四名,持掌令尹之鉉手決牌旨,以本妻薄待罪,執捉白奉,責出錢物,捧賂三十兩,仍卽捨去,果爲的實。該皁隷等之藉其官牌,侵虐平民之罪,分付秋曹,各別刑勘,以爲懲後之地事,允下矣。司憲府皁隷崔光一·鄭忠良·朴昌大·鄭福伊等,各嚴刑一次。取考律文,則大明律官吏受財條,有曰受財枉法者,一貫至五貫,杖八十,同律詐僞條,有曰詐稱官司差遣,而捉人者,杖一百徒三年,名例云,二罪俱發,以重者論。崔光一等,依此律從重論,各決杖一百後,崔光一,公忠道恩津縣,鄭忠良,黃海道長連縣,朴昌大,松禾縣,鄭福伊,江原道襄陽府,徒三年竝定配所,卽爲押送之意,敢啓。傳曰,知道。
宋知濂,以義禁府言啓曰,公忠監司趙德潤狀啓內,延豐縣監金宗壽,爲先罷黜,其罪狀,令攸司稟處事,啓下矣。金宗壽時在任所,依例發遣府羅將拿來,何如?傳曰,允。
宋知濂,以義禁府言啓曰,卽接月令醫員金宗漢手本,則時囚罪人梁奭觀,當此極寒,屢日冷獄,泄瀉猝劇,度數頻數,痢漸時見,氣息奄奄,勺水不下,實有難保之慮云。罪人病勢危重,則一邊保放,一邊草記,曾有定式矣。梁奭觀,姑爲保放之意,敢啓。傳曰,知道。
禁府啓目,李景熙傳旨內,去十月朔,朔書篆文,無緣不書,依定式推考罪,笞五十收贖,解見任別敍,私罪,奉敎依允。又啓目,兵曹佐郞梁奭觀原情云云。傳旨內辭緣,泛稱遲挽,所當請刑是白乎矣,曾經侍從,勿爲請刑,載在大典通編,議處,何如?啓,依允。
上在昌德宮。停常參·經筵。
己酉初昏以後密雲,彗星形痕,不得看候。
宋知濂,以都摠府言啓曰,今日入直內三廳武兼禁軍及軍兵等,中日習射,請出票信。傳曰,知道。
宋知濂啓曰。明日再月日,永陵忌辰祭齋戒正日,十五日,靖陵忌辰祭正日,十六日,永陵忌辰祭正日相値,視事頉稟之意,敢啓。傳曰,知道。
宋知濂啓曰,合辭方張之時,兩司無詣臺之員,事甚未安,除在外·陳疏外,未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,同副承旨金履載,今日不爲仕進,卽爲牌招,何如?傳曰,允。
傳于洪義浩曰,永陵受香承旨,仍爲奉審摘奸,局內諸陵,一體奉審以來。
宋知濂啓曰,假注書洪周命,時無職名,令該曹依例付軍職,冠帶常仕,何如?傳曰,允。
宋知濂啓曰,吏曹判書李始源五牌不進推考傳旨,今方捧入,而政命已經多日,牌召亦復連下,惟事違傲,不思承膺,其在事體,萬萬未安。所當更請牌招,而係是一日六牌,何以爲之?敢稟。傳曰,牌招。
宋知濂啓曰,臣敬奉聖敎,馳往義禁府,取考囚徒案,則時囚罪人梁奭觀,以兵曹佐郞,聽傳敎時,不卽來待事拿處,纔因本府草記保放,而係是輕囚,故依傳敎放送。仍爲馳往典獄署,取閱囚徒案,則御寶僞造罪人九名,結案罪人三名,殺獄罪人二十名,印信僞造罪人一名,因臺啓仍囚。罪人三名,俱是重囚,故竝爲仍囚。此外公貨六千金不納者,騙取人萬金者,殺獄誣告者,傷人辜限嚴囚者,合五名,亦不可以輕囚論,一體仍囚。其餘各司雜犯,他錢不報,欺人取物,酗酒凌犯,潛屠被禁罪人金廷郁等十二名,俱係輕囚,故竝依傳敎,放送之意,敢啓。傳曰,知道。
宋知濂啓曰,卽者掌令李若洙陳疏到院,而取見其疏本,則以吏曹判書李始源,旣有人言,宜其一伸廉隅,亟爲許遞爲辭矣。臺臣之仰請恩遞,事未前有,末端自引之辭,亦有以疏代避之嫌,原疏所當退却,而旣是言事疏,故雖不得不捧入,當該臺臣,不可無警,從重推考,何如?傳曰,已處分矣。
傳于宋知濂曰,摠戎廳中旬頒賞,十六日當親臨,處所,以春塘臺爲之,侍衛置之。
宋知濂,以弘文館言啓曰,校理任百禧,旣有只推之命,副校理李鼎秉,自鄕上來云,竝卽牌招察任,何如?傳曰,允。
以校理任百禧牌不進罷職傳旨,傳于宋知濂曰,推考傳旨書入。
以同副承旨金履載牌不進罷職傳旨,傳于宋知濂曰,推考施行。
宋知濂啓曰,行都承旨李冕膺,右副承旨李存秀在外,行左承旨洪義浩受香進去,右承旨申絢受由在外,只有臣一人,伴直無人。同副承旨金履載,旣有推考施行之命,更爲牌招,何如?傳曰,允。
以同副承旨金履載再牌不進罷職傳旨,傳于宋知濂曰,推考施行。
宋知濂啓曰,行都承旨李冕膺,右副承旨李存秀在外,行左承旨洪義浩受香進去,右承旨申絢受由在外,只有臣一人,伴直無人。同副承旨金履載,旣有推考施行之命,所當更請牌招,而係是一日三牌,何以爲之?敢稟。傳曰,牌招。
宋知濂啓曰,同副承旨金履載三牌不進,依定式遞差傳旨及禁推傳旨,不得循例捧入,何以爲之?敢稟。傳曰,許遞。
宋知濂啓曰,吏曹判書李始源牌不進推考傳旨,今方捧入,而政命之下,今爲七日,前後飭敎,何等嚴截,而一向違召,無意承膺,事未前有,萬萬未安,更卽牌招,何如?傳曰,允。
宋知濂啓曰,李始源再牌不進推考傳旨,今方捧入,而開政有命,已至七日,屢違牌招,尙不擧行,其在事體,極涉未安。所當更請牌招,而係是一日三牌,何以爲之?敢稟。傳曰,前後悉諭,何如,而何可如是乎?況委毗此重臣,亦何如,而不思優任之本意,惟事違牌,其可曰體委毗之意乎?臺言,本是官箴也,豈可以此,自畫不出乎?七日違召,無意承膺,一事逡巡,有違分義,豈有如許國體?卽爲牌招開政。
宋知濂啓曰,吏曹判書李始源三牌不進推考傳旨,今方捧入,而飭敎申嚴,開政有命,又復違牌,無以承膺,其在事體,萬萬未安。所當更請牌招,而係是一日四牌,何以爲之?敢稟。傳曰,牌招。
宋知濂啓曰,吏曹判書李始源四牌不進推考傳旨,今方捧入,而政命已至七日,飭敎又復申嚴,一向違召,無意承膺,事體所在,誠極未安。所當更請牌招,而係是一日五牌,何以爲之?敢稟。傳曰,更爲嚴飭牌招,期於今日開政。
宋知濂啓曰,吏曹判書李始源五牌不進推考傳旨,今方捧入,而政命至七日之久,飭敎有屢度之下,徒事違召,不卽擧行,萬萬未安。所當更請牌招。而係是一日六牌,何以爲之?敢稟。傳曰,更爲牌招。
宋知濂啓曰,行大司憲李直輔,持平李晉淵在外,執義金熙華,持平尹致謙牌不進,掌令二員未差,監察茶時之意,敢啓。傳曰,知道。
以大司諫朴瑞源,司諫李德鉉,正言趙鐘永,執義金熙華,持平尹致謙牌不進罷職傳旨,傳于宋知濂曰,推考施行。
宋知濂,以禮曹言啓曰,遲遲臺碑銘草圖書,書入之意,敢啓。傳曰,知道。
宋知濂,以兵曹言啓曰,謹依下敎,薄衣騎兵明景福處,木一匹去核二斤,題給之意,敢啓。傳曰,知道。
宋知濂,以訓鍊都監言啓曰,謹依下敎,本局字內敦義門守門軍金宗大處,木綿一匹去核二斤,考例題給之意,敢啓。傳曰,知道。
宋知濂,以禁衛營言啓曰,謹依下敎,本營字內昭義門把守衣薄軍姜發里壽·李壽福等處,各木綿一匹去核二斤,考例分給之意,敢啓。傳曰,知道。
宋知濂以扈衛廳大將言啓曰,別將李遇,身病猝重,勢難察任,改差,何如?傳曰,允。
校理徐有望,副修撰徐能輔等箚曰,伏以臣等以勤御經筵,前後陳戒,非止一二,而不但臣等之爲然,大小臣僚,莫不以此爲言者,誠以聖學之勤與不勤,實係國家安危治忽之機故耳。竊計殿下今年之內,自春徂冬,停講輟對之日,幾乎十之八九,而向在遇災警惕之初,聖志奮發,講筵日開。臣等方聚首相賀,冀覩緝熙之益,曾未幾日,講筵之停輟,又復如前,當初中止,實緣館直之俱空,在今仍停,或因天氣之猝寒,而顧今歲色垂暮,祁寒漸近,開講之日,月計不足,不宜一停再停,至於屢停也。臣等皆空疎譾劣,不足以闡發經義,對揚聖旨,殿下之倦於引接,容或以此,則何不廣求多聞直諒之士,以備顧問之列,而直爲此泄泄也?臣愚死罪,不敢知殿下深居九重,所接者何人,所樂者何事,所看者何書,而可惜者好箇光陰耳。臣等職在論思,區區憂愛之誠,有不能自已,玆敢不避僭越,聯章仰瀆。伏乞聖明,淵然深思,穆然遠覽,繼自今日,御經筵兼行召對,一依本館節目,除却有故應頉外,毋得輒停。行之以篤實,持之以悠久,俾聖學有將就之效,群下釋寒曝之憂,不勝幸甚。取進止。答曰,省箚具悉。遇災修省,專在於講學,群下之進言莫不然矣。予亦以此留心,連日開講,以答天譴,此果出於誠心而然,眞非出於應文之科,惟以無少間斷爲心。前因承候之有捱,中因講官之不備,問於喉院,則實故則無,而連事違牌,當此連日開講之時,玉堂之無端違牌,誠有紀綱之所關,然此莫非予臨講不頻,誠意不多故也。至於數日停廢,雖緣自內之事故,亦莫非不勤之致,此後益加體念,爾等之如是陳勉,雖有前後之不同,求其實則出於憂愛之誠,深庸嘉乃。
水原留守洪明浩疏曰,伏以臣忝叨重寄,居然十朔于玆,威望素輕,無以彈壓軍民,昏聵轉甚,不能綜核事務,觸處生疣,罔非罪戾,而聖度天大,曲加庇覆,居常凜惕,若隕淵谷。至於今番中軍李文喆請褒事,宜被譴何,而罰止問備,臣不勝感惶慙恧之至。惟彼秃城,地形密邇於拱護,關防足恃於緩急,在前修飭,與他有別,而近年以來,城堞太半頹傷,軍物全不成樣矣。文喆莅任之後,盡心修擧。雉堞戎械,無不新葺,及夫行操之時,實有改觀之效,文喆,雖是曾經兵閫者,而今其職則乃中軍也。臣目見實蹟之可褒,按例登聞,俾勸來後而已,若其踐履資格之不合爲此,猶屬渠之私義,臣不必較計故也。迺者諸將臣之論斥文喆,若是嚴峻,蓋此請賞者臣也。於是乎臣之當初激勸之意,反歸僥濫之科,臣瞿然慙悚,靡所容措。至於前兵判,以臣數月前,泛說擇差之酬酢,由臣停當云者,亦是意外,莫非臣昏謬率爾之致。伏乞聖明,亟降郵罰,以爲爲人臣不職者之戒焉。臣無任云云。答曰,省疏具悉。本事雖未知其如何,而卿亦豈曰無失?兵判之許遞,意在其伸,豈可異同?卿亦許遞。
獻納林景鎭疏曰,伏以臣待罪西邑,久頌榮養之恩渥,懸望北宸,政切戀結之忱誠,迺者薇垣除旨,遽下於逖違之餘,固當竭蹶叩謝,粗伸分義。伏況適値我殿下遇災求言,辭旨惻怛,帀域欽頌,忝在臺閣之列者,尤宜卽地肅命,以效一日之責。而第念臣,非但資駑而識蔑,自來情勢,已成鐵限,年前一疏,悉暴情實,幸蒙恩遞,庶或爲聖明之所記有矣。今不敢復事覼縷,重速猥瀆之辜。而若以歲山之稍久,曲爲自恕,揚揚於臺端一步,則其於壞廉防羞臺閣,何哉?且臣所以積犯違傲,不敢爲一分進身之計,只俟逋慢之嚴誅矣。聖度天大,不賜譴何,連降只推之命,臣於是,益不勝惶感蹙隘,罔知攸措,玆不敢一向泯默,冒入文字。伏乞聖明,俯垂鑑諒,亟賜鐫斥,以存臺體,仍治臣瀆擾之罪。臣旣不以見職自居,則贅及他說。而第伏覩伊來災異之荐臻,恒切憂歎于中矣。星辰之垂警,雷電之告異,亦非一遭矣。災不虛生,必有所召,此實天人相感類應之理,臣不敢以某災爲某事之應,蹈襲漢儒傅會之說,而竊觀近日世道人心,有足以召災者,不一其端矣。嗚呼,文武恬嬉,有委靡之憂,民生殿屎,無休養之實,陰雨無備,而有識竊歎,山澤有征,而經用常竭。其掃地之大者有六,卽紀綱也,風節也,廉恥也,讜直也,公平也,誠實也。其成習之甚者有七,卽渝惰也,奢侈也,媕婀也,嗜利而樂勢也,干私而無恥也,崇虛而冒僞也。似此之弊,無非今日之痼疾,而一毛一髮,殆無不受病者,斯足以召災而致咎矣。況今臺啓中群凶諸賊,頭面互換,腸肚相連,無非危宗國。陷人心之陰謀,寔是振古所無之凶徒,而至于達·祿·秀·鎬之逆節發,而天理幾盡淪矣,人彝幾盡斁矣。于今王章雖擧,而失之太輕,輿憤少紓,而尙有餘憂,夫天理幾淪,人彝幾斁也。有如近日,則雖欲無災異之荐沓,其可得乎?然而我殿下淵然深拱於九重之中,未有大振作之擧焉。臣不敢知我殿下,倘以今日國家,謂已治已安耶?以近日之世道人心,謂有足可恃者耶?謂無伏莽之戎之可憂者耶?言念及此,豈不凜然而可懼也?今日廷僚,應旨而進言者,率以益勉聖學,大振綱紀,爲要道急務,操是說而迭奏於殿下之前焉。雖使言之者觀之,殊不新奇,而今日之要道急務,誠不出於二者矣。猗我殿下,以聰明睿智之姿,承祖宗艱大之投,皇天之眷佑愈新,民生之蘄望彌切,此政古人所言可與爲堯·舜,可與爲湯武。昔宋臣朱子告其君孝宗曰,陛下,我宋之聖主,今日,陛下之盛時,夫吾東今日,卽我殿下之盛時也。且朱子封事,以振紀綱修軍政等六事,謂是當時之急務,而輒皆責之於萬化之原,夫殿下之一心,卽萬化之原也。其治心之道,莫要於講學之工,亦豈討論句讀而已之謂哉?務在探賾聖賢之奧旨,體察人道之危微,克祛己私,對越天心。且使法家拂士,日進乎前,晝接而夜對,訪之以衮職之得失,詢之以民生之疾苦。今日行一政,明日做一事,使大綱擧而萬目張,礪世磨鈍,化民成俗,世道焉回淳,人心焉協極。,尊朝廷於三代之上,祈天命於萬年之久,則商庭之桑穀,宋天之熒惑,亦可以不日而消弭矣。夫自古守成之世,患在狃安而委靡,駸駸至於莫可收拾之境,故昔周公之告成王也,曰疾敬德,又曰詰爾戎兵。又以無逸之義,懇懇眷眷,日告猷子前,故成王,日臻于緝熙之工,以爲諴民祈天之基。且董正治官。大明黜陟,使公孤而論道弘化,使六卿而均四海而昌九牧,綱紀于四方,淬礪于一世,躋之治平之域。獲免委靡不振之憂焉。伏願殿下,益以勤聖學,爲端本之要,以振紀綱,爲馭世之具焉。且臣於公忠監司趙德潤事,有不勝駭歎者,其事實已悉於院議啓辭之中,今不必加疊論列,而王言事體,莫重莫嚴,雖一字半畫,罔敢擅改,夫孰不知,而身爲藩臣,至有此駭妄之擧,罰止推考。雖出於大聖人藏疾匿瑖之宏度,而此實前古所無之事。揆以事體,論以後弊,不可但以推考而止。臣謂公忠監司趙德潤,亟施譴罷之典,宜矣。臣無任云云。答曰,省疏具悉。所陳切實,當體念矣。公監事,爾言如此,依施,爾其勿辭察職。
掌令李若洙疏曰,伏以朝廷之上,體統爲重,士夫之間,廉防爲貴,無體統則不可以維持世道矣,無廉防則不可以砥礪頹俗矣。臣伏見向來賓筵,御營大將臣李得濟,論奏李文喆事,而至以圖差爲言,其指意歸宿處,專在於前兵判臣韓晩裕。惟彼前兵判之差送李文喆也,初未免苟且,末復致顚錯,誠有所失矣。而第伏念武將之於本兵之臣,體統自別,不比尋常文武之間,故國朝四百餘年,未嘗聞武將之筵斥兵判,而使兵判,有可言失,則大僚論奏,可也,臺臣彈劾,可也。而今此將臣之拶逼本兵之任者,揆以體例,前所未有。兵判則勢固難安,已蒙恩遞,此固處分之得當,而其論斥之武將,不可無警責。臣謂御營大將李得濟,施以罷職之典,以嚴體統,斷不可已也。且以吏判事言之,旣有人言,則在長銓地,宜其一伸廉隅,不可冒沒趨承者明矣。吏判之前後陳章,旣非一再,而召牌之連日促迫,或至四五,政命之經宿,已至多日,國體之壞損,倘復,如何?殿下旣知其必不可仍冒之義,而終靳體諒之擧,一向相持者,殊非禮使之道,臣亦以爲吏曹判書李始源,亟爲許遞,以礪廉防,以存國體,宜矣。仍伏念臣之空疎茸闒,最居人下,又以賤疾,披瀝丐免,亦旣屢矣。又此煩瀆,極涉悚惶,而卽伏見僚臺臣尹之鉉,以風聞出牌,不能詳審事,至有譴罷之典。其出牌,雖在於僚臺,而下隷不飭之失,臣亦難辭,不可事屬僚寀,而晏然於臺端。伏乞聖明,特賜鑑諒,竝遞臣所帶之職,以安私分,以肅朝綱,千萬幸甚。臣無任云云。傳曰,吏判有罪則罷削竄配之請,可矣。向日臺言非是,則請罪其言者而勉出吏判,亦可矣。此兩者無所不可,而自上方勉出之吏判,忽地請許遞,果何意也?況許遞,雖大臣之請,不可輒請,況一臺臣所可請乎?自有臺諫以來未見之事,怪駭甚矣。不可以遠人,有所曲恕,掌令李若洙,施以刊削之典。
上在昌德宮。停常參·經筵。
初昏以後密雲,彗星形痕,不得看候。
宋知濂啓曰,行大司憲李直輔,持平李晉淵在外,執義金熙華,持平尹致謙未肅拜,掌令二員未差,監察茶時之意,敢啓。傳曰,知道。
申絢啓曰,吏曹判書李始源六牌不進推考傳旨,今方捧入,而開政有命,旣經七宿,一向違牌,不思承膺,揆以事體,極涉未安。所當更請牌招,而係是一日七牌,何以爲之?敢稟。傳曰,牌招。
以全羅監司李肇源狀啓,法聖鎭民家失火四百餘戶事,傳曰,一戶之失火,次次延及,回祿之災,至及於四百餘戶。該僉使之所報,雖未及消詳列錄,當此夜又昏黑之時,火烈則因風而猛,民人則圖生而避,漕船之什物,盡爲燒燼,燒燼餘燄,尙爾彌滿云。當此塞墐之時,民戶之燒,還穀漕船之燼,非但該鎭之狼狽,言念民情,極爲矜念。雖曰日候溫和之時,民情之遑遑,不言可知,而況此歲色垂暮,隆冬當前,幸免焦頭爛額之患,殊失穀腹絲身之具。公廨軍器之燒燼,非不可悶,屢百人戶失所呼號,尤萬萬切愍,發遣宣傳官,詳細摘奸,慰諭民人。元恤典外,先自該道,優數題給,其顧恤奠接之道,身邊蠲減之事,令廟堂拔例,除尋常商確稟處。漕船改修之道,亦令稟處。
傳于申絢曰,右承旨·左副承旨入侍。
宋知濂啓曰,御營廳中日習射單子,例於廳坐來呈,而大將李得濟,謂以待勘,不爲來呈,將臣之强引情勢,已極猥越,而該營之循例射單,無難廢却者,揆以事體,萬萬可駭,此不可問備而止。本院請推之外,無他可施之罰,何以爲之?敢稟。傳曰,將臣之不得處義,自在先朝,何等截嚴,而今此御將,無難處義,萬萬駭然,已處分矣。
備邊司薦望,以李集斗爲水原留守。
申絢啓曰,吏曹判書李始源牌不進推考傳旨,今方捧入,而開政命下,今至八日,一直違召,無意承膺,事體道理,萬萬未安。更卽牌招,何如?傳曰,政命之八日不膺,古今之所未聞,有國有綱則果如是乎?若以不可冒膺之事勉出,則吏判之不出,容或然矣,因一官箴,遂思占便之心,豈有如許道理乎?是豈委任之本意乎?吏曹判書李始源,從重推考,嚴飭牌招開政。
申絢啓曰,吏曹判書李始源再牌不進推考傳旨,今方捧入,而開政命下,已至多日,朝者飭敎,何等截嚴,而又復逡巡,終不承膺,揆以事體,萬萬未安。陳疏到院而原疏,以國忌齋戒,纔已退却矣。所當更請牌招,而係是一日三牌,何以爲之?敢稟。傳曰,原疏捧入。
以咸鏡監司李晩秀狀啓,薦新生靑魚·生瓜魚進上,不得一時封進,惶恐待罪事,傳于申絢曰,勿待罪事,回諭。
宋知濂,以備邊司言啓曰,御營大將望,更爲擬入事,命下矣。擬望之人乏少,以二望擬入之意,敢啓。傳曰,知道。
備邊司薦望,以李堯憲爲御營大將。
宋知濂,以備邊司言啓曰,以全羅監司李肇源狀啓,法聖鎭民家失火四百餘戶事,傳曰,一戶之失火,次次延及,回祿之災,至及四百餘戶,該僉使之所報,雖未及消詳列錄,當此夜又昏黑之時,火烈則因風而猛,民人則圖生而避。漕船之什物,盡爲燒燼,燒燼餘燄,尙爾彌滿。云當此塞墐之時,民戶之燒,還穀漕船之燼,非但該鎭之狼狽,言念民情,極爲矜念。雖曰日氣溫和之時,民情之惶惶,不言可知,而況此歲色垂暮,隆冬當前,幸免焦頭爛額之患,殊失穀腹絲身之具。公廨軍器之燒燼,非不可悶,屢百人戶失所呼號,尤萬萬切愍。發遣宣傳官,詳細摘奸,慰諭民人。元恤典外,先自該道,優數題給,其顧恤奠接之道,身邊蠲減之事,令廟堂拔例,除尋常商確稟處。漕船改修之道,亦令稟處事,命下矣。觀此狀辭,四百餘戶,燒燬於一夜之間,漸向隆寒之節,正當室處之時,許多民人之失所呼號之狀,誠萬萬慘惻。聖念驚動,恩綸特降,旣命宣傳官,馳往摘奸。又使廟堂拔例稟處,德意所及,可使被災之民,咸有其蘇之喜。恤典則旣命優數題給,被燒民人,當年身布還穀,竝令蕩減後,區別數爻,修成冊報來。材木空石等物,從便題給,趁速結構,俾於極寒前,各得庇身之所事,嚴飭分付。至於漕船什物,待其實數之消詳,報來後,令該曹,卽爲區劃,趁來春裝載前改備事,一體分付。被燒還穀·軍器之名色數爻,亦待區別報來,更爲稟處,何如?傳曰,允。
宋知濂,以義禁府言啓曰,卽接月令醫員金宗漢手本,則時囚罪人金宗壽,素患痰癖之症,而觸寒待命之餘,宿祟新感,挾添交劇,呼吸短促,寒熱往復,一夜之間,殆至於危急之境云。罪人病勢如此,則一邊保放,一邊草記,曾有定式矣。金宗壽,姑爲保放之意,敢啓。傳曰,知道。
吏曹判書李始源疏曰,伏以臣罪,臣自知之,君父命召,不竢駕屨,禮也,而飭敎之降,凡幾遭矣。庚牌相續,夜以繼日,委棄政命,今已十六晝宵矣。此固近年之所未有,而臣分之所不敢出也。惶霣悸慄,殆欲求死不得,而一直頑然,甚於木石,自究乃罪,萬戮猶輕。然且譴罰不加,恩諭至渥,申之以委毗之意,責之以分義之重,震越感激,只覺涕淚之被面也。噫,臣之情踪,雖使百人當之,萬無冒進之勢,此非臣之故欲自劃,巧爲占便也。上自搢紳大夫,下至輿儓走卒,莫不以臣謂不可復冒是職,此眞大同之論也。今若迫於嚴命,拚棄廉隅,違拂物議,肆然爲更進之圖,則將未免一世之唾罵,全身之醜累,臣雖不足充一物之數,自顧官銜,不忍猖披放倒,以貽明廷之羞辱也。際又臺憲一疏,盛論士夫廉防,其言,如斬釘截鐵,雖其生疎粗硬,致速譴敎,而言則是矣。其所謂不可冒沒云者,實爲臣頂針,臣誠忸蹙之不暇也。且念臺啓箚逼,異於尋常官箴,閔斗爀,特其影子耳,精神意趣,專在臣身,而佯若不知,晏如無故,則是果爲何許人哉?至若憲疏所陳,語雖泛歇,而意實着緊,在臣,添得一重鐵關,嶺海在前,寸步難動,泥首私次,恭竢嚴誅而已。且臣所患宿症,大添於焦煎之餘,日夕嘔血,眩倒不省,傍觀亦爲之駭懍,是又十目所覩也。臣焉敢飾詐欺瞞,甘犯罪上之罪乎?伏乞聖上,亟命有司,議臣當律,以爲慢命者之戒焉。臣無任云云。答曰,省疏具悉。俄已悉諭之,豈更有他乎?臺臣之言,若爲閔斗爀而發,則猶可體諒,若如卿言,則尤何可以敲撼之言舍卿乎?予不爲此也,予不爲此也。卿其勿辭,卽爲入來行政。
申絢啓曰,吏曹判書李始源,疏批已下,卽爲牌招,何如?傳曰,允。
丁卯十一月十三日午時,上御誠正閣。右承旨,左副承旨入侍時,右承旨申絢,左副承旨宋知濂,假注書洪周命,記事官鄭元容,記事官曺鳳振,待敎朴綺壽,以次進伏訖。上命絢讀奏御將請罪院啓,仍命書批答。又命書傳敎曰,向日賓對之時,御將,以李文喆事仰奏,言則是矣,而其辭侵斥於兵判,已極駭然,而今此因循處義,尤萬萬無嚴。不可置而勿論,御營大將李得濟,施以削職之典。上曰,吏判何爲連日違召,終不承膺乎?絢曰,謂有情勢,屢次催促,尙不擧行矣。上命絢讀奏吏判牌招啓辭,仍命書批答。知濂曰,御營大將李得濟削職事,命下矣。將兵之任,不可一刻無摠察之人,何以爲之乎?上曰,摠戎使兼察,可也。出擧條知濂曰,御營大將,以摠戎使兼察事,命下矣。兼察御營大將李堯憲,卽爲牌招,聽傳敎,何如?上曰,依爲之。出擧條知濂曰,左邊捕盜大將李得濟削職事,命下矣。在前如此之時,有他邊大將兼察之例,今番則何以爲之乎?上曰,右邊捕盜大將李潤謙兼察,可也。出擧條知濂曰,左邊捕盜大將,以右邊捕盜大將兼祭事,命下矣。兼察左邊捕盜大將李潤謙,卽爲牌招,聽傳敎,何如?上曰,依爲之。出擧條上命絢書法聖鎭民家失火狀啓,判付訖。上曰,法聖鎭摘奸宣傳官,以承傳宣傳官尹守任送之,而承旨招致于政院,消詳知委而送之,可也。仍敎曰,承旨出去後,吏判牌去來,各別申飭,使之今日內開政,可也。仍命閣臣先出,綺壽退出。又命退,承史以次退出。
上在昌德宮。停常參·經筵。
初昏一更密雲,二更以後雲氣橫遮,彗星形痕,不得看候。
宋知濂啓曰,行大司憲李直輔,持平李晉淵在外,執義金熙華,持平尹致謙未肅拜,掌令二員未差,監察茶時之意,敢啓。傳曰,知道。
傳于申絢曰,禮房承旨馳詣宗廟·景慕宮,奉審摘奸以來。
申絢啓曰,吏曹判書李始源牌不進推考傳旨,今方捧入,而開政命下,今至多日,陳疏承批之後,又復違召,事體所在,極爲未安,更爲牌招,何如?傳曰,前後批旨,不啻一再,九日違召,無意承膺,一向逡巡,徒損國體,更勿如是,卽爲承命事,申飭牌招,期於開政。
申絢啓曰,藥房提調韓晩裕,時無職名,令該曹口傳付軍職,何如?傳曰,允。
兵曹口傳政事,上護軍單韓晩裕。
傳于申絢曰,留院公事入之。
傳于申絢曰,藥房副提調許遞。前望單子入之,待下批牌招察任。
藥房副提調前望單子入之,申絢落點。
申絢啓曰,吏曹判書李始源牌不進推考傳旨,今方捧入,而開政之命,將至一旬,嚴飭之敎,亦已屢下,而無意承膺,又復違傲,事體道理,誠極未安,更爲牌招,何如?傳曰,允。
申絢啓曰,吏曹判書李始源再牌不進推考傳旨,今方捧入,而開政有命,已至九日,前後飭敎,何等截嚴,而一直違牌,無意擧行,事體道理,俱極未安。所當更請牌招,而係是一日三牌,何以爲之?敢稟。傳曰,更爲牌招。
傳于申絢曰,承旨未差之代,前望單子入之,待下批牌招察任。
承旨前望單子入之,朴宗薰落點。
宋知濂啓曰,摠戎使李堯憲,移拜御營大將矣。將兵之任,不可一刻無摠察之人,何以爲之?敢稟。傳曰,禁將兼察,牌招聽傳敎。
兵曹,御營大將單,李堯憲。
宋知濂啓曰,新除授御營大將李堯憲,卽爲牌招,傳授命召,何如?傳曰,允。
宋知濂,以備邊司言啓曰,摠戎使新望擬入事,命下矣。擬望之人乏少,以二望擬入之意,敢啓。傳曰,知道。
以李溏爲摠戎使。
兵曹,摠戎使單李溏。
宋知濂啓曰,新除授摠戎使李溏,以前任統制使,時在任所,交龜後斯速乘馹上來事,下諭,何如?傳曰,允。
宋知濂,以摠戎廳言啓曰,今此本廳中旬時,將官·將校·軍兵等賞試才別單及鳥銃沒技人,別單書入之意,敢啓。傳曰,知道。僧校卒,令摠使,往慕華館頒賞,可也。
上在昌德宮。停常參·經筵。
初昏以後,彗星形痕,爲月光所射,不得看候。
惠慶宮進服加味異功散前方中,加白芥子一錢川芎七分枳角五分,五貼製入事,榻前下敎。
藥房副提調申絢啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,行大司憲李直輔,持平李晉淵在外,執義金熙華,持平尹致謙未肅拜,掌令二員未差,監察茶時之意,敢啓。傳曰,知道。
宋知濂啓曰,備邊司郞廳來言,今日,賓廳日次,而國忌齋戒相値,不得來會云矣,敢啓。傳曰,知道。
申絢啓曰,吏曹判書李始源牌不進推考傳旨,今方捧入,而政命,今至十日,飭敎亦旣屢下,惟事違召,無意承膺,其在事體,萬萬未安,更卽牌招,何如?傳曰,允。
宋知濂啓曰,摠戎使李溏,時無職名,令該曹,口傳付軍職,何如?傳曰,允。
申絢啓曰,吏曹判書李始源再牌不進推考傳旨,今方捧入,而開政命下,今已浹旬,一直違牌,終不承膺,揆以事體,極爲未安。所當更請牌招,而係是一日三牌,何以爲之?敢稟。傳曰,更爲牌招。
申絢啓曰,吏曹判書李始源三牌不進推考傳旨,今方捧入,而政命多日,召牌連下,一向違傲,終不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,牌招。
以申大偀爲統制使。
申絢,以奎章閣言啓曰,景慕宮·望廟樓,今望奉審,無頉之意,敢啓。傳曰,知道。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
上在昌德宮。停常參·經筵。
初昏,彗星爲月光所射,消滅與否,不能的知。
申絢啓曰,明日常參·經筵,取稟。傳曰,只晝講。
宋知濂啓曰,行大司憲李直輔,持平李晉淵在外,執義金熙華,持平尹致謙未肅拜,掌令二員未差,監察茶時之意,敢啓。傳曰,知道。
傳于洪義浩曰,永陵受香承旨,仍爲奉審摘奸,馳詣昭寧園·綏吉園,一體奉審以來。
宋知濂啓曰,禁衛大將李海愚以兼察摠戎使,僧軍頒賞,今方慕華館出去矣。所佩命召,何以爲之?敢稟。傳曰,仍佩往來。
申絢啓曰,吏曹判書李始源三牌不進推考傳旨,今方捧入,而政命許久,牌召連下,日事違傲,終不擧行,事體所在。誠萬萬未安。所當更請牌招,而係是三日四牌,何以爲之?敢稟。傳曰。牌招。
傳于申絢曰,留院公事入之。
申絢啓曰,吏曹判書李始源牌不進推考傳旨,今方捧入,而開政命下,已至經旬,連違召牌,無意承膺,事體所在,極爲未安,更卽牌招,何如?傳曰,允。
申絢啓曰,吏曹判書李始源再牌不進推考傳旨,今方捧入,而政命過旬,召牌荐降,一味違傲,終不擧行,揆以事體,誠極未安。所當更請牌招,而係是一日三牌,何以爲之?敢稟。傳曰,牌招。
以公忠水使安宗厚啓本庇仁縣人物渰死事,傳于洪義浩曰,七名人物之一時渰死,聞甚矜惻,況旀六屍身之尙未拯得,尤爲矜惻,使之卽爲盡拯事,分付。恤典別加顧助,身邊布亦爲蕩減,以爲一分蠲減之道事,廟堂一體區劃分付。
以公忠水使安宗厚啓本舒川郡人物渰死事,傳于洪義浩曰,六名人物之一時渰死,尙未拯得,俱極矜惻。元恤典外加給,身邊布亦爲蕩減,以爲除減生前身役之道事,廟堂一體區劃分付。
宋知濂,以摠戎言啓曰,謹依下敎,中旬入格北漢僧校卒,臣出往慕華館,賞格頒給之意,取啓。傳曰,知道。
宋知濂,以御營廳言啓曰,因禮曹草記,英陵·寧陵局內獵虎事,定將校率領砲手,今月初七日出送矣。十四日巳時量,大虎一頭,捉得於寧陵案山近處,故謹此封進之意,敢啓。傳曰,爲除虎患,卿處賜給。可也。
江華府留守尹序東疏曰,伏以,臣猥叨居留之重寄,今已兩歲于玆矣。才不足以剸理,望不足以彈壓,庸愚憒劣,觸處生疣,居常懍惕,如負大何。向因親裨論賞,至被大僚請勘,臣且惶且愧,罔知攸措。活人請賞,自是法典,只知有實蹟之可褒,未及思親裨之有拘,亦有本營已例之可按。故遂不免率爾登聞,至伏承問備之命,莫非臣昏謬顚錯之致,自顧慙恧,有難蹲冒,玆敢據實陳章。伏乞聖明,亟降威譴,以爲不職者之戒焉。臣無任云云。答曰,省疏具悉。卿其勿辭察任。
校理李鼎秉疏曰,伏以,臣四載嶺邑,得遂便養之願,而圖報之地,罔非僨誤之失,解歸有年,縮伏俟罪而已。不意前月十二日有旨下者,以臣爲弘文館副校理,馹召儼降,鄕隣聳動,是豈螻蟻賤臣夢寐之所嘗及者哉?惝怳踧踖,無所容措。仍伏念,臣以人則至譾劣也,以地則甚遐遠也。才識器藝,百無一取,方當聖學高明,日開講筵之時,如臣庸庸碌碌,萬不近似於論思顧問之列,而偃處鄕廬,逋傲明旨,有所不敢,不得不竭蹶趨造,張皇出肅,炊沙鏤氷,本無益於實用,伏臘金根,亦難免於衆嘲,自知甚明,無望堪承。伏乞聖慈,察臣實情,亟遞臣職,以重公器,以安私分焉。噫。藏雷發聲,星變疊出,此何等災沴也?我殿下夙夜祗懼,側身修省,十行綸宣,求言中外,凡係君德闕失,民憂國計,大小臣僚,已有所勉戒,而論列者矣。臣言最在人後,不必疊床,而第伏念,回譴弭災之方,不外乎人君之以實心行實政,若殿下徒有求助之名,終無採用之實,則是上所以求之,下所以應之者,不過循例文具而已,豈可以孚格天心,轉災爲祥乎?凡百條對之中,撮其最關於治道,切中於時弊者,斷然行之,俾有實效,則災異疊見,安知非國家之福耶?且人主一身,萬化之原,君心正則朝廷正,朝廷正則八方正,八方正則萬民正,君臣上下,粹然一出於正,則心和氣和,天地之和應矣。豈有乖氣干其間哉?㑀願殿下,繼自今盡力於格致誠正之工,留意於操心養性之方,一語一默一動一靜,率由矩度,少無差謬,而至若大禹之二訓,成湯之六事,反躬省察,日夕鑑戒,則祖宗艱大之投,皇天付畀之重,可以善繼而欽承矣。豈不盛哉,可不休哉?嗚呼。天道孔昭,無隱不顯,亂逆根柢,次第彰露,王章已伸,輿憤少洩,而第其凶醜餘黨,布列中外,潛伺暗覘,不知前頭,釀出何樣禍機。亦願殿下,一一査出,及時鉏治,以防後患,則國家幸甚,臣民幸甚。臣無任云云。答曰,省疏具悉。所陳俱爲切實,當體念,爾其勿辭察職。
丁卯十一月十六日辰時,上御春塘臺。摠戎廳中旬頒賞入侍時,右承旨申絢,左副承旨宋知濂,同副承旨朴宗薰,記事官洪起燮,假注書洪周命,記事官鄭元容·曺鳳振,待敎朴綺壽,以次侍立訖。上具戎服,乘輿出協陽門,由建陽門,靑陽門,仍詣春塘臺,降輿陞痤。宣傳官跪告小開門,聚官軍號令,如例擧行訖。宣傳官李顯道曰,宣傳官金益彬·朴履英,擧行之際,有所錯誤,竝請記過。上曰,右承旨與宣傳官別軍職,下去頒賞,可也。上入小次,絢以承傳色入稟曰,軍兵已爲頒賞矣。上出小次,敎曰,記過宣傳官,竝分揀,可也。上乘馬出靑陽門,由建陽門·協陽門還內。諸臣以次退出。
上在昌德宮。停常參,只晝講。
初昏,彗星所在,詳細尋察,則終無微痕,似是消滅,而一更以後,爲月光所射,不能的知。
申絢啓曰,明日常參·經筵,取稟。傳曰,只晝講。
朴宗薰啓曰,來二十一日朝參日次矣,敢稟。傳曰,停。
申絢啓曰,來二十一日輪對日次矣,敢稟。傳曰,當次人後日次待令。
朴宗薰啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵日次私習云矣,敢啓。傳曰,雪下不止,後日次爲之。
朴宗薰啓曰,御營廳將官來言,今日本廳軍兵日次私習云矣,敢啓。傳曰,雪下不止,後日次爲之。
申絢啓曰,吏曹判書李始源三牌不進推考傳旨,今方捧入,而開政命下,已過十日,連事違召,終不承膺,事體道理,萬萬未安。所當更請牌招,而係是一日四牌,何以爲之?敢稟。傳曰,牌招。
注書洪起燮病,代以黃儆彦爲假注書。
朴宗薰啓曰,假注書黃儆彦時無職名,依例令該曹付軍職,冠帶常仕,何如?傳曰,允。
申絢啓曰,吏曹判書李始源牌不進推考傳旨,今方捧入,而政命今已許久,召牌亦旣屢降,日事違傲,無意承膺,揆以事體,誠極未安,更爲牌招,何如?傳曰,允。
申絢啓曰,吏曹判書李始源再牌不進推考傳旨,今方捧入,而開政命下,今旣旬餘,徒事違召,終不擧行,事體所在,極爲未安。所當更請牌招,而係是一日三牌,何以爲之?敢稟。傳曰,牌招。
朴宗薰啓曰,行大司憲李直輔,持平李晉淵在外,執義金熙華,持平尹致謙牌不進,掌令二員未差,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永,執義金熙華,持平尹致謙牌不進罷職傳旨,傳于朴宗薰曰,只推。
申絢,以弘文館言啓曰,校理任百禧,旣有推考傳旨書入之命,卽爲牌招察任,何如?傳曰,允。
以校理任百禧牌不進罷職傳旨,傳于申絢曰,只推。
以慶尙監司尹光顔狀啓星州牧民家失火事,傳于朴宗薰曰,五十餘戶之如是燒燼,聞甚矜惻,元恤典外,別加顧恤,使之卽爲奠接事,廟堂區劃分付。
申絢,以禮曹言啓曰,各陵園墓,今秋植木播橡數爻,纔已齊報,依例別單書入,而順康園局內,則樹木茂密,今無加植處云矣,敢啓。傳曰,知道。
朴宗薰,以義禁府言啓曰,保放罪人金宗壽病勢向差,還囚捧供以入之意,敢啓。傳曰,知道。
禁府照目,鄭熙祚傳旨內,去十月朔朔書篆文,無緣不書,依定式推考罪,笞五十收贖,解見任別敍,私罪奉敎依允爲旀,功減一等爲良如敎。又啓目,延豐前縣監金宗壽原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,泰安前郡守蔡一祥原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
丁卯十一月十七日午時,上御熙政堂。晝講入侍時,知事徐榮輔持論語第五卷,特進官崔獻重持論語第五卷,參贊官申絢持論語第五卷,侍讀官李鼎秉持論語第五卷,檢討官徐能輔持論語第五卷,假注書洪周命持論語第五卷,記事官鄭元容持論語第五卷,記事官曺鳳振持論語第五卷,武臣行副護軍白泳鎭,以次進伏訖。上讀前受音一遍訖,命奏新受音。鼎秉讀自顔淵問仁,止請事斯語矣。上命釋義以奏。鼎秉解釋章句以奏。上讀新受音一遍訖。上曰,文義陳之。鼎秉曰,請事斯語之事字,則事事之事也。事者緊着之義,顔子於師門聽受之語,直以爲己任,而誠實用工,非但於克己復禮之目爲然。顔子一生工夫,莫非事字上得力,殿下日御講筵,討論經傳,講劘治道,聖經中微辭奧旨,帝王之嘉言善政,聞之熟矣。非聞之爲難,行之爲難,若以顔子請事之事者,拳拳服膺而勿失則聖學工夫,其進無量矣,伏願留意焉。上曰,所陳好矣,當留意焉。上曰,下番陳之。能輔曰,克己復禮爲仁,夫人性本善,純是天理,而只緣己私交蔽,失其本然,若能克去己私,則復其天理矣。顔子姿稟剛明,於天理人欲之分,了然明白,故從事斯語,平生受用,只是克己復禮四箇字。夫子之於門人,言仁處不一,而未有若此之切且要者,顔子於仁,剛健勇決,如雷勵風行,故夫子特以克己二字敎之。克非剛勇則不可,如下文四勿之勿字,亦是剛勇底意,且顔子請問其目,請事斯語,亦見顔子勇處,蓋學問之工,非剛勇,何以向進乎?以聖學言之,則其切要者,莫過於克己復禮四字,夫以匹夫而一日克己,則天下歸仁,況帝王之學,功效之甚博者乎?伏願聖上,體念於此,必篤志勇詣焉。上曰,所陳甚好,當體念矣。上曰,知事陳之。榮輔曰,論語一篇,言仁者多矣。諸子問仁,亦多反復親切,而此章是顔子問,故其意尤大,下章則仲弓所問,冉子地位甚高,而猶不如顔子。故程子以爲,顔子如向前撕殺,仲弓如堅壁淸野,集註謂克己復禮,乾道也,主敬行恕,坤道也。由此觀之,仁之義,此章盡之矣。夫仁者,本心之全德而無一毫人欲之私者也,己者,人之私欲也。天理人欲,互相勝負,如君子小人之互爲消長,私欲之壞害天理,譬則寇賊也,故言克。克者,猶言用兵以克之也,禮者天理之節文,此復禮之所以爲仁也。大抵耳之於聲,目之於色,口之於味,四肢之於安佚,此皆形氣之私,所不能無,而無禮以節之,則流於人欲。是故聖人爲之節文,耳目口體,莫不有禮,箕踞跛倚之爲便,而必坐如尸,立如齊者,似若聖人之安排,其實則率性而修道也,天敍而天秩也。此是本有之理,而當然之則也。故董子所謂道之大原出乎天,爲有功於斯道,而於禮言復者,尤可見本有之理,復反於我也。顔子於此無疑,故直請其目,而夫子以四箇非禮勿,答之。其意蓋曰,如欲克己,一切非禮者,禁止之而已,猶言知如是是病,不如是是藥也,聖訓之明白痛切如此矣。禮與非禮之別,自顔子地位言之,固爲精微矣,自凡人言之,苟知其爲不是者,便知其爲非禮,而禁止之而已矣。故朱子曰。非禮者己之私也,此訓甚切。程子作四勿箴,以敎學者,其闡發微旨,尤爲切要,伏願體念焉。上曰,知事所陳,尤爲切實,當體念矣。上曰,特進官陳之。獻重曰,克己復禮之義,知事已陳之矣。蓋克復之工夫,則帝王與匹庶無異,及其功效之所成,帝王與匹庶不同,堯典曰克明俊德,德者,本心所得之理也。其極功至於黎民於變時雍,殿下,得位之聖人也。雖匹庶,若能一日克己,則天下之人,皆歸其仁,況殿下以得位之聖,又加克復之工,則八域之民,咸仰如天之仁矣。然則功效可至於時雍,伏願留念焉。上曰,所陳甚好,當留念矣。上曰,參贊官陳之。絢曰,諸臣文義,多以克己復禮爲言,大抵克己,是學問第一工夫也。克者乃克敵之克,凡寇敵之强不可勝者,用力而勝之,方謂之克。今夫己私之不可勝,有甚於寇敵之强者,故下一克字矣。所謂己私,固有氣質偏處,不能自克,而至於耳目口鼻之於聲色臭味,四肢之於安佚,人皆有是心,聖人之所不能無也。謝上蔡曰,克己須從性偏難克處克將去,臣未能知殿下氣質之偏,在於何處,聲色臭味安佚之欲,何者爲甚,而先就其最難制者,痛加克治之工,則其易制者,不攻而自克矣。大抵四肢之欲安佚,人之情也。身不安佚,則聲色臭味,皆屬餘事,故每流於宴安怠惰,而不能自克,此學問之大患也。伏願深留意於宴安鴆毒,怠忽荒政之戒焉。上曰,所陳甚切要,當留意焉。上曰,四勿之中,言動是在我者,知其爲非禮,則可以禁止,至於視聽,外物之猝然來接者,雖欲勿視勿聽,不可得矣。如何而爲禁止之道耶?鼎秉曰,誠如聖敎,有如此處矣。絢曰,外物之來交於前也。其非禮者,不接心術,不留聰明,則所謂視而不見,聽而不聞,此無害於勿視勿聽之義矣。能輔曰,此是不留於心之謂也。榮輔曰,非禮視聽之猝然來接者,固無奈矣。參贊官所陳好矣,而以放鄭聲遠佞人之訓觀之,苟有可放可遠之道,預爲之所,使之初不來接,尤好矣。上曰,註言顔子克己,如紅爐上一點雪,何也?絢曰,顔子之於聖人,只是未達一間,渾是天理,而所謂可克之已,不過纖毫私意,譬如爐炭方熾,點雪隨消矣。上曰,雲峰胡氏云,此章緊要,專在勿字,註言勿字似旗脚,此旗一麾,三軍盡退,取譬之意何在?榮輔曰,以其字樣之如旗脚,故曰此旗一麾,三軍盡退也。三軍之聽令,在於旗,譬若一心爲主,而百體從令矣。上曰,一日克復,則天下便己歸仁耶?絢曰,一日克復,便責天下之歸仁,則雖以聖王之得位者,其猶病之,況顔子未得位乎?此但言一日克復,則天下有歸仁之理,極其功效而言也。且一日云者,非謂一日便止也。註言日日克之,蓋克復之工,接續無間斷,則終至於天下之與其仁矣。上曰,克己復禮,顔子之事,主敬行恕,仲弓之學,此可見二子所學之淺深耶?榮輔曰,誠如聖敎矣。以乾坤剛柔之義論之,仲弓誠不及於顔子矣。上曰,跛倚倨傲,是怠慢之容也。註言未必盡是私意,何也?絢曰,是其出於無心,而非必由於私心,故云然矣。雖然容貌苟不肅敬,則不能制外而安內,畢竟私意滋長,將不能自克矣。上曰,顔子聞聖人之言,默會心通,不復疑問,而直請其目,又以請事斯語爲對,此其孔門諸子之所不能及耶?絢曰,聖敎誠然。此如夫子之言吾道一貫,曾子曰,唯。子貢則不能如曾子之唯也。蓋孔門諸子,言行相符,苟其自量,有不能自信,不可擔當底意,則其勇往直前,以爲己任,何能如顔子之此對耶?上曰,此章問答,乃傳授心法,非至明,不能察其幾,非至健,不能致其決,故惟顔子能之,其他皆不能耶?能輔曰,若無窮理之工夫,則雖欲克己,不知何者爲己,何者爲禮,或有反以己私爲天理者矣。顔子則窮理素明,天理人欲之分,無毫髮可疑,故惟顔子能之矣。榮輔曰,克己是學問之極工,顔子自知其力足以勝之,故直以爲己任,而曰請事斯語,說命曰敢對揚天子之休命,雖與此稍異,而其自任之意則同矣,上掩卷。仍命退,諸臣以次退出。
上在昌德宮。停常參,只晝講。
申時,虹見東方,初昏月出之前,天氣淸朗,衆星呈露,前日所見之彗星,十分詳察,而終不得見,似已消滅。
宋知濂,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
申絢啓曰,明日常參·經筵,取稟。傳曰,只晝講。
宋知濂啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
申絢啓曰,吏曹判書李始源三牌不進推考傳旨,今方捧入,而召牌連事違傲,政命尙不擧行,事體道理,俱極未安。所當更請牌招,而係是一日四牌,何以爲之?敢稟。傳曰,牌招。
備忘記,尹守任·李象坤·李鐵求別軍職差下。
申絢啓曰,吏曹判書李始源牌不進推考傳旨,今方捧入,而政命經旬,又已三日,一直違召,無意承膺事體所在,萬萬未安,更爲牌招,何如?傳曰,允。
申絢啓曰,吏曹判書李始源再牌不進推考傳旨,今方捧入,而政命許久,召牌屢降,日事違傲,終不擧行,揆以事體,極爲未安。所當更請牌招,而係是一日三牌,何以爲之?敢稟。傳曰,更爲牌招。
宋知濂啓曰,行大司憲李直輔,持平李晉淵在外,執義金熙華,持平尹致謙牌不進,掌令二員未差,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永,執義金熙華,持平尹致謙牌不進罷職傳旨,傳于宋知濂曰,只推。
申絢,以弘文館言啓曰,本館下番副修撰臣徐能輔以法講繼講冊子,問議于時原任大臣及在外儒臣事,出去之意,敢啓。傳曰,知道。
申絢,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
申絢,以弘文館言啓曰,校理任百禧旣有只推之命,卽爲牌招察任,何如?傳曰,允。
宋知濂,以備邊司言啓曰,卽見全羅監司李肇源狀啓,則備陳法聖鎭民家公廨倉穀漕船什物被燒之狀,仍以爲,被燒還米二百六十石,太三十二石,旣是全燼,從前每有蕩減之例,依已例蕩減,恐不可已,被燒戶所納還穀,特許限明秋停退事,竝請令廟堂稟旨分付。漕船什物改備容入木物,以漕船末端木區劃,帆席葛索等物,漕需中推移,上下民家結構,公廨改建,更加爛商從長擧行爲辭矣。觀此道臣狀辭,燒戶之數,比初啓雖減數十戶,數歲見之燒死,又是前啓所無,尤極慘惻。前因特敎,恤典數外加給,身布還上竝命蕩減,更無可以稟處者,而目下最急者,卽當寒庇身之所,材木則旣曰許斫於隣境,更加嚴飭,俾無時日遲滯之弊。分還尙遠,且經大災,該鎭所儲之空石,必有不敷之慮。亦爲優數分排於附近諸邑,使之從厚蓋覆,雖得庇身之所,苟無穀腹之資,嚴冬窮春,決難聊生。被災三百餘戶,營鎭相議,拔例救急,俾無一民捐瘠之患。仰副丙枕驚動,特命論奏之德意,所入穀物,如或夥多,從後論報,以爲區劃之地,燒燼米太二百九十二石,前此此等之處多有蕩減之例,又無指懲之處,特竝蕩減。還穀係是嗣歲種糧之需,殘鎭燒餘,尤當艱乏。燒燼穀及燒戶所受還上蕩減之代,就附近有裕邑酌量移送,以爲明春繼巡之道。公廨改建,方當寒節,營作非時,待開春依狀辭詳探爛商,從長擧行事,一體分付。漕船什物,則自該曹往復該道,就此成冊,區別緊歇,或以漕需磨鍊上下,或令漕運諸邑推移充數,俾趁來春裝載前一一備待事,分付,何如?傳曰,今觀道臣之狀辭,數十戶之比前少減,誠爲多幸。幼兒女之未得救出,極爲矜憐,且各自逃生,可知赤手而無依,不暇免爛,豈有粒米之餘儲?該鎭之以燼餘還米,雖救目前之急,何當飢腹之充?況此時此景,尤倍於日和之時,嚴冬已屆,窮寒轉甚,數千餘命之皆無衣食之資,徒爲呼號而過,來後生活,猶屬遠圖,及今難保,不可泛忽,以此辭意,分付該道。恤典題給之外,拔例顧助,以爲目下之資,私養雜木,卽爲許斫,亦使結幕姑接之地,至於燒燼米太之蕩減,嗣歲種糧之酌量及末端諸條,竝依草記施行。使顚連狼狽之民,前以當穡事之荐歉,繼以被海溢而亢旱,逢此意外之災,以上頂草記及判付,曉諭慰撫,以爲一分安堵之道事,廟堂分付,一體下諭于該道道臣,摘奸宣傳官處,嗣後形止鱗次隨續登聞事,亦爲行會。
宋知濂,以御營廳言啓曰,寧陵案山近處大虎一頭捉得之後,連爲行獵。十五日辰時量,小虎一頭,捉得於英陵案山近處,申時量,大虎一頭,又爲捉得於寧陵案山近處。故謹此封進,而虎旣捉得,山行軍仍爲撤還,陵寢近處,一獵三捉之該校論賞,曾有已例矣。捉虎將敎鍊官閑良崔基重,宜有論賞之擧,而臣不敢擅便,令該曹考例稟處,何如?傳曰,允。
禁府啓目粘連,向前金宗壽亦,錄啓重囚,不勤防守,破其枷鎖,越獄逃躱,而期限已過,尙未捉捕,揆以法意,誠極駭然,以此照律,何如?判付啓,依允。又啓目粘連,向前蔡一祥亦,觀其所供,本事雖屬軍務,屯長無異平民,混施棍罰,事極輕率,以此照律,何如?判付啓,依允。又啓目粘連,濟州牧放未放修啓冊子中,本府所管定配罪人未放秩李致薰乙良,依啓聞施行爲白乎旀,他餘罪人等,令刑曹稟處,何如?判付啓,依允。
丁卯十一月十八日午時,上御熙政堂。晝講入侍時,同知事李勉兢持論語第五卷,特進官金在昌持論語第五卷,參贊官朴宗薰持論語第五卷,侍讀官李鼎秉持論語第五卷,檢討官徐能輔持論語第五卷,假注書黃儆彦持論語第五卷,記事官鄭元容持論語第五卷,記事官曺鳳振持論語第五卷,武臣行副護軍李檍,以次進伏訖。上讀前受音一遍訖,命奏讀新受音,鼎秉讀自仲弓問仁,至請事斯語矣。上命奏釋義,鼎秉解釋章句以奏,上讀新受音一遍訖,上曰,文義陳之。鼎秉曰,出門如見大賓,使民如承大祭,此兼誠敬而言也。敬者主一無適之謂,誠者眞實無妄之謂,若能敬誠,則私意無所容,而心德全矣。故曰出門如見大賓,使民如承大祭爲仁之道,非但以誠敬爲主,世間百千萬事,非誠敬,無可爲者矣。殿下亦以誠敬爲基址,主祭百神以誠敬,奉承宗廟以誠敬,統御兆民以誠敬,接待臣隣以誠敬,筵席講學以誠敬,其他日用之間,莫不以誠敬爲主,則雍和之治,不必專美於堯·舜之世,而但敬有庸敬之敬。有斯須之敬,斯須之敬,爲之非難,而庸敬之敬,則非誠不能爲,此大學八條中先誠意而後正心者亦此也。惟謹獨工夫便守之意,願留意焉。上曰,所陳好矣,當體念矣。上曰,下番陳之。能輔曰,出門如見大賓,使民如承大祭,己所不欲勿施於人,註曰敬以持己,恕以及物,乃所謂敬恕也。夫人心操縱無常,如或放縱,則私意便得橫行,故學問之道,求放心而已。此心常存,則應接事爲之間,本然之天理流行,而無物我人己之分矣。大學曰明德新民,明德敬也。新民恕也,自格致誠正,至於平天下,莫不以敬爲基。又曰君子有絜矩之道,矩卽心也。以我同得之心,推以及物,無一夫之不獲,則是謂在邦無怨,在家無怨也。以此推至格致治平,罔非敬恕之效也。敢以敬恕,仰勉體念焉。上曰,所陳好矣。上曰,同知事陳之。勉兢曰,俄者下番所陳敬恕二字誠好矣,而至於使民如承大祭,尤是切要處也。戴記曰齋三日乃見其所爲祭者,蓋將祭之時,一念洞屬,誠敬備至,思其所存,思其笑語,求之陰陽,一理相感,故三日而乃見其所爲祭者也。夫人君深居九重,蔀屋之民,遠隔天陛,耳目之所不周也,聲聞之所不及也。則其日用時息之間,祁寒盛暑之時,鶉衣鵠形,愁苦怨嗟之狀,有難盡燭矣。殿下誠能留意於不見不聞之處,朝晝晨夕,罔或少忽,如見其所爲祭者,則哀彼無告之民,自可得其所矣。伏願益加體念焉。上曰,當體念矣。上曰,特進官陳之。在昌曰,上下番旣已仰奏,臣則別無所陳之文義矣。上曰,參贊官陳之。宗薰曰,顔淵·仲弓問仁則同,而夫子之答之不同。蓋以其姿質有差等,造詣有淺深,各就其才器工夫之相近處敎導之也。然及其踐履成就,則二者同歸于仁,今當究觀其不同處,而會通於不得不同處,則仁體可見,而求仁尤覺親切矣。蓋仁者,求其心德之全也。敬以持之,恕以行之,使私意無所容,而無已可克,則功效必與克己復禮者無間矣。是故敬爲貫終始徹上下之要道,程·朱諸儒,先所以表章敬字,爲有功於聖學者,此也。然敬者,主乎心者也。人生日用,有動有靜,動靜必也相須,故敬亦有動時敬靜時敬,而其本則在於靜處。此云如見大賓,如承大祭兩如字,皆從外貌而言也。夫外貌雖敬,而其中不能持敬,則乃是矯飾,且未有心慢而貌敬者。故集註亦設或者之問,而程子以前乎此者,敬可知也答之。此所以謹獨工夫,爲最要切,凡人學問,孰不爲然,而至於帝王家,尤爲自別。大抵臣隣晉接,機務酬應時,儼然整齊,此是動時敬也。事應旣已,深居燕閒時,收斂操存,此是靜時敬也。必於幽獨之中,不失見大賓承大祭之規模氣象,尋常提掇,反以自省,則及其動處,不加勉强,自然中節,表裏洞徹,體用兼備,眞箇無一毫私意之潛藏矣。由此則如見大賓,如承大祭,雖似在外貌,而實出於心術隱微處。伏願殿下,以此常加點檢,深用力於靜處工夫焉。上曰,所奏甚好,當留意矣。上曰顔淵聞克己復禮之訓,而曰請事斯語,仲弓聞主敬行恕之義,而曰請事斯語,其請事則一也,而顔子幾至聖域,仲弓則別無實跡之可論者,何也?鼎秉曰,仲弓之造詣,別無可據之實跡,而其姿質則過人,且入於四科德行中矣。能輔曰,顔子,仲弓之才學淺深,雖不同,而雍也可使南面,其才可觀於此矣。上曰,仲弓無王佐之才,而可使南面,何也?能輔曰,大抵仲弓之事跡,別無可稱,而其造詣甚高,故許以可使南面矣。上曰,註云敬以持己,恕以及物,出門如見大賓,使民如承大祭,己所不欲勿施於人此兩句,果是敬與恕之義乎?能輔曰,恕無他意,而一敬字爲主,敬者吾心所出,而仁之存也,恕者吾心之所以達,而仁之施也。宗薰曰,大抵敬與恕爲體用而敬爲其本,必於敬字工夫有所得,則恕之道可以推而行之矣。上曰,己所不欲勿施於人,此卽恕也,而用工最難,何以則可行此道也?鼎秉曰,敬而主己,恕而及物,則恕者敬之用也,何難之有?勉兢曰,己所不欲勿施於人,固是恕也,而己之所欲,推施於人,尤爲切要矣。能輔曰,人之所惡,莫如刑罰,而當然可刑之處,刑可爲之,自己不欲,勿施於人,與此意同。上曰,顔子果勝於仲弓乎?鼎秉曰,顔子·仲弓之姿稟,雖非懸絶。然不無差等之分,以乾道·坤道觀之,則自有優劣矣。能輔曰,顔淵如入大門,仲弓如入中門,此亦可見其造詣之淺深矣。上命掩卷,鼎秉曰,今日進講使民如承大祭,臣於目下民事,切有所懷,敢此仰達矣。民惟邦本,本固邦寧,方今民生之困窮憔悴,甚於倒懸,八域億兆生靈,仰戴聖躬,不啻若赤子之於慈母,而殿下臨御八年,德澤未加於民者何哉?臣以爲,殿下誠勤不足,徒以姑息恬嬉爲事也。然則生民何所恃而爲生乎?斯民也。列聖朝憂恤之民也。列聖朝爲斯民懇惻絲綸,昭載寶鑑,殿下今方以寶鑑召對,其於爲民矯救處,必有所觀感而警愓者矣。適當災異求言之會,諸臣條奏民弊者,不一其端,而其中最急先務者,軍政與還弊也。軍政則向來一臺臣,於筵中從實啓達,聞有施行之命,而至於還弊,則臣自是鄕曲間人,豈不詳知國家所以設置倉廩?不但爲陰雨之備而已。亦爲民救災恤患之意也,而挽近以來,法綱解弛,許多倉穀,反爲猾吏輩操縱,千包萬斛,無難逋負,而守令苦其收殺,佯若不知,如或摘發,則稱以分族,面徵邑徵,一境騷然。哀此民生,呼訴無地,唐儒聶夷中詩曰,我願君王心,化作光明燭,不照綺羅筵,遍照逃亡屋者,切中今日之民情也。伏願殿下於民事,各別軫念,分付諸道道臣,抄出還弊尤甚邑,論列啓聞後,擇送備郞中誠實奉公者,反庫斛量,穀品精麤,庫中虛實,摘奸以來,仍遣繡衣,黜陟臧否,兼察備郞勤幹與否,而逋吏之現捉者,依律嚴勘,以爲年例,則庶有懲畏回蘇之望矣。上曰,前後災異之有雷有異,俱是否德之致,諸臣之以疏以奏,亦爲切實之言,而爾之所奏,其意亦同,當體念,所陳令廟堂稟處,可也。出擧條鼎秉曰,繼講冊子豫爲稟定,然後懸吐及校正等節,當爲之矣。上曰,大臣及儒臣處,收議以奏,可也。上仍命退,諸臣以次退出。
上在昌德宮。停常參,只晝講。
初昏,天氣淸朗,衆星畢露,而彗獨不見,槪自初九日以後,或因雲氣所蔽,或爲月光所射,不敢斷以爲卽滅矣。今則月光已遠,連日淸明,詳細審察,終不得見,消滅已久,更無可疑。
宋知濂啓曰,明日常參·經筵,取稟。傳曰,只書講。
朴宗薰啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
宋知濂啓曰,吏曹判書李始源牌不進推考傳旨,今方捧入,而開政命下,將至一望,徒事違召,終不擧行,揆以事體,萬萬未安,更爲牌招,何如?傳曰,允。
宋知濂啓曰,吏曹判書李始源再牌不進推考傳旨,今方捧入,而開政命下,已及一望,日事違召,終不擧行,事體道理,萬萬未安。所當更請牌招,而係是一日三牌,何以爲之?敢稟。傳曰,更爲牌招。
宋知濂啓曰,吏曹判書李始源三牌不進推考傳旨,今方捧入,而召牌一直違傲,政命終不擧行,揆以事體,萬萬未安。所當更請牌招,而係是一日四牌,何以爲之?敢稟。傳曰,牌招。
朴宗薰啓曰,行大司憲李直輔,持平李晉淵在外,執義金熙華,持平尹致謙牌不進,掌令二員未差,監察茶時之意,敢啓。傳曰,知道。
以大司諫朴瑞源,獻納林景鎭,正言趙鐘永,執義金熙華,持平尹致謙牌不進罷職傳旨,傳于朴宗薰曰,推考傳旨施行,更爲牌招。
以大司諫朴瑞源,獻納林景鎭,正言趙鐘永,執義金熙華,持平尹致謙再牌不進罷職傳旨,傳于朴宗薰曰,只推。
傳于宋知濂曰,左承旨許遞,其代副司果金基厚除授,牌招察任。
副司果金基厚同副承旨除授。
宋知濂,以禮曹言啓曰,長寧殿冬至祭享受香,當在今月二十日,而別檢今方入直,令有闕未差,受香無人云,令有闕之代,卽令該曹,以在京無故人,口傳差出,以爲及期受香之地,何如?傳曰,允。
朴宗薰啓曰,因禮曹草記,長寧殿令有闕之代,令該曹口傳差出,以爲明日及期受香之地事,允下矣。吏曹判書李始源謂有情勢,屢度催促,終不擬入,事體所在,萬萬未安,從重推考,何如?傳曰,允。
以校理任百禧牌不進罷職傳旨,傳于宋知濂曰,許遞,今日政差出。
司諫李德鉉啓曰,臣於見職,豈有一分堪承之望,而向者請推詮官之後,銓長之疏至再至三,其言愈往愈激,惟以自劃爲計,臣誠惝然莫知其故也。夫官師相規,自是淸朝常事,古者銓曹之官,困於請推,法府公緘,長在囊中,而未聞以此深引,有如此銓長者,抑人之處義,亦有古今之異宜耶?一請推之故,而期於必遞,則臣恐朝廷將無居銓之人,而如欲其久任責成,則設有可論之事,終不可開口耶?且其爲閔斗爀分疏,雖近繁冗,猶可說也。影子精神等說出,而忽又以身替當,臣則只一啓辭,而彼言之節節轉深,何也?雖以日前避辭言之,不過論一斗爀而已。別有何等句語,爲精神所注耶?臣自不知,而銓長則知之,誠可異也。仍伏念,政命過旬,上下相持,此實前古所罕有之事也。緣臣一言之故,而遂生葛藤,命令格而不行,景色轉益愁沮,此莫非臣之平日言議,不能見孚於同朝之致,以此情踪,何敢一刻晏然於臺次乎?煩瀆是懼,徊徨數日,今始來避,所失尤大,請命遞斥臣職。答曰,勿辭,亦勿退待。
朴宗薰啓曰,司諫李德鉉避嫌承批之後,不出姑停望,直爲出去,事甚未安,推考,何如?傳曰,允。
朴宗薰啓曰,明日次對,兩司當爲進參,除在外外,未肅拜,呈告人員,竝待開門牌招,何如?傳曰,允。
宋知濂,以弘文館言啓曰,副校理李之聃自鄕上來云,卽爲牌招察任,何如?傳曰,允。
朴宗薰,以備邊司言啓曰,冬至在近,各陵寢祭官,無以分排差遣云,卿宰,侍從堂上堂下罷散人,令該曹別單書入,待點下竝敍用,仍令口傳付軍職,何如?傳曰,竝敍用而當月內,置之。
禁府照目粘連,泰安前郡守蔡一祥矣本府議啓內,觀其所供,本事雖屬軍務,屯長無異平民,混施棍罰,事極輕率,以此照律罪,杖八十收贖,奪告身三等私罪,奉敎依允。又照目粘連,延豐前縣監金宗壽矣本府議啓內,錄啓重囚,不勤防守,破其枷鎖,越獄逃躱,而期限已過,尙未捉捕,揆以法意,誠極駭然。以此照律罪,杖七十收贖,告身盡行追奪,徒一年半定配私罪,奉敎依允爲旀,功減一等爲良如敎。
副校理李之聃疏曰,伏以,臣卽衰朽樗散之一田夫耳。門寒跡畸,百不猶人,而晩暮一第,遭際兩朝,亦嘗猥踐臺閣,濫叨經幄,一言半事,莫效涓埃之報。隨行逐隊,徒竊榮耀之銜,居然齡及桑楡,退伏田野。惟日與耕叟樵老,頌禱太平,思見德化之盛,而心念久斷於進塗,名姓自疏於朝籍。不自意低擬恩批,特紆簪履之收,除旨遠降,馹召繼辱,闔門驚感,閭里動色,一番叩謝,情禮之所不容已。故扶舁病軀,來伏旅邸,自來衰癃之質,觸冒風雪,寒感越添,痰喘之症,風眩之祟,一時危劇,食飮專却,轉側須人,委席叫苦之中,庚牌儼臨,而承膺無路,觚稜入瞻,耿結愈深。方當聖學月將,經筵日接之際,雖使臣無病而晉身,素學鹵莾,墻面經術,眼花昏翳,莫辨字句。不過蹩躠於殿陛之間,聾聵於夏氈之側,爲人嗤笑而止。加以病勢如右,轉動不得,初欲一覲耿光,退塡溝壑之計,今焉末由也已,惶隕之極,繼以自悼。伏乞聖上,諒臣實病之難强,亟許鐫免,俾得擔還鄕廬,安意調治,以卒餘生,卽我天地父母之賜也,臣旣不得以身進矣。頃者遇災求言之十行綸綍,獲奉於山東扶杖之列,苟有草野區區之見,漆室耿耿之憂,則曷敢不披瀝陳聞,以塞明旨之萬一也?噫,星孛之帀月示異,轟雷之當冬告警,實是仁愛之天,眷顧明主,以啓大奮發大振作之一機會也。旋觀大小臣僚之納言於殿下之前者,皆惟曰勤講學也,振紀綱也,接臣僚也,恤民生也。何莫非勤勤懇懇?有足聽聞之嘉言嘉謨,臣之所欲言,亦不越乎此數條矣。我殿下翕受樂聞之意,非不洋溢於批敎之中,而側聽月餘,其果有略已施行之實政實效否乎?以言乎講學,則晉對頻繁,討論詢諮,蔚然有日昃夜分,樂此不疲之聖意乎。以近日事言之,則無故違召,館僚多不備之歎,鎭日御講,筵席無應文之嫌歟?以言乎紀綱,則百官庶僚,奔走率職,賁然有夙夜在公,不敢遑寧之美風乎?以近日事觀之,則政命之拖至一望,在前未有中權之曠位十日,於古未聞也。以言乎臣僚之接,則賓對多停,未聞密勿訏謨之事,公召絶稀,誰有顚倒衣裳之賢乎?此固臣區區憂愛之不能自己於目下者,而臣是在野之人也。尤當以恤民生一事,仰暴而無隱焉。訓曰,民惟邦本,本固邦寧,顧今時邦本將蹶,無一可恃。殿下雖深居九重,而明睿所燭,必先知小人之依,且觀於近來王言之播諸朝紙者。亦可以仰揣大聖人恤恤元元之藹然盛意,而朝廷之上,曷嘗有憂國如家,拯濟斯民之爲己任者乎?比年屢豐,幸爲牽架之端,今歲穡事,未免穴農,民志未定,職此之由,蓋糶糴之病國,甚於靑苗,有口皆言,終無救藥,軍丁之籤名,但索錢布,有國無兵,寧不凜然?此外許多般病民之端,指不勝摟,貪官汚吏,皆藉黨私之掩護,甕牑繩樞,徒致怨讟之朋興,竊聽於閭閻父老之言,則必曰聖明在上,而使吾儕無告至此,其或朝廷之忘吾儕乎?言雖至愚,誠亦非過。然則今日之急先務,豈有大於詢廊廟籌謨之地,擇監司·守令之職?此日釐一弊政,明日講一便宜,君臣上下,眷眷於此,則一命存心,猶有所濟。況乎四聰之明,千乘之尊,加之心而用其力,則幾何不措吾民於春臺袵席之上乎?帝王之異於匹庶,得於經傳,推諸事爲,此大學八條終致治平之極切也。以是而任職分理,則紀綱之不期振而自振也,臣隣之不期接而頻接也。上所云三條,亦自相須於恤民生一事中矣。如臣者,生老壟畝,所知所聞,惟此民間疾苦之習於耳目,故乃敢爲殿下誦之,惟聖明深加留察焉。至於懲討凶逆,爲目前大義理,三司府院之啓,臚列已盡。雖不必疊牀爲說,而嗚呼,我先大王至嚴至重撐天亘宙之聖德精義,爲此輩凶豎之所壞弄。凡幾年所,何幸乾道孔昭,賊窩自綻,凶魁逆孼,次第施律,王章略伸,輿憤少洩,而惟彼龜·祿·秀·厚之傳法於煥·達·春·瀅者,其所以詿誤糾結。豈但止於梟獍敬·觀之遐醜種落而已乎?宜殿下益思闡明,大加懲創,先從已發之諸啓,亟循群情,以爲定國是靖世道之本焉。臣旣老且病,未能進伏前席,以效一日之責,撫枕昏囈,粗暴狂瞽之說,惟殿下恕其愚僭而垂諒焉,臣無任云云。省疏具悉。所陳俱爲切實,當留念,爾其勿辭察職。
丁卯十一月十九日午時,上御熙政堂。晝講入侍時,知事徐榮輔持論語第五卷,特進官韓用鐸持論語第五卷,參贊官宋知濂持論語第五卷,侍讀官徐有望持論語第五卷,侍讀官李鼎秉持論語第五卷,假注書黃儆彦持論語第五卷,記事官鄭元容持論語第五卷,記事官曺鳳振持論語第五卷,武臣行副護軍趙雲衢以次進伏訖。上讀前受音一遍訖,命奏新受音,有望讀自司馬牛問仁,至言之得無訒乎,解釋章句以奏。上讀新受音一遍訖,命陳文義。有望曰,此章曰仁者其言也訒,聖人每於論言行處,歸重於行一邊,故有曰先行其言而後從之,有曰君子欲訥於言而敏於行,有曰强毅木訥近仁,此等處皆歸重於行一邊言之,而此章又以司馬牛之病處,在於多言而躁。故告之以此,欲矯其氣質之偏。大抵聖人敎人之法,過者裁抑之,不及者引進之,雖以聞斯行之章言之,答由·求等之問也。語各不同,諸子問仁,亦爲隨其姿質之高下而告之書之,洪範亦曰高明柔克,沈潛剛克,此皆矯捄氣質之法也。今以聖躬言之,區區賤陋之見,妄竊以爲,非多言之爲病,簡默之太過爲可悶。顧今四百年宗社安危,數千里生靈休戚,係於殿下之一身,殿下深居九重,簡接臣僚,引接之際,亦未見親發玉音酬酢如響,則閭里之疾苦,稼穡之艱難,時政之得失,人材之賢否,何從而盡知之?臣等之所望於殿下者,頻接臣隣,簡其體貌,假以顔色,周爰諮諏,使上下之情志交孚,無言不到,有懷必達,曰聞其所不聞,則其於政令施措之間,裨益弘多。伏願殿下,深加體念。上曰,所陳切實,當留念矣。上曰,下番陳之。鼎秉曰,仁者其言也訒,此以顔子四勿中一節而言之也。非全體之仁,而乃一端之仁也。聖人之敎人,必因其才之高下而告之,故於三子之問仁,其言有淺深大小之不同。然心存而不放,然後可以爲仁,則言者心之發也,豈有易其言而操其心乎?夫子以牛多言而躁,故必欲先治其病處而後,敎以爲仁之方也。非謂徒訒其言而可以言仁也。夫人心之動,因言以宣,聖人之言訒字,豈欲閉其口而不言哉?特欲愼之而已。若是然後,可以言之,人不厭其言,則雖終日言之,不害其爲仁也。若輕易其言,而人厭誕妄,則不如含默,可也。殿下一日萬機酬酢,想必浩多,而引接臣僚之時,專以沈靜寡默爲主,於夫子言訒之義得矣,而帝王之學,自與韋布有異,邦國之務,亦與私家不同,一向簡言,則君臣之間,情志安得相孚乎?臣數日登筵,徒聞殿下之討論經旨而已。及其輟講之後,不聞以國事有所詢問,此臣所以知殿下之寡言也。非禮之言,不必言之,至於民憂國計,不時詢問于大小職掌,使勿爲留滯,可也。上曰,所陳好矣,當體念矣。上曰,知事陳之。榮輔曰,顔淵·仲弓·司馬牛三子,問仁則同,而夫子所以告之各異,其於司馬牛,則以其躁而多言也。故敎之以其言也訒,其視克己復禮之訓,雖大小迥殊,聖人之言,徹上徹下,故於顔子則擧其全體大綱而告之。此章則直就牛之病處而言之,其義却爲精密矣。蓋克己之工,須從性偏難克處克將去,而牛之性偏處,正在躁而多言,使牛從事斯訓,而至於其言也訒,則是亦牛之克己也。以此觀之,此章亦克己之義也。聖訓之眷眷於克己如此,伏望體念焉。上曰,所奏切實而簡約,當體念矣。上曰,特進官陳之。用鐸曰,知事之以司馬牛之於訒,爲克己工夫者甚好,蓋不但克己之工也。心存不放,然後能訒,則是亦主敬工夫也。孔子於顔淵之問,答以克己,於仲弓之問,答以主敬,於司馬牛之問,答以言訒者,各因姿品之高下,爲訓雖殊,而其爲仁宗旨則一也。如是講究,然後脈絡貫通,方得聖訓一貫之妙,伏望留念焉。上曰,所陳好矣。上曰,參贊官陳之。知濂曰,上番儒臣,推衍言字之文義,至以自上酬接臣隣之際,毋尙淵默,仰勉聖學,其言誠切實,至蒙嘉納之敎。臣於此章,不必別有所陳勉,而大抵言行必貴乎二者之交修,然而行先於言,然後方可以踐其言矣。古者言之不出,恥躬之不逮也,聖人此訓,亦爲行不掩而發也。觀人取人之法,不出乎言行二者,而夸言善辭之人,夷考其行,未必皆眞實踐言者也。故子曰巧言令色鮮仁,又曰强毅木訥近仁,伏願每於觀人取人之際,深留聖意,勿以言辭之便捷而許之,勿以言辯之遲鈍而厭之,惟視所行之如何而取捨焉。上曰,所奏切實,當留意矣。上曰,昨亦有發問者,而顔子問仁,而承夫子克己復禮之訓,則對以請事斯語,仲弓問仁,而聞夫子主敬行恕之訓,則對以請事斯語,司馬牛則問仁之後,雖聞夫子之訓,而無請事斯語之對。然則顔子·仲弓,量己之力,而有自任之意,故直以請事對之。司馬牛則自量其不能行,而終無請事之語耶?有望曰,聖敎當矣。顔淵·仲弓,旣承夫子之訓,直有請事斯語之對,而司馬牛則非徒不能請事斯語,反疑於夫子之言,而有下段之問,其高下淺深,亦可見矣。上曰,司馬牛多言而躁,故夫子戒之以其言也訒,若使司馬牛是訥於言之人,則夫子當何以戒之乎?有望曰,其言也訒之敎,只爲司馬牛之病處而發,若使司馬牛訥於言,則夫子之敎,亦當異於是,而別有對症矯救之道矣。鼎秉曰,牛躁於言,故告之以訒若牛訥於言,則必許之以近仁矣。榮輔曰,其言也訒,非仁也,仁者之言,如此之謂也。司馬牛地位,未可遽告以仁之全體,故夫子告之以此,蓋仁者心主於敬,故常存此心,而其心常惺,遇事必商量而後行。如是之故,其言自不得不訒,此與訥言敏行之義,有不同矣。上命掩卷,命特進官·玉堂先退。上曰,戶判進前。仍敎曰,法聖鎭民戶燒燼後,拮据奠接之道,纔令廟堂行會,而時當隆冬,未及結構之前,數千餘人口之住接安堵,更有可以別般區劃者乎?榮輔曰,三百餘戶改構,雖使速成,必費數旬,冬節民情,誠可矜悶。自廟堂已飭本道,優給空石,未改構前,似應結窨入處矣。不入燒燼者爲數十戶,亦應疊竝,推移以居矣。上曰,漕船什物修葺之方,亦何以爲之乎?榮輔曰,法聖漕船二十八隻,而故參判臣尹東昇爲道伯時,新屬三邑於該倉,加造一隻船,合三十九隻矣。庚戌以每船八百石容載,定爲一千石容載之後,減其四隻,今爲二十五隻矣。減額漕船雜費上送,臣曹移送舟橋司矣。每船雜費,則又有加數以給之式,故漕需漸縮,見今所餘不敷矣。上曰,什物被燒爲十七隻矣。榮輔曰,然矣。十七隻什物所費不些,道啓以爲,木物則造船末端木給之云,此則好矣。草物則欲以漕需給之云,未知其年例修補價上下者,足可當之否乎?方欲往復該道,而如有不足,勢將請報廟堂,別般區處矣。上曰,及今改備,然後可趁明春漕運時矣。榮輔曰,然矣。上曰,吏判何至今違牌耶?榮輔曰,久未相見,而似是臺言後,尙今引義也。上曰,此與遭人言有異,臺言不過官箴,近日下敎累下,豈可如是乎?榮輔曰,然矣。上曰,政命之過旬日,近果有之乎?知濂曰,政命之下,今爲十四日矣。上曰,其病何如云耶?知濂曰,病狀則不至目下難强云矣。榮輔曰,似是本病矣。知濂曰,上下注書之病代已久,而假官每多生疎,已極可悶,當此逐日講筵之時,筵說不可付之生疎之注書,實官則申飭卽令出仕,此後則凡於講筵及賓對之時,必以鍊熟之注書,使之登筵之意,提飭似好,故敢此仰達矣。上曰,上下注書使之卽令出仕,以此方欲下敎,而未及爲之矣。考見先朝日記,則次對之時,廳注書生疎之故,多下嚴敎,其時承宣,至被問備。此後則次對時及凡入侍,如有上下酬酢之多有筵說時,則毋論實假,上下注書,必以練熟之人,使之隨入事,嚴飭知委,雖以實官言之,或有身病,雖不得已出代,亦毋敢久爲懸病之意,申飭,可也。承史以次退出。
上在昌德宮。停常參,只晝講。
巳時午時,日暈,夜四更五更,月暈。
藥房副提調申絢啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,昨因禮曹草記批旨,長寧殿令有闕之代,口傳差出,一時爲急,夜下飭敎,又復嚴截,而吏曹判書李始源,謂有情勢,屢度催促,尙不擬入,以致今日受香之遲滯,事體所在,萬萬未安。從重推考,使之口傳擬入,以爲趁今受香之地,何如?傳曰,允。祭享受香,何等至重,殿官擬入,亦爲緊急,而連事違牌,萬萬未安,嚴飭擬入。
傳于朴宗薰曰,大臣·備局堂上引見。
以吏曹判書李始源牌不進啓辭,傳于朴宗薰曰,昨見避辭,臺臣之意,只出官箴,初無他意之在中可知,吏判上疏之慮,萬萬過矣。吏判見此,而猶復强引乎?況殿官口差,何等時急,而如是遲滯乎?更爲嚴飭牌招,期於卽日開政,違牌,勿爲呼望。
朴宗薰啓曰,行大司憲李直輔,持平李晉淵在外,執義金熙華,持平尹致謙牌不進,掌令二員未差,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永,執義金熙華,持平尹致謙牌不進罷職傳旨,傳于朴宗薰曰,只推。
朴宗薰啓曰,吏曹判書李始源奉牌闕外,一向逡巡,殿官口傳,亦不擧行,今日所下飭敎,不啻丁寧諄復,而謂以憲疏以後,情勢尤難進身,屢度催促,終無變動,揆以分義,極涉未安。從重推考,殿官口傳,亦令卽速擧行,何如?傳曰,更爲申明嚴飭,期於卽日開政。
宋知濂啓曰,俄下飭敎,何等截嚴,而吏曹判書李始源,謂有情勢,奉牌闕外,無意承膺,長寧殿令口傳擬入之命,又復申嚴,而屢度催促,終不擧行,以致受香之遲滯,事體道理,萬萬未安,從重推考,仍令卽爲擬入,何如?傳曰,前後申飭,何等截嚴,而殿官口差,亦係時急,政事命下,已近一望之久,屢日延拖,有駭八方之聽,奉牌闕外,一向違召,無意承膺,有關國體。臺臣之啓語,旣出相規之意,昨日之避辭,益明官箴之言。當初之日事三招,雖出禮使之道,今番之飭敎再下,亦由勉出之意,若復如前逡巡,果違國體道理,以此申明嚴飭,期於卽日開政,口傳望筒,先爲差出,承召與否,亦爲知入。
朴宗薰啓曰,屢度飭敎,何等申嚴,而吏曹判書李始源奉牌闕外,謂以情勢,萬無冒進之望,門鑰已下,終不承膺,殿官口傳,亦不擬入,事體所在,誠萬萬未安。從重推考,使之卽爲擧行,何如?傳曰,允。吏判之如是違召,何其不思之甚也?以言乎國體,則酬應多日,八方駭聽,以言乎情勢,則臺言無捱,一時官箴,以此屢日之延拖,未知無近於强引乎?凡有情勢者,自有不可行公之公論,此重臣少無如是之事,則尤爲情勢之不當,更爲申飭入來,若不入來。不爲就寢而以待,以此知悉事申飭,期於卽爲入來。
兵曹口傳政事,護軍權常愼·趙弘鎭,副護軍申大尹·柳師模,副司果李勉求·金啓溫·金相休·呂東植·李錫祜·李愚在·趙鎭順·申在明·趙恒存以上竝單付。
以公忠前監司趙德潤狀啓庇仁·舒川人物渰死事,傳于朴宗薰曰,已諭於該水使啓本中,而使之卽爲搜拯事,分付。
宋知濂,以禮曹言啓曰,齊陵冬至祭受香,當在今月二十二日,而令今方入直,參奉姜始煥身病猝重,無以受香云,參奉今姑改差,其代令該曹。以在京無故人,口傳差出,以爲及期受香之地,何如?傳曰,允。
宋知濂以觀象監提調意啓曰,今此彗星餘痕,已消滅無疑,文臣測候官,本監別測候,自今日竝爲撤罷,何如?傳曰,允。
朴宗薰,以義禁府言啓曰,時囚罪人金宗壽杖七十收贖,告身盡行追奪,徒一年半定配,照律公事,判付內,依允爲旀,功減一等事,啓下矣。金宗壽功減一等,杖六十收贖,告身盡行追奪,公忠道丹陽郡長林驛,徒一年定配,而以議啓內辭意,具罪目發遣府羅將,押送配所,何如?傳曰,允。
朴宗薰,以左邊捕盜廳言啓曰,本廳從事官李載弘身病猝重,勢難察任,改差,何如?傳曰,允。
丁卯十一月二十日午時,上御熙政堂。晝講入侍時,同知事金履翼持論語第五卷,特進官任希存持論語第五卷,參贊官申絢持論語第五卷,侍讀官徐有望持論語第五卷,侍讀官李鼎秉持論語第五卷,記事官趙庭和持論語第五卷,記事官鄭元容持論語第五卷,記事官曺鳳振持論語第五卷,宗臣西春君爗,武臣行副護軍李宅永,以次進伏訖。上讀前受音一遍訖,有望讀自司馬牛問君子,止何患乎無兄弟也。上命解釋以奏,有望解釋以奏,上讀新受音一遍訖。上曰,文義陳之。有望曰,此章曰內省不疚,雙峰饒氏註曰,無愧是不疚之本,不疚是不憂懼之本。若其不憂不懼,由於內省不疚,內省不疚,由於無愧於心,無愧於心,卽最初入頭處。故孟子不動心章曰,行有不慊於心則餒,不慊卽不憂不懼也。大學誠意章曰,毋自欺,毋自欺卽內省不疚也。論語曰,君子坦蕩蕩,小人長戚戚,蕩蕩卽無愧於心也,大抵不可欺者心也。一毫非僻萌於心,則心必先知,中庸曰莫見乎隱,莫顯乎微。大學曰十手所指,其嚴乎,詩曰相在爾室,尙不愧乎屋漏,古語曰獨寢不愧衾,獨行不愧影,此言皆欲毋所愧於心者也。殿下每以心爲嚴師,反躬省察,少有心不滿足之患,則非天理之公,卽人欲之私。此等處猛加勿字工夫,一刀割斷,凡於燕閑幽獨之地,上帝鬼神,若臨之在上,質之在傍,存諸心一出於正,無不可對人言者,則仰不愧天,俯不愧地,心廣體胖,樂天知命,自底內省不疚之工矣。上曰,所陳甚好,當留意矣。下番陳之。鼎秉曰,此章曰不憂不懼,不憂仁也,不疚勇也。仁勇旣有之,則知固自在其中,夫仁者克祛己私也,知者萬理洞徹也,勇者浩然之氣也。一身之中,三達德具焉,則粹面盎背,心廣體胖矣。以聖躬言之,知爲好學,仁爲力行,勇爲果斷。若於此亟加猛省,則其於學問成就,治國安民之道,自中規度矣。何事之可憂,何事之可懼乎?孟子之不動心,顔子之不違仁,可驗其不憂而不懼矣。內或有屈,外豈有伸,內如不足,外何有餘?作之不已,乃成君子。若其作之之工夫,只在誠之一字,若於誠之一字,加意用工,則知仁勇三德,自可行之矣。上曰,所陳甚好,當留意矣。知事陳之。履翼曰,上下番俱以內省不疚,何憂何懼,敷衍詳奏,而第念,聖賢事業,必自戰兢臨履上做將去矣。大聖則已自內省而不疚,故發於外而爲不憂不懼。學者則若或不憂其所當憂,不懼其所當懼,而自以爲無疚,則終至不畏入畏,而未能收效,匹夫猶然,況帝王之學乎?伏願反躬自省,極加聖工於當憂當懼處,以臻傒志之治焉。上曰,所陳好矣,當留意矣。特進官陳之。希存曰,四海之內皆兄弟,其言誠有病處,而朱子釋之曰,持己以敬而不間斷,接人以恭而有節文,則天下之人,皆愛敬之如兄弟,人君之御世亦然矣。六合之廣,皆一家也,億兆之衆,皆赤子也。治己以安百姓,則天下皆蒙懷保之澤,四海之民,當愛戴如父母矣。如此等處深留聖意焉。上曰,所陳好矣,當留意矣。參贊官陳之。絢曰,上番玉堂以不憂不懼仰陳,知事以當憂當懼仰陳,其言皆好,而不憂不懼者,其所謂憂懼,卽恐怯之意也。當憂當懼者,其所謂憂懼,卽戒懼之意也。恐怯之意不可有,而戒懼之意不可無也。其言憂懼者不同矣。大抵此章以孟子浩然章參看,則自反而縮,卽內省不疚,千萬人吾往,卽不憂不懼也。集義以生浩然之氣,配義與道,至大至剛,則凡於天下之事,夫何憂懼之有?凡人之學,莫不皆然,而至於君上,尤有大焉。伏願殿下,九重幽獨之中,常加謹獨之工,庶政施措之際,恒懋集義之方,終臻於俯仰無愧,光明正大之域焉。上曰,所陳好矣,當留意矣。上曰,死生有命,富貴在天,死生則固有命矣。富貴何以在天耶?有望曰,富貴自外視之,則若可以人力致之,而深究其理,則得之者實由天命,非人力之所致也。上曰,君子敬而無失,與人恭而有禮,爲恭則易,爲敬則難,何以則可以兼行耶?有望曰,敬而無失,卽無間斷之謂也。故敬齋箴曰勿貳勿參,敬若間斷則有失矣,恭而有禮者,過恭而無節文,卽恭之弊也。有禮而後可以中道矣。上曰,子夏曰四海之內皆兄弟也,君子何患乎無兄弟也?胡氏曰,子夏之言,意圓而語滯,何言果滯耶?有望曰,此言以廣司馬牛之意,而謂之四海之內皆兄弟也。親親有殺,親兄弟與四海之人有異,此所以意圓而語滯者也。鼎秉曰,四海之人皆如親兄弟,則與墨子兼愛之道無異矣。上曰,哭子喪明者,何也?絢曰,禮記有子夏哭子喪明之語矣。有望曰,以其過喪悲慼故喪明,此由於喜怒哀樂之不得中節而然也。上曰,子夏旣廣司馬牛之意,而自己則哭子喪明,此果不踐言之實耶?有望曰,子夏於司馬牛,以此言之,而至於自己上,不能踐言,故以此言之也。上曰,內省不疚,則自底無憂無懼,而如司馬牛,則旣有內懼,如欲無憂無懼,則將用何道耶?有望曰,內省不疚,則自無當憂當懼之事,至於外至之憂懼,尤不足言矣。上掩卷,命經筵諸臣先退。仍敎曰,知事及上番仍參次對,可也。希存·鼎秉·爗·宅永退出。上曰,備局堂上入侍。賤臣承命出傳,右副承旨朴宗薰,事變假注書李埴,左議政李時秀,右議政金載瓚,行戶曹判書徐榮輔,漢城判尹李勉兢,刑曹判書金羲淳,禮曹參判沈象奎,以次進伏訖。時秀等曰,雪餘朝氣甚寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上曰,次對爲之。時秀曰,副校理李鼎秉擧條批旨內,令廟堂稟處事,命下矣。取見其擧條,則以爲,民弊之最急者還弊也。猾吏操縱,無難逋負,而守令佯若不知,如或摘發,則稱以分族,面徵邑徵,一境騷然,分付諸道道臣。抄出還弊尤甚邑,論列啓聞後,擇送備郞,摘奸以來,仍遣繡衣,黜陟臧否,兼察備郞勤幹與否,逋吏之現捉者,依律嚴勘,以爲年例爲辭矣。今之論民生切骨之弊者,莫不以軍政還政爲言,朝家亦豈不知此,而特以矯捄之道,未得長策,便歸因循之科,儒臣之以古人詩句,誦奏於前席者,其意蓋在於悶其因循也。繡衣廉察,曾已仰達,備郞摘奸,亦是舊例。待開春分遣文武備郞,抽栍摘奸於諸道,如有現發者,則如法嚴繩,徵族一事,果爲窮民難支之端,如或托以徵逋,侵害於不當之民,則亦難免隨現重勘,竝以此意,預爲分付於諸道道臣,何如?上曰,依爲之。出擧條時秀曰,卽見咸鏡監司李晩秀報備局辭緣則枚擧安邊府使柳台佐牒呈,以爲本府燒燼軍器,今方改備,而物力不下四五千金,邑力凋弊,竣事無望,而本營所管營賑穀,年年滋耗,都合折米今爲十五萬五千五十餘石,每年用下,不過折米三千三百餘石。今此軍器改備物力,以營賑穀耗條中折米限一千石,北關穀多邑,量宜劃出,作錢取用爲辭矣。本邑處在嶺底,陰雨之備,不可疎虞,而新經回祿之餘,許多軍器之改備,有難全責於該邑,營賑耗條,名色差輕,北關諸邑,每以穀多爲弊,依所報折米一千石,北關穀簿最多邑中,從便許劃事,分付,何如?上曰,依爲之。出擧條時秀曰,卽見慶尙監司尹光顔報備局辭緣,則枚擧淸河縣監李翼榮牒呈,以爲,本縣卽浦項倉屬邑,而穀物見在之數,大小米爲四十三石零,租爲六十五石零,監色庫料租上下,至爲三十六石之多,每年元租,漸致耗縮,畢竟無一包而後已。冬春受納,民弊不些,依慶州等邑已例,革罷監色庫給料之式,穀物則捧留邑倉爲辭矣。當初慶州等五邑之分屬浦項倉者,蓋爲儲積穀物,交濟南北,而所餘穀物,只爲百餘石,每年應下,至近四十石,數年之後,將無見在之數,事甚無義,徒爲民弊,且有慶州等邑已例,自今年爲始,依所報捧留邑倉事,分付,何如?上曰,依爲之。出擧條時秀曰,歲色將暮,民邑之務,不可久曠,受由上京守令,令該曹催促,卽爲下送,何如?上曰,上京守令,不多日內皆令催促下送,可也。出擧條時秀曰,今日次對,御營大將李堯憲,禁衛大將李海愚來到闕外,不爲入參,似因向來事,有難安之意,而當初筵奏,旣出於前御將,其後臺言,不及於兩將臣。初非可引之端,將臣無得處義,特敎本自截嚴,何敢强引不當之事,有此逡巡乎?兩將臣竝從重推考,毋敢更爲如是之意,嚴飭,何如?上曰,依爲之。出擧條上曰,此後則申飭,無復如前引義,可也。仍敎曰,前御將論李文喆事,言則是矣,而其侵逼兵判,非矣。時秀曰,大抵李文喆事,其言固是矣,就事論事,可也,而朝廷相敬之禮,尤自別焉。雖是本兵之臣,如有大過,則何可不言,而至於圖差云云,言實非矣。上曰,其論李文喆事,言則是矣,而將臣與兵判,等分自別,其侵逼誠失言也。時秀曰,朝廷體例,本自有異,前御將之言是失言也。上曰,法聖鎭失火四百餘戶,漕船什物,盡爲燒燼,該鎭事誠甚悶然,區劃改修之道,何以爲之耶?時秀曰,聞甚慘然矣。火勢之延燒數百戶,雖或有之,至於法聖,則獨鎭設置後,元戶數似不過數百,而有此延燒之擧,且値隆冬之時,民情亦可以想像矣。屢次特旨懇惻,該鎭自可另念,其所結構奠接之道,農糧救急之方,庶可着意擧行,而漕船裝載之道,有司之臣,自當各別爲之矣。俄聞戶判已爲關文於該道,使之有所區劃云,庶可裝載前修改矣。上曰,明年漕運前,必使修改,可也。時秀曰,小臣以銓官事,有所仰達者矣。開政命下,今至一望,尙未得開政,前後出牌,不知幾十,而一直違召,其爲關係於國體者大矣。臺言雖不拶逼,而銓地重任也。廉隅爲大,當之者之必欲一伸,固也,而到今事勢,尤不可任他。旣有倚毗之恩敎,臣不敢爲請勘之計,而如不體諒,則速爲勉出之道,以存國體爲宜矣。上曰,政命已過一望,兵判亦重任也,而尙不得差,代以牌招言之,連事違召,有駭八域之聽聞,有若自今創有之事,吏判卽委毗之人也,臺言亦官箴之言也。自上若使體諒,則臺言反歸有實,未知何以則爲好。今日又爲奉牌闕外,長寧殿令口傳差出,亦不擧行,此何道理?以昨日臺臣避辭見之,其言果出於官箴,別無他意矣。時秀曰,臺臣避辭,果無他意矣。上曰,吏判疏有身病語,果有身病耶?時秀曰,病則本有之病,加減無常,而今則情甚於病矣。上曰,大臣就座。時秀等就座。上曰,以筵敎如此之意,大臣出傳吏判,使之卽爲入來開政,可也。履翼曰,望闕禮,冬至陳賀習儀,當爲兼行,而取考謄錄,則因先朝受敎,戊戌年陳賀習儀,置之矣。今番則何以爲之乎?上曰,習儀置之。履翼曰,順陵祭器庫加造一間事,命下矣。今方斫取枯松作板,先爲奉置祭器之地,而造庫之役,待開春始役,恐爲便好,故敢此仰達矣。上曰,依爲之。出擧條履翼曰,臣方帶氷庫提擧之任,以本庫事有所仰稟者,西氷庫卽供上所用,而明年閏朔爲五月,五月卽大供上月也。添一大供上於定數之內,而不先經紀,則必有不足之慮,在前如此之時,惠廳所在本庫儲留米,每有筵稟取用之例矣。藏氷之節已迫,自丁卯至庚午四年條,依近例先爲取用,故敢此仰達矣。上曰,依爲之。出擧條有望曰,今日次對,兩司諸臺無一人進參者,事甚未安,行公諸臺,竝卽推考,何如?上曰,依爲之。出擧條上曰,繼講冊子,向有收議大臣之敎矣,果已收議耶?時秀曰,在外大臣·儒臣收議,姑未入來,待其收議之入來,當爲議定矣。上曰,當以何冊爲定耶?時秀曰,俄與僚相有所相議,而進講時詩傳未得畢講,未講者爲數卷,臣意則繼而講之爲好矣。上曰,右相之意,何如?載瓚曰,小臣之議亦未定,而俄與左相有私酬酢,以詩傳未盡講之餘卷,繼講爲好,爲言矣。上命大臣·備堂先退。時秀等退出。上曰,吏判牌去來,使之催促,可也。雖以禮使之意,姑無督迫之擧,而與其督迫之後,始爲出膺,無寧趁卽開政,俾存事體,吏判重臣也,豈不顧國體之損傷乎?承旨以此意,退去後嚴飭,使之催促,可也。惠慶宮進服香橘飮,自今日一貼式限二貼煎入事。出榻敎嘉順宮進服交感蔘橘飮五貼製入事。出榻敎上命退,承史以次退出。
上在昌德宮。停常參,只晝講。
朴宗薰,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
金基厚啓曰,明日常參·經筵,取稟。傳曰,只夕講。
朴宗薰啓曰,來二十五日,朝參日次,而冬至陳賀相値,頉稟之意,敢啓。傳曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,前後飭敎,旣嚴且截,夜下批旨,又萬萬悚懍,其在分義,固當卽刻趨承之不暇,而長寧殿令口傳擬入,已爲過時,且因禮曹草記批旨,齊陵參奉口傳差出,明日受香事有命,而吏曹判書李始源,一直奉牌,無意變動,事體道理,極爲未安,更爲從重推考,使之卽速擧行,何如?傳曰,推考安徐夜下飭敎,旣非外飾之言,故明燭不寐,靜俟吏判之入來,五鼓已下,參星已明,及至于今,絶無入來之聞,此何道理,此何事體?是予不負吏判也。吏判負予也此無他,予之不能見孚於群下之致也,自反而縮,姑勿論,言念國綱,吏判若不開政,決不無頹墮掃地之嘆,以此申諭,期於入來。
朴宗薰啓曰,行大司憲李直輔,持平李晉淵在外,執義金熙華,持平尹致謙牌不進,掌令二員未差,監察茶時之意,敢啓。傳曰,知道。
以大司諫朴瑞源,司諫李德鉉,獻納林景鎭,正言趙鐘永,執義金熙華,持平尹致謙牌不進罷職傳旨,傳于朴宗薰曰,只推。
吏曹口傳政事,以洪顯謨爲長寧殿令,黃量源爲齊陵參奉。
宋知濂,以弘文館言啓曰,副校理李之聃疏批已下,卽爲牌招察任,何如?傳曰,允。
以副校理李之聃牌不進罷職傳旨,傳于宋知濂曰,推考傳旨捧入。
傳于宋知濂曰,違牌臺諫竝許遞,今日政差出。
宋知濂,以弘文館言啓曰,本館下番姑降入直,事甚未安,今日政新除授玉堂,竝待下批牌招,以爲推移入直之地,何如?傳曰,允。
宋知濂,以吏曹言啓曰,上京守令皆令不多日內催促下送事,命下矣。光州牧使尹命烈,平壤庶尹李周憲,白川郡守朴性圭,俱已下去,寧越府使朴奎淳,安山郡守宋耕玉,俱以爲身病沈重,不得下去云,堤川縣監韓象履,以爲親病猝重,不得下去云,雖未知其親病身病之如何,而特敎催促之下,不卽下去者,揆以事體,殊甚未安。堤川縣監韓象履,改差,寧越府使朴奎淳,安山郡守宋畊玉,竝罷黜,何如?傳曰,竝許遞。
宋知濂,以吏曹言啓曰,新除授軍資監正李廷,掌樂院僉正洪大應,俱以除拜後過限未肅拜,竝依例改差,何如?傳曰,允。
宋知濂,以吏曹言啓曰,新除授禮曹佐郞朴升鉉呈狀內,矣身素患痰癖之症,當此換節之時,一倍添劇,時日內萬無起動供職之望,卽速入啓遞改云,身病旣如是,則有難强令察任,改差,何如?傳曰,允。
宋知濂,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓加資,載在法典矣。侍從臣父年七十人,別單書入之意,敢啓。傳曰,知道。
有政。吏批,判書李始源進,參判閔耆顯進。參議李羲甲進。右承旨宋知濂進,啓曰,大司成今當差出,而擬望之人乏少,外任竝擬,何如?傳曰,允。以金履翼爲兵曹判書,申大尹爲大司諫,金孝眞爲執義,趙台榮爲司諫,洪時濟·李晳爲掌令,李英發爲持平,宋文述爲獻納,洪命周爲正言,兪漢雋爲軍資正,金龍範爲禮曹佐郞,金在三爲掌樂僉正,尹孝寬爲寧越府使,韓樂裕爲安山郡守,尹守晩爲提川縣監,林淵浩爲永春縣監,李勉昇爲副應敎,趙鎭順爲校理,洪大浩·金啓溫爲修撰,洪冕燮爲副修撰,金羲淳爲知敦寧,李敬魯爲忠勳都事,金初淳爲繕工奉事,李正容爲延豐縣監,李文會爲大司成,趙鎭寬爲瓦署提調,鄭晩錫爲公忠監司,水原留守單李集斗,華寧殿提調單李集斗,故學生申應心贈童敎,咸處垕·李養直贈戶佐,以上孝行卓異贈職事承傳。再政。以曺允大爲右參贊,吳載紹爲禮曹判書,李勉兢爲刑曹判書,洪義浩爲右尹,沈厚之爲繕工副正,南泰德爲典牲判官,金宗鉉爲永禧殿令,任重白爲平市令,朴慶九爲社稷令,金履翼爲軍器提調,金敬烈爲掌樂主簿,朴齊顔爲顯隆園參奉,進士李得一今超通政,年七十四,侍從臣李鉐父,訓鍊都監提調單金履翼,禁衛提調單金履翼,御營提調單金履翼。三政。以洪明浩爲判尹,徐敎修爲司饔僉正,尹應大爲工曹佐郞,崔鳳和爲英陵令,尹永鎭爲司僕主簿,趙吉喆爲監察。四政。以安允昇爲禮曹佐郞,鄭在中爲敦寧判官,金啓淵爲監察,鄭履元爲掌樂主簿。
兵批,無政事。
金基厚啓曰,新除授兵曹判書金履翼,卽爲牌招,傳授命召,何如?傳曰,允。
金基厚啓曰,兵曹判書金履翼牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
以校理趙鎭順,修撰金啓溫,副修撰洪冕燮牌不進罷職傳旨,傳于宋知濂曰,只推。
宋知濂啓曰,明日冬至望闕禮習儀,兩司當爲進參,除在外外,未肅拜人員,竝待開門牌招,何如?傳曰,允。
宋知濂,以吏曹言啓曰,今此冬至祭,各陵·殿·宮·園·廟獻官執事,當爲磨鍊,而除老病公故外,實無推移排比之路,依近例刑官及司饔院官員年六十以上人員,通瀜塡差以入,而其中時無職名人員,令該曹口傳付軍職,何如?傳曰,允。
史曹判書李始源疏曰,伏以,臣死罪死罪,人臣之違逋君命者何限,而未有若臣之頑戾者,國無法則已。不然則揆以王章,寧逭常憲,而聖度天大,曲賜涵貸,旣諭之以禮使之意,又申之以敦飭之命,牖迷曉愚,藹然於絲綸之發,臣泥首闕外,雙擎九頓,實不知死所也。臣聞臣之於君,從其義不從其令,夫君令而臣從,不易之理也,而猶有所不從焉,則豈非義之可畏,大於君令者耶?臣之情勢,苟有可進之道,則何至於一望撕捱,委棄政命,而死不敢冒膺者,內循廉防,外怵物議,不可以嚴命,有所毁壞故也。臺臣之避嫌張皇,果爲閔斗爀而發,而其注措者臣也。其所以縛束斗爀者,無非箚着於臣身,俗諺所謂烹頭耳熟者是也。若曰此自斗爀之事,無干於臣身云爾,則向者武將之筵奏李文喆也,何嘗一言攙及於前兵判臣韓晩裕,而在晩裕,義不可仍據,故竟自引去,而自上亦賜體諒矣。今臣之所遭,何遜於晩裕,而臺啓事體,又萬萬於將臣之奏者乎?且臺臣之言以爲,遇災修省,懲貪擇倅,尤異於他時云,此其語脈,深切緊重,非比官箴者,明矣。繼以堂疏有只視顔面,鮮或擇人之說,則雖不指斥臣身,其旨意隱約,可知也。至如昨日避啓,則故爲依微之辭,忽做調柔之態,抑揚反覆,如嘲似諷。噫,人言之相繼拶逼,至於此極,而頑然若不知,只以趨走爲恭,則臣之一身,雖不足顧,豈不重爲朝廷之辱哉?此猶餘事,李若洙之疏出,而全以士夫廉防,不可冒沒,爲一疏眼目,雖其椎魯已甚,不識事體,而其言則可謂攧撲不破也。自有此疏以來,無論智愚,皆謂臣尤不可復冒,此所謂自然不泯之公論,而義不可渝者也。臣若徒懷怵迫之私,輕撓咫尺之守,則堂堂天官之席,亦安用此無恥淟涊之物哉?其不爲皁隷之唾鄙者希矣。臣寧被嶺海之典,誠不忍爲此也。今臣情迫勢極,不可復動,而一向違拒,泯然蟄伏,亦非窮則必呼之義,故敢冒鈇鉞之誅,不避煩瀆之嫌,涕泣拜章,申暴衷懇。伏乞天地父母,曲加諒察,亟下處分,俾匹夫之志獲伸,而亦令君綱振而國體尊焉。伏況臣素患血症,重添於多日焦灼之餘,雖未免擔舁來伏於禁扃之下,而昏眩凘薾,若將溘殊,脩門一步,動撣無路。此又臣眞境實狀,不敢一毫謾焉者也。臣無任跼蹐呼號悸恐祈懇之至云云。答曰,省疏具悉。臺諫之官箴與武將之筵奏迥異,圖差與不擇,語意又自不同,體諒於兵判,勉出於吏判,各有攸當,豈可混同爲引乎?但今政命,將近一望,國體亦甚未安,若出而膺命,則來頭尙可有體諒之時。不然則雖經時月,萬無體諒之道,卽爲入來開政。
丁卯十一月二十一日午時,上御熙政堂。晝講入侍時,知事徐榮輔持論語第五卷,特進官金履永持論語第五卷,參贊官金基厚持論語第五卷,侍讀官徐有望持論語第五卷,侍讀官李鼎秉持論語第五卷,記事官趙庭和持論語第五卷,記事官鄭元容持論語第五卷,記事官曺鳳振持論語第五卷,宗臣西春君燁,武臣行副護軍金燨,以次進伏訖。上讀前受音一遍訖。有望讀自子張問明,止民無信不立。上命解釋以奏,有望解釋以奏。上讀新受音一遍訖,上曰,文義陳之。有望曰,此章言浸潤之譖,膚受之愬,而註曰浸潤,如水之浸灌,雖是物之堅固者,以水急浸,則內不受濕,以譖言言之,則遽然驟言,人必不信,必漸次言之,然後不覺其入而信之深矣。故譖人,始以閑言冷語嘗試之,聽之者初則不以爲疑,中則將信將疑,終則其疑也信,故詩曰君子屢盟,亂是用長,第二章曰盜言孔甘,亂是用餤,夫所謂甘者,卽如蜜之謂也。大抵譖言至巧,故雖以父子之至情,亦有難察之患,觀於伯奇·申生之遇譖,可以推知矣。初若遽然驟言,豈有信聽之理?以其沈漬漸入於不知不覺之中,故雖慈父,亦或信之。此可見聖人之寓戒,而舜之命龍曰,朕堲譖說殄行,成湯六責曰,譖夫昌歟。孔子於顔子爲邦之問曰,遠佞人,重言而復言之。蓋佞人遠則浸潤之言不行,究其本則吾心明,然後君子小人,可以辨別矣。先明吾之明德,如鑑空衡平,無一毫物欲之累,有萬理瀅徹之妙,則黑白分明,可以遠之矣。此章卽孔子告子張之言,而爲人君切要處也。伏願體念焉。上曰,上番以浸潤之言仰奏,其意甚好矣,當留念矣。下番陳之。鼎秉曰,此章子張問明,明字卽日月爲明之義也。日月懸天,遍照天下,無幽不燭,容光亦照,雖魑魅怪鬼,莫逃其形。大舜朝復朝兮,日月光華,文王如日月之照臨,光于四方,此可見舜·文做治之與日月合其明,而今殿下先自一心,務盡光明,雖未照及於天下,亦必遍燭於八域。然則浸潤之譖,賢邪之別,亦何憂哉?顔子曰,舜何人也,予何人也?有爲者亦若是,今殿下聖學高明,春秋鼎盛,學爲聖人,不是難事,如大禹之惜寸陰,大舜之孜孜爲善,自强不息,則學問成就,道德光明,唐·虞三代之治,今亦可見矣。昔宋神宗語筵臣曰,堯·舜之事,予何敢當?明道愀然曰,此言非宗社之福,若於明字上加工,一以舜·文爲法,則不但萬世之稱明,抑爲宗社臣民之福也,伏願體念焉。上曰,下番以明字敷衍多奏好矣,當留念矣。知事陳之。榮輔曰,上番以浸潤膚受仰奏,下番以明字仰奏,而此下大文,子貢問政,子曰足食足兵,民信之矣。爲國之道,不外於此矣。註曰倉廩實而武備修,然後敎化行,敎化卽本文所無,而朱子添入,夫子以足食足兵作兩節,而子貢以食兵信作三節,三者之中,一無可去之事,而若以輕重言之,兵可去也,而子貢復問不得已可去者,則夫子答以去食,人無有去食而生者,而苟或無信則不能立,此所以食可去,而信不可去也。程子註曰,孔門弟子善問,直窮到底,無如此章,非子貢不能問,非聖人不能答也。以人情言之,兵食爲重,而以民德言之,信如五行之土,人無信不立,猶物無土不生,爲政固以兵食爲先,而兵食亦以信而足焉。故兵食可去,而信不可去,此可見輕重先後之別,而大公至正,若使百姓,信之如四時,則民情固結,敎化大行,日遷善遠辜而不自知,親上死長之義,可以行之矣。如後世商鞅,以富國强兵之術,假信而行,雖異聖道,若其爲國則一也。孟子曰,百畝之田,勿奪其時,八口之家,可以無飢,王政莫先於足食,而足食之道,在於節用。若夫足食之道,歷代之兵制不一,而俱爲有國之不可無者也,而無信則兵與食無以足矣。兵食雖有之,非信則無以用之,如此等處,伏願深留聖意焉。上曰,知事以兵食陳奏,而歸重於信者,其意尤好,當加留念矣。特進官陳之。履永曰,知事所奏好矣。食兵與信,俱不可偏廢,而大抵足食足兵,然後敎化可以行焉。不必遠引,以今時見之,食則國家經用,專寄於還穀,還之爲政,本爲民食,而今則取耗而用之於經用,兵則本爲百姓除殘去暴,而升平日久,百弊俱生,黃口充定,下民嗷嗷,殿下雖深居九重,而無幽不燭,想或有登聞者,而以近事言之,民間驛騷,離散入峽者居多,以至峽田貴而野田賤,東俗雖曰喜動,而壬丙以後,輕撓不定,驛騷之弊,無時不有,究其本則皆由於兵食不足,而人無信心故也。信則安土樂業,自致晏然不動,而下民無知,小有騷說則輒動,比如屋子,常時蓋覆完實,則雖雨無憂,而若屋漏牀牀,則輒見黑雲一片,人皆如逢亂離,此可以驗也。如非大更張,則民何以信,兵食何以足乎?俄者知事所奏節用之言,好矣。先自宮闈,務盡節儉,次次及遠,雖於賞賜之際,一線之微,必察自民所出,專以節用爲務,則民本至愚而神,民心旣信則若夫足食足兵,自在其中,以其民不信,故爲民之政,反歸於厲民,民若信之,豈有驛騷之弊乎?商鞅之術,不過富國强兵,而立三丈之木,假信而行之,則況此聖王之信乎?信者卽王政之本,而貫終始徹上下之道也。存心懇到,則自然敎化日行,伏願留念焉。上曰,食兵二者之由於信,言實好矣,當留意矣。參贊官陳之。基厚曰,儒臣及知事,特進官,皆已仰奏,臣別無他可奏之言矣。上曰,子貢善問,直窮到底,故能問其他弟子之所不能問,夫子聖人也。故答其凡人之所不能答,蓋以人情推之,則食與兵宜先乎信,而聖人之所敎,則以信爲先,爲政篇曰人而無信,不知其可也。大車無輗,小車無軓,其何以行之哉?信是不可無者也。國無信不治,人無信不立,如欲行信,當用何道?有望曰,信卽誠也。五德以信爲本,而每事誠心做去,則可以及民矣。上曰,上章言明字,下章言信字,此二者,學者之所不可不行,而人君之尤當行者也。此二者,當推看竝行,而如子貢所云必不得已而去,則於斯明與信二者之間,何者當先乎?有望,曰,此兩者俱不可去,中庸曰,自誠明,非誠不明,非明不誠矣。鼎秉曰,若以去兵食之道言之,信重於明矣。上曰,自誠明之誠字,是信底意耶?鼎秉曰,然矣。履永曰,以知行言之明,然後可以爲誠矣。鼎秉曰,致知亦由誠矣。榮輔曰,所以行之者信也。明以察之,信以行之,當如鳥翼車輪矣。上曰,明信二字,當如鳥翼車輪而推看之乎?榮輔曰,然矣。上曰,兵食信三者之中,如當臨陣對敵之時,迫不得已而當去之,則何者當先乎?有望曰,兵食之去,皆在不得已之後,則此喩變處,而雖當如此之時,信不可失,尤不宜去也。榮輔曰,若當如此之時,則兵食可去,而信不可去也。履永曰,以歷代見之,漢於長坂之戰,兵食乏絶,而江陵士卒十餘萬,男負女戴,不叛而來者,以其信故也。上曰,非此之謂也,如漢高帝之在圍之三帀之中,事出急遽,命在頃刻,當潰一面潛出之際,必不得已而有所去於三者之中,則何者當去乎?有望曰,雖當如此之時,信則尤不可去矣。榮輔曰,小臣俄有所奏,而近來還弊,無人不言,臣待罪度支,今日國計,誠可寒心。古則三年耕,必有九年之蓄,故國無三年之蓄,國不爲國,而今之國計,萬不成說,還穀本意,專出於爲民,而百弊俱生,臣見先正臣李珥文集曰,耗穀卽雀鼠耗也。一分用公,九分守令用之於賓客之奉矣。伊後因臺言,始爲用耗,京各司皆爲取用,而甚至有加分取耗之法矣。今欲釐正,則代立之道誠難,古則寓兵於農,講武每於農隙爲之。夫所謂千乘萬乘之國者,以其田賦所出言之,而漢之丁壯,唐之府兵,歷代兵制,各自不同,而皆爲養兵矣。今則反取於兵,古則有鄕班,稱之曰騎兵宅正兵宅云,而今則士族皆爲免役,故民皆千方百計,欲爲圖免,稍優者坐免,至殘者獨被其役,甚至黃白充定而極矣。目前別無他道理,惟在擇人而任之,還穀則盡矯捄之道,軍政則有修擧之方,以爲牽架之道,則兵食庶無不足之患矣。俄者特進官所奏信字仰勉者,好矣。凡於軍國之政,行之以明信工夫,今日行一事,明日行一事,則信之所孚,自底足兵足食之道矣。上曰,二者皆當從明信上做出來,而其本則在於方伯守令之擇其人,何以則可以得人而任之乎?有望曰,方伯守令得人之道,在於以公心擇人,不以其所親而用之,則可以得人矣。榮輔曰,知人最爲難矣。上曰,知人則哲,惟帝其難之,蓋知人之道甚難,而知人然後可以得人矣。鼎秉曰,若加明字工夫,則如鑑之照姸媸,知人亦不難矣。上掩卷,命退。諸臣以次退出。
上在昌德宮。停常參,只夕講。
宋知濂啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,掌令李晳,持平李晉淵·李英發在外,執義金孝眞,掌令洪時濟牌不進,監察茶時之意,敢啓。傳曰,知道。
備忘記,高陽郡守朴宗輿下直,長弓一張,長箭一部,片箭一部,筒兒一箇賜給。
宋知濂啓曰,冬至望闕禮習儀,憲府則監察代行矣。雖無諫院,依例行禮之意,敢啓。傳曰,知道。
宋知濂啓曰,臣知濂以冬至望闕禮習儀進去,下直之意,敢啓。傳曰,知道。
金基厚啓曰,吏曹判書李始源旣入闕中兼帶同經筵,不爲肅謝,直爲出去,事甚未安,推考,何如?傳曰,允。
朴宗薰啓曰,兵曹判書金履翼再牌不進推考傳旨,今方捧入,而命召傳授,一時爲急,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
朴宗薰啓曰,兵曹郞廳來言,統制使下批政事,取稟。傳曰,當日爲之。
金基厚啓曰,卽者吏曹郞廳來言,政事當日爲之事命下,而判書李始源,參判閔耆顯,參議李羲甲俱以病不來,不得開政云,竝卽牌招,何如?傳曰,允。
金基厚啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,一體牌招。
金基厚啓曰,吏曹判書李始源,參判閔耆顯,參議李羲甲再牌不進推考傳旨及罷職傳旨,今方捧入,而開政命下之後,連事違召,不卽承膺,揆以事體,極涉未安。判書·參判,所當更請牌招,而係是一日三牌,何以爲之?敢稟。傳曰,參議只推與參判牌招。
兵曹口傳政事,副司果單趙鐘永。
朴宗薰啓曰,明日傳香,禮房承旨,當爲齋宿,而右承旨宋知濂,望闕禮習儀進去矣。所當牌招,而拘於廳規,不得請牌,何以爲之?敢稟。傳曰,牌招。
兵曹,左邊捕盜大將李海愚。
朴宗薰啓曰,新除授左邊捕盜大將,卽爲牌招,傳授命召及大將牌·傳令牌,何如?傳曰,允。
有政。吏批,判書李始源牌不進,參判閔耆顯進,參議李羲甲家在城外,右承旨宋知濂進。啓曰,判書李始源牌不進,參議李羲甲家在城外,小臣獨政未安,何以爲之?敢稟。傳曰,仍爲行政,以趙榮錫爲東部令。再政。以趙明漢爲慶基殿令,趙碩章爲典籍,趙德履爲奉常主簿,韓錫仁爲慶尙都事,金致福爲禮曹佐郞,徐有儞爲南部令。
兵批,判書金履翼病,參判鄭尙愚病,參議李翼晉病,參知朴命燮入直進,同副承旨金基厚進。以金爀爲管城將,副護軍金履載·朴瑞源·朴奎淳·李得一,副司直金熙華·李德鉉·林景鎭·任百禧·尹致謙,副司果任天常·韓耆裕·安廷善·金履錫以上竝單付,統制使單申大偀。
以執義金孝眞,掌令洪時濟,司諫趙台榮,正言洪命周牌不進罷職傳旨,傳于朴宗薰曰,只推。
以副校理李之聃牌不進罷職傳旨,傳于宋知濂曰,推考。
宋知濂,以弘文館言啓曰,本館下番姑降入直,事甚未安,副校理李之聃,旣有推考傳旨捧入之命,校理趙鎭順,修撰金啓溫,副修撰洪冕燮,旣有只推之命,竝卽牌招,以爲推移入直之地,何如?傳曰,允。
以全羅右水使權逴狀啓法聖僉使李文協不能禁飭,莫重還穀公廨漕什一時燒燼,其罪狀令攸司稟處,臣之更啓,日字遲滯,惶恐待罪事,傳于朴宗薰曰,該鎭之當此回祿之災,僉使之遞易,亦不可不念,置之,爾其勿待罪事,回諭。
宋知濂,以弘文館言啓曰,副應敎李勉昇時在公忠道忠州地,修撰洪大浩時在江原道原州地,經筵入番事緊,請竝斯速乘馹上來事,下諭。答曰,依啓。
校理趙鎭順疏曰,伏以,臣庸愚顚謬,觸處憒憒,無往非罪,而至於向日測候之役而極矣。朝家之別設測候,所以測候彗星,而此而諱之,將焉用彼測候哉?所謂所見之星四字,雖緣循近例而蒙上文,竟歸諱災之科,薄罷旋敍已極慙惶,當此聖心驚惕,逐日開講之時,況可以復廁啓沃論思之地哉?大臣論斥,非庶僚之比,士夫出處,以四維爲重,恩除之下,無路進身,召牌荐降,靡所措躬。且臣之九耋老母,入冬以來,寧日恒少,食飮全却,刀圭爲命,近添寒感,一信危劇,眞元凘鑠,凜然難支,臣方在右扶將,晝宵熏灼,雖非如右之情勢,無以離側而供職。伏乞聖慈,府賜鑑諒,亟遞臣職,以靖私義,以便救護,千萬幸甚,臣無任云云。省疏具悉。爾其勿辭,救護母病。
修撰金啓溫疏曰,伏以,臣卽儱侗譾劣之一下品耳。猥蒙聖恩,出入經幄,居常愧恧,惟不稱塞是懼,至於月前雲觀事,而僨誤之罪,不可但以一時失職言。如臣無似,曾不能出一昌言,陳一良箴,以效古人啓沃之責,而至若叔季忌諱之風,平生所自勉者,汚不至此,忽於一朝,身被此目,大僚論罷,辭旨嚴峻。噫,爲人臣而旣不能直道事君,反以諱災爲事,已難逭於刑墨之律,而況以諱災之故至於召災,則是其罪雖萬被誅殛,何以自贖?已例有無,猶屬分疏,若能早卽覺悟,亟正前謬,則諱召之目,何從以至此哉?拊躬增慙,無面可顯,區區自靖之義,惟有屛蟄縮伏,歌咏聖恩,以爲息補之圖而已。曾未幾何,收敍有命,繼以玉署除旨,有隕自天,惝怳感激,不知攸措。方今聖志勤勵,講筵日開,叩謝爲重,駕屨敢俟,而以若情蹤若復恬如無故,晏然冒膺,則豈不重貽淸朝之羞玷累論思之列哉?若臣烏鳥之情私,前後辭本,罄竭無餘,聖鑑孔昭,寧不矜燭,而每逢冬令,母疾益添,近因風寒之乖常,以致調護之失宜,宿症闖肆,一倍增劇。晝則嘔噦頻作,神氣沈薾,夜則痰火上升,咳喘迭發,食飮全廢,轉側須人,臣方左右扶將,寸情如灼,離捨供職,萬無其望,冒犯違逋,冞增兢惶,玆敢略控私懇,仰瀆崇嚴。伏乞聖明,察臣私義之難安,諒臣情理之切懇,仍治臣瀆擾逋慢之罪,不勝大願,臣無任云云。省疏具悉。爾其勿辭救護。
丁卯十一月二十二日申時,上御熙政堂。夕講入侍時,特進官金羲淳持論語第五卷,同知事金履翼持論語第五卷,參贊官朴宗薰持論語第五卷,侍讀官徐有望持論語第五卷,侍讀官李鼎秉持論語第五卷,記事官趙庭和持論語第五卷,記事官鄭元容持論語第五卷,記事官曺鳳振持論語第五卷,以次進伏訖。上讀前受音一遍訖。有望讀自棘子成曰君子,止君孰與足,上命釋義以奏,有望釋義以奏。上讀新受音一遍訖,上曰,文義陳之。有望曰,此章棘子成之言,矯枉過直,其言有弊矣。文質彬彬然後爲君子,而文質亦有隨時損益,故孔子曰周監於二代,郁郁乎文哉,吾從周,林放問禮,子曰禮與其奢也寧儉,喪與其易也寧戚,子夏問禮,子曰繪事後素,先進篇曰後進於禮樂君子也。此皆周末有文勝之弊,故夫子言之如此,以歷代沿革言之,漢承周之文弊,高帝約法三章,掃去許多煩苛,當時宰相,如曹參淸淨,周勃重厚,萬石君孝謹質行,當時風敎,有可想得,而末流之弊,終至於四維不張,以至王氏篡國而極矣。及至東漢,專尙文治,親臨太學,橫經論道,當時士夫,爭尙名節,彬彬可觀,而末流之弊,又至於黨錮而極矣。及晉則承東漢之後,不得善變,蔑棄禮法,徒尙老·莊淸虛之術,竟致五胡之亂,及至六朝,則可謂檜·曹以下無譏矣。唐宋則非無一時損益,而反有文勝之弊,不能回淳而反樸矣。以我國言之,三國以前,大樸未散,有如洪荒之時,羅麗俗尙貿貿,不免夷狄之風。入我朝以後,人文大備,禮樂文物,煥然可觀,及至今日,反有文勝之弊。伏願殿下於政令之間,不以文具,用人之際,不取浮華,使之回淳而反樸,損益得宜焉。上曰,所奏好矣,當留意矣。下番陳之。鼎秉曰,此章曰駟不及舌,此子貢所以惜棘子成失言而言之也。夫言者出於心者也。言之中不中,在於存心與否,傷易則誕,傷煩則支,言若誕支,則實有難行之慮,故言固不可不愼也。以常人言之,言爲外而行爲實,以帝王言之,王言如絲如綸,臣民守之如金石,信之如四時,王言一播,八方傳誦,尤不可輕發。蓋以治道言之,齊家然後可以治國,閤門以內,齊家之事也,閤門以外,治國之事也。今殿下深居九重,宦官宮妾掖隷之屬,日爲親近,一語一動一號一令,不可放過,宮闈淸肅,則外自朝著,遠至八域,治道成矣,紀綱立矣。以用人之道言之,身言書判四者之中,辭令最爲緊要,或有高低緩急之失,則不能適中,此等處斟酌推看,則亦豈無效益乎?伏願留念焉。上曰,所陳甚好矣。當留意矣。知事陳之。履翼曰,上下番皆以文質仰奏,而文質自有本末輕重之別,天地亦有質與文焉,天有健純之德,而日月星辰爲之文焉,地有厚載之功,而山川草木爲之文焉,人君法乎天地。凡於政令施措之間,懋盡篤實之地,以爲自强之功,則如日月星辰之麗乎天,山川草木之布乎地,文質得中,自無胥失之弊矣。上曰,敷衍以奏者好矣,當留念矣。特進官陳之。羲淳曰,質與文不可偏廢,本末各有大體,而君子不可質勝文文勝質,以時言之,或有文勝質勝之時,三代以上,質勝於文,而其後文勝於質,故棘子成深知其時之弊,有此言,言雖有病處,而亦有可觀矣。今時比古,則猶周文勝之弊,回淳反樸之道,不可少緩矣。俄者玉堂,亦有所奏,而伏願於此等處留念焉。上曰,所奏好矣,當留意矣。參贊官陳之。宗薰曰,諸臣皆以文質敷衍,其說互發,其意皆好。蓋棘子成,憫當時文勝之弊,欲捄之而失之太偏,子貢捄子成之偏,而又失之無別,若如子貢之言,則君子小人,其質則同也。是以文質雖貴彬彬,而其本則在於質,質勝文者,猶可以文之,文勝質者,終必滅質,集註所謂本末輕重,說得稱停矣。觸事觸物,莫不有本末,畢竟本者重而末者輕,末節雖若切要,而終歸於文,本質雖若迂緩,而乃其質也。凡工夫事爲,究輕重之別,而懋本爲主,則必無文勝之弊矣。下章哀公之問,雖無當於文質,亦由不知本末輕重,故以年饑用不足爲憂。若治國必以節用愛民爲本,則豈有此言乎?故務本而失之者鮮矣。伏願深留聖意焉。上曰,以本末爲言者甚好,當留念矣。上曰,此云夫子之言君子也。駟不及舌,夫駟馬之疾也,而猶云不及,則言之可畏也如是矣。人心之動,因言以宣,下番俄亦有所奏,而何以則能愼言語,不至於順口發耶?有望曰,愼言之道,在乎存心,此上章言仁者其言也訒,仁者有存心之工,故其言自可訒矣。鼎秉曰,當以敬字爲本矣。宗薰曰,心存不放,則言不妄發,固是必然之理。然必用力於存心之工而已。當言處,亦不可預懼失言,而過於愼默矣。上命掩卷,上曰,兵批有幾窠耶?兵判筵退後,待吏判入來,卽爲開政,可也。履翼曰,臣除拜屬耳,闕之多寡,未能詳知矣。俄以文質,仰奏文義,而臣雖受符體重,不得不叩謝,而一番陳疏,斷不可已。此雖近於文具,而亦不可廢之事也。臣已治疏以置,筵退後卽當投呈,而承批後當爲開政矣。上曰,統制使下批,雖非兵判,亦爲之乎?宗薰曰,旣有兵判,則雖不入來,入直堂上,亦可替行云矣。上命經筵諸臣先退,羲淳等退出。上曰,俄見司鑰手本,則今月習儀時,掖隷與樂工,有相鬨之事,掖隷似無所失云,而一邊之言,有難取信,承旨出去後,刑曹郞廳發牌,使之卽爲査實,結語以入之意,分付,而必斯速擧行也。上曰,在外承旨何間當上來云耶?宗薰曰,都承旨則自前不爲出膺,而左副承旨亦以情勢,尙不上來云矣。上曰,左副承旨除拜已屢月矣。宗薰曰,然矣。上曰,承旨之屢月在外,亦旣罕有,情勢則前後之昭晢無餘,卽爲上來之意,申飭于左副承旨,以爲從速上來之地,而都承旨處,亦一體申飭,可也。宗薰曰,出去後當以筵敎書通乎?上可之。上曰,內閣如有流來冊板,筵退後錄入,可也。上曰,惠慶宮進服杏橘飮前方中,去橘餠,加橘皮一錢五分,自今日一貼式限二貼煎入。出榻敎仍命退,承史以次退出。
上在昌德宮。停常參,只晝講。
宋知濂啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,掌令李晳,持平李晉淵·李英發在外,執義金孝眞,掌令洪時濟未肅拜,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,右參贊曺允大,禮曹判書吳載紹,右尹洪義浩除拜後過三日不爲出肅,依定式竝推考警責,仍卽牌招察任,何如?傳曰,允。
宋知濂啓曰,三品官之無得過三日循例請牌,曾有定式矣。大司成李文會除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
以大司成李文會牌不進罷職傳旨,傳于宋知濂曰,只推。
傳于宋知濂曰,守令有闕之代,政官牌招,開政差出。
宋知濂啓曰,吏曹判書李始源,參判閔耆顯牌不進推考傳旨,今方捧入,而開政命下之後,如是違牌,事甚未安。參議李羲甲家在城外,判書·參判,竝更牌招,何如?傳曰,允。
宋知濂啓曰,吏曹判書李始源,參判閔耆顯再牌不進推考傳旨,今方捧入,而開政命下之後,連事違召,不卽承膺,其在事體,極涉未安。所當更請牌招,而係是一日三牌,何以爲之?敢稟。傳曰,待明朝牌招。
傳于宋知濂曰,未肅拜臺諫,受由玉堂及未肅拜經筵許遞,今日政差出。
宋知濂,以弘文館言啓曰,副校理李之聃,旣有推考傳旨捧入之命,卽爲牌招察任,何如?傳曰,允。
宋知濂,以禮曹言啓曰,藏氷主梗官奉常寺主簿趙碩章遷轉,代以新除授本寺主簿趙德履,原單子中,改付標以入之意,敢啓。傳曰,知道。
朴宗薰,以兵曹言啓曰,禁軍來戊辰年春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
宋知濂,以同知館事意啓曰,本館入直久任郞廳外,凡郞無敢入直。若有代員贊直之事,則依下都監郞官例,草記代直事,曾有定式矣。司成李重蓮呈旬,直講未差,典籍李久源溫陵冬至祭典祀官兼大祝進去,時無入直之員,以他郞官姑爲代直,何如?傳曰,允。
朴宗薰,以刑曹言啓曰,依下敎,今日望闕禮時,樂工之毆打掖隷事,嚴加杖問於典樂安敬仁·申敬國處,則以爲,望闕禮習義前,別監立於軒架之前,手撞鐘磬。故樂工金順得在傍禁止轉成鬪鬨而樂工姜壽濱·咸聖學·辛光勳·張繼孫·柳枝英等,右袒順得,合力毆踢,其餘李石得等二十二名,雖無手打足踢,亦皆合勢助力云。故金順得·姜壽濱·咸聖學·辛光勳·張繼孫·柳枝英等,亦爲嚴杖究問,則右袒同僚,手歐足踢,一如典樂之所供,而其中金順得則非但首倡,拔取抹木,當先毆打之罪,一一遲晩矣。樂工之毆打掖隷,事係變怪,雖在私室,尙不敢乃爾。況此習儀之時,係是具服色侍衛之人,則成群持杖,恣意毆踢,大關紀綱,萬萬痛惡,決不可尋常勘處,金順得·姜壽濱·咸聖學·辛光勳·張繼孫·柳枝英等,各別嚴刑,照律定配,其餘合勢助力之李石得等二十二名,竝嚴杖懲勵,典樂安敬仁·申敬國,身爲頭目,不能禁飭,致有此無前之事,亦爲照律嚴處,何如?傳曰,樂工之毆打掖隷於具服色侍衛之時,尤萬萬痛惡,依草記施行,隨從亦爲嚴刑放送,不飭之典樂等,令卿曹從重勘處,可也。
朴宗薰,以刑曹言啓,因本曹草記,傳曰,樂工之毆打掖隷於具服色侍衛之時,尤萬萬痛惡,依草記施行,隨從樂工,嚴刑放送,不飭之典樂等,令卿曹從重勘處可也事,命下矣。樂工金順得·姜壽濱·咸聖學·辛光勳·張繼孫·柳枝英等,各嚴刑一次後,取考律文,則大明律毆制使及本官長官條有曰,凡奉制命出使,而官吏毆之者,杖一百,徒三年,金順得等,依此律,決杖一百後,金順得江原道蔚珍縣,辛光勳通川郡,姜壽濱公忠道永同縣,咸聖學連山縣,張繼孫黃海道新溪縣,柳枝英殷栗縣,徒三年竝定配所押送,同律不應爲條有曰,不應得爲而爲之,事理重者,杖八十,典樂安敬仁·申敬國等亦,依此律決杖八十,隨從李石得·金寬孫·申廷祿·張再良·韓惠國·朴龍完·車聖殷·朴順蕃·李壽昌·朴永德·金光玉·李石鎭·洪三得·姜順甲·安潤豐·孫福得·柳寬得·金壽巖·車聖殷·明仁宅·金喜哲·兪龍雲等二十二名,竝嚴刑一次,放送之意,敢啓。傳曰,知道。
水原留守李集斗疏曰,伏以,臣亦一先朝舊物耳。二十有餘年,特荷先大王不世之遇,周旋近密,歷揚淸顯,濫叨踰分之寵,恒切過福之懼,繼遇我殿下文謨武烈之治,簪履不遺,滚到八座之崇顯,鉛刀已試,了無一毫之稱塞,每自循省,只增慙恧。徒以追先報今之誠,益切生死向前之心,而第念樗櫟之材,自歸冗散,桑楡之景,且迫遲暮,區區微願,惟在優遊散秩,歌咏聖澤矣。不自意水原府留守除旨,忽下於千萬夢想之外,臣聞命惝怳,歷日靡定,顧以臣譾劣之識,聾聵之姿,雖置之閑司漫局,尙懼不稱其萬一。況此居留之任,與他自別,仙寢密邇,陪衣冠之月遊,御眞祗奉,護雲漢之天章,尺地伸誠,縱幸私心之獲遂,三輔摠理,決非衰質之可堪。按三道要衝之地,拱護王畿,總一府管轄之政,保釐新邑,苟非彈壓之望,剸理之才,則上不可以特畀,下不可以虛縻。今乃以如臣無似,苟然充擬,恐非聖朝愼簡之道也。揆分度力,萬無堪承之望,玆敢披瀝陳懇,仰瀆崇嚴。伏乞聖慈,天地父母,諒臣情之非出飾讓,察臣才之不可冒膺,許解臣新授之任,俾便公私,千萬幸甚,臣無任云云。答曰,省疏具悉。卿其勿辭行公。
兵曹判書金履翼疏曰,伏以,今臣新叨之職,古所稱大司馬大將軍也。機務之關係,名位之尊重,特最於六官之中,夫旣如是,而不顧人器之稱否,遽然畀之於如臣萬不近似者,臣誠惝怳震蹙,不知所以措躬也。嗚呼,臣以一介書生,始荷先朝之拂拭,萬死危喘。又蒙聖上之拯拔,通籍纔廿稔有餘,致位已九卿之列,從古蒙被國恩之人,亦云何限,而豈有若賤臣之頂踵毛髮,罔非造化者耶?臣嘗誦古人含結之願,將爲餘年塵刹之計,則赴蹈湯火尙不欲辭,筋力奔走,尤何敢憚?第玆樗散之質,居然楡景已迫,知覺全沒,而近益矇眛,精神素短,而去愈昏迷,雖於家間常行之事,猶患遺忘,況此國中最重之任,何以堪當?且緣多年奔竄,已與擧世齟齬,凡彼韎韋之人地踐歷,初未入聞,而記有是以或時相接,不過名面之各知,數次汎見,全昧才具之何如,而强使之秤鑑其臧否,是猶責瞽者以辨丹靑也。矧今大政之期,只餘數旬,諸閫之窠,亦係時急,臣若貪榮戴恩,抛廉蔑恥,不自量力,視若倘來,則一身狼狽,固不足恤,八方譏笑,將有所歸,思之及此,不覺體粟。先儒之言曰,不當進而進,爲不恭,祗肅雖緣於嚴畏,仍冒有關於廉防,玆不得不略入文字,冒萬死仰暴衷悃。伏願天地父母,察臣姿之無所可取,諒臣言之非出假飾,亟降遞改之命,回授可堪之人,使公器不至太輕之歸,俾臣身卒蒙曲保之澤,千萬幸甚,臣無任云云。答曰,省疏具悉。卿其勿辭行公。
副修撰洪冕燮疏曰,伏以,臣與右議政臣金載瓚,爲異姓四寸親,而今臣所帶春秋兼銜,有在下應避之嫌,玆敢援例陳章。伏乞聖慈,亟賜遞改,俾存公格,以安微分焉,臣無任云云。省疏具悉。疏辭下該曹稟處。
丁卯十一月二十三日午時,上御熙政堂。晝講入侍時,知事徐榮輔,持論語第五卷,特進官宋銓,持論語第五卷,參贊官宋知濂,持論語第五卷,侍讀官徐有望,持論語第五卷,檢討官洪冕燮,持論語第五卷,記事官趙庭和,持論語第五卷,記事官鄭元容,持論語第五卷,記事官曺鳳振,持論語第五卷,宗臣西春君爗,武臣行副護軍趙雲祥,以次進伏訖。上讀前受音一遍訖。有望讀自子張問崇德辨惑,止吾得而食諸,上命釋義以奏,有望釋義以奏。上讀新受音一遍訖,上曰,文義陳之。有望曰,此章曰主忠信,忠信比之,則如木有根,如水有源,如屋子之有基址,徙義,卽因其基址而培植者也。非忠信則無依據,非徙義則無進步,忠信非他,卽實心也,義是合當底道理也。以根本言之,則忠信爲重,以工夫言之,則徙義爲緊。孔子曰,聞義不能徙,不善不能改,是吾憂也。又曰見義不爲無勇也。人非上聖,則必有不能合當處,如有九分不合當,十分合當,則捨九分而就十分,今日徙一義,明日徙一義,不難躋上聖之域矣。成湯之日新,顔子之不遠復,蘧伯玉之知四十九年非,皆是徙義,而必也勇往直前,無使悠悠泛泛,然後可得徙義之效矣。近日諸臣,以講筵多停,臨筵簡默,有所陳戒,而伏睹近日,日開經筵,反復問難,酬酢如響。此亦徙義之一端,臣固欽仰聖德,而罔懈此心,終始如一焉。臣等之說,雖近陳腐,亦爲深察而猛省,今日聞一善言則行之,明日聞一善言則行之,自底徙義之境,則聖德之高,與天齊矣,伏願體念焉。上曰,所陳甚好,當留念矣。下番陳之。冕燮曰,上番俄有所奏,而大抵忠信之道,於家於國,爲大頸腦大關捩,忠則釋義曰中心爲忠,信居五常,而非信則仁義禮智無寄屬處,以此見之,無大於忠信者矣。主者,主宰之謂也。雖閭巷匹夫,無忠信則無以檢身,近而言動起居,非忠信則不行,遠而天下國家,非忠信則不爲。孔子曰,言忠信行篤敬,雖蠻貊之邦行矣。言不忠信,行不篤敬,雖州里行乎哉?蓋忠信卽天理也。故蠻貊雖如禽獸,而亦可行焉,旣不行州里,則何以行天下國家乎?臣常以謂,君臣父子兄弟夫婦朋友之道,莫非自忠信上做去。今殿下銳意圖治,凡於一動靜一言辭之間,常懋忠信二字,一念憧憧,則八域臣民,奉令承敎矣,此等處留念,是臣之望也。上曰,忠信二字,敷衍以奏甚好矣,當留念矣。知事陳之。榮輔曰,孔子曰,君君臣臣父父子子,蓋於是時,景公失政,而不行君道,故夫子言之,而大抵人道之大經,政事之根本,不外於此矣。分以言之,則君君臣臣父父子子,而合以言之,則君若行君之道,則臣行臣道,父若行父之道,則子行子道。蓋言各盡其分之道,而君臣父子之道,人皆有之,古者臣亦有家臣,而孔子曰所求乎臣,以事君未能也,所求乎子,以事父未能也。此爲各盡其分之道,而孟子曰,欲爲君盡君道,欲爲臣盡臣道,此亦君君臣臣父父子子之道也。此下楊氏註曰,景公知善夫子之言,而不知反求所以然。蓋悅而不繹者,旣有問之,則必有對之之語,而景公不問其道,大體其道則存焉,而卽不過各盡其分也。在君上之位者盡其分,則一國之君臣父子,各盡其分矣。若不得盡其分,則是不得盡人君之責也。其中人君分內之事,最爲大焉。如此等處,深留聖意焉。上曰,所陳好矣,當留念矣。特進官陳之。銓曰,玉堂經筵,皆已仰奏,臣別無他可達者矣。上曰,參贊官陳之。知濂曰,知事以集註中景公知善夫子之言,而不知反求之義,剖析以對,其言甚切,臣無容更陳,而楊氏所云悅而不繹者,深言景公之病處,子曰悅而不繹,從而不改,吾末如之何也。夫悅而不繹,則所學者不能浸漬,而有書自書我自我之患,非徒此章文義之爲然。聖學緝熙之工,惟在於溫繹舊聞,而雖於諸臣所陳文義,如有可採之說,則毋徒以留意爲批,必思聽從而施行,懋合於悅而繹之義,是臣區區之望也。上曰,以繹字敷陳而仰勉者甚好,當體念矣。上曰,悅而不繹,如古所謂知之非艱,行之惟艱,悅而又繹甚難,而以常情言之,則悅猶不易,何以則旣能悅之,又能繹之耶?有望曰,悅與繹之道,其本在於心正,心無私欲,則聽言之際,聲入心通,悅與繹之道不難矣。榮輔曰,君子喩於義,小人喩於利,程子曰,惟其深喩,是以篤好。蓋君子之心,常在於義,故知之深而好之篤,小人之心,常在於利,故亦知之深而好之篤,好惡定然後,可至於深且篤矣。是故爲學之道,以致知爲先,深知其好,心誠悅之,則義理之悅我心。若芻豢之悅我口,自然尋其端緖,自底於從繹不已之科矣。上番俄以私欲仰奏,而蓋私欲淨盡,然後天理可以明矣。天理私欲之分,不可不明辨,而此亦在於致知之工矣。上曰,知事以君君臣臣父父子子之道,俄有所奏,而四者之中,何者爲最難耶?有望曰,君君臣臣父父子子,爲三綱中二綱,五倫中二倫,而別無難易之分矣。榮輔曰,君君職分最大,尤爲難矣。冕燮曰,爲人君而盡其君之職分,則其餘父父子子之道,自在化理中矣。上掩卷,知濂曰,冬至問安,陳賀相値,則例不爲之矣。今番則何以爲之乎?上曰,依例勿爲之,可也。命退,諸臣以次退出。
上在昌德宮。停常參,只晝講。
藥房副提調申絢啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,爾不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
禮曹,來戊辰年正月初四日,行社稷祈穀大祭親祭,取稟,奉敎敬依。
宋知濂啓曰,明日冬至陳賀相値,視事頉稟之意,敢啓。傳曰,知道。
朴宗薰啓曰,行大司憲李直輔,掌令李晳,持平李晉淵·李英發在外,執義·掌令一員未差,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,明日冬至望闕禮,依例爲之之意,敢啓。傳曰,知道。
傳于宋知濂曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
宋知濂啓曰,吏曹判書李始源,參判閔耆顯,參議李羲甲牌不進推考傳旨及罷職傳旨,今方捧入,而開政命下,已至經宿,如是違牌,事甚未安,判書·參判,竝更牌招,何如?傳曰,允。判書則聞有實病,今則未知差復,參判·參議,何故無端違牌乎?更爲牌招,參議只推,一體牌招。
以校理李之聃牌不進罷職傳旨,傳于宋知濂曰,只推。
傳于申絢曰,在院承旨一竝從重推考。
宋知濂,以吏曹言啓曰,卽接司僕寺牒報,則以爲,今此陳賀時,本寺正例爲進輿差備,而正金魯應奉命出疆,卽爲草記變通云,司僕寺正金魯應,今姑改差,其代口傳備擬以入之意,敢啓。傳曰,知道。
朴宗薰,以都摠府言啓曰,都摠管沈能建,副摠管任希存·崔獻重·金銑·韓致應差祭,今方受香進去,金箕象在外,三員未差,只有副摠管李普天一人,上下番無以備員入直,令政院稟旨,未差之代,令該曹卽爲口傳差出,待下批牌招,以爲推移入直之地,何如?傳曰,允。
吏曹口傳政事,以金敎根爲司僕正。
兵曹口傳政事,以韓用鐸·鄭東觀爲都摠管,白師誾爲副摠管,副摠管單鄭東觀。
宋知濂啓曰,吏曹判書李始源,參判閔耆顯,參議李羲甲再牌不進推考傳旨及罷職傳旨,今方捧入,而開政命下,已至經宿,連事違召,不卽承膺,揆以事體,誠甚未安。判書陳疏入啓,參判所當更請牌招,而係是一日三牌,何以爲之?敢稟。傳曰,參議只推,與參判一體更爲牌招。
有政。吏批,判書李始源陳疏入啓,參判閔耆顯進,參議李羲甲進。右承旨宋知濂進,以朴孝成爲執義,姜文會爲司諫,鄭時善爲掌令,具明源爲正言,李錫祜爲校理,李永老爲修撰,吳泰賢·金在昌爲同經筵,趙運休爲監察,韓若霖爲德陵直長,李魯在爲善山府使。再政。以鄭元善爲宗簿主簿,韓弘瓚爲義陵奉事。
兵批,判書金履翼進,參判鄭尙愚病,參議李翼晉差祭,參知朴命燮入直,左承旨申絢進。啓曰,慶尙左兵使今當差出,而擬望之人乏少,他道守令,竝擬,何如?傳曰,允。以李益運爲知事,李海愚爲兼訓鍊都正,李行敎爲宣傳官,徐俊輔爲文兼,金益彬爲南兵使,朴宗柱爲慶尙左兵使,安宅仁爲西原營將,權思正爲公忠兵虞侯,副司直單金孝眞·洪時濟·趙鎭順·趙台榮,副司果單洪命周·金啓溫。再政。以崔東岳爲知事,柳相穆爲忠壯將,黃協基爲都摠經歷,朴俊模爲訓鍊判官,崔英獜爲舒川萬戶,金爔爲宣傳官。
傳于宋知濂曰,明日出宮門路,以協陽門爲之。
朴宗薰,以都摠府言啓曰,今日入直內三廳武兼禁軍及軍兵等當爲中日習射,而冬至前一日相値,不得爲之之意,敢啓。傳曰,知道。
朴宗薰,以訓鍊都監言啓曰,今十一月二十五日明政殿親臨冬至陳賀時,因兵曹節目,挾輦軍二百名,把摠田佐顯,哨官李基秀率領侍衛,廣智營軍四十五名,哨官王道承,軍餉色軍十五名,北營標下軍三十五名,入直千摠李顯宅率領,弘化門外北路,排立作門,雜人一切嚴禁,事畢後出番軍解送,入直軍各還直所,而竝待標信擧行之意,敢啓。傳曰,知道。
吏曹啓目粘連,觀此弘文館副修撰洪冕燮上疏,則以爲,臣與右議政金載瓚,爲異姓四寸親,臣所帶春秋兼銜,有在下當避之嫌,亟賜遞改,俾存公格亦爲白有臥乎所,相避之法,在下當遞,洪冕燮所兼春秋館記事官之銜,今姑減下,何如?判付啓,依允。
吏曹判書李始源疏曰,伏以,臣之抗顔冒進,豈可出而出者哉?以言乎情勢,則臺論所發,拶逼無餘,此宜不可出也。以言乎公議,則憲疏所陳,全在廉防,此宜不可出也。且其所叨,有異他職,不得不爲朝廷顧惜,而去就亦隨而不輕,此其不可出,又非特前二者而已。故上而大僚筵奏,以爲無怪乎必欲伸義,下而胥吏輿卒,亦皆曰此銓官不可復出,是眞所謂國言,非盡私於臣而然也。假使臣不恤情勢,不畏公議,不顧職任,冒沒而出,其於趨走惟恭則得矣,身且不能守矣。將何以事君乎?此臣所以一望違召,兩日奉牌,屢承嚴督,四瀝血腔,死不敢爲蠢動之計者也。及夫批旨下,而全以國體爲重,亟欲使之行政,至以今若膺命,尙可體諒爲敎。噫,大哉王言,如綸如綍,斟量公私之間,開示進退之宜,俾得奉以周旋,綽有餘地,此眞古聖王禮使群工之義也。臣伏讀未半,不覺聳然而作,蹶然而起,回震悸而爲喜,冒恧怩而疾趨,顚倒駕屨,他不暇顧者,誠以情勢之可伸,廉防之可全,職任之不可輕,亶係於今日一出故也。臣抱此恩言,奉之如金石,信之如四時,不啻若子之於父,承受提耳之訓也。臣旣出而行政矣。竊自幸今日以後,仰存國體,俯遂微諒,上下交孚,義分俱安,而無所事於苟然相持也,則臣之所帶,便是已遞之官,而我聖上體諒之恩,有不待臣言之畢矣。臣不必援引他事,昔在先朝,臣忝叨泮長,橫被儒詆,義難仍據,屢上辭本,先王爲惜師儒之體,俾於暫膺之後,許其一伸,臣恭承聖敎,而鞶帶之遞,竟不俟終日矣。臣感佩德意,至今鏤骨,其敢不以先王之所以畜臣者,望於我殿下哉?且臣素患血症,添劇於連日焦迫之餘,徹曉寒廳,毒感乘虛,數宿之間,昏囈不省,尙今委頓。若不加意調治,實有難言之慮,召牌屢降,末由承詣,玆敢披露心肝,瀆冒崇嚴。伏乞天地父母,曲垂鑑諒,特賜哀憐,亟遞臣長銓之任,以循公議,以安私心焉,臣無任云云。答曰,省疏具悉。向者批旨,豈曰一番行政而已?情勢今無更引,所患由來前症,卿其勿辭行公。
公忠監司鄭晩錫疏曰,伏以,臣伏奉敎命,以臣爲公忠道觀察使,寄以方維,寵恩隆重,臣聞命悸恐,莫省所措。伏念,臣直是倥侗譾劣之一賤品耳。抱關之微,筦庫之賤,尙且不克勝任,自分冗散,無意進取。惟我先大王,不以臣不肖,謬加拂拭,獲備任使,深仁厚澤,與天無極,而又蒙我殿下特達之知,寵命頻繁,驟躐班資,已是臣負乘之大懼,而今玆誤恩,又何爲而及於臣身哉?寔非臣隕首,所可仰酬其萬一也。詩曰之屛之翰,又曰來旬來宣,夫屛翰于邦,旬宣于民,其爲任也。從古有國之所重,而況湖西一路,介在畿·嶺,外扞內衛,實是股肱之重地,而挽近以來,轉益凋瘵,其力役之重也,賦稅之繁也,倉廒之匱也,軍籍之虛也,田政之紊也,兵器之朽也。較他省殆有甚焉,若其民生日困,民俗日渝,傷倫悖理,比比而有。此皆臣年前奉命時所耳聞而目擊者,其振刷之政,懷保之策,不容晷刻少緩,而苟非德望才猷,如漢之郭賀,宋之張詠,則誠難櫛垢爬痒,承流宣化,以少紓我殿下南顧之憂也。若臣者,識未通方,器非適用,威不足以彈壓彊禦,智不足以蘇甦癃殘,況今明廷俊彦,不爲不多。何所取於無似,而遽有此濫授也?鼎呂之重,非僬僥之所可勝,繡繪之文,非瞽矇之所可明,臣若强其不能,而徒爲一身之榮耀,則臣身僨敗,有不足卹,而其於辱朝廷何,誤蒼生何?深懼在梁之譏,益切循墻之戒,玆敢不避煩猥,仰瀆崇嚴。伏乞天地父母,俯垂諒察,亟解臣湖藩之任,以重公器,以安私分,不勝大願,臣無任云云。答曰,省疏具悉。卿其勿辭,往欽哉。
丁卯十一月二十四日午時,上御熙政堂。晝講入侍時,知事徐榮輔,持論語第五卷,特進官洪義浩,持論語第五卷,參贊官朴宗薰,持論語第五卷,侍讀官徐有望,持論語第五卷,檢討官洪冕燮,持論語第五卷,記事官洪起燮,持論語第五卷,記事官鄭元容,持論語第五卷,記事官曺鳳振,持論語第五卷,宗臣西春君爗,武臣行副護軍鄭㵙,以次進伏訖。上開卷讀前受音一遍訖,命奏新受音,有望讀自子曰片言,止小人反是,上命奏釋義,有望解釋章句以奏,上讀新受音一遍訖。上曰,文義陳之。有望曰,夫子以片言可以折獄與由也,而集註以爲,子路忠信明決,故言出而人信服之,不待其辭之畢。夫折獄之道,無過於明決,而以忠信明決言之者,誠以不能忠信,而徒事明決,則殊無哀矜惻怛之意,而不足以服人心,必也以忠信爲本領,而明決以斷之,然後人信服之矣。大抵刑獄,人命之所關,刑者不可復續,死者不可復生,此是不可不愼處也。是故大舜欽哉欽哉,惟刑之恤哉。文王克明德愼罰,呂刑曰其刑其罰,其審克之,康誥曰要囚服念五六日,至于旬時丕蔽,要囚服念五六日,至于旬時,與片言折獄,有若遲速之相反,而片言折獄,亦非初未服念,而決之斯須之頃也。蓋以欽恤之心,深加服念,定其曲直,然後以片言折之也。雖以集註中忠信二字觀之,盡心至誠,欽恤服念之意,自在其中矣。刑獄之不可輕易以決之也如此,後世死囚三覆,疑獄審理,皆欽刑愼罰,服念要囚之意也。刑獄是有司之事,則雖非人君之所可親理者,而殿下每於刑獄文書判下時,常存欽恤之心,十分審愼而後決之,而掌獄之官,不可不擇,臣於向日疏中,有以詞訟之不能秉公仰陳者,訟官初豈有誤決之意,而惟請囑顔情之是拘,知非誤決者,種種有之,以是取怨於民,爲國家失人心,誠爲慨然,從今以後,極擇忠信明決之人,置之詞訟之地,久任責成,而近來京司郞吏考績之法,尤爲蕩然,不問臧否,渾置上考,此亦紀綱解弛之一端也。須從詞訟衙門爲始,申明舊典,察其功過,明加黜陟,則不敢不盡心,庶有斷獄公平之道,伏願留念焉。上曰,所陳甚好,當留念矣。上曰,下番陳之。冕燮曰,聽訟吾猶人者,不過待人之爭是非,而如子路片言折獄之爲忠信明決也。至於使無訟者,卽是躬行化民,民自不爭也。大學釋之曰,無情者不得盡其辭,大畏民志,此非謂使民畏威,而不敢盡其辭也。聖人旣明在我之德,使民日新,而自然無爭訟也。然則明德新民,卽躬行化民之義也。以此言之,聽訟之能猶人不過爲一獄吏之責,而至若使無訟,則豈非爲人上者,能意誠心正,自然有以薰炙漸染,以至於化民成俗,而自無可聽之訟者乎?如虞芮之爭田,始不知有禮遜,而徒惑於是非之間,至欲就有道而正焉。此無他,二君者未及被文王之化故也。及入其境,見行者讓路,耕者讓畔,頒白者不負戴,然後油然而感,良心自發,相與禮讓,竟作閒田,文王亦豈必諄諄然家諭戶說,使行者耕者,相與禮讓哉?特以默化潛孚之德,自然成禮遜相讓之俗,故彼見而感之。若是其速,故聽訟者末也,使無訟者本也。曷若先正其本,而躬行化民,民自不爭,初無其末之可言也哉?伏願殿下,於正本無訟之方,深留聖念焉。上曰,以聽訟與化民敷衍爲奏甚好,當留念矣。上曰,知事陳之。榮輔曰,居之無倦,行之以忠,集註云,居謂存諸心,行謂發於事,大抵爲政之道,必也至誠以愛民,然後可以居之無倦,而行之以忠矣。先正臣李珥嘗於經筵,請講西銘,西銘有民吾同胞之語,人君若知民吾同胞之義,則必不爲害民之政。先王有不忍人之心,斯有不忍人之政,文王視民如傷,皆莫非至誠以愛民也。至誠愛民,則惻怛之心自生,而若保赤子之意,發見於政事雖欲倦而不得矣。且忠者,盡己之謂也,盡己所知而力行之也。此子張所不足處,故夫子以是告之,而語其極處,則此所以爲聖人之純亦不已之道也。伏願深留聖念焉。上曰,特進官陳之。義浩曰,上下番俄以折獄聽訟之道仰陳,而大抵使無訟者,卽聖人大而化之之事也。子路之片言折獄,雖出於忠信明決,而亦可見子路之勇處矣。蓋論語一部中,往往可見聖門師弟間氣像,如子路之無宿諾及未之能行惟恐有聞,莫非剛正明斷勇往直前之氣像也。雖以知仁勇三達德言之,若無勇之一字,則知仁無從而行矣。伏願於此等處留念焉。上曰,以勇字敷陳甚好,當體念矣。上曰,參贊官陳之。宗薰曰,折獄聽訟之義,諸臣所奏皆好矣。子路折獄,果是忠信明決之效,而夫子之使無訟,乃是第一等道理也。然夫子之言,引而不發,只言使無訟,而不言所以使無訟之道,其意欲使學者自得之,深究而有得焉,則其味尤別。集註所云正其本淸其源,乃其要道也。蓋本源者,卽指敎化風俗而言也。以禮讓導率風敎,使民各自以忠信爲心,有恥且格,則本自正而源自淸,必無爭訟速獄之民矣。然化民之本源,又在於人主萬化之原,欲使吾之誠信,洽然見孚於民俗,則惟在反躬自求而已。然則化民成俗,爲治訟獄之本原,而人君誠信之工,又是化民成俗之本原也。伏願殿下,深留聖意焉。上曰,所陳甚好,當留念矣。上曰,成人之美,不成人之惡,與古語所謂揚人之善,掩人之惡,意義相似,而大抵成人之美未易,不成人之惡亦難。何以則可以成人之美,而不成人之惡耶?有望曰,成人之美,君子之事也,成人之惡,小人之事也。成人之美,固甚難,而不成人之惡,尤爲難焉。常以忠厚爲心,然後可以成人之美不成人之惡矣。上曰,居之無倦,行之以忠,集註云,無倦則終始如一,以忠則表裏如一,蓋有初易而有終難,詩所謂靡不有初,鮮克有終是也。表裏如一者,無所間隔之意也。卽大學之愼獨工夫,而此則不欺心,然後可以行之,何以則居之無倦,而終始如一,行之以忠而表裏如一耶?有望曰,存諸心發於事,莫不以誠,則自可以有始有終,表裏如一矣。上曰,子路之無宿諾,與特進官所陳中未之能行,惟恐有聞之義,足以參看,而可見其勇於踐言矣。何以則可以爲無宿諾之道耶?有望曰,常以忠信二字爲主,則自無虛僞,而踐言力行之道,不外乎此矣。冕燮曰,無宿諾者,言其急於踐言不遲滯之謂也。於此亦可見子路之勇於有爲矣。蓋子路好勇,不得無偏處,故聖人或病之。然凡百事爲之成,莫不由於勇之一字矣。上曰,以勇字爲奏誠好矣,而夫子之稱子路以片言折獄,蓋所以深許之也。觀於浴沂章,比及三年,可使有勇之對,則夫子哂之,聖人之一許一哂,有此前後之不同何也?有望曰,聖人辭敎,或有抑揚之時,如不忮不求,何用不臧及好勇過我?無所取材之訓,亦可見抑揚之隨時各異矣。宗薰曰,浴沂章,子路率爾而對,其言又不讓,故夫子哂之也,非有貶意而抑之也。榮輔曰,大抵爲學之道,莫不以誠心好善爲本,誠心好善,然後可以無宿諾矣,可以終始如一,表裏如一矣,可以片言折獄矣。上命掩卷,仍命經筵諸臣先退,榮輔等退出。宗薰曰,昨承筵敎,以私書通于都承旨及左副承旨矣。左副承旨姑無回報,而都承旨則以爲,承此筵敎,惶蹙尤切,而情病俱無進身之勢,日間欲以文字仰暴云,故敢達矣。上曰,政官牌去來各別催促,使之卽爲開政,可也。上曰,惠慶宮進服杏橘飮,依前方,自今日一貼式限三貼煎入。出榻敎仍命退,承史以次退出。
上在昌德宮。停常參·經筵。
親臨明政殿,冬至陳賀後,還內後,內閣·政院·玉堂·藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,執義朴孝成,掌令鄭時善·李晳,持平李晉淵·李英發在外,監察茶時之意,敢啓。傳曰,知道。
朴宗薰啓曰,備邊司郞廳來言,今日賓廳日次,而冬至陳賀相値,不得來會云矣,敢啓。傳曰,知道。
傳于朴宗薰曰,侍衛軍兵毛具。
傳于宋知濂曰,公忠監司留待。
傳于宋知濂曰,公忠監司入侍。
備忘記,公忠監司鄭晩錫下直,長弓一張,長箭一部賜給。
傳于申絢曰,都承旨批下,卽爲牌招。
大司諫申大尹啓曰,臣年紀衰耗,言議骫骳,淸朝耳目,初不近似,而頃叨是職,義重一謝,黽勉出膺矣。適當常參有命,而素抱痰積之病,如期復發,昏倒牀笫,轉側須人,萬無束帶趨造之望,未能隨詣諸僚之後,伏地悚蹙,無所容措。竟被儒臣論勘之擧,至今追惟,慙恧尙切,今雖日久,而復叨見職,以若情蹤,豈可恬如晏然,不思所以自引之義乎?請命遞斥臣職。答曰,勿辭,亦勿退待。
宋知濂,以禮曹言啓曰,今十一月二十五日冬至朝賀時,諸道所封箋文中京畿水使鄭學畊,以應封官兼別軍職,故各爲封箋,渭原郡守田義顯,雖非應封官,以別軍職封箋矣。一體看審捧入之意,敢啓。傳曰,知道。
朴宗薰,以兵曹言啓曰,來十二月,戊辰正月當上番騎兵二百二十八名,依定式本曹點考後,仍令該曹襦衣題給之意,敢啓。傳曰,知道。
都承旨李冕膺疏曰,伏以,臣獨抱不移之愚,妄犯難赦之罪,前後逋慢,合置重律,天地之德,曲加寬貰,雷霆之威,特屈刑章,譴補未久,恩召遽降,繼而華誥,再辱於田廬,榮光荐被於蓬蓽,顧臣無狀,何以得此?瞻望雲天,有淚盈襟。又於月前,伏奉知申除旨,情窮辭蹙,不知置身之所,席藁私次,恭俟嚴誅者,今已屢旬餘矣。嗚呼,臣之受殿下罔極之恩,亦幾遭矣。昭晰覆盆之冤,拯拔坎井之身,曲費造化,復齒人數,除命不離於樵牧之社,姓名屢玷於淸要之班,恩光所曁,傍觀感泣,臣獨冥然頑然,迷不知變,則溫言以開導之,誨責以誘掖之,薄施譴罰,輒賜涵貸。有若仁天之長棄材,慈父之詔迷子,而猶未回悟,積犯違傲,每有一番恩命,輒增一番罪負,此豈臣全昧義分?都沒知覺而然也。惟其至痛綳心,人事都癈,結轖之懷,旣難理遣,迷滯之見,轉益膠固,終無以仰承德意,少答隆私,譬如枯木朽株,屢經霜雪雨露,而了無變動,則雖以乾坤覆育之功,亦無所施矣。且當惶隘困急之會,臣之親黨知舊,援比前修,開說道理,責之以身非己有,義當一出,則臣亦欲彈冠束帶,抑情冒膺,少伸叩謝之忱,而五內如割,涕淚無從,殆若哀腔苦腸,左右牽挽,終至於轉動不得,世豈有如臣情地者乎?臣本常調,晩登仕籍,庸庸碌碌,與世浮沈,初非高蹈遠引之士。又無懷安點便之計,眞古人所謂富貴榮祿,臣所不忘也。刑罰貧賤,臣所不能堪也者也。假使臣拚棄禮防,冒沒承當,經術足以䌤綸世務,言議足以警動渝俗,雖喪其咫尺之守,而苟或有絲毫之裨,何苦抵死違慢,力辭榮塗,上而孤聖明之眷遇,下以塼一身之坎壈也哉?伏惟殿下,天地父母,哀之憐之,且念臣多病早衰,六十之年,肌肉銷脫,神識昏瞀,居常危綴,理不久長。又於早春海島,颶霧凌暴,醫治失宜,今當寒節,乘之以勞傷,重之以外感,疾勢大作,積聚愈肆,風眩痰厥,成一籧篨,跣跣牀玆,痞悶欲絶者數矣。情勢旣無可强之路,疾病又至難醫之境,天之所癈,謂之何哉?臣於昨冬嚴敎之後,豈敢復爲呼籲之計,而顧今長至已屆,縟儀將擧跛躄皆聳,臣獨退處郊坰,未效嵩呼之誠。日前筵飭,迥出尋常,而又復一向泯默,有若自阻於仁覆之下,則死罪之中,尤增死罪。玆不得不收召神魂,略暴危懇。伏乞聖慈,亟削臣職,仍治臣罪,俾遂其微尙,而獲全其餘命,不勝幸甚,臣無任云云。答曰,省疏具悉。不過復申前說,依舊莫回執迷,卿不思矣。卿之不欲復仕,乃私也,予之必欲出之,乃義也。循義乎,循私乎?若違禮義之事,予豈强卿乎?卿父子蒙先朝恩造何如,而卿以過去滄桑之事,不欲復出,則其可云忠孝之道乎?卿其勿辭,卽爲肅命。
敎嘉善大夫公忠道觀察使鄭晩錫書。王若曰,方伯乃旬宣之官,在上惟簡,湖西卽要衝之地,往汝其欽。惟歷試旣諳其才,故委畀允協僉議。念玆百濟一域,最是三南重藩,環州里而藹絃歌之風,若宋之閩·洛,控嶺·湖而通舟車之路,在唐則江·淮,衣冠世族之咸萃,其中實難剸理,豪右武斷之流弊莫甚,宜思更張。伊來衆瘼之滋生,以致百度之弛廢,年事雖免飢饉。豈無補助之方?軍政實多疎虞,亟念矯捄之術,顧玆任難其人也,當是時屬之誰乎?惟卿,才器兼全,內外踐歷,三年付關防之責,蔚有聲績之可觀。兩道奉按廉之命,固知綜核之素著。別利器於盤錯之地,何適不宜,勅雅操於芬華之場,厥有所守。玆授卿以公忠道觀察使兼兵馬節度使巡察使公州牧使,卿其體中宸憂恤之念,懋外藩澄淸之心,恤困窮而抑强豪,剛柔俱克,勸循良而懲貪虐,黜陟惟明,何待申請之每勤,自有已例之可考。於乎,京闕遠矣。應勞危樓之北望,湖山晏如,庶寬丙枕之南顧,卿其勉哉。予且召矣。故玆敎示,想宜知悉。知製敎臣李鼎秉製進。
丁卯十一月二十五日辰時,上詣明政殿,冬至陳賀入侍時,右承旨申絢,左副承旨宋知濂,右副承旨朴宗薰,同副承旨金基厚,記事官洪起燮·趙庭和·鄭元容·曺鳳振,檢校直閣洪奭周,待敎朴綺壽,以次侍立訖。上具冕服,乘輿出協陽門,由集禮門,詣明政殿陞座,宗親文武百官各就位,樂作,四拜訖。代致詞官進御座前跪,讀致詞訖。宗親文武百官,樂作,四拜,傳敎官宣傳訖。宗親文武百官,樂作,四拜,贊儀唱山呼,宗親百官拱手加額曰千歲,如是者三,樂工軍校亦皆齊聲唱應訖。宗親文武百官,樂作,四拜,宣箋官宣箋訖。典儀跪啓禮物請付攸司,左通禮跪啓禮畢。左議政李時秀,右議政金載瓚曰,今日亞歲也。卽慶運方流之會,聖德益新之時也。雪後寒嚴,早朝臨殿,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,殿宮氣候一樣矣。時秀曰,公忠前監司趙德潤遭故云,新監司鄭晩錫,使之當日辭朝,催促赴任,何如?上曰,依爲之。出擧條上乘輿出集禮門,由協陽門還內。諸臣以次退出。
丁卯十一月二十五日午時,上御誠正閣。公忠監司入侍時,右副承者朴宗薰,記事官趙庭和·鄭元容·曺鳳振,公忠監司鄭晩錫,以次進伏訖。上曰,今日將發行耶?晩錫曰,未及治行,故今日辭朝,而明日留宿城外,再明欲發行矣。上曰,公忠道,卿曾見之耶?晩錫曰,乙卯年,曾以奉命之行,見之矣。上曰,風俗,何如?晩錫曰,風俗則士夫多而民則貧,近於迫隘矣。上曰,與他道風俗人物異焉,下去後着實善爲,期有丕變之效也。晩錫曰,臣欲竭誠爲之,而才旣不逮,恐有僨誤之憂矣。上曰,下去善爲之也。仍命先退,晩錫退出。宗薰曰,公忠道發兵符行諭,係是嚴急之事,而前伯遭故狀啓,姑未入來,假都事處,行諭旣難,前監司處,行諭亦難,故敢此仰達矣。上曰,依前例爲之,可也。前海伯李存秀遭故時,何以爲之耶?宗薰曰,李存秀則遞歸中路遭故,故與此有異矣。上命退,承史以次退出。
上在昌德宮。停常參,只晝講。
宋知濂啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,執義朴孝成,掌令鄭時善·李晳,持平李晉淵·李英發在外,監察茶時之意,敢啓。傳曰,知道。
備忘記,水原留守李集斗下直,長弓一張,長箭一部賜給。
注書洪起燮病,代以安尙默爲假注書。
傳于宋知濂曰,都承旨更爲牌招,嚴飭肅命。
傳于宋知濂曰,違牌都承旨,更爲嚴飭牌招,期於入來肅命。
朴宗薰,以兵曹言啓曰,慶熙宮衛將金相武除授在外,過限未上來,依法典改差武臣兼宣傳官李枝蕃不爲入啓受由,任自下鄕,該廳論報,如此蔑法之類,不可仍置,汰去,何如?傳曰,允。任自下鄕,萬萬駭然,令該府拿問處之,可也。
朴宗薰,以兵曹言啓曰,來正月初三日大駕詣社稷齋宿,初四日祈穀大祭親行時,何營軍兵隨駕,何營軍兵留陣,禁軍及馬步軍以幾番幾哨磨鍊,而餘軍留營,何以爲之乎?敢稟。傳曰,訓局步軍二哨爲先廂,三哨爲後廂,禁軍馬軍·禁營騎士各一哨一番隨駕,餘軍留陣留營,扈衛軍官·忠壯衛·忠翊衛,竝置之可也。
校理李錫祜疏曰,伏以,亞歲載屆,一陽初生,茀祿滋至,賀儀誕擧,攢手頌忭,大小惟均。顧今聖上,日御經筵,睿學益勤,始因修省之工,而漸躋緝熙之域,此政天道人事竝屬履長之會也。地雷潛動,陽氣始生,則其卦爲復,宸工不息,天理流行,則其德爲剛。苟殿下乾乾篤行,日就於光明,爲堯爲舜,自今伊始,而及夫三陽鼎盛,則此復之所以爲泰也。曷不休哉?伏惟我殿下,臨御七年,求治之念,未嘗不切,而若稽政令事爲之間,則悠泛因循,積痼成習,雖使智者效能,忠臣畢知,亦莫之救,其故何也?臣愚竊以爲,殿下之剛德,猶未臻於七日來復之美而然耶?蓋天德非剛,無以長養萬物,君德非剛,亦無以興擧庶務,故復之彖曰,利有攸往剛長也。臣謹按孔子繫易之辭曰,顔氏之子其庶幾乎。聖門高弟,不爲不多,而夫子所以獨許於顔氏者,豈非四勿之工,有契於不遠之復者乎?是以聖賢之學,不取無過,改之爲貴,今我聖質雖天縱,而睿工雖日新,豈能無一德之愆,一事之失,而群下之服事於殿下,亦已久矣。入對筵席,則天顔淵默,出見政令,則神功寂斂,非但閫域之莫窺,竝與聲跡而難尋,誠使殿下一動一靜,允合天則,聲律身度,無能爲名,則固是國家無彊之福也。不然則殿下之無過,反爲有過之大,而雖欲不遠復無祗悔,其可得乎?所貴乎帝王之學,與匹庶有異者,將以用之於實政實事,有參贊化育之功而然也。今我殿下,講學雖勤,而未得其會通,求治雖切,而未得其要領,隻日臨筵,備員橫經,倘未免爲賁飾文具之歸,則朱子所謂書自書我自我,政指此耳。伏願殿下,每於講學之際,益究乎措諸實用之道,一日克己復禮,而有天下歸仁之美,則上所云陽剛之德,孰有加於此哉?惟殿下留神而澄省焉。仍伏念,臣猥以不才,濫廁經幄,蔑效啓沃之責,每有慙恧之私,而向因測候之襲謬,至被大僚之請罷,至今追思,悚惶冞切,而且臣尤有所難安者,臣之在於掌憲也。適會秀賊之懲討方張,而召牌儼臨,大論是急,忙詣朝房,擬效沐浴之義,巧値臺諫之不備,未免彷徨而退,憤惋弸中,達宵不寐,不料翌日賓對。乃有僚員刋削之請,臣之溺職之失,於是乎益大矣。卽者玉署除旨,忽下於夢想之外,此與臺銜有異,三司則同也。由前由後,無往非罪,雖欲彈冠束帶,冒沒出肅,其於拚棄廉隅,何哉?抱此耿耿,獨阻呼嵩之班,略入文字,冒瀆崇嚴。伏乞天地父母,俯垂鑑諒,亟削臣見帶之職,仍命選部,勿復檢擬於三司之望,以安微分焉。臣無任屛營祈懇之至。答曰,省疏具悉。所陳俱爲切實,當體念,爾其勿辭察職。
敎水原留守李集斗書。王若曰,仙寢護劍舃之藏,地是漢三輔古制,雄府重鎖鑰之寄,秩從周六卿崇班。予授卿留後之任,卿體予奉先之思,眷彼華城都會之所,卽我小子瞻依之鄕。奠萬年之鞏基,自在園陵之始卜,與三都而竝峙,抑爲關防之所存。山川縈紆,龍盤虎踞之勢,樓臺羅絡,鳥革翬飛之形。自先朝經之營之,至今日庶矣富矣。移民移邑,允矣南路之要衝,成聚成都,宛然西京之壯麗。珠邱密邇,望松栢而增愴,眞殿深嚴,在桑梓猶必敬。肆惟體貌之自別,所以揀選之其難,乃眷明廷倚毗之臣,誰膺大都保釐之責?惟卿,文雅宿望,簪纓世家,華國之令聞夙彰,儼躋入座卿月,按藩之遺愛尙在,咸頌一路福星,內外顯要之歷揚,餘地有裕,文學政事之兼備,何適不宜?玆授卿以水原府留守兼摠理使,卿其祗服寵章,克殫心力,臨民則思勞來之責,詰戎則勉節制之方。寧王之成規克遵,無替設施之意,喬陵之佳氣長護,罔缺汛掃之儀,自餘稟裁,厥有典憲。於戲,俾百姓而安堵,苟能撫摩之得宜,致衆心之成城,庶幾緩急之有恃。故玆敎示,想宜知悉。知製敎徐能輔製進。
丁卯十一月二十六日午時,上御熙政堂。晝講入侍時,知事李勉兢持論語第五卷,特進官吳載紹持論語第五卷,參贊官宋知濂持論語第五卷,侍讀官李之聃持論語第五卷,檢討官洪冕燮持論語第五卷,記事官趙庭和持論語第五卷,記事官鄭元容持論語第五卷,記事官曺鳳振持論語第五卷,武臣行副護軍韓光迪,以次進伏訖。上讀前受音一遍訖,之聃讀自季康子問政於孔子,止草上之風必偃。上命釋義以奏,之聃釋義以奏。上讀新受音一遍訖,上曰,文義陳之。之聃曰,魯於其時中微,强臣專擅,季康子多有不正之事,故及其問政也。夫子以子帥以正,孰敢不正答之?夫政者,當以正爲本,故書曰政在養民,又曰正德利用厚生,以正德爲政,則民自正矣。書曰爾身正,罔敢不正,此亦上行下效之義,而禮記魯哀公問政,夫子之答,亦如此章之意,可以見上行下效之道矣。今殿下當一陽初復之時,懋聖敬日躋之工,躬率以正,是臣區區之望也。上曰,上番以上行下效之敷衍仰奏,言甚切實,好矣,當留念矣。下番陳之。冕燮曰,上番以上行下效之言仰奏,而此章曰,君子之德風也,小人之德草也。草上之風必偃,君子之德,比之則風也,小人之德,比之則草也。風之所加,草必有偃,此亦上行下效之喩也。君陳曰爾惟風,下民惟草,夫子之言,亦出於此矣。大抵上之敎化及於下者,必捷如影響桴鼓,皆是善喩,而猶有形迹,至於風則卽風敎風化之謂,而風之所過,草皆靡然從之者,實爲善形容,王者之敎化矣。大學曰,堯·舜率天下以仁,而民從之。桀·紂率天下以暴,而民從之。堯民桀民,同一民也,而堯以仁則化仁,桀以暴則化暴,上有行則下之從化也,如此其易矣。大禹謨曰,俾予從欲以治,四方風動,此舜所以贊皐陶之言,而皐陶能體大舜之德化,宣之四方,如風斯動,使之鼓舞動盪於德化之中,而民自率從於不知不識之際,舜雖歸功於皐陶,而非舜之德,則皐陶亦何以致此乎?此專在於上之德化行與不行,而我國,偏邦也。上之出一政行一令,不數日遍及於四方,其速也無異草上之風,日宣聖德至化,則頃刻之間,必有上行下效之效矣,伏願留念焉。上曰,下番以風草之化仰奏,好矣,當留念矣。知事陳之。勉兢曰,上番俄以導率仰奏,其意好矣。臣則別無他可奏者,而此章曰焉用殺季康子,以殺爲心,故於其問也。以焉用殺答之,而若以不率敎無道者殺之爲問,則必不如此,當答之以導之以德,齊之以禮矣。若有不率敎之人,則亦不可無刑,故舜之時,旣命契敷敎,而又命皐陶作士,畢竟四罪而天下咸服,後世則德敎尙矣。至於刑政,亦委靡頹墮,漢臣之言曰,刑罰,昇平之藥石,人君當尙德不尙刑,而近來則刑法漸壞,至於懲貪之道,向者大臣亦有所奏,而大抵其法則不輕而重,而貪汚之吏,勘律旣輕,雖或勘律,遇赦卽放,不久甄復者,皆由於刑政之太弛而然也。刑政太弛,則反不得行焉。若於焉用殺三字,有或誤看其本旨,則亦多掣礙之端,爲治之道,當以上下番爲主,而深察其本末,亟加留意焉。上曰,導之以政,齊之以刑,以此觀之,刑政不可偏廢,知事文義誠好矣。當留念矣,特進官陳之。載紹曰,諸臣皆已仰奏,臣別無他可奏者矣。上曰,參贊官陳之。知濂曰,知事以聖訓中爲政焉用殺之意,推衍文義,而以及於刑政之本,其言誠好矣。大抵刑獄之事,各有有司所掌,而賞罰卽有國之大政也。賞一人而百人知勸,罰一人而千人知畏,賞罰公明,然後可以爲國。伏願以公明二字,深留聖意焉。上曰,以賞罰敷陳之意甚好矣,當留念矣。上曰,此三章中,上章季康子問政,而夫子答之以子帥以正,孰敢不正?註云未有已不正而能正人者,蓋上之所好所惡,則必從之者理也。下番俄以率仁率暴仰奏,而何以則能自率以正,而至於孰敢不正之境乎?之聃曰,人主一心,萬化之原,自上加意於一心上工夫,不爲間斷,則正百官以及萬民,內而公卿大夫,外而方伯·守令,自有上行下效之道矣。上曰,季康子卽貪欲竊權之人,故孔子以苟子之不欲及子何以正等語答之者,蓋見其諷諫之意也。在上者雖不如康子之貪欲,而或有患盜之時,則亦當何以爲之耶?之聃曰,季康子之意則在於正人,孔子之意則在於正己矣。冕燮曰,苟子之不欲,雖賞之,不竊不貪欲,是正道也。藏富於民,而使之飽食煖衣,則豈有爲盜之患也?上曰,古語曰山無盜賊,野不拾遺,此則在於導率之如何耶?冕燮曰,行之以正道,則里門夜開,山無盜賊矣。勉兢曰,此章雖專爲康子而言,然非但康子也。孟子云何以利吾國,上下交征利,魯哀公云二吾猶不足,此則雖異於康子之貪欲竊柄,利心一生,則盜患不止,必也君則曰百姓足,君誰與不足?民則曰雨我公田,遂及我私,上下之間,自相交孚,而豈有盜竊之患乎?上曰,俄者所敎,蓋謂康子所行,無異於盜,故孔子之訓,亦欲先正康子之心也。在上者豈有如康子之甚者耶?雖當有道之世,或有患盜之時,則夫子將以何道訓之耶?冕燮曰,雖非季氏之時,豈無盜憂?如鼠竊狗偸,雖或有之,不足爲治世之憂矣。未知孔子將何以答之,而當不出於躬率以正之道矣。勉兢曰,聖人之言,有難臆料,而蓋衣食足則知禮節,民窮則爲盜,故在上者必以制民産爲本,夫子之答,在於有道之時,則似當如此矣。上曰,俄者下番以上行下效及草尙之風敷陳之言,好矣。蓋草尙之風必偃者,卽常事,而若自上雖行敎化,下有頑不知戢之類,則如知事所奏有刑敎,然後可以懲戢,上番之見則,何如?之聃曰,雖堯·舜之時,亦不免寇賊奸究之患。若人君躬率以正,民自孚感,則外戶不閉,俗至大同,蕩蕩平平,德政行矣。上曰,此三章中,上章云政者,正也,蓋謂正己而後能正人也。第二章云苟子之不欲,此亦言正己之事也。第三章云上行下效,此則言上行然後,可有丕變之效也。三章之義要不出於正己正人,而究其歸重處,則何章爲最耶?冕燮曰,三章皆上行下效之道,不出於正己正人,正者天理也。天下之事,隨理而正,若論三章中歸重處,則當以上大文子率以正,孰敢不正,爲重矣?勉兢曰,下番所奏好矣。第二章則從患盜邊說去,第三章則從敎化邊說去,而第一章則言其大體大本,蓋先用率以正之工,然後可有草上風之效矣。知濂曰,子率以正之訓,專屬正己邊爲說,而至於風草之喩,言其功效之廣大,譬則一日克己復禮,天下歸仁者,其功效之大,亦如風行草偃之理。此二章,一則責其反求諸己,而言甚要切,一則甚言其理之速而效之大也。上曰,康子卽僭竊之臣也。雖無足論,而於三家之中,爲何如耶?之聃曰,三家別無優劣,而以家臣效尤,據邑背叛見之。康子恐尤甚矣。上掩卷,仍命經筵諸臣先退。勉兢等退出,知濂曰,當此講筵日開之時,經筵之回輪登筵者,只有三人,事甚苟簡,不爲行公及未肅拜經筵,竝卽牌招,何如?上曰,依爲之。出擧條知濂曰,都承旨·左副承旨處,以筵敎書報,則以爲,一向蹙伏,萬無趨膺之望云矣。上曰,都承旨·左副承旨無敢逡巡,卽爲肅命之意,更爲申飭也。都承旨雖是宰列,異於重臣,左副承旨卽三品官也。若不上來,則國體壞損,豈以二承宣之故,而國體至於壞損乎?今日內更爲申飭,可也。知濂曰,左副承旨方在安山地,今日內恐不可往復矣。上曰,三日爲限,可也。仍敎曰,都承旨方在何地?知濂曰,自鄕隨牌上來,方在東門外旅次云矣。嘉順宮進服交感蔘橘飮,依前方五貼製入。出榻敎命退,承史以次退出。
上在昌德宮。停常參,只晝講。
宋知濂啓曰,明日常參·經筵,取稟。傳曰,只晝講。
朴宗薰,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
宋知濂啓曰,來初一日輪對日次矣,敢稟。傳曰,當次人後日次待令。
朴宗薰啓曰,行大司憲李直輔,執義朴孝成,掌令鄭時善·李晳,持平李晉淵·李英發在外,監察茶時之意,敢啓。傳曰,知道。
朴宗薰啓曰,御營廳將官來言,今日本廳軍兵日次私習云矣,敢啓。傳曰,知道。
傳于宋知濂曰,都承旨更爲牌招。
宋知濂啓曰,卽者吏曹郞廳來言,堤川縣監尹守晩,延豐縣監李正容,諫院旣已署經,憲府當爲署經,而行大司憲李直輔,執義朴孝成,掌令鄭時善·李晳,持平李晉淵·李英發在外,無以備員署經云,何以爲之?敢稟。傳曰,一司除署經。
傳于宋知濂曰,都承旨更爲牌招。
以都承旨李冕膺再牌不進推考傳旨,傳于宋知濂曰,更爲牌招。
以都承旨李冕膺三牌不進推考傳旨,傳于宋知濂曰,更爲牌招。
宋知濂,以弘文館言啓曰,校理李錫祜疏批已下,卽爲牌招察任,何如?傳曰,允。
宋知濂,以弘文館言啓曰,新除授修撰李永老時在京畿長湍地,經筵入番事緊,請斯速乘馹上來事,下諭。答曰,衣啓。
朴宗薰,以禁衛營言啓曰,來十二月當二番前部右司屬黃海道五哨軍兵逢點實數六百三十七名,已爲點閱整齊,來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
朴宗薰,以禁衛營言啓曰,來戊辰二月當三番前部後,司屬黃海道五哨軍兵,來正月二十五日,京中逢點,依例準二朔立番之意,本道監·兵使處,預爲知委,何如?傳曰,允。
朴宗薰,以御營廳言啓曰,本廳來十二月戊辰正月兩朔應立左部前司屬慶尙右道五哨軍兵五百十七名,今已逢點整齊矣。十二月初一日,與舊番前部後司軍兵,替代立番後,舊軍放送之意,敢啓。傳曰,知道。
朴宗薰,以御營廳言啓曰,本廳來戊辰二月三月兩朔應立左部左司屬慶尙右道五哨軍兵,正月二十五日,京中逢點,二月初一日,與前司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
朴宗薰,以義禁府言啓曰,武臣兼宣傳官李枝蕃,令該府拿問處之事傳旨,啓下矣。李枝蕃下去京畿豐德地云,依例發遣府羅將拿來,何如?傳曰,待待命拿囚。
丁卯十一月二十七日午時,上御熙政堂。晝講入侍時,知事徐榮輔持論語第五卷,特進官李相璜持論語第五卷,參贊官申絢持論語第五卷,侍讀官李鼎秉持論語第五卷,檢討官洪冕燮持論語第五卷,假注書安尙默持論語第五卷,記事官鄭元容持論語第五卷,記事官曺鳳振持論語第五卷,宗臣西春君爗,武臣行副護軍趙恩錫,以次進伏訖。上開卷讀前受音一遍訖,命奏新受音。鼎秉讀自子張問士,止在家必聞。上命奏釋義,鼎秉解釋章句以奏。上讀新受音一遍訖,上曰,文義陳之。鼎秉曰,聞與達,相似而不同,達者有本之謂也。聞則無本之謂也,譬之水,有本者,源泉混混,不捨晝夜,而始也盈科,終焉放海,無本者,涓流蹄涔,遇雨盈澮,而其涸也可立待,故聲問過情,君子恥之。子張之病,在於不務實,而專務求名,孔子之先扣其所謂達,蓋知其病而問之也。子張之對,果以在邦在家必有聞,故孔子於下文,以聞與達,分而言之,其曰質直而好義,察言而觀色,爲己之學也,其曰色取仁而行違,居之不疑,爲人之學也。子張以聖門高足,猶未免爲名之學,況後世學者乎?雖以當今言之,留意於學問者,於本原上,或不無甚麽意思,則是子張之歸耳。風俗日下,士習日渝,甚可嘅歎。殿下若欲挽回世道,則必於誠僞之間,洞察明辨,以定取捨,則庶有變移之方矣,伏願留念焉。上曰,所陳好矣,當留念矣。上曰,下番陳之。冕燮曰,質直而好義,爲在邦家必達之義,而質直好義四字,尤切於斷章取義,蓋質直朴實,無偏曲之謂也。然猶患其或偏於一邊而不中,故曰好義,義者,行而宜之之謂也。事事皆宜於行,則其質直之不偏於一邊,可知也。質與好義,亦文質竝行之意也。大抵三代之盛,殷尙質,而賢聖之君六七作,及其季也。遺風餘烈,猶有不泯者存,此無他,尙質之效也。質者是不以華僞,而誠實做去,故長久之道,亦莫此質若也。及至周元聖,制禮作樂,於是乎文質得中,彬彬郁郁,故孔子有吾從周之願。然以答子夏問觀之,繪事後素云者,卽白受采甘受和之意,而非白無以施五采矣,非甘無以調五味矣。豈非以質爲重,以文爲輕者乎?周之衰也,文已勝質,降而秦漢以還,文弊尤甚。質不滅者幾希,第以當今之弊言之,專尙文具,都無誠實底意思,駸駸然至於不知質之爲何樣物事,如不大加警惕,一反其道,則誠無以矯得一半分矣。今我殿下,損益前代,專用力於質,政令事爲之間,惟誠實是務,導率一世,爲回淳反樸之術,則雖若專於質而文滅,有乖得中之道,而文之弊爲今日難醫之疾,則不患其文之不得行也。伏願聖明深留意焉。上曰,所陳甚好,當留念矣。上曰,知事陳之。榮輔曰,儒臣之奏儘好,似無別義,夫達字之義,行無窒礙之謂也。孔子以在邦家必達爲言者,大率以吾之德行,無礙於邦家也。所以能無窒礙者,不要人知,俛焉孶孶,只做自家功夫,以之在邦,則獲乎上而信於民,以之在家,則孝於親而友于兄弟,交朋友而朋友亦信。是其平日德義見孚,有以服人之心,故到底無窒礙也。此所以言忠信行篤敬,可行於蠻貊之邦者也。顔子之克己復禮,是爲達之本,非禮勿視聽言動,克去己私,如孤軍遇强敵,拚死鏖戰,日日克將去,則私欲淨盡,天理流行,到得這地位,天下歸仁焉。在邦在家,行無窒礙,此之謂也。若思天下歸仁,行無窒礙之效,則舜之得皐陶是已,舜之德濬哲溫恭,華協于帝,此乃積中發外者,而選於衆擧皐陶,而天下之不仁者遠,風動四方,從欲以治,蓋盛德至善,積于厥躬,以御于家邦,而東西南北,無思不服,沛然莫之禦者也。夫知人之明,由於心之公,苟能私慾淨盡,純然天理之公,則此心之體,保其本明,不難乎知人。此通書所以以明通公溥,爲一件事也。從古聖賢千言萬語,莫非要人向裏做工夫,向裏實下手,不過曰誠,誠則明,明則誠,而誠者,成己而成物,聖賢之達,卽如是矣。臣推演爲說,雖若遊騎之出太遠,而人君達邦之道,最貴克己知人兩項事,故敢此敷奏,伏願深留聖念焉。上曰,敷衍爲奏甚好,當留念矣。上曰,特進官陳之。相璜曰,諸臣已盡奏,別無他義之可達者矣。上曰,參贊官陳之。絢曰,在邦必聞,在家必聞,是虛譽也。虛譽雖四馳,實德則已病矣。學問之道無他,心地眞實,工夫誠篤,勉勉向上去,眞積力久,仁精而義熟,面粹而背盎,則雖不患人之不己知,而覿德心醉,聞風興起,人自知之,焉用聲聞爲哉?彼色取而行違者,其肚裏不能放下一箇名字,雖矯情作意,砥礪其行,只是成就其華僞而已。非眞道德充於中,英華彪於外,而自然見孚於人也。在邦在家,必無有聞之理,而這般人善於欺人,居之不疑,假而不歸,以著其善,而自以爲是,故被他欺者,認以爲眞箇爲善。然而君子視其所以,觀其所由,則覰得其本原隱微之病矣。亦安能人人而欺之,番番而瞞之哉?惟是由內達外,如水之有源,而人自孚信者,眞箇學問也。儒臣所奏爲己爲人,固是聞達之分,而中庸言君子之道闇然而日章,是達也,小人之道的然而日亡,是聞也。此實學問誠僞之殊也。子張之爲人,務爲苟難,病根在此,故以聞爲達,却要在邦在家,聲譽隆洽,而孔子所以辨明訓告之者,正中其膏肓,士之爲學,固當以子張之病爲戒,慥慥用力於朴實頭工夫,則必達之道,不外乎此。乃若帝王修治之道,則尤有異焉。其於應事接物,發號施令之際,一毫無僞,誠實做去,則德孚於民,而民自信之,化洽政治,郅隆熙雍矣。伏願深留聖念焉。上曰,所奏儘好,當留意矣。上曰,下番所陳尙質之義甚好,而其言曰專用力於質,而不患文之不行者,亦似然矣,而孔子曰質勝文則野,文勝質則史,文質彬彬然後爲君子。今言專尙質者,無乃有乖於夫子之訓耶?知事之意,何如?榮輔曰,下番所奏專尙質之說,欲矯文勝之弊而發,似無所乖矣。冕燮曰,孔子從周之願,正爲周公制作,爛用天理,文質之得中也。及周之衰,已以先進爲野人,後進爲君子,而孔子又有從先進之訓,當是時也,文已勝質矣。如使孔子當制作之任,損益乎三代,則亦必用力於質,而有輕重之別矣。林放問禮之本,孔子大其問而答之,以與其奢也寧儉,本卽質也,聖人之意,於此亦可見矣。上命掩卷,仍命玉堂·宗臣·武臣先退,鼎秉等退出,上下千字文九件,七月篇七件。仍敎曰,千字文是大內流來所藏板,七月篇是永樂欽賜板本,而近適印出矣。仍命分賜知事,特進官及入侍承史,在院承旨各一件,絢承命,以千字文分授諸臣。進奏曰,七月篇則知事,特進官及臣等四人竝承受,只餘一件矣。上曰,賜上番翰林,可也。諸臣祗受訖,榮輔曰,得蒙珍頒,將作傳家之寶,不勝榮感矣。上曰,外間似未有如此板本果好乎?絢曰,未及見矣。跪而繙閱,復奏曰,甚好。外間果無此等本矣。上命退,諸臣以次退出。
上在昌德宮。停常參,只晝講。
申絢啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,執義朴孝成,掌令鄭時善·李晳,持平李晉淵·李英發在外,監察茶時之意,敢啓。傳曰,知道。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
申絢啓曰,同副承旨金基厚今日不爲仕進,卽爲牌招,何如?傳曰,允。
備忘記,西原營將安宅仁下直,長弓一張,長箭一部,片箭一部,筒兒一箇賜給。
以都承旨李冕膺四牌不進推考傳旨,傳于宋知濂曰,更爲牌招。
以都承旨李冕膺牌不進推考傳旨,傳于宋知濂曰,更爲牌招。
以都承旨李冕膺再牌不進推考傳旨,傳于宋知濂曰,更爲牌招。
朴宗薰啓曰,密符齎納,何等時急,而前公忠監司趙德潤遭母喪狀啓,則昨已到院,密符則今始來納,事甚稽緩,當該軍官,令攸司科治,何如?傳曰,允。
傳于宋知濂曰,不爲行公及未肅拜經筵牌招。
以校理李錫祜牌不進罷職傳旨,傳于宋知濂曰,只推。
宋知濂,以弘文館言啓曰,校理李錫祜,旣有只推之命,卽爲牌招察任,何如?傳曰,允。
丁卯十一月二十八日午時,上御熙政堂。晝講入侍時,特進官金羲淳持論語第五卷,同知事金履翼持論語第五卷,參贊官宋知濂持論語第五卷,侍讀官李鼎秉持論語第五卷,檢討官洪冕燮持論語第五卷,假注書安尙默持論語第五卷,記事官鄭元容持論語第五卷,記事官曺鳳振持論語第五卷,宗臣西春君爗,武臣行副護軍沈擇之,以次進伏訖。上讀前受音一遍訖。鼎秉讀自樊遲從遊,止能使枉者直。上命解釋以奏鼎秉解釋章義以奏,上讀新受音一遍訖。上曰,文義陳之。鼎秉曰,孔子所以善樊遲之問,以其切於爲己也。上文子張之問與樊遲之問,切己則同,而獨於樊遲稱善者,遲之從於舞雩,似是暮春之遊也。遲雖鄙俗底人,而當春風和煦之時,浴沂而風乎雩,天地萬物,方有活潑潑氣象,於是時善端藹然發見。乃有此三者之問,故孔子特善之,而訓誨之如此。方今殿下聖學時敏,日臻高明,亦宜於燕涓蠖濩之中,當夜氣淸明之時,則益勉聖工,潛心方冊,對越聖賢,服膺其訓,則介然之頃,必有藹然感發之竗。此時方得無限意味,有欲罷不能底消息矣。伏願深留意焉。上曰,所陳好矣。上曰,下番陳之。冕燮曰,樊遲問仁則孔子答之以愛人,問知則答之以知人,仁者愛之理,而如韓愈所云博愛之謂仁是也。此卽泛愛衆人,而非愛一人之謂也。知者智之事,而如大學所云致知在格物者,是也。知欲周乎萬物,而知人爲大焉。仁知之至,聖人是已,而彼樊遲麤鄙庸陋,只是箇五敎中答問者,而亦得以與聞焉,則學者之所當用工處,誠莫切於仁知矣。然而仁與知有體有用,此所云知人愛人,以用言耳。語其仁知之用,則非但學者所用工,於帝王治平之道,尤爲要切。蓋不知人,無以進賢而退不肖,不愛人,無以安百姓而撫萬邦。皐陶之陳謨曰,在知人在安民,知人則哲而能官人,安民則惠而黎民懷,曰哲曰懷,豈非知之至愛之深者乎?孔子又曰,道千乘之國,節用而愛人,大禹之告舜曰,任賢勿貳,去邪勿疑,愛其民而節制財用,知其人而勿貳勿疑,則道洽政治,郅隆雍熙矣。禹·皐之矢謨一堂也。必以知人愛人之道,把作第一義諦,故唐·虞之治,於斯爲盛。然則孔子所以答樊遲者,其不爲人君分上所切要者乎?伏願聖明,亦於此訓,益加睿工焉。上曰,愛人知人之義,引禹·皐陳謨爲奏甚好,當留念矣。上曰,知事陳之。履翼曰,愛人知人之說,下番所奏甚好矣。先事後得四字,儘是學問上緊要語,夫先事者,爲所當爲也,後得者,不計其功也?君子正其誼不謀其利,明其道不計其功,則德自崇矣。雖能做合做底事,而若有一毫計較之心,便是人欲也。纔萌一二分人欲,則天理已消了一二分,尙何德之可崇哉?如此則不惟自家之學問差謬而已。大本旣失,許多弊病,現化出來,將有害及於人者矣。至於帝王之一動一靜,爲法於天下,政令施措之際,尤不可有計功之心。伏願殿下,亦於政令上,必以先事後得爲務,恒以勿忘勿助四字,存諸聖心,徐徐乎其毋欲速,汲汲乎其毋欲緩,循吾理行吾義而已,則自底先難而後獲,天德隆而王道成矣。上曰,所奏甚好,當留意矣。上曰,特進官陳之。羲淳曰,知事已盡奏,別無他義矣。上曰,參贊官陳之。知濂曰,愛人知人之說,下番所奏儘好,而至若擧直錯枉,一段之中,愛人知人之道俱入焉。夫擧直錯枉者,知也,能使枉者直者,仁也。樊遲所未達者,其意以爲,愛欲其周,則賢愚相混而欠於知,知有所擇,則旌別有殊而妨於愛,有疑於此,而却不知仁知互相爲用也。仁知二字,實是聖學工夫最切要者,而至於擧直錯枉,則於君道,尤襯貼而要切。夫人君御下之道,專在於擧錯二字,擧錯得宜,則百度貞而國以之治,擧錯失宜,則萬事隳而國以之亂,方今聖上在上,亦以擧錯爲急先務。朝廷之上,事事而必思擧錯得宜而行之,則自無其失,而治可躋於三古之隆矣。有功者必賞,有罪者必罰,賞罰苟能信必,則擧錯自得其宜,而紀綱正治化成矣。伏願深加體念焉。上曰,甚好,當體念矣。上曰,孔子告於魯哀公曰,擧直錯諸枉則民服,擧枉錯諸直則民不服,擧錯非但爲愛人知人之道,實爲服民心之方。孰不欲直必擧枉必錯,而擧錯每患難得其宜,何以則爲好耶?鼎秉曰,孔子告哀公之語,亦兼仁知而言,此章所云擧錯與告哀公之語,別無所異,能使枉者直,則有以大服民志矣。冕燮曰,賢者當擧而用之,不肖者當黜而去之,事之所當然者理也。擧錯之際,若以天理之至公而爲之,則自然得宜。惟勉循天理之至公,是乃爲擧錯得其宜之道也。上曰,孔子於樊遲之問,以先事後得,攻其惡一朝之忿答之者,蓋以遲麤鄙,故以是戒之也。觀乎諸篇與群弟子所問答,亦皆隨其病處而訓戒,以爲救失補短之方。若崇德辨惑之問,樊遲,子張同,而獨於遲,指其病而言之。以此觀之,樊遲則不足,而子張則足而然歟?鼎秉曰,樊遲麤鄙,故以是三者戒之者,誠如聖敎矣。子張比之樊遲,雖稍優,而但愛惡未得適中,故孔子所答,亦及之矣。上曰,一朝之忿,人之所甚易者也。其忿雖微,以及其親則甚大,如欲不然則何以哉?鼎秉曰,懲忿之要,莫若忍字,張公藝居家,百口雍睦,無相忿爭,專賴一忍字之功,每當忿發之際,用力含忍,則忿自解矣。冕燮曰,先儒謂七情之中,惟忿怒最難制,故懲忿爲學者所先用力處,九思中忿思難云者,要人當忿發之時,必思下梢有難處事也。苟究其難,則忘身之患,及親之禍,自當恁地消滅矣。上命掩卷,仍命玉堂先退,鼎秉等退出。知濂奏曰,日前奉承筵敎,自院中往復於左副承旨矣。其答又以爲,惶蹙萬萬,而情勢則實無進身之路云矣。上命書傳敎曰,都承旨·左副承旨連事違召,無意承膺,情勢則今旣昭晰,國體則由此益損,連日筵中之下敎,必有承旨之通報。雖以後日言之,今此兩承旨之如是違牌違召,除拜則已過數朔之久,申飭則將至屢次之煩,紀綱所在,萬萬駭然。非不知處分,而若或依願,則將開後日難言之弊,更令政院以此傳敎嚴飭,卽爲入來肅命。上命退,承史以次退出。
上在昌德宮。停常參,只晝講。
宋知濂啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
以都承旨李冕膺三牌不進推考傳旨,傳于朴宗薰,更爲牌招。
朴宗薰啓曰,宗廟·景慕宮朔祭,傳香禮房承旨當爲齋宿,而右承旨宋知濂須資出去矣。所當牌招,而拘於廳規,不得請牌,何以爲之?敢稟。傳曰,牌招。
以都承旨李冕膺牌不進推考傳旨,傳于宋知濂曰,更爲牌招。
以都承旨李冕膺再牌不進推考傳旨,傳于宋知濂曰,更爲牌招。
以都承旨李冕膺三牌不進推考傳旨,傳于宋知濂曰,更爲牌招。
傳于宋知濂曰,政官待開門牌招開政。
朴宗薰,以兵曹言啓曰,宣傳官朴升煥呈狀內,今月二十八日春塘臺親臨射會都計劃時,得蒙直赴殿試之恩典,而所帶之職,係是南行窠,卽爲入啓遞改云,依例改差,何如?傳曰,允。
同經筵吳泰賢疏曰,伏以,一陽初生,百祿滋至,縟儀誕擧,群情同忭。仍伏念,臣人旣儱侗,識又昏闇,觸事生疣,無往非罪。向叨諫長之職,適値懲討之時,猥隨諸僚之後,粗伸沐浴之義,而倉卒聯籲,辭語糢糊,至承誨責之截嚴,又被憲啓之論斥,臣誠惶隕震懍,無所容措。噫,凶窩之罪惡已著,臺閣之聲討方嚴,而臣旣忝一院之長,失於周旋,自抵昏錯,論其罪戾,嶺海猶輕。屛伏松楸,自訟愆尤,不自意聖度天大,曲加包容,恩敍未幾,除旨繼降,負罪賤臣,何以得此?且惶且感,不覺淸淚之被面,揆以分義,豈不欲竭蹶趨承,以伸叩謝之忱,而自願情蹤,廉防至嚴,豈可以時月之差久,職名之稍異,掦掦冒進,不思所以自靖之道哉?況此經筵之銜,地望自別,責任尤重,顧今聖學緝熙,法筵日開,洞見昭曠之原,究極精微之蘊,于斯時也。雖妙簡鴻儒,出入前席,以備討論之列,猶懼其莫能對揚,乃以如臣之不學無術者,苟然充數,臣心之驚惶愧恧,固無可言,而其於玷金華之班,貽伏獵之譏,何哉?進前尤而尙切餘愧,奉新命而自知不稱,左右思量,進身無路,庚牌儼臨,冒犯違傲,臣罪至此,尤無所逃。玆敢略入文字,仰瀆崇嚴。伏乞天地父母,俯垂諒察,重勘臣失職之罪,以昭法紀,亟遞臣見帶之銜,以安私分,千萬幸甚。臣無任云云。答曰,省疏具悉。卿其勿辭行公。
丁卯十一月二十九日午時,上御熙政堂。晝講入侍時,同知事金在昌持論語第五卷,特進官沈象奎持論語第五卷,參贊官金基厚持論語第五卷,侍讀官李鼎秉持論語第五卷,檢討官洪冕燮持論語第五卷,假注書安尙默持論語第五卷,記事官鄭元容持論語第五卷,記事官曺鳳振持論語第五卷,宗臣西春君爗,武臣行副護軍李近冑,以次進伏訖。上讀前受音一遍訖,鼎秉讀自樊遲退,止以友輔仁。上命釋義以奏,鼎秉解釋以奏。上讀新受音一遍訖,上曰,文義陳之。鼎秉曰,子曰忠告而善道之,不可則止,朋友之間盡其心以告之,善其說以道之,志同道合,如膠如漆,則此孔子所謂三益之友也。而若吾所忠告,而彼則視之尋常,吾所善道,而彼若聽之邈邈,則不惟無益於彼,祗自取疏遠之辱也。故曰不可則止,君臣朋友皆以義合者也。故子游曰,事君數斯辱矣,朋友數斯疎矣。程子釋之曰,事君諫不行則當去,道友善不納則當止,若人君有自聖自用之失,而忠言讜論,不能入焉,則群下之誠意懈怠,有退而無進矣。昔宋太祖嘗語侍臣曰,唐太宗開心見誠容受盡言,固人主之難事,然曷若自不爲非,使人無得以諫之爲愈乎?誠如宋祖之言人君初不爲非,使臣無諫,則尤爲善矣。不然則進善之旌,誹謗之木,徒爲虛設耳。夫臺閣者,國家之元氣,人君之耳目也。今之臺閣言論風采,雖不及於古人,其名則古今奚殊,而目今臺門長鎖,古紙生毛,使言責之官,不得盡其職。由是而紀綱解弛,由是而廉防壞損,宜恢張聖聰,開廣言路,使直諒之士,盡言不諱,補過拾遺,則君德無闕,而政注無失矣,伏願留念焉。上曰,甚好,當留念矣。上曰,下番陳之。冕燮曰,上番以朋友相資,爲君臣相須之喩,善乎爲譬矣。和靖尹氏曰,自天子以至於庶人,未有不須友而成者,君臣朋友,皆是以義合者,故陳善閉邪,補闕拾遺,有似乎忠告善道,不得其職則去,不得其言則去,有似乎止無自辱。唐·虞三代之盛,都兪吁咈,嘉謨嘉猷。迭陳於前,何莫非相類乎朋友之輔仁資益者,而最是說命三篇,君臣相與,勉戒求助之意,藹然於章句之間,而學之一字,始見於此篇。其曰惟學遜志務時敏,厥修乃來,唯斅學半,念終始典于學,豈非說之於高宗會文而講磨者乎?其曰朝夕納誨,以輔台德,爾乃交修,予罔予棄者,豈非高宗之於傅說,輔仁而資益者乎?今以此章朋友之道,譬之於君臣相資之義,未始爲僭,而若與說命三篇,相表裏而玩頤焉,則其於君德上薰陶成就之方,不爲無助,伏願特留睿念焉。且以目今經筵言之,上下討論之際,實有忠告輔仁之義,而臣等所叨之職,卽古所謂啓沃之任也。然而臣等不過章句間,腐儒忠告善道之誠,非不切矣,而於經傳尋行數墨,鑽故紙而已。初無浸灌浹洽,理會奧妙之工,則實無一半分裨補於聖德者矣。第念,今日儒賢在旌招之列者,皆久處林下,留心經傳,玩索有素,必能玲瓏穿穴,苟務積誠意,期於招徠,寘之賓師之位,而出入經席之間,責之以忠告善道,爲輔仁之方,則其於聖學,必有所資益,而豈可與如臣輩,苟然充位,應文備數者,同日而語哉?誠願更加留念焉。上曰,以朋友喩君臣相須之義,而仍請務盡誠禮,旌招儒賢,語皆切實,當留念矣。上曰,同知事陳之。在昌曰,孔子言擧直錯諸枉,而子夏謂之富者,蓋嘆其所包者廣,不止於言知也。皐陶之陳謨曰,在知人在安民,知人卽知也,安民卽仁也。聖人之道,仁知二者而已。推致其知,而辨別賢邪,擴充其仁,而撫綏黎元,則雖有巧令姦壬之輩,亦何畏之有?君子進則小人必退,小人親則君子必疎,如氷炭薰蕕之不相合,苟能進君子而退小人,則又有能革心而從化者,此所謂使枉者直也。知人固不易,然而有德者君子也,有才而無德者小人也。有德者進而用之,有才而無德者斥而退之,知人之要,亶在於此。苟知之明,則擧錯得其宜,俊乂在官,庶績咸熙,而化行俗美,黎民於變,知人安民,實爲治國之要道,伏願留念焉。上曰,以知人安民爲奏甚好,當留念矣。上曰,特進官陳之。象奎曰,上下番以朋友之忠告善道,喩君臣之相資者甚好,而又有說焉,敢此仰奏矣。夫君臣朋友,以義合則果同矣,而朋友相敵者也,猶可以切偲相規,臣之於君,苟非導之使言,則不能盡其愚,朋友之間,會以文輔以仁而已。君之於臣,則非但薰陶德性而已,隨事納誨,贊襄化理。然則君臣之於朋友,不可但以同言矣。朋友之間,忠告善道,不可則止,固不可待數疏,而臣之於君,不遇而去,豈其所欲哉?義旣致身,則當盡心忠慮,陳善閉邪,而君若不能虛心翕受,則益務積誠意,納約自牖,期於感回,而君上果虛開聽受,則臣主俱榮矣。不然而終不入焉,則義始可以去矣。此人臣之道也,而在人君,則固當從諫如流,言聽計從,若以爲君雖不開納,臣當盡其道云爾,則非人君之道,而訑訑聲音,臣不可以不去矣。此又少異於朋友之相施者也。上番以宋太祖之說爲奏,而臣則以爲有語病,人非聖人,其孰無過?有過而納諫,如日月之更,則尤有光於君德,其所謂開心見誠,容受直諫,不如初無可諫之爲愈者,似不然。唐·虞之世,上有聖君,下有賢輔,至治雍熙,而一堂之中,尙有吁咈,非謂有過失之可言,而豈初無一事之可言者乎?若謂初無政事之過失而遂廢言,則實非聖世之事矣。宋仁宗嘗曰,朕於政事,若有過失,而群臣有諫之者,則採其言而觀其行,審是懇懇忠誠,則委任而用之,若言而不用,則罪誠在朕,求言而不言,咎將誰執?仁宗,宋之賢君也,故其言如此。然而臣下之盡言,亦在於君上。魏徵言於唐太宗曰,陛下開導使言,故臣得以盡其愚,若陛下不能容受,則臣何敢盡言乎?忠誠如徵者,亦非開導則不能自盡,故臣下之忠告善導,亦惟在於君上,伏願聖明留意焉。上曰,所奏甚好,當留意矣。上曰,參贊官陳之。基厚曰,上下番已盡奏,臣則別無可達者矣。上曰,舜有天下,選於衆而擧皐陶,其時名臣碩輔甚多,就其中擧之乎?以今言之,似無如皐陶之賢者,如皐陶者,可得來何處而用之乎?象奎曰,非敢謂今世眞有如皐陶者,而若當今之皐陶,則亦豈無其人乎?蓋人君之道,莫若知人,知人則賢者進,不肖者退,聖帝明王所以做至治,專在於知人,苟欲知人,亦莫如公,公然後心明,如鑑之照物,姸媸莫逃,而淑慝忠邪,自無混淆之嘆矣。今之世雖不如古,不可誣一世矣。豈可謂世無皐·夔之儔乎?此惟在殿下求之之如何耳。上曰,樊遲問仁知,子曰愛人知人,遲未達而出問子夏,要以得其旨而後已,若使不問則不能知矣。註云學者之務實如此,務實故不泛聽,而詳問而知,以此觀之,務實之道甚好,何以則爲務實耶?象奎曰,今者諸臣所奏,各陳一得之見,聖明於此,一一理會,若不十分分曉,則反復玩繹,益加理會,期於透徹經旨而後已,務實之道,卽在是矣。不但於文義句讀之間,如是用工,凡於大小事爲,亦莫不用是道,以此存心則爲實心,以此做事則爲實事,以此爲政則爲實政矣。學者之弊,在於吾之所知膚淺,而强爲鶻突捱將去,略綽見得,而自以爲明知,此爲大病,理會一義則眞知一義,然後更去理會他義,做一事則了得一事,然後更去做得他事,如此然後,方可謂務實矣。上命掩卷,仍命退,諸臣以次退出。
上在昌德宮。停常參,只晝講。
藥房提調韓晩裕,右承旨宋知濂啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
朴宗薰,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
朴宗薰啓曰,行大司憲李直輔,執義朴孝成,掌令鄭時善·李晳,持平李晉淵·李英發在外,監察茶時之意,敢啓。傳曰,知道。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于宋知濂曰,禮房承旨馳詣宗廟·景慕宮,奉審摘奸以來。
以都承旨李冕膺四牌不進推考傳旨,傳于宋知濂曰,更爲牌招。
傳于朴宗薰曰,刑禮換房。
有政。吏批,判書李始源進,參判閔耆顯進,參議李羲甲牌不進,右副承旨朴宗薰進。以金履載爲刑曹參議,朱元浩爲義陵參奉,鄭文始爲直講,徐春輔爲鐵原府使,宋景輝爲平丘察訪,折衝徐有佐今加嘉善加資事承傳,成均博士單李宗心。再政。成海默爲氷庫別提。
兵批,判書金履翼朔試射進,參判鄭尙愚差祭,參議李翼晉入直進,參知朴命燮病,右承旨宋知濂進,護軍吳載光,副護軍尹魯東,副司直金魯應,副司果南麟耉。
以吏曹參議李羲甲牌不進罷職傳旨,傳于朴宗薰曰,只推。
以都承旨李冕膺牌不進推考傳旨,傳于宋知濂曰,更爲牌招。
以都承旨李冕膺再牌不進推考傳旨,傳于宋知濂曰,更爲牌招。
以都承旨李冕膺三牌不進推考傳旨,傳于宋知濂曰,更爲牌招。
備忘記,連日飭敎之下,終不承膺,揆以國體,極爲未安,都承旨李冕膺,爲先從重推考,嚴飭牌招,卽日入來肅命。
以都承旨李冕膺四牌不進推考傳旨,傳于宋知濂曰,更爲牌招。
傳于宋知濂曰,俄者飭敎之下,又復違牌,都承旨李冕膺,更爲嚴飭,期於入來肅命。
朴宗薰,以內醫院提調意啓曰,副提調申絢,今日問安,不爲仕進,卽爲牌招,何如?傳曰,允。
以內醫院副提調申絢牌不進罷職傳旨,傳于朴宗薰曰,只推。
宋知濂,以兵曹言啓曰,禁軍來春夏等祿試射時沒技人別單中,依例懸註以入之意,敢啓。傳曰,知道。
左副承旨李存秀疏曰,伏以,臣忱誠淺薄,言辭拙澁,再上瀝血之章,未格聽卑之天,大防在前,旣不可蠢動,屢瀆爲懼。又未敢更籲,情窮勢極,泯默靖處,以俟譴罰,虛縻夙夜,居然三朔,所積者瘝曠之罪,所添者逋慢之誅,惶隘悶迫,日甚一日,筵飭荐下,絲綸特降,諭之以情勢之昭晢,責之以國體之益損,曉諭諄複,辭旨嚴截,臣始焉感惶,繼以震懍,不知所措。臣之區區情地,苟有一分可强之勢,則敢不一謝恩命,少伸耿結之忱,而自惟罪釁深重,不可以復贖,情理悲切,不可以按抑,身名僇辱,不可以洗滌,大質已虧,不可以自立。只當歸身畎畝,沒齒自靖,無敢以滓累之賤跡,玷汚于淸朝之班行,是豈臣樂爲而然也?噫,生逢盛際,致身華顯,沐浴恩波,翶翔邇列,人臣至榮,恒情所願,而臣則命途多舛,自爲棄物遠隔淸光,退處空谷,生而與麋鹿爲群,死將與草木同腐,其亦可哀也已。倘蒙特垂矜憐,不忍使臣益添方命之罪,亟許刋削,俾遂微諒,卽臣大幸,其以違慢瀆擾爲罪,加以嚴勘,則亦臣私分所安,惟聖明財處焉。臣又有一暴者,年前人言所謂松板營貨之事,其時相奏,請行按査,而便在未決之中。臣於前疏,曾未以此爲言者,蓋以身已汚衊,雖非此事,官職去就,非所擬議者,故初未暇及,而亦不可一向泯默,始敢仰陳。伏乞竝賜處分焉,臣無任云云。省疏具悉。爾之當初所遭旣昭晢,則所謂請査云云,亦其一事也。今何可又以此爲引乎?爾之許久虛縻,無意上來,大關國體,亦負昭晢之意,爾其卽爲上來肅命。
丁卯十一月三十日午時,上御熙政堂。晝講入侍時,知事韓晩裕持論語第五卷,特進官閔耆顯持論語第五卷,參贊官金基厚持論語第五卷,侍讀官李鼎秉持論語第五卷,檢討官洪冕燮持論語第五卷,假注書安尙默持論語第五卷,記事官鄭元容持論語第五卷,記事官曺鳳振,持論語第五卷,宗臣西春君爗,武臣行副護軍沈鑏,以次進伏訖。上讀前受音一遍訖。鼎秉讀自樊遲退,止擧賢才。上命釋義以奏,鼎秉解釋以奏,上讀新受音一遍訖,上曰,文義陳之。鼎秉曰,先之勞之,註云凡民之行,以身先之,則不令而行。凡民之事,以身勞之,則雖勞不怨,若人君身先行之,則民皆是則是傚,此所謂上行下效也。上有好之者,則下必有甚焉者,其應捷於影響,殿下居君師之位,表正一國,若以身先之,則風行草偃,四方必爲法焉。古語曰表端影直,表卽立於此,而四方以爲準則者也。所謂爲民表則者,上老老而民興孝,上長長而民興弟,躬率以儉,則民莫不儉,躬率以仁,則民莫不從,日遷善而不自知,此先之之效也。人君之於民,惠鮮懷保,視之如傷,若保赤子,則民亦仰之若父母矣,此勞之之效也。爲政之道,固不外於先勞二字。然而人心每易始勤終怠,故孔子又告之以無倦,詩曰靡不有初,鮮克有終,爲政尤貴始終如一,始終如一之道,不過曰一箇勤字。唐·虞三代之盛,聖王莫不克勤于邦,堯老而倦勤,則其平日之勤勵可知矣。鷄鳴而起,孳孳爲善,大舜之勤也。一饋十起,以勞天下之民,夏禹之勤也。昧爽丕顯,坐以待朝,成湯之勤也。自朝至于日中昃,不遑暇食,文王之勤也。仰以思之,夜以繼日,周公所以勤於輔佐也。群聖德甚盛矣,治亦至矣。不思而得,不勉而中,則宜無待乎勤,而猶日慥慥用力,不懈益勤,降及後世,時君之資稟,不及古先王已遠甚,雖憂勤愓勵,宵衣旰食,猶不能追踵唐·虞三代一半分而然。又狃於宴安,不於勤字上用力,此所以堯·舜·禹·湯之治,不復作於後世也。先勞二字,於爲治之道,儘是要切語,伏願深留聖念焉。上曰,所奏甚好,當留意矣。上曰,下番陳之。冕燮曰,孔子曰,先有司赦小過,擧賢才先有司云者,先責於有司也。赦小過云者,容其小過也。擧賢才云者,有德有才者,擧而用之也。此是爲長官者,總群僚之事也。莫非要切者,而第赦小過者,一句中有好義,簡賢而擧用,則賢者在位,能者在職。然而雖賢者,亦不免或有小過。若輒罪之,則賢者將不能安於朝矣。若然則容諛善媚者,巧於避免,而信心直行者,必不免焉。故人君不以察察爲明,察察則歸於小明,而不能赦小過矣。虞書曰,眚災肆赦,此言赦小過也。禹謨曰,宥過無大,此言過則雖大亦赦也。以此觀之,過誤之事,無論大小而咸宥之也。此章所訓,卽論季氏之政也。非但季氏,人君亦當如此,夫人君置公卿大夫百執事,而分之以職,若不事包容,小過亦罪,則君子將救過之不暇,而如盧杞·李林甫輩之索性小人,大奸似忠,善於容身,如此則賢邪之黜陟,倒置矣。此雖小事,其關治道亦大矣。雖以當今言之,殿下克寬克仁,包容涵覆如天地,然而有司之臣,或恐有過,進言之際,猶未盡其所欲言,奏事之時,猶未盡其所自講,拘攣囁嚅,不自覺其如此。伏願聖明,亦留念於赦小過,則賢才之擧用者,無動或犯科之慮,而竭其心智,以奏膚功矣。上曰,敷衍赦小過以奏,語甚切實,當留念矣。上曰,知事陳之。晩裕曰,聖人雖未行道,若其行道之方,則盡載於論語一篇,聖人若得位行道,則天下之賢才,必皆擧而用之。門弟子之中,有時而化之者,有成德者,有達材者,而英才之敎育者亦旣多矣。木鐸徇路,轍環天下,則四海內賢才,幾盡知之,而不得其位,未能擧而用之,只說及於仕季氏之仲弓,如下文所云也。夫擧賢才,實爲人君政敎中第一件事,舜之爲天子也。以不得人爲己憂,擧皐·夔·稷·契之賢,分命九官十二牧之任,弼予違而亮予采,以做熙雍之治,於是乎臣勞於下而君逸於上矣。哲辟非欲自求安逸,而得賢而委任責成,則自然安逸。此所謂勞於求賢,逸於任賢者也。孔子曰,舜復何爲哉?恭己正南面而已。舜之安逸乃如此,後世則不惟不知賢才,嵬然自聖,而自作聰明,不知先有司之義,而下行臣職,雖有賢智之臣,亦不委用。元首叢脞,而百工惰萬事隳,不復有君逸臣勞之時,可勝嘆哉?近取諸身亦有君逸臣勞之義,耳目盡聽命於天君,而心不爲形役,則百體運用而無病,天君主宰而泰然,此語朱書亦有之矣,而陳栢所云事應旣已,我則如故者,正道得此等境界也。朱子曰,有病之時,若任勞事,以作其氣則病自愈,此亦爲養生竗訣,不特此也。治國規橅,亦如此矣。後世人才雖云眇然,亦豈專無其人哉?彼善於此者,擧而用之,則不害爲當世之人才,而可以尊朝廷於日月之上,欲尊朝廷,莫若用賢而圖理,見今人才咸萃於朝廷。朱子曰,焫其丹田氣海,則氣血咸萃,而耳目聰明,手足便利,丹田氣海,卽臍腹之下,一身氣血所咸萃處,氣衰之時焫之,則氣血復萃,賢才之萃於朝廷,亦猶是也。願殿下收聚賢才,如焫丹田氣海,萃其氣血,則何患百僚之不得其人,庶績之不得允釐哉?猛虎在山,藜藿不採,汲黯在朝,淮南寢謀。上曰,此語出何書也?晩裕曰,宋之相臣陳俊卿,薦朱子也。用是語,以爲當世第一人物,猛虎在山,藜藿不採,漢書中語,而汲黯在朝,淮南寢謀,亦出汲黯傳矣。是時淮南反形已具,所憚惟汲黯,至曰漢廷惟汲黯一人,若公孫弘輩,如發蒙振落,黯只是一箇戇直之人,而漢朝之見重如此,而況賢於黯者乎?故尊朝廷專在於用賢,聖王爲治,亦不過用賢。舜登庸八元八凱,而至治肹蠁民俗,熙皞於是時也。朝廷無事,舜彈五絃之琴歌,南風之詩,君逸而臣勞,奚止如漢廷之有一汲黯,而見重於淮南也?近日則不然。自上有獨勞之嘆,而臣工則占便成習,委靡婾惰,百度懈弛,不知有君逸臣勞之義,誠願殿下,警飭群僚,精白淬礪,以爲奮庸則必有大助於治化矣。上曰,何以則得賢才而用之?晩裕曰,得賢非有別般道理,豈必求之於遐遠?雖今朝籍之中,彼善於此者則必有之,自上拔其尤焉而用之,則可爲今日之賢才矣。上曰,文義甚好,當留意矣。上曰,特進官陳之。耆顯曰,知事所奏甚好。然而求賢當於朝籍中云者,於用人之道太狹,猶未盡善,今之世人才眇然,固不可比於古。然而聖訓曰十室之邑必有忠信。又古人之言曰才不借於異代,十室小邑,尙有人焉。數千里方域之廣,豈無一之賢士乎?亦豈無一代人,自足了一代事者乎?惟在上求而用之之如何耳。願今在旌招之列者,前後致敬盡禮,亦旣至矣,而猶終守東岡之陂,無意羽儀於朝者,誠以求賢之禮雖懇,而用賢之誠或少故也。且目今方伯·守令任民社之責者,賢能亦必多有,至若立賢無方,成湯之盛德也,方猶今言族類也。人才豈係於方類乎?草菜巖穴之中,亦必多隱居求志之士,而遐遠不知也。若自旌招之列,以及方伯守宰,擇其見在之賢而用之,至於遐遠之人,而方類不拘,側陋是揚,則何患賢才之不得乎?伏願深留意焉。上曰,所奏好矣,當體念矣。上曰,參贊官陳之。宗薰曰,小臣別無可奏者矣。上曰,無倦之義,上番所奏甚好,而勤固人之所未易者,子路好勇,喜於有爲,而不能持久,故孔子以是答之。子路未之能行,惟恐有聞,則工夫亦篤,而猶不能行之持久,誠如上番所云,鮮克有終,何以則無倦,而終始勤勵耶?鼎秉曰,大學誠意章盡有之,誠則自無倦矣。上曰,下番所奏,人君不可察察以爲明者甚善,何以則無察察之弊耶?鼎秉曰,不察察而明,惟在於寬恕之工矣。冕燮曰,在乎一心公私之間,公平以臨之,則自不察察,而可以包容小過矣。上曰,子曰先之勞之,先勞二字,實爲人君之所難,先之然後可以勞之,則先之尤難,何以則可能先之耶?鼎秉曰,正心以正朝廷,苟有誠意工夫,則不難於先之矣。宗薰曰,此與有諸己而後求諸人同義,學問之道,以身先之,吾身無不足,然後始可求於人。此爲有根本,可以得效於用處矣。上命掩卷,晩裕曰,節屆隆冬,日氣甚寒,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,各殿宮氣候皆一樣矣。王大妃殿進御加味六君子湯五貼製入事。出榻敎惠慶宮進服加味異功散前方中,去靑皮五貼製入事。出榻敎嘉順宮進服交感蔘橘飮,依前方五貼製入事。出榻敎上命退,諸臣以次退出。
上在昌德宮。停常參,只晝講。
朴宗薰啓曰,明日常參·經筵,取稟。傳曰,只晝講。
宋知濂啓曰,來初五日朝參日次,而崇陵忌辰祭正日相値,頉稟之意,敢啓。傳曰,知道。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
金基厚啓曰,卽者漢城府郞廳來言,獻民數修正次,請出矣,敢啓。傳曰,知道。
宋知濂啓曰,龍虎營敎鍊官,訓鍊都監·禁衛營·御營廳·摠戎廳把摠來言,御覽軍案修正次,請出矣,敢啓。傳曰,知道。
傳于朴宗薰曰,禮房承旨馳詣受香所,奉審摘奸以來。
傳于朴宗薰曰,吏兵批歲抄點下者,依例捧傳旨。
以都承旨李冕膺牌不進推考傳旨,傳于宋知濂曰,更爲牌招。
以都承旨李冕膺再牌不進推考傳旨,傳于宋知濂曰,更爲牌招。
以都承旨李冕膺三牌不進推考傳旨,傳于宋知濂曰,更爲牌招。
以都承旨李冕膺四牌不進推考傳旨,傳于宋知濂曰,更爲牌招。
以都承旨李冕膺五牌不進推考傳旨,傳于宋知濂曰,更爲牌招。
以都承旨李冕膺六牌不進推考傳旨,傳于宋知濂曰,更爲牌招。
以濟州牧使韓鼎運狀啓,莫重節果進上代封,惶恐待罪事,傳于朴宗薰曰,勿待罪事,回諭。
朴宗薰,以吏曹言啓曰,今十二月初五日行崇陵忌辰祭典祀官兼大祝,前佐郞柳遠鳴塡差,而時無職名,令該曹口傳付軍職,何如?傳曰,允。
朴宗薰,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金基厚,以戶曹言啓曰,曹中各樣物種歲末遺在,依例別單書入之意,敢啓。傳曰,知道。
朴宗薰,以禮曹言啓曰,藏氷主梗官東氷庫別提宋景輝遷轉,代以新除授本庫別提成海默,原單子中改付標以入之意,敢啓。傳曰,知道。
朴宗薰,以禮曹言啓曰,卽接尙州幼學金聲九所志,則以爲,族孫禮簡,嫡妾俱無子,以其同姓六寸弟世忠第二子性淵,欲爲繼後,兩家相議完定,而未及禮斜之前,禮簡夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長金聲九所訴旣如此,依定式,金世忠第二子性淵,立爲金禮簡之後,何如?傳曰,允。
宋知濂,以兵曹言啓曰,南行宣傳官李完植未滿十朔,成才間姑爲停試之意,敢啓。傳曰,知道。
宋知濂,以兵曹言啓曰,今日各廳堂下武臣朔試射時,武臣兼宣傳官金衡遠·申光赫,部將李長年·兪武煥俱未滿四中,竝依定式,各決棍十度,訓鍊院主簿金永喆,武臣兼宣傳官宋旼祥柳葉箭二中,騎芻一中,部將白東臣柳葉箭一中,騎芻二中,以矢數計之,則雖未滿四中,騎芻例有倍劃之規,依此例不爲決棍,身病及呈辭受由人等,退試次,姑爲懸頉以入之意,敢啓。傳曰,知道。
禮曹,今月十三日王大妃殿誕日陳賀時應行節目,參考前例磨鍊,依此擧行,何如?啓判付,旣承慈敎,權停爲良如敎,來戊辰年正朝朝賀時應行節目,參考前例磨鍊,依此擧行,何如?啓判付,權停爲良如敎。
丁卯十二月初一日午時,上御熙政堂。晝講入侍時,特進官韓用鐸持論語第五卷,同知事金在昌持論語第五卷,參贊官金基厚持論語第五卷,侍講官尹鼎烈持論語第五卷,檢討官洪冕燮持論語第五卷,記事官趙庭和持論語第五卷,記事官鄭元容持論語第五卷,記事官曺鳳振持論語第五卷,宗臣西春君燁,武臣副護軍尹頤東,以次進伏訖。上讀前受音一遍訖。鼎烈讀自曰焉知賢才而擧之,止蓋闕如也。上命釋義以奏,鼎烈解釋以奏。上讀新受音一遍訖,上曰,文義陳之。鼎烈曰,仲弓爲季氏宰,問政於孔子,而孔子以擧賢才爲答,雖爲家宰,急賢猶尙如此,況處人君之位,其所擧賢之道,尤不可少緩矣。千古聖賢之語,何莫非監法之資,而此章中擧爾所知四字,實爲知人之要訣,知人之道,在於一心公正。一心公正,然後無私欲之蔽,而有選擧之明矣。擧爾所知,知無不明,則銓衡之地,薦剡之制,至公至正,賢邪淑慝,亦當自可辨別矣。凡於用人之際,深察擧爾所知之道,是臣之望也。上曰,所陳好矣,當留念矣。下番陳之。冕燮曰,孔子曰必也正名,衛君得罪人倫,而子路不知名之不正,反以身而事之,此孔子所以必以正名言之也。先儒謂輒若委政於夫子聖人之德,必能感化,使知無父之不可爲人,必將痛哭迎父,蒯聵亦豈不感動乎?輒乃致國請罪,則聵亦以不得於靈公,決不肯受。仍以命輒,群臣必欲得輒爲君,輒乃自暴其罪,請告天子方伯,必欲致國于父,聵與群臣,亦將表輒仁孝之美,請天子告諸候,必欲得輒而爲之君。然則人心皆歸於輒,使之復君衛社,則輒乃尊父爲太上,備物致養,勉就其位,則名正言順,一擧而正天下矣。夫子之正名意者,或出於是,而此則近於權變之說,終不若集註胡氏之說矣。正名二字,非但適中於當時之弊,名者名分也。馮氏曰,禮莫大於分,分莫大於名,雖是人倫之外,莫不有名。名正然後事乃成,以近來言之,世降俗末,名分倒置,等威之間,尊卑不明,事爲之際,淆雜無統。雖不敢以某事指的仰奏,而上自朝廷下及閭巷,此弊滔滔,以至遐土賤氓,愚昧尤甚。其所正名分之道,尤不可少忽矣,伏願惕念焉。上曰,正名分之言好矣,當留念矣。知事陳之。在昌曰,上番以擧爾所知仰奏,其意好矣。不擧賢則百職廢,賢才卽國家之祥也。人君尤當以擧賢爲莫急之務,故古語曰,勞於求賢,逸於任賢,古之聖帝明王,莫不皆然,而猗我先王朝二十五年,神功聖德,史不勝書,尤爲惓惓於君逸臣勞之義。絲綸若曰勞將從頭,另尋題目,一一擔着整頓,然後求之之勞,庶能食其效。大抵擧賢之道,實爲致治之之要,使擧爾所知,百度修擧,則風俗可以感化遷善矣。百姓可以安土樂業矣,如此等處,亟加體念焉。上曰,所陳好矣,當留念矣。特進官陳之。用鐸曰,同知事已盡仰奏,臣別無他可奏者矣。上曰,參贊官陳之。基厚曰,同知事及玉堂上下番,皆已仰奏,臣別無他可奏者矣。上曰,擧賢才則上番及知事,皆已仰奏矣。此章子路之所言不善,故夫子斥之以野哉?雖別無文義之可以發問者,而此云君子於其所不知,蓋闕如也。君子卽懋學問之人也。若以學問言之,則如當疑晦處,必欲到底透徹,以爲明知之道,可也。夫子之此言,蓋斥子路之爲人而然耶?鼎烈曰,孔子此言,卽勉戒子路一時率爾之言也,若以學問工夫言之,則亦不可闕如也。上曰,子路强不知爲知,每有率爾妄對之患,故夫子以此斥之耶?君子於其所不知處,必欲詳知,然後學問亦可以到底明透,而豈以不知,每爲闕如乎?鼎烈曰,學問之道,固不可闕如,而子路以不知爲知,故夫子斥之也。冕燮曰,夫子有可爲之道,而子路不知夫子之意,視以迂闊之言,故夫子以此斥之也。上曰,胡氏註曰夫子爲政,以正名爲先,必將具其事之本末,告諸天子請于方伯,命公子郢而立之,人倫正天理得,俄者下番所奏中輒乃尊父爲太上,則名正言順,兩論之中,何言爲是耶?冕燮曰,俄者所奏者,卽旁照仰陳之說,而若胡氏之論,卽大經大法也。上曰,聵與輒,俱是得罪人倫者,何以則名正言順耶?冕燮曰,立公子郢則名正言順矣。上掩卷,命退,諸臣以次退出。
上在昌德宮。停常參,只晝講。
朴宗薰啓曰,明日常參·經筵,取稟。傳曰,只晝講。
金基厚啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
金基厚啓曰,禁衛營將官來言,今日本營軍兵日次私習云矣,敢啓。傳曰,知道。
金臺厚啓曰,御營廳將官來言,今日本廳軍兵日次私習云矣,敢啓。傳曰,知道。
朴宗薰啓曰,三品官之無得過三日循例請牌,曾有定式矣。刑曹參議金履載除拜後過三日不爲出肅,事體所在,誠甚未安,從重推考,仍卽牌招察任,何如?傳曰,允。
以都承旨李冕膺牌不進推考傳旨,傳于朴宗薰曰,更爲牌招。
以都承旨李冕膺再牌不進推考傳旨,傳于朴宗薰曰,更爲牌招。
以全羅監司李肇源狀啓扶安縣人物渰死事,傳于朴宗薰曰,人名之一時渰沒,聞甚矜惻,元恤典外,各別顧恤,使之卽爲搜拯,身還布亦卽蕩減事,分付。
以濟州防禦使韓鼎運狀啓薦新與進上洞庭橘不得如數封進惶恐待罪事,傳于朴宗薰曰,勿待罪事,回諭。
朴宗薰,以禮曹言啓曰,卽接濟州牧使韓鼎運狀啓謄報,則今十二月令宗廟·景慕宮薦新乳柑,如數封進,而同月令宗廟薦新洞庭橘,備數無路,以八十五箇都封上送,以爲稟旨薦進事爲辭矣。乳柑依例當日薦進,洞庭橘雖未備數,分排薦新,多有已例,今亦依前例分排,當日一體薦進,何如?傳曰,允。
朴宗薰,以禮曹言啓曰,卽接西部幼學朴師瞻所志,則以爲,族孫朴宗翊嫡妾俱無子,以其同生兄宗輔第三子鎬壽,定爲繼後,而未及禮斜之前,宗輔內外俱爲作故,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長朴師瞻所訴旣如此,依定式,朴宗輔第三子鎬壽,立爲朴宗翊之後,何如?傳曰,允。
金基厚,以御營廳言啓曰,本廳千摠李商一身病甚重,勢難察任,改差,何如?傳曰,允。
丁卯十二月初二日午時,上御熙政堂。晝講入侍時,知事韓晩裕持論語第五卷,特進官洪義浩持論語第五卷,參贊官宋知濂持論語第五卷,侍講官尹鼎烈持論語第五卷,檢討官洪冕燮持論語第五卷,假注書安尙默持論語第五卷,記事官鄭元容持論語第五卷,曺鳳振持論語第五卷,宗臣西春君爗,武臣行副護軍李顯宅以次進伏訖。上讀前受音一遍訖。鼎烈讀自名不正則言不順,止無所苟而已矣。上命釋義以奏。鼎烈解釋以奏。上讀新受音一遍訖,上曰,文義陳之。鼎烈曰,昨日下番以名分爲奏甚好,而名分爲綱領,禮樂爲目,正其綱則目自張,禮樂刑罰,何患不興不中乎?言者名之所由達,行者言之所由施,言顧行行顧言,言行必貴乎相符,而言之非難,行之惟艱,學問之道無他,心得躬行而已。帝王之學,尤與匹庶有異,凡於聖訓,雖片言隻字,所讀所看,必思踐履,則學有緝熙于光明,而推之政令施措,今日行一事,明日行一事,件件合宜,則修齊治平之道,不過如斯,伏願深留聖意焉。上曰,所奏甚好,當留意矣。上曰,下番陳之。冕燮曰,此章宗旨,要不出正名二字,而名若不正,則言自不順,而下梢必至於民無所措手足,此豈非爲政者所可鑑法乎?孔子所訓,非但警之於衛國而已。王政之大經大法,固不外於禮樂刑政四箇字,大易豫之象曰,先王以作樂崇德殷薦之上帝,以配祖考,此言禮樂之所以興也。彖曰,聖人以順動,刑罰淸而民服,此言刑罰之得中也,禮樂所以相終始也。戴禮明堂位曰,周公制禮作樂,頒度量而天下大服,其下繼之曰,服大刑而天下服,此言刑罰之服民心,亦由禮樂中出來也。尤豈非禮樂刑罰之相爲用者乎?禮樂云者,非但以鐘鼓之鏗鏘,玉帛之交錯而言也。事得其序之謂禮,物得其和之謂樂,苟能事有序而物得和,則施之政事者,皆當其道,刑罰自然得中,故小註吳氏之說曰,事失其理而不和,故慶賞刑罰,無一得中,而此獨言刑罰者,賞過則濫,利及小人,刑過則淫,禍及君子,擧其害之重者而言之爾,刑罰之必可愼如此,是以舜典曰,欽哉欽哉,惟刑之恤哉,禹謨曰,刑期于無刑,民協于中,康誥曰,丕顯考文王,克明德愼罰,當其禮樂方興之時,豈有刑罰不中之歎,而群聖人欽恤之意,譪然溢於章句之間,如此其至矣,伏願聖明,亦於禮樂刑罰四字上,特留睿念焉。上曰,所奏甚好,當留意矣。上曰,知事陳之。晩裕曰,論語一部片言隻字,莫非聖學之要,而其辭簡其義約,然而所包涵者極廣大,孟子與公孫丑·萬章輩相與問答,故其辭自然拖長,孔子則所與語莫非高弟子,所以其說簡約也,獨此章及顓臾章語甚長。此無他,冉有·季路仕於季氏,於正名之義,有所未達者,故聖人語之以天下之大經大法,於是乎語不得不長矣,此章以禮樂刑罰而言,禮樂征伐,自天子出者也,聖人何爲而作春秋,爲正名也。當是時也,王室日卑,君綱日頹,不復知名分之爲何等物事,及春秋作而大義數十,蔽一言曰正名,而亂臣賊子始知所懼矣。晉文公主盟中國,尊王之功亦大矣,而聖人書之曰,天王狩于河陽,天子適諸侯曰巡狩,諸侯朝於天子曰述職,今文公與諸侯,爲衣裳之會,而請天子降屈於其會,此以臣而召君也,不可以爲訓於後者,故特書狩之一字,以著其罪,而以正其名,筆則筆,削則削,褒衮誅鉞,森嚴如此矣。漢高帝爲義帝縞素,以討項羽,名正言順,故諸侯皆背楚而歸漢,古人謂漢家四百年之基,權輿於此,此亦正名而然也。紫陽綱目,一遵魯史筆削之旨,而唐紀書之曰,帝在房州,此亦正名之書也,正其名分,然後大綱正,而政法修擧,百千萬般事爲,莫不得其正,此章之旨,正之一字,最宜着眼猛省處,若其正之之道,循天理而已,發言行事,循夫天理之正,則一心之德全矣,酬酢萬變,裁量庶務,無往而不正,若其名分,不期正而自正矣。故一正字,實爲聖人心法,而人君之所鑑法,亦在於此,伏願殿下深留意焉。上曰,所奏甚好,當留念矣。上曰,特進官陳之。義浩曰,禮樂刑罰之說,知事所奏儘好,而至若吳氏註慶賞二字,又可玩味處,此章只言刑罰,而吳氏竝擧慶賞賞罰,不可廢一故也,夫賞罰爲有國之大事,賞當則勸於爲善,罰當則止其爲惡,故刑賞卽人主御世之大欛柄,而禮樂征伐,自天子出者此也,不有慶賞,則其何以勸善旌淑乎,不有刑罰,則亦何以懲惡別慝乎?昏亂之世亦未嘗無刑賞,而每患倒置,至於民無所措手足,而其弊有不可勝言者矣。今殿下化理淸明,未有刑賞之失中者然,而在下之臣,猶委靡婾惰,專不事事,其弊終歸於民矣。近日進言者,皆以奮發振作爲奏,如欲率作興事,奪發有爲,則明乎慶賞刑罰是已,伏顧益加體念於此,以爲奮發振勵之方焉。上曰,所奏好矣,當留念矣。上曰,參贊官陳之。知濂曰,諸臣已盡奏,臣則別無可達者矣。上曰,事不成,則禮樂不興,禮樂不興,則刑罰不中,其次序果如何?鼎烈曰,凡日用間事,莫非禮樂,禮云禮云,玉帛云乎哉,樂云樂云,鐘鼓云乎哉,禮言其序,樂言其和,故禮樂不興,則刑罰不中矣。上曰,然則玉帛鐘鼓,果非禮樂乎?鼎烈曰,玉帛鐘鼓,亦是禮樂,而此章所云禮樂,非但謂玉帛鐘鼓而已。上曰,名之必可言,言之必可行,言行之相須爲難,如何則可以相須耶?鼎烈曰,程子曰名實一也,名者實之賓,旣有其實,則名自然相須。冕燮曰,實爲主而名爲賓,先行其言而後從之,則有實而自有名,是之謂相須,言不顧行,行不顧言,則有名而無實,是之謂不相副,今以所講冊子言之,此冊是孔門所問答,故名之曰魯論,若裏面說話,是孟子之文,而謂之論語,則非眞箇論語,而名實不相須矣。鼎烈曰,此是以賓主之分言之矣。上曰,名不正則言不順,言不順則事不成,每事必名正言順而後成,然而或有名不正言不順而成者何也?冕燮曰,名不正言不順,則事不成者,是大經大法也。朱子註曰,如有人被火,呼人急取水來救始得,而却敎他喚火來,此便是言不順,如何得事成?推此觀之,萬事亦可知也。知濂曰,後世則義理微而功利勝,或有名不正言不順而事成者,誠如聖敎,然而於孔子所訓,皆差舛矣。上命掩卷,晩裕曰,日間,聖體若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,王大妃殿氣候,何如?上曰,各殿宮氣候一樣矣。上命經筵諸臣先退,晩裕等退出。知濂曰,左副承旨處,更以嚴飭上來之下敎通報矣,其答以爲,所下恩批,鄭重諄複,所遭云云。雖不敢更提,而實無抗顔進身之路云矣。上曰,更以筵敎,嚴飭上來,可也。知濂曰,前後筵敎,諄複懇摯,而一向在外,無意上來,若有別下嚴命,則其去就似或有變動矣。上命書傳敎曰,堂上之如是屢違,萬萬未安,左副承旨李存秀,下義禁府推考,又命書傳敎曰,都承旨仍以前牌催促,違牌,勿爲呼望,如以牌去來更爲入稟,則不飭之在院承旨,難免重勘,以此知悉。上命退,承史以次退出。
上在昌德宮。停常參,只晝講。
宋知濂,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
朴宗薰啓曰,明日再明日崇陵忌辰祭齋戒,正日,初六日初七日溫陵忌辰祭齋戒,正日初八日長陵忌辰祭齋戒相値,視事頉稟之意,敢啓。傳曰,知道。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,事變假注書李埴身病猝重,勢難察任,今姑改差,何如?傳曰,允。
以咸鏡監司李晩秀狀啓,進上生靑魚·生瓜魚不得一時封進,惶恐待罪事,傳于申絢曰,勿待罪事,回諭。
宋知濂啓曰,注書尋單,近無其例,而注書洪起燮,强引不當之事,忽地呈辭,已極可駭,至於事變假注書代望,亦不擬入者,事未前有,所當重勘,而本院請推之外,無他可施之罰,何以爲之?敢稟。傳曰,當初尋單,已是近例之所無,雖有似例,呈辭頻捧,自前飭禁何如,而忽以院承旨之囚下吏,有此强引之事,微末庶官之呈辭,已極駭然,而含憾承旨之囚隷,致使密匣修整遲滯,事變注書差出不得爲之者,俱係紀綱之一端,事未前聞,尤萬萬寒心,注書洪起燮,施以刊削之典。
宋知濂,以兵曹言啓曰,輪對武臣加抄啓人員,別單書入之意,敢啓。傳曰,知道。
宋知濂,以兵曹言啓曰,同知中樞府事黃建柔病在鄕廬,末由上來供職云,兼司僕將崔秉敎身病猝重,勢難供職,呈狀乞遞,竝改差,何如?傳曰,允。
宋知濂,以備邊司言啓曰,卽見濟州牧使韓鼎運災實狀啓,則分等不爲擧論數件應行之事,候風涉海,恐有後時之慮,謹援已例,一邊擧行,一邊馳啓爲辭矣。其一,新舊還之一時竝督,恐傷民力,舊還姑爲仍停事也,其一,軍兵逃老故病廢之類,嚴飭各該邑,使之塡充,依例合操事也,觀此狀辭,雖未得爲純豐可知,其優於免歉,爲島民誠爲萬幸,後錄二條,先已擧行,且是年例所請,竝依狀請施行事,分付,何如?傳曰,允。
宋知濂,以扈衛廳大將意啓曰,別將金守淵身病猝重,勢難察任,改差,何如?傳曰,允。
宋知濂,以義禁府言啓曰,前承旨李存秀推考事,傳旨啓下矣。李存秀方在京畿安山地云,依例發遣府書吏拿來,何如?傳曰,允。
丁卯十二月初三日午時,上御熙政堂。晝講入侍時,知事徐榮輔持論語第五卷,特進官金履永持論語第五卷,參贊官申絢持論語第五卷,侍講官尹鼎烈持論語第五卷,檢討官洪冕燮持論語第五卷,假注書安尙默持論語第五卷,記事官鄭元容持論語第五卷,曺鳳振持論語第五卷,宗臣西春君爗,武臣行副護軍金守基,以次進伏訖。上讀前受音一遍訖,鼎烈讀自樊遲請學稼,止焉用稼。上命釋義以奏,鼎烈解釋以奏。上讀新受音一遍訖,上命陳文義。鼎烈曰,好禮好義好信三者,爲衆善之本,百事之原,夫上之所好,民必從之,故君子之德如風,小人之德如草,草尙之風必偃,人君臨億兆之上,理萬幾而出萬化,必以禮義信三箇字,爲第一義諦,堯之黎民於變,周之化行俗美,皆上好信禮義三者,而民莫不敬服,而用情者也。殿下於臨下之際,使之以禮,政措施爲,事皆合義,發號施令,王言必信,則黎民於變,化行俗美之治,不獨專美於古,伏願另加體念焉。上曰,所陳甚好,當留意矣。上曰,下番陳之。冕燮曰,此章聖人責其有意於農圃也。孟子曰,有大人之事,有小人之事,又曰,無君子莫治野人,無野人莫養君子,樊遲遊於聖人之門,所當學者,大人之事也,苟爲大人之事,則何患不養於野人,而顧乃欲爲農圃,是無意於大人之事,而爲所不當爲也,此孔子所以責之者也。禮義信三者之說,上番所奏儘好,此非但爲樊遲言,爲人君者,尤當如此,在上者自盡其道,則下之應之也,捷於影響矣。當今之弊有急務,臣請因此而陳之,我國僻在海隅,土地瘠磽,而人民繁殖,自古稱以貧國,國無三年之蓄,民困八口之飢,蓋藏乏而甁罌空,莫此時若,此無他,侈風日盛之致也。上自公卿,下逮百執事,皆未有昭儉之風,不能量入爲出,而以致財匱,害及於民,民亦效上,而放辟邪侈,設有數年災荒,則民必仳離顚連,苟究其本,皆由於侈靡,以高髻一尺,廣袖匹帛之語觀之,風俗之如此,竊恐自上猶有所未盡其道而然者矣。聖明菲食惡衣,導率臣民,則風行草偃,將見閭巷之間,尙儉恥奢,民皆制節謹度,而國有餘財,民有餘粟,雖有大侵,不患民之困窮,臣竊以爲,上好儉則民莫敢不節用,惟殿下其鑑念于玆。上曰,尤好於上番所奏,當留念矣。上曰,知事陳之。榮輔曰,上下番所奏,皆以敬服用情,爲上行下效,下之於上,固有相應之理,上之人好禮好義好信,而民若有不敬不服不用情者,則曰吾之禮義信有未盡歟,每自反而思之,則德益修而民終應之矣。管子曰,風者,人之剛柔緩急,由於水土之風,故曰風俗者,人之好惡取舍,從人君之政,故曰俗風隨水土,俗因導率,民之敬服用情,專係於導率,殿下亦留意於導率二字,而以身先之,好禮好義好信,則下必有甚焉者,而敬服用情,各以其類而應之矣。夫非禮不動,所以修身也,而周旋中禮,盛德之至也,義以制事,則事得其宜,心之所制也,義以爲質,禮以行之,而信以成之。此三者,學問切要底工夫,而極其至則聖人不過如斯,伏願聖明,以此三者,或有所未至,每自點檢於心,警惕於心,則方是有箚脚處進步處,而終底篤實輝光,民之類應,只是這裏自然之效驗也。上曰,以導率爲奏甚好,當留念矣。上曰,特進官陳之。履永曰,玉堂·知事所奏俱好矣。大抵此章之義,與許行章同焉,用稼云者,卽堯·舜亦不用於耕之義也,學者先分大小之別,然後路脈定準的立,始可有下手進步處,若以道體言之,凡天下許多事,雖極細微者,亦莫非道中之一事,而小道則致遠恐泥,故君子不爲也。心不可以兩用爲學,而若捨其大者,留心於小者,則志趣已汚下,不能向裏做去,而無以造高明光大之域,是以孟子曰,先立乎其大者,則其小者不能奪也。學者之注心用工處,亶在乎大人之事,而樊遲親炙於聖門,而以農圃爲問,其志之卑且陋,不足與語道矣。堯·舜之知,而不徧物,急先務也,學者用工,當另尋其急先務,先務其不在於遠者大者乎?繩門圭竇之士,猶當以遠大爲務,而況人君之尊,南面出治,任億兆群生之責,負荷若是其重且大,若先其細務,察察於小事,而却忽略了遠者大者,則終底於萬事叢脞之弊,故凡事須先分別大小,始不爲小人之歸,而有眞箇爲學之效矣。方今聖學日臻高明,政宜立定規橅,恢拓範圍,勉其遠者大者,則學有緝熙,當底於昭曠之域,而爲治之要,亦不外此,伏願深留聖意焉。上曰,所奏甚好,當體念矣。上曰,參贊官陳之。絢曰,諸臣皆以禮義信三者仰陳,其言皆好,而三者之中,信之一字爲尤大,蓋信爲五德之主,而禮也義也,非信則皆僞而已矣,信之爲德,何適不宜,而其於在上接下,尤爲着緊,故以文王之聖,必稱與國人交止於信,大學言無情者不得盡其辭,此亦信在言前,故民不得不用其情也。曾子言上失其道,民散久矣,如得其情,則哀矜而勿喜,所謂失道民散者,以其無信,故民不用情,必須明者始得其情也。大抵世降俗汚,專由於民之巧詐奸僞,不用其情故也。苟使民皆用情,則自無獄訟之滋,而馴致淳朴之治矣,此在在上導率之如何而已。是故有文王交信之德,然後可無失道民散之歎,而無情者不得盡其辭矣,此章三言誠爲至訓,而上好信一句,尤有大焉,伏願深留聖意焉。上曰,所奏甚好,當留念矣。上曰,今日所講文義,只有此三句,而諸臣皆以導率爲言,誠甚切要,而別無他發難之義矣,仍命掩卷。榮輔曰,明日以後,連値齋戒,而初九日則乃小寒也,當依例停講矣,近來連爲開講,聖學日臻緝熙,此後則數行召對似好,故敢此仰達矣。仍進前奏曰,本曹正郞金思羲,今六月,自臣曹草記仍任矣,追聞其瓜期在今臘月云,自仍任日更爲計仕之意,分付吏曹,何如?上曰,依爲。出擧條上曰,此是別例房郞廳,而果善爲之乎?榮輔曰,然矣,雖是郞官,所任則重矣。上命退,諸臣以次退出。
上在昌德宮。停常參·經筵。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
申絢啓曰,同副承旨金基厚今日不爲仕進,卽爲牌招,何如?傳曰,允。
傳于朴宗薰曰,召對爲之。
李埴改差,代以朴宗心爲事變假注書。
宋知濂啓曰,事變假注書朴宗心時無職名,令該曹依例付軍職冠帶常仕,何如?傳曰,允。
朴宗薰,以弘文館言啓曰,以法講繼講冊子問議事,副修撰臣徐能輔就議于時原任大臣及在外儒臣處,則左議政臣李時秀以爲,臣於日前筵席,略陳賤見矣,謹稽前後進講冊子,四書及尙書,俱已畢講,而詩經則至八卷而中輟,魯論畢講後,以詩經爲繼講冊子,似爲合宜,惟在博詢而裁處焉云,領府事臣徐龍輔病未獻議云。鰲恩君臣李敬一以爲,法筵進講四書二經中,詩經未講,尙餘二卷,魯論畢講後,繼講詩經全帙,似爲合當,臣與左右相之意,別無異同矣云。右議政臣金載瓚以爲,頃於前席俯詢之下,臣亦略陳愚見,而讀書之工,貴在精專,雖以士子功課言之,畢講全帙,浹洽融會,然後爲工始精,收效亦精,臣意則魯論畢講之後,更以詩傳未盡講者進講,似好矣云。判府事臣韓用龜病未獻議云。行大司憲臣李直輔以爲,臣罪戾至重,無以自齒平人,每於詢蕘之下,不敢仰對,今又虛辱銜命之臣,悚惶之極,不知所達,而竊伏念,聖學緝熙,經帷連開,太平萬歲,於此爲基,瞻聆所及,益切欽頌之忱云。前掌令臣宋穉圭以爲,懵陋小臣,名在選籍,久爲國人之所嗤點,常自蹙縮,若無容措,今玆夢寐之外,近侍銜命遠臨,詢以繼講冊子,其爲惶惑,尤當如何?竊念,讀書次第,已著於朱子所編近思錄中,而亦非小臣所敢妄僭指陳,惟在上裁之如何耳云矣,大臣·儒臣之意如此,何以爲之?敢稟。傳曰,依時原任大臣議爲之,可也。
宋知濂,以義禁府言啓曰,卽接月令醫員金興信手本,則時囚罪人李枝蕃,本以痰喘之証,屢月沈痼之餘,冒寒上來,一倍添劇,食飮全却,氣息奄奄,有時昏窒,實有難保之慮云。自前罪人病勢危重,則一邊保放,一邊草記,曾有定式矣。李枝蕃,姑爲保放之意,敢啓。傳曰,知道。
丁卯十二月初四日辰時,上御誠正閣。召對入侍時,參贊官朴宗薰持國朝寶鑑第十三卷,侍講官尹鼎烈持國朝寶鑑第十三卷,檢討官洪冕燮持國朝寶鑑第十三卷,待敎朴綺壽持國朝寶鑑第十三卷,記事官趙庭和持國朝寶鑑第十三卷,記事官鄭元容持國朝寶鑑第十三卷,記事官曺鳳振持國朝寶鑑第十三卷,以次進伏訖。上曰,案冊以國朝寶鑑第八卷及第十三卷入之,而諸臣各持第八卷入來,何也?注書出去,持諸臣件第十三卷七件以入,可也。賤臣承命出來,宗薰曰,講冊持入之際,有所不審,致與案冊相左,事甚未安,當該玉堂,推考,何如?上曰,依爲之。出擧條上曰,案冊兩卷,俱爲入來,玉堂果有不審乎?宗薰曰,兩冊旣已俱入,則事當更爲稟定,而未卽稟定,玉堂果有不審矣。上曰,上番出去,案冊使之催促持入,可也。元容承命出傳,還入進伏,上曰,都承旨已入來耶?宗薰曰,一向俟勘,尙未承膺矣。上命書傳敎曰,連日飭敎,不啻一再,奉牌闕外,無意入來,國體則由是而壞損,紀綱則由是而頹墮,身爲一院之長,當號百司之官,而作此前所未有之擧,承旨引義自在,先朝飭敎截嚴,此承旨之所引,未知踰於昔日引義之承旨乎。若不然,則都承旨之屢日違召,其果臣分之得當,道理之所在乎?以此意令政院使之申明知悉,卽爲入來膺命。賤臣持第十三卷諸臣所讀件七冊,還入進伏,分授諸臣訖,上開卷命讀,鼎烈讀自國朝寶鑑,止親覽採施焉。上曰,下番讀之。冕燮讀自引見院相,止竝減一疋。上曰,參贊官讀之。宗薰讀自一疋者減半疋,止難免其責。上曰,閣臣讀之。綺壽讀自廣州民李尙信,止命依議施行。上曰,注書讀之,賤臣讀自先朝有二品,止可用之人。上曰,上番讀之。元容讀自則不待別薦,止當等第抄啓。上曰,下番讀之。鳳振讀自自已所薦,止上皆從之。上曰,文義陳之。鼎烈曰,肅廟沖年嗣服,凡係庶務,親加裁斷,上所欲問,得以面詢,下所願陳,亦得面奏,其於出治行政之道,勤勤孜孜,此固今日之所當監法者也。今殿下日御講筵,樂不爲疲,臣誠欽仰之至,而大抵非但講學,如承旨持公事入侍,月六賓對,皆爲頻接臣隣之道,而此外下直道帥臣守令引接,最爲詢咨之方,民間疾苦之可以矯弊者,親加下詢,則其爲大警動之道,亦異於傳諭之例飭,而凡其守令之自下小心,亦非按廉之效所可比也。在昔唐·虞之時,詢于四岳,採之歌謠,此可見治世之氣像,而若不引接臣隣,每加勤咨,則九重深邃,彼蔀屋幽隱之事,亦何以洞知乎?如此等處,必爲體念焉。上曰,所陳好矣。當留念矣。下番陳之。冕燮曰,此云養雀雛死,令毋棄而瘞之,此誠我聖祖惻隱之聖德,而與湯德之及禽,齊宣之問牛,同一揆矣。此雖微事,亦出惻隱之一端,以此心推之,八域億兆之民,其所如保若己之德意,有可以仰揣矣。以今見之,歲幸無歉,民無顚連之患,而若其艱難疾苦之狀,有非將死之一鳥所可譬喩,則其所懷保之方,尤不可少忽,推此以往,則其有補於聖化,將不少矣。上曰,所陳,好矣。當留念矣。參贊官陳之。宗薰曰,此時肅廟初服,庶情淸明,規模施措,益多可法,至如別薦一事,卽祖宗舊制,至是修明之。夫用人何等大政,而在下疏逖之類,自上無以遍知,故使朝臣各擧所知,然後擇而用之,以人事君,果是大臣之職,而若其庶僚,亦皆殫誠汲引,拔茅彙征,則一藝一能者,亦無沈淪之患矣,然上之求之,下之薦之,將以施諸實用也。如今之薦狀法則依舊,而其實則無薦之者,不以其實,而或循一己之私,旣薦而亦無收用之實,循行故例而止,則雖有奇才茂能之士,何以自達乎?大抵非但薦人一事,凡百政令,未嘗無良法美制,但患行之無實。伏願殿下,凡於事事,皆究立法之本意,務求實效,雖如方伯守令薦,必求可用之才,若或薦非其人,則罪其薦主,此便是實政,深留聖意焉。上曰,閣臣陳之。綺壽曰,此云司諫院啓辭諸道各邑冒屬巡營匠人汰定正役,而大抵軍政,國之大政也。近來軍政之弊,實多難言之端,稍饒之民,行賂而倖免,貧殘之民,不得行賂而徧苦,旁岐曲逕,謀避者多,黃口白骨,侵徵也切,惟彼殘民,將何以堪之乎?向來習操時,抄選壯實軍,軍弊略加釐正云,而又因備局回啓,各道軍弊,曾有提飭矣,此後更加提飭充定之時,務得平均,時遣繡衣廉探之際,俾得虛實,守令方伯之不善釐正者,輒令勘罪,則軍政庶有修擧之道矣。上曰,以軍政仰奏之言好矣,當留念矣。上曰,是歲兩西,尤甚凶歉,安·肅等數邑,幾於赤地,死者相繼,而守令匿不以聞。其時肅祖沖年嗣服,勵精圖治,名臣碩輔,布列朝著,此時可謂盛時,而猶有此等之患,至下備忘之記,其愛民之聖德,不勝欽仰,而顧今八域之內,凶歉之患,非止安·肅數邑之比,而生民難保,無塡于壑之患,守令難保,無匿不聞之慮,何以則可使生民俾免塡壑之患,守令俾有無隱之效耶?鼎烈曰,數年以來,歲幸無歉,故別無捐瘠之聞於上,而歲若告歉,守令雖欲匿不以聞得乎?以聖祖備忘記見之,若其民情無隱之道,實在於上之提飭矣。冕燮曰,此時則年事告歉,故生民之疾苦如此,而若夫生民切己之憂,則非但歉歲有之。雖以近來言之,爲守令方伯者,安保無匿不以聞之患,而民隱畢達之道,專在於牧民之官,自銓曹另擇守令方伯,至於按廉,尤是不可無者也,頻遣諸道,以爲探察,則守令之得失,民間之疾苦,雖欲匿之而不可匿矣。宗薰曰,近年穡事,連得免歉,果如玉堂所奏,然亦有不然者。雖以今年言之,縱似稍稔,而三南海溢,兩西霜雹,被災處可謂獨歉。且雖遇豐歲,恤民之政,不可少忽,蓋歉年則朝家蠲減之政,州縣賑濟之策,猶爲盡心措處,至於稍登之歲,則舊逋之追刷,停退之督徵,種種迭發,民間恒言,至曰豐年之苦,甚於歉歲。此言絶可憐,而實情果然矣,然則撫摩優恤之道,宜無間於豐歉矣。擇守令發按廉,固是要道,而若其大本,則惟在自上憫念之情,聖祖下敎,若曰赤子,夫視民如襁褓之兒,其飢寒疾痛,不能自言,而慈母之心,至誠顧復,不言而喩,雖或不中,亦不遠,此所謂如保赤子,存心如此,則民隱豈不悉達乎?上曰,下番之言好矣,而參贊官所奏尤好,當留念矣。上曰,廣州民李尙信事,旣有已定之律文,故依律文施行矣,若有此變,而如無定律,則將何以處之耶?鼎烈曰,渠當自處之不暇,而乃反詣官自告,其頑蠢甚矣,此律果爲得當矣。渠之所犯,參之人情,異於用情,雖無此律文,亦當用此律矣。冕燮曰,父子之義,無所逃於天地,雖非用情,罪固難容矣。宗薰曰,律文酌定,乃是先王原情定罪之意也。雖無此律,其在朝家制法之道,似不至一律,然此人自處,不可一刻苟容於覆載之間,詣官自告,遲待朝家議律者,亦甚頑蠢矣。上曰,國之刑章,似當如此,而在渠道理,則不當若是矣,遭變之後,卽當自引,而至於告官之擧,則其頑慝可知矣。綺壽曰,待其歛葬,始乃告官,尤爲冥頑矣。冕燮曰,極其頑蠢無狀矣。上曰,承旨望浩多,許積請以三望擬入矣,與今通瀜擬望,果孰勝耶?鼎烈曰,此時則嗣服之初,姑難知其人,故許積有此言,而今則聖明一一監別,不必備三望以入矣。上曰,藥房請對時,許積以石物接續事仰勉曰,擴充此心則治國思過半矣,擴充之工誠難矣,何以則可得其道耶?冕燮曰,非曰無此心,而不得長久操存,故不能擴充,擴充之道,當以不息無間斷爲本,而不息無間斷之工,在於誠字工夫,大抵治國之道,不外於誠矣。宗薰曰,殿下近日進講顔淵篇,其問仁也。夫子直以克己答之,請其目,則唯曰非禮勿視聽言動而已,蓋克去非禮,則仁不可勝用矣。本心之善,每爲私慾之所梏喪,故不能充其量,凡於外物私欲,所以害吾本心者,一切克去,則擴而充之,不期而然矣。上命退,諸臣以次退出。
上在昌德宮。停常參·經筵。
藥房副提調申絢啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
申絢啓曰,假注書安尙默身病猝重,勢難察任,今姑改差,何如?傳曰,允。
傳于朴宗薰曰,召對爲之。
宋知濂,以義禁府言啓曰,時囚罪人李存秀分揀放送事,命下矣。李存秀放送之意,敢啓。傳曰,知道。
傳于李存秀曰,玉堂上下番持國朝寶鑑入侍。
安尙默改差,代以李光文爲假注書。
傳于朴宗薰曰,貢果入來,弘文提學待明朝牌招,通方外,試紙用大好紙。
李冕膺,以吏曹言啓曰,今十二月初九日,行長陵忌辰祭,典祀官兼大祝,前持平柳塡差,而時無職名,令該曹口傳付軍職,何如?傳曰,允。
丁卯十二月初五日辰時,上御誠正閣。召對入侍時,參贊官宋知濂,持國朝寶鑑第十二卷,侍講官尹鼎烈持國朝寶鑑第十二卷,檢討官洪冕燮持國朝寶鑑第十二卷,待敎朴綺壽持國朝寶鑑第十二卷,假注書安尙默持國朝寶鑑第十二卷記事官鄭元容持國朝寶鑑第十二卷,記事官曺鳳振持國朝寶鑑第十二卷,以次進伏訖。上開卷命讀,鼎烈讀自國朝寶鑑,止竝不省。上曰,下番讀之。冕燮讀自六月,止以副國人之望。上曰,參贊官讀之。知濂讀自司憲府,止以易學名。上曰,閣臣讀之。綺壽讀自領敦寧府事,止不許。上曰,注書讀之。賤臣讀自敎曰刑者,止民得以措手足。上曰,上番讀之。元容讀自今有受刑累百次,止或有受刑一次而致斃者。上曰,下番讀之。鳳振讀自欽恤之道,止以懲其弊。上命陳文義。鼎烈曰,我國人才,必稱穆陵盛際,而儒賢之輩出,仁祖朝尤盛,此皆由於搜羅禮遇之盡其道也,大抵才不借於異代,今亦豈無懷瑾握瑜之士,而收用之道,有未盡者,故才有不如古之歎,且近來專以科目取人,宜乎人才之不得也。然就其中拔其尤,而名一藝者率以錄,則猶可以收拾當世之人才,任職居官,而治化下究於民矣。孝廟朝初元,以剔去私情,務從公道,爲急先務,斯誠得人之要道,豈非後嗣王之所可鑑法者乎?伏願以此董飭具僚,以爲敷化之方焉。守令係百姓之苦樂,亦不可不得人,淸白吏子孫收用之敎,實是奬勸守令之要,而近來銓曹視以例飭,鮮有對揚之效,亦望留念另飭焉。上曰,所奏甚好,當留意矣。上曰,下番陳之。冕燮曰,聖祖初元,下敎飭愼擇臺諫,臺諫者,人主之所以寓耳目也,自古設置之意,豈徒然哉?群工之藏否,時政之得失,民生之苦樂,何莫非臺諫之所可言也?歐陽脩與范司諫書曰,天子曰是,諫臣曰非,天子曰非,諫臣曰是,立殿陛之間,與天子相可否者,諫臣也,諫臣之重,固如是矣。我朝盛際,朝廷擇人,尤重臺諫,爲其治亂汚隆,專係於言路也,朝廷謨猷雖小事,必使與聞,得以昌言竭論,是以當時化理淸明,風俗雍熙,挽近以來,擇之不愼也,故其自任也輕,自任也輕,故可以言而不言,含默爲事,殆同金人之三緘,仗馬之不鳴,有其名而無其實,甚至於有除輒違牌不進,便作日課,所謂通淸,不過銓家爲人扶持門戶之資而已,實無淸朝爲耳目之意也。故不幸而若有逆變,則亦不知北首爭死之義,莫效挺身先討之擧,而緩聲隨衆,只是如諺所謂死僧習杖,尙何望補衮闕而箴官師哉?大可寒心,方今聖上,明達治體虛己納諫,正宜先擇臺閣之任,而至若政注,尤是有國之大事,向來銓長,引義撕捱,政命遲滯,殆近一望,屢煩飭敎,以臣謏陋,未之前聞,若銓長事當引義,則自上特加體諒,允合禮使之道,如其不然,則嚴加責敎,卽日勉出,亦爲振紀綱之方,旣不體諒,又不卽勉出,徒然命牌之往來,不知爲幾十次,大有損於國體,此後凡於此等事,深思處置得宜之道,是臣區區之望,適因言端,敢此仰奏矣。上曰,所陳甚好,當留念矣。上曰,參贊官陳之。知濂曰,孝廟潛邸時,備知閭里艱難,故及其在宥,一政一令,莫非後嗣王所可鑑法者,而今日所講,又是初元辭敎之動合典謨者也,下番儒臣,以臺諫之職,係國家治亂之義,纔有所奏,臣不必疊陳,而此時大臣以臺官有闕,雖公除前,不可暫曠,請差出臺官,其時處臺閣者,能盡耳目之責,故大臣憂其曠職,而有此奏,近則不然,媕婀成習,風節巽軟,以不言爲能事,以至官箴之規,絶無聞焉,若是則雖終歲備員,逐日詣臺,百司庶僚,將何以忌憚於臺閣乎?目下矯俗之方,莫若峻其選而擇其人,重其責任,則爲臺閣者,庶效一日之責矣,此時下敎,又有守令愼擇之命,蓋分憂百里云者,分上憂之謂也,爲字牧者不能分其憂,而憂反貽於上則其可乎?選部之差遣也,徒循資格,而不量其才之堪否,方伯之黜陟也,多所拘礙,而未盡公議之稱停,則守令之不能盡分憂之責者,職此之由,卽今殿最在卽,大政不遠,黜陟之公明,差擬之審愼,正當其時,伏願申加飭勵焉。上曰,所奏甚切實,當留念矣。上曰,閣臣陳之。綺壽曰,上番儒臣,以淸白吏子孫收用之說仰奏,此說甚好,蓋爲長吏者廉白,則百姓蒙其惠,故列聖朝以淸白吏子孫收用,爲激勸之方,近來每當大政之時,下敎亦不翅諄勤,而銓曹視若文具,此後宜令廟堂別般申飭,而方今處芻牧之任者,亦豈無廉白之人乎?亦別加奬勸,則京外諸臣,咸知所淬勵矣,伏願留念焉。上曰,所奏好矣。上曰,此初元下敎中守令擇差之道,尤爲實效,政令施措之間,能有實效尤難,何以則可有實效耶?鼎烈曰,非但爲國,當務實效,講學亦然,孔子曰,學而不思則罔,凡事皆實心做去,則自然有實效矣。上曰,崇節儉以抑奢侈,實爲要務,宮中好高髻,四方高一尺,宮中好廣袖,四方全匹帛,此雖上好奢侈,下從而化之者而然,或有上能尙儉,而下有奢侈者何也?鼎烈曰,上苟能實心崇儉,則下豈有侈風乎?人君菲衣惡食,則民自然化之,不恥惡衣惡食矣。冕燮曰,賈誼疏以爲,帝衣皁祶,而富民屋壁,皆被文繡,是時文帝尙儉,而民庶如此,是冠屨倒置也。上曰,俄所問上好儉而下或有奢者,卽此意也。鼎烈曰,文·景之時,國富民庶,文猶勝,故風俗如此矣。知濂曰,古之帝王尙儉,莫若漢文,以諫臣皁囊爲帷帳,後宮衣不曳地,其儉素如此,而賈生疏所云,庶人屋壁皆被文繡者,蓋其時節儉爲治,太倉之粟,陳陳相因,錢貨貫朽而不可較,爲吏者長子孫,天下富庶,故致有庶人屋壁被文繡之風,而非如後世侈靡之俗,因導率之不善而然也。文帝誠小康之主也,而賈誼之疏,猶以爲痛哭太息者,蓋恥其君不及堯·舜三代,而後世以誼爲名儒者也,豈文帝不能尙儉而然乎?上行下效之速如影響者,莫如奢儉二字,在上之人,苟眞能崇儉,則風俗之矯革至易矣。冕燮曰,苟崇儉則奢不待抑,而上行下效,民俗自然以奢侈爲羞恥,底事矣。鼎烈曰,孔子曰其身正,不令而行,惟在在上者以身先之也。上曰,憲府所啓之辭,今當嗣服之初,宜大更張一洗痼習,先知起弊之源,方可行捄弊之策云者甚好,以今言之,何者爲弊源耶?鼎烈曰,當今之弊,誠難指一以奏矣,內而各司,外而各邑,無事不有弊,而大抵糴政田政,尤是弊之大者矣。知濂曰,若論今時之弊,擧其大者,如紀綱之隳弛也,名分之陵夷也,奢侈之盛也,刑政之紊也。又以切於民生者言之,軍田糴三政,爲最大至痼之弊,凡今之人,說道弊源則詳,而却無捄其弊而任其事者,此誠可悶矣。冕燮曰,捄弊爲難,矯捄之道,惟在因時制宜而已,宋儒眞德秀之言曰,當遵守而遵守者固繼述也,當變通而變通者亦繼述也。法久則弊生,雖是先王之法,弊生則不必拘於遵先而莫之撓改,惟當措置合義也。鼎烈曰,弊源則當其職責者,皆自知之,最是捄弊之道,鮮有知者,得人二字,實爲捄弊之要矣。上曰,賈似道何如人也?冕燮曰,宋之奸臣也。上曰,韓侂胄亦何如人也?冕燮曰,韓侂胃亦如賈似道,皆是引進匪類,誤國小人也。上曰,元載何如人也?知濂曰,元載唐之權奸,而及其被誅也,籍沒家財,胡椒爲八百石,他物稱是云云。其黷貨無厭,可知矣。上命掩卷,仍命玉堂先退,鼎烈等退出,上曰,都承旨何爲至今不入來乎?知濂曰,奉承飭敎,自院中屢次往復,而一向奉牌,無變動矣。上命書傳敎曰,左副承旨李存秀分揀放送,卽爲牌招,違牌,勿爲呼望,又命書傳敎曰,都承旨之連日奉牌,不卽承膺,極爲未安,且承昨日下敎之後,終始不膺,尤萬萬駭然,若不入來,一朔奉牌,則當一朔申飭,一年奉牌,則亦當一年,不爲體諒,若知此意,則雖都承旨,不可更引,卽爲入來事,更爲嚴飭。上命退,承史以次退出。
丁卯十二月初五日未時,上御誠正閣。玉堂上下番,持國朝寶鑑入侍時,行都承旨李冕膺,左副承旨李存秀,記事官趙庭和·鄭元容·曺鳳搙,侍講官尹鼎烈持國朝寶鑑第十二卷,檢討官洪冕燮持國朝寶鑑第十二卷,以次進伏訖。上曰,承旨屢度申飭,何不入來耶?冕膺曰,臣有結轖之衷情,無以擺脫,故連承嚴旨,而冒萬死逡巡矣。上曰,今日初登筵耶?冕膺曰,庚申後今始登筵矣。上曰,今則已盡昭晢,此後則更勿逡巡也。冕膺曰,前後昭晢,臣非不知,而臣之情勢,非他人比,得罪人倫,中心結轖,無以自解,惟望體諒之恩矣。上曰,卿之所奏者私義也,予之勉出者國體也,公私懸殊,勿復逡巡也。冕膺曰,聖敎至此,而臣之結轖之懷,終無以自解矣。上曰,左副承旨何時登筵,而今乃登筵耶?存秀曰,臣於癸亥後,始登筵席矣。上曰,左副承旨卽三品官也,何爲逡巡也?存秀曰,臣之情勢實無抗顔之望矣。上曰,今已昭晢,勿復逡巡也。存秀曰,聖敎至此,臣尤不勝悚蹙矣。上曰,何年爲海伯耶?存秀曰,癸亥除海伯矣。上曰,都承旨年幾何?冕膺曰,六十一矣。上曰,今年爲回甲耶?冕膺曰,然矣。上曰,左副承旨年幾何?存秀曰,三十六矣。上曰,都承旨家在京耶?冕膺曰,家在江郊,故上京則在於臣同生家矣。上命冕膺書傳敎曰,兵刑換房。上曰,都承旨旣已出仕,明日仕進,可也。仍命退,冕膺退出。上曰,承旨,檢校閣臣耶?存秀曰,臣非檢校也。上命書傳敎曰,閣臣番次苟艱,原任直閣李存秀,檢校差下,牌招察任,上開卷命讀。鼎烈讀自國朝寶鑑卷之三十九,止復獻議爭之。上曰,下番讀之。冕燮讀自領議政鄭太和,止體究而審行焉。上曰,承旨讀之。存秀讀自古帝王嗣服之初,止給惟泰老母食物。上曰,文義陳之。鼎烈曰,此云王世子聰明絶倫,凡有見聞,輒不忘,嘗讀孟子,猗我聖祖聰明睿知出尋掌萬萬,而猶爲嘗讀孟子,夫嘗字之義,與恒字同,我聖祖純亦不已,早夜孜孜之聖工,此可以仰揣矣。論語曰,學而不思則罔,大抵學問之工,尤不可以間斷矣,近日講筵頻開,晝講別講,頻接臣隣,此亦聖祖純亦不已,早夜孜孜之聖意也,聖學工夫,每以嘗字體察,是臣之望也。上曰,所陳好矣,當留念矣,下番陳之。冕燮曰,宋浚吉箚曰,求直言招賢俊,以裨新化,以此句語見之,非但文義,今日宰臣閣臣,皆以在外而登筵,情志交孚,譪然可見矣。臣以旁招賢才,向有仰奏,而在外儒賢,致誠盡禮,左右啓沃,聚精會神,參贊廟謨,則將見聖化之有裨矣,大抵爲治之道,莫如用人,適因言端,敢此敷陳,留念望也。上曰,儒賢之尙未招徠,專由予誠意淺薄之致,將待來春,務積誠意,期於招徠矣,承旨陳之。存秀曰,此云古帝王嗣服之初求直言,大抵歷觀古史,孰不知直言者善,阿言者不善,而及當其時,人君失於取捨,阿言而不加罪,直言而無顯庸,從古以來,好直言者蓋尠矣。大禹聖人也,惡旨酒好善言,禹以臣下之善,爲一身之善,後世人君,無如禹之好善矣。今日一國之內,上自大官,下至庶民,內而朝廷,外而草野,豈無直言之士,而雖或有言,不過應文備數而止,別無可觀之言,此專由於殿下納言之量不足而然也,勿以下之無直言爲咎,而惟以好善不及於大禹,爲自反之道焉。上曰,好善言自反之言,甚好矣,當留念矣。上曰,仁祖問堯·舜·桀·紂事,上以所讀史略,證其聖暴,蓋堯·舜之事甚難,桀·紂之事不難,以後世言之,非不知行堯·舜之爲善,而此則鮮有能行之美,行桀·紂之爲惡,而此則每有易入之患,善惡之分,若是截然,而其難行則何爲其然也?鼎烈曰,爲善之道,當以舜何人予何人自期,而堯·舜之道難,桀·紂之道易,後之人視堯·舜高遠難行,而桀·紂之事,雖無願學之心,以其無爲善之心,故差毫謬千,駸駸然入於其中矣。上曰,古之人主,有以比方堯·舜·桀·紂之語,問於群下矣,以今時比之,則爲堯·舜之時耶,爲桀·紂之時耶?冕燮曰,先儒謂聖狂之判,如天壤之截,而其分也不過霎時方寸,人心道心之間,人心卽私欲也,而有易入之患,道心卽天理也,而有難行之憂,堯·舜·桀·紂之分,只在我一心上矣。上曰,以今時論之,可喩堯·舜邊者多耶,可喩桀·紂邊者多耶?冕燮曰,臣知恥吾君不及堯·舜,雖夢寐之間,豈敢以非堯·舜之事望我殿下乎?聖敎及此,堯·舜之治,可以復覩矣。上曰,上番之意,何如?鼎烈曰,聖敎及此,一言可以興邦者也,溯考歷代,無如桀·紂之惡,而以今言之,治道雖未至於堯·舜之郅隆,而殿下於講學之際,政令之間,以堯·舜之道,着念一心上工夫,則堯·舜之治,亦可期矣。上曰,宋神宗有堯·舜之事,我何敢當之語,此語,何如?冕燮曰,神宗此言,近於自暴自棄,每以堯·舜之道,視若階天之難,必曰吾何敢當,而後世人君不能善治之弊,職由於此矣。上曰,宋神宗之言,近於自暴自棄耶?冕燮曰,宋神宗終不能善治,王安石誤蒼生,而君子皆爲擯斥者,皆由於高遠難行之心而然也。上曰,堯·舜之治,尙矣,而堯·舜以後,文·景之治,謂之少康,比今時,何如?冕燮曰,臣等不以文·景之治,期望於殿下矣。鼎烈曰,臣等豈以漢唐中主,望我殿下乎?見今治道,雖未至於堯·舜之盛,而凡於爲學之工,用人之政,皆以堯·舜自期,則惟彼文·景之治,何足比哉?上曰,堯·舜之時,皐·夔·稷·卨八元八凱,於斯爲盛,若論今日朝廷,比之堯·舜之人才,孰優孰劣?冕燮曰,人才雖有古今之不同,而若使今人責古人之事,豈無展布之道,惟在知人則哲之道矣。鼎烈曰,堯以不得舜爲己憂,舜以不得禹·皐陶爲己憂,每以思得賢與共國爲心,則今豈無人乎?上曰,此非今日文義,而儒賢以生民疾苦軍政等事仰奏,與論語去食去兵之意,若相不同,何也?鼎烈曰,信爲重矣。上曰,若於其時,不得已去之,何者當去耶?存秀曰,兵與食有信,然後足矣。上曰,此云偏係抑揚,偏係之患,自古人君之所不免,何爲而然耶?鼎烈曰,偏係卽人之易事也,此上句節,有宮府一體之語,卽去偏係之道也,心若公正,則豈有偏係之患也?冕燮曰,愛惡不得其正,則偏係生矣。上曰,兵食二者之中,何者爲難耶?鼎烈曰,食爲民天,以此見之,食爲重矣。存秀曰,洪範一曰食,此可見爲重矣,上掩卷,存秀曰,身在闕中則例無出牌之例,而俄者傳敎有牌招察任之敎,故敢此仰達矣。上曰,勿爲出牌,可也。王大妃殿進御加味六君子湯前方中,加前胡七分,五貼製入事。出榻敎惠慶宮進服加味異功散,自今日五貼式日次製入事。出榻敎命退,諸臣以次退出。
上在昌德宮,停常參·經筵。
李存秀啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
朴宗薰啓曰,卽者成均館官員來言,今日拑製,本館堂上一員,當爲進參,而同成均李始源未肅拜,金羲淳·大司成李文會俱有身病,無進去之員云,竝卽牌招,以爲推移進去之地,何如?傳曰,允。
朴宗薰啓曰,弘文提學徐榮輔牌不進推考傳旨,今方捧入,而拑製命下之後,如是違牌,事甚未安,更卽牌招,何如?傳曰,允。
朴宗薰啓曰,弘文提學徐榮輔旣已承牌,藝文提學曺允大,卽爲牌招,同參考試,何如?傳曰,允。
傳于朴宗薰曰,右副承旨持此御題,與弘文館提學偕往泮宮,試取以來。
朴宗薰啓曰,同成均李始源·金羲淳,大司成李文會牌不進推考傳旨及罷職傳旨,今方捧入,今日拑製,本館堂上當爲進去,而如是違牌,事甚未安,同成均李始源·金羲淳,更爲牌招,何如?傳曰,允。大司成只推,一體牌招。
朴宗薰啓曰,藝文提學曺允大牌不進推考傳旨,今方捧入,而同參考試,旣有定式,如是違牌,事甚未安,更爲牌招,何如?傳曰,允。
朴宗薰啓曰,藝文提學曺允大再牌不進推考傳旨,今方捧入,而同參考試命下之後,連事違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
宋知濂啓曰,假注書李光文時無職名,令該曹依例付軍職冠帶常仕,何如?傳曰,允。
傳于朴宗薰曰,召對爲之。
朴宗薰啓曰,臣與弘文提學徐榮輔偕往泮宮,柑製儒生試取,則收券爲七百二十丈矣,捧入之意,敢啓。傳曰,知道。
傳于朴宗薰曰,科次入侍。
以公忠監司鄭晩錫狀啓瑞山郡守鄭祖榮罷黜事,傳于李冕膺曰,他邑相換下送。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李存秀,以義禁府言啓曰,今日拑製時,本府都事皆爲赴擧,武都事一員,本府入直,而當直入直都事,公事回公都事,無以推移,假都事二員,令該曹差出,以爲分排之地,何如?傳曰,允。
李存秀,以義禁府言啓曰,卽接保放罪人李枝蕃戶奴呈狀,則其上典李枝蕃今日因病身故云,罪名勿論,何如?傳曰,允。
丁卯十二月初六日午時,上御誠正閣。召對入侍時,參贊官申絢持國朝寶鑑第十二巷,檢校直閣李存秀持國朝寶鑑第十二卷,侍讀官李錫祜持國朝寶鑑第十二卷,檢討官洪大浩持國朝寶鑑第十二卷,假注書李光文持國朝寶鑑第十二卷,記事官鄭元容持國朝寶鑑第十〈二〉卷,記事官曺鳳振持國朝寶鑑第十二卷,以次進伏訖。上曰,注書誰也?絢曰,李光文也,上開卷命讀,錫祜讀自秋七月大旱,止固出愛君之忠。上曰,下番讀之。大浩讀自宜降溫諭,止出於輔導。上曰,參贊官讀之。絢讀自而年少蔭官,止學術分裂。上曰,閣臣讀之。存秀讀自中國尙然,止雖緣於意見。上曰,注書讀之,賤臣讀自處心實關於名利,止其意指時烈也。上曰,上番讀之。元容讀自承旨兪棨,止不爲加罪。上曰,下番讀之。鳳振讀自時烈,止竟辭不拜。上曰,文義陳之。錫祜曰,洪汝河上疏中立幟雖緣於意見,處心實關於名利等語,專出於侵斥先正之意,而猗我顯廟朝待賢之德,逈出尋常,益加慰諭,因懇辭遞銓職,以安其心,未幾又復特授,雖以此見之,人君用人之道,當先辨其君子小人之別,然後庶可以做治矣,欲法堯·舜,當法祖宗,於此等處,深留聖念焉。上曰,當體念矣,下番陳之。大浩曰,優賢養廉,卽禮待賢士,激勸廉恥之謂也,方今廉恥都喪之時,尤當先懋奬廉之道矣,伏願留神焉。上曰,參贊官陳之。絢曰,此言刑賞不中之失,夫刑賞者有國之大政,奏未畢,上曰,予方欲以此段發問矣,蓋人君刑賞之政,得中甚難,書曰罪疑惟輕,功疑惟重,此言固好,而罪之疑者,寧輕而毋重,功之疑者,寧重而毋輕,然於輕重之際,俱難爲得中之道,何以則可使刑賞必得中道耶?絢曰,其所以不中者,常由於喜怒好惡之有所偏係可喜可好處,當罪而不罪,不當賞而賞,可怒可惡處,當賞而不賞,不當罪而罪,今欲得中,則惟在一心之克去己私,廓然大公矣,夫然後賞可信罰可必,而信賞必罰,爲立紀綱之本矣。存秀曰,以二疑字,有可以推見矣,功賞之無可疑處,得中固所不難,而其可疑之惟輕惟重,亦所以求合於中,非所以罪必輕而功必重也。上曰,功之可重者,疑而失之於輕,則似無大害,而罪之可輕者,疑而失之於重,則甚是不可矣,仍敎曰,閣臣陳之。存秀曰,此言是非不公之弊,奏未畢。上曰,此亦方欲問之矣,人君每當是非之際,易有不公之失,歷代人君,未必皆然,而是非之得公,自古甚難,何以則可使人主之一心,鑑空衡平,明辨是非之端耶?存秀曰,所謂是非,有似是而非者,有似非而是者,此最難辨,而明察之道,惟在人主一心之鑑空衡平矣。上曰,分明見得,果難矣。絢曰,聖賢千言萬語,只是欲人正心而已,其下工之道,具在方冊,而大抵此心之發也,審察而默省,則其出於公出於私,必有人不及知而己自知之者,其果出於公耶,事雖至難,心雖不欲,而斷然行之,其果出於私耶,勢雖難遏,意雖必欲,而痛加克去,一事如此,二事如此,則漸臻於公明正大之域矣,刑賞之不中,非所憂矣。存秀曰,朋黨之弊,自古已然,今則不可以猝去,而後之視今,如今之視昔,最難者是非之公也,今若自上明察乎是非之端,而刑賞隨以公平,則朋比之患,自可以無之矣。絢曰,刑賞二者,皆所當愼,而刑爲尤重,以罪疑功疑二句言之,功疑只是對罪疑而言,故下句云,與其殺不辜,寧失不經,而不及於賞一邊矣。上曰,然矣,其下只言殺不辜寧失不經,當賞而不賞,猶可也,不當罪而罪則不可矣。絢曰,此雖以刑賞不中,是非不公對擧,而蓋是非不公,故刑賞不中,初非二事耳。上曰,此云立幟雖緣於意見,處心實關於名利,此言雖未知其甚當,而後世以降,皆未免此弊,何爲其然也,錫祜曰,朋黨之禍,亦出於名利,甚至於異己者斥之,同己者躋之,此亦專係於在上者之明辨公私是非之別矣。存秀曰,汝河此疏,以處心名利等說,敲撼大老,使之去國,此實陰陽消長之機,且上句旣云意見,下句又曰處心,當句內便是不成語脈矣。絢曰,此言亦未精矣,其曰立職雖緣於意見,則雖字有許之之意,又曰處心實關於名利,則實字有毁之之意,其實立幟已非好題語,意見又非公眼目矣。上曰,此云澆薄之類,賈勇先登,偏滯之輩,守死彌篤,自古或有如此之事,而在其時何爲其然也?絢曰,一自後世黨論之起,勿論賢邪知愚,擧入於圈套中,務爲角勝,互相擠排,故澆薄偏滯者,未必知其是非之所在,而黨同伐異,賈勇抵死,末俗此弊,有不可勝言矣。上曰,此言邊防疎闊之患,此疏雖怪,此言則好,邊防疎闊,古猶然矣,而況今乎,何以則可使邊備無疎虞之患耶?大浩曰,苟欲鞏固邊圉,則當先懋恤民之政,民殷國富,則自無邊備之疎虞矣。上曰,所陳固好,而今者所論,非直謂此也。錫祜曰,大抵邊防疎闊之患,果不勝言矣,昇平日久,以言乎軍器,則各邑所在,率多毁傷,以言乎邊備,則諸處防堡,不得完固,臣待罪南邑,亦嘗知其弊,所謂束伍等軍,名存實無,莫可收拾,苟欲矯捄其弊,則其責專在於守令矣。存秀曰,丁壯之軍,不爲不多,而稍饒者百計謀免,貧窮者偏受其苦,究其弊源,則都在於方伯守宰之不能盡職也。上曰,近來武備之疎闊,視此時尤甚,何爲而照耶?絢曰,以歷代史牒觀之,每以邊防疎闊爲憂,而未有若我國之甚者,此專由於軍制之疎虞矣,臣伏見外邑諸處,所謂軍丁,皆是納米納布者,而脫有不幸,可以調發者,不過束伍軍,所謂束伍,其數零星之中,半是虛伍,半是兒弱,每當習操之時,苟然充額,不勝其紛擾,其戎裝器械,坐作進退,令人嗤笑,以操鍊之常多權停也,故猶幸無事,而以今年言之,略有設行之處,而設行處,一邑騷擾以過云,大抵十室之邑,所謂班戶及各樣應頉,有力圖免者,居其七八,應軍役者,僅爲二三,而皆貧窮無依最下賤品也,軍伍之不成貌樣,其勢必然矣。上曰,納布納米之軍,果非不虞時調發者耶?存秀曰,軍兵中有納米布者,亦有赴操鍊者矣。上曰,每年停操,則民雖爲便,而詰戎之政,則果多疎虞之歎耶?絢曰,若値操鍊之時,束伍之闕額,不可不充,則每以納布納米之軍,權充其代,以經習操,及其旣過之後,還充米布之役,其苟且彌縫,不恤民生如此,以軍政疎闊爲言,猶屬歇後,是豈一朝一夕可以矯捄,亦豈一道一邑官長之得人,所可釐革者耶?是故有識之論,多以爲戶布之制當行也,此非大段更張,則不可遽議之事,而臣意則此法可行也。上曰,戶布其制如何?絢曰,自卿相家以下,戶納一疋布矣,國朝亦多此議,而未之行耳。存秀曰,故領相李秉模常行於關西,而人情拂鬱,畢竟中撤矣。絢曰,其時不行於他道,先試於關西遐方之人,以戶布看作賤役,況關西之人,仕而不得淸宦,自視欿然之中,先試戶布,故未知利害之如何,而怨謗先起,苟自京華卿相家爲始,而次及於渠輩,則當無此事矣。大抵京外將士支放及其他經費支用之米布,其數許多,而旣無出處,故外邑皆有納布納米之軍,今若每戶收布,而除其納米布之役,則以此補彼,將有餘裕,如此則大同田稅常賦之外,一切身役,皆當蠲除矣。於是乎極擇其壯健者,增廣束伍之類,加意操鍊之政,則此爲軍制變通之第一良策,而民旣免於許多身役,則亦不必以軍丁爲賤役,而其假托班戶,冒屬校院者,必有願充於軍額者,此惟在設法奬勸之有方矣,蓋欲行戶布,則係是大變通,亦不無多少窒礙之端,而若果行此,則民間之百弊,可以祛矣,其效則有不可勝言者矣。上命掩卷,命玉堂先退,錫祜等退出。上曰,拑製之不爲通方外,曾有其例耶?絢曰,其例甚罕,先朝有數,次不爲通方外時,而近年則皆通方外矣,伏聞今日儒生輩,誤認以通方外,多聚會於場外而虛還者云矣。上曰,卽今通方外出令,尙可及耶?絢曰,今則似已懸題而若星火知委,則勿論呈券之早晩,想多有及時入來者矣。上曰,此後雖或無通方外之令,頒布時政院微稟,可也。上命退,諸臣以次退出。
丁卯十二月初六日初更,上御熙政堂。科次入侍時,右副承旨朴宗薰,假注書李光文,記事官鄭元容,記事官曺鳳振,弘文提學徐榮輔,同成均金羲淳,對讀官檢校直閣洪奭周,應敎尹鼎烈,校理徐有望·李錫祜,副校理李之聃·李鼎秉,修撰洪大浩,副修撰洪冕燮,以次進伏訖。上曰,收券爲幾許耶?宗薰曰,七百二十丈矣。上曰,未及捧者當爲幾許耶?宗薰曰,似爲數百丈矣。上命榮輔考券,敎曰,過十軸後,與同成均分考,可也。仍入小次,少頃,大司成李文會收券來待,宗薰以承傳色入稟,上命入來,賤臣承命出傳,同入進伏,已而賜饌,諸臣正席祗受,以次食之,合考編次後,宗薰以承傳色入稟,上還御座。榮輔曰,今番取幾人乎?上曰,昨年何以爲之乎?宗薰曰,取五人云矣。上曰,依此爲之。榮輔書等,宗薰奉壯元試券以進,上親坼還下,宗薰讀奏封內,仍次第坼封,讀奏訖,上命書傳敎曰,拑製居首賦三下一進士金周默直赴殿試,之次三下二進士洪學淵直赴會試,之次草三下進士李晉默等三人,竝令該曹考例施賞,又命書傳敎曰,入格儒生明日待令。宗薰曰,同成均·大司成入侍,不出文跡,何以爲之乎?上命書傳敎曰,同成均金羲淳,大司成李文會科次,同爲入侍,仍命試官先退,榮輔等退出。又命退,承史以次退出。
上在昌德宮。停常參·經筵。
李存秀啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
朴宗薰啓曰,來十一日朝參日次矣,敢稟。傳曰,停。
朴宗薰啓曰,來十一日輪對日次矣,敢稟。傳曰,當次人受點,後日次待令。
傳于朴宗薰曰,入格儒生入侍。
傳于宋知濂曰,召對爲之。
李冕膺啓曰,同副承旨金基厚今日不爲仕進,卽爲牌招,何如?傳曰,允。
朴宗薰,以奎章閣言啓曰,參下檢書官仕日滿三十朔出六事,定式矣,檢書官朴宗山·金思玄,仕日已滿三十朔,依定式六品職遷轉事,分付吏曹,何如?傳曰,允。
朴宗薰,以禮曹言啓曰,來戊辰年正朝朝賀權停禮行禮時,王大妃殿·中宮殿·惠慶宮,百官進致詞表裏儀註,直爲書入各殿宮之意,敢啓。傳曰,知道。
宋知濂,以備邊司言啓曰,卽因摘奸宣傳官歸奏口傳下敎內,法聖鎭未燒民戶所受還穀限明秋停退當否,論理草記事,命下矣。該鎭五百餘戶,被燒者洽過三分之二,未燒餘戶,雖免焦爛之患,而隣比親戚,患難相救之際,荒年甁罌之儲餘者無幾,催科之難,比被燒者無甚懸殊,事勢之所必然,今因宣傳官之歸奏,聖念特軫於此,至有論理草記之命,殘鎭窮民,蒙此曠絶之德意,擧有其蘇之喜,還穀事體雖重,四百餘石米租之一年停退,亦無大關,法聖鎭未燒戶所受當年還米租,限明秋特許停退,其代就附近邑穀簿有裕處,準數移劃,以爲嗣歲種糧繼巡之用事,星火分付於該道道臣,何如?傳曰,允。
丁卯十二月初七日辰時,上御熙政堂。入格儒生入侍時,右副承旨朴宗薰,假注書李光文,記事官鄭元容·記事官曺鳳振,以次進伏。入格儒生金周默·洪學淵·李晉默·金鏞·洪善臣入就階下訖。宗薰承命擧行,周默進伏奏姓名。上曰,立朝近族爲誰耶?周默曰,前正言臣金用默爲同生兄矣。上命退。周默退出,學淵進奏姓名退出。晉默·鏞·善臣以次進奏姓名退出,五人皆還就立位。上命鳳振呼新恩進退,鳳振立階前擧行訖。周默·學淵先爲退出,晉默·鏞·善臣受賞行禮後退出。上命退,承史以次退出。
丁卯十二月初七日辰時,上御誠正閣。召對入侍時,參贊官宋知濂持國朝寶鑑第十二卷,檢校直閣洪奭周持國朝寶鑑第十二卷,侍讀官李錫祜持國朝寶鑑第十二卷,檢討官洪大浩持國朝寶鑑第十二卷,假注書李光文持國朝寶鑑第十二卷,記事官鄭元容持國朝寶鑑第十二卷,記事官曺鳳振持國朝寶鑑第十二卷,以次進伏訖。上命開卷讀之。錫祜讀自冬十月,止健元陵左岡,上曰,下番讀之。大浩讀自敎曰,雖非禮文所載,止其問于大臣儒臣。上曰,參贊官讀之。知濂讀自左參贊,止依議施行。上曰,閣臣讀之。奭周讀自以畿甸歉荒,止今則不然。上曰,注書讀之。賤臣讀自被此律者,止逆賊緣坐勿論。上曰,上番讀之。元容讀自命下內司綿布,止惟內需司。上曰,下番讀之。鳳振讀自非古先王,止俄有是命。上曰,文義陳之。錫祜曰,命下內司綿布,以補兒弱減布之數,顯廟朝恤民之盛德,於此尤可以仰揣矣,大抵朝家致治之制有三,軍政也糴政也田政也,卽其恤民之大政,而今則轉成痼瘼,若其軍政,則其爲弊尤大,甚至於二三歲兒弱,十餘年物故者,苟充虛錄,便成謬例,無難侵徵。夫闕額之面里代定,非無簽括之良規,而富豪之有勢,而百計圖免,貧窮之無告,而一任勒定,此其弊猝難亟祛,而伏願申飭廟堂,分付諸道,毋使殘民偏被愁苦之患焉。上曰,下番陳之。大浩曰,上番旣陳減布恤民之端,臣更無可達之辭,而向來冬雷,係是非常之災,聖心警惕,側身修省之念,惻怛求助之意,譪然發見於絲綸之間,臣在鄕外,亦嘗奉讀而激感矣,伏未知殿下兢惕之念,日久靡懈一如遇災之初,而目今民國之痼弊,有難毛擧而指摟矣。今君臣上下,汲汲遑遑,如捄焚拯溺之不暇,猶憂不濟,而況因循度了,則實不知稅駕之所矣,寧不懍然而寒心哉?伏願聖上,體聖祖恤民之至意,俾有實效下究焉。上曰,參贊官陳之。知濂曰,今日自止中,別無可達之文義,上下番以軍政事,略有所陳,其說雖未詳盡於矯弊之方,而此等民瘼之有言端處,凡所以矯捄之策,必廣加諮詢,毋歸文具而措諸實用,似好矣。上曰,閣臣陳之。奭周曰,先正之言有曰,內需司非大公至正之法,蓋王者無私,擧天之所覆,極地之所載,皆吾之臣子,天之所生,地之所産,皆吾之財用,是以古先聖王,無私人無私財,雖以周禮言之,上自天子服膳酒漿之具,下洎宮掖埽除給使之役,無不統於天官冢宰,我朝故例,內司之事,必皆啓下於吏曹,亦其遺意也,冢宰以六卿之長,兼輔相之職,裁節於用度之間,防閑於隱微之際,此其所以爲養君德正治體之根本也。後世人主,惟不能勝其一念之私,於是乎有私人有私財,而內外之間,偏係否隔,有司之刑賞,不得施於掖庭之屬,九式之均節,九賦之經法,不得用於內帑之出納,侈慾之滋長,私逕之大開,莫不源委於是,故自古名碩,皆有革罷內司之論,而先正之言,亦以爲勢難猝變,則今固不可遽議,然宋太祖嘗蓄內帑之財,以爲邊備之儲,而我東列聖朝,亦多以內司儲蓄,用於水旱賑貸,又或有充代經入,以寬民力之時,苟能以此爲法,而凡係內司之擧行,掖屬之操切,一付有司之公論,毋或容毫髮之私,如諸葛亮所謂宮府一體者,則雖不待革罷內司,而亦可以爲大公至正之治,惟願深念焉。上曰,所奏甚好,當體念矣。上曰,判義禁李時昉,以殺人之罪反輕於濫刑,有所稟定,濫刑殺人之弊,近來亦難保其必無,何以則無此患耶?錫祜曰,每當用刑之時,務從公平,則庶無過濫之弊矣。上曰,兒弱逃故,實爲軍兵怨苦之端矣,上番俄有所陳,而何以則無此弊耶?錫祜曰,苟自上以實心行實政,皆出於公正,則軍政之弊,自可祛矣,非直軍政爲然,凡於施措事爲,亦可以盡得其道矣。知濂曰,古制寓兵於農,壃場有事,則調發而赴難,昇平之時,則歸之農事,故民不爲病,而我國軍制,收其身布,專爲經用之地,如非大更張,則實難變其制矣。卽今軍丁之弊,大邑則民戶雖多,而富强率多僥免,小縣則軍額雖少,而虛伍難充其數,以是之故,黃白之冤,里族之徵,爲小民切骨之瘼,目下矯革之策,自廟堂嚴飭諸道,而爲守宰者,躬執軍簿,一一査櫛,兒弱逃故,按名代塡,而痛禁其奸猾侵欺之弊而已,此外似無良策矣。上曰,今日文義,別無更論者矣,命掩卷,仍命玉堂先退,錫祜等退出。又命退,諸臣以次退出。
上在昌德宮,停常參·經筵。
朴宗薰啓曰,明日乃是小寒,自明日日暖間視事頉稟之意,敢啓。傳曰,知道。
李存秀啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
傳于金基厚曰,召對爲之。
傳于金基厚曰,都承旨上疏入之。
宋知濂,以禮曹言啓曰,社稷祈穀大祭親行時,省牲省器之節,除取稟,以親臨磨鍊事,曾有先朝己未年受敎矣,來戊辰年正月初四日祈穀大祭親行時,省牲省器,以親臨磨鍊之意,敢啓。傳曰,知道。
宋知濂,以兵曹言啓曰,今十二月十一日,一番兼司僕番次矣,該番將未差之代,依例口傳差出,何如?傳曰,允。
兵曹口傳政事,以鄭繼周爲兼司僕將。
宋知濂,以備邊司言啓曰,卽見全羅監司李肇源狀啓,則備陳法聖鎭燒戶奠接形止,後錄三條,請令廟堂稟旨,分付矣。其一,該鎭被燒公廨改造時,本道守令自備穀每年耗條爲三千餘石,限三千石劃給事也。其一,本鎭漁鹽船稅之納於均役廳者,爲三千四百餘兩,特許待秋上納事也。其一,本鎭定配罪人二名移配他處事也,均廳事目,雖曰嚴重,該鎭事勢,不可不念,春等之待秋上納,不過遲退六七朔,分付該廳,使之依狀請待秋收捧,定配罪人二名,誠有爲弊之慮,亦爲分付該府,使之移定配所,至於公廨改建物力,諸道諸邑被災官廨,元無財力區劃之例,而旣不可專責殘鎭,今番所下恤典,德意曠絶,靡不用極,官廨雖與民舍差異,亦當拔例許施,而三千石則似涉太過,本道守令自備穀,當年耗條中,限一千五百石許令劃給事,分付,何如?傳曰,允。
李存秀,以義禁府言啓曰,全羅監司李肇源狀啓據備邊司回啓內,法聖鎭定配罪人二名,分付該府,使之移定配所事,允下矣。法聖鎭緣坐爲婢罪人才喜,道內光陽縣移配,而係是緣坐,令刑曹押送于新定配所,勿限年定配,罪人者斤萬,道內興陽縣移配,而依例發遣府羅將,自法聖鎭執捉,仍令押送于新定配所,何如?傳曰,允。
丁卯十二月初八日辰時,上御誠正閣。召對入侍時,參贊官金基厚持國朝寶鑑第五卷,檢校直閣洪奭周持國朝寶鑑第五卷,侍講官尹鼎烈持國朝寶鑑第五卷,檢討官洪冕燮持國朝寶鑑第五卷,記事官趙庭和持國朝寶鑑第五卷,記事官鄭元容持國朝寶鑑第五卷,記事官曺鳳振持國朝寶鑑第五卷,以次進伏訖。上開卷命讀,鼎烈讀自國朝寶鑑卷之十五,止上可之。上曰,下番讀之。冕燮讀自敎司憲府,止眞聖主也。上曰,參贊官讀之。基厚讀自六月旱,止赴成均館。上曰,閣臣讀之。奭周讀自上以民之冤抑,止兵典官制。上曰,史官前或有不讀之時耶?奭周曰,有之矣。上曰,文義陳之。鼎烈曰,猗我列聖朝治法政謨,何莫非監法之資,而最是成廟朝,尤爲卓越,耽羅國獻眞珠,上却之,又命諸道進貢虎豹皮減其數,我聖祖沖年嗣服,不寶遠物之盛德,可以仰揣,此與漢文帝却馬之意,同一揆矣。向日講筵下番,以崇節儉上行下效之意,有所仰奏,而大抵崇節儉卽帝王之盛節也。我國所産,亦可足用,不必遠求於燕肆·倭館之物種,雖以進上物種言之,如屬不緊名色,則亦令有司之臣減之,一以爲玩物喪志之戒,一以爲祛奢崇儉之道,是臣之望也。上曰,下番陳之。冕燮曰,上番所奏好矣。臣於向筵,縷縷仰奏,而猗我成廟朝盛德大節,史不勝書,而雖以此一節見之,亦可以仰想聖意矣,不必遠求於三代,莫如近法於祖宗,而臣於日昨科次入侍,猥登殿上,適値入小次之時,仰覩牕戶,塗紙年久塵汚,間或有破綻處,雖以私家言之,牕戶之紙,歲或修改,而豈以千乘之國,無紙而然哉?以此一事見之,我聖上尙儉之德,從可仰知矣。臣等退而相告,咨嗟詠歎,漢之却馬,晉之焚裘,固不足與論,而唐之玄宗,初於殿庭,有焚珠玉之事,當時有識之士言,今有焚珠玉之事,後必有求珠玉之弊,果然開元天寶,判作兩截,後世之謂窮奢極侈,必稱玄宗,今以牕戶不塗之聖心,終始如一,推而行之,是臣之望也。上曰,所奏好矣,當留念矣,參贊官陳之。基厚曰,上下番皆已仰奏,臣無他可奏之語矣。上曰,閣臣陳之。奭周曰,成廟雅重臨民之官,敎曰,治民之官,當用諳鍊吏事者,又於礪山郡守·珍原縣監陞辭,上皆引見,以治民十七條,面諭以遣之,此專由於爲國之道,係於生民,而生民休戚,係於守令而然也。以近日言之,進勉者或以擇守令爲言,每以留意賜答,而畢竟實效,漠然未聞,大抵上意所向,其效必隨,漢之宣帝,習知閭閻疾苦,故有與我共理其惟良二千石之言,當時循良之吏,如黃覇·龔遂召信臣之流輩出者,誠以上有實心,故實效如此矣。今殿下深軫生民之休戚,係於守令,一念憧憧,則世豈無龔·黃之才乎?雖當都政之時,守令之各別擇擬,循例提敎,便歸空言,頓無實效,此後則隨事申飭,必使另擇差送之後,考其治績之善否,差擬之銓官,隨以賞罰,凡於下直守令入侍之時,亦勿只問姓名,詢以治民之道,一如聖祖之所行,守令方伯之遞來登筵者,莅官時民情邑弊,從容諮訪,則非但其人之治績可見,生民之疾苦,亦當有入聞者矣。目下實政,無過於此,而且當大政,適因文義,敢此仰奏,伏望體念焉。上曰,所陳好矣,當留念矣。上曰,紛競之弊,自古有難禁之患,今亦難保其此弊之必無,何以則可祛紛競之弊耶?鼎烈曰,紛競之弊,自古有之,而大抵專出於利欲而無忌憚,若自上不借權柄,先立紀綱,則可以無紛競之弊矣,權之一字,非臣子所得有者也。臣子如或用權,則非但身且不保,國反受害,專在於用人之際,先懋則哲之明,旌別淑慝,進君子退小人,無一毫偏私,則豈有紛競之理乎?冕燮曰,紛競之弊,專由於廉恥之都喪,管子曰,禮義廉恥,是謂四維,四維不張,國乃滅亡,其害之大,乃至於此矣。此弊出於患得患失之心,趍附權勢,雖一資半級,得之則喜,不得則不喜,如有如此之人,而世若嗤笑,不齒人類,則豈有紛競之理,而習俗恬不爲愧,日加月增,將至廉恥之都喪矣,此豈以家喩戶說,而可以禁止哉?惟在自上擧措之如何耳,用人之際,擇其不爲干進,擧職奉公之人而用之,若有紛競者,不露辭令而遠之,則人見其紛競者之不得顯庸,雖日撻而勸之,必不爲之矣。奭周曰,上下番所奏皆好矣,紛競之弊,古亦有之,而莫甚於今日,風俗沈漬,汲汲如狂,非但官爵,如科場獄訟,皆以謂非干囑則莫可成,此不可無一番大懲勵也。昔王朝以婁師德再及門爲言,今之處宰相要路者,以此心爲心,則紛競之弊,豈至於此乎?懲勵之道無他,在於擢用不爲紛競之人,使之聳動耳目,姓名不聞於人,蹤跡不到於朝者,是爲恬退之士,如此之人,收而用之,則必無紛競之弊矣。近日政注之間,或有一黜一陟者,則人皆指目曰,某也與某親故進之,某也與某不親故斥之,未必其盡如其言,而大抵果如其言者,間或有之,今欲禁止紛競,則莫如取恬雅不求知者一二人擢用矣。上曰,戶牌之法,欲知良賤人口之數,而或罷或行,何也?鼎烈曰,此法後因奸僞而罷之,大抵法久則生弊,而今之戶牌法,與此時不同,別無生弊之端矣。上曰,六月旱,聖祖敎諸道曰,守令或不體予意,是豈敬天體上之義?天人一理,民困則天怒,自古人君,非不知天人之一理,生民每多困瘁之歎,此固不能詳知天人一理之致而然歟。鼎烈曰,天人一理,非不知之,而無實德之顯著,故民生至於困瘁,敬天卽人君之第一先務也。凡有天災時變,民生疾若,皆爲反躬而省察,深究災不虛生之理,以爲懷保庶民之道,則此誠畏天之威,于時保之者也。冕燮曰,守令或不深體聖意,成廟有此下敎,而臣向伏見領下完南伯災結狀啓,因特敎所報之災結,盡數特給,此實曠絶之澤也。上之軫念,至於如此,南土之愚夫愚婦,皆知朝家之厚澤,而庶可感泣矣。然而下之奉承者,若不仰體德意,當給者不給,不當給者給之,奸鄕猾吏,幻弄偸食,窮谷深峽,恩不下究,則實效何以遠及乎?若値凶年,則還上停退,實出恤民之德意,而民不蒙惠,吏緣爲奸,及其年豐竝與停退而一時督捧,鞭朴狼藉,此臣所目擊者也。若自上雖降恩澤,而窮民不得均沾,則此豈奉承之道也哉?上曰,成廟欲置登聞鼓,而申叔舟之言如此,果何如耶?鼎烈曰,申叔舟之言,欲禁告訐之風而言也。民若有可達之言而上達,可也,而如使奸民皆許擊鼓,則亦不無弊端矣。以近來言之,以不大段之事,至於駕前徹聽,無非慨然處,直呈當直,似爲便好矣。上掩卷,命玉堂先退。鼎烈曰,此後召對時,第幾卷持入乎?上曰,臨時待下敎持入,可也。鼎烈等以次退出。上命退,承史以次退出。
上在昌德宮。停常參·經筵。
中宮殿患候敎是時,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳朝問安。答曰,知道。大殿·王大妃殿·惠慶宮·嘉順宮,朝廷二品以上·六曹堂上口傳朝問安。答曰,知道。中宮殿,單子朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿·王大妃殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。中宮殿單子夕問安。答曰,知道。
李存秀啓曰,行大司憲李直輔·執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
藥房口傳啓曰,臣等昨伏聞醫官所傳之言,則中宮殿有靡寧之候,伏不勝達宵憂慮之至。伏乞亟許臣等率醫官入侍,詳承症候,以爲議定湯劑之地,千萬顒祝,惶恐敢啓。答曰,知道。
宋知濂啓曰,左議政李時秀,鰲恩君李敬一,右議政金載瓚爲承候來待矣,傳曰,入侍。
宋知濂啓曰,時原任閣臣爲承候來待矣,傳曰,入侍。
藥房口傳啓曰,臣等連伏承中宮殿患候諸節,比朝無減,誠不勝萬萬焦迫,移直設廳,多有已例。伏乞亟許臣等移直於廚院,以便承候議藥之地,千萬顒祝,惶恐敢啓。答曰,知道。已諭於入侍醫官者,不必移直矣。
以咸鏡監司李晩秀狀啓,進上生靑魚不得封進,惶恐待罪,當該未準捉邑文川郡守車信用,永興府使吳淵常竝罷黜事,傳于朴宗薰曰,卿其勿待罪事,回諭,該守令罷黜一款,今姑安徐事,一體,回諭。
傳于金基厚曰,自明日問安勿爲之。
申絢,以內醫院提調意啓曰,藥房提調·副提調自今日直宿事,命下矣。臣等自今日直宿本院,而醫官卞觀海·李惟鑑·吳千根·崔遂燁·秦東秀·趙宗協·李漢臣,竝爲直宿,別掌務官一員,差下,醫官供饋等節,依例,分付戶曹,何如?傳曰,允。
申絢,以內醫院提調意啓曰,今此直宿時,中宮殿問安醫女四名,依例入番待令之意,敢啓。傳曰,知道。
宋知濂,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李存秀,以刑曹言啓曰,因義禁府啓辭,法聖鎭緣坐爲婢罪人才喜,道內光陽縣移配,而係是緣坐,令刑曹押送新定配所事,命下矣。罪人才喜方在法聖鎭,令道臣押送之意,分付,何如?傳曰,允。
行都承旨李冕膺疏曰,伏以,臣罪積邱山,未蒙當勘之律,恩被河海,莫思圖報之計,不生不滅,頑然冥然,直一無情之木石耳,第臣所叨夙夜之職,閱月虛縻於跧伏之中,已是死罪之死罪,迷不知變,唐突疏籲,亶出於獄中上書之義,而誅罰不加,渥澤愈隆,恩言竝及於父子,責勉益摯於忠孝,臣雖百身千殞,顧何能報答其萬一耶?從以院吏馳驛於深宵,天牌儼臨於荒野,村坊輝爀,童叟震聳,況臣心魂已鑠,神識旣喪,因之五情失守,四到莫省,惟此疏呈縣道,牌屈鄕廬尙懼乖常典而虧國綱,緣臣伊始,蒼黃顚倒,進伏郊關,以爲祗受還納之地,旣而違逋復格於呼望,城鑰且阻於留牌,以至席藁泥首於脩門之下,凡臣之輾轉滾迫,至入城闉,八日違召,三夜奉牌,則知臣者,憫臣之跼天載地,靡所措躬,不知者,譏臣之自郊徂闉,稍圖進身,若臣結轖之悲,拗滯之見,猶復前日,不能爲變動之計,惟嶺海斧鉞之攢手跂足,及承入侍之敎,震剝之忱,尤增震剝,抑塞之衷,愈加抑塞,情迹自窮於牕蠅,進退無地於藩羊,遂不免拚棄守株,冒沒出脚,首尾不啻橫決,去就自歸猖狂,反躬慙悼,無面可顯,念臣荷先朝罔極之恩,未效蓐蟻之誠,幾年滄桑之後,復登文陛,天顔密邇,玉音諄複,神魂隕越,涕淚先滋,誠不知此生此世,何以得此,況蒙聖慈,委曲開導,責之以道理所在,慰之以昭晢無餘,臣雖木石,寧不感激承奉,而臣之矢心自廢,不忍復廁於周行者,非不知義分之至嚴恩造之至渥,誠以至冤沁骨,縱百磨而不滅,隱痛弸腸,雖寸斷而靡解,時常語到,聲淚必逬,每一念及,方寸如割,臣之此心,臣不能自制,身雖欲進,如心之不可抑,何哉?恩命一肅,只緣倉卒,筵體截嚴,不敢悉暴,因仍盤礴,良或忍爲,且念我聖上曲賜涵貸,積費造化,淘濯汚泥之土,噓茁枯朽之根,必欲齒之於纓紳之列者,或意臣簪履舊物,猶堪任使於百執事之間耶。臣本窮儒,晩竊科第,猥蒙先大王奬詡簡拔之恩,逈出流輩,八年之間,致位宰列,臣雖無經術才諝足以裨補,而殫竭報效之念,銘鏤在心,間經風波之憂畏,兼以情理之痛切,神明失舍,心血沸渴,平居忽忽,無生世之意,對人諄諄,若夢中之語,滿腔都是悲冤,此身只存空殼,今雖欲强自策勵,效力於器使之末,亦無可以籍手者矣。且臣素患癖積,便成癃痼,形貌之疲削,榮衛之凋落,自少而然,向衰尤甚,每値寒節,則如期而添劇,或有勞動,則乘虛而發作,近因心身焦悴,仍以調攝失宜,食飮全却,而胸膈猶痞,藥餌連灌,而豪分蔑效,呼吸幾乎絶塞,精神不能接續,宛轉在床,尙須人扶,趨走束帶,尤難自力,情之至苦旣如前,病之難强又若斯,噫,臣之一身,殆天所廢,玆不得不疾聲呼籲於黈纊之前。伏乞天地父母,曲推仁恩,亟遞臣所帶之職,仍命選部刊名朝籍,俾得以歸伏田廬,歌詠聖澤,沒身自靖,以伸私義,千萬幸甚。答曰,省疏具悉。予之致卿,旣費力矣,卿之出脚,亦合宜矣,勿辭行公。
丁卯十二月初九日辰時,上御誠正閣。藥房入診時原任大臣·閣臣承候入待時,藥房提調韓晩裕,副提調申絢,記事官趙庭和·鄭元容·曺鳳振,右承旨宋知濂,假注書李光文,左議政李時秀·鰲恩君李敬一,右議政金載瓚,檢校直閣沈象奎·李存秀·洪奭周,檢校待敎朴宗薰,待敎朴綺壽,以次進伏,醫官卞觀海·李惟鑑·李漢臣·吳千根·秦東秀·崔遂燁·趙宗協,以次楹外進伏訖。時秀等曰,日氣雖非至嚴寒,而亦甚不調,聖體若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,臣等於閭閻間,伏聞有邦慶之候,雖未詳知,此何等莫大之慶也?攢祝相賀,惟竢日月之速至矣,昨夜伏聞中宮殿有靡寧之候,今聞待令醫官所傳,則證候比昨無異云,下情誠不勝驚慮焦迫之至矣,今日日出已久,諸節,更何如?上曰,猶未分明,故姑未諭於卿等矣,自數日別無驚動之端,而忽有靡寧之節,未知何故也。時秀等曰,臣等亦聞之,有日,心竊懽忭,而猶未詳知,故筵席之間,未敢仰達矣。昨聞靡寧之報,達宵焦遑矣,聞醫官趙宗協所傳,則昨夜進御湯劑云,今則諸節比昨無添損之節乎?上曰,別無添損者矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,殿宮夜來過慮之中,得無損節乎?上曰,一樣矣。晩裕曰,方外醫官嘉善李漢臣,可合參聞於議藥云,議藥同參啓下,令該曹口傳付軍職,冠帶常仕,何如?上曰,依爲之。出擧條晩裕曰,醫官今已待令,入診,何如?上曰,依例入診,可也。晩裕曰,趙宗協·吳千根·李漢臣,使之待令,何如?上可之。晩裕曰,臣等與待令醫官,自今日直宿,何如?上曰,直宿果不張大乎,大臣之意,何如?時秀曰,此豈張大之事?其在事體道理,不可不爲矣。上曰,輪直爲之,何如?敬一等齊聲仰奏曰,有何張大之可論乎?上命書榻敎曰,藥房提調·副提調率醫官,自今日直宿,上又命書榻敎曰,府院君自今日別入直,中宮殿,進御膠艾芎歸湯一貼煎入事。出榻敎上命退,諸臣以次退出。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,何如?臣等率諸御醫,趁早入侍,詳承症候,議定調補之劑爲宜,臣等不任區區伏慮,敢此問安,竝爲仰稟。答曰,知道。王大妃殿·中宮殿惠慶宮·嘉順宮,藥房口傳問安。答曰,知道。
李存秀啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,備邊司郞廳來言,今日賓廳日次,而藥院直宿相値,不得來會云矣,敢啓。傳曰,知道。
宋知濂啓曰,左議政李時秀,鰲恩君李敬一,右議政金載瓚爲承候來待矣。傳曰,入侍。
宋知濂啓曰,時原任閣臣爲承候來待矣。傳曰,入侍。
丁卯十二月初十日辰時,上御誠正閣。藥房入診時原任大臣·閣臣承候入侍時,藥房提調韓晩裕,副提調申絢,記事官趙庭和·鄭元容·曺鳳振,右承旨宋知濂,假注書李光文,左議政李時秀·鰲恩君李敬一,右議政金載瓚,檢校直提學徐榮輔,檢校直閣沈象奎·李存秀·洪奭周,檢校待敎朴宗薰,待敎朴綺壽,以次進伏,醫官卞觀海·李惟鑑·李漢臣·吳千根·秦東秀·崔遂燁·趙宗協,楹外進伏訖。時秀等曰,今日風氣稍寒,聖體若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,若何?上曰,一樣矣。時秀等曰,中宮殿夜間諸節,何如?上曰,與昨一樣矣。時秀曰,昨日則煎迫之中,猶有顒祝之心矣,今伏聞諸節雖差勝,而臣等日夜,顒望之餘,誠不勝落莫矣。上曰,非人力所可爲矣。時秀曰,諸節雖幸差勝,而係是重大之症候,夜來,更若何?上曰,別無加減,與昨日晩後一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。晩裕曰,醫官今方待令,詳承症候,更議湯劑,而日次入診,亦依例爲之,何如?上曰,日次入診,置之,可也。上曰,今則直宿不必爲之,撤罷,何如?時秀曰,直宿當隨其症候爲之,如無症候,則恐不必多日直宿矣。上曰,屢日直宿,不無爲弊之端,大臣亦有所奏,今則撤罷,似好矣。晩裕曰,症候雖有差勝之效,此時調護之節,不容少緩,輪直則恐不可已矣,上日,然則自今日輪直,而三日後更稟撤罷,可也。仍命書榻敎曰,藥院直宿,自今日以輪直爲之。時秀曰,臣雖非保護之任,而有區區賤見,敢此仰達矣。俄伏承今無餘症之下敎,固不勝慶幸,而第此症候,旣非一次,則落莫之外,尤切伏慮之至,目下雖未有形見之症,而經衛或不調或不足之間,必有所以祟者。伏乞勿以少愈而緩治,自今日爛議於諸醫官,凡於調補之方,各別大肆力,毋容少緩焉,今日莫重莫大之事,實無過於此矣。臣昨與兩大臣有所相議者,而大抵目前無形見之症,則每有今日明日姑息之歎,今則纔經症候,不可不及今調治,補其不足也,伏願深留聖意焉。敬一曰,臣於閭閻間,亦多經歷此等之症,而必急急補血,然後無此患矣。載瓚曰,以私家言之,此等症情,多有之矣,必也及時藥治,盡力調護,不爾則以有將來之慮故也,目前雖無外見之症候,竊意氣分或不調,血度或不足而然,伏望亟使醫官爛熳消詳,議定合用之劑焉,俄者小臣亦與僚相,以此相議矣。晩裕曰,常時未得承候,因此時務盡調護之方,似好矣。載瓚曰,非直謂目下對症之劑也,元氣稟不足處,必詳察調補尤好矣。晩裕曰,私家亦有此症後例用之藥矣。上曰,今日藥房提調旣已直宿,待領敦寧承候出來,詳議湯劑,似好矣。時秀曰,褒貶開坼不遠,而各司貶坐,尙不得爲之云,前此雖輪直時,例不敢擧行,何以爲之乎?上曰,依例擧行之意,承旨出去後,分付,可也。時秀曰,摠戎使未及上來,本廳貶坐,令兼察大將擧行乎?上曰,依此爲之。時秀曰,道臣滿瓜,則經稟後例爲出代矣,慶尙監司尹光顔今已瓜滿,分付該曹,使之出代,何如?上曰,唯。時秀曰,北關交易事,咨文已爲出來矣,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條中宮殿進御加味芎歸湯一貼煎入。出榻敎惠慶宮進服加味異功散前方中,加白芍藥一戔,人蔘加五分,五貼製入。出榻敎上命大臣以下先退,時秀等退出。又命退,承史以次退出。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,何如?昨日湯劑進御之後,諸節益有差勝之效乎?臣等率諸御醫,趁早入侍,詳承症候,議定繼進當否爲宜,臣等不任區區伏慮,敢此問安,竝爲仰稟。答曰,知道。比昨益勝,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
中宮殿進御加味芎歸湯一貼煎入。出榻敎
李存秀啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂,以吏曹言啓曰,今十二月十五日行景慕宮望祭大祝,前校理趙晉和塡差,而時無職名,令該曹口傳付軍職,何如?傳曰,允。
兵曹口傳政事,副司果單趙晉和。
宋知廉,以兵曹言啓曰,今十二月十四日二番兼司僕番次,該番將未差之代,依例口傳差出,何如?傳曰,允。
兵曹口傳政事,以金憲柱爲兼司僕將。
宋知濂,以兵曹言啓曰,明日本曹褒貶時,堂上當爲備員,而參判未差,參議臣李翼習今方入直,參知臣朴命燮有身病,無以備員,參判未差之代,令該曹以在京無故人口傳差出,待下批與參知一體牌招,以爲同參磨勘之地,何如?傳曰,允。
吏曹口傳政事,以趙弘鎭爲兵曹參判,以兵曹參知朴命燮牌不進罷職傳旨,傳于宋知濂曰,許遞。
宋知濂,以備邊司言啓曰,卽見咸鏡監司李晩秀狀啓,則穩城府殺獄逃躱罪人,已過百日,尙未捉得,該守令狀聞罷黜,係是法典,而府使權琇治績最著,徑遞可惜,方冬催科之政,難付生手,姑爲寬限,使之刻期捉得,似合便宜,而重囚見失,法意至嚴,邊倅遞仍,事體尤重,請令廟堂,稟處矣,失囚論勘,法典所載,而荒年民事,遞易宜念,道臣狀辭旣如此,依所請姑許勿罷,使之戴罪察任,在逃之囚,嚴飭刻期捉得事,分付,何如?傳曰,允。
吏曹判書李始源疏曰,伏以,無狀賤臣,猥叨重任,帀歲行政,無一可稱,笑罵群起,譏訕四集,早晩顚沛,臣已熟料之矣,向來臺言,自外觀之,則似不過一時官箴,而其避辭張皇,箚着切身,末後再啓,則滿紙嘲翫,極涉疑眩,此不惟臣之臆見而已,凡一世耳目,孰不謂然哉?至於憲疏所論一篇宗旨,全以廉防爲說,其意似淺而實深,其言似緩而實峻,一自此疏之出,論者無不處臣以已遞之官,此所謂公共之見,而非私於臣一人者也。有一於此,決不可冒昧復出,而恩諭至渥,嚴命荐降,仰祈體諒,而忱誠未格,伏竢譴何,而眷顧彌隆,臣於是乎理窮勢極,不得不拚棄廉隅,恭伸義分,終至於數再行政,而顚倒猖披,四維壤隳,中心恧怩,無面可顯,古所云立身一敗,萬事瓦裂者,不幸近之矣。夫六臘,國之大政也,搜抉潛隱,疏振淹滯,考功敍勞,黜幽陟明,上裨聖治,下副民望,非如常行政注之比,況連當大政,其例絶罕,今臣以已試蔑效之踪,有厚被人言之累,而諉以君命之不可違,晏然肆行,無所顧忌,則推此以往,將何所不有哉?顧今歲華垂暮,政期在邇,萬回思量,終無冒行之望,晝則杜門蟄伏,謝遣賓刺,夜則背燈孤坐,自慙衾影,忽忽忘生,無復人世之念,臣之情事,亦云慼矣。苟非然者,聖上之眷遇於臣,若是其深重,臣以何心,求解此苦,前後疏籲,迄亦可休,又何敢不避瀆屑之誅,而一向强聒,殊不知止乎?且念臣半生貞疾,逐歲轉劇,入今年以後,則百憂熏心,衰謝頓甚,羸骸敗氣,殆不能管攝,最是痰眩迷瞀,神精錯莫,臨政矒然,如墮微茫,自量已審,決知其僨誤無疑,區區一身,有不暇恤,其於國體所關,亦何如?噫,情病難强,至於此甚,而徒懷嚴畏,不空臆呼愬,則是自阻於我聖上體群臣之仁也,昔司馬光·王安石,別無可引之義,而辭官累牘,不止八九,蔡謨之二十餘章,葉向高之六十一疏,支離慢蹇,義非臣分之所敢出,而古人之不憚瀆擾,或有可據之理,則臣亦將齋沐虔誠,瀝血叫閽,只以回天爲期而已。伏乞聖上,矜諒臣哀憐臣,亟遞臣銓銜,改授他人,俾大政獲完,私義略伸焉,臣無任云云。答曰,省疏具悉。大政臨迫,豈可無端輕遞?卿其勿辭行公。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,何如?連日湯劑進御之後,諸節益有差勝之效乎,臣等率諸御醫,趁早入侍,詳承症候,議定繼進當否爲宜,臣等不任區區伏慮,敢來問安,竝此仰稟。答曰,知道。比昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李存秀啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
朴宗薰,以都摠府言啓曰,今日入直內三廳武兼禁軍及軍兵等當爲中日習射,而藥院輪直撤直間,姑停之意,敢啓。傳曰,知道。
朴宗薰,以兵曹言啓曰,文臣兼宣傳官金啓河身病猝重,勢難供職,呈狀乞遞,不可强令察任,改差,何如?傳曰,允。
上在昌德宮。停常參·經筵。
王大妃殿誕日,大殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上,大司諫口傳問安。答曰,知道。王大妃殿,內閣·政院·玉堂·朝廷二品以上,六曹堂上·大司諫單子問安。答曰,知道。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,益臻差復之境乎,臣等率諸御醫,趁早入侍,詳承症候,議定湯劑爲宜,臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,左議政李時秀·鰲恩君李敬一,右議政金載瓚爲承候來待矣。傳曰,入侍。
宋知濂啓曰,時原任閣臣爲承候來待矣。傳曰,入侍。
朴宗薰啓曰,同經筵吳泰賢旣入闕中,不爲肅謝,直爲出去,事甚未安,推考,何如?傳曰,允。
朴宗薰,以奎章閣言啓曰,原任直提學李始源妻貞夫人金氏喪,依定式遣檢書官,傳給內賜賻物以來之意,敢啓。傳曰,知道。
朴宗薰,以禮曹言啓曰,卽接忠州幼學宋德繼所志,則以爲,族弟德文,嫡妾俱無子,以其同姓八寸兄德礪第三子老大,欲爲繼後,兩家相議完定,而未及禮斜之前,德礪夫妻俱歿,不得循例禮斜,依定式草記,稟處事呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長宋德繼所訴旣如此,依定式宋德礪第三子老大,立爲宋德文之後,何如?傳曰,允。
朴宗薰,以禮曹言啓曰,卽接淸安幼學李在源所志,則以爲,七寸姪道天,嫡妾俱無子,以其同姓十六寸弟聖宅第二子之松,欲爲繼後,兩家相議完定,而未及禮斜之前,道天夫妻俱歿,不得循例禮斜,依定式草記,稟處事呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長李在源所訴旣如此,依定式李聖宅第二子之松立爲李道天之後,何如?傳曰,允。
負罪臣徐龍輔疏曰,伏以,臣卽因邸報,伏聞中宮殿氣候未寧,至於藥院直宿,臣雖病狀奄奄,朝夕待盡,一縷尙存,不任驚遑煎灼之至,顧臣積罪未勘,諸司兼管,尙在身上,其於曠天職而壞朝綱,已非細故,乃若嘗藥之職,事體尤別,而閱歲虛帶,致使保護之地,便成無管之局,殆自有藥院以來所未有者,況今庭候連設,小大臣庶,擧仰翌瘳之慶,齊祝長發之祥,議藥之禮,何時不重,而此時尤重,無曠之戒,何官不切,而此官尤切,其不可以一任虛縻,徒損國體,不待覼縷,已自較然,若臣惶蹙之私,有涉煩猥,不敢畢陳矣,煼迫之極,從縣道冒昧控籲。伏乞亟將臣所帶諸司提擧,竝行鐫免,仍令攸司,議臣前後辜恩蔑義之罪,以昭法紀,不勝幸甚,臣無任云云。答曰,省疏具悉卿懇。政冀卿來,今見章至,悵然之心,繼以慨然,卿遂欲遐予,而不復入京乎,卿何負予至此?直宿今已撤罷,所辭不允,卿其體予至意,從速上來,仍傳于朴宗薰曰,此批答令地方官傳諭于領府事。
知事李益運疏曰,伏以,臣天地間一窮人也,弓劍之淚未乾,風樹之慟遽纏,冤號穹壤,靡所依歸,重以命與仇謀,遭罹罔極,悲泣窮廬,理宜滅死,而一縷支離,軀殼雖存,滄桑餘喘,無意人世,名塗舊步,若隔前生,屛伏荒郊,自分僇廢,迺者樞府新命,有隕自天,格外特點,尤係異數,手奉除書,怳然若復叨昔年之恩旨,朽骨之再肉,死灰之復燃,猶屬例語,驚惶隕越,感極而悲,自不覺其千行血淚汪然無從也。噫,人之所以爲人者,以其有君臣父子之倫,而今臣則不忠不孝,又兼不慈,如臣情地,古亦有否?念臣以疎逖無似之賤品,遭際先朝不世之殊遇,始自玉署,至于亞卿,淸官要職,節次兜攬,不由薦目,一出特旨,久叨近密,視同家人,每一登筵,天笑爲新,愛之欲生,則凡有疾病,輒頒珍劑,憐其孤畸,則間遭擯屛,曲加庇覆,歷數十數年間所被隆渥,頂踵毛髮,莫非造化,從古人臣之受知君父者何限,而求之往牒,未有如臣之偏蒙雨露,如臣之有踰涯分者也,欲報之德,天高地厚,然而塵刹絲毫,無一所效,當天地崩拆之日,冥然頑然,終未能卽地下從,爲蟻爲褥,而畢竟身名僇辱,無面歸拜,上而負則哲之明,下而招苟活之譏,臣而如此,不忠之罪一也。臣有九十老父,二兄先歿,在子惟臣,而緣臣罪戾,扶而歸田,至使奄奄垂死之年,棲遑靡托,蔬糲爲命,竟未免皐復於窮山旅寓之中,抱玆至慟,而猶不自盡,視息如舊,三霜已畢,不孝之罪,上通于天,臣之罪二也。伊時所遭,欲言則心腸先摧,欲默則冤恨難瞑,此事臣何忍言,亦何忍不言也?臣本不育,取臣兄之子以爲子,而昔在先朝命名而字之,似此恩數,實所罕有,粗解文字,庶保門戶,而年纔弱冠,遽至夭折,此亦臣罪盈惡極,殃及穉子,而臣性本固滯,積忤於人,只信吾心之直道以行,而不覺駴機之暗地傍伺,遂使白地坑坎,無所不至之慘言,至及於猿腸寸斷之地,如是而臣不能剚腹決腸,以白其冤,飢餐渴飮,自同平人,此又臣不慈之罪,臣有此三大罪,而尙能頂天履地,生在此世,悠悠蒼天,此何人斯,臣雖不肖無狀,亦嘗聞不報無道之訓,則今豈忍泚筆掛口,呶呶若爭辨者然,而事屬臣身者,人雖日百蜚語,臣固不恤,而哀此殘忍之魂,獨抱冤菀於九地之下,而臣若以不忍而不言,則雖以我殿下日月之明,亦何由畢燭於覆盆之下哉?臣於是,叩心泣血,略陳其萬一,惟聖明哀憐而垂察焉。前後持臣者,一則臣子之遭辛酉僞通也,一則臣身之爲蔡濟恭腹心也。臣於濟恭,童年受業,出入其門,殆四十載,矧又秉執所同,進退亦同,先朝之所取於臣者在此,而抑亦擧世之所共知也。漢法雖寬,尙有門生隨坐之律,則濟恭聲罪之日,臣安得晏然而已乎?朝暮禍色,固知倘來,而第臣之所痛心者則有之,當庚申大恤之後,煥·觀輩之孤注,專在於濟恭,而臣若出入朝端,則終爲渠輩眼中之釘,故移兵先擊之計,首及臣身,而臣之有罪無罪,世有公議,直攻臣身,難於爲說,則始也縱其鷹犬,威脅之利誘之,要與之同流合汚,而臣意落落,不少撓屈,則戕臣之計,於是益急,所謂僞通出矣。天地鬼神,昭布森列,其可欺乎?臣子之夭,適在僞通之後,則平日之媢嫉臣者,視作奇貨,以爲因此汚衊,則不待血吾刃膏吾斧,而如熏惡臭,如蒙不潔,使聽聞者,似有似無,其然不然,無證可明,無路可脫,未幾李允行之疏出,而專以儒通,把作證左,其先發僞通,繼進臺章,要作前後照應之茅殿者,線繩脈絡,瞭如指掌,粧出僞通之日,應募無人,則不得不冒錄原在鄕不入京之兩儒,假稱儒通,而或慮機謀之綻露,至有貽書于僞錄儒生,其書曰,方有滔天禍色,用大承氣湯之法,聲討李益運父子事,以君輩名通文于泮中,而冒錄雖未安,君輩不知,而與人酬酢,則事必相左,反有害焉。又曰,彌天之綱,此一擧可以紓之,噫嘻,投書禍人者,世或有之,而設心用意之回互慘刻,豈有若此之甚者哉?冒錄儒生,驚怪莫測,袖其書而來見臣,今其書在,臣焉敢誣也?此書出而通辭之虛實,不攻自破,此輩私書之汚穢章奏,極知悚惶,而臣子之被誣根因,惟此僞通,而僞通之呈露情狀,亦在此書,故有此煩猥,臣尤死罪,噫,臣之子品性狷隘,不能與世推移,亦不隨衆交遊,故人之於渠,固無好意,而至於染邪之說,言之骨寒,此豈容易加人者乎?雖以允行之無所顧藉,亦謂臣嚴於斥邪,在他人則斥之,在其子則任之者,其果成說乎?臣旣無學識,安有明見,而不自量度,妄懷闢異者,誠有所受於先朝者,先朝之寤寐隱憂,常在於邪學,每敎於臣曰,近來俗習,多染此術,如卿近臣,明目痛禁,期於感化,聖諭諄複,至今在耳,所以或當面而斥之,或貽書而絶之者,此皆臣亶出赤心,而一葦之力,雖無補於狂瀾,尙可以敎其子而學其術乎?臣以先王之臣,有子如此,則論其罪狀,萬戮猶輕,以先王無微不燭之明聖,豈或錫以嘉名,以榮其身,而亦豈假借臣身,一日容置於香案之前乎?且其所以藉口者,卽曰臣子之名屢出獄招,而屢之云者,亦非實際也。一出於樂敏子梓榮之招,而其言曰,庚申秋往見臣子,則以爲邦禁至嚴,邪徒盡捕,汝將爲其學而欲死乎?言止於此,以此觀之,雖使世所稱嚴於斥邪者當之,其言亦無以加此,溺邪者之言,固如是乎?該曹獄案,一按可知,況臣待罪畿輔也,疏論樂敏之罪,則其子梓榮之磨牙逞毒,援而入穽,事勢之所必然,而其所爲言,亦不過如斯,則臣子之無累,此尤明證,然則所謂獄招,亦無足多卞,而大抵僞通則原於怵禍,臺疏則由於僞通,而僞通落空之後,其所爲說,都無關於臣身矣。坐弄機括,搆臣殺臣,自有其人,則何責乎僞通,何怒於臺疏哉?如臣罪累,復忝朝籍,披露肝肺,少暴臣子不瞑之冤,此莫非我殿下天地再造之恩也。此生此世,何以圖報?瞻天望雲,一字一涕,臣以受恩罔極之蹤,逖違天陛,七年于玆矣。身在畎畝,而戀結觚稜,尋常夢魂,長繞五雲,今於恩除之下,豈不欲一入脩門,祗謝新命,退塡溝壑,以畢餘生,而喪威震剝,疾病成痼,風波憂畏,滓穢滿身,復廁周行,已矣無望,伏願天地父母,察臣悲苦之情,憫臣危蹙之蹤,亟賜鐫削臣職,仍命選部勿復檢擬,俾遠駴機,安意就盡,以卒生成之澤,千萬幸甚,臣無任云云。此上疏傳敎,見入侍筵說。
丁卯十二月十三日辰時,上御誠正閣。藥房入診,時原任大臣,閣臣承候入侍時,藥房提調韓晩裕,副提調申絢,記事官趙庭和·鄭元容·曺鳳振,右承旨宋知濂,假注書李光文,左議政李時秀·鰲恩君李敬一,右議政金載瓚,檢校直提學徐榮輔,檢校直閣沈象奎·李存秀·洪奭周,檢校待敎朴宗薰,待敎朴綺壽,以次進伏,醫官卞觀海·李惟鑑·吳千根·李漢臣·崔遂燁·秦東秀·趙宗協,楹外進伏訖。時秀等曰,今日卽東朝誕辰也,伏想聖心懽慶矣。時秀等曰,數日日氣極寒,聖體若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿調攝諸節,何如?上曰,姑未及蘇復,而諸症比數日前益勝矣。時秀曰,向筵亦有仰達,而諸症候雖已夬復,藥房提調旣入侍,使之議定繼進湯劑,以盡調護之方,不容少緩矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。晩裕曰,醫官今方待令,入診,何如?上曰,今日非日次,而何爲仰請診候也?晩裕曰,輪直有三日後更稟之敎矣,今日已爲三日,何以爲之乎?診候後當議定湯劑矣。上曰,領敦寧承候後,當更爲議定矣,議藥之節,大臣連有所達,而自前內殿症候,有自本第議進之例,今亦不必自藥院議定,須知悉此意,可也。仍敎曰,輪直已爲三日矣,今不必更直,卽爲撤罷,醫官竝令撤直,可也。晩裕曰,他醫官雖令撤直,而入診醫官三人,使之輪直,何如?上曰,不必入直矣,仍命書榻敎曰,藥院輪直,自今日撤罷。晩裕曰,其中醫官二人,近因下敎待令矣,此亦一體置之乎?上曰,一竝撤直,可也。上曰,齎咨官聞今出來,在我國之道,可謂盡矣,誠多幸矣。時秀曰,然矣,或慮有嘖言之患矣,謂以善爲,而至有別賞之擧,下情誠幸甚,待齎咨官入京,更當詳探彼中物情,而別賞卽罕有之事也,不可無稱謝之擧,而委送別使,極涉張大,若於來頭使行時,順付咨文,自鳳城使之傳致,則亦爲埋沒,來頭亦定齎咨官入送,似好矣。上曰,齎咨官何當入來?時秀曰,聞於初九日已渡江,念前似入來矣,薪島設鎭事,已有定奪矣,待解凍後,爲先使帥臣看詳形便,爛商其久遠無弊之道,而其時當更爲仰奏矣,上下知事李益運上疏,命大臣見之。時秀等覽訖。上曰,此事欲一下敎而未果矣,向來崔獻重·韓致應等上疏,極爲駭然,故其時有所處分矣,其後又有柳河源之疏,而其人則疎逖也,且爵秩與宰臣異,故有所寬恕矣。蔡濟恭本事,未知其何如,亦未知渠輩認爲何如,而今旣罪名自如,載在丹書,則敢以蔡濟恭事,登諸章奏,欲與之同歸者,有若譏嘲者然,未知其可矣。時秀曰,聖敎果至當矣。若以四件事,其家之人稱冤,猶或可也,諸人之相繼陳章,攙及有罪名之人,其在道理法意,甚不可矣。上曰,以其子邪學事伸冤者,朝家固所洞燭,而雖此等事無難入於章奏者,亦駭然矣。時秀曰,近來此輩未得見用,故多抑鬱之人,而至於李益運,則在先朝偏蒙揀拔之恩,奏未畢,上曰,益運非崔獻重·柳河源之比,而旣蒙先朝揀拔之恩,則此箇道理,似無不知之理矣。時秀曰,殆若角勝國是者,極爲非矣,此等處嚴加處分,然後可以懲戒矣。上曰,鰲恩君,右相之意,何如?敬一曰,聖敎至當,臣與左相之見無異矣。載瓚曰,蔡濟恭本罪,姑勿論,死後追奪,卽生前一律也,於私談間猶所不敢,何況登諸章奏,肆然御覽乎?柳河源之疏,臣在鄕時,亦嘗見之,而其時旣不明示好惡,嚴加處分,故益運之疏,果相繼而出,有若主節者然,誠悶然矣。上曰,律名何者爲當,削職,何如?時秀曰,似合宜矣,上仍命書傳敎曰,爲己訟冤,可也,爲子伸誣,可也,朝家豈謂不可乎?向來數三宰臣聯疏之擧,卽無前之怪習,伊時處分之後,不有悚蹙之意,復有一儒臣之疏,而爲其位卑生疎之故,特爲寬恕,此章又出,此人官位,非其人之比,而敢售此習乎?今筵有所下敎於大臣,起廢自起廢,紀綱自紀綱,知事李益運,施以刊削之典。時秀曰,律名削職,固合宜,而傳敎中恕其未安四字,恐太輕,不足懲畏矣。上曰,然則改以特爲寬恕,何如?時秀曰,好矣。上命依此改書,仍命大臣以下先退,時秀等退出。又命退,承史以次退出。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,快臻平復之境乎,臣等率諸御醫,趁早入侍,詳承症候,議定湯劑爲宜,臣等不任區區伏慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
傳于朴宗薰曰,禮房承旨馳詣宗廟·景慕宮,奉審摘奸以來。
宋知濂啓曰,左副承旨李存秀,同副承旨金基厚今日不爲仕進,竝卽牌招,何如?傳曰,允。
本院今秋冬等褒貶,當爲磨勘,而行都承旨李冕膺有身病,不得磨勘之意,敢啓。傳曰,牌招,使之卽爲擧行。
以左副承旨李存秀牌不進罷職傳旨,傳曰,只推,更爲牌招。
以都承旨李冕膺牌不進推考傳旨,傳曰,許遞。
以左副承旨李存秀再牌不進罷職傳旨,傳于宋知濂曰,許遞。
兵曹口傳政事,副護軍單李存秀。
宋知濂,以兵曹言啓曰,去夜摘奸將校回告內,宗廟大門入直訓鍊主簿柳孝臣,不爲出來,替呈省記,卽令軍士使之逢點,則移時追尋,不在直所,終未見面,只執頉還告,故聞甚驚駭,今曉更送他校査實,則門鑰已開,而訓鍊主簿則尙爾鼾睡,及其究問,稱以去夜闕點,緣有身病,多般粧撰,終不吐實云,廟門入直,何等謹嚴,而身爲門將,夜深擅離,明發鼾睡,事之無嚴,莫此爲甚,臣之常時不飭之失,不勝惶恐,而當該訓鍊主簿柳孝臣,爲先汰去,其罪狀,令該府拿問重勘,何如?傳曰,允。
兵曹參判趙弘鎭疏曰,伏以,臣姿性鹵劣,才識淺短,無足化數於百執事之末,而特蒙我先大王拂拭之恩,歷揚淸華,出入邇列,至于今老且白首,而恩山德海,欲報無極,逮我聖朝,屢荷簪履之收,待罪西塞,未效鎖鑰之責,居常愧懼,若隕淵谷,不自意亞卿陞擢之命,忽下此際,榮動邊門,光生遐陬,臣誠惝怳震悸,實不知措躬之所也。兵閫請罷,罪著溺職,聖恩涵貸,罰止薄勘,曾未幾何,旋侈敍命,騎省佐貳,除旨繼降,適値貶坐,召牌儼,臨,臣義急叩謝,冒沒趨肅,仍復參坐,而第伏念,朝家之用人,量才授任,孰非難愼者,而若其亞卿之秩,卽是命德之器,班資稍峻,地望尤別,上不可以輕畀,下不可以冒玷也明矣,有非如臣無似所可擬議,而未知聖念,何所取於賤品,誤加簡拔,不少留難也耶。梁鵜軒鶴,恐速厚譏,貽累則哲,誠非細故,豈可以夤緣一出,恬若固有,不思循墻之義乎?玆敢披瀝肝血,疾聲呼籲於紸纊之下。伏乞天地父母,念名器之不宜輕褻,諒臣言之非出飾讓,亟令收還新授職名,以重公器,以安微分,不勝幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,快臻平復之境乎,臣等率諸御醫,趁早入侍,祥承症候,議定湯劑爲宜,臣等不任區區伏慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
傳于申絢曰,下直閫帥·守令留待。
傳于朴宗薰曰,吏兵房承旨持褒貶啓本入侍,下直閫帥·守令同爲入侍。
備忘記,南兵使金益彬,鐵原府使徐春輔下直,各長弓一張,長箭一部,片箭一部,筒兒一箇賜給。
宋知濂啓曰,入啓文字,何等審愼,而今日南兵使鐵原防禦使符單子中,完符數爻,落漏不書,致勤還下,臣之矇然捧入,萬萬惶悚,而當該注書,所當重勘,本院請推之外,無他可施之罰,何以爲之?敢稟。傳曰,重推。
朴宗薰,以奎章閣言啓曰,景慕宮望廟樓今望奉審,無頉之意,敢啓。傳曰,知道。
朴宗薰,以敦寧府言啓曰,府郞廳等今秋冬等褒貶等第,當爲磨勘,而以領事身病,不得爲之之意,敢啓。傳曰,知道。
朴宗薰,以中樞府言啓曰,本府郞廳及醫員·錄事等今丁卯年秋冬等褒貶,當爲等第,而領中樞府事臣徐龍輔在外未肅拜,故限內不得磨勘之意,敢啓。傳曰,知道。
朴宗薰,以忠勳府言啓曰,本府今丁卯年秋冬等褒貶,當爲磨勘,而有司堂上韓恩君臣李元采有身病,無以備員,限內不得爲之之意,敢啓。傳曰,知道。
朴宗薰,以耆老所言啓曰,本所堂上多有身病,無參坐之人,今丁卯秋冬等褒貶,限內不得磨勘之意,敢啓。傳曰,知道。
朴宗薰,以吏曹言啓曰,今秋冬等褒貶,當爲等第,而因本曹堂上有故,限內不得磨勘之意,敢啓。傳曰,知道。
申絢,以戶曹言啓曰,本曹郞廳及所屬各司官員今丁卯秋冬等褒貶,依前例磨鍊以入,而軍資監·司宰監·司䆃寺·內資寺,因都提調·提調有故,不得磨勘,去春夏等褒貶時,軍資監·司宰監·內資寺,因都提調·提調有故,限內不得磨勘矣,今則其時官員,已多遷轉,難以考績,依近例蕩滌,何如?傳曰,允。
申絢,以宣惠廳都提調意啓曰,本廳郞廳等今丁卯秋冬等褒貶等第,磨勘以入之意,敢啓。傳曰,知道。
朴宗薰,以奎章閣言啓曰,本閣今秋冬等褒貶,當爲磨勘,而提學二員,直提學二員,直閣俱未差,不得擧行,外閣褒貶,亦不得爲之之意,敢啓。傳曰,知道。
朴宗薰,以弘文館提學意啓曰,本館秋冬等褒貶,當爲等第磨勘,而以領館事不備,限內不得爲之之意,敢啓。傳曰,知道。
朴宗薰,以禮曹言啓曰,各陵殿園墓·景慕宮·本曹郞廳·四學·童蒙敎官·通禮院·奉常寺·掌樂院·東西活人署·東西氷庫·禮賓寺·司譯院·惠民署·圖畫署官員等今丁卯年秋冬等褒貶,等第以入,而宗廟署·社稷署·弘文館·藝之館·春秋館·成均館·典牲署·承文院·觀象監·內醫院·典醫監·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
朴宗薰,以禮曹言啓曰,今此所屬各司官員等褒貶時,禮賓寺參奉沈衛奎與參判臣沈象奎,有應避之嫌,東學兼敎授金敎根與參議臣金蓍根,有應避之嫌,不得同爲磨勘,各爲別啓本以入之意,敢啓。傳曰,知道。
朴宗薰,以禮曹言啓曰,卽接結城幼學金垸所志,則以爲族弟持協,嫡妾俱無子,以其同姓三十二寸兄塇第二子晩孫,欲爲繼後,兩家相議完定,而未及禮斜之前,持協夫妻俱歿,拘於常規,不得循例禮斜,依定式草記,稟處事呈狀矣,凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長金垸所訴旣如此,依定式,金塇第二子晩孫,立爲金持協之後,何如?傳曰,允。
宋知濂,以兵曹言啓曰,本曹今丁卯年秋冬等褒貶等第,磨鍊以入,而曹所屬軍器寺官員等去春夏等褒貶,其時官員已多遞易,依例蕩滌,司僕寺·訓鍊院,官員等褒貶,因各其司提調及堂上有故,不得一體磨勘之意,敢啓。傳曰,知道。
宋知濂,以訓鍊都監都提調意啓曰,本局從事官禁松參軍及諸將官等今丁卯年秋冬等褒貶,當爲等第,而都提調臣李敬一,大將臣金祖淳,俱有身病,限內不得磨勘之意,敢啓。傳曰,知道。
宋知濂,以兵曹言啓曰,振威居李基厚復科事,允下矣。原榜目中付標,成給紅牌,何如?傳曰,允。
宋知濂,以都摠府言啓曰,今日入直內三廳武兼禁軍及軍兵等當爲中日習射,而褒貶上前開坼相値,不得爲之之意,敢啓。傳曰,知道。
宋知濂,以刑曹言啓曰,今秋冬等褒貶,當爲磨勘,而參判金在昌,參議金履載俱有身病,限內不得磨勘之意,敢啓。傳曰,知道。
金基厚,以工曹言啓曰,今此本曹郞廳褒貶時,正郞鄭昌耆與判書臣金啓洛,有姻婭應避之嫌,不得同爲磨勘,依例別啓本以入之意,敢啓。傳曰,知道。
金基厚,以工曹言啓曰,本曹郞廳今丁卯年秋冬等褒貶及屬司尙衣院·繕工監·掌苑署·典涓司官員,今丁卯年秋冬等褒貶合五度,磨勘以入,而屬司中造紙署·瓦署今丁卯年秋冬等褒貶,因各該司提調有故,限內不得磨勘,尙衣院·造紙署今丁卯年春夏等褒貶,亦因各該司提調有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
宋知濂,以禁衛營都提調意啓曰,本營從事官及諸將官今丁卯秋冬等褒貶,磨勘以入之意,敢啓。傳曰,知道。
宋知濂,以御營廳言啓曰,本廳從事官及諸將官今丁卯年秋冬等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
宋知濂,以濬川司都提調意啓曰,本司都廳及郞廳今丁卯年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
宋知濂,以右邊捕盜廳言啓曰,本廳從事官沈日永身病猝重,勢難察任,改差,何如?傳曰,允。
應敎尹鼎烈,校理李錫祜·徐有望,副校理李之聃,修撰洪大浩,副修撰徐能輔·洪冕燮等箚曰,伏以,臣等伏見李益運處分下者,十行絲綸,至嚴且正,臣等誠不勝欽仰萬萬,而及見其疏本,則不有畏蹙之意,敢售嘗試之計,爲追奪罪人濟恭地者,頗涉張皇,甚至謂秉執所同,進退亦同,噫,濟恭之負犯何如,罪名何如,而暋不畏死,要與同歸,死後追奪,一律也,安有與一律之罪人,同其秉執,自立於覆載之間乎?其所以欲爲濟恭掉脫之計者,以濟恭之被罪,在於煥·觀當路之日爲言,而濟恭之前後逆節,卽一國之所共憤,則凡今日北面於殿下之庭者,孰不以濟恭爲逆,而夫何背公死黨之習,愈往愈甚,始焉有三宰臣鳴冤之擧,中焉有一儒臣自劃之章,而至於益運之疏出,而無忌憚極矣。臣等固知殿下伊日之處分,出於防微杜漸之聖意,而其陰護私黨,眼無朝廷之罪,不可但以刊削薄罰而止,此而不嚴勘,則其可曰國有法乎?臺閣之列,宜有一言,而側聽數日,寥寥無聞,竊以爲慨然,臣等職忝論思,目見紀綱之掃地,不容終嘿,玆敢相率聯籲,伏願聖明,嚴加處分,刊削罪人李益運爲先施以竄配之典焉。取進止。答曰,省箚具悉。李益運事,此人非是爲其人,而處分自有斟量,過不及於此,則非人其人之本意,雨露而霜雪,霜雪而雨露,在於予,被豈不感懲乎?所請,不允。
八道儒生進士閔致孝·權彙·李永祐·鄭器煥·鄭煥龍·趙達永·權中復·朴龍九·金學淵·權趾仁·閔龍·蔡定永·宋直圭·閔達爀·宋持鉉·金義淳·金益淳·尹命東·黃仁燁·李時益·金魯聖·宋一淸·宋欽樂·金克淵·季駿載·兪極柱·鄭在豐·李彙燮·申曜·李憲一·崔之鳳·金載道·閔致範·宋煥春·韓慶雨·李源誠·韓慶泰·吳泰周·成錫龍·兪魯煥·宋啓休·李元善·洪大源·尹光烈·權思復·金肅容·金光濟·權思益·洪漢斗·李英翼·李永祚·徐行達·兪致文·韓敬洪·李永裕·洪大圭·李昌會·金洛鎭·李天浩·趙億基·鄭翼洙·權趾賢·李增·韓慶福·李復明·宋煥普·金相義·宋維鼎·金命珏·韓用權·尹瀷·尹行國·李應淵·李義彬·李昌運·李紞·愼基復·崔重鉉·趙秀彬·權國賢·趙命彬·金命鉉·金翼欽·李度成·趙學洙·李殷采·李奎涑·成重烈·韓達世·兪彦明·成百祚·韓慶岳·尹範國·金魯性·金昌柱·申大淵·李明載·金履元·金煥東·李度永·兪錫煥·閔光一·任龍白·宋羽鉉·鄭東浹·兪致中·金民秀·趙鎭復·鄭潤始·朴成浩·南浹·金啓泓·宋準相·李榮秀·徐鎭五·李彦燮·南履洪·徐宅祿·柳景行·尹載莘·韓錫洪·權鉉·韓會裕·尹景厚·朴一陽·邊慶徽·申宅壽·吳彦弘·李瑜·姜在進·金重呂·姜在文·張仁周·具·李文熙·李柱喆·金箕煥·趙雲景·金啓浩·鄭東敏·李得亨·金光礪·李耆相·李永燮·閔東顯·朴復天·成浣·李應白·申在華·李奎東·鄭器岳·金來源·李明奎·尹行烈·李漢膺·李鼎燁·李時聖·金舜紀·閔百豐·趙顯會·李錫·閔百運·郭欽懋·尹鳳烈·鄭惟觀·尹俊烈·李昌純·徐行五·尹元浩·李永命·李迪亨·蔡弘赫·成國鉉·兪致達·韓繼商·李鍾烈·李端容·朴台壽·金浩天·愼翊休·金履淳·金浩淳·李光復·李東祐·李東喆·李暻·朴熙·宋一德·宋厚鼎·閔百彦·閔百懋·朴柱煥·鄭在俊·李顯導·李時燮·李錫一·李·姜俊一·韓義養·韓沃商·李錫豐·李善培·兪景柱·李永禧·李翼天·宋煥學·黃基洛·宋景華·李景祿·兪克柱·趙尙謙·徐徽祿·閔致恒·李錫豐·鄭萬采·申益顯·申沆·閔泰顯·李必白·李濟寬·金景潛·申漴·鄭師淑·李仁載·金溥淵·朴宗魯·尹泰烈·李光胤·閔長爀·尹仁儉·李健燮·成學仁·金載豐·金學暹·兪學柱·宋煥春·李度應·李熙國·閔秉顯·金鐸·兪漢明·金光湜·鄭始春·柳謩·李時益·洪順欽·李憲國·金圭厚·金光濂·李宗漢·柳鎭九·黃鈺·卞浩澄·李宇培·李禮淵·尹趾烈·尹九應·尹永明·趙復圭·趙廷圭·洪大淳·尹炅·李載玉·鄭漢領·宋奎煥·金載厚·尹永厚·李泰明·李寅錫·李璞亨·蔡錫永·李秉圭·黃基若·李羲喆·李鍾義·柳潝·李周玉·洪大來·李夢曾·宋賢鼎·權奭·白慶鎭·徐漢輔·趙頤采·鄭致良·元啓哲·李德在·金鎭南·元復仁·申良弼·李德容·柳儆·金星熽·李邦植·權泰相·具章勳·孝永華·徐有顯·金胄岳·尹楨國·洪尙健·南紀浩·權處仁·申在純·沈公鐸·李天培·金相勛·安宗訥·具錫老·安思儉·具宜源·安思熙·李重祿·崔光一·白光鎭·金斗百·南履吉·李晩容·李海甲·趙顯天·柳重爀·趙顯大·李台瑞·李道爀·朴敏常·趙羽采·尹泰榮·鄭宅源·尹益榮·尹心鉉·權勗·禹命益·申在烈·李東植·李廷任·朴栐·金弘彬·李烜·鄭輪·李若輪·張鉉碩·金履岳·李思勉·金賢佐·李宅熙·李尙敦·韓·李愿中·李常福·李基柱·李景福·韓弘謩·韓用佑·李基安·韓榮謩·黃鍾一·趙永煥·崔晟·崔道貞·李宗恒·趙箕言·金斗誠·崔俊誠·崔文煥·金持鉉·權宅經·李惟民·李光健·李仁慶·李義慶·安珽·安慶烈·洪浣·安承烈·洪鳳采·元榮·慶榮國·元仁常·慶燁·權處性·李敍欽·李尙禮·趙宜永·元吉常·崔運爀·李東運·崔達爀·李東暹·韓恒·李東旭·韓坰·李東明·韓坪·李智默·韓堉·柳行五·柳雲翔·禹衡圭·柳永五·韓壕·李星彬·沈基永·安邦烈·趙松·韓·沈翼之·鄭義宗·趙命采·韓德源·鄭璟·任國常·趙命來·韓光鉉·趙德鎭·宋在復·金鍾澤·鄭禮宗·洪建猷·柳相度·沈昌顯·李完欽·李復淵·沈鐄·申永燮·李宗璜·南煜·梁堉·南致斗·梁鍾洪·李命圭·李秉德·李命元·鄭祚永·金德濂·沈淸之·李錫厚·閔百儀·李甲萬·李錫裕·金星七·尹鎭岳·李祥奎·金載良·洪健燮·金鍷·李箕東·李澈鑑·吳得圭·李宗鎭·柳斗鎭·李箕來·柳邦玉·趙允明·趙宗爀·柳以鎭·吳敬一·吳世翼·李章源·金載燁·吳學齊·趙裕采·吳世泰·吳學魯·全命圭·李廷采·南宮建·李址洪·金爾楨·李祥玉·鄭英宅·金宗行·全命暹·金相洛·朴相夏·李廷稷·李翼源·尹鎭嶽·李祥圭·金履重·高夢巖·奇象峻·柳韶·柳濩·吳錫良·全命性·李羲秀·尹瑛·金致義·徐直輔·李羲元·金鍾呂·梁亨魯·金鍾箕·南履孝·蘇錫圭·朴尙遠·李鳳皓·宋鼎鎭·閔耉·李載誠·金致淳·李圭祜·閔致德·姜大一·洪孝鎭·李基祐·閔致道·趙慶春·李志祐·閔廷爀·兪仁煥·趙壎·李源祐·兪益煥·趙塾·李堂祐·金得源·趙鼎彦·宋在德·成億柱·成最杰·洪繼善·崔恒一·成時柱·洪聖尹·金載顯·朴宗胤·南之轍·南之英·李行普·李敏憲·徐檍·李景祚·成奎·金聲律·田璞·李奎玄·安世伯·朴廷賢·洪百祥·李日賢·沈橒·權松·李陽一·李日重·韓炯·韓文儼·柳相翼·韓國良·崔濟漢·徐箕範·李基鼎·李箕煥·辛百調·姜有煥·辛百泰·朴用中·辛致權·姜天老·鄭始敏·白受采·鄭潤喆·閔持世·柳廣漢·權致重·洪翊·宋策·李大民·柳汝哲·朴周亨·白東煥·辛汝舟·白東爀·辛汝泰·成載賢·孫賢秀·洪以謨·朴洪寶·宋受賓·金鍾淑·李樂天·金學淑·安鍾億·李載昊·安絢·李喆賢·禹命天·李在賢·禹命人·李遂哲·禹命大·李宅仁·禹命鼎·宋鎭容·韓德周·李廷璉·李趾曾·朱南翁·李有曾·李普曾·李榮曾·李道曾·李存曾·韓百一·韓百二·韓馹生·韓駜生·韓用銓·朱欽晦·朱欽喆·崔景運·金在淳·金在洙·金在源·金在渪·朱元浩·魏明喆·金宅源·金鎔·韓七達·韓七逵·韓玉林·文希大·文思大·文有大·文濬哲·朱瓘洙·崔學源·崔學喆·崔學運·李甲參·韓亨濟·文潞·黃廷耉·金萬翁·吳鎭源·張弘齡·李思坤·韓光暹·韓光選·朴民中·韓忠源·韓悌源·趙命夔·楊元弼·李觀一·李泰一·李謙一·金中麗·金淑·朴聞泳·朴周顯·朴命顯·李宗燁·李乃老·金昌玉·金昌璧·李愼采·李信采·韓恪·朴道源·韓珏·李維翰·李培榮·李思一·李禮一·元範鎭·洪卓·洪修簡·元斗鎭·李宅模·洪遠祚·洪遠禎·朴秉淵·權重星·李禎遠·崔海翊·金始鳴·黃源河·李永祜·邊光億·李燕模·權之星·元老鎭·李宇模·徐有彦·成宇軾·鄭槃·尹喆鉉·鄭學謙·李健·李元培·黃基中·朴敦耆·崔秉禎·宋熽·趙台允·成必鎭·申用海·李敦億·李光根·蔡濟大·鄭鴻昇·李章煒·鄭大老·金聖淵·金秉淵·鄭奎老·皇甫渼·金載老·皇甫㶅·金翼淵·鄭錫老·閔相爀·鄭好善·趙衍吉·鄭樂善·李起寅·趙立壁·玄鎭聲·尹郁烈·李挺五·李德新·李日新·李思烈·黃鍾賢·閔喆洙·申在彬·閔百實·李運榮·李挺三·金基絢·皇甫淳·金相穆·趙宜泰·尹國烈·林宸培·金相健·李顯震·李豐運·朴宗玉·韓用習·李厚命·安輪·韓泰周·金鍾·李天會·白師昌·李魯喆·朴能祖·金鑰·李誠培·李魯元·趙鳳九·金榮漢·尹若霖·鄭始永·閔柱天·閔鍾遠·金基石·金純精·金聖儉·申應善·沈瑩之·白履章·柳日翼·玄益祚·宋翼周·周南爲·孫學祚·孔漢鼎·洪秉浩·安象鎭·安汝錫·安允·金履爀·金覺先·李福心·李葵·洪洛煥·金致鉉·梁錫龜·金陽復·盧尙祐·鄭箴·金述·金榶·李之亨·李栻·金致益·李大彬·金致升·安益顯·李鎭邦·權國鼎·愼道東·李鎭漢·愼蓂瑞·高宗默·金命亮·金顯泰·金用振,生員朴鋧·李鳳采·愼致中·李載宗·玄鎭坤·李一中·金履明·李熲·李正懋·兪憲柱·權彧·李述明·鄭東忠·閔鳳爀·李敦中·李敦稱·姜遂煥·姜泰重·林義謙·魏魯喆·韓弘玭·魏文喆·趙潤福·朴文尙·金樂朋·金思直,進士李光鉉·金達聲·李衡在·朴鍟·李需光·金時翰·李允玉·蔡弘臣·李心永·蔡宗永·閔致亨·宋啓洙·宋奎熙·韓慶弼·趙鼎鑑·愼得權·李宜俊·李冕鎬·趙斗鉉·鄭泰誠·李必壽·孟性淳·孟鳳淳·李宜鉉·吳亨俊·吳宗漢·尹春魯·尹會東·魚用升·李㬚·朴鏜·韓頤浩·李學溥·金昊淳·金鍾慶·鄭晢春·朴雷煥·金鍾序·李東杓·金漢烈·安孝述·孟文遠·金亮欽·辛之洛·尹景鉉·兪益柱·林翰儒·李秉緖·徐冕輔·韓胄鉉·柳輨·崔粹灝·鄭奎采·尹行慶·崔克明·兪始煥·宋亨鎭·辛淳·柳榮道·金相性·李光正·南宮愿·沈玉賢·申洵·具漢豐·丁好三·高大進·李昌祐·柳東煥·金元澤·金始商·朴相國·韓命夔·徐弘有·申世淳·金益顯·沈能益·鄭采毅·金世杰·金時杰·金在浩·李秉倫·朴稷臣·崔景遠·洪錫年·曺錫冕·趙宗一·梁宗栻·金性修·金性有·姜鳳周·沈希洙·沈啓祿·廉師范·吳秉良·金漢奎·金鑰·韓用祜·李弘喆·柳儼·趙匡鼎·金鍾謙·閔百胤·鄭述祖·鄭錫猷·李東運·金相宜·閔鍾奎·李鎭·任愼儉·金翊龍·尹觀泰·權聖中·鄭述周·姜之銓·白養正·柳永徽·閔孝膺·閔命顯·申吉顯·趙禧龍·趙敬命·李時膺·金禧鳳·安正純·洪羲圭·洪龍圭·金觀海·金器國·申瑨權·申禮範·金可坤·金仁爀·羅士述·趙守錫·崔致奎·金甲壽·金載仁等疏曰,伏以,崇儒重道,卽我列聖朝家法,而從祀文廟,以盡崇報之典者,其義至嚴,其禮至重,苟非道德純備,學問高明,上可以接千聖之嫡傳,下可以爲百世之宗師,則不得與焉,此吾東方數千年來間世一有,而有則必躋享之也。苟有之而不得躋享,則是聖世之闕典,斯文之欠事耳,有若先正文烈公臣趙憲,文敬公臣金集是已,憲與集從享之請,實非臣等創爲之說,卽百世不易之論也。臣等謹按趙憲稟天地剛大之氣,懋聖賢格致之功,學透天人之際,道接洙·泗之源,前知之鑑,如執蓍龜,見理之明,若析絲毫,而出天之道,貫日之忠,尊周之義,閑聖之功,可以質鬼神而俟百世矣,自在幼時,聖賢爲期,嘗自激仰曰,天生男子,豈偶然哉?沈潛經史,眞知力淺,而及其長也,出入於先正臣文成公李珥之門,洞見道體之妙,的得門路之正,全體大用,不外乎朱門丈尺,存心養性,必本於孔·孟旨訣,左右逢源,以遂終始,而尊華攘夷之志,扶正斥邪之念,亦其素蘊也,乃以眇然七尺之軀,擔荷天下之事,當其奉使皇朝也,極論聖廡位次之謬舛,歷敍諸賢道學與出處,而大爲華人之所欽服,及其反命也,慨然有東周之意,首陳八事曰,聖廟配享也,內外庶官也,貴賤衣服也,宴飮食品也,士夫揖讓也,師生接禮也,鄕閭習俗也,軍旅紀律也。次陳十六條曰,格天之誠也,追本之孝也,陵寢之制也,祭祀之禮也,經筵之規也,視朝之儀也,聽言之道也,取人之方也,飮食之節也,餼廩之稱也,生息之繁也,士卒之選也,操練之勤也,城臺之固也,黜陟之明也,命令之嚴也。槪其爲說,一皆本之於李珥聖學輯要,而參以己見,切中時務,莫非格君心而明聖學,正風俗而敦禮敎,五品之不遜而欲遜之,五禮之不庸而欲庸之,以至民生軍旅,日用飮食之間,莫不極論而糾正之,此其致澤之志,經濟之策,質諸古聖賢事業,少無所愧,而亦嘗惓惓於聖廡陸九淵·杜預之當黜而不黜,羅豫章·勉齋之宜陞而不陞,則竝陳章而明辨之,以至啓聖祠之疏請移建,而翊聖衛道之功,無以加矣。若春秋大一統者,卽天經地緯之所在,而彝倫之大本,學問之極功也。趙憲於此,嘗擔夯脊梁,自爲己任,始當倭使之覬覦也,抗疏請斬,以明天無二日,土無二王之義,而又其至誠前知之明,已慮其必有猖獗之患,向使其言得行,則夫豈有壬辰之難乎?及其値難也,首倡大義,以一千餘殘卒,鏖滅數萬倭於淸州,卒乃以身殉節於錦山,而七百義士,同日竝命,國家賴以得全兩湖,以基中興之業,惜乎以趙憲之道德學問,經綸謨猷,不得展布於當時,以致太平之治,終歸於成仁就義之科,此非但趙憲之不幸,實亦國家之不幸耳,此則趙憲道德功烈之大略可見者也。臣等又按,金集以端方審密之姿,稟溫雅和粹之氣,淸而不激,介而不矯,以孝悌忠信爲立身之本,以居敬窮理爲進修之方,以文元公臣金長生爲父,訓襲家庭,學有淵源,自幼遊居食息,不離訓典,而及其稍長,專心性理之學,早夜孜孜,踐履克篤,長生嘗以爲父子間知己,性又沖澹,不喜仕官,歛跡志養,若將終老,晩際仁廟,首膺徵召,與文正公臣金尙憲,實是左右,二老歸朝,四方拭目,行止有命,賁趾還山,中歲爲養,浮沈下邑,而非其志也,及至丙子之難,勤王路阻,募兵鳩糧,至爲糾義之擧,而終焉北望腐心,入都進慰而歸,逮我孝廟嗣服,下旨特召,恩眷益隆,諭以不與共天位治天職,則非王公尊賢之道,金集乃感激知遇,起膺休命,首陳嘉謨,而明人心道心之幾,則以涵養本源爲務,論治心爲政之要,則以致敬盡誠爲本,繼以極論當世之務,有曰天下之大本,卽殿下之一心也。又曰今日之務有六,卽恢德量,振紀綱,嚴宮闈,用賢良,恤民隱,責實效也,其引君當道之誠,濟世安民之策,莫非學問中出來,知無不言,言必中理,至誠精忠,可質神明,而惜乎其立朝供仕,曾未幾何,不得施所存之萬一,豈非後學之所深恨者乎?且其柳濯之聚徒謀亂,起於傍縣,而謂不可過其廬,則仁廟極加歎賞曰,凶徒亦知賢者之可畏敬矣。自點之潛通北人,用賂行談,而謂金尙憲與金集爲領袖,禍將不測,則仁廟親自彌縫,遂以得解,此可見亂賊之知懼,而華夷之播聞矣,至若禮學者,人文儀則之標準也,國家敎化之型範也,禮學不明,則天敍不敦,而三綱淪九法斁矣。金集於此,尤用力焉,動靜語默,莫不以禮自持,閨門肅穆,寂無人聲,入其家如入治朝,日夜沈潛於禮經,反復考校,曲暢旁通,而世有疑文變節之無所考證者,一皆就質而得正,此其平日喫緊工夫,而當仁廟賓天之日,撰進喪禮異同議,梳洗前代之訛謬,遂成國朝之經制,又以其父長生與門人答問者,彙類考證,參以備要,名之曰疑禮問解,刊布於當世,續問解一冊,卽金集之平日知舊問答也,其爲有補於世敎,垂法於萬世,亦何如也,若其爲學之法,則本之以讀書窮理之工,發之以躬行心得之效,而眞實心地,刻苦工夫,卽其踐履之要訣也,尤致力於不睹不聞之地,潛心默坐,對越神明,扁其齋曰愼獨,亦可見實地之用力也。以是遠近學者,翕然宗師之,先正臣宋時烈與宋浚吉,亦以其所事文元者事之,殆若明道門人之卒業於伊川,宋時烈·宋浚吉之開發成就,實亦金集之力也,此則金集之道德學問,大略可見者也。嗚呼,下學上達,聖功之進修,而窮理以致其知,反躬以踐其實,居敬以遂其終始者,卽朱子爲學之大綱也。先正臣李珥嘗以爲,孔·孟以後,得其道而傳其統者惟朱子,而其所以自爲而爲敎者,亦惟此三者,李珥之意,亦以是自爲而爲敎也,然則天生朱子,實生孔子之心,而天生李珥,亦生朱子之心也。李珥之門,得其道而傳其統者,惟趙憲與金長生,殆若孔門之顔·曾,而金集亦以長生之子,得其傳而接其統,以就宋時烈·宋浚吉晩年卒業之功,則李珥以後道統相傳之訣,趙憲與金集,實無間然矣。蓋其學問之高明,道德之純深,經綸志事之廣大,兩賢一揆,易地皆然,而趙憲以一心而傳千聖之旨訣,以一身而扶萬古之綱常,辨之明如燭照數計,守之確如山峙嶽立,行之果如何決灘傾,臨難所就,特其餘事,而宏謨偉烈,赫赫乎百代耳目,是則趙憲之有事功於當世者也。金集躬承父師道統之傳,心涵天地造化之妙,稟山岳之間氣,而金精玉潤,篤踐履之工夫,而矩方規圓,頤性理之邃學,而毫分縷析,禮書儀文,證成一代之定制,而天下之疑文變禮,得以斟酌乎萬世之是非,是則金集之有事功於後學者也。此其所造雖殊,而道則同歸,均之爲接千聖之統,爲百世之師者,則趙憲與金集之尙未躋享於文廟者,豈非聖世之一大欠典乎?試以前昔名碩之言觀之,其論趙憲,則先正臣金尙憲誌其墓曰,國家養育人才二百年,宣廟朝有忠信節義道德學問兼備之士,有先生一人,先正臣宋時烈誄文曰,周幾張豫,程敬朱誠,又題其墓曰,天高地逈,日照月臨,亘萬古而無虧,又於華陽聞見錄,謂可擧於從祀之列,文忠公臣兪棨以爲,先生之道學功烈,當在於從祀諸賢之前,其曰先生,都指趙憲也。論金集,則先正臣宋浚吉嘗以爲,敬義夾持,明誠兩進,先正臣宋時烈之誄文曰,天生先生於我東,任繼開壽道脈於千春,其曰先生,卽指金集也。兪棨又曰,日月不待贊而明,華嶽不待稱而高,今此臣等從享之請,非臣等之言,乃名臣碩輔之言也。且況列朝以來,京鄕章甫之疏請,非一非再,而輒皆以趙憲·金集竝擧者,蓋爲其道均德齊,無所異同,則臣等何敢杜撰無稽之說,擬之於至嚴至重之擧哉?竊伏念,在昔孝廟,聞金集之計,諭之以儒林領袖,朝廷重望,英廟賜趙憲之祭,言之以希聖之學,佐王之志,猗歟我先大王,道炳乎日月,學貫乎天人,卓冠百王,統集群聖,而乃於文正公臣金麟厚之躋享文廟也,以未能竝擧,尙今介介于中爲敎,深留曠感,尊禮而褒尙之者,逈出尋常,恭惟我殿下,以先王未卒之志,行先王未遑之典者,卽殿下事也。文正公臣宋時烈所謂雖千百載之下,文廟竝享,舍先生伊誰者,若有待於今日,而春間兩湖儒生之疏,誠未格天,未蒙兪允,故臣等不勝抑鬱之至,玆以八路之公議,更瀆九重之宸嚴,伏願殿下,追列聖未遑之規,循百載大同之論,亟施先正臣趙憲,先正臣金集從祀聖廡之擧,以光聖德,以幸斯文,千萬幸甚,臣等無任云云。省疏具悉。疏辭令廟堂,稟處,爾等退修學業。
公忠道儒生幼學韓義裕·安聖謙·金得素·李興淑·尹永敎·李道貞·兪益柱·金思喆·鄭潞·安廷爀·趙學心·金得良·鄭景霖·金河一·朴思暹·金箕敍·金河生·李再淵·鄭肇霖·金煥國·趙定鉉·金守鎭·李永箕·金在喆·李宜俊·趙斗鉉·李定鎬·崔佐東·金完鎭·李敏箕·李冕鎬·李鳳采·金洛恒·元星鎭·李守一·李守孟·李傳學·趙象鉉·李近鎬·朴鍟·李文福·趙健永·成東鎭·尹任相·趙夏鉉·尹濟相·朴膺源·成永文·成永錫·李台燮·李弘杰·宋道鎭·尹致益·李邦吉·朴鈍·朴鋎·徐煥善·朴基敬·朴基中·羅後野·閔致昇·李德基·李震守·李鎭章·尹相如·徐志養·安宅中·田致成·任繪白·趙成憲·尹寬義·金灦·李光彦·尹理鎬·吳光東·田尙學·尹時·趙秉夏·朴宗奭·朴敏憲·李錫民·韓命元·尹聖義·金輔澤·鄭始春·兪漢明·李榮植·金韺澤·李世彦·柳鎭九·洪在欽·金有澤·金光濂·李文輔·李宗漢·李膺淵·金光國·權常秸·韓之潤·黃有中·金榮甲·郭林耆·徐錫明·李義準·尹燾·李誨之·柳世臣·金光烈·李信源·趙在斗·兪石柱·李延師·李永觀·黃鍾人·閔致義·朴龍九·柳警·尹行善·金貞烈·姜鼎煥·鄭箴·姜在淳·李德基·韓啓源·李昌夏·宋元大·李炫·李一浩·金洛鎭·林永昌·金洛疇·李天浩·李文修·金行健·徐益善·林孔大·高天欽·許崙·申亮模·池德裕·全德允·李芝秀·黃時旭·宋一永·趙錫圭·朴大新·鄭顯祚·姜梓·韓國相·洪夏楨·朴聖渾·禹命浩·梁·金彦臣·李宜實·辛宗進·宋英鎭·申在英·李宜衡·申廷麟·申光朝·張師恭·金光顯·宋漢億·辛浹·金基鎬·宋元鎭·金天奎·李英基·張師儉·辛喆夏·李義良·金弼成·李俊元·尹遠紀·金魯秉·金台柱·崔英鎭·金遇鍊·白師益·尹弼履·安廷運·李學愚·吳亨秀·黃仁耉·吳亨萬·李聖曾·吳宗宣·李枝秀·吳國臣·吳應鉉·鄭相烈·李邦鉉·柳煥天·吳宗卨·李天源·吳弘運·白光圭·李東培·白師錫·徐志昇·羅德野·崔英鎭·尙東元·成之源·金泰胄·白師益·黃瀷·尹錡·孟明淳·尹黃柱·李復淵·柳世基·李守淵·黃存中·韓有容·朴弼柱·韓璞潤·權常祿·韓東老·金僖·郭林七·韓用友·申升模·郭守洪·鄭雲需·李永祺·李益煥·朴光浩·李永龜·申在堯·柳聖文·鄭喜愚·黃仁爲·尹致蓂·金銹·朴齊衡·張孝根·權中復·柳世耉·兪昇煥·朴晟陽·蔡定永·鄭彦璞·朴在重等疏曰,伏以,臣俱以鄕土賤品,固無知識,而亦我先大王化育中遺黎也,雖尋掌宸章之發於綸綍者,無不莊誦,而至於兩賢傳心錄一通,每必盥手焚香,跪而讀之,未嘗不激發慷慨,氣湧如山,而繼之以風泉之感涕也。嗚呼,春秋一統,卽孔夫子傳堯·舜之心也,大全一部,卽朱先生傳孔聖之心也。洪惟我寧陵盛際,有同德之臣,文正公宋時烈者,得洛·閩之學,接洙·泗之統,義秉春秋,密勿謨猷,發之文章,見於事業者,固莫非所以傳朱子之心,而若非我先王精一之眞知實踐,而逈出百王者,亦何以的見兩賢之心,果如是眞實相傳之妙哉?臣等雖甚蒙騃,獨此好德之秉彝,同得於天,而殄絶他不得者,故感先王之微旨,慕兩賢之德義,去辛酉年,以先正臣宋時烈追配於朱子廟之事,相率來籲於天陛,而不幸爲時相所防啓,不得遂其所願,鬱塞之情,尙今末已,於戲之衷,愈久不忘,玆敢不避瀆屑,更爲齊籲,伏惟聖明,少垂察焉。噫嘻,其時防啓者,卽追律罪人煥之也,其啓曰,謹按其疏,木川縣道東書院,以朱子主享,故文穆公鄭逑,翰林金馹孫,徵士黃宗海爲配食云,而道學文章,德業名節,其位不同,百世之賢,一鄕之士,其號亦殊,至若先正臣宋時烈之道學得朱子之眞統,德業述朱子之丕烈,朱子俎豆之所,先正追配,豈有他論?然先輩未嘗一倡此論,古或有倡之者,今之爲此論者,非達識之士也。又曰,自我肅宗曁我英宗朝,以至我先大王,所以尊尙文正,曠感文正者,有華陽之洞,大老之祠,恩榮震輝,一世功烈,昭揭天下,諸書院凡數十餘處,無復餘憾,何必於道東之院?請其腏享,又曰,翰林徵士,較其位序,則豈無所礙?末乃曰,書院追配,亦有朝禁,此儒疏,置之,何如?因爲防啓,而至於其時,臨漳院儒之所請,亦與臣等所請者同,而臨漳則以準請之意回啓,夫以同一之朱子書院,同一之先正追配,而一取之一捨之者,臣等尙未知其用意之何如,而況曰書院追配,果有朝禁云爾,則亦何別於道東·臨漳耶?彼亦曰,先正之道學得朱子之眞統,德業述朱子之丕烈,則朱子之廟,先正之配,禮之合也,理之當也,曷爲而別出此枝辭蔓說於道東之啓乎?況此道東書院,去先正所居之地不遠,杖屨累臨於斯堂,手澤尙新於巖題者存焉。粵我先正,特書倒影巖削成臺六大字,使其門人故師傳臣郭始徵,揭之于蒼壁,刻而朱之,倒影巖削成臺,卽朱子釣磯詩也,此是院之東也。且夫亭名伏龜者,在院之西,而先正題五言四律於柱面,以實山水仁智之樂,故後學文正公臣李縡以詩寄感曰,老木留古意,淸川流不停,秋陽無限思,獨上伏龜亭。若論其事蹟,則其視臨漳,不但其傳心一事而已,此縣雖無朱子之廟,特立先正之院,先輩之所倡論者也。本院設立之初,不計年代,以道統爲主,則先正則今之朱子也,今之朱子,追配于古之朱子,義理當然,則豈有位序之所礙乎?且夫臨漳,則盛典旣擧,道東則前啓見防,臣等豈無缺望向隅之歎哉?嗚呼,先正出處語默,動遵朱子者,人皆可見矣,至於心法之有所傳授者,則至爲精微,有非人人所可窺測,而惟我先王所以判別義理,執兩用中,卓然乎秉執,不爲搖奪於喙喙之鳴也。先王此心,卽先正所傳朱子之心,而上接堯·舜·禹·湯·文·武·周公之心也,此其爲盛德至善,民之不能忘者也。然則今日所表章先正之傳心,卽所以闡揚先王之盛德,于有光於聖人繼述之孝也。伏願殿下,特降明命,一依臨漳已擧之曠典,以先正臣文正公宋時烈,追配於木川縣道東書院,以表先正傳心之實,以述先王崇奬之事,則非但爲聳一道之方,抑亦爲風四方之化也,伏惟聖明,恕其瀆屑而察其愚衷焉,臣等無任云云。省疏具悉。疏辭令廟堂,稟處,爾等退修學業。
丁卯十二月十五日辰時,上御熙政堂。吏兵房承旨持褒貶啓本,下直閫帥守令同爲入侍時,左承旨申絢,右承旨宋知濂,右副承旨朴宗薰,同副承旨金基厚,記事官趙庭和,假注書李光文,記事官鄭元容·曺鳳振,待敎朴綺壽,南兵使金益彬,鐵原府使徐春輔,以次進伏訖。上命南兵使進前奏職姓名,益彬進奏職姓名,上曰,南兵營異於他閫,且以宣傳官出去,須着實善爲之,又命鐵原府使進前,春輔進奏姓名,上曰,鐵原係是防營,下去俊須着實擧行也,仍命宗薰宣諭,宗薰承命擧行訖,知濂請出密匣修正,上曰,筵退後使之受去,可也。仍命閫帥·守令先退,益彬等退出。上命宗薰開坼吏房褒貶,先讀守令貶目,宗薰讀奏江原監司金履喬啓本。又命知濂讀奏兵曹啓本。上曰,司僕寺貶坐,則以無都提調不得爲之乎?知濂曰,然矣。宗薰曰,宗親府則堂上不備,不得磨勘云矣。基厚曰,伏聞儒疏二度,伏閤有日,而一則先正臣宋時烈追享事也,一則文烈公趙憲,文敬公金集文廟從享事也,係是疊設,與今春廟堂已回啓之事無異,故敢此仰達矣。上曰,捧入,可也。宗薰曰,卽伏見諸道今秋冬等褒貶啓本,則京畿監司金履度,守令無一人居中居下,江原監司金履喬,全羅監司李肇源,慶尙監司尹光顔,咸鏡監司李晩秀,守令無一人居下,殊無嚴明殿最之意,竝推考,何如?上曰,依爲之。出擧條知濂曰,卽伏見諸道今秋冬等褒貶啓本,則開城留守洪義謨,平安監司趙得永,北兵使柳文植,慶尙左水使李用逵,邊將無一人居中居下,江華留守尹序東,統制使李溏,南兵使崔東岳,黃海兵使朴基豐,京畿水使鄭學畊,黃海水使白東遠,全羅左水使許溟,全羅右水使權逴,邊將無一人居下,殊無嚴明殿最之意,竝推考,何如?上曰,依爲之。出擧條惠慶宮進服加味異功散前方中,人蔘減五分,自今日五貼式日次製入。出榻敎上命退,承史以次退出。
上在昌德宮。停常參·經筵。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
備忘記,統制使申大偀下直,長弓一張,長箭一部,片箭一部,筒兒一箇賜給。
傳于宋知濂曰,統制使留待。
傳于宋知濂曰,統制使入侍。
注書趙庭和病,代以李遠翊爲假注書。
以江原監司金履喬狀啓寧越府民家失火事,傳于金基厚曰,窮寒失所,聞甚矜惻,元恤典外,別加顧恤事,廟堂區劃,分付。
朴宗薰,以禮曹言啓曰,卽接北部幼學金致祜所志,則以爲,同姓十三寸姪鍾翼,以四世小宗,嫡妾俱無子,以其同姓四寸弟鍾燁第一子祖淵,欲爲繼後,諸族會議,衆論歸一,而鍾翼夫妻俱沒,拘於常規,不得循例禮斜,依定式草記,稟處事呈狀矣,凡係繼宗立後者,兩邊與受,明有可據,而不得登聞者,許令該曹論理草記事,曾有筵稟定式,而門長金致祜所訴旣如此,依定式,金鍾燁第一子祖淵,立爲金鍾翼之後,何如?傳曰,允。
宋知濂,以兵曹言啓曰,宣部守三薦參上武臣作散人別取才入格矢數,落仕年條,居住薦名,各其名下,懸註以入之意,敢啓。傳曰,知道。
宋知濂,以兵曹言啓曰,坼見諸道褒貶啓本,則平安兵使李光益啓本中上土僉使張漢籌,以衰老可悶爲目,彌串僉使吳義喆,以報宜懋實爲目,方山萬戶咸仁郁,以且恕今殿爲目,水口萬戶金志煥,以貨路宜察,浮言姑恕爲目,從浦萬戶申在恒,以防守可忽,嶺禁宜嚴爲目,乫軒洞權管金宗漢,以非無入聞,細失姑略爲目,雲頭里權管金正雲,以如勤飭把,何難一堡爲目,則竝宜置中考,而置諸上考,楸坡萬戶申緖,以防弛秤濫,歛重奴悍爲目,植松萬戶尹基一,以所戒在賂爲目,則竝宜置下考,而置諸中考,全羅右水使權逴啓本中加里浦僉使洪聖禧,以曠職是悶爲目,則宜置中考,而置諸上考,殊無嚴明殿最之意,各該帥臣,推考警責,上土僉使張漢籌,彌串僉使吳義喆,方山萬戶咸仁郁,水口萬戶金志煥,從浦萬戶申在恒,乫軒洞權管金宗漢,雲頭里權管金正雲,加里浦僉使洪聖禧,竝中考施行,楸坡萬戶申緖,植松萬戶尹基一,竝下考施行,而咸仁郁則前已居中,依例罷黜,其中從浦萬戶申在恒,今已中考施行爲請,楸坡萬戶申緖亦以下考施行爲請矣。壬子六月二十三日口傳下敎內,江界所管邊將以宣薦拔例差送之類,五考連上,則外職陞遷,其間一考居中,則令帥臣拿致決棍懲勵,連中或間次中及居下者,令本府使決棍,卽其地充軍事,旣奉承傳,依承傳,申在恒令帥臣拿致決棍懲勵,申緖令本府使決棍,卽其地充軍之意,分付平安兵使李光益處,平安兵使李光益道內邊將褒貶題目,則宜置下考者,而等第則居最者甚多,名實逈殊,奏御文字,何等審愼,而如是不審,事體所在,極爲未安,從重推考,黃海水使白東遠啓本中長淵兼營將崔翼題目,以軍民拭目爲目,而該道道臣,則置之下考矣,民政軍政,其名雖異,爲治則一也。遽然以拭目等說,至登啓聞,事體所在,亦萬萬駭然,從重推考,何如?傳曰,允。
禁府啓目,前訓鍊院主簿柳孝臣原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。
大司諫申大尹,司諫姜文會啓曰,臣等雖甚愚迷,不合於淸朝耳目之列,而及伏見李益運處分傳敎之下,豈可含默無言,而論其疏辭,誠一變怪,此不可以一疏論斷,故姑俟後値登筵之日,切欲發啓嚴斥矣,堂箚先發,至以寥寥無聞,責之以慨然,此誠爲先獲之見,臣等滿心慙恧,無面可顯,受以爲咎,而此莫非臣等未及周旋,致有此論斥之擧,以此情踪,其何可一刻晏然於臺次乎?請命遞斥臣等之職。答曰,勿辭,亦勿退待。
大司諫申大尹,司諫姜文會啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀更令王府嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未服王章,經自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍經斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典,德相·尙喆·九宗三賊,無非劇逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也,今當新化休明之日,不可使凶孽逆種,晷刻偃息於覆載之間,請亟下三啓傳旨令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔亟施孥戮之典。噫嘻,痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬亟令王府設鞫得情,快施典刑。梟示罪人性世與劇逆載榮,一而二二而一也,換着軍服,潛入禁庭,粧出纏帶,暗售網打,是何等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示不施當施之律,請梟示罪人性世亟施孥戮之典。噫嘻,痛矣。李益運之疏,何爲而發也?渠以濟恭之血黨,宅心陰祕,略無畏忌之心,顯有護黨之習,先疏嘗試,眼無朝廷,於斯極矣。濟恭之前後罪犯何如,而謂以煥·觀當路之日者,於此尤難掩背公死黨之跡,濟恭之逆節,已自昔年,綻露無餘,則是一國共憤之論也,而不思懲畏之意,反有跳踉之漸,臣等固知伊日之處分,出於人其人之盛德,而不知朝廷之嚴,但生愛護之心,必欲與彼一律之罪人,謂之秉執所同,進退亦同云爾,則豈有一半分感懲之意,而入於人其人之化乎?此不嚴加處分,則將來之憂,容有極哉?請刊削罪人李益運亟令王府設鞫嚴問,夬正王法。新除授獻納宋文述時在全羅道全州地,正言李鉐時在益山地,正言具明源時在京畿竹山地,司憲府執義朴孝成時在京畿廣州地,掌令鄭時善時在慶尙道星州地,掌令李晳時在平安道价川地,持平李英發時在慶尙道義城地,請竝斯速乘馹上來事,下諭。答曰,不允。李益運事,其疏語非營救也,不過自陳其本來也,其本來之如此,孰不知之乎?予之處分,只以道理之不當然也,況出於人其人之意乎,從而下石,不知,可也?亟停勿煩,下諭事,依啓。
敎統制使申大偀書。王若曰,誰能專制一方,政切聽鼙之思,卿其都統三道,特紆推轂之恩,衆望所歸,予心惟簡,眷彼嶠南巨鎭,卽我海東雄藩,控兩湖而據重溟,關防設天險之要,摠三路而兼二使,節制須地望之尊,鐵砲龜船,尙稱古名將鞱略,金鉞豹纛,爭覩大元帥威儀,邇來弊瘼之滋興,蓋緣昇平之已久,鞭鞾疲於饋遺,惟工作不舍晝宵,舳艫任他朽傷,奈戎備罔念陰雨,嗟,重閫如欲振刷,顧明廷誰能對掦?惟卿,簪纓故家,靲鞱宿望,自西府而按兵水之閫,綜鍊之聲績已彰,亞三營而置摠衛之班,矍鑠之志氣可尙,資歷殆遍於內外,恩遇無替於始終,玆授卿以三道統制使兼慶尙右道水軍節度使,卿其克殫壯猷,祗服寵命,莅民則規橅方正,管轄皆令得宜,詰戎則紀律申明,旌旗亦爲變彩,凡於穀簿軍簽之政,嶠關海鎭之守,克盡修擧之方,至若松田竹嶼之弊,浦戶堡民之愁,亦致矯救之道,自餘臨機而區畫,亦在隨時而弛張。於戲,毋孤授鉞之恩,益恢鳴劍之志,海門之氛祲永霽,庶寬乙丙之憂,閑山之壁壘遙望,忍忘壬丁之恥,故玆敎示,想宜知悉。知製敎臣徐能輔製進。
丁卯十二月十六日辰時,上御誠正閣。統制使入侍時,右副承旨朴宗薰,假注書李光文,記事官鄭元容·曺鳳振,統制使申大偀,以次進伏訖。上命統制使進前,大偀進奏職姓名,上曰,統營卽三道統禦之營也,下去後須着實擧行,可也。仍命除宣諭先退,大偀退出。又命退,承史以次退出。
上在昌德宮。停常參·經筵。
藥房提調韓晩裕,副提調申絢啓曰,伏未審日間,聖體若何,寢睡水刺之節,何如?中宮殿調攝氣候,快臻平復之境乎,臣等率諸御醫,趁早入侍,詳承症候,議定湯劑爲宜,臣等不任區區伏慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,來二十一日輪對日次矣,敢稟。傳曰,當次人後日次待令。
宋知濂啓曰,來二十一日朝參日次矣,敢稟。傳曰,停。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,慶尙左兵使朴宗柱下直,長弓一張,長箭一部,片箭一部,筒兒一箇,賜給。
申絢啓曰,假注書李光文身病猝重,勢難察任,今姑改差,何如?傳曰,允。
傳于宋知濂曰,下直閫帥留待。
傳于宋知濂曰,下直閫帥入侍。
傳于申絢曰,承旨有闕之代,前望單子入之,待下批牌招察任。
承旨前望單子入之,閔耆顯·崔獻重落點。
李光文改差,代以朴宗心爲假注書。
傳于申絢曰,有實故學敎授竝許遞,政官牌招開政。
以吏曹參議李羲甲牌不進罷職傳旨,傳于申絢曰,只推。
申絢啓曰,吏曹參議李羲甲牌不進罷職傳旨,今方捧入,而判書李始源服制,參判未差,開政命下,無以擧行,何以爲之?敢稟。傳曰,更爲牌招。
申絢,以禮曹言啓曰,長寧殿祭享餕餘,殿官例爲來納,而臘享在今月二十八日,與正朝祭迫近,其間勢難往來,臘享·正朝兩祭餕餘同時齎納之意,分付,何如?傳曰,允。
申絢,以禮曹言啓曰,卽接水原府留守李集斗移文,則遲遲臺碑石,今日辰時豎立後,御覽印本簇子一件,盛樻子上送云矣,簇子樻內入之意,敢啓。傳曰,知道。
禁府啓目粘連,向前柳孝臣亦,廟門守直,何等謹嚴,而諉以一署之內,擅往他所,揆以法意,誠極駭然,以此照律,何如?判付啓依允。
丁卯十二月十七日午時,上御誠正閣。下直閫帥入侍時,右承旨宋知濂,假注書李遠翊,記事官鄭元容·曺鳳振,慶尙左兵使朴宗柱,以次進伏訖。上曰,閫帥進前,宗柱進前,上命奏職姓名,宗柱曰,慶尙左兵使臣朴宗柱矣。上曰,以別軍職出去,異於他人,須着實擧行,可也。仍命閫帥先退。宗柱退出。知濂曰,今年陞試與學製,尙未磨勘,申飭,使之限內擧行,似好矣。上可之,仍敎曰,陞試一年爲幾次乎?知濂曰,一年十二抄矣。上曰,勿以擧條書入,自下申飭,可也。仍命退,承史以次退出。
上在昌德宮。停常參·經筵。
藥房提調韓晩裕,副提調申絢啓曰,節屆隆冬,寒事轉緊,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿調攝氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
朴宗心陞付,代以孫錫祚爲事變假注書。
宋知濂啓曰,事變假注書孫錫祚時無職名,令該曹依例付軍職冠帶常仕,何如?傳曰,允。
申絢啓曰,吏曹參議李羲甲牌不進罷職傳旨,今方捧入,而判書李始源服制,參判未差,政命無以擧行,何以爲之?敢稟。傳曰,只推牌招。
傳于申絢曰,吏曹參議許遞,前望單子入之,待下批牌招察任。
吏曹參議前望單子入之,閔命爀落點。
以吏曹參議閔命爀牌不進罷職傳旨,傳于申絢曰,只推。
申絢啓曰,吏曹參議閔命爀牌不進罷職傳旨,今方捧入,而判書李始源服制,參判未差,政命經宿,無以擧行,何以爲之?敢稟。傳曰,更爲牌招。
申絢啓曰,吏曹參議閔命爀再牌不進罷職傳旨,今方捧入,而判書李始源服制,參判未差,政命經宿,無以擧行,何以爲之?敢稟。傳曰,只推,更爲牌招。
申絢啓曰,吏曹參議閔命爀三牌不進,依定式禁推傳旨,今方捧入,而判書李始源服制,參判未差,政命經宿,無以擧行,何以爲之?敢稟。傳曰,更爲牌招。
以吏曹參議閔命爀三牌不進禁推傳旨,傳于申絢曰,分揀。
申絢啓曰,吏曹參議閔命爀四牌不進,依定式禁推傳旨,今方捧入,而判書李始源服制,參判未差,政命經宿,無以擧行,何以爲之?敢稟。傳曰,分揀,更爲牌招。
宋知濂,以司僕寺提調意啓曰,內寺所在法鞍錢中九十七兩,依下敎,移送別軍職廳之意,敢啓。傳曰,知道。
吏曹判書李始源疏曰,伏以臣之半生貞疾,卽通朝之所共知也,自頃以來,凡七度封章,非不知漬擾之罪,而區區情地之外,癃痼之實,誠有不堪自强者,畢竟僨誤之辜,浮於猥越之誅,故敢於煩聒而不之止也。日前辭疏,瀝盡腔血,期回天聽,而及承批旨,又靳矜諒,臣於是乎臆塞心霣,不省爲計,抑又思之,政期已迫,事在目前,聖明之不欲輕許,蓋出重銓任之意,則臣之去就,胡大事也,而一直呼籲,不體眷顧之聖念乎?寧欲從他竊指之手,且按內疚之心,挨過大政,恭俟處分,而如羊觸藩,進退俱難,方寸沸亂,殆一日九回,近因喪威猝震,悲遑度晷,些少精爽,飄蕩如烟,晝宵咯血,形容益槁,風火作眩,痰涎衝上,有時昏仆,省識迷茫,强起動用,呼吸喘急,塊然床席,奄奄有垂盡之勢,臣之病形,劇歇本無常,而今則時月之內,萬無痊可之望,是固理勢然耳。夫六臘之政,自有定期,苟非朝家有事,未嘗差退,而緣臣一人,任其遷延,則國體苟艱,已無可言,而臣心悚惶,當復如何?臨政遞易,固自難愼,而此指常例也,若係不可不通變處,又安得拘此也哉?賢彦林立,不患無人,而臣未暇言也,久試罔效,不可再當,而臣未暇恤也,一身之廉防難壞,擧世之公議斯嚴,而臣又未暇顧也。只是情病適會,事體甚重,若不以實狀,及今仰徹,則臣病無可瘳之期,而職務徒瘝,大政有稽滯之憂,而罪戾愈重,不得已歷日齋沐,冒死哀籲。伏乞天地父母,諒臣實病之難强,亟改銓任,俾大政無淹,仍治臣瀆屑之罪,以昭法紀焉,臣無任云云。答曰,省疏具悉。前批已爲詳諭,何可如是更引乎?卿其勿辭行公。
兵曹判書金履翼疏曰,竊伏惟念,君人者,以敦倫厚俗,爲治敎之源,以繼絶存亡,替造化之柄,故凡人有懷,惟君是籲,是固天理之所當然,今我殿下,天地於臣,父母於臣,生其死而肉其骨者,已有年所矣,臣久抱哀苦之情,未遑食息之安,今豈敢終始隱忍,以自阻於仁覆之下哉?臣門戶衰薄,宗姪無嗣而夭,至親稀少,取養猝難其路,凄涼香火,只托於臣身之攝奉,僥倖希望,惟在於臣子之善育,緣臣積咎,遭慼頻仍,況今犬馬之齒,已迫桑楡之暮,及此溘露之前,未定承祀之孫,臣將生爲不孝之人,死作不瞑之鬼矣。臣曾與臣之十五寸姪幼學臣仁淳,偶有知己之契,無異同堂之親,蓋嘉其力田養親,創塾課兒,使甘旨無闕,詩禮不墜故也。今渠有子繁衍,憐臣無告零丁,每於相對之時,輒布至切之懇,願得渠之第二兒乳名蒼鶴年今十四歲者,以續臣家累世之祀,則渠雖無言下顯示,亦不忍意中牢却,故只以侍下不敢擅便,門內些少難處之意,遜言謝辭而已,而尙未有快諾,大抵臣之於渠,旣無大小宗歸重之義,則無怪乎渠之若是靳持也,雖然渠只有事勢之難,臣則切情理之悲,以若事勢,較玆情理,俾渠益篤敦厚之誼,使臣得遂繼存之願者,專在我殿下哀矜而成就之耳,玆敢疾聲哀呼於崇嚴之聽。伏乞聖明,特垂諒察,亟降明命,俾臣旣絶之祀,得蒙再造之澤,臣謹當歸見亡祖亡父,與之含結圖酬,臣無任云云。答曰,省疏具悉。所請依施。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?中宮殿調攝氣候,快臻平復之境乎,臣等率諸御醫,趁早入侍,詳承症候,議定湯劑爲宜,臣等不任區區伏慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
申絢啓曰,吏曹參議閔命爀五牌不進禁推傳旨,今方捧入,而判書李始源服制,參判未差,政命經宿,不得擧行,何以爲之?敢稟。傳曰,分揀,更爲牌招。
申絢啓曰,吏曹參議閔命爀牌不進罷職傳旨,今方捧入,而判書李始源服制,參判未差,開政命下,已至三日,尙未擧行,何以爲之?敢稟。傳曰,只推,更爲牌招。
申絢啓曰,吏曹參議閔命爀疏批已下,卽爲牌招,何如?傳曰,允。
申絢啓曰,吏曹參議閔命爀牌不進罷職傳旨,今方捧入,而判書李始源服制,參判未差,政命多日,無以擧行,何以爲之?敢稟。傳曰,只推,更爲牌招。
申絢啓曰,吏曹參議閔命爀再牌不進罷職傳旨,今方捧入,而判書李始源服制,參判未差,政命多日,尙未擧行,何以爲之?敢稟。傳曰,只推,更爲牌招。
傳于申絢曰,都承旨·同副承旨竝許遞,前望單子入之,待下批牌招察任。
承旨前望單子入之,鄭東觀·金明淳落點。
傳于申絢曰,左承旨牌招。
以文臣朔試射試官望單子,傳于宋知濂曰,嚮日申飭之後,文臣之應射,必多於前,而或未滿定巡而中止,或進參試所而懸頉,其外有名無實之嘆,當種種有之,各別察飭,若有如前之弊,該試官草記論勘事,令政院各別,申飭,俾有實效。
申絢,以吏曹言啓曰,新除授成均館司成李重蓮呈狀內,矣臣素患痰癖之症,挾感添劇,時月內萬無供職之望云,新除授全羅道事權訪呈狀內,矣身素患痰癖之症,當此換節之時,一陪添劇,時日內實無赴任之望云,司僕寺僉正兪漢宰呈狀內,矣身素患痰癖之症,當此換節之時,一倍添劇,時日之內,萬無起動供職之望,卽速入啓遞改云,身病俱如是,則有難强令察任,竝改差,何如?傳曰,允。
傳于申絢曰,見窠皆令差出。
有政。吏批,判書李始源服制,參判未差,參議閔命爀進,左副承旨申絢進,啓曰,判書李始源服制,參判未差,小臣獨政未安,何以爲之?敢稟。傳曰,只出緊任,又啓曰,慶尙監司今當差出,而擬望之人乏少,承旨竝擬,何如?傳曰,允。以趙弘鎭爲知義禁,趙鎭順爲中學敎授,尹鼎烈爲東學敎授,李愚在爲西學敎授,李羲甲爲禮曹參議,吳鼎源爲兵曹參知,瑞山郡守鄭祖榮,康翎縣監李景德相換,戶曹正郞金思羲仍任事承傳,高敞縣監金最行今加通政加資事承傳,崇仁殿監單鮮于銓,書題單趙廷舜,以鄭東觀爲慶尙監司,閔耆顯爲戶曹參判,閔師宣爲司成,李持淳爲引儀,故同知金允敬贈戶判例兼,故學生金允恪贈戶佐例兼,故學生金重垕贈戶佐例兼,以上孝行卓異贈職事承傳,同義禁單趙弘鎭。
兵批,判書金履翼進,參判趙弘鎭病,參議李翼晉入直,參知未差,右副承旨宋知濂進,以韓晩裕爲知事,徐衍修爲同知,安橚爲副摠管,金守淵·金仁燮爲五衛將,楊善慶爲景福將,蔣瑜爲慶熙將,李殷會·李鍾英爲宣傳官,金學淳爲都摠都事,申在業爲文兼,洪義浩爲副摠管,李光魯爲武兼,護軍閔耆顯·李冕膺·鄭尙愚·安橚,副護軍金蓍根·李羲甲·朴命燮·金基厚·元永胄·李亨謙·李宗海,副司果李光逵,副司正朴宗心·孫錫祚,同知單金聲振,僉知單金鎰煥·田龍晉·金大宅。
申絢,以弘文館言啓曰,副校理李之聃連呈辭單,不爲行公,卽爲牌招察任,何如?傳曰,允。
以副校理李之聃牌不進罷職傳旨,傳于申絢曰,只推。
宋知濂,以兵曹言啓曰,考見諸道今秋水陸操啓本及官鎭門聚點狀啓,則京畿水使鄭學畊啓本中,五鎭軍兵水橾時軍器什物,或有執頉云,江原監司金履喬啓本中,道內三鎭屬邑軍兵習操時,軍裝服色執頉,戰馬不合之類,間或有之云,公忠兵使林栽洙狀啓中,道內五鎭營屬邑軍兵習操時,馬兵之戰馬器械,步軍之軍裝服色,不無欠缺云,黃海兵使朴基豐狀啓中,道內軍兵聚點時,豐川等六邑鎭戰馬瘦弱,服色麤劣,軍器不無執頉云,全羅右水使權逴啓本中,山北·古群山水操時,古群山等六邑鎭器械什物,或有執頉云,慶尙前左兵使吳載光狀啓中,道內四鎭軍兵習操時,軍裝服色,或有執頉,列邑軍器中柒谷等四邑軍器什物,不無執頉云,前南兵使崔東岳狀啓中,道內各邑鎭軍兵習操時,軍器有頉,軍裝破傷,戰馬疲劣云矣,習操聚點,俱係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉邑鎭當該守令·邊將,竝推考警責,何如?傳曰,允。
宋知濂,以兵曹言啓曰,每於宣薦圈會時,若値門鑰之下,則言送政院,仍請留門,而今日則不此之爲,仍坐圈會於閉門之後,事之疎忽,莫此爲甚,不可置而勿論,當該行首宣傳官,令該府拿問處之,何如?傳曰,允。
宋知濂啓曰,門鑰仍留,事端旣異,則今日宣傳官圈會時,省記外多員,初無一言來告於本院,任自留在於門鑰旣下之後,今忽以此留門出去之意,始爲來言者,事未前有,萬萬可駭,當該宣傳官等,所當重勘,而本院請推之外,無他可施之罰,何以爲之?敢稟。傳曰,已處分矣。
宋知濂,以禁衛營言啓曰,本營千摠徐翼淳身病猝重,勢難察任,改差,何如?傳曰,允。
禁府照目粘連,前訓鍊主簿柳孝臣矣本府議啓內,廟門守直,何等謹嚴,而諉以一署之內,擅往他所,揆以法意,誠極駭然,以此照律罪,笞四十收贖,附過放送,私罪,奉敎依允。
知事睦萬中疏曰,伏以,臣年踰八旬,身罹百殃,綫息雖存,卽一飯屍語鬼,終歲候賀之班,罪戾徒積,當世汗漫之事,慮念豈到,而今玆李益運之疏,萬口譁然,皆稱世變,若其眼無君父,嘗試朝廷之罪,已悉於堂箚臺啓,如臣朽敗,不必更事覼縷,而至於欲掩平日黨邪之罪,欲諱其子陷邪之跡,滿紙張皇,非但句語之箚着臣身,實有世道無窮之慮,不容以老誖自處,泯默無言,玆敢冒死陳章,庶幾少補於定民志壹世道之策焉。渠疏稱以爲子訟冤,而全篇主意,無非揣摩逃閃之計,而以其子之指名,摘發仇怨,專在於辛酉儒通,而伊時發通兩儒生,皆授館於臣,受業於臣,則臣豈有初不聞知之理乎?渠欲爲子伸辨,則固當就通文中拈出某事爲冤,某事爲誣,以爲自明之道,如其無辭自明,則唯當追愆戴罪,以爲自新之圖,計不出此,徒恃其小智細黠,全沒本事,胡辭爛說,如訴如詈,雖欲巧自掩諱,獨不念欺天爲人臣極罪乎?噫嘻,甚矣,其不知自返也,臣請先就本事辨破,略及於顚末是非焉。當乙卯治邪之時,其子棄父逃走,事過始還,非但傳說狼籍而已,已登於湖南之儒通矣。兩家獨身,二宅相連,而買占別院,日與邪徒聚會設法,私自標號曰嘉樹軒。嘉樹軒三字,屢入嗣永之招者是也,渠兄鼎運,卽其子之生父,而其死也,邪魁家煥,非親戚非師生,而爲之加麻,人皆駭矚,而渠則恬然不怪,苟非血黨死友,豈至是乎?其子之所父事者樂敏也,所交結者嗣永·學逵也,惟指揮是聽,惟休戚是同,此實有耳目者之所稔知也。凡此數事,雖以渠之狡黠,不敢措一辭自明,而獨指儒通爲僞通,以爲籍口之欛柄,其計亦疎矣。蓋當邪徒就捕之後,以其父之略有勢力獨爲漏綱,及夫巨魁稍剪,凶黨屛息,人人庶幾見陰沴之快消,而自倚宰相之子,復作逋逃之藪,鼠竇不塞,烈熖將至,延屋蟹穴,不防洪濤,必至滔天,此時不得不急下大承氣湯也。故士不外索,取之門下一儒生,現住臣家,自爲通首,一儒生則因事暫出,而方其在家時,意見悉符,講討有素,故亦書其名,卽因鄕便書報,彼儒生稍有異同,果爲驚怪,則豈不怒色誶言,卽地告絶,而今幾十年,宿留臣家,少無幾微,益運所云袖書來見,其書尙在者,蓋聞其書,則益運使其客奔走效力者,賺取攫去,而其儒生則終始不爲往見,儒生之父,昨秋入京,則多方句引,使之來弔,適足見其做事之詭祕,用心之巧點,而今乃湊合爲言,欺罔天聽,告君之體,果如是乎?僞之爲言,無其事而做謊,無其人而假稱之謂也,此事本末,不過如是,渠何敢以僞字加之乎?其子之物故,不先不後,正在通文翌日,無病少年,朝焉騎馬而入,暮以屍出,人皆致訝,故三司中如兪漢寧·朴命燮之疏,皆明言顯斥,而護軍崔重奎亦言之,不但李允行一人而已。今其怨詈仇視,獨在儒通,而儒通論罪之語,何嘗及一箇殺字耶?當時或以囚招逮獄者,若以改悔納供,則率多輕勘,苟使其子,終始怙縱,爲樂敏爲嗣永,則世道之大變也,若能悛悔發明,終至得脫,則渠家之大幸也。忽然徑斃,夫豈意慮之所及?渠疏所云似有似無,其然不然等語,卽是盡出渠心曲,更何待他人索言也?渠以屢出之屢字,謂之爽實,獨引榟榮之招,爲自脫之計,而榟榮之招有曰,同學者貞洞李明鎬,而上年秋往見明鎬云云,而今乃截去上句同學之語,只陳下句糢糊之語於告君之辭,又如嗣永之招,存而不論,雖欲上欺天聽,獨不畏天地鬼神乎?石碏豈非慈父,而未嘗諱子厚之惡,郄鑑非不愛子,而不聞掩兒超之罪,豈可以此等義理,責之於渠,而臣之尤所駭憤者,渠敢以先朝錫名於其子,渠身之久侍香案,爲藉重之資,而渠亦先朝臣子,何乃無嚴至此,狂駭一童子之終染邪學,何以預燭於蝌蚪時也?渠旣荷先朝罕世之恩,承先朝斥邪之敎,而不思對掦,釀成邪學於家室之內,雖不能摘發,獨不能禁止,雖不能禁止,忍復掩護於事發之後乎,以跡論心,其罪有浮於身犯矣。渠疏以見害於煥·觀爲言,而煥之當路之日,先之以陞擢,繼之以按藩,蠅營蝨附之迹,不言可知,臺疏峻發之後,廟堂,稟處,而曲爲渠地,只請末勘,略無痛惋之辭,顯有愛惜之心,見嫉於煥·觀者亦如是乎?渠之遲廻京輦,有何不可但已之事,而罪名未盡除,父死纔葬,忙忙來據江樓,識者固已慮其有不靖之習矣,曾未幾何,邪孽跳踉,人心潰裂,今月一通,來月一疏,排鋪機括,純是幻身護法於家煥諸賊,被攻者皆平昔斥邪之人,噂沓者卽渠家趨附之徒,指目有歸,蹤跡難掩,畢竟身自投疏,眞贓畢露,觀其疏上誇先朝眷渥之盛,卽呂惠卿泣稱先帝,冀動上心之餘術也,下詑平日斥邪之嚴,卽賈繼春南畿馳疏圖脫璫禍之故智也,滓穢滿身,猶自百計圖進,古今一轍,良可哀哉。今去辛酉未遠,而正論有漸消之歎,邪焰有復熾之虞,而朝著之上,縫掖之間,謂以邪徒已盡掃蕩,邪術不復流行,務主寬恕之論,置之相忘之域,故彼一種醜類,潛滋暗售,神鼎未鑄,魑魅得以肆行,通犀不燃,水怪得以匿形,依草附木之類,皆以益運爲投歸之地,豈不大可懼哉?我殿下人其人之意,豈不感懲之諭?德至厚也,恩至盛也。苟使有人心者聞之,則孰不感泣,而臣恐此輩終難率化,獲蒙翦拂,復廁人類,則其流之弊,有不可勝言,當時廓淸之功,將見無地可尋,亦豈不重可惜乎?殿下何取於益運,而不思防微杜漸之道乎?臣朝暮入地之人也,猶且一縷未絶之前,不忍負平生苦心,不敢忘斯世深長慮,妄言至此,伏願殿下,勿以臣惽耄而少垂察焉,臣無任云云。答曰,省疏具悉。李益運事,爲其子之心,人之常情也,卿言亦太過激矣。
吏曹參議閔命爀疏曰,伏以,臣愚鈍蔑劣之一庸夫耳,材識猷爲,本不足比數於淸朝百執事之末,而聖恩偏重,陶甄備至,前後踐歷,率踰分望,鵜梁鷸冠,不足以喩其不稱,居常兢惕,如集于木,區區至願,只在於低徊冗散,不玷名器,以爲不報之報,迺者天官佐貳之命,忽下於病伏涔涔之中,臣誠惶悸,不覺身汗而面赤矣。夫天官之職,首於六部,統乎百僚,卽周官所謂八柄八法,佐王治邦之府也。若其權衡輕重,黜陟藏否,雖有長席之主管,而參聞通塞,激揚淸濁,三銓之爲任,亦云不輕,用是之故,自古掄揀,別於他職,雖使望實俱隆,鑑藻素明者當之,猶且縮退遜讓之不暇,臣是何人,遽敢比擬於是任哉?況臣蒲質早朽,薪憂頻仍,神識不周,觸處昏聵,通籍十餘載,鈍滯彳亍,如行冥,世情物態,一切瞢昧,此不但臣之自知甚明,世之知臣本末者,必以臣言爲信然也。臣雖如此其不才,乃其斷斷寸衷,矢心自勉者,亶在於誠實二字,今若貪榮饕寵,不以實自劾,恬然冒應,揚揚名塗,則早晩顚沛,翹足可俟,臣之自欺其心,自底狼貝,猶屬私計,而其如辱聖簡而駭物情,何哉?且臣於近日風沍,宿痼闖劇,感候外乘,寒痰內痞,頭疼脚痿,四體投地,屢日床笫,奄奄呻藝,自來人器,旣難冒當,目下症形,無路蠢動,天牌之下,末由承膺,玆敢披歷血懇,仰瀆崇嚴。伏乞聖明,察臣材之不堪,諒臣言之非飾,亟賜鐫改,勿復檢擬,仍治臣逋慢之罪,以重公器,以全微諒,實天地生成之澤也,臣無任云云。省疏具悉。爾其勿辭察職。
上在昌德宮。停常參·經筵。
藥房提調韓晩裕,副提調申絢啓曰,伏未審夜問,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯五貼製入事。出榻敎
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
宋知濂啓曰,知中樞府事韓晩裕肅拜單子入啓之後,身在闕中,不爲肅謝,事體所在,極爲未安,推考,何如?傳曰,允。
進御香葛飮一貼煎入事。出榻敎
申絢啓曰,藥房提調·副提調持湯劑來待矣,傳曰,封入。
進御加減正氣散一貼煎入事。出榻敎
申絢啓曰,藥房提調·副提調持湯劑來待矣,傳曰,封入。
藥房口傳啓曰,臣等連伏聞醫官所傳之言,則聖體感候諸節,比朝稍緊,區區下情,誠不勝憂慮之至,湯劑連爲進御之後,果有差減之效乎,此時診察,不容暫緩。伏乞亟許臣等率醫官入診,以爲議定繼進湯劑之地,千萬顒祝,惶恐敢啓。答曰,知道。與俄者一樣,姑觀夜間動靜,明當召見矣。
進御加減正氣散,依前方一貼更爲煎入事。出榻敎
申絢啓曰,藥房副提調持湯劑來待矣。傳曰,封入。
傳于金明淳曰,承旨未差之代,前望單子入之,待下批牌招察任。
承旨前望單子入之,閔耆顯落點。
以宣傳官金爔拿處傳旨,傳于宋知濂曰,分揀。
金明淳,以弘文館言啓曰,副校理李之聃旣有只推之命,卽爲牌招察任,何如?傳曰,允。
宋知濂,以兵曹言啓曰,慶尙監司尹光顔狀啓本道別試武士起送緣由事,纔已啓下,而片箭入格陜川閑良蔡光天,不爲上來,慶山前僉使金仁澤,今已上來矣,在前嶺南別試武士上來後,以其本道入格技藝,自臣曹有更試草記之例,今亦依此例,明日宣薦內禁衛取才時,試取,何如?傳曰,允。
宋知濂,以訓鍊都監言啓曰,年終放砲習放,今月二十五日洗馬臺爲之之意,敢啓。傳曰,知道。
行左承旨崔獻重疏曰,伏以,臣戴罪銜恩,復廁周行,行且有月矣,莊誦恩批,感結中心,憑恃寵靈,拚棄廉隅,周旋於宿衛之列,昵侍於講討之班,臣身雖榮,物情云何?居常悚恧,若無所容,迺者銀臺特除,尤豈臣夢想之所到也?聞命驚惶,有淚無從,噫,以臣生死隕結之忱,其身亦不敢自有,況此區區微諒,又何足恤,而第今人言之攙及,雖是前疏之所已自訟,臣心之危蹙又深,私義之轉益難安,冒犯違傲,諒非獲已,緣臣去就,致煩飭敎,惶隕懍惕,益無所措,他不暇顧,黽勉出肅,而晏然仍冒,有愧初心,玆敢略暴衷情,仰瀆崇嚴。伏乞聖慈,俯垂諒察,亟遞臣職,仍治臣罪,以安私分,以肅朝綱,不勝幸甚,臣無任云云。答曰,省疏具悉。別無難安之事,勿辭行公。
上在昌德宮。停常參·經筵。
宋知濂,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
宋知濂啓曰,來二十五日朝參日次矣,敢稟。傳曰,停。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵日次私習云矣,敢啓。傳曰,知道。
閔耆顯啓曰,三品官之無得過三日循例請牌,曾有定式矣,禮曹參議李羲甲,兵曹參知吳鼎源,除拜後過三日不爲出肅,事體所在,誠極未安,竝從重推考,仍卽牌招察任,何如?傳曰,允。
藥房口傳啓曰,伏未審夜聞,聖體調攝,若何,加減正氣散更爲進御之後,諸節益有差勝之效乎,區區下情,達宵焦悶,敢此仰籲。伏乞亟許臣等率醫官趁早入診,詳察聖候,以爲議定湯劑之地,千萬顒祝,惶恐敢啓。答曰,知道。
金明淳啓曰,左議政李時秀,右議政金載瓚,爲承候來待矣。傳曰,入侍。
金明淳啓曰,諸閣臣爲承候來待矣。傳曰,入侍。
申絢啓曰,藥房提調副·提調持湯劑來待矣。傳曰,封入。
藥房口傳再啓曰,臣等朝於診筵,仰覩聖候,稍有減節,區區下情,試不勝欣幸,而俄者湯劑進御之後,益有差勝之效乎?晩後諸節,更宜詳察。伏乞亟許臣等率醫官入診,以爲議定繼進當否之地,千萬顒祝,惶恐敢啓。答曰,知道。與朝者一樣,卿等不必入侍矣。
以副校理李之聃牌不進罷職傳旨,傳于申絢曰,只推。
閔耆顯,以吏曹言啓曰,日前因戶曹判書徐榮輔所啓,本曹正郞金思羲今六月自臣曹草記仍任矣,瓜期在今臈月云,自仍任日更爲計仕之意,分付吏曹事,筵稟蒙允矣,只自仍任日計仕,不當以仍任下批,而昨日政,戶曹正郞金思羲,誤以仍任下批,矇然之失,臣不勝惶恐,而原望筒勿施,何如?傳曰,允。
申絢,以禮曹言啓曰,溫陵參奉李時佐,今月十七日遭母喪,其代姑未差出,而令牟達兼,今日又遭其母喪云,自臣曹先差送假官,以爲代直之地,而兩官有闕之代,卽令該曹口傳差出,何如?傳曰,允。
宋知濂,以兵曹言啓曰,今十二月二十一日武臣賓廳講日次,而中日相値,不得爲之之意,敢啓。傳曰,知道。
丁卯十二月二十一日辰時,上御熙政堂。藥房入診,大臣諸閣臣承候入侍時,藥房提調韓晩裕,副提調申絢,記事官趙庭和,記事官鄭元容,記事官曺鳳振,行右承旨金明淳,假注書朴宗心,左議政李時秀,右議政金載瓚,檢校直提學徐榮輔,檢校直閣沈象奎·李存秀·洪奭周,檢校待敎朴宗薰,待敎朴綺壽,醫官卞觀海·李敬培·李惟鑑·吳仁豐·吳千根·崔遂燁·秦東秀·趙宗協·鄭重周,以次進伏訖。時秀曰,伏聞醫官所傳,則聖候諸節,比昨有差勝之效,誠爲伏幸,而今則諸節,果若何?上曰,比昨果有差勝之節,頭疼膈煩之症,亦爲差勝矣。時秀曰,手部稍冷之症,亦比昨,何如?上曰,亦差勝矣。晩裕曰,醫官已待令,入診,何如?上曰,俄旣入診,待晩後更診,可也。時秀曰,俄聞藥院提調言,則提調當爲入直云矣。晩裕曰,臣於昨夕,出宿朝房,而夜間湯劑煎入之時,不得入來,下情不勝悶鬱矣,自今日當爲入宿矣。上曰,提調入宿,則當爲直宿耶?時秀曰,然矣。上曰,直宿則張大,不必爲之,提調待門鑰出去,待開門入來,可也。時秀曰,副提調則似當入直矣。上曰,副提調則以承旨坐直,可也。時秀曰,王大妃殿氣候,何如?上曰,一樣矣。時秀曰,中宮殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,祈穀大祭不遠矣,症候雖已快復,誓戒不遠,不可勞動,以攝行磨鍊,何如?上曰,依此爲之,可也。仍命書榻敎曰,祈穀大祭以攝行磨鍊,進御加減正氣散,依前方一貼煎入。出榻敎仍命退,諸臣以次退出。
上在昌德宮。停常參·經筵。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
藥房口傳啓曰,臣等昨於請診之批,伏承與朝者一樣之敎,夜來聖候諸節,益臻差勝之境乎,臣等達宵耿耿,不勝憂慮之至,亟許率醫官入診,以爲議定湯劑之地,千萬顒祝,惶恐敢啓。答曰,知道。
宋知濂啓曰,左議政李時秀,右議政金載瓚爲承候來待矣。傳曰,入侍。
宋知濂啓曰,諸閣臣爲承候來待矣。傳曰,入侍。
申絢啓曰,藥房提調·副提調持湯劑來待矣。傳曰,封人。
藥房口傳再啓曰,臣等於朝筵,伏承聖候與昨一樣,而尙未臻快復之境,區區下情,不勝憂慮之至,俄者湯劑進御之後,益有差勝之效乎,晩後諸節,更宜詳察,暫許臣等率醫官入診,議定繼進當否,千萬顒祝,惶恐敢啓。答曰,知道。與朝一樣,卿等不必入侍矣。
吏曹口傳政事,以李重鉉爲溫陵令,趙鎭壽爲溫陵參奉。
以禮曹參議李羲甲牌不進罷職傳旨,傳于申絢曰,只推。
崔獻重,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣,今春等未婚男女書啓後,過婚形止,自該部修成冊報來,故別單書入之意,敢啓。傳曰,知道。
宋知濂,以兵曹言啓曰,討逆庭試武科殿試時,直赴殿試人南兵營親騎衛李興斗,該道狀聞中,以起送懸錄,而無端不赴,其委折關問該道後,稟處事,草記蒙允,關問該道矣,卽伏見前南兵使崔東岳報臣曹辭緣,則李興斗上來之際,中路得病,寸寸作行,入京則殿試已過,勢無奈何,仍爲下來云,量其事勢,恐或無怪,且是三式之內,依例陳試之意,分付,何如?傳曰,允。
宋知濂,以兵曹言啓曰,嶺南別試武士更爲試取事,草記蒙允矣,慶山前僉使金仁澤,以本道入格技藝試取,則片箭未入格,揆以抄上法意,誠甚未安,該道臣推考,武士則還下送,而在前連因特敎,有給糧之例,今亦依此擧行,同時抄上陜川閑良蔡光天,今始上來,而旣無本道公文,又無所佩號牌,故不爲試取,仍令退去,該邑守令之擧行,誠極疎忽,亦爲從重推考,何如?傳曰,允。
宋知濂,以兵曹言啓曰,宣薦內禁衛取才時三技以上入格人,別單書入之意,敢啓。傳曰,知道。
慶尙監司鄭東觀疏曰,伏以,臣庸愚滅裂,最居人下,濫竊科第,遭逢聖明,華貫美職,兜攬殆遍,數十年間,輥到卿列,居常愧懼,如集于木,千萬不自意,知申之恩命才肅,南藩之除旨繼降,臣於是,惝怳震駴,繼之以兢蹙,歷屢日而不知所以自措也。夫方伯重任也,嶺南大藩也,管轄七十餘州,撫馭三十萬戶,上以宣揚朝廷之德意,下以巡察一方之風俗,苟非才識足以綜理庶務,威望足以憚壓列邑,則不可以任是責也明矣。是以雖在古之名碩,莫不逡巡而却顧者,豈不以物衆地大,素號難治,爲八路之最乎。況挽近以來,習俗日渝,民窮而財竭,糴紊而軍弊,衆瘼蝟起,難以歷擧,雖使揀選剸理之才,務盡矯捄之道,尙患有遺智矣。如臣者,器小識闇,才短歷淺,凡百事務,全不通曉,性又嬾散,素不耐煩,雖於京職閑漫差遣,尙有尸素之懼,何可委以方面之寄,責以僬僥之負耶?漢宣帝之言曰,與我共理天下者,其惟良二千石,漢治所以遠過後代者,以其愼擇二千石也,今之監司,卽漢之二千石,豈容不問其才器之如何,徒使承乏而濫充也哉。臣若憑恃寵靈,貪戀厚廩,揚揚冒赴,則攬轡澄淸,尙矣毋論,簿書期會,亦多曠廢,使嶠南幾萬生靈,坐受其弊,臣心媿恧,固不足言,其於玷聖簡而僨國事,何哉?古人云官至刺使亦榮矣,苟使臣有一半分堪承之望,則夷險燥濕,所不敢避,而其奈朽木非可雕之材,鉛刀乏一割之用,反復揣量,自知甚明。若使嚴畏囁嚅,不早自列於天地父母之前,以祈黈纊之回聽,則臣之罪戾,尤無所逃,玆敢披瀝肝血,疾聲呼籲。伏乞聖慈,諒臣言之非出於飾讓,念重任之不可以濫叨,亟許遞改臣新授職名,以幸公私,千萬顒祝。臣無任云云。答曰,省疏具悉。卿其勿辭,往欽哉。
兵曹參知吳鼎源疏曰,伏以臣,性本疎迂,年又衰邁,不堪備數於百執事之末,自知甚明,而燕行纔返,州紱旋縻,恩造如天,絲毫莫報,居常悚蹙,如集于木。顧臣之積違天陛,于今三年,犬馬之誠,亦有耿結于中矣。忽於此際,伏奉騎省之除命,臣固當卽地竭蹶,以伸叩謝之忱,而第臣於向者獻納宋文述之疏,有不敢晏然者存焉。蓋文述之頃年行遣也,臺閣之論啓旣峻,大僚之箚陳繼發,臣於伊時,適忝言地,而懲討行恁之章,數句過語,攙及文述,此不過一時蹈襲,非有深意,不料文述之疏辨,過加疑怒,至請對質,臣未知其何故也。然而勿論本事之如此如彼,旣有人言之指斥臣身,則臣何敢徒恃寵靈,揚揚若無故者然哉?且臣素患痰癖,當寒添劇,委貼床褥,跨朔沈苦,以情以病,蠢動末由,天牌之下,無路承膺,玆敢冒陳短章,仰瀆崇嚴。伏乞天地父母,俯賜矜諒,亟命鐫削臣職,以安私分,千萬幸甚。臣無任云云。省疏具悉。爾其勿辭察職。
丁卯十二月二十二日辰時,上御熙政堂。藥房入診,大臣·諸閣臣承候入侍時,藥房提調韓晩裕,副提調申絢,記事官趙庭和,記事官鄭元容,記事官曺鳳振,右副承旨宋知濂,假注書朴宗心,左議政李時秀,右議政金載瓚,檢校直提學徐榮輔,檢校直閣沈象奎·李存秀·洪奭周,檢校待敎朴宗薰,待敎朴綺壽,以次進伏。醫官卞觀海·李敬培·李惟鑑·吳仁豐·吳千根·崔遂燁·秦東秀·趙宗協·鄭重周,以次進伏楹外訖。時秀曰,夜間聖候諸節,更若何?上曰,與昨一樣矣。時秀曰,今朝諸節,比昨朝,果有差勝之效乎?上曰,亦一樣矣。時秀曰,滯候等節,若何?上曰,滯候則快差矣。時秀曰,寢睡之節,何如?上曰,比再昨,頗穩睡矣。時秀曰,進御之節,何如?上曰,俄進粥水刺矣。時秀曰,王大妃殿氣候,何如?上曰,各殿·宮氣候一樣矣。晩裕曰,醫官待令,入診,何如?上曰,俄已入診,不必更診矣。晩裕曰,症候諸節,俄因醫官所傳,略爲承聞矣。繼進湯劑,與醫官,相議以定乎?上曰,筵退後,與醫官,相議以定,好矣。時秀曰,今番別賞之擧,係是罕有之事,當爲具方物稱謝,而別使則不但我國之貽弊,事大之道,亦恐有煩屑之慮,以來頭使行奉表稱謝之意,令文任指辭撰出咨文,別定齎咨官,入送北京禮部,以爲轉奏之地,何如?上曰,依爲之。出擧條時秀曰,今番往來齎咨官金在洙,合有論賞,而資秩已高,令該曹差除相當職,何如?上曰,依爲之。出擧條時秀曰,薪島設鎭事,皇旨旣準許,而不必別爲設鎭,彌串僉使,改稱薪島僉使,仍作邊地履歷窠,使之移鎭於薪島,而今番則係是創始,令該曹別擇勤幹可合人差送,募民·設鎭等事,待解凍,新僉使入去看審,與道帥臣,爛熳商確,論報廟堂,以爲從長區處之地,何如?上曰,依爲之。出擧條時秀曰,潛商罪人等,皇旨旣令照勘,今無可以遲待者,其中首犯一人,當施犯越之律,其餘則亦當分輕重,一體酌勘,令秋曹照律知委於本道,自本道卽爲擧行事,分付,何如?上曰,依爲之,出擧條進御加減正氣散前方中,去山査肉·檳榔,加吉更·杏仁各一錢,一貼煎入。出榻敎仍命退,諸臣以次退出。
上在昌德宮。停常參·經筵。
夜五更,月暈。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
藥房口傳啓曰,臣等昨於請診之批,伏承與朝一樣之敎,而未蒙召接之命,區區下情,達宵耿耿。夜間,聖候諸節,益臻差勝之境乎?伏乞亟許臣等率醫官入診,議定湯劑,千萬顒祝,惶恐敢啓。答曰,知道。與昨一樣,卿等不必入侍矣。
進御杏蘇飮一貼煎入事,榻前下敎。
申絢啓曰,藥房提調·副提調持湯劑來待矣。傳曰,封入。
藥房口傳再啓曰,臣等伏聞待令醫官所傳之言,則聖候比昨漸有差勝之節,伏不勝欣幸之至。第伏念諸節尙未臻快復之境,而請診之批,未蒙召接,湯劑之啓,只命封入,區區下情,更切抑鬱。杏蘇飮進御之後,益有差減之效乎?伏乞暫許臣等率醫官入診,以爲議定繼進當否之也。千萬顒祝,惶恐敢啓。答曰,知道。比朝差勝,卿等不必入侍矣。
宋知濂,以都摠府言啓曰,副摠管安橚以摠戎中軍,本營諸將官射會監試事,策應所晝仕出去之意,敢啓。傳曰,知道。
宋知濂,以兵曹言啓曰,因平安監司趙得永狀啓,鐵箭武士平壤前主簿玉載爀,出身李奉天,兵使李光益狀啓,永柔出身李宗周,安州出身金履海等,各其訓長領率,今已齊到,依前例,自臣曹更爲試取,何如?傳曰,允。
朴宗薰,以刑曹言啓曰,因左議政李時秀所啓,潛商罪人等,皇旨卽令照勘,今無可以遲待者,其中首犯一人,當施犯越之律,其餘則亦當分輕重一體酌勘,令秋曹照律知委於本道,自本道卽爲擧行事,命下矣。考見本道査啓,則李士楫·白大玄兩囚,竝論以首犯,以爲無輕重之別,兩犯中一人,臣曹無以區別擧行,分付該道道臣,更爲詳査,指一狀聞後,自臣曹,按律勘處,何如?傳曰,允。
上在昌德宮。停常參·經筵。
藥房口傳啓曰,臣等於昨夕口啓之批,伏承比朝差勝之敎,伏不勝欣幸之至。夜間,聖候諸節,益臻康復之慶乎?伏乞亟許臣等率醫官入診,以爲議定湯劑之地,千萬顒祝,惶恐敢啓。答曰,知道。比昨差勝,卿等不必入侍矣。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
進御杏蘇飮,依前方一貼煎入事,榻前下敎。
申絢啓曰,藥房提調·副提調將湯劑來待矣。傳曰,封入。
申絢啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·公忠監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
申絢啓曰,延祥詩製述人中,時無職名人,令該曹口傳付軍職,何如?傳曰,允。
兵曹口傳政事,副司果李重蓮·徐俊輔·趙晉和·金相休·呂東植·李沆·洪羲俊·李惟命·李愚在,竝單付。
申絢啓曰,延祥詩製述人,旣已抄啓矣。弘文提學徐榮輔,待開門牌招,以爲出韻科次之地,何如?傳曰,允。
閔耆顯,以吏曹言啓曰,今此宗廟春享大祭祭官中,時無職名人,令該曹口傳付軍職,何如?傳曰,允。
申絢,以弘文館言啓曰,本館上番應敎尹鼎烈,以東學敎授,今日儒生試取事,晝仕出去之意,敢啓。傳曰,知道。
朴宗薰,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
上在昌德宮。停常參·經筵。
藥房提調韓晩裕,副提調申絢啓曰,伏未審夜間,聖體若何,寢睡·水刺之節,何如?昨日湯劑進御之後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
崔獻重啓曰,左議政李時秀,鰲恩君李敬一,右議政金載瓚爲承候來待矣。傳曰,入侍。
崔獻重啓曰,諸閣臣爲承候來待矣。傳曰,入侍。
朴宗薰啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
宋知濂啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
朴宗薰啓曰,卽者義禁府都事來言,時囚無得過三日滯囚,曾有定式矣。時囚罪人李尙德,當爲捧供,而判義禁曺允大,同義禁朴崙壽差祭,李海愚身病呈辭,只有同義禁趙弘鎭一人,無以備員開坐云。同義禁李海愚,卽爲牌招,何如?傳曰,允。
閔耆顯啓曰,明日傳香禮房承旨,當爲齋宿,而左副承旨申絢纔已須資出去矣。卽爲牌招,何如?傳曰,禮·刑換房。
傳于宋知濂曰,兵·刑換房。
崔獻重,以戶曹言啓曰,時御所內各司雨漏處,每於四季朔看審修改,而時値隆冬,依近例待明春擧行,何如?傳曰,允。
宋知濂,以刑曹言啓曰,臣於待罪京兆時,以私門捧債之類,隨現草記,照律嚴勘事,出擧條蒙允,自備局捧甘,知委坊曲矣。卽聞權知承文院副正字徐永輔家,有捉囚平民之事,故應問人,捉來取招,則良人金玟招內,渠以浮浪蕩敗之人,衣食於渠姪厚慶,而錢兩無以得用,聞徐永輔家,自前私捧債錢云。故紹介其傔人方得仁,往見酬酢後,書納一百兩債記,約以徵出於渠姪,分半取用,拘鎖渠於廊房,捉致厚慶,定日督捧矣。厚慶仍爲隱避,代囚其家婢,而錢兩姑未得用云。設有可捧之物,私門拘囚,債錢族徵,俱係不法。又況符同悖類,僞成手標,計在分利,白地侵虐,究厥行事,殆有甚於官吏犯贓。傔人方得仁,知機逃躱,今方移文捕廳,期於捉得,竝與助虐僕隷等,一一痛繩,而徐永輔係是朝官,令該府拿問嚴勘,何如?傳曰,允。
宋知濂,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
宋知濂,以御營廳言啓曰,本廳諸將官,今年射講居首人,依例別單書入之意,敢啓。傳曰,知道。
宋知濂,以御營廳言啓曰,本廳千摠李漢籌身病甚重,勢難察任,改差,何如?傳曰,允。
宋知濂,以摠戎廳言啓曰,本廳諸將官,今丁卯年射講居首人,依例別單書入之意,敢啓。傳曰,知道。
判尹洪明浩疏曰,伏以,臣病伏涔涔之中,卽伏見享帖,以臣塡差永禧殿臘享獻官矣。臣之平生矢心者,如非疾病之貼席不省,則凡於公役,未嘗言病,唯以筋力奔走,少效涓埃之忱矣。七耋癃病,重添輪行毒感,頑痰上升,神識昏瞀,暫時觸寒,喘喘欲盡,見方委頓床笫,蠢動無路,以此病狀,實無自力於駿奔之望。莫重享禮,與或失儀,寧被猥越之誅,玆敢冒入短章,仰瀆宸嚴。伏乞聖慈,俯垂鑑諒,亟令該曹趁卽變通,俾完享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭許令該曹付標。
副校理李鼎秉疏曰,伏以,臣本以疎逖之踪,猥廁經筵之班,累登講席,仰聆玉音,涯分足矣,榮耀極矣。臣雖殫竭魯鈍,願效一得,不足以裨補聖學之萬一,而第伏念,臣有偏母,今年七十九矣。素抱貞疾,氣息綿綴,家勢食貧,調將失宜,臣之情地,實無千里外離舍供職之望,而向奉華誥之日,臣母謂臣曰,汝偏蒙洪造,榮及老母,山海恩德,報答無地,況積違耿光之餘,承此恩命,一番趨肅,義分所不已云。故臣黽勉趨造,章皇出肅,暫隨橫經之列,而及此歲暮,戀切陟屺,當寢而寢不能成,當食而食不能甘,臣情到此,悶且迫矣。古人告君之辭曰,事君之日長,報劉之日短,如臣遠離情踪,尤有甚於古人者乎?崦嵫之暮景難住,烏鳥之私情益急。伏乞天地父母,察臣情曲,特解臣職,得以歸見病母,俾便救護,則臣當銘恩佩德,生死殞結矣。臣無任云云。省疏具悉。爾其勿辭往護。
丁卯十二月二十五日辰時,上御熙政堂。藥房入診,時·原任大臣,諸閣臣承候入侍時,藥房提調韓晩裕,副提調申絢,記事官趙庭和,記事官鄭元容,記事官曺鳳振,左承旨崔獻重,假注書朴宗心,左議政李時秀,鰲恩君李敬一,右議政金載瓚,檢校直提學徐榮輔,檢校直閣沈象奎·李存秀·洪奭周,檢校待敎朴宗薰,待敎朴綺壽,以次進伏。醫官卞觀海·李敬培·李惟鑑·吳仁豐·吳千根·崔遂燁·秦東秀·趙宗協·鄭宗周,以次進伏楹外訖。時秀等曰,日間調攝聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,俄於閤外,伏聞入診醫官所傳,則聖候諸節,幾臻平復之境云。下情誠不勝萬萬慶幸矣。大抵感候則宜溫而不宜冷,瘾疹則宜冷而不宜溫,溫冷之際,善攝最難,而感候若得差復,則瘾疹自可勿藥矣。凡於寢睡起居之間,益加聖念,深軫少愈之戒焉。時秀等曰,王大妃殿氣候,何如?上曰,各殿·宮氣候,一樣矣。晩裕曰,醫官待令,入診,何如?上曰,俄已入診,不必更診矣。晩裕曰,俄聞醫官所傳,則聖候今幾平復,不必繼進湯劑云,何以爲之乎?上曰,置之,可也。晩裕曰,藥房供上水刺,昨伏承明日更稟之敎矣。今日何以爲之乎?上曰,更待下敎,可也。時秀曰,此時外感,係是輪症,鰲恩君於日前,亦患感症,其間承候時,不得進參矣。上曰,今則快差否?敬一曰,賤齒稍多,一旬苦痛之餘,尙有餘症矣。時秀曰,今日前席頗從容,小臣猥有私懇,敢此仰達矣。臣之數十年咯血之症,便作貞疾,今年加於去年,今日甚於昨日,當其復發之時,至於昏塞不省之境,似此積崇,有難以藥餌責效。若就好水泉飮之,則似可得效矣。竊伏聞國中名泉,北道最勝,而臣弟今適待罪道臣,咸興亦有好水云,將於明年正月,仰請四五旬恩暇,下往咸營,得以食飮,稍加調治,則積年病根,似可少愈矣。伏乞聖慈,察臣區區血懇,特賜恩暇焉。上曰,右相雖難獨賢,左相旣以調病請暇,則不可不許,而亦不可多費日子,除往還限一望留營,似好矣。時秀曰,一望則似難得效,若得數十日則猶可爲矣。上曰,陵幸前則可以上來乎?時秀曰,今年節候稍晩,明年二月晦前,似未及春和。若於正月旬後離發,則陵幸前優可上來矣。上曰,無或多日留連,必於二月晦前入來,可也。時秀曰,今番雖係私行,亦可奉審於本宮乎?上曰,依此爲之。仍敎曰,當以呈辭爲之乎?時秀曰,當以沐浴仰請,而自前已有溫泉請沐之例矣。王大妃殿進御加味六君子湯,依前方五貼製入事。出榻敎上命退,諸臣以次退出。
上在昌德宮。停常參·經筵。
申時,日暈兩珥,暈上有冠。
藥房口傳啓曰,臣等昨於朝筵,仰覩聖候,漸向差勝,區區下情,不勝欣忭。夜來聖候,快臻康復之境乎?湯劑雖命停止,諸節尤宜詳察。伏乞亟許臣等率醫官入診,千萬顒祝,惶恐敢啓。答曰,知道。與昨差勝,卿等不必入侍矣。
宋知濂啓曰,行大司憲李直輔,執義朴孝成,掌令鄭時善·李晳,持平李英發·李晉淵在外,監察茶時之意,敢啓。傳曰,知道。
申絢啓曰,禁衛營將官來言,今日本營軍兵日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰,以弘文館言啓曰,副校理李之聃,旣有只推之命,卽爲牌招察任,何如?傳曰,允。
以副校理李之聃牌不進,罷職傳旨,傳于朴宗薰曰,只推。
傳于朴宗薰曰,發遣吏郞,諸執事淸齋與否,摘奸以來。
宋知濂啓曰,執義朴孝成,下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
以前執義朴孝成禁推傳旨,傳于宋知濂曰,分揀。
以慶尙監司尹光顔狀啓知禮縣民家失火事,傳于崔獻重曰,當寒失所,聞甚矜惻,元恤典外,別加顧恤事,廟堂區劃分付。
朴宗薰,以吏曹言啓曰,新除授成均館典籍金璟履,南學訓導李協心,俱以除拜後過限未肅拜,竝依例改差,何如?傳曰,允。
申絢,以兵曹言啓曰,關西鐵箭遠射武士,自本曹更試事,草記蒙允矣。臣今日進詣南別營試取,則抄上四人內,出身李奉天等二人未入格,前主簿玉載爀等二人,步數雖遜於本道試取,三矢旣越一百五十步,別單書入之意,敢啓。傳曰,知道。
申絢,以兵曹言啓曰,卽伏見北兵使柳文植狀啓,則道內各邑鎭驛軍兵,今秋巡操時,軍器什物,間有些少執頉云矣。軍器什物,乃是陰雨之備,而常時不能檢飭,亦不修改,致有此執頉之擧,其在戎政,誠甚疎忽。當該執頉邑鎭驛守令·邊將·察訪,竝推考警責,何如?傳曰,允。
禁府啓目,公忠前兵虞候李尙德原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,權知承文院副正字徐永輔原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
上在昌德宮。停常參·經筵。
午時,日有兩珥。
藥房口傳啓曰,臣等昨於口啓之批,伏承與昨差勝之敎,區區下情,不勝慶幸之至。夜來諸節,益臻平復之境乎?伏乞特許臣等率醫官入診,詳察聖候爲宜。千萬顒祝,惶恐敢啓。答曰,知道。與昨差勝,卿等不必入侍矣。
宋知濂啓曰,行大司憲李直輔,掌令鄭時善·李晳,持平李英發·李晉淵在外,執義未差,監察茶時之意,敢啓。傳曰,知道。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,來初一日,輪對日次,而正朝相値,頉稟之意,敢啓。傳曰,知道。
傳于朴宗薰曰,禮房承旨馳詣社稷·宗廟·永禧殿·景慕宮,奉審摘奸以來。
崔獻重啓曰,臣獻重,今日正朝望闕禮習儀進去,下直之意,取啓。傳曰,知道。
傳于朴宗薰曰,吏判批下,政官卽爲牌招開政。
傳于朴宗薰曰,吏曹參判前望單子入之,待下批牌招察任。
吏曹參判前望單子人之。朴崙壽落點。
朴宗薰啓曰,吏曹判書李始源,參議閔命爀牌不進推考傳旨及罷職傳旨,今方捧入,而開政命下之後,如是違牌,事甚未安。參判朴崙壽差祭,判書更卽牌招,何如?傳曰,允。參議,只推,一體牌招。
以吏曹參議閔命爀再牌不進罷職傳旨,傳于朴宗薰曰,只推。
朴宗薰啓曰,今十二月三十日,都目政事爲之之意,敢啓。傳曰,知道。
有政。吏批,判書李始源進,參判朴崙壽未肅拜,參議閔命爀牌不進,同副承旨朴宗薰進。以安廷善爲執義,李冕膺爲戶曹參判,尹光顔爲左尹,朴宗京爲刑曹參議,徐有曾爲司僕僉正,李鼎鎰爲奉常主簿,成肯柱爲密陽府使,學錄單文養世,承文副正字單金尙元,宣敎郞李逸英贈持平,忠節卓異,贈職事,承傳。左尹洪義浩,右尹尹光顔。
兵批,判書金履翼進,參判趙弘鎭病,參議李翼晉入直,參知吳鼎源病,右副承旨宋知濂進。啓曰,彌串僉使,改稱薪島僉使,仍作邊地履歷窠,使之移鎭於薪島事,奉承傳矣。薪島處在海島,以薪島鎭水軍僉節使下批,時任彌串僉使吳義喆,依例遞付京職之意,敢啓。傳曰,知道。以金在洙爲知中樞,成彦霖爲五衛將,徐有建爲水原中軍,柳命源爲薪島僉使,姜洙昌爲楊花別將,同知單蔣瑜,僉知三單,鄭繼周·金憲柱·金仁燮,副護軍金履載,副司直朴孝成,副司果吳義喆,竝單付。
宋知濂啓曰,行都承旨閔耆顯今日不爲仕進,行左承旨崔獻重正朝望闕禮習儀進行,右承旨金明淳,左副承旨申絢,同副承旨朴宗薰監祭進,只有臣一人,伴直無人。行左承旨崔獻重,所當牌招,而拘於廳規,不得請牌,何以爲之?敢稟。傳曰,牌招。
申絢,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
朴宗薰,以吏曹言啓曰,今此正朝祭各陵·殿·宮園·墓獻官執事,當爲磨鍊,而除老病公頉,無以排比,依前例刑官·司饔院官員及年六十以上人,通融塡差以入,而時無職名人員,令該曹口傳付軍職,何如?傳曰,允。
申絢以訓鍊都監言啓曰,本局諸將官,自今年正月至十二月,射講居首人,別單書入之意,敢啓。傳曰,知道。
吏曹判書李始源疏曰,伏以臣,猥控悲苦之情,悉暴癃病之實,公而存政體之嚴,私而盡禮制之重,卒荷雨露之澤,蘄延歲年之喘,言出衷曲,毫無假飾,竊庶期上天鑑臨,獲遂志願矣。及承批旨,以更引前事爲敎,噫,臣何敢爲是也,豈日月之明,猶有所未燭於臣之本情也耶?向來臺言,毋論其緊歇輕重,聖眷隆厚,旣示倚毗之意,慰諭反覆,屢奉懇惻之音,臣已感恩怵義,出而行政,至於數再,日夜顒祝,惟在於早晩體諒之渥矣。不幸私故,出於意慮之外,驚霣㦧惻,神爽遁喪。顧臣貞疾,心氣尤弱,積年嘔血,漸覺澌惙,近日以來,便成怔忡之症,耿耿雙睫,達宵不交,涔然一息,有時全惛,痰痞火升,風眩迭作,水穀所滋,不滿籥合,肢體俱苶,委諸牀褥,目下諸症,愈往愈劇,而子姓穉弱,幹事乏人,凡諸巨細,不能不躬自管理,重以兆域未定,禮月有限,勢將力疾奔走,及期營窆,臣身一有所縻,萬事從而無緖,此係區區情私,猥不敢盡煩,而終不得赴愬於吾君,則更安所控因哉?且以禮經言之,杖朞之服,本具三年之體,纔及半月,諉以邦制之已滿,汲汲趨榮於未襄之前,則揆禮旣乖,在情難忍,又何必拚棄情禮,看作不可已之事乎?藉曰非臣莫宜,則臣固不敢以私廢公,而明庭材彦,不患無人矣。又況周歲秉銓,初無可記之績,旣經大政,自有必辭之義者乎?不惟是也。夫人做事,恃此方寸耳。今臣之神思亂矣,近在几案之間,猶患不能照檢,六·臘果是何等大注措,而强所必難强之勢,以爲苟然塞責之計耶?延納門刺,考閱才能,力有所不及也。披覽銓案,排比資歷,神有所不逮也。試欲抖櫢精氣,强力自厲,旋復怳憁迷冥,轉入於昏霧之中,以若情狀,乃反責之以至繁委極重大之任,則決是行不得也。明知其必然僨誤,而猶欲冒當,則此其爲罪,萬萬於屢瀆,故玆敢不避鈇鉞之誅,復事呼籲於天地父母之下。伏乞聖上,哀之憐之,許解臣前銜,回授無故之人,俾政期母曠,私分獲安焉。臣無任云云。答曰,省疏具悉。服制,國制也,限滿行公,豈違禮乎?都政,非可已之事,前亦詳諭,予則曰,非卿莫可也。分義不然,卿其無得更爲煩瀆,行公。
上在昌德宮。停常參·經筵。
未時申時,日有兩珥。
藥房口傳啓曰,臣等連日口啓之批,伏承與昨差勝之敎,下情不勝忭幸,而夜來諸節,益臻康復之境乎?湯劑之停止,診筵之未接,已至數日。第伏念,聖候雖復天和,此時保護之節,尤不容一毫少忽。伏乞特許臣等率醫官入診,千萬顒祝,惶恐敢啓。答曰,知道。與昨益勝,卿等不必入侍矣。
宋知濂啓曰,合辭許久闕啓,事甚來安,除在外外,未肅拜·呈告人員,竝卽牌招,何如?傳曰,允。
崔獻重啓曰,假注書朴宗心身病猝重,勢難察任,今姑改差,何如?傳曰,允。
朴宗薰,以吏曹言啓曰,今日本曹褒貶坐起時,堂上不可不備員,未肅拜參判朴崙壽,令政院卽爲牌招,同參開坐之地,何如?傳曰,允。
以吏曹參判朴崙壽再牌不進推考傳旨,傳于朴宗薰曰,更爲牌招。
以吏曹參判朴崙壽三牌不進推考傳旨,傳于朴宗薰曰,更爲牌招。
宋知濂啓曰,行大司憲李直輔,掌令鄭時善·李晳,持平李英發·李晉淵在外,執義安廷善牌不進,監察茶時之意,敢啓。傳曰,知道。
以大司諫申大尹,司諫姜文會,正言具明源,執義安廷善牌不進罷職傳旨,傳于宋知濂曰,只推。
朴宗心改差,代以趙經鎭爲假注書。
以公忠監司鄭晩錫狀啓,西原縣民家失火事,傳于崔獻重曰,許多民戶之當寒失所,聞甚矜惻。元恤典外,別加顧恤事,廟堂措辭,分付。
朴宗薰,以弘文館言啓曰,本館上番校理李錫祜以宗廟春享大祭祭官,今日議政府肆儀時,晝仕出去之意,敢啓。傳曰,知道。
朴宗薰,以吏曹言啓曰,曹所屬司饔院官員等矣,今丁卯秋·冬等褒貶,當爲等第,而因本院都提調身病,不得磨勘之意,敢啓。傳曰,知道。
朴宗薰,以吏曹言啓曰,今日本曹開拆坐起時,考見諸道褒貶啓本,則昌原府使洪龍健,以能姑牽架,無大得失爲目,孟山縣監金峻岳,以祛一僞字,足百里任爲目,求禮縣監鄭宅信,以事貴能斷,庶乎寡過爲目,則俱宜置中考,而置諸上考。平海郡守許錄,以俗固囂頑,治宜剛果爲目,禮安縣監李永耆,以客弊宜察,束濕儘得爲目,陽德縣監許浣,以病雖妨務,志則願治爲目,則俱宜置下考,而置諸中考,殊無嚴明殿最之意,四道道臣,推考警責,上項六邑守令,竝罷黜,何如?傳曰,允。
朴宗薰,以吏曹言啓曰,考見貶題,犯贓汚最重者,限十年禁錮,其餘細少干犯,竝當入於不治案,而凡入於不治案者,限五年勿擬外任,殿最無下考者及雖有下考,而只以寒閥之殘蔭,冷武塞責者,該曹摘發論勘,以越俸十等事,曾有定式矣。今番殿最居下肅川府使任聖說,長淵縣監崔翼,長連縣監朴思弼,題目雖有疵貶,而旣無干犯贓汚之事,又不可以冷武指的言,該倅錄案,道臣越俸,勿論。京畿監司金履度,全羅監司李肇源,慶尙監司尹光顔,江原監司金履喬,咸鏡監司李晩秀,守令殿最,無一下考,竝依定式,越俸十等,何如?傳曰,允。
金明淳,以兵曹言啓曰,同知中樞府事徐衍修,病在鄕廬,末由上來供職,五衛將成彦霖,前任北虞候,時在任所,上來無期,趙光鎭·金尙振·金大宅,忠翊衛將兪漢宗身病猝重,呈狀乞遞,慶熙宮衛將全泰輝·張遇季除授在外,過限未上來,竝改差,何如?傳曰,允。
金明淳,以兵曹言啓曰,本曹正郞徐鼎輔身病猝重,屢度呈狀乞遞。宿衛重地,不可久曠,今姑改差,何如?傳曰,允。
金明淳,以訓鍊都監言啓曰,本局千摠申大坤,身病猝重,勢難察任,改差,何如?傳曰,允。
金明淳,以御營廳言啓曰,本廳軍色從事官金敎根,身病甚重,勢難察任,改差,何如?傳曰,允。
光恩副尉金箕性疏曰,伏以臣於今日,自太廟臘享享所,纔還私次,又復見差於毓祥宮正朝祭獻官,臣於齋所,越添宿症,左臂拘攣,屈伸孔艱,蓋此症卽風痺之類,而年衰漸痼,針藥罔效,十指麻木,刺痛牽引,大懼不得將事,忍死作氣,僅免僨誤,而達宵駿奔,寒痰又注,目下事勢,萬無焚香進酌之望。若徒懷嚴畏,黽勉冒進,則失儀欠敬,將不知至於何境,玆不得不冒死呼號於黈纊之下。伏乞聖慈,亟令該曹,趁卽變通,以重享事,不勝幸甚。臣於享官事,竊有所區區仰陳者。大凡差祭,自有一定之式,例自大臣攝行,以下至一品·二品,各有所定,不可踰越,臣等之有時冒當於大臣攝行之享者,雖甚僭猥,此爲故事,其來已久。然自一品以下至二品,享官之竝爲通融塡差者,卽前所未有之事也。雖以毓祥宮享官言之,勿論大小享,俱以宗班隨品塡差者,乃是已行之例也。在前則宗班多員,故自崇品至二品三品,一齊具備,隨品輪差,不患無人,其例之出,良有以也。挽近以來,宗班淪謝,苦無可差之員,則只當依他例,按品塡差,可也,而不此之爲,忽欲以臣等一二人隨祀塡差,不顧定式之本意者,豈不訝惑無所據之甚耶?若曰宗班定式之事而旣無宗班,則移定於儀賓之類,不害爲通變之策云爾,則恐爲無稽之歸,而誠有所不然也。且以事理言之,以今臣等一二人,而將欲責之以昔年宗臣繁衆時每品各行之事,則可謂一身百役,同時竝萃,實非殘骸之所可堪,決知其爲行不得之事也。其於事面,亦豈不舛乎?伏願聖明,俯賜諒察,亟令該曹,按法釐正,以存格例,以重享事。臣不勝云云。答曰,省疏具悉卿懇。疏辭下該曹稟處。祭官事,亦令改付標。仍傳于朴宗薰曰,此批答,遣史官,傳諭于光恩副尉。
上在昌德宮。停常參·經筵。
藥房副提調申絢啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。王大王妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
崔獻重啓曰,行右承旨金明淳今日不爲仕進,卽爲牌招,何如?傳曰,允。
朴宗薰啓曰,三品官之無得過三日循例請牌,曾有定式矣。刑曹參議朴宗京除拜後,過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于崔獻重曰,諸承旨持公事,入侍。
注書趙庭和病,代以李止淵爲假注書。
以刑曹參議朴宗京牌不進罷職傳旨,傳于朴宗薰曰,只推,更爲牌招。
以刑曹參議朴宗京再牌不進罷職傳旨,傳于朴宗薰曰,只推。
以大司諫申大尹,司諫姜文會,正言具明源,執義安廷善牌不進罷職傳旨,傳于宋知濂曰,只推。
宋知濂啓曰,行大司憲李直輔,掌令鄭時善·李晳,持平李英發·李晉淵在外,執義安廷善牌不進,監察茶時之意,敢啓。傳曰,知道。
傳于朴宗薰曰明日都政,當親臨,該房知悉。處所,以便殿爲之。
金明淳啓曰,明日傳香禮房承旨,當爲齋宿,而同副承旨朴宗薰纔已須資出去矣,卽爲牌招,何如?傳曰,允。
傳于朴宗薰曰,自今日至正月初二日,各司藏牌。
朴宗薰,以弘文館言啓曰,本館下番闕直,事甚未安。副修撰徐能輔,卽爲牌招入直,何如?傳曰,允。
以副修撰徐能輔牌不進罷職傳旨,傳于朴宗薰曰,只推。
朴宗薰,以奎章閣言啓曰,頒賜冊子安寶次,奎章之寶請出之意,敢啓。傳曰,知道。
朴宗薰,以吏曹言啓曰,親政事,命下矣。本曹權減正郞·佐郞,依定式復設,口傳備擬以入之意,敢啓。傳曰,知道。
吏曹口傳政事,以柳遠鳴爲吏曹正郞,李永純爲佐郞。
朴宗薰,以成均館大司成意啓曰,本館入直久任郞廳外,若有他郞廳代直之事,則依下都監例草記代直事,曾有定式矣。司成閔師宣以親病呈旬,直講鄭文始,典籍李久源俱爲差祭。在前如此之時,每以他郞官,替直矣。今亦依例,以他郞官,姑爲代直,何如?傳曰,允。
申絢,以兵曹言啓曰,來戊辰年各處頒給信,漢符別單及文宰二品以上,武臣·蔭官曾經摠管人員章標頒給別單,修正以入之意,敢啓。傳曰,知道。
申絢,以兵曹言啓曰,五衛將崔海大·崔慶獜·金載謙·申汝彦,忠壯衛將成龍彦,慶熙宮衛將蔣瑜身病猝重,勢難供職,俱爲呈狀乞遞,竝改差,何如?傳曰,允。
申絢,以兵曹言啓曰,今冬等能麽兒考講時,武臣兼宣傳官李邦榮·李永配·李得鉉,部將金弘洛,守門將金國亨·權思龍·任騏材等,一次不通,訓鍊院副正李時晦,僉正尹商大,主簿李鎭遠·南建中,都摠府都事李炯·兪膺煥,武臣兼宣傳官洪理變·李晉會·許濯·韓應浩·沈弘祖·宋旼祥·申應祿·洪鎬,部將柳和中·白亨鎭等,二次不通,訓鍊院僉正李普榮,主簿韓國養,武臣兼宣傳官金尙埰·趙雲豪等,三次不通,竝依定式,從重推考,何如?傳曰,允。
申絢,以訓鍊都監言啓曰,今十二月二十九日三十日,年終放砲時,次知將官·將校姓名及兼別破陣等,容貌·年歲·器械數爻,竝別單書入之意,敢啓。傳曰,知道。
崔獻重,以賑恤廳言啓曰,北部部契任掌裵仁福,今月二十八日本洞路傍,得三四朔遺棄男兒,同里居良女尹召史欲爲收養,貧不自食,願爲受料,告于本部,自該部,同日牒呈。故依節目給料,使之乳養之意,敢啓。傳曰,知道。
崔獻重,以賑恤廳言啓曰,今年內,貧寒宗室子女,葬時顧恤數,別單書大入意,敢啓。傳曰,知道。
吏曹啓目,粘連,觀此光恩副尉金箕性上疏,則以爲大凡差祭,自有一定之式例,自大臣攝行,以下至一品·二品,各有所定,不可踰越。臣等之有時冒當於大臣攝行之享者,雖甚僭猥,此爲故事,其來已久。然自一品以下至二品享官之竝爲通融塡差者,卽前所未有之事也。雖以毓祥宮享官言之,勿論大小享,俱以宗班隨品塡差者,乃是已行之例也。在前則宗班多員,故自崇品至二品·三品,一齊具備,隨品輪差,不患無人,其例之出,良有以也。挽近以來,宗班淪謝,若無可差之員,則只當依他例按品塡差,可也,而不此之爲,忽欲以臣等一二人,隨祀塡差,不顧定式之本意者,豈不訝惑無所據之甚耶?若曰宗班定式之事,而旣無宗班,則移定於儀賓之類,不害爲通變之策云爾,則恐爲無稽之歸,而誠有所不然也。且以事理言之,以今臣等一二人,將欲責之以昔年宗臣繁衆時,每品各行之事,則可謂一身百役,實非殘骸之所可堪,決知其行不得之事也。其於事面,亦豈不舛乎?亟令該曹,按法釐正,以存格例,以重享事亦爲白有臥乎所,儀賓之綏祿,卽與大匡同品,遣大臣攝行處及自己求差之外,元無他差祭之古例,惟當依古例施行。至於毓祥宮享官,則當初定式,乃是宗班中具品塡差者,而近無宗班之可以爲亞·終獻官者,故亞·終獻之以正·從二品卿宰差送者,亦已多年。初獻官,亦不可不姑以從一品正卿,更爲定式,而或當從一品承乏之會,則以正二品權差,亦無不可,此後段,一依此式,以爲通瀜塡差之地,何如?判付啓,依允。
禁府啓目,向前徐永輔亦,私門捧債,係是法外,近日申禁,何等截嚴,而符同悖類,僞成手標,設計分利,侵虐平民,觀於傔人作俑之供,反有漫漶自明之跡,究厥所爲,節節痛惡。以此照律,何如?判付啓,依允。又啓目,向前李尙德亦,營將身死,當自帥臣封啓,而諉以行部,初不關由,擅自登聞,有違格例,揆諸事面,誠極駭然。以此照律,何如?判付啓,依允。
吏曹參判朴崙壽疏曰,伏以臣,於日昨陪享之所,忽伏奉除旨,以臣爲吏曹參判者,臣誠驚惶爽惑,莫省所以自措也。夫六官之最重銓部者,以其人物之權衡,卽是國政之所在,佐貳之任,實分其責,有時代斲,與聞通塞,非他司亞堂之比也。苟非才足以甄別流品,識足以激揚淸濁者,莫宜居之。伏況聖明在上,器使群工,椳闑扂楔,各適其當,亮采熙載,八方拭目,則此時掌銓之任,尤不宜人人而濫授也,明矣。臣本倥侗憒裂,文質無當,不足備數於任使之末,而區區所自矢者,惟以藏拙於恬寂之境,陳力於優閑之地,量能隨分,無所短長,爲不報之報而已。今玆新命,是豈臣夢想之攸到也哉?且臣姿性迂拙,交際素狹,通籍數十年,雖隊行顔面,百不記十,至於班資崇卑,政注格例,尤所昧昧,不啻如瞽視而聾聽。若使之冒參政席,徒仰吏口,堂堂淸朝,顧安用彼銓官爲哉?噫,工匠技藝之賤,亦皆能於事而後食於人,今臣所叨,非技藝之所可學而能者,而乃敢憑恃寵靈,晏若固有,不顧一世之嗤點,不恤四維之放倒,則是眞賤工之不若,臣固無足言,其爲累聖簡而玷名器,非細故也。若其膏肓之難醫,蒲柳之已衰,有不暇猥溷聰聽,而大政隔日,庚牌荐臨,左右思量,趍承無路,屢犯逋慢,尤增死罪。伏乞聖慈,天地父母,諒臣言之非出飾讓,念重任之不容輕畀,亟命鐫改臣新授銓職,以重公器,以安私分,不勝幸甚。臣無任云云。答曰,省疏具悉。卿其勿辭,行公。
同敦寧兪漢謨疏曰,伏以臣,家在江外,得伏聞見差正朝永禧殿獻官,昨日入城,今將進詣齋宿矣。不意夜間,積氣肆動,胸膈痞痛,泄痢竝作,度數頻仍,氣喘神眩,委席㱡㱡,以此病狀,實無趍參駿奔之列,又欠淸齋敬愼之道,玆不得不冒死疾呼於天地父母之前。伏乞特命該曹,卽速變通,差以無故之人,克行享禮,仍治臣瀆撓之罪,以肅朝綱,以安私分,千萬幸甚。臣無任云云。答曰,省疏具悉。疏辭,許令該曹,付標。
丁卯十二月二十九日午時,上御誠正閣。諸承旨持公事入侍時,行左承旨崔獻重,左副承旨申絢,右副承旨宋知濂,記事官趙庭和,假注書趙經鎭,記事官鄭元容·曺鳳振,待敎朴綺壽,以次進伏訖。知濂曰,臣吏房代房,無公事矣。獻重曰,臣戶房,無公事矣。知濂曰,臣禮房代房,無公事矣。絢曰,臣兵房矣,讀奏全羅右水使權逴歲抄成冊上送事啓本一度。知濂曰,臣刑房矣。讀奏公忠監司鄭晩錫啓本,罪人黃河一堤川縣到配事一度。獻重曰,臣工房代房,無公事矣。絢曰,王大妃殿湯劑五貼製入,而今日爲限矣。上曰,停止,可也。絢曰,藥房口啓,俄以日次問安啓辭,改書以入矣。自明日口啓,何以爲之乎?上曰,自明日置之,可也。絢曰,承旨做度,例以十日爲限,十日之內,若因公事,踰禁川橋,則例不得爲做度,而右副承旨宋知濂向來坐直,爲十日矣。其日夜,旋以輕囚放釋事出去,而取考政院故事,則英廟朝同副承旨李在協,坐直之第十日,已入省記,而午後因動駕有命,出闕門,故做度在於用不用之間矣。其時承旨筵稟後,因上敎以做度施行,故敢此仰達矣。上曰,以做度施行,可也。仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上除夕單子問安。答曰,知道。
宋知濂啓曰,合辭許久闕啓,事甚未安。除在外·差祭外,未肅拜·呈告人員,竝卽牌招,何如?傳曰,允。
申絢啓曰,備邊司郞廳來言,今日賓廳日次,而親臨都政相値,不得來會云矣,敢啓。傳曰,知道。
傳于朴宗薰曰,禮房承旨馳詣宗廟·水禧殿·景慕宮,奉審摘奸,受香諸處,一體奉審摘奸以來。
朴宗薰啓曰,明日正朝望闕禮,依例爲之之意,敢啓。傳曰,知道。
朴宗薰,以弘文館言啓曰,本館下番闕直,事甚未安。副修撰徐能輔,旣有只推之命,卽爲牌招入直,何如?傳曰,允。
以副修撰徐能輔牌不進罷職傳旨,傳于朴宗薰曰,只推。
閔耆顯,以吏曹言啓曰,今日都目政事時,本曹堂上,不可不備,而參判朴崙壽未肅拜,參議閔命爀病不來,令政院竝卽爲牌招,以爲同參開政之地,何如?傳曰,允。
以吏曹參判朴崙壽牌不進推考傳旨,傳于閔耆顯曰,更爲牌招。
以吏曹參議閔命爀牌不進罷職傳旨,傳于閔耆顯曰,只推,更爲牌招。
以吏曹參判朴崙壽再牌不進推考傳旨,傳于閔耆顯曰,更爲牌招,違牌,勿爲呼望。
以吏曹參議閔命爀再牌不進罷職傳旨,傳于閔耆顯曰,只推,更爲牌招,違牌,勿爲呼望。
閔耆顯,以吏曹言啓曰,新除授本曹正郞柳遠鳴,今方任外云,改差,其代更爲口傳備擬以入之意,敢啓。傳曰,知道。
吏曹口傳政事,以金用默爲吏曹正郞。
李止淵陞六,代以任文白爲假注書。
申絢啓曰,假注書任文白時無職名,令該曹依例付軍職,冠帶常仕,何如?傳曰,允。
都政。吏批,判書李始源進,參判朴崙壽進,參議閔命爀病,行都承旨閔耆顯進。以朴宗恕·金載春·任度常爲禁府都事,南寅老爲監察,李潢爲尙衣僉正,南迪老爲造紙別提,金箕應爲黃州牧使,朴宗正爲江陵府使,朴瑞源爲金海府使,徐俊輔爲兵曹正郞,軍資主簿單金在粹,李有秀爲宣陵直長,鄭夏容爲內資直長,趙學典爲司饔直長,李普天爲兵曹參判,金魯敬爲參議,朴周源爲尙瑞直長,宋倫載爲仁川府使,洪邁源爲禮安縣監,趙廷瑗爲碧沙察訪,承憲祚爲祥雲察訪,兵曹參議吳鼎源,參知金魯敬,趙雲成爲司饔奉事,李一榮爲掌苑奉事,成元柱爲軍器副正,洪佑燮爲自如察訪,金聖灝爲銀溪察訪,李遠揆爲尙瑞副直長,任履周爲禁府都事,閔亨默爲朔州府使,李民秀爲富寧府使,許濈爲渭原郡守,朴周源爲敦寧主簿,南迪老爲監察,沈日魯爲典牲副奉事,南宮玾爲肅川府使,申啓文爲龜城府使,韓鍰爲松羅察訪,李啓元爲長水察訪,權爲孟山縣監,洪格爲彦陽縣監,趙達秀爲明川府使,李遠揆爲尙瑞直長,金孝根爲刑曹正郞,林貞鎭爲贊儀,鄭述仁爲社稷令,李時晦爲靈巖郡守,金載琬爲尙瑞副直長,黃仁紀爲監察,李永晉爲刑曹佐郞,李光憲爲淳昌郡守,李東煥爲長連縣監,典籍單崔漢翼,校檢單李埴,鄭周誠爲昌原府使,白翼鎭爲熙川郡守,崔啓鉉爲陽德縣監,李普榮爲樂安郡守,吳顯忠爲郭山郡守,朴會壽爲濟用副奉事,李基完爲中部令,楊致鶴爲司藝,鄭履元爲恭陵令,梁垸爲長淵縣監,李悌彬爲監察,安喆重爲顯陵令,李·徐道裕爲典籍,金履完爲南平縣監,李英顯爲儀賓都事,王道常爲鎭海縣監,金光浩爲求禮縣監,趙運永爲平海郡守,李儒謙爲居山察訪,朴周源爲戶曹佐郞,洪允厚爲典簿,吳翼信爲造紙別提,李命翼爲引儀,金啓淵爲全羅都事,鄭元善爲監察,鄭在翼爲內贍主簿,朴宗山爲典設別提,金思玄爲司饔主簿,李持喆爲活人別提,李潤俊爲軍器主簿,曺命楫爲江界府使,李彬爲長湍府使,豐川府使尹羽烈·李翼晉·尹行頤,工曹參議金基厚·趙恪·朴載德,以工曹參議望筒改書,豐川府使金基厚落點。以豐川府使望筒改書,工曹參議尹羽烈落點。趙直永爲吏曹正郞,任岳周爲兼引儀,沈有祖爲河東府使,閔升龍爲平安都事,李止淵爲宗簿主簿,朴昌壽爲敦寧主簿,李柱溟爲監察,金濟默爲掌樂主簿,鄭煥恭爲引儀,朴宗雨爲康陵令,趙碩章爲懿陵令,吳聖根爲兵曹正郞,李玉鉉爲順天郡守,趙經鎭爲典籍,宋啓洙爲永禧殿參奉,金永受爲明陵參奉,朴弘源爲崇陵參奉,南履愚爲翼陵參奉,尹亨植爲弘陵參奉,金履豐爲假引儀,閔英世爲長寧殿別檢,盧重慶爲昭寧園守奉官。吏曹正郞金用默,吏曹佐郞李永純,以上減下。
兵批,判書金履翼進,參判李普天未肅拜,參議吳鼎源入直進,參知金魯敬進,左副承旨申絢進。以李濟安爲同知,韓應儉·李彬·李乘運·朴明煥爲五衛將,李敎進爲忠翊將,南允豐爲五衛將,李重泰爲慶熙將,白海鎭爲惠山僉使,具縉爲阿耳僉使,李得秀爲五衛將,李思彦爲守門將,崔秉敎爲加里浦僉使,尹相重爲上土僉使,沈鍾爲坡知僉使,訓鍊主簿單吳復運,金宅基爲忠州營將,韓啓豐爲洪州營將,李光永爲安東營將,李德謙爲平安中軍,李厚在爲北虞候。訓鍊主簿韓世裕·洪益聞·李憲始,以上依定式減下。同知單楊善慶。金箕昶爲羅州營將,李鎭恒爲黃海中軍,成範鎭爲公忠中軍,李基鼎爲黃海兵虞候,具載重爲楸坡萬戶,宋道一爲廣梁僉使,金始喆爲臨淄僉使,宋宗泰爲柔院僉使,柳偀爲古今島僉使,金鼎潤爲西生僉使,護軍徐衍修,副護軍禹亨圭,高廷老爲梨津萬戶,尹大運爲鉢浦萬戶,金愼默爲開雲浦萬戶,方處行爲長峰萬戶,金禧鎭爲薪智島萬戶,同知單李重泰,僉知單李乘運,崔泰崙爲古突山別將,李寅昌爲正方別將,禹行舜爲新門別將,片聖漢爲金城別將,韓鐸逵爲浦項別將,僉知單李得秀,副護軍金宅基·韓啓豐·李光永,趙弘鎭爲副摠管,文載奎·趙景鎭爲景熙將。兵批啓曰,訓鍊正,今當差出,而擬望之人乏少,外任竝擬,何如?傳曰,允。李載弘爲訓鍊正,李忠運爲訓鍊僉正,忠州營將金宅基,洪州營將韓啓豐,安東營將李光永,平安中軍李德謙,北虞候李厚在,以上今加折衝加資事,承傳。史宜觀爲西林僉使,黃在中爲吾义浦僉使,申晪爲德浦僉使,徐命漸爲古城僉使,延忠欽爲月串僉使,栗浦權管單申興燁,崔德祐爲植松萬戶,崔致謙爲龍津萬戶,尹鐄爲梨洞萬戶,金龍濈爲方山萬戶,朴仁福爲玉江萬戶,護軍趙弘鎭·李儒慶,副護軍李翼晉·金魯岳·趙岡·李應俊爲武兼,韓國柱爲天摩僉使,成得佐爲委曲僉使,李儀聃爲首陽別將,盧興胤爲大峴別將,李彦植爲副摠管,金泰彬爲訓鍊僉正,張遇良·宋再成·金弘喆爲訓鍊主簿,同知單文載奎,李井會爲訓鍊主簿,金·李志淵爲武兼,金魯甲爲神光僉使,申亨祿爲仁遮外萬戶。兵批啓曰,羽林衛將柳煥寅,景福宮衛將楊善慶·金聲振身病猝重,勢難供職,呈狀乞遞。新除授五衛將韓應儉前任平安監營中軍,李得秀前任羅州營將,李乘運前任安東營將,朴明煥前任洪州營將,南允豐前任公忠監營中軍,忠翊衛將李敬進前任黃海監營中軍,俱在任所,上來間,該廳番次苟艱,竝改差,何如?傳曰,允。李爀·全世謙爲景福將,安光質爲訓鍊僉正,沈公燁爲京畿中軍,張持大爲西水羅萬戶,柳相亮爲宣傳官,鄭宅休爲羽林將,李翼鉉·鄭宅昌·尹勉鎭·洪鼎運·沈公綽·李晩馨·趙彦彬爲五衛將,李琦鉉爲忠翊將,鄭敬行·尹澤烈爲忠壯將,尹守任爲訓鍊副正,趙濟弘爲都摠經歷,任百觀爲夞怪萬戶,金學淳·朴升用爲訓鍊僉正,李殷會爲訓鍊判官,洪百游爲武兼,李鐵求爲宣傳官,李彦懋爲五衛將。兵批啓曰,新除授黃海兵虞候李基鼎老父,今年七十七歲,天摩僉使韓國柱老母,今年八十歲,委曲僉使成得佐老母,今年七十八歲,法不當遠離赴任,呈狀乞遞,竝依法典,改差,何如?傳曰,允。李誾彬爲黃海兵虞候,金進淵爲天摩僉使,鄭元錫爲委曲僉使,李濟年爲武兼,同知單全世謙,副護軍閔心爀,副司果崔致信,竝單付。李永植·尹守任·李朋錫爲宣傳官,金永玉·鄭欽·李在淵爲武兼,以上落仕最久人收用事,承傳。吳慶德爲都摠都事,洪理燮爲訓鍊副正,申處文爲雲寵萬戶,金道默爲智島萬戶,李殷會爲訓鍊僉正,金繼善爲訓鍊主簿,柳相弼爲都摠經歷,李鐵求爲都摠都事,張羽賢爲訓鍊主簿,沈弘祖爲訓鍊副正,訓鍊主簿鄭欽,武兼李在淵,竝單付。李傅謙爲中樞都事,趙德壤爲訓鍊判官,金錫斗·李鎭忠爲武兼,柳基恒爲中樞經歷,李升權爲宣傳官,李春熙爲中樞都事,李光秀·李一輝爲武兼,金秉喆爲宣傳官,韓應浩爲訓鍊主簿,副司正單任文白,李載豐爲訓鍊主簿,護軍尹長烈,副司果柳鎬源·李晉會·趙增坤·鄭宅恒·鄭光國竝單付,禹拓夏爲武兼,李元植爲宣傳官,李緯坤爲武兼,趙存敬·李顯英爲宣傳官,尹載鐸·金鍾虎·具載恒爲武兼,李宗植·金命達爲部將,柳錫裕·李彦柱爲守門將,嗭洞權管金德弼,楸仇非權管金致信·黃拓坡權管康思元,小坡兒權管崔光雲,甲巖權管金頤潤,以上竝單付。
宋知濂啓曰,行大司憲李直輔,掌令鄭時善·李晳,持平李英發·李晉淵在外,執義安廷善牌不進,監察茶時之意,敢啓。傳曰,知道。
以執義安廷善,司諫姜文會,正言具明源牌不進罷職傳旨,傳于宋知濂曰,只推。
傳于朴宗薰曰,發遣吏郞,諸執事淸齋與否,摘奸以來。
申絢,以都摠府言啓曰,今日入直內三廳武兼禁軍及軍兵等,當爲中日習射,而親臨都目政事相値,不得爲之之意,敢啓。傳曰,知道。
朴宗薰,以成均館大司成意啓曰,每歲末,圓點準點儒生別單書入事,曾已定式矣。依定式,當年條準圓點儒生,別單書入之意,敢啓。傳曰,知道。
申絢,以兵曹言啓曰,今十二月各廳堂下武臣朔試射,依定式,停止之意,敢啓。傳曰,知道。
禁府啓目,粘連,權知承文院副正字徐永輔矣,本府議啓內,私門捧債,係是法外,近日申禁,何等截嚴,而符同悖類,僞成手標,設計分利,侵虐平民,觀於傔人作俑之供,反有漫漶自明之迹,究厥所爲,節節痛駭。以此照律罪,杖一百收贖,告身盡行追奪,流三千里定配,私罪奉敎依允爲旀,功議各減一等爲良如敎。又啓目,粘連,公忠前兵虞候李尙德矣,本府議啓內,營將身死,當自帥臣封啓,而諉以行部,初不關由,擅自登聞,有違格例,揆諸事面,誠極駭然。以此照律罪,杖八十收贖,奪告身三等私罪,奉敎依允。
宋知濂,以義禁府言啓曰,時囚罪人徐永輔,杖一有收贖,告身盡行追奪,流三千里定配照律公事批旨內,依允,功議各減一等事,啓下矣。徐永輔功議各減一等,杖九十收贖,告身盡行追奪,公忠道西原縣栗峰驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
申絢,以兵曹言啓曰,禁軍別將白師誾,來初二日,當爲入直,而身病猝重,無望蠢動云。今姑改差,其代卽爲差出,待下批,番單子改修整以入,何如?傳曰,允。
申絢,以訓鍊都監言啓曰,今此年終放砲時,本局把摠韓啓豐擧行矣。今日都政,洪州營將纔已受點,以把摠尹載大代行之意,敢啓。傳曰,知道。
申絢,以兵曹言啓曰,本曹正郞徐俊輔,身病猝重,屢度呈狀乞遞,宿衛重地,不可久曠,今姑改差,何如?傳曰,允。
丁卯十二月三十日辰時,上御便殿。親臨都政入侍時,行都承旨閔耆顯,行左承旨崔獻重,行右承旨金明淳,左副承旨申絢,右副承旨宋知濂,假注書趙經鎭·李止淵,記事官鄭元容·曺鳳振,檢校直閣沈象奎·李存秀·洪奭周,待敎朴綺壽,吏曹判書李始源,參判朴崙壽,正郞南達孫·權·金用默,佐郞李英埴·李德升·李永純,兵曹判書金履翼,參知吳鼎源,正郞鄭宗顯·洪祐燮·趙民和,佐郞孫錫祉·朴師晉·金秉淵,以次進伏訖。上命耆顯·絢分讀奏政官書啓。仍敎曰,政官進前稟事,可也。始源曰,今都目大政,各岐仕滿應遷者,相避及未準朔監察禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?上曰,依爲之。出擧條始源曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮。故自前雖未經九處講,亦有陞六之規矣。今秋冬等褒貶,不得爲之故,當出六品者,未免積滯,依例遷轉,何如?上曰,依爲之。出擧條始源曰,蔭仕六品官之陞五品者,每於過都政後照擬,而見今在職者,絶無經一考之人。故五品官無以推移備擬,未經一考之人,依例陞擬,何如?上曰,依爲之。出擧條始源曰,守令多窠,今當差出,而未準朔禁軍將及營將·邊將·虞候·都事·守令·察訪,竝擬,何如?上曰,依爲之。出擧條始源曰,直長中仕日未滿十日以下者,啓稟陞六事,載在法典矣。卽今都政直長中,仕日未滿十日以下者,依例陞六,何如?上曰,依爲之。出擧條始源曰,黃州牧使,今當差出,而本州以營下劇邑,物衆地大,素稱難治,不可不擇差。他道有聲績已準限,未準朔守令,竝擬,何如?上曰,依爲之。出擧條履翼曰,今都政,本曹堂上,當爲備員,而參判趙弘鎭,參議李翼晉俱爲差祭,令政院稟旨變通,仍令該曹,今日政差出,待下批牌招,同參政事,何如?上曰,依爲之。出擧條履翼曰,每都政,新資五窠,例爲差出,而見今營將·中軍,姑無準朔處,依近例,其中朔數多者,推移內遷,何如?上曰,依爲之。出擧條履翼曰,各道邊地僉使·營將·中軍·虞候多窠,今當差出,而擬望之人乏少,以已準朔守令及未準朔虞候,竝擬,何如?上曰,依爲之。出擧條絢曰,因兵曹判書金履翼擧條,今都政,本曹堂上,當爲備員,而參判趙弘鎭,參議李翼晉俱爲差祭,令政院稟旨變通,仍令該曹,今日政差出,待下批牌招,同參政事事,啓下矣。合有變通之道,何以爲之乎?上曰,許遞,可也。出擧條上命絢書傳敎曰,守令之治不治,在於初仕之擇不擇,每當都政之時,自歸文具之科,今番則誠心對揚,俾有實效,忠臣·淸白吏子孫,西北·松都人,亦爲各別收用事,分付兩銓。又命書傳敎曰,入侍注書,尙瑞院官員,依例陞六。上曰,望筒遲滯,吏批政官,推考。出榻敎仍敎曰,開政初度後,政官出去,望筒書入,可也。耆顯·絢分讀奏吏兵批望筒,上下批訖。命政官以下先退。又命退,承史諸臣以次退出。
