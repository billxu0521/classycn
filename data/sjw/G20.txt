上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿·元子宮,內閣·政院·玉堂·朝廷二品以上·六曹堂上·奉朝賀儀賓·宗親正朝單子問安。答曰,知道。
傳于李益運曰,吏房承旨入侍。
傳于趙鎭寬曰,禮房承旨入侍。
傳于林濟遠曰,進箋承旨入侍。
以漢城府正朝歲饌應參人員,令該曹,依例磨鍊題給事,判付內啓,依允爲旀,文武卿宰內外偕老是在,判府事李命植·貞敬夫人沈氏,前判書李敏輔·貞敬夫人徐氏,前判書洪檍·貞敬夫人金氏,前判書洪良浩·貞敬夫人鄭氏,前參判尹弘烈·貞夫人李氏,前兵使趙圭鎭貞夫人金氏,彦春君金麟瑞·貞夫人金氏,前參判金翊休·貞夫人趙氏,前參判兪彦脩·貞夫人洪氏,依昨年例,應式外,斗米加送,今年七十是在,前判書鄭昌順·貞敬夫人吳氏,前兵使吳載熙·貞夫人李氏,亦依右例,加送事分付戶曹爲旀。壯勇大將金持默,是誰之家,訓鍊大將李柱國,元戎自別,竝加送歲饌,故大臣李判府事夫人家,加送及存問,亦依昨年例擧行,故大司諫李普觀妻崔氏,至今無恙,故參判尹東昇妻朴氏,今年七十,竝以紬一疋加送,令各該部官,存問後,草記事,分付爲良如敎。
以漢城府老人別單判付內,其中未及敍用者,竝蕩滌爲良如敎。
趙鎭寬,以奎章閣言啓曰,奉謨堂每年孟春孟秋,涓吉展拜,事載在閣志矣。今春展拜吉日,以何間推擇乎?敢稟。傳曰,待下敎,取稟。
香室,來初四日社稷祈穀大祭,親祭受押單子。啓。親押。
傳于趙鎭寬曰,親押處所,再明日出宮時,當於仁政殿月臺爲之,該房知悉。
林濟遠,以漢城府言啓曰,乙卯正月初二日。傳曰,是年何年?當有及老之典,左議政家,遣史官存問,歲饌米肉,令該曹輸送,戶曹判書沈頤之,前參判李祖源·李鼎揆·鄭煥猷,徐有臣家,竝令該曹,輸送歲饌,仍令各該部官,存問草記,自今年,此大臣·重臣·宰臣,歲饌。依七十以上例,每於歲初,一體輸送事,命下矣。依下敎大臣·重臣·宰臣,別單書入,令該曹,歲饌磨鍊,輸送,何如?傳曰,允。大臣家,遣史官存問,其餘遣部郞存問,在外人,令地方官,存問事分付,可也。
林濟遠,以漢城府言啓曰,因傳敎,故大臣李判府事夫人家,綾恩君具允明家,遣本部郞廳存問,前判書沈頤之·李祖源,前參判鄭煥猷·徐有臣家,故大司諫李普觀妻崔氏家,故參判尹東昇妻朴氏家,分遣各該部官,存問,前參判李鼎揆家,令地方官存問事,分付該道之意,敢啓。傳曰,知道。
趙鎭寬,以禮曹言啓曰,太廟歲首展謁吉日,以何間推擇乎?敢稟。傳曰,三明日祈穀行祀後,待天明,當詣太廟,行春展謁禮,以此知悉,可也。
趙鎭寬,以禮曹言啓曰,每年親耕,歲首以稟事,曾已定式矣。今正月二十八日,先農祭親行及親耕等節,何以爲之?敢稟。傳曰,屢豐之祝,寤寐耿耿,祈年孔夙,默冀陰騭,至於耕籍之節,猶屬儀文,姑置之,先農祭,攝儀可也。
趙鎭寬,以禮曹言啓曰,永禧殿展謁,非酌獻禮年次,則每於歲首太廟展謁時,一體展謁事,曾有定式矣。今番則何以爲之乎?敢稟。傳曰,以旬前擇吉,可也。
趙鎭寬,以禮曹言啓曰,今此正朝朝賀時,諸道所封箋文中,慶尙左兵使李閏謙,以應封官,兼別軍職故,各爲封箋矣。一體看審捧入之意,敢啓。傳曰,知道。
申耆,以兵曹言啓曰,今正月初五日,仁政門,百官朝參日次,而宗廟春享大祭齋戒相値,在前如此之時,有退行之例,法典內,當月十一日,二十一日,二十五日,皆是應行之日,以何日定行乎?敢稟。傳曰,初六日大祭正日,初七日歲首犒饋相値,旬前後,待下敎爲之,可也。
景慕宮正朝祭親行敎是時,進幣爵酒官吏曹判書沈煥之,奠幣爵酒官行副司直南公轍,贊禮禮曹參判朴宗甲,典祀官奉常正柳師模,宮司令李潢,執禮行副〈司〉直尹行恁,執尊副應敎李明淵,大祝直閣李始源,祝史副司果朴鍾淳,齋郞令徐有豐,贊者引儀崔慶鎭,謁者引儀李繼祜,贊引引儀尹之衡,祭監監察尹秤。
丙辰正月初一日子時,上行景慕宮。正朝祭入侍時,行都承旨趙鎭寬,行左承旨林濟遠,行右承旨李益運,左副承旨申耆,同副承旨李晉秀,假注書金履永,記注官金良倜,記事官吳泰曾,直提學李晩秀,檢校直閣金勉柱·金祖淳,直閣李始源,檢校待敎徐有榘,以次侍立。上具冕服,就版位,行再拜禮,詣盥洗位,盥洗訖。詣神位前,三上香,奠幣獻酌,大祝讀祝訖。上降復位,行再拜禮,仍詣飮福位,飮福,撤籩豆訖。復行再拜禮,左通禮,跪啓禮畢,上還御齋室,改具翼善冠·衮龍袍,出齋室。上曰,前假注書尹致永,仍察上注書。出駕前下敎乘輿出逌瞻門,入弘化門,由明政門入永淸門,還內,諸臣以次退出。
丙辰正月初一日辰時,上御便殿。吏房承旨·禮房承旨·進箋承旨入侍時,行都承旨趙鎭寬,行左承旨林濟遠,行右承旨李益運,記事官趙台榮,記注官金良倜,記事官吳泰曾,原任提學尹蓍東,二提學沈煥之,原任直提學徐浩修·徐龍輔,二直提學李晩秀,檢校直閣金勉柱,原任直閣尹行恁·南公轍,檢校直閣金祖淳,直閣李始源,檢校待敎徐有榘,以次進伏訖。蓍東等曰,元朝日氣淸朗,聖體,若何?上曰,一樣矣。蓍東等曰,王大妃殿氣候,若何?上曰,一樣矣。蓍東等曰,惠慶宮氣候,若何?上曰,一樣矣。蓍東等曰,元子宮氣候,何如?上曰,連爲善過矣。上曰,今日卽新歲也。卿亦是篤老侍下,必有喜懼之心矣。上曰,卿家老人,何不入於歲鐉別單乎?蓍東曰,臣父,以推恩之致,不入云矣。上敎鎭寬曰,大臣與他有異,右相家老人,使之抄入別單,此後依此定式事,分付該府,可也。命大臣以下先退。命益運書傳敎曰,豐年多黍多稌,曾孫之慶,農夫之願也。今年四日得辛,其占大有,高廩億稊,如坻如京,庶幾取必於來秋,將以得辛之日,躬詣社壇祈穀,示民務本重農,誓戒齊明,竊冀心香之上格,惟爾按藩守土之臣,各以予心爲心,悉乃心力於田功,禹甸之耕耘不愆,豳稼之收穫以時,俾有豐年多黍多稌之喜事,下諭于諸道道臣四都留守處,纔命詞臣,撰置祝豐之詞者,令政院,書送各該道,依年前江界例,書付布政司門楣。又命書傳敎曰,領議政家,衣資食物,令該曹輸送,遣史官存問,原任內閣提學,左議政家,衣資食物輸送,遣閣屬官存問。命書傳敎曰,大臣之有九耋老親,事甚稀貴,而該府,拘於格例,歲饌不得擧行云,自今年,依例抄啓,加送衣資,以示尊高年敬大臣之意。命書傳敎曰,綾恩之遐壽純嘏,世稱與領相,爲伯仲,甚爲稀貴,綾恩君具允明家,元歲饌外加送,令府郞存問,命鎭寬書傳敎曰,故判書趙曮妻貞夫人洪氏,今年爲八十,仰體慈心,則豈可無示意之擧乎?原歲饌外,令該曹,加送衣資食物,遣曹郞存問。上敎鎭寬曰,卿則持此傳敎,先退,可也。命濟遠書傳敎曰,宗親中,鶴林君年過七十,內外偕老,原歲饌外,加給事,分付。又命書傳敎曰,故領議政李宗城夫人沈氏家,依昨年例,原歲饌外,加送,遣曹郞存問。命退,承史以次退出。
上在昌德宮。停常參·經筵。
趙鎭寬啓曰,明日動駕時,兩司侍臣,不可不備員,而司諫吳鼎源,持平申絢導駕,進執義李龜雲,掌令趙錫晦,持平姜錫龜,獻納金若鍊,正言李鼎秉·金驥燦竝在外,掌令鄭觀輝,卽爲牌招,以爲淸齋進參之地,何如?傳曰,允。
李益運啓曰,吏曹郞廳來言,京外應資老人加資下批政事,取稟。傳曰,當日爲之。
傳于李晉秀曰,金奉朝賀入侍。
傳于李晉秀曰,同副承旨入待。
李晉秀啓曰,奉朝賀金鍾秀,依下敎來待矣。傳曰,入侍。
以宣陵正朝祭獻官李義綱書啓,丁字閣門紙色渝,殿內地衣,間間破傷,碑閣塗灰剝落事。傳于趙鎭寬曰,來頭寒食祭享,修補事分付該曹。
備忘記,喬桐水使具世勣下直,長弓一張,長箭一部,片箭一部,筒兒一箇賜給。
傳于申耆曰,春氷欲泮,輦路將治,園幸時所管道臣守臣及兼任守令在京者,使之來待。
傳于申耆曰,軍士房承旨入侍。
申耆啓曰,舟橋堂上沈頤之,京畿監司金文淳,廣州留守徐有隣,廣州判官金履鎬,龍仁縣令丁遇泰,始興縣令金思羲,果川縣監金履裕,依下敎來待矣。傳曰,入侍。
李晉秀啓曰,承文院公事堂上李晩秀,依下敎來待矣。傳曰,入侍。
趙鎭寬啓曰,明日大駕詣社稷入齋室後,王大妃殿·惠慶宮問安。何承旨進去乎?敢稟。傳曰,右承旨進去。
李益運,以吏批言啓曰,珍山縣降號,已過五年之限,龍仁縣·順安縣降號,俱已滿十年之限,依定式珍山縣監,還陞郡守,龍仁縣監,順安縣監,竝還陞縣令,何如?傳曰,允。
李益運,以吏批言啓曰,侍從臣父及閫帥父,年七十人,每於歲首,抄啓加資事,載在法典矣。侍從臣父閫帥父,年七十人員,別單書入之意,敢啓。傳曰,知道。
有政。吏批,判書沈煥之病,參判黃昇源進,參議宋煥箕在外,行右承旨李益運進。啓曰,判書沈煥之病不進,參議宋煥箕在外·未肅拜,小臣獨政未安,何以爲之?敢稟。傳曰,仍爲之。李始源爲副應敎,沈煥之爲藝文提學,前判書李敏輔,今加輔國,前同知徐命誼今加正憲,李徵大今加資憲,朴師欽今加嘉義,姜世南今加嘉義,姜垣今加嘉義,朴恒源今加嘉義,前參議安衡稷今加嘉善,前縣監鄭宅臣,今加嘉義,前監察金學洙,今加嘉義,以上朝官年八十,依定式加資。喬橋府使單具世勣,上護軍鄭昌順,今加輔國,前郡守金宗範,今加通政,以上侍從臣父加資事承傳。學生李溥萬,今超通政,學生金相傑,今超通政,以上閫帥父加資事承傳。奎章閣直閣單李始源,以上竝單付。
兵批,判書李得臣進,參判徐有大病,參議梁周翊病,參知柳憲周入直,左副承旨申耆進,大護軍單李祖源。
吏曹口傳政事,禁府都事李昌杰,引儀韓允鎭,相換。
申耆,以兵批言啓曰,行司直李敏輔,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
兵批,再政。知事單李敏輔。
申耆,以兵批言啓曰,行上護軍鄭昌順,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
兵批,三政。知事單鄭昌順,大護軍二單,李致中·尹謐。
傳于趙鎭寬曰,發遣吏郞諸執事,淸齋與否,摘奸以來。
吏曹,李致中爲分內醫提調。
專于申耆曰,明日出宮門路,協陽門爲之。
以掌令鄭觀輝牌不進罷職傳旨。傳于趙鎭寬曰,只推。
奎章閣守宮檢校直提學啓曰,夜間閣內諸處,無事之意,敢啓。傳曰,知道。
李益運,以忠勳府言啓曰,禮曹草記。傳曰,忠義中另擇單付,差送後,草記事,分付勳府可也事,命下矣。孝昌墓守衛官未差之,代以佐理功臣高靈府院君申叔舟嫡長孫羽漢,另擇單付差送之意,敢啓。傳曰,知道。
趙鎭寬,以承文院都提調意啓曰,禮部表式頒行咨文出來矣。撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
趙鎭寬,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
申耆,以都摠府言啓曰,今日入直內三廳武兼禁軍及軍兵等,當爲中日習射,而社稷祈穀大祭齋戒相値,不得爲之之意,敢啓。傳曰,知道。
申耆,以禁衛營言啓曰,今正月初三日,社稷擧動時,依兵曹節目,城上斥候十四處,哨官十四員,京標下軍五十六名,伏兵六處,哨官六員,京標下軍二十四名,竝爲嚴飭定送,而還宮後,依例撤罷之意,敢啓。傳曰,知道。
李晉秀,以義禁府言啓曰,明日擧動時,各差備都事,當爲備員,而新除授都事李昌杰,以濬源殿令,姑未上來,令該曹口傳相換,以爲分排之地,何如?傳曰,允。
敎京畿水使具世勣書。王若曰,摠三道之舟師,爲任最重,揀一代之閫望,非卿莫宜。式循僉謀,庸畀隆寄,眷彼一隅喬府,卽我三輔重防。舟楫通南北之潮,爲沁都之唇齒,江湖成襟帶之勢,卽漢師之咽喉。控制三邊,奚但作屛之責?鎭撫一島,更兼治繩之方,肆當委毗之辰,每軫難愼之念。惟卿,拔跡弓馬,致位金貂,屢試郡符,著績庸於芻牧之術,再仗閫鉞,擅威望於笠轂之班。踐歷旣多,已別盤錯之器,年紀雖暮,猶有矍鑠之風。玆授卿以京畿水軍節度使兼三道統禦使喬桐府使,卿其祗服寵章。益懋殊績,莫謂天塹可恃,必勉修器械而峙餱糧,要以人和爲先,尤念撫鎭堡而奠民庶,惟稟裁自有舊典,而施措豈循常規。於戲,昇平殆數百年,無忽綢繆之策,弊瘼難一二計,須盡蘇救之謨。故玆敎示,想宜知悉。知製敎朴吉源製進
丙辰正月初二日辰時,上御誠正閣。奉朝賀入侍時,同副承旨李晉秀,記事官趙台榮,記注官金良倜,記事官吳泰曾,奉朝賀金鍾秀,以次進伏訖。鍾秀曰,新元日氣連佳,此時聖體,若何?上曰,一樣矣。鍾秀曰,寢睡·水刺之節,何如?上曰,一樣矣。鍾秀曰,王大妃殿氣候,若何?上曰,一樣矣。鍾秀曰,惠慶宮氣候,若何?上曰,一樣矣。鍾秀曰,元子宮氣候,何如?上曰,連爲善過矣。上曰,久未見卿矣,卿之所愼,近果差勝否?鍾秀曰,狗馬之疾,近得少愈矣。上曰,右副承旨入侍。出榻敎賤臣承命出傳,右副承旨李勉兢進伏。命書公事判付訖。命書傳敎曰,喬桐水使,當日辭朝。命退,諸臣以次退出。
丙辰正月初二日午時,上御便殿。舟橋堂上,京畿監司,四邑守令入侍時,左副承旨申耆,記事官趙台榮,記注官金良倜,記事官吳泰曾,舟橋司堂上沈頤之,京畿監司金文淳,廣州判官金履鎬,果川縣監金履裕,始興縣監金思羲,龍仁縣令丁遇泰,以次進伏訖。上曰,園幸,當觀勑奇遲速爲之,而見今日勢幾已解凍,列邑治道之方,預爲留意,可也。文淳曰,聞前冬雨雪不多,故顧今治道,不甚用力云矣。上曰,始興與廣州地,橋梁爲幾何?思羲曰,始興則,有四橋梁矣。履鎬曰,廣州則無橋梁矣。上曰,若於始興地,或値擧火之時,亦不必植炬,依板廛屛門內外契例,以燈代之,而定例及容入物力,問于該洞尊位,以爲擧行之地,可也。上曰,四邑新抄之軍,姑未團束乎?文淳曰,草圖書,今方修整而待本營分付,將爲擧行云矣。上曰,自本營,從當有指揮矣。上敎頤之曰,舟橋,則鋪板外,皆已爲之乎?頤之曰,然矣。上曰,鋪板之擧,當費幾日乎?頤之曰,若費四五日,則優可畢役,而今明間,將欲更爲往見矣。上曰,不必續續往見,始自旬前鋪板,其時往見,可也。上曰,定例中,廣州擧行條,當添入矣。頤之曰,今將添入矣。上曰,幸行日字,當俟勅奇後下敎,預令知悉擧行,可也。命退,諸臣以次退出。
丙辰正月初二日未時,上御便殿。同副承旨入侍時,同副承旨李晉秀,記事官趙台榮,記注官金良倜,記事官吳泰曾,以次進伏訖。上曰,承文院公事堂上入侍。賤臣承命出,與承文院公事堂上李晩秀,偕入進伏。上曰,回咨文,未及看詳,故俄命還入,姑未發送乎?晩秀曰,纔已發行,故追令推來矣。上曰,無未盡處乎?晩秀曰,俄承下敎,更考出來咨文,則果是五行文書,而誤以四行書之矣。上曰,推來後,更爲正書,卽爲下送,可也。晩秀曰,禮部,嘉慶元年擧行條件咨文,今方回咨入送,而我國表奏咨規式,自極行至平行,凡爲四格,稱以四行文書,表奏文則每格低一字,咨文則每格低二字矣。今此禮部咨中,新頒之式,皇帝於太上皇,另低一格,而自極行至平行,爲五格,此後表奏咨文,一依禮部咨,書以五格,四行文書,亦稱五行文書,著爲恒式,恐合事宜。故敢此,仰達矣。上曰,依爲之。出擧條命退,諸臣以次退出。
上在社稷。停常參·經筵。
大駕,詣社稷,省牲省器罷後,內閣·政院·玉堂·藥房·朝廷二品以上·六曹堂上口傳門安。答曰,知道。
王大妃殿·惠慶宮,遣承旨朝夕問安。答曰,知道。
申耆啓曰,司僕內乘來言,捲簾毛帳,取稟。傳曰,捲三面。
李益運啓曰,臣以王大妃殿·惠慶宮,問安進去,下直之意,敢啓。傳曰,知道。
趙鎭寬啓曰,禮貌官來言,百官稟旨就次。傳曰,知道。
趙鎭寬啓曰,領議政洪樂性,左議政蔡濟恭,爲承候來待矣。傳曰,日寒尙峭,卿等何以隨來乎?入侍,與右相同爲入侍。
以水原留守趙心泰狀啓,本府前縣監崔尙厚,今年武科回榜緣由,馳啓事。傳于申耆曰,今日內,令該曹,依他例口傳下批,上來時,給馬事,回諭。
以禁府徒流案。傳于李晉秀曰,春川府定配罪人沈師民放。
趙鎭寬啓曰,今日王大妃殿·惠慶宮,夕問安,何承旨進去乎?敢稟。傳曰,左承旨進去。
林濟遠啓曰,臣以王大妃殿·惠慶宮,夕問安,進去下直之意,敢啓。傳曰,知道。
趙鎭寬啓曰,明日,王大妃殿·惠慶宮,朝問安,何承旨進去乎?敢稟。傳曰,右副承旨進去。
申耆,以備邊司言啓曰,行左參贊沈頤之,貢市堂上還差,使之察任,何如?傳曰,允。
申耆,以備邊司言啓曰,卽見全羅監司徐鼎修狀啓,則枚擧濟州牧使李禹鉉牒辭,島中分賑形止及穀物數爻,磨鍊以報矣。歲前自備賑救四千口之外,自正月初巡,至四月終巡,十二巡,壯弱四萬七百三十五口,容入折米爲一萬四千石零,而道臣之因朝令先已入送者,各穀爲一萬一千一百十四石,已措備未入送者,爲五千石,則又有折米七千二百六十餘石加劃,然後可以準該牧所請,而見今湖南沿海,纔經大賑,昨年雖稍登,而民力則積困無餘地矣。已入送穀物,大爲貽弊,今又以近萬包折米加之,則劃出之邑,運輸之役,將致官民俱困,念其事勢,道臣罔措之言,誠爲實際,而所陳未入送五千石,雖入於該牧穀物摠計之中,而三邑守令,自備假令五百餘石,及歲前私貿遷數千石,似在摠計之外。且春開水暖結涼,採藿商舶輻湊,則歲前數千石私貿者,歲後則當有加而無減,島民中貧不農作乞丐資生之類,勿爲懸保,許其出送,以爲從便就食,待年豐還入之意,前已行會,依此擧行,則減得還賑之口,亦必不少,私蓄牝馬,若許斥賣出陸,則亦可爲生穀之大助,以此以彼,該牧所請中七千二百石之不足,自當有幾千石之減數,分付道臣,以此事宜,往復該島,更爲酌量消詳。定執實數狀間後稟處,而大抵假令商量,則數三千折米,恐不可不加數備貯,亦令道臣,知悉擧行,以待島中往復,劃卽措處,以塞島民待哺之望,以宣朝家若恫之恩,牝馬許出之請,法禁雖嚴,如此之歲,宜有闊狹。且與其盡歸屠宰,無寧獲善價活窮命,此則依道臣狀辭,限麥秋許施,乞丐許出事,係是移民拯濟,大關利害者,而本牧牒辭,闕而不爲擧論,事甚疎忽,該牧使李禹鉉,推考,何如?傳曰,允。若使一民塡壑,限一年省却一日一時之膳,旣設言,言不可不信,寧忍欺耽羅之民乎?卿等,觀於別諭該牧者,可以知矣。然特下三萬五千兩,設或貿牟租萬包,亦不忍重煩沿海民力,此所以別下剩縮條,以示爲民父母十指皆愛之意者,須悉此意,消詳枚擧,行會於道臣及該牧使處,而今更往復停當,緩不及期,豈不切悶乎?未運五千石,及今下萬石,先爲入送,其外若有不足,許令牧使,更爲狀聞,通商行賈,固是急務,而島中民力已竭,此亦難於勒令爲之,大抵海利,異於涼臺,春和後鰒藿之屬,安知不多採?嚴飭道臣及沿邑守令,看作已事,着意勸之,仍令耽牧,曉諭民間,優直貿遷,則聞風而集,必有其效,牝馬出送,前亦行之,而牛馬殆盡於昨春,則任他無節,殊非來頭孶養之道,亦爲嚴飭牧使,各別躬檢,俾有竝行不悖之益,兩年歉荒,田野之不闢可知,三邑守宰,巡行勸課,比前百倍用功,然後今秋可期大有,此一款,另加嚴飭,內下錢物之運,致沿邑貽弊,亦不可不念,就今年當納常賦應貢中,從便除留,貿送穀物事,分付道臣,可也。
李晉秀,以義禁府言啓曰,江原道春川府定配罪人沈師民,放事,命下矣。沈師民卽爲放送事,分付該道道臣之意,敢啓。傳曰,知道。竝與罪名蕩滌,可也。
丙辰正月初三日辰時,上詣社稷。擧動入侍時,行都承旨趙鎭寬,行左承旨林濟遠,行右承旨李益運,左副承旨申耆,右副承旨李勉兢,同副承旨李晉秀,記事官趙台榮,假注書金履永,記注官金良倜,記事官吳泰曾,一提學沈煥之,二直提學李晩秀,檢校直閣金祖淳,直閣李始源,檢校待敎徐有榘,以次隨駕。上具遠遊冠·絳紗袍,乘輿出宣化門,左通禮,跪啓請近侍進圭,鎭寬進圭,上執圭,出協陽門,由肅章門,入仁政門,詣仁政殿月臺,降輿陞座,親押訖。上曰,直閣方帶館職,當就侍臣班,而猶在閣臣班,雖緣生疎,而同僚何不提醒耶?始源,出就侍臣班。命書傳敎曰,貢市堂上,平市提調,率貢市人,漢城府堂上,率五部父老,來待于鍾街,乘輿出仁政門,降輿乘輦,出進善門·敦化門,進發駕至鍾街駐輦,命貢市京兆堂上,各率市人父老,入侍,貢市堂上沈頤之,平市提調李時秀,漢城判尹李敬懋,進前。上曰,市人父老,分立左右。仍命耆,勞問曰,歲方新矣。爾等各安其生乎?市人父老,齊聲奏曰,聖德如天,自在樂樂矣。上曰,如有市弊民瘼,咸陳無隱,而言衆難詳,各以原情進呈,而該房捧置,可也。上詣社稷大門外,降輦乘輿,入大門詣壇門外,降輿詣壇內奉審訖。詣省牲省器所,省牲省器訖。命典牲提調入侍,典牲提調李得臣,進前。上曰,犧牲所供,一歲幾何?得臣曰,牛則濟州三十五首,巨濟五首,合四十首,而一年祭享,優爲進排,而羊則只用唐羊而不用鄕羊,故每患艱貴矣。上曰,旣是土産,則唐鄕何擇?自今以後,通融進排,可也。上御齋室。上曰,大臣入侍。賤臣承命出,與領議政洪樂性,左議政蔡濟恭,右議政尹蓍東,偕入進伏訖。樂性等曰,聖體,若何?上曰,一樣矣。樂性曰,水原留守趙心泰,瓜期已滿,當爲差代,而本府城役,尙未告完,有難付之生手,姑爲仍任,何如?上曰,依爲之。出擧條蓍東曰,昨者伏覩元子宮侍座,發越超詣之中,自有長遠穩籍底氣像,聖人天日之表,國家盤泰之基,臣不勝攢忭蹈賀,而且伏聞睿學夙就,誦讀已多,尤不勝慶幸矣。上曰,文字間事,不勉而能,小學初卷,畢誦無遺,詩之風雅,誦者過半,其餘唐詩五七言二編,開口便誦,雖以兒嬉初中章試之,纔拈一字,通誦一編,至於吟詠述作,禁不之爲,而亦或有自然而發者,如山楓紅如日之句,可見氣象好處,而凡其使字,自去陳冗,合着書案處而必曰丌上,合着視觀處,必曰眺曰矚,余以爲不急而抑之矣。樂性等曰,自是天縱,與凡人不同矣。上曰,領相先退。上曰,今日左右相,同登一筵矣。過境事不過各以所見,就事論事而已,從今以後,須思共濟之義,益勉寅協之方,可也。濟恭曰,右相之向來自明疏,至論魯禧事,止曰聖明所燭,而初不快的說出,故臣不能無疑矣。及聞今番初筵所奏,臣心果釋然矣。右相必不以自己義理,害於國事,早知若是,臣之疑端,無自而生,今則雖謂之雲消霧釋,可也。蓍東曰,臣之於左相,不至如左相之於臣,故臣之子姪,雖或致嫌於左相,而蔡弘遠則似不必以臣爲嫌矣。濟恭曰,此言尤好矣。上曰,今日誠好矣。儘如卿所謂雲消霧釋矣。濟恭曰,臣與右相,素相親矣。且右相之從祖,於臣,實有知遇處,而臣未嘗自言,故右相則不知矣。蓍東曰,曾於實錄廳,左相,屢稱臣之從祖,而不知知遇之爲何事矣。上曰,金奉朝賀,所謂義理各有所執,下殿不失和氣云者,眞說得,好矣。奉朝賀,論人太高,雖與右相甚親熟,而猶以刓方就圓,無勇往直前之意病之,予則以爲方圓,各適其用,長短互相不掩矣。蓍東曰,臣於奉朝賀,自少鑿枘不相合,而臣則直是才短識昧,故不敢勇往,若果眞知義理之所在,則勇往豈遜於奉朝賀哉?濟恭曰,臣則嘗以爲右相,與奉朝賀,一而二,二而一,東云東,西云西,鑿枘之不相合,今始聞之矣。我國色目各分,聞見不通,故每每疑阻杆格,輒爽本實,此殆彼此之通患矣。蓋奉朝賀,作事太擾亂,朝廷無寧靜之日,是甚悶然矣。上曰,奉朝賀,嘗以爲自家則於左相,趨向雖不同,而爲人則未嘗不稱許,左相則無此心,而只有相害之意云,卿以爲如何?濟恭曰,臣亦始以奉朝賀,爲隨波逐流中傑豪者,向來事以後,直是認爲庸人而已,豈有相害之道乎?元來菽粟茶飯,人所同然,而若人則立說尙奇持論,務勝必欲高出朝廷,俯瞰一世,此臣所以爲之悶然者也。至以攻邪學事言之,人人豈盡邪學?學之者,亦豈無翻悟之理,而一立標目,盡一邊而驅之,一涉疑似,擧一生而斷之,此所以人心之不服也,伯夷淸聖也,尙且不念舊惡,今則雖有自新之人,惟恐舊惡之不著,民憂國計,屬之笆籬,作一難脫之帽子,冒之於人,是豈盛世事也?方今國家昇平,晏然無事,何必以私好惡,惹起平地風波哉?上曰,近來淑慝無別,賢愚同歸,惴惴然惟恐惡名以冒之,此風丕變然後讜言可聞,賢才可進。濟恭曰,此專在於大臣銓官,明示勸懲,平其勻衡之如何耳。雖以閭巷間友道言之,臣家昔在藥峴,無論同異,互相參尋矣。世路漸窄,群疑滋萃,自今觀之,若隔一世矣。上曰,此果俗弊之痼甚者,予嘗以爲鄕約諸條,實爲敦風敎一民志之要道,就其中略倣而行之,則古今無甚異宜,亦爲挽回之一助,卿等以爲如何?濟恭曰,鄕約,固是美事,而在我國,則亦不能無弊,蓋鄕約行,則兩班好而不安,如湖中士夫豪右鄕曲之流,憑藉約條,驅勒村里,此又必至之勢矣。蓍東曰,近日亦無以豪右聞者,不必爲慮,鄕約之敎,惟在行之者善不善,法豈有宜古不宜今之理乎?濟恭曰,無論法之如何,淳風復則俗習祛,其如生齒日繁,不能無詐僞之日長,何哉?上曰,向有一承宣,言生齒之盛,亦不如古云矣。蓍東曰,生齒則於斯爲盛,而惟其民僞漸滋,故軍籍之簽丁,則皆徵黃白,寺奴之推刷,則摠歸逃故,此專由於遊手閑氓之多矣。濟恭曰,井田之制,張橫渠必欲行之,至將買田試之,而臣則以爲井田之制,亦在人心之返淳,古則八口之家,受田共作,或有流亡,還納其田,故後來之民,亦得移受,而在後世則受田之際,必冒其口,旣受之後,必諱其殘獨,田有限而民漸殖,劃井之制,亦安所施,臣以爲人心不古,則無法可行矣。蓍東曰,井田之制,尤非我國所宣,而至於士夫兼竝之害,蓋自作貢而始,古則八路常供,皆取京師貿遷,都下民生,因緣爲産矣。作貢之後,獨歸貢人之權利,故有才者不得不廣置田庄,於是民田日縮,兼竝者多矣。上曰,今番牛禁,何如?濟恭曰,兩南軍布,皆以牛馱來,若禁買責來往,則爲弊亦不少矣。上曰,戶曹判書入侍。賤臣承命出,與戶曹判書李時秀,偕入進伏。命書傳敎曰,惟予一念民天,憧憧於寤寐夙宵,躬詣方社,曉將祈年,際接湖南伯枚擧耽羅牧守報牒而登聞者,卽穀物加劃之請也。船粟之役,水夫荐苦,補縮之費,陸民俱病,而亦豈忍恝然於島中生靈望哺之想乎?今若坐待廟堂之往復,則西江之決,不足以救涸轍,況於昨冬,以一夫塡壑,當停一日之饍,飭諭道伯,伊後自掌饍尙衣之需,至于日供常度,各加撙節,別貯一庫,正欲示信於民,而兼爲今日之用,特下萬文錢,剩補縮條,不在此中,令道伯,稱數貿粟,陸續裝發,以爲幾萬黔黎喁喁之情,如是而又有不贍於還賑之資,令該牧,劃卽馳啓,齋宵翦燭,呼寫十行,一則爲島民也,一則爲沿民也。淮南之占南至,至元朝爲五十日,則禾熟民食足,今年元朝,計南至洽爲五十日,日至四而又得辛,千箱萬庾,降康其徵,予以是爲八方祝,倍爲島民喜也。仍命書傳敎曰,此傳敎,令廟堂行會於全羅監司,濟州牧使。仍命權退,諸臣以次權退。
上在昌德宮。停常參·經筵。
親臨祈穀大祭罷後,內閣·政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。內閣·政院·玉堂·藥房口傳經宿問安。答曰,知道。朝廷二品以上·六曹堂上經宿單子問安。答曰,知道。
王大妃殿·惠慶宮,遣承旨問安。答曰,知道。大駕詣宗廟入齋殿後,內閣·政院·玉堂·藥房口傳問安。答曰,知道。展謁罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
趙鎭寬啓曰,明日宗廟春享大祭齋戒相値,視事頉稟之意,敢啓。傳曰,知道。
申耆啓曰,司僕內乘來言,捲簾毛帳,取稟。傳曰,捲三面。
李勉兢啓曰,臣以王大妃殿·惠慶宮問安進去,下直之意,敢啓。傳曰,知道。
趙鎭寬啓曰,藝文提學沈煥之,旣入闕中,不爲肅謝,直爲出去,事甚未安,推考警責,何如?傳曰,允。
申耆啓曰,事變假注書姜浚欽,身病猝重,勢難察任,今姑改差,何如?傳曰,允。
以金直休囚單子。傳于李晉秀曰,保放,待開坐還囚捧供。
傳曰,發遣吏郞諸執事,淸齋與否,摘奸以來。
以統制使李得濟啓本,忠烈祠致祭後,諸執事及校卒等,試射放入格人具,別單馳啓事,判付內,啓下奎章閣爲旀,執禮固城縣令南履翼,柳葉箭貫邊,文士之慣於武技,極爲可嘉。令守臣,造給具尾體箭筒兒,弓子好品,筒介一件,司尊河東府使金兌鍾,謁者南海縣令李文耆,各邊一中,武倅之怠於射技,可罪不可賞,免棍幸矣。管下武倅,此後嚴飭肄射,軍官尹國鉉,三中五分,旣云帶率,則其非土校可知,勿論,統營知彀官閑良李再膺,四中六分,都訓導閑良卞興良,邊四中,旗牌官閑良徐懿後,三中五分,以上竝直赴殿試,虞候軍官閑良鄭弘臣,三中四分,果是土着一體,直赴殿試,知彀官折衝金必郁,邊三中,半熟馬一隻賜給,令該帥臣,依親臨頒賞例,代給木布。旗鼓官閑良孔學周,監官閑良鄭景文,軍官閑良申孟綜,金尙鍊,吹手良人朴思燁,邊三中,今番試射之擧,卽設營以後初有之擧,意在勤奬,在渠輩,可謂千載一時,一竝直赴殿試,帖文及行會,竝令內閣,卽爲擧行,亦以此意,分付兵曹爲良如敎。
兵曹口傳政事,龍得珠爲蝟島萬戶。
傳于李晉秀曰,雖有政命,今將夜深,明値齋日,再明日待開門牌招,開政下批,注書望筒事,昨亦有嚴飭,而遠人收用,飭敎,何如乎?至於濟州,豈比於尋常遠道,則在京旅宦之人,竝與注書假官而不爲擬望,實注書所爲,萬萬無據,從當嚴處,而雖以銓曹言之,如齋郞郵官等職,隨窠檢擬,則其爲慰悅,倍勝於昨日一萬五千兩之下送該牧,以此嚴飭銓曹,再明日政,別檢中,聞有地處出六無難人,改差,其代濟州在京文臣,先爲擬望。且以兵曹言之,今番許多豐窠,所謂濟州人,竝與圍繞之末副望,而不得擧論,此後待窠,參上參下中,隨卽調用事,分付。
李益運,以吏曹言啓曰,洪州牧使柳誼,當日下送後,草記事,命下矣。洪州牧使柳誼,自臣曹申飭,纔已下送之意,敢啓,傳曰,知道。
申耆,以兵曹言啓曰,依下敎,武藝別監內吹·兼內吹·近仗軍士等處,設粥以饋之意,敢啓。傳曰,知道。
申耆,以壯勇營言啓曰,依下敎,本營隨駕衛內將校軍兵等處,設粥分饋之意,敢啓。傳曰,知道。
申耆,以訓鍊都監言啓曰,本局局別將張重吉,身病甚重,勢難察任,改差,何如?傳曰,允。
申耆,以訓鍊都監言啓曰,依下敎,衛內軍兵等處,饋粥之意,敢啓。傳曰,知道。
申耆,以禁衛營言啓曰,依下敎,本營帳幕軍等處,設粥分饋之意,敢啓。傳曰,知道。
申耆,以御營廳言啓曰,依下敎,衛內待令本廳帳幕軍等處,設粥分饋之意,敢啓。傳曰,知道。
李晉秀,以義禁府言啓曰,江原監司李秉鼎狀啓內,原州判官李協聖罪狀,令攸司稟處事,啓下矣。李協聖時在任所云,依例發遣府羅將,拿來,何如?傳曰,營下邑之未捧,道伯威令所關,何責通制?別無可問之罪,拿問勿論,可也。
禮曹判書具允明疏曰,伏以歲籥載新,天休滋至,躬禋社稷,展拜太廟,誠禮克伸,回鑾萬安,臣民慶祝,曷有其極?仍竊伏念,臣自叨見職以來,由中之懇,至再至三,而格外之批,愈往愈摯,臣於是,不敢爲更煩瀆擾之計,如干緊簿,姑且謹署於宛轉之中,而凡係大節,無奈自力於趨走之末,贊禮何等典章,而一任次堂,求對何等吉慶,而未隨大臣,義分都虧,蹙蹙靡措,不自意特蒙入侍之命,更下扶腋之音,如臣賤品,何以得此?終年睽違之餘,耿光獲瞻,微細食息之節,俯詢曲至,此豈朝暮之臣所可期者?雖卽退塡溝壑,更無餘憾,而前席祈免,未能仰格惶悶度日,不知所以爲計,今則歲已改矣,齒又添矣,不得不更陳衷情,以冀財幸焉。噫,臣之立朝,已過半百,殘齡亦近九旬,而平生拙規,唯知守分,閱歷世故,轉成畏約,深居簡出,幾三十年所,特不過名在仕籍而已,邇來身世,可謂少歇,便是不期休而自休,不告退而已退,至於三字美稱,亦近標致,此所以十五歲之間,不敢援引年之例者也,惟我殿下,特垂在心之眷,間紆自天之隕,七年前曾忝是任,未幾日旋荷體諒,榮感之私,尙結于中,今玆四朔盤礴,豈是意慮攸到哉?顧臣癃癈之狀,非但已悉於前後,亦且莫逃於臨燭,無容以此而復費多說,今幸因是而竊有所請焉,夫懸車之義,尙矣,禮經之所載,先輩之攸行,蓋所以奬恬雅而尙年齒,亦一昭代之盛事也。以臣文質之無當,有何恬雅之可言,而顧其年齒,則已至于此,今雖尙云晩矣,亦足有辭於後,以淸朝勵廉恥崇退讓之治,必不待臣言之畢,而有所處之者矣。噫,臣家之世世遭遇,果何如也?恩山德海,枯荄肉骨,不足以喩其萬一,而到今四代食祿,五世登筵,又是今之所罕有者,父子祖孫,聚首瞻天,默則銘於心,言則繼以淚,寤寐觚稜,一念忍發,田畝二字,而鳧雁之蹤,不關於去來,犬馬之忱,無間於進退,喘息尙存,長矢祝聖祈永之心,國有慶事,庶伸闕外舞蹈之禮,臣言到此,誠亦慼矣。伏乞天地父母,曲賜矜許,以卒生成,以便公私,千萬幸甚,臣無任云云。答曰,省疏具悉卿懇。卿年近九耋,登第又近六十年,而資至輔國,秩視大官,四代同朝,祿在五世,一堂晉對,卿之周甲所得之曾孫,柑榜接武,卿子重臣,受知於胄筵,掌中權而叨文任,將以再明年臘,卿可作僚於耆社,元朝輸送歲饌也,稱之以遐壽純嘏,誠非溢美之稱,際見卿章,甲申於三字美稱,卿旣老矣。固難責以事務,則懸車之請,於禮當而亦足爲賁飾之吉祥善事,卿奉朝賀之稱,令政院,牌招政官擧行,當於便殿,親臨宣麻受箋。
社稷祈穀大祭親行敎是時,亞獻官右議政尹蓍東,終獻官光恩副尉金箕性,進幣爵酒官吏曹判書沈煥之,奠幣爵酒官行副護軍南公轍,薦俎官戶曹判書李時秀,禮儀使行副司直鄭好仁,典祀官奉常正柳師模,壇司令尹行逵,壇上執禮行副護軍尹行恁,壇下執禮應敎李明淵,第一位執尊副司果沈興永,第二位執尊副司果韓光植,第三位執尊副司果金熙采,第四位執尊修撰尹益烈,第一位大祝副應敎李始源,第二位大祝副校理洪秀晩,第三位大祝副司果金近淳,第四位大祝副司果徐有榘,第一位祝史修撰朴吉源,第二位祝史司諫吳鼎源,第三位祝史校理宋翼孝,第四位祝史副司果李福潤,第一位齋郞副修撰鄭來百,第二位齋郞持平申絢,第三位齋郞副司果徐有鍊,第四位齋郞吏曹佐郞宋知濂,第一位捧俎官戶曹正郞尹光心,永同縣監金在明,刑曹正郞權襈,第二位捧俎官副司果林秉遠,平市令徐有惇,掌樂主簿宋欽書,第三位捧俎官副司果宋厚淵,司僕主簿金晩淳,刑曹佐郞徐應輔,第四位捧俎官戶曹佐郞沈誠之,儀賓都事金魯敬,漢城主簿閔致謙,盥洗位禮曹正郞尹涵,典籍權烒,爵洗位禮曹佐郞宋應望,兵曹正郞南達孫,亞終獻盥洗位工曹正郞安經心,掌牲令典牲主簿安命遠,協律郞掌樂正申鳳朝,贊者引儀崔慶鎭·李繼祐,謁者兼引儀崔日運·金樂敏,贊引兼引儀鄭煥恭·李永薰,祭監監察崔之聖·柳肅。
丙辰正月初四日子時,上行祈穀大祭入侍時,行都承旨趙鎭寬,行左承旨林濟遠,行右承旨李益運,左副承旨申耆,右副承旨李勉兢,同副承旨李晉秀,記事官趙台榮,假注書金履永,記注官金良倜,記事官吳泰曾,檢校直閣金祖淳,以次侍立訖。左通禮,跪啓請外版。上具冕服,乘輿出齋室,就板位行四拜禮,詣國社神位前,三上香,獻幣獻酌,行初獻禮訖。次詣垕土氏,神位前,如右訖。次詣國稷氏神位前,如右訖。次詣后稷氏神位前,如右訖。大祝,讀祝文訖。上就板位行四拜禮,入小次,亞獻官右議政尹蓍東,行亞獻禮如儀訖。終獻官光恩副慰金箕性,行終獻禮如儀訖。上詣飮福位,飮福復行四拜禮,仍詣望燎位,望燎訖。禮儀使跪啓禮畢,上還御齋室。命權退,諸臣以次權退。
丙辰正月初四日卯時,上詣宗廟。春展謁擧動入侍時,行都承旨趙鎭寬,行左承旨林濟遠,行右承旨李益運,左副承旨申耆,右副承旨李勉兢,同副承旨李晉秀,記事官趙台榮,假注書金履永,記注官金良倜,記事官吳泰曾,一提學沈煥之,直提學李晩秀,檢校直閣金祖淳,檢校待敎徐有榘,以次隨駕,左通禮,跪啓請外版。上具遠遊冠·絳紗袍,乘輿出齋室,鎭寬進圭,上執圭,出署大門,降輿乘輦,詣宗廟下輦所,降輦乘輿,入廟大門,降輿御齋殿,少頃,就版位,行四拜禮訖。仍詣殿內奉審。鎭寬曰,宗廟·永寧殿,奉安冊寶,奉審間三年爲之事,曾有定式,而今當年次,故敢此,仰達矣。上曰,依爲之。出擧條上寶冊奉審訖。詣永寧殿,奉審如右訖。還御齋殿,少頃,鼓三嚴,左通禮跽啓請外版,上出齋殿,乘輿,鎭寬進圭,上執圭,出廟大門,降輿乘輦,路由板廛屛門,駕至弘化門外。命書傳敎曰,駕前別抄之衛內侍衛,與壯勇衛與駕後禁軍無異,而今番都政,久勤邊將,不得遷轉云,如是而渠輩,豈不落莫乎?今日適因動駕,問於渠輩,果然矣。瓜近邊將作窠,令該曹口傳差送,禁軍則今番定式後,其所拔身,不啻多岐,久勤年數,亦當差近,而在禁旅可謂樂莫樂,別抄等之獨抱向隅,豈成說乎?此後駕前別抄久勤,無或陳之,先擬別抄,次計禁軍事,嚴飭西銓,以此傳敎,書揭御廳,以爲遵行之地,可也。命耆,出標信,軍兵解嚴,入弘化門,由明政門·永淸門,入交泰門還內。諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。大殿,朝廷二品以上·六曹堂上翌日單子問安。答曰,知道。
藥房提調鄭存中,行左承旨林濟遠啓曰,歲聿載新,景祿滋至,親臨社壇,禮成祈穀,徹宵將事,離次經宿,展拜太廟,聖孝克伸。伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
趙鎭寬啓曰,明日常參·經筵,取稟。傳曰,停。
蔡弘遠啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,備邊司郞廳來言,今日賓廳日次,而春享大祭齋戒相値,不得來會云矣,敢啓。傳曰,知道。
鄭尙愚啓曰,大司憲權裕,掌令鄭觀輝,疏批未下,執義李龜雲,掌令趙錫晦,持平姜碩龜在外,持平申絢呈辭,監察茶時之意,敢啓。傳曰,知道。
傳于趙鎭寬曰,禮房承旨,馳詣宗廟·永寧殿,奉審摘奸以來。
姜俊欽改差代,以夫宗仁爲事變假注書。
承旨前望單子入之,李肇源·蔡弘遠·鄭尙愚·金翰東落點。
趙鎭寬啓曰,新除授同副承旨金翰東,時在慶尙道安東地,斯速乘馹上來事,下諭,何如?傳曰,允。
傳于鄭尙愚曰,今日廟門纔開,各司下屬出入,喧聒莫甚,前此以喧聒事,嚴飭何如,而今日甚焉。近來則兵判,不爲摘奸於廟殿宮門乎?況於祭享之時,怠忽如此,當該判堂,爲先推考,當該門將及入直官員,令該房,指名以啓,自今定式大享前一日,別定兵曹郞廳一員,開門前進去,限禮畢前,看檢禁雜人事,分付。
夫宗仁奉命在外代,邊景鵬爲事變假注書。
以濟州防禦使李禹鉉狀啓,本州人物渰死事。傳于李肇源曰。雖曰私販,人命之渰沒,至於二十餘名之多,不知去處,亦至七十餘名云。島中事節節憫惻,渰沒人恤典,依例擧行,漂流蹤跡,另加探訪,狀聞事,回諭。前縣監南涑之無事還泊,是則多幸,另愼風勢出送,期於利還事,一體,回諭。
以黃海監司徐邁修啓本,黃州牧殺獄罪人,吳北述獄事,枚擧馳啓事,判下內,啓下刑曹爲旀,朝廷刑政,當觀大體,藉使手勢,十分分明,器仗十分的實,痕損十分狼藉,詞證十分詳備,旣不能平問成案,準式完決,則一言以蔽之曰,此未具之獄也。獄之已具者,猶且服念,況此獄之未具,有如彼乎,不須更問,以未具之獄,付之道臣,卽爲的決爲旀,無論搗與棍之竝施與否,用棍一款,尤爲昭然。不止於一人,而亦非專出於被告者自明之計,爲査官者,隱然以題外之說,取招於不當問之時,有若分疏前官者然,紀綱所在,萬萬駭然。日前判付,只以李彦植禁錮爲敎,初無法外用棍査問之命,則渠安敢以不干於殺死肯綮之事,提及於入啓査案乎?推官差任守令鳳山郡守趙義鎭,爲先施以先罷後拿之典,使行當頭,一刻曠官可悶,卽令該曹口傳差出,待下批給馬下送,同推是在瑞興府使李舒永,待使行還來,令該府,拿處爲良如敎。
吏曹口傳政事,以申大謙爲鳳山郡守。
傳于李益運曰,鳳山郡守除朝辭赴任。
鄭尙愚,以吏曹言啓曰,新除授鳳山郡守申大謙,戶奴呈狀內,矣上典老母今年爲七十八歲,素多疾病,藥餌扶將,度延歲月,四百里之地,離捨遠赴,實無其路,無兄弟獨身,三百里外,不得赴任,載在法典,照例遞改云,親年七十歲以上者,勿差三百里外遠邑守令,載在法典,鳳山郡守申大謙改差,其代,更爲擬入,何如?傳曰,允。
吏曹口傳政事,以朴志泓爲鳳山郡守。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而春享大祭齋戒相値,不得爲之之意,敢啓。傳曰,知道。
鄭尙愚,以備邊司言啓曰,卽見濟州牧使李禹鉉,災實分等狀啓,則備陳島中歉荒之狀,仍以爲本州二十二洞里,大靜四洞里爲稍實,本州四十九洞里,大靜十八洞里爲之次,本州七洞里,旌義三十七洞里,爲尤甚。其中丐乞無依之類,抄出以爲私賑救急,而其餘尤甚以下,則自正月初巡,至麥登前十二巡,應分之數,從實磨鍊,則米四千石,太三千石,牟一萬七千石,準折米劃下,蠲減停退等節,當待回啓擧行,而候風往來之際,每致後時之患,故不得不援例擧行,後錄諸條,竝請令廟堂,稟旨分付矣。其一,昨秋停退還上折米一萬四百六十八石零,移轉穀留作條折米二千七百二十四石,當此荐歉,新舊督納,實是行不得之政,昨秋停退還上,限明秋仍爲停退,移轉穀留作條,尤甚四十四洞里,限麥秋全數停退,之次六十七洞里,折半,稍實二十六洞里,三分一,亦爲限麥秋停退,而留作條中,今秋實捧折米七百三十石零,今方督捧,以爲開春種子分給事也。其一,之次以下,合五等壯二萬八千五百六十七口,弱一萬六千一百六十八口內,壯二千口弱二千口,白給次假量計除,則當爲還分者,壯二萬六千五百六十七口,弱一萬四千一百六十八口,自正月初巡,至四月終巡,磨鍊則,容入折米,合爲一萬四千二十七石零事也。其一,平役軍官身役,米折半停退,奴婢身貢米,男丁大同米,折半蠲減事也。其一,寺奴婢推刷,待明秋擧行事也。其一,軍兵操鍊,姑爲停行,推奴徵債,限明秋防塞事也。分等依狀請施行,本島民事,不待該牧陳聞,朝家業已洞燭,而今觀啓本辭意,則目今民勢之萬萬切急,益可推知。然昨冬以後,運入穀物,該牧狀請之外,萬包穀之措備入送者,萬緍錢之作穀船運者,皆在此狀啓已發之後,而次第到泊,不勞懸望,濟近止之命,副待哺之情者,靡不用極,私商官貿之種種入去者,不在此中,而伏況上辛日齋殿宣綸,萬包穀換貿加劃之敎,又纔已頒下矣。喜出望外,如從天降,想像本牧官,與民承聞之時,其感泣頌祝,倘復,如何?今以該牧所請,得與朝家所區劃,酌量其數,則庶可塗抹分排,不至有難繼之慮,而牝馬之許賣,私商之勸入,乞丐願出者之各令求食,又可以添取幾包之穀,減得幾口之饑,十二巡支繼之道,似不患不足,穀物則姑不必更爲區劃,以待該牧擧實陳聞,而仰體德意,俯殫誠力,大懲昨年後時多悔之事,俾無一夫一婦顑頷塡連之患事,另加嚴飭。後錄諸條中,昨冬停退還上,限明秋仍爲停退事,移轉穀留作條,尤甚洞里,限麥秋全數停退,之次洞里,折半,稍實洞里,三分一,一體限麥秋停退事,平役軍官身役米,折半停退,奴婢身貢米,男丁大同米,折半蠲減事,寺奴婢推刷,待明秋擧行事,軍兵操鍊,姑爲仍停,推奴徵債,限明秋防塞事,狀啓封發之時,該牧皆以按例擧行,竝依狀請施行事,分付,何如?傳曰,允。
備邊司啓目,粘連觀此全羅監司徐鼎修狀啓,則珍島郡穀簿虛留事,待勘簿登聞,更爲稟處。珍島軍兵事,旣已還送本邑,別無可以稟處,珍島牧場移設事,仍舊之請,道啓得宜,科外徵納,松田廣占事,別加禁斷,該寺情債事,自本司嚴飭,所安島屯弊事,原稅外,科外名色定式革罷,所安島·濟州公行貽弊事,更勿侵責於島民,軍保苦役之換充,戰船改造時侵責雜役錢事,自本道,雖已革罷,而成出節目,永久遵行,所安島設鎭,依狀請置之事,竝只分付,何如?嘉慶元年正月初五日夜五更二點,啓依回啓施行爲旀,湖南繡行往來後,獨於珍島弊瘼諸條,自夏徂冬,旣詢又詢,不欲爲眠楯凍溺之歸而然者是置,大抵本郡之再昨年,卽一本郡之滄桑,比之癸卯之杆城有加而無減,此道伯,卽其時關東之伯也。杆民之去者還,留者蘇,多藉道伯之誠力,彼而能焉,此或不然,是豈朝家念珍氓之疾痛疴癢,會備堂於籌司旬朔講劘之本意乎?前已先爲回啓者,今番粘目稟覆者,竝只令道伯,首書批敎,次錄釐弊事牛,揭板郡衙牧館島廨,一依杆城乾鳳寺之例爲有矣。矯末不若治本,該場所謂松田名色,不但定界亟卽革罷,若使水營所屬,一有投足於近處,依舊侵徵,水使卽其地定配,牧官嚴杖充軍於其處爲旀,所安島所謂宮房納爲稱者,亦竝出稅於度支,其餘土地所出,出給島民,名以宮差導掌者,更或現影於洋中,則賊害平民,甚於穿窬,雖付鎭邑處置,亦無不可,此意竝以嚴飭爲旀。如是而珍島一邑,更有弊與瘼二字,守土之官,厥罪不知至於何律,此維在道伯嚴立規制之如何是置,凡事稍久則輒弛,此所以杆城之至今每於歲末,使之狀聞,民戶奠接,還巢實數者,去冬見東伯登聞,比登耶以前,實戶之增,果然夥然,朝令行於關東,而不能行於湖南,寧有是理?亦令道伯,限五年每當歲末,以昨今釐定諸條之何者有效益,何者反爲弊,條列狀聞,以爲時遣御史,更加考察之地爲旀。今宵,卽大享攝祀日也。齊明坐待享事之禮成,而民事所關乙仍于,仰體列聖朝懷保小民之至仁大德,呼宣判語,以寓一分述事繼志之端焉,爲道臣·守令者,雖欲放忽得乎?竝將此意,關飭爲良如敎。
死罪臣金憙疏曰,伏以三陽回泰,萬物皆春,聖人履端,景祿維新,伏況今年,惟我聖上卽阼之二十年也。昨年已是無前之慶年,而今年又爲慶年,猗歟盛哉,猗歟休哉。上自朝紳,下至黎庶,凡爲今日之臣子者,孰不懽忭舞蹈?爭效華封之祝聖,競賀寶籙之無疆,而顧玆無狀賤臣,屛伏經歲,病已癃痼,獨無以廁咸造之列而修起居之儀,只自瞻望宸居而益切戀結,默數辜負而冞增隕越,臣罪至此,尤無所逃。伏乞聖明,亟降嚴誅,以爲爲人臣而虧分闕禮者之戒焉,臣無任云云。答曰,省疏具悉卿懇。不見已隔年,悵想何喩?歲後春氣暄溫,卿須俟間卽爲登程,以副念卿之意。仍傳曰,此批答,遣史官傳諭。
掌令鄭觀輝疏曰,伏以臣姿性倥侗,知識茫昧,庸庸瑣瑣,無足比數,而自在釋褐之初,偏蒙陶鎔之化,名忝臺垣,跡廁郞僚,出入近班,居然十數年矣。涯分已踰而莫效涓埃之忱,罪戾徒積而輒荷涵貸之恩,臣尋常感泣,攢手祝天,惟以奔走殫竭,自矢于心,而顧此鈍質難化,愚昧依舊,至若嶺·湖銜命,僨誤多端,醜拙益露,上而辱聖簡,下而負素心,臣誠惶凜恧蹙,無地自容。迺者掌憲新命,忽下於病昏涔涔之中,天牌屢降,而自犯違傲,矧今歲籥載新,慶祝方切,祈年孔夙,百僚駿奔,而臣獨奄奄床玆,轉側須人,不省戶外,蠢動無路,義關趨造,罪大逋慢,病上添病,求死不得,玆敢疾聲號籲於天地父母之前。伏乞聖慈,俯垂矜察,亟命鐫臣職名,仍命治臣罪犯,以肅朝綱,以安私分,不勝大願。臣於病伏中,得伏聞歲前常參時,大僚以韓鍮事,有所陳達,至蒙允兪,有口皆傳,有耳皆聞,而今已許多日,尙無頒示於朝紙者,具書無以得見,物情反致訝惑,喉院之不爲頒布,臣雖未知緣何委折,而大臣之初筵建白,旣與閑漫奏對,大有間焉,則宜使中外,曉然知其事實。臣謂卽令喉院,頒出朝紙,以解群惑,俾正事面焉,臣無任云云。省疏具悉。右相初筵,果有韓鍮事,金吾文案洗草之請,許施,而追聞無見在擧條之勿使頒布者此也,爾其勿辭察職。
丙辰正月初五日卯時,上御誠正閣。藥房入診入侍時,藥房提調鄭存中,行左承旨林濟遠,記事官趙台榮,記注官金良倜,記事官吳泰曾,檢校直閣金勉柱,醫官柳光翼·金孝儉·金光國·李周憲·丁遇泰·安昌禧,以次進伏訖。存中曰,新元日氣連佳,聖體,若何?上曰,一樣矣。存中曰,王大妃殿氣候,若何?上曰,一樣矣。存中曰,惠慶宮氣候,若何?上曰,一樣矣。存中曰,醫官旣待令,使之入診,宜矣。上曰,置之也。存中曰,臣有區區所懷矣。上曰,陳奏,可也。存中曰,憲府直房,逼在敦化門外路邊,監察房屋壁崩頹,勅行當前,所見悶然,本府則戶曹例爲修改,而直房則無此例,姑先以今番刑曹拘留間毁撤材瓦,劃給,其不足者,相議戶曹,推移修改後,自本司,以贖錢流伊還報,似合事宜。臣待罪憲長時,成節目使之修改,終不着手,漸致壞敗,故所見悶急,不得已,仰達矣。上曰,依爲之。存中曰,韓鍮文案之本無與否,眞果未諳,而大抵金吾文案,何等嚴重,而年前屋壁崩壞,文案散落於庭中,終雖收拾入置,而其間文案之閪失與否,臣亦未能反閱相考,而事體疎虞莫甚,其不善守護之罪,臣亦不敢辭矣。適因言端,敢此,仰達矣。上曰,聞甚駭然,該府判堂推考,可以修補者,使卽修補,可也。出擧條上曰,右副承旨入侍。出榻敎賤臣承命出傳,右副承旨李勉兢進伏。命書公事判付訖。又命書傳敎曰,左承旨,左副·右副·同副承旨,俱有實,許遞。前望單子入之,待下批,牌招察任。命退,諸臣以次退出。
上在昌德宮。停常參·經筵。
李肇源啓曰,大司憲權裕,疏批未下,執義李龜雲,掌令趙錫晦,持平姜碩龜在外,掌令鄭觀輝未肅拜,持平申絢呈辭,監察茶時之意,敢啓。傳曰,知道。
鄭尙愚啓曰,明日常參·經筵,取稟。傳曰,停。
傳于鄭尙愚曰,諸承旨,持公事入侍。
傳于鄭尙愚曰,下直閫帥守令差使員,入侍。
備忘記,北兵使鄭觀采,順天營將尹衡烈,幕嶺萬戶崔鳳起,下直各長弓一張,長箭一部,片箭一部,筒兒一箇,賜給。
備忘記,全羅右水使李明奎,吉州牧使李顯宅,下直,各長弓一張,長箭一部,片箭一部,筒兒一箇,賜給。
以左副承旨蔡弘遠,牌不進罷職傳旨。傳于鄭尙愚曰,只推,更爲牌招。
承旨前望單子入之,黃昇源·姜忱落點。
事變假注書邊景鵬轉遷代,以金就强爲事變假注書。
鄭尙愚啓曰,事變假注書金就强,時無職名,令該曹,依例付軍職,冠帶常仕,何如?傳曰,允。
以京畿監司金文淳狀啓,南陽府應資老人官敎八張,中路見失,令該曹,更爲成送事。傳于姜忱曰,若能嚴明束濕,豈有是乎?該府使,所當重勘,特以絜矩之意,十分參酌,而莫重安寶敎旨,豈可任其閪失乎?卿與捕將,限十日,限前覓納後,狀啓或草記,萬一愆限,卿與捕將,難免其責,以此知悉事,回諭,敎旨,卽令政院,安寶下送。
以大司諫徐美修,掌令鄭觀輝,持平申絢牌不進罷職傳旨。傳于姜忱曰,只推,更爲牌招。
姜忱啓曰,德源府使元毅鎭,洪原縣監崔寅燮,諫院則旣已署經,而憲府,則掌令鄭觀輝,持平申絢,再牌不進罷職傳旨,今方捧入,大司憲權裕疏批未下,執義李龜雲,掌令趙錫晦,持平姜碩龜俱在外,無以擧行,何以爲之?敢稟。傳曰,一司除署經下送。
兵曹,以許任爲禁衛中軍。
兵曹監軍單子啓,判付內,軍色前正郞李翊模,前郞廳鄭晩錫,仍任爲良如敎。
以抄啓文臣趙萬元,當平府李東萬,殷栗縣尹致永,東萊府覲親呈辭。傳于黃昇源曰,竝給由馬,臘藥,歲前旣令歸覲,則何至今在京乎?今日請暇三文臣,皆令當日內越送百里外,趙萬元則亦令今日內到衙。
傳于黃昇源曰,發遣吏郞諸執事,淸齋與否,摘奸以來。
黃昇源,以弘文館言啓曰,新除授應敎李明淵,卽爲牌招察任,何如?傳曰,允。
以應敎李明淵,牌不進罷職傳旨。傳于黃昇源曰,只推。
蔡弘遠,以兵曹言啓曰,去十二月二十六日,一所巡廳犯夜被捉禁衛營別武士金慶浩,依更數嚴棍十度之意,敢啓。傳曰,知道。
鄭尙愚,以一所巡廳言啓曰,去夜初更五點量,犯夜人出身李興大執捉,依例移送兵曹之意,敢啓。傳曰,逗遛不爲下直,已極無嚴,又敢恣意犯夜,可謂兩罪俱發,令兵判,嚴棍取招,論理草記,可也。
鄭尙愚,以兵曹言啓曰,一所巡廳草記出身李興大,犯夜被捉,移送兵曹事,批旨內,逗遛不爲下直,已極無嚴,恣意犯夜,可謂兩罪俱發,令兵判,嚴棍取招,論理草記可也事,命下矣。依傳敎李興大,嚴棍十五度,査問則,所供內,以爲矣身,以曉頭下直次,着實喂馬,趁罷漏來待之意,往傳於馬夫處,不覺犯鐘,以致被捉於巡廳,見拘於巡廳,故昨呈通禮院之下直單子,不得已還爲拔去云矣。邊將之不卽赴任,已極可駭。且況夜禁申飭,何等截嚴,而肆然冒犯者,揆以法意,萬萬駭然,令該府,拿問處之,何如?傳曰,人事之憒憒可知,而決棍足矣。何必更送禁府?觀於所爲邊鎭之能善爲,未可知,今都政窠,無弊處相換,除辭朝下送,若或過限,令帥臣,狀請嚴勘事,分付,可也。
以未下直守令書入別單。傳于姜忱曰,永同縣監,不知歸覲之意乎?不爲辭朝,極爲駭然。使之當日下送,其中未署經守令,兩司牌招署經,亦令一體下送。
以未下直邊將書入別單。傳于鄭尙愚曰,西北遠人,何必責其去來之遲速,而京久勤之駕前外,都政除拜者,公然逗遛之類,令兵曹堂上,一竝捉致,委折査問草記。
鄭尙愚,以兵曹言啓曰,以未下直邊將,書入別單。傳曰,西北遠人,何必責其去來之遲速,而京久勤之駕前外,都政除拜者,公然逗遛之類,令兵曹堂上,一倂捉致,委折査問草記事,命下矣。依傳敎,仁遮外萬戶李喆洙,羅暖萬戶黃仁燁,撫夷萬戶柳仁綱等,捉致公然逗遛,趁不下直委折,嚴加査問,則仁遮外萬戶李喆洙,羅暖萬戶黃仁燁等所供內,以爲今日下直單子,衣例入呈之意,昨日通于通禮院矣。今曉入來,則通禮院書員,謂以未呈,使之退去,故不得已還爲出去云。撫夷萬戶柳仁綱所供內,以爲今日欲爲下直,而北兵使,亦於今日下直,則管下邊將,例不得同日下直云,故不得下直云矣。兵使下直之日,管下邊將之不得同日下直,旣有格例,則柳仁綱之不爲下直,或有可據,而至於李喆洙·黃仁燁下直單子,旣令入呈,渠輩皆於早朝入來,則通禮院書員之曰以未呈,使之退去者,極爲痛駭,當該通禮院書員,令攸司,照法嚴勘,何如?傳曰,近來肅拜,輒爲通禮院所阻搪,以此無難入稟者,非至一再,下吏,兵判捉來,各別嚴棍,當該入直官員,亦當嚴處,而今番則參酌,此後,更以肅拜事,若有不勤,則入直官員,令政院,分付該曹,直爲汰去出代,可也。
蔡弘遠,以兵曹言啓曰,本曹草記,通禮院當該書員,照法嚴勘事,批旨內,近來未肅拜,輒爲通禮院所阻搪,以此無難入稟者,非至一再,下吏,兵判捉來,各別嚴棍事,命下矣。通禮院書員具德柱,嚴棍十五度之意,敢啓。傳曰,知道。
鄭尙愚,以兵曹言啓曰,依下敎,許沙僉使韓命喆,文山萬戶太鎭亨,各決棍十度之意,敢啓。傳曰,知道。
鄭尙愚,以兵曹言啓曰,五衛將金元燮,慶熙宮衛將宋聖麟·崔昌齡,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
有政。吏批,判書沈煥之進,參判未差,參議宋煥箕在外,同副承旨姜忱進。啓曰,今月初四日。傳曰,雖有政命,今將夜深,明値齋日,再明日待開門牌招開政下批,注書望筒事,昨亦有嚴飭,而遠人收用,飭敎,何如乎?至於濟州,豈比於尋常遠道,則在京旅宦之人,竝與注書假官而不爲擬望,實注書所爲,萬萬無據。從當嚴處,而雖以銓曹言之,如齋郞郵官等職,隨窠檢擬,則其爲慰悅,倍勝於昨日一萬五千兩之下送該牧,以此嚴飭銓曹,再明日政別檢中,有地處出六無難人改差,其代濟州在京文臣,先爲擬望。且以兵曹言之,今番許多豐窠,所謂濟州人,竝與圍繞之末副望而不爲擧論,此後,待窠參上參下中,隨品調用事,分付事,命下矣。孝陵別檢李致祜,寧陵別檢李周奭,今姑改差,以濟州文臣在京人邊景鵬·夫宗仁,擬望以入之意,敢啓。傳曰,知道。以李益運爲吏曹參判,李勉兢爲禮曹參議,邊景鵬爲孝陵別檢,夫宗仁爲寧陵別檢,尹毅東爲中部都事,奉朝賀單具允明,水原留守趙心泰,仍任事承傳。宗廟令李亨正,掌樂主簿宋欽書相換,尙衣主簿尹致章,司饔主簿李顯正相換,尙衣別提康國愼,典牲主簿安命遠相換。
兵批,判書李得臣進,參判徐有大入直,參議梁周翊病,參知未差,左副承旨鄭尙愚進。以鶴林君焴爲都摠管,李祖源爲副摠管,李光彬爲五衛將,李寅䭲·林聖鵬爲慶熙將,僉知四單,李晉秀·洪浩源·申百祿·具壽民,護軍林濟遠·申大謙,副護軍申耆·李堯憲,副司果洪秉容,以曺懿秀爲許沙僉使,朴繼光爲文山萬戶,都摠管單李祖源,豆毛浦萬戶李興大,草芝僉使李原培,相煥。
以寧陵別檢望筒。傳于姜忱曰,近陵別檢中,相煥。
姜忱,以吏批言啓曰,寧陵別檢,依前還作,令徽陵令,依前還作別檢,徽陵令尹光碩以寧陵令下批,寧陵別檢夫宗仁,以徽陵別檢下批之意,敢啓。傳曰,知道。官方何等嚴重,則除非特敎,宜不敢一毫闊狹於其間,近來政格蕩然,雖以此事言之,偶然相換,仍因換作云者,豈成說乎?其時首犯堂上,從重推考,外此若有此等窠,一體復舊釐正,可也。
吏批,再政。徽陵別檢單夫宗仁,寧陵令單尹光碩,以上還作。
李肇源,以兵曹言啓曰,依傳敎,宗廟大門入直訓鍊主簿金光喜,嚴棍十五度之意,敢啓。傳曰,知道。
蔡弘遠,以兵曹言啓曰,卽接慶熙宮衛將牒報,則元武門外中松一株,因風折傷云,令該所,依例斫去之意,敢啓。傳曰,知道。
蔡弘遠,以兵曹言啓曰,去冬三朔能麽兒考講時,都摠府都事安㢞,訓鍊院副正李源龍,武臣兼宣傳官崔聖甲·諸景彧,部將朴鼎煥·曺慶信·李鎭國,守門將申榮祖,引儀金若礪等,一次不通。訓鍊院僉正元永厚,主簿李宅懋·金宗鉉·金思喆,武臣兼宣傳官黃潤銓·姜熙文·金憲柱·李寅建,守門將金尙漸·卞尙圭,掌苑暑別提金最行,軍器寺判官張鎔,禮賓寺主簿宋聞鶴·崔岦等,二次不通。都摠府都事尹行源,訓鍊院主簿柳可源等,三次不通。竝依定式,從重推考,何如?傳曰,允。
蔡弘遠,以兵曹言啓曰,依下敎,龍虎營敎鍊官廉景應,刑房書吏金相殷,各決棍五度之意,敢啓。傳曰,知道。
鄭尙愚,以兵曹言啓曰,依下敎,龍虎營敎鍊官沈弘之,結束色書吏金漢瑞,近仗軍士金春成等二名,各嚴棍十五度之意,敢啓。傳曰,知道。
姜忱,以訓鍊都監言啓曰,謹依去年十二月初十日漢城府草記批旨,回榜人李厚儉·丁南輝·朴春遇等處,宴需米三石,木五疋式,考例助給之意,敢啓。傳曰,知道。
蔡弘遠,以禁衛營言啓曰,謹依漢城府草記批旨,京居回榜人朴春遇·丁南輝·李厚儉等處,各宴需米三石,木綿五疋,考例助給之意,敢啓。傳曰,知道。
蔡弘遠,以御營廳言啓曰,依傳敎,丙辰回榜人李厚儉·丁南輝·朴春遇等處,各宴需米三石,木五疋,依例助給之意,敢啓。傳曰,知道。
蔡弘遠,以義禁府言啓曰,前佐郞李敬心,畿沿定配事,承傳啓下矣。李敬心,京畿豐德府定配,而以承傳內辭意,具罪目,依例發遣府羅將,押送配所,何如?傳曰,允。
戶曹啓目,漕轉事目諸條,着意猛省,毋陷重罪之意,嚴飭諸道道臣,初運再運之稽緩,尤是一大痼瘼,相考陳省月日,各別嚴處事,竝以分付於舟橋司,何如?判付啓,依允爲旀,舟橋船人之作弊,纔因繡啓,有所嚴飭,而該堂,亦有昨年定式者,此則依此施行之意,分付爲良如敎。
司諫吳鼎源啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極。梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵。又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命。仍令王府,設鞫嚴問,快正典刑。噫,李周奭之罪,可勝痛惡,士夫之居家細節,猶不敢一毫放過,況陵寢肅敬之地,其所嚴畏怵惕之心,有倍於闕內供職,則身爲陵官者,尤當兢兢蹙蹙,洞洞屬屬,竭盡誠敬之不暇,而彼周奭,渠以士夫之裔,宰臣之子,全無謹飭之戒,徒事狂悖之習,莫重淸齋之地,私宰牛隻,腥穢狼藉,此已萬萬可驚可駭之事,而至若優姿遊戲之事,尤是一大變怪也。此等雜戲,雖閭巷匹庶,稍有知覺操行者,固當嚴斥不近,而名以齋郞,無難故犯,若是其極,是可忍也?孰不可忍也,論其罪惡,三尺猶輕,何幸我殿下誠孝所及?罪人斯得,則施以當律,斷不可已,而猶此含容,歸之不足責之科,刑止於一次,律止於勿限,周奭之所犯,係是莫重,則刑律之止此,失之太輕。且況勿限之律,初非不重,而終歸於遇赦輒宥之科,則以此勘律,烏足以當其罪哉?請島配罪人李周奭,更令王府,拿致,加刑,限己身島配。雖有赦典,永勿擧論,柳師文詬天罵日,實是覆載難容之罪,諫長之疏,兩司之啓,臚列已盡,聲討至嚴,而王法之屈,輿憤之激,凡幾年矣。不自意向來憲府之傳啓也,亟停之批,遽下歲前,賓對又以師文停啓之意,聖敎嚴截諄複,有若師文,元無罪犯而臺閣之疏啓,勒加罪目者然,府院爭執,竟未承批旨,引嫌而退,以致聲討莫嚴之案,反歸䵝䵢之科,臣不勝駭惑憂歎之至。噫,使渠眞有罪犯,則揆以王章,不可一刻容貸,苟有一毫可冤之端,則論以刑政,豈容一向仍置。在今之道,不可不一番嚴覈,卽速究竟,而嚴覈之方,更無他道,惟臺臣在耳。臣非不知査問虛實於臺臣,大關後弊,有難輕議,而第念此事,與尋常罪過之可以風聞彈劾,大有異焉。在師文,則人鬼所判,在朝家則刑政攸關,關係非細。噫,彼詬罵之說,凶悖之節,雖云私室之酬酢,爲臺臣者,必有所的聞詳知,而發討停當否,可決於此。請柳師文事,陳疏之諫長,發啓之臺臣,竝命捧現告緘問,以爲據實指陳,亟申王法之地焉。答曰,不允。柳師文事,旣有下敎,何可更賜例批,末端事,日前臺疏之批?雖有下敎,到今發啓之後,不可羈縻,許久相持,發啓之臺臣,不過見諫長疏而請覈,有何可問之端乎?欲爲究竟法,一問於首論之諫長,然後可決,其時諫長處,以目擊親聽與否,令政院,卽爲問啓,可也。
李肇源啓曰,問啓事,命下矣。問于前大司諫尹行元處,則以爲臣於頃年,待罪諫職時,以柳師文事,略陳懲討之疏,蓋師文,以星漢之父,固當縮伏怵畏之不暇,而乃敢偃處城闉,延接人客,其所凶言悖說,無非詬罵天日,一世喧傳,有耳皆聞,臣亦得聞,憂憤所激,果爲聲討。且伊時親聽之人,自法曹,捉囚屢月,終至發配,則法曹,亦必有所聞而然,聽聞之一般,憤惋之同情,據此可知,而今玆臺言,隱然歸之於虛實相蒙之間,未知臺臣,果的知其不然而有是言否,臣旣聞之後,不可以不目擊不親聽爲拘,短疏懲討,亶出於擧國共憤之義,而到今人言至此,致勤問啓之命,惶恧悚蹙,不知所達云矣,敢啓。傳曰,臺諫雖許以風聞,如許之事,豈可以風傳論列乎?親聽之證,歸之法曹,捉囚決配之人,而曹堂若聞其說,豈或不卽上聞乎?到今疏語之徑先,焉逭其責,問啓旣無指對之證據,則柳師文,都歸白脫,自當停啓,而揆以刑政,當該臺諫,不可仍置,施以削職之典,以爲爲臺臣不能盡職者之戒,可也。
敎綾恩君奉朝賀具允明書。王若曰,享純嘏而躋九耋之齡,做神仙於平地,按常典而許三字之號,侈恩禮於淸朝。玆循乞休之章,庸示尊年之意。惟卿,姿性愷悌,器度端凝,忠勤貞亮之相傳,世襲帶礪之勳業,文章經術之俱備,曾效雲漢之編摩。保護之苦心血誠,擧皆傳半夜筵奏,終始之雅望恬操,莫不稱當世完人。莅南郡而按湖藩,早著觀風之蹟,秉西衡而長地部,咸推需世之資,惟其積慶之餘庥,迺有遐祿之克享。登第殆近於六紀,穩步靑雲,服勤歷事於兩朝,韶顔白髮。子孫曾玄之蕃衍,旣荷五世登筵,壽考富貴之兼全,至見八旬回榜。門闌萃五福之盛,是謂今之汾陽,父子躋九卿之班,奚但古有石奮,乃於春官掌禮之日,爰有歲首奉身之章。耆耉樂昇平之休,予欲成美,國家奠泰磐之勢,卿可言私。祿野投閑,昭代飾稀有之典,寒花葆晩,明庭聳恬退之風。生老長太平,塵世之榮辱何有,齒德爵三達,自家之歲月多閑。於戲,卿其浩然,予實悵爾,宣麻北闕,須體優老之衷,懸車東岡,應切戀君之悃。故玆敎示,想宜知悉。知製敎尹益烈製進
丙辰正月初六日辰時,上御熙政堂。諸承旨持公事入侍,下直閫帥·守令·差使員,同爲入侍時,行左承旨李益運,右承旨李肇源,右副承旨鄭尙愚,記事官趙台榮,假注書金履永,記注官金良倜,記事官吳泰曾,檢校待敎徐有榘,北兵使鄭觀采,全羅右水使李明奎,吉州牧使李顯宅,順天府使崔守魯,樂安郡守安㢞,平海郡守安必濟,萬頃縣令崔時淳,鏡城判官洪秉臣,連山縣監沈逵,海美縣監洪聖禧,黃澗縣監金世根,永春縣監洪樂游,長鬐縣監林淵浩,鎭安縣監崔粹絅,德源府使元毅鎭,春川府使韓用和,尼城縣監鄭宗柱,伊川府使任希存,安邊府使任希厚,延安府使李述源,韓山郡守李秉淳,靈山縣監金守魯,安峽縣監元在明,鳳山郡守朴志泓,麟蹄縣監金在明,以次進伏訖。上曰,讀奏各房公事。益運曰,無公事矣。肇源讀奏江華留守金履翼狀啓,公私船修葺物力,初無責徵之弊事,及平安兵使申應周狀啓,有蔭子孫之兒弱減布者,無濫徵之弊事。命書判付訖。命書傳敎曰,昨日諸承旨,以久勞太憊許遞,而兩承宣,奉審進去,姑置之矣。都承旨·左承旨,亦爲許遞。前望單子入之,待下批牌招察任。又命書傳敎曰,具奉朝賀,今日欲爲受誥進箋云,而以下批之過拜辭時,趑趄云,明日旣値犒饋殿座,仍於殿座處所,先行宣麻,次行犒饋事,分付禮兵曹,大臣宣麻,例御法殿,用鹵簿,半使侍臣節次甲士陳列,而重臣則其例絶罕,皆用便殿,今番則取考南·朴·金三奉朝賀同日親臨宣麻之例,磨鍊儀注節目以聞事,亦令知悉。上曰,北兵使,就卿宰班,侍從則雖堂下,座次先於水使,可也。上曰,廟門事體,何等嚴重,而昨聞傳食出入之時,下隷雜踏,不勝喧譁云,紀綱所在,極爲駭然。右副承旨,出諭兵判,俾知嚴畏,當該郞廳則拂拭之餘,宜益勉盡職,而向來海西摘奸時,貽羞旣多,今又怠忽不事事如此,寧有如許道理?使之脫帽立庭,明諭傳敎,施以定配之律,守門將則決棍而受罰者,不可復入於肅敬之地,以他門將代之,可也。命書傳敎曰,昨日飭敎何如,而兵曹擧行駭然,闕門猶不敢若此,莫重肅嚴之地,且有別下飭敎,則申後摘奸,曉頭考察,無不執頉,昨日晩時進詣,詣又不出頭之當該兵曹郞官,爲先汰其職,畿沿定配,昨日入直不能檢飭之該堂,亦爲罷職,當該判堂,加施越俸一等之典,守門武臣,令兵判嚴棍懲厲。觀采進伏。上曰,前前兵使可賞,前兵使貽羞,卿須念先故,思勸懲善爲之,可也。明奎進伏。上曰,須念爾祖,必思盡職,露梁月夜,船火皆暗,一船獨明,忠義凜凜,至今如見,我國重地閥,故爾之閫任尙遲,今番特除,非但意出念舊,亦爲樹風聲而勵節義,爾須念之哉。希厚進伏,上曰,年事,如何?對曰,豐矣。上曰,還餉盡捧乎?對曰,盡捧矣。上命閫帥就座,差員守令進前。述源進伏,上曰,春川·延安,皆以舊日宮僚,同登是席,誠貴矣。斯人之經術制作,亦無損於春川,他日接春川之踵武者,其在斯人。仍敎曰,年事,何如?對曰,禾穀歉而田穀免歉矣。有民瘼乎?對曰,別無可以仰白者矣。上曰,邊將之逗遛不下直者,令兵判,決棍汰去。秉臣進伏,上曰,益勉善治。在明進伏。上曰,何時下去乎?對曰,今日下去矣。守魯進伏,上曰,治郡何其愧汝家庭行義乎?汝家實無愧於張公藝之九世同居乎?予所以收用者此也,西路尙武,何必蔭也?必欲汝之決科,汝須於簿牒之暇,毋廢射業可也。希存進伏,上曰,將往乎?對曰,然矣。守魯進伏,奏職姓名退,用和進伏。上曰,春川之水土好,宜於便居,韓用龜,其亦率往,使之服水土醫積病否?用和曰,渠是侍從,未敢徑往矣。上曰,旣有筵敎,則不必下直而去,可也。樂游進伏,上曰,將往乎?對曰,春和後可以將住。上曰,自在翰苑,習知爲人,無以永春爲小,必圖善治也。時淳進伏,上曰,無如向來疏擧之習,必圖善治也,將往乎?對曰,然矣。志泓進伏,上曰,昨自政院,已有下敎,而非但勅行當前,自是弊邑,必圖蘇瘼,可也。本郡,多是壯勇營屯沓,毋徒爲屯稅之看檢,必以便民爲重,而亦不必矯枉過直,可也。聖禧進伏,講七事。上曰,小心爲官也。㢞進伏,上曰,向已有敎,而必以蘇弊爲期也。必濟進伏。上曰,何以治郡?對曰,必欲圖報矣。上曰,爾家安在?對曰,交河矣。粹絅·世根,奏職姓名退,淵浩進伏。上曰,汝之治績,予當着意察之,毋以長鬐爲難,必圖善治也。爾豈終於長鬐者乎?逵進伏,上曰,親年幾何?對曰,七十八矣。上曰,將往乎?對曰,春和可以將往矣。宗周進伏,上曰,下往勉之哉。尙愚曰,榮川郡守魚錫齡,方以謝恩入來,而同入於下直守令入侍,何以爲之?上曰,一體入侍,可也。賤臣承命出,與榮川郡守魚錫齡,偕入進伏。上曰,毋以榮川爲小,下往善治也。不猶愈於在家饑餓乎?仍命書榻敎曰,榮川郡守魚錫齡,當日辭朝。上曰,七事文具故除之,俱爲下往善治,可也。命閫帥·守令先退。命書榻敎曰,逗遛不卽下去,嚴飭之下,遲滯待令之邊將許沙僉使韓命喆,文山萬戶太鎭亨,竝令兵判,嚴棍汰去,其代,今日政差出,待下批當日下送,到防過限,則令帥臣,狀聞嚴處,以懲久勤邊將輩稽忽之習。命尙愚,傳香。諸臣以次退出。
上在昌德宮。停常參·經筵。
自開東至巳時,灑雨下雨,測雨器水深二分。
犒饋罷後,內閣·政院·玉堂·藥房口傳問安。答曰,知道。
李肇源啓曰,大司憲權裕疏批未下,執義李龜雲,掌令趙錫晦,持平姜碩龜在外,掌令鄭觀輝,持平申絢傳旨未下,監察茶時之意,敢啓。傳曰,知道。
姜忱啓曰,來十一日,朝參日次矣,敢稟。傳曰,待下敎爲之。
黃昇源啓曰,來十一日專經文臣殿講日次矣,敢稟。傳曰,念後更稟。
黃昇源啓曰,來十一日,輪對日次矣,敢稟。傳曰,當次人受點,後日次來待。
傳于李肇源曰,曉來霢霂,在農則喜,老人赴公,沾濕可念,具奉朝賀宣麻日字,待晴更待下敎爲之。
傳于黃昇源曰,在外及不爲仕進承旨許遞。前望單子入之,待下批牌招,先入侍後謝恩。
承旨前望單子入之,李晩秀·徐有大落點。
傳于鄭尙愚曰,侍衛軍兵毛具。
傳于鄭尙愚曰,侍衛軍兵雨具。
傳于鄭尙愚曰,右承旨·右副承旨,分詣受香所,奉審摘奸以來。
兵曹堂上前望單子入之,參判林濟遠,參知李勉兢落點。
注書趙台榮奉命代,韓致重爲假注書。
以抄啓文臣曺錫中,安州牧,黃基天龍川府覲親呈辭。傳于黃昇源曰,予固愧於陽城師儒之敎迪,而歲前歲後,勸令省覲者屢矣。此兩文臣,何去而今始請由乎?給藥騎馹,非可論,三倍道往覲留一日,三倍道反面事,嚴飭。
黃昇源,以成均館同知館事意啓曰,今正月初七日,儒生上旬輪次,當爲設行,而大提學未差,行大司成李書九未肅拜,限內不得爲之之意,敢啓。傳曰,小雨暗,人日不晴,雪亦嘉,實爲最靈辰之好兆,而經冬未覆之餘,入夜無聲之潤,豈非田祖之錫而農夫之慶乎?方以期獵之義,不廢勞之擧,人日泮製,亦何踰日?弘文提學,卽令政院牌招,昨年升庠旣闕,爲方外儒生,許令通同赴試事,知委,可也。
黃昇源啓曰,弘文提學具庠,旣已承牌,藝文提學沈煥之,內閣提學沈煥之,一體牌招,同參考試,何如?傳曰,允。
傳于黃昇源曰,都承旨,持此御題,與弘文提學,偕往泮宮,試取以來。
黃昇源啓曰,臣與弘文提學具庠,偕往泮宮,試取人日製儒生,則收券爲五百十二張,故捧入之意,敢啓。傳曰,科次入侍。
傳于李晩秀曰,右承旨入侍。
徐有大啓曰,密符親納,自是前例,而前京畿水使鄭昌順,謂有情勢,使其偏裨替納,事甚未安,依定式,推考警責,何如?傳曰,允。
黃昇源,以禮曹言啓曰,永禧殿展謁,以旬前擇吉,可也事,命下矣。卽令日官金性錡,推擇則,初七日·初八日俱吉云,以何日定行乎?敢稟。傳曰,初八日爲之,可也。
黃昇源啓曰,明日大駕詣永禧殿入齋室後,王大妃殿·惠慶宮,問安何承旨進去乎?敢稟。傳曰,同副承旨進去。
黃昇源啓曰,明日動駕,兩司侍臣,無進參之員,除在外外,司諫吳鼎源,待開門牌招,何如?傳曰,允。
黃昇源,以弘文館言啓曰,應敎李明淵,旣有只推之命,卽爲牌招察任,何如?傳曰,允。
以應敎李明淵,牌不進罷職傳旨。傳于黃昇源曰,只推。
傳于姜忱曰,人日製居首生員李復心,直赴會試,幼學鄭觀綏·朴朝源·具命益·兪紳煥·兪杞柱,生員安棨,各給一分。
李晩秀,以備邊司言啓曰,頃因永春縣監李相璜上疏,批旨,逋穀之不可不除減者,虛簽之不可不移送者,詳査爛商,條列登聞之意,行會矣。卽見忠淸監司柳焵狀啓,則以爲該縣還上虧欠各穀,合爲六千二百七十三石零,而其中前縣監李明誠貸用六百八十石零,及吏奴鄕逋一千七百二十石,使之嚴督,期於準納,而壬癸以來,流絶戶未捧一千八百二十一石零內,當捧爲三百石零,其外一千五百二十一石零,及流戶未捧之混入於昨年停退者一千四百石零,補民防役兩廳貸下六百五十二石零,合各穀三千五百七十三石零,指徵無階,一如疏中所論,以軍丁言之,則該邑虛額三百八名內,二百五名,前已分排各邑,而所餘一百三名,將致居民之疊徵,移送列邑之外,實無從他塡充之勢,竝請令廟堂稟處矣。該邑自數年以來,荐値歉荒,官不顧恤,民皆流散,逋穀虛額之弊,至於此極,邑倅疏陳,批旨優渥,絶峽窮氓,擧將有其蘇之望,三千餘石還穀之蕩滌,一百餘名簽丁之移送,雖甚重難。旣令道臣査啓,則在朝家信令之道,宜施終始之惠澤,該縣指徵無處虧欠各穀三千五百七十三石零,竝許蕩減,軍丁虛額餘數一百三名,較量列邑民戶軍額之多寡,均排移送,前縣監李明誠貸用條六百八十石零,至今未充,萬萬痛駭。嚴飭道臣,期於準數充上,若又遷延不納,則狀聞重勘事,分付,吏奴鄕逋一千七百二十石零,此與民還有異,自今爲始,嚴督期於準捧,民戶未捧中,當捧條三百石零,待秋成準數捧納之意,一體分付,何如?傳曰,允。
鄭尙愚,以備邊司言啓曰,頃因傳敎,兩西及京畿撥站驛馬蘇救之方,具意見論理狀聞之意,行會於三道道臣矣。卽見京畿監司金文淳狀啓,則以爲本道六驛之凋弊殆無異同,而其中直路五站,尤爲偏苦,自正月爲始,優給料太,嚴飭喂養,駑駘故失,添給價錢,一一改立,其他弊痼者,隨所聞次第釐革計料。若撥站則當初料錢磨鍊,非不優厚,而年久弊滋,轉至難支之境,其所救恤之道,今方料理拮据,明年以後,則每朔每匹元料外,添給加料,以爲一分沾漑之地,而蓋其人馬疲困,專由於使役頻繁之致,從今以往,不緊公文之替付撥路者,別爲禁飭,則似爲撥馬休養之道云。平安監司金載瓚狀啓,則以爲本道二十撥站,朝家之軫恤本道之蠲補,靡不用極。進上物種,刷馬替運,閑漫公事,無得冒騎,自本道,庚戌劃給錢二萬兩,自本營辛亥,添付錢九千兩,自兵營,癸丑分給錢三萬兩,買田料賴,姑無難支之弊,而驛路事,位田則冒法潛貰,復價則合年都賣,非累萬公貨,則難以蘇弊,位田潛賣者,今將行査,期於嚴治推還,勅行時,例以土産馬責立,勅行若在兩使行未還之前,則無以分排,病劣不堪入把者,連飭各驛,一一改立,而兩使出疆,勅行壓境,卽前所未有之例,特用別例,今番勅行時,則北道馬元定四十匹外,限十匹加把,江原·忠淸兩道三十匹,移定取用事,令廟堂稟處,延勅時,憑藉濫騎之弊,亦自廟堂,嚴飭於奉使各該衙門云。黃海監司徐邁修狀啓,則以爲道內三驛馬,爲二百二十五匹,苟皆健實,何憂一二勅迎送?三驛馬戶吏卒位田給復,本自優厚,而位田或先賣賭,驛復五千結,營門歲買,永作各庫支放之需,驛弊轉痼,未必不由於此,而別得歲入萬餘金,給代然後,可議革罷,猝難變通,自臣營,預貸買馬復錢,使之隨闕改立,濫騎之律,給馬之規,另加申嚴,而支勅時,兩界首裹糧出站,曠日等候之弊,及其他因勅行添弊之端,不過辦得四五百金,可以接濟,如此小小之節,自臣營,從長拮据計料,直路撥站,則昨年旣蒙加料之惠澤,而支勅時,每站加立馬二匹·卒二名,雇價三百三十餘兩,亦自本營出給補用,而勅行入我境後,各營門閑漫公事,禁不得專撥,加立喂養之資,一依元撥馬例,各自地方官計給,則可爲目前救弊之道云矣。今以三道狀辭參看,則驛路撥站爲弊之端,各有輕重大小之分,而大抵撥站則朝家提飭,前後申嚴,諸道蠲補,亦非一再,姑不至有大段難支之弊,京畿則自今年爲始。又有每朔每匹添料,海西則支勅時給價加立,又是前例,今不必更有別般釐革,至於不緊公文之替付專撥,朝禁自來甚嚴,況當客使壓境,邊報旁午之時,此等之弊,尤爲嚴禁,分付三道道臣,這這察飭,隨現重勘,驛馬之凋弊,三道同然,而京畿則別無指酌登聞之事,又方優料喂養,添價改立,庶不至於臨時窘速之患,關西·海西兩道之位田復錢,事誠極寒心。位田替貰之律,載在法典,復價預賣之弊,亦係禁條,雖驛屬之私相賣買,固當詳察嚴禁,期於無犯,關西復價則至以非累萬公貨,則難以蘇弊云。海西賣復則亦爲歲入萬金後,可議革罷云。事體法意,寧容若是?襲謬因循,其來已久,今雖不能卽地變通,從長爛商,永除謬習,以存事體,以救驛弊事,更爲申飭兩道道臣,關西支飭時,北道驛馬四十匹外,限十匹加把,江原·忠淸兩道三十匹,移定取用事,他道驛馬之移定入把,爲弊甚鉅,北道之元定四十匹,固是前例所有,而以無例之事,爲貽弊之端,誠甚重難。此一款置之,迎勅時憑藉濫騎之類,各營門專撥之弊,依所請,更加各別嚴飭於京外各該衙門,何如?傳曰,允。
鄭尙愚,以兵曹言啓曰,卽接西道參軍金尙採牒報,則訓鍊都監所授肅靖門西邊第四城廊近處,體城二間許頹圮云。令繕工監,爲先把子圍排,分授營門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
鄭尙愚,以壯勇營言啓曰,本營鄕軍五哨加設後,給代接濟,肄習徵番等節,依左右司例磨鍊,別單書入之意,敢啓。傳曰,知道。
鄭尙愚,以訓鍊都監言啓曰,本局分授都城肅靖門西邊第四城廊近處體城二間許,頹圮處,令該軍門,卽爲修築,把守軍兵,量宜定送事,自兵曹草記矣。今日爲始,砲手二十名,將校一人,率領,限改築間,輪回守直之意,敢啓。傳曰,知道。
鄭尙愚,以司僕寺一二提調意啓曰,分養馬故失,瘦瘠不馴守令,每於畢上納後,抄出分授營邑,依法典施罰,而有赦令則例皆蕩滌矣。去乙卯年所納分養馬有頉,各營邑現告成冊,今始齊到,而係是宥旨前事,何以爲之?敢稟。傳曰,依例蕩滌,可也。
藝文提學沈煥之疏曰,伏以臣於兩館文任,已有自劃之義,而昨政伏奉藝文提學新授之命,震懍恧蹙,不知所圖也。前此屢叨是任,輒蒙體諒之恩,竊伏意聖明,亦有所俯燭而然矣。今於召牌,萬無冒膺之勢,敢犯違傲之科。伏乞聖慈,特加矜念,亟令選部,鐫遞臣所叨藝文之任。仍命攸司,嚴勘臣瀆擾之罪,以肅朝綱,以安私分焉,臣無任云云。答曰,省疏具悉。所陳自是格例,卿其勿辭行公。
丙辰正月初七日辰時,上詣春塘臺。親臨犒饋入侍時,行都承旨黃昇源,右承旨李肇源,右副承旨鄭尙愚,同副承旨姜忱,記事官趙台榮,假注書金履永,記注官金良倜,記事官吳泰曾,一提學沈煥之,直提學李晩秀,檢校直閣金勉柱·金祖淳,直閣李始源,檢校待敎徐有榘,以次侍立。上具翼善冠·衮龍袍,乘輿出萬八門。上曰,備局有司堂上入侍。賤臣承命出傳,由明光門·靑陽門,詣春塘臺,降輿陞座。命書榻敎曰,訓局步軍十哨,馬軍三哨,爲先後廂,禁軍五番隨駕,留營留陣置之,兵曹判書李得臣,宣傳官鄭學畊等,以次先行,參現禮訖。各番軍兵,行參現禮,尙愚,跪告行犒饋禮,犒饋訖。戶曹判書李時秀進前曰,因備邊司啓目判付內,所安島宮納,出稅於度支,其餘土地,出給島民事,命下矣。自臣曹,謹當依判付擧行,而第念該島屯稅,乃是有土之地,元田稅之出付度支,雖曰經法,有主土地之出給民人,其勢誠難。且旣有公私屯土,則此而出給,彼而不給,極涉斑駁,臣意則官差往來橫斂難支之弊,今旣永革,則從此島民,可以安業資生矣。應納之元田稅,及免賦條土地稅,竝令該邑,一遵法例,收捧上送于臣曹,元田稅則屬之臣曹,其餘則依他宮房免稅自本曹收捧例,從長區處,似合事宜,故敢此,仰達矣。上曰,依爲之。出擧條上降座乘輿,出靑陽門,由明光門,入保定門·萬八門還內。諸臣以次退出。
丙辰正月初七日酉時,上御便殿。右承旨入侍時,行右承旨李晩秀,假注書金履永,記注官金良倜,記事官吳泰曾,以次進伏訖。上命書傳敎曰,明日動駕前,人日製,當出榜,館閣提學·閣臣·玉堂外,同成均徐龍輔入直,兵曹郞廳及今日侍衛入來中行副司直權·李祖源,戶曹判書李時秀,禮曹參判朴宗甲,兵曹參判林濟遠,司僕正崔光泰,試官加差。又命書榻敎曰,兵曹堂上前望單子入之,待下批牌招,推移入直。上曰,科次入侍。賤臣承命出傳,行都承旨黃昇源,同副承旨姜忱,弘文提學具庠,藝文提學沈煥之,行副司直權·李祖源,戶曹判書李時秀,禮曹參判朴宗甲,兵曹參判林濟遠,同成均徐龍輔,檢枝直閣金勉柱·金祖淳,直閣李始源,檢校待敎徐有榘,司僕正崔光泰,校理朴吉源,修撰李基讓,兵曹正郞李翊模,偕入進伏。考券訖。時秀曰,今番輦路詢瘼時,貢市人所懷,合爲十二度,皆是煩屑猥濫,無可稟處,惟繕工監椵板契貢人,以各軍門勒買有弊爲言,此則,自本司,捧甘嚴飭,無得如前侵責,其外則竝置之,何如?上曰,依爲之。出擧條仍命退,諸臣以次退出
上在昌德宮。停常參·經筵。
大駕,詣永禧殿,入齋室後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。展拜罷後,內閣·政院·玉堂·藥房口傳問安。答曰,知道。
大駕詣儲慶宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李肇源啓曰,大司憲權裕未肅拜,執義李龜雲,掌令趙錫晦,持平姜錫龜在外,掌令一員,持平一員未差,監察茶時之意,敢啓。傳曰,知道。
鄭尙愚啓曰,明日常參·經筵,取稟。傳曰,停。
鄭尙愚啓曰,司僕內乘來言,捲簾毛帳,取稟。傳曰,捲三面。
傳于鄭尙愚曰,侍衛軍兵毛具。
傳于鄭尙愚曰,諸司預備。
以江華留守金履翼狀啓,宣薦出身韓聖謨,考其來歷年歲,登問馳啓事。傳于姜忱曰,令該曹,詳考稟處。
以黃海監司徐邁修啓本,別薦二人,抄擇開錄事。傳于姜忱曰,非一非三,只以實預差二人登聞,殊無拔例之意,況八字題評,亦近文具,狀啓還下送。
傳于姜忱曰,外使率領軍兵,爲先廂時,頭局,自眞木亭,尾局至遲遲臺,札駐,從便隨駕之意,已下傳令於外使,亦令兵曹知悉。節目,依此磨鍊,此後道路,遲遲臺添書事,分付。
兵曹,李敬懋爲舟師大將,鄭好仁爲守宮大將。
姜忱,以弘文館言啓曰,應敎李明淵,旣有只推之命,卽爲牌招察任,何如?傳曰,允。
鄭尙愚,以兵曹言啓曰,卽接西道參軍金尙埰牃報,則訓鍊都監所授肅靖門西邊第四城廊近處,昨日體城二間頹圮把守處,體城六間許,又爲頹圮云。令繕工監,堅實圍排,分授軍門,竝卽修築,而把守軍兵,亦令該軍門,量宜加定,與前把守軍,合力嚴加守直之意,分付,何如?傳曰,允。
鄭尙愚,以兵曹言啓曰,今此園幸時,隨駕軍兵中,先詣津頭軍兵等,依前例,當日曉頭,或前一日出去之〈意〉,分付,何如?傳曰,前一日出去津頭事,申明分付,可也。
鄭尙愚,以兵曹言啓曰,在前園幸時,部字內伏兵除之,只設斥候,而果川·始興·廣州·水原境內,斥候伏兵,摠戎廳,廣州·水原,各隨地方擧行,傳語軍,只部字內排立矣,今亦依此擧行乎?敢稟。傳曰,依此爲之,計日給料,依昨年飭敎,着意擧行之意,京畿監司,華城·廣州留守等處,申明嚴飭,俾無現發於摘奸之弊,可也。
鄭尙愚,以兵曹言啓曰,在前園幸時,三營輪回隨駕,而再昨年禁衛營隨駕,昨年訓局隨駕矣。今番則御營廳當次,而壯勇營鄕軍三哨,連爲後廂矣,今亦依此磨鍊乎?敢稟。傳曰,意謂今番之訓局當次,以將臣之年老爲難之,今聞御營當次云,可幸。今番則特除別隨駕,訓將率訓局軍,便意留都,御將都領訓局馬兵一哨,該營鄕軍二哨,隨駕事,分付。後廂則,壯勇營鄕軍二哨,訓局步軍中,精抄一哨,屬之壯勇營陣事,分付,可也。
鄭尙愚,以兵曹言啓曰,在前園幸出還宮時,留陣則留營大將,或中軍,率留陣營,餘軍及留營軍兵,留陣而待留陣大將入來,率留營軍兵,退去留營矣,今番則何以爲之乎?敢稟。傳曰,今番則訓將,率本局軍留營,出還宮時隨駕,摠戎使率訓局步軍六哨,馬軍二哨爲之,渡涉後,當以閣職隨駕,先後廂軍兵,該營中軍代領,領付之都監陣後,退去,待還宮時,又待信箭,領率出來事,分付,可也。
鄭尙愚,以兵曹言啓曰,在前園幸時,弘化門外留陣,連爲置之,癸丑年則留營禁衛中軍,率鄕軍一哨,朝房留駐,昨年則,前摠戎使,率訓局餘軍一哨,朝房留駐矣,今番則何以爲之乎?敢稟。傳曰,前訓鍊大將徐有大,率訓局步軍一哨,弘〈化〉門外朝房,從便駐接,捕將皆隨駕,左廳,時訓將兼察,右廳,前訓將兼察事,臨時聽傳敎,可也。
鄭尙愚,以兵曹言啓曰,在前園幸時,御營廳隨駕,則訓局留陣,禁衛營留營,而旣承訓將率本局軍留營之命矣。禁衛營,當爲留陣,而在前留陣營鄕軍停番之時,有訓局馬步軍幾哨,權屬之例,今番則,以幾哨權屬乎?敢稟。傳曰,訓將留營,卽留陣之謂也。禁將則但當率京標下留營,以此知悉,可也。
鄭尙愚,以兵曹言啓曰,昨年園幸時,壯勇外使,率親軍衛二百人,別軍官一百人及步軍五哨,自眞木亭爲先廂,而回鑾時,亦爲先廂,到眞木停落後矣。今番則,何以爲之乎?敢稟。傳曰,依此爲之,而先廂御將,則依昨年例,到眞木停爲後廂事,分付,可也。
鄭尙愚,以兵曹言啓曰,在前園幸時,善騎隊一哨,本陣旗鼓,前排,別將,率領先詣津頭,從便札駐,大駕渡涉時,迎接擧行後,出駐信地,一哨,該將率領,自闕外侍衛,壯勇營京軍二哨,先詣津,竝與善騎隊二哨,大將率領隨駕矣,今番亦依此磨鍊乎?敢稟。傳曰,依此爲之,可也。
鄭尙愚,以兵曹言啓曰,在前園幸時,別隊馬兵,依定例隨駕,昨年則除之,而用於塘馬矣,今番則何以爲之乎?敢稟。傳曰,令訓將知悉。別擇稍實厚着之人,用於塘馬,可也。
鄭尙愚,以兵曹言啓曰,昨年園幸,自華城詣園所時,前後廂軍兵,臨時稟旨擧行,壯勇內外使及隨駕營大將,各率旗鼓,長安門外跪迎後,仍爲前導矣,今番則何以爲之乎?敢稟。傳曰,只內外使迎接事,分付,可也。
鄭尙愚,以兵曹言啓曰,昨年園幸,出宮時,前排依定式,禁衛營待令,禁軍一百人,挾輦軍一百名,依前例留營軍中,除出侍衛前後廂,以留陣步軍五哨,馬軍二哨,隨駕,而到津頭,落後入來,還宮時,出來侍衛矣,今番則何以爲之乎?敢稟。傳曰,隨駕營及軍兵,已下敎矣。禁軍挾輦軍,依此爲之,可也。
鄭尙愚,以兵曹言啓曰,在前園幸時,舟師大將,所領軍物,有大小之別矣,今番則以何軍物擧行乎?敢稟。傳曰,以小軍物,排列事,分付,可也。
鄭尙愚,以兵曹言啓曰,今此園幸時,各差備驛馬,依定例,別單書入之意,敢啓。傳曰,知道。
鄭尙愚,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣,今亦依此擧行,何如?傳曰,允。
鄭尙愚,以舟橋司言啓曰,以舟橋排設,臣頤之,率都廳臣具明遠,今日出往始役之意,敢啓。傳曰,知道。
鄭尙愚,以訓鍊都監言啓曰,本局分授都城肅靖門西邊,第四城廊近處,體城二間許,昨日頹圮處,連接六間許,又爲頹圮,令該軍門,一體修築,把守軍兵,量宜加定事,自兵曹草記矣。砲手二十名,加數定送,與前把守軍合力,限改築間,嚴加守直之意,敢啓。傳曰,知道。
司諫吳鼎源疏曰,伏以臣空疎譾劣,最居人下,耳自重任,豈容堪承,而祗緣除命之下,適在登筵之祭,惶感旣極,逃遁無路。黽勉冒膺,雖伸昵勤之誠,故紙謄傳,未效一日之責,罪在尸素,惶愧徒深,間因駿奔於齋沐之列,鳧趨於陪扈之班,無暇控籲,尙此蹲仍,揆分揣義,已切慙恧,一向虛縻,尤增罪戾,又於此際,前大諫尹行元問啓出,而難冒之義著矣。第其對辭,終無別白,顯有譏斥,駭惋之極,不得不冒死條陳,伏願聖明垂察焉。臣於歲前常參日傳啓時,以柳師文停啓事,屢勤聖敎,若使師文,眞犯詬罵而輕先停啓,則臺閣之聲討,自歸掃地,或無負犯而徒事爭難,則朝家之刑政,大欠閱實,臣爲是之懼,不得不有緘問之請,此在重臺言明王章之義,易地則皆可然矣。其在言者之道,固當直陳所傳之爲誰,所聞之爲某,以明負犯之的實,以圖王法之快伸,而及見所對,則一則曰延接人客,凶悖之說,無非詬罵,有耳皆聞,臣亦得聞,一則曰親聽之人,法曹捉囚,發配法曹,亦必有所聞而然,聽聞之一般,憤惋之同情。一則曰,今玆臺言,隱然歸之於虛實相蒙之間,未知臺臣,果的知其不然而有是言否。噫,此事之關係何如,緘對之事體何如,而乃敢粧撰漫漶,全無證據,厭然自掩,顯加反詈,若是具其忌憚乎?其所謂皆聞之耳,果街童巷豎之耳也耶?抑親戚儕友之耳也耶?臣亦得聞云者,從街巷而掠聞於喧傳者乎?偕親友而躬聽於肆發者乎?旣曰延接人客云爾,則有耳皆聞之聞,臣亦得聞之聞,必將同得於人客之傳,而初非塗說風聞之比矣。出自其口,入于此耳者,雖欲忘之,亦不可得,則以傳之之明有其人,聞之之的有其處者,何不直陳?乃反呑吐其說,不覺其自歸周遮也,親聽人秋曹發配云者,秋曹,若以聞所聞於親聽之明的,而囚之配之,則發問捧供,不出乎親聽一款,而服與不服之間,秋曹固不敢掩覆,亦不敢擅決,必將據實上聞,仰請處分,而今以批旨觀之,其不得親聽之證,而未有上聞之擧者,可知矣。其所以作證左者,何乃若是太窘遁乎?況其所謂親聽之作證者,卽已致斃於謫路,已絶拿覈之路,則今其爲證,豈不全沒把捉乎?今之可按者,惟該曹文案在耳。爲該堂者,若得其緖,不爲嚴覈,又或得實,終至不聞,則伊時三堂,焉逭營護之律乎?此則非臣之所可替擔辨說者,而至於今玆臺言,隱然歸之虛實相蒙之間,以下一款,指意叵測,何至此極?臣之所以仰請緘問者,正在於師文之有是無是,臣不敢的知,而飭敎停啓之下,眩於從違,一味爭執之際,徒傷國體,故至請査問言者,欲使據實指陳,以明懲討之大義,以伸憤惋之同情者,是豈臣之可已,而今其所對,但曰有耳皆聞,臣亦得聞,而親聽之證,不過已斃無可覈之一罪人,則是渠之所聞知者,已先自處於虛實相蒙之地,而反以的知其不然等語,隱然驅臣於營護師文之科。雖其伎倆之專在於誣人,而不料手段之若是乎慣熟,欲巧反拙之情態,已莫逃於聖明之下,臣不足呶呶,而惟彼師文詬罵之案,雖於問啓之批,以指對之無證據,有都爲白脫之敎,而第此對辭,終不明白說破,置之若有若無之間,則其所負犯,實未嘗昭脫,依舊是從前罪惡,其不可遽擬於停啓也明矣。如欲究竟乃已,則師文之嚴鞫,行元之另覈,斷不可已也。如是而終無指陳之實,則誣人無實,反坐其律,關和至嚴,烏可免乎?第念臣之此請,亶出於嚴臺閣之懲討,重朝家之刑政,而祗因臣行已無素,動輒見輕,反以隱然歸之於虛實相蒙,未知的知不然等說,隱映簸弄,有若緘問之請,專爲營護師文而發者然,北莫非臣之自取,尙誰咎尤?從今以往,惟當斂跡朝端,息影周行,以快人心而已。臣於目下情理,又有萬萬焦迫者,臣之老母,今年八十有一矣。自來痰癖之祟,積年沈痼,每當寒節,輒致添劇,而近因日候之不適,將攝之失宜,本症之外,屢添毒感,食飮全却,眞元日下,氣息奄奄,症形沈重,臣方左右扶將,萬無一刻離捨之望,動駕在卽,召牌儼臨,承膺無路,玆敢隨詣闕外,陳情哀籲。伏乞聖慈,俯賜矜諒,亟遞臣職,以便救護,仍治臣罪,以肅朝綱,千萬幸甚,臣無任云云。踏啓字
丙辰正月初八日卯時。上詣永禧殿。擧動入侍時,行都承旨黃昇源,行左承旨徐有大,行右承旨李晩秀,左副承旨李肇源,右副承旨鄭尙愚,同副承旨姜忱,記事官趙台榮,假注書金履永,記注官金良倜,記事官吳泰曾,一提學沈煥之,檢校直閣金勉柱·金祖淳,直閣李始源,檢校待敎徐有榘,以次隨駕,左通禮,跪啓請外版。上具翼善冠·衮龍袍,乘輿出永淸門·明政門,降輿乘輦。忱曰,吏曹參判李益運除拜後,不爲出肅,依定式推考,仍卽牌招,何如?上曰,依爲之。出擧條命書戶刑換房,兵工換房。出駕前下敎出弘化門,駕詣宗廟前路降輦。上敎昇源曰,太廟奉審以來。乘輦進詣永禧殿,降輦乘輿,入大門內,降輿入齋室,改具遠遊冠·絳紗袍,就版位行四拜禮,仍詣殿內奉審訖,還御齋室。命書榻敎曰,還宮時,當詣儲慶宮展拜,該房知悉。上改具翼善冠·衮龍袍,乘輿出殿大門,降輿乘輦,進詣儲慶宮,降輦乘輿,入宮大門,降輿入齋室,少頃就版位,行禮訖。左通禮跪啓請外版,上出齋室,乘輿出宮大門,降輿乘輦,進發駕至太廟前路,降輿步過,乘輦前進至弘化門外。命有大,出標信,軍兵解嚴,入弘化門降輦。命書傳敎曰,廟社殿宮歲初行禮,次第順成,園幸日字,當觀勅奇,近則望前,遠則念前,前期一二日,當下敎,此意分付。乘輿入明政門,入永淸門還內。諸臣以次退出。
上在昌德宮。停常參·經筵。
李肇源啓曰,大司憲權裕未肅拜,執義李龜雲,掌令趙錫晦,持平姜碩龜在外,掌令一員,持平一員未差,監察茶時之意,敢啓。傳曰,知道。
黃昇源啓曰,明日常參·經筵,取稟。傳曰,停。
傳于鄭尙愚曰,軍士房承旨入侍。
李晩秀啓曰,京畿監司金文淳,依下敎來待矣。傳曰,入侍。
傳于李晩秀曰,來待諸臣入侍。
傳于李晩秀曰,右承旨入侍。
以江華留守金履翼狀啓,草芝僉使李興大,赴任過限事。傳于鄭尙愚曰,過限則,容有可恕,限三朔觀其治績後,仍置與否,狀聞事,回諭。
傳于鄭尙愚曰,水原回榜老人,勿爲上來,駕臨日,肅謝遊街事,令兵曹,星火行會。
李肇源啓曰,明日次對,兩司當爲進參,除在外外,大司憲權裕,大司諫徐美修,竝待開門牌招,何如?傳曰,允。未肅拜憲長許遞,前望單子入之。
大司憲前望單子入之,徐有臣落點。
李肇源啓曰,明日次對,兩司當爲進參,新除授大司憲徐有臣,待開門一體牌招,何如?傳曰,允。
傳于李肇源曰,日寒如此,禁府如有輕囚,與刑曹輕囚放釋事,分付。
李肇源啓曰,臣敬奉聖敎,馳詣義禁府,取考囚徒案,則時囚罪人金直休,前以保放勿論,李恒演,以尙州牧使還穀那移事也。係是輕囚,故依傳敎放送。仍詣典獄署,取閱囚徒案,則逆賊緣坐罪人一名,結案罪人六名,御寶僞造罪人二名,印信僞造罪人一名,殺獄罪四名,大同米偸竊罪人一名,罪名俱係重大,故竝仍囚。輕囚罪人四名內,宋龍錫刃刺人物,辜限未滿,罪犯非比尋常,故亦爲仍囚。壯勇營移送據囚禁金尙廉,承政院直囚朴弘修,備邊司直囚宋完大,俱是輕罪,故依傳敎放送之意,敢啓。傳曰,知道。李恒演,以渠地處,入於那移之罪,辜負大矣。因日寒無一言放送,殊非念其家嚴國法重民食之意,而姑未俸供,亦難勒勘,大體難責劇邑則丁寧,特付京司閑職,以爲祿仕之地,可也。
鄭尙愚,以兵曹言啓曰,新差下小坡兒權管張鶴齡,老父今年七十六歲,廟洞權管康鵬來,老父今年七十二歲,且無兄弟,法不當遠離赴任,俱爲呈狀乞遞,邊將親年七十歲無兄弟獨身者,許遞其任,載在法典,竝依例改差,何如?傳曰,允。
李肇源,以義禁府言啓曰,日寒如此,輕囚放釋事,命下矣,時囚罪人李恒演,係是輕囚,放送之意,敢啓。傳曰,知道。
判府事李命植疏曰,伏以歲籥已改,景祿維新,親祼社壇,祈年孔夙,祇謁廟宮,聖孝克伸,跛躃皆聳,小大咸簉,而臣獨久淹床玆,全沒省覺,一未克趨參於陪衛之列,起居之班,以遂覲光之願,以效祝嘏之忱,始也耿結,繼以悚蹙,殆不能自定。仍伏念臣,卽一病廢之人也。屢陳血懇,未蒙矜許,日月旣久而形證愈奇,事務徒積而重任虛帶,夙宵憂悶,生不如死。況且江氷已解,日氣稍暄,園所動駕,雖未卜日,已有成命,凡在陪扈之列者,各以其事,先期整待,今臣所帶之任,旣載班次之圖,擧行之緊急,管掌之要重,幾爲百司之最,而顧臣病狀,一直無減,房闥之間,尙未能自力蠢動,時日之內,將何以復起爲人耶?伏惟我聖上,粤自先園遷奉之後,孝思不匱,歲一幸行,而或慮民邑之弊,特省從官之數,成出節目,永爲定式,蓋入於從官之中者,擧皆有所管,故雖在微末之職,未曾以有故闕而不參。況臣忝在內營,所管也不比閒漫,而今若以賤疾之難强,曠其班行,則私心之惶懍,固無可言,國體之苟艱,尤當如何?臣固知逐月煩瀆之爲萬萬不敢,而若不及今變通,將至臨時窘迫,玆不得不更將披瀝之懇,仰控崇嚴之聽。伏乞聖慈,俯垂諒察,亟降處分焉云云。答曰,省疏具悉。重任姑難輕解,幸行時諸務,令兼提調,兼管擧行,卿其勿辭,調理行公。
丙辰正月初九日辰時,上御便殿。京畿監司來待,諸臣入侍時,行右承旨李晩秀,記事官趙台榮,記注官金良倜,記事官吳泰曾,京畿監司金文淳,廣州留守徐有隣,摠戎使徐龍輔,以次進伏訖。上曰,幸行沿路橋梁之役,方至何境耶?文淳曰,橋梁之役,臣果送人看審,則已過半,而再明間,當爲畢役云矣。上曰,見今日寒如此,姑令停役,待日暖爲之事,專撥分付,可也。文淳曰,在前廣州府尹爲都差員矣。今於出鎭之後,無以如前擧行,以楊州牧使差定都差員,恐宜矣。上曰,如此則在楊州,爲新出之弊矣。上曰,舟橋鋪板之役,亦爲停止事,承旨卽爲分付,可也。命退,諸臣以次退出。
上在昌德宮。停常參·經筵。
藥房提調鄭存中,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
鄭尙愚啓曰,大司憲徐有臣,牌不進,執義李龜雲,掌令趙錫晦,持平姜碩龜在外,掌令一員,持平一員未差,監察茶時之意,敢啓。傳曰,知道。
鄭尙愚啓曰,明日常參·經筵,取稟。傳曰,停。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,日暖間勿爲。
傳于鄭尙愚曰,大臣·備局堂上引見。
傳于姜忱曰,同副承旨入侍。
傳于李晩秀曰,右承旨入侍。
船師大將望筒入之,李柱國落點。
禁府堂上前望單子入之,判義禁鄭好仁,同義禁黃昇源·李羽晉落點。
鄭尙愚啓曰,同義禁黃昇源,時無職名,令該曹口傳付軍職,何如?傳曰,允。
兵曹口傳政事,護軍單黃昇源。
承旨前望單子入之,趙鎭寬·林濟遠·金勉柱落點。
以都承旨趙鎭寬,左承旨林濟遠牌不進推考傳旨。傳于姜忱曰,宜令一伸廉隅,許遞,與踏下之代,前望單子入之,待下批牌招察任。
承旨前望單子入之,蔡弘履·申耆·李羽晉落點。
傳于姜忱曰,承旨前望單子入之,待下批牌招察任。
承旨前望單子入之,蔡弘遠落點。
兵曹口傳政事上,護軍尹塾·洪檍·洪良浩·成德朝·金持默·邊得讓·鄭好仁·李柱國·李弘稷·柳鎭恒·趙圭鎭·李明運·李仁康,大護軍徐浩修·李聖圭·申思運·鄭存中·申應顯·徐秉德·韓光綮·尹師國·權·崔東岳·李寬·金思穆·金頤柱·洪樂任·洪應辰·魚史弼·黃㮋·丁範祖·奇彦鼎·李家煥·李邦一·申㬚,護軍李鎭翼·崔·洪周萬·崔夢嵒·蔡廷夏·愼基慶·姜游·李身晦·姜德恒·尹弘烈·洪義榮·李鼎楑·鄭煥猷·姜五成·崔朝岳·姜柱河·李義直·蔡弘履·吳大益·李亨元·李普溫·閔台爀·申光履·李祖承·洪聖淵·徐龍輔·曺允大·金履禧·白師謹·金基正·高益擎·姜翰·鄭益祚·李秀夏·趙武範·柳匡國·申光堯·尹在明·李命彬·洪駿漢·洪龍漢·洪仁浩·姜彝正·韓光近·李太亨·林道浩·尹弼秉·安衝稷·吳載熙·任嵂·元厚鎭·許任·田文顯·吳載徽·李潤慶·尹得逵·李儒敬·吳毅常·李性默·具敍五·李燁·具明遠,副護軍李東馨·吳載紹·李枰·尹東晩·李喆模·兪漢寧·趙興鎭·李昌漢·沈基泰·徐瀅修·李義綱·李師濂·韓用龜·洪義浩·朴聖泰·李敬五·任希遠·朴準源·李昌會·尹光顔·朴基正·李義鳳·金孝建·朴宗來·李普天·李魯述·崔昌國·李儒慶·韓宗纘·崔獻重·宋銓·李尙度·李庚運·尹行頤·柳匡天·朴聖集·金鼎國·李義駿·成種仁·李東稷·宋民載·李翼晉·黃樟·金寅燮·尹得孚·鄭德弼·李之英·曺命業·白仁煥·沈鏶·洪鳳周·柳星鎭·沈樂洙·李相璜·沈鏗·崔鎭夏·趙恪·崔景岳·金聖準·吳泰賢·丁若鏞·成德雨·金熙朝·李廷顯·申光河·李周顯·許晊。
傳于鄭尙愚曰,宣傳官鄭學畊,陣上進改差,前宣傳官李勉兢仍任。
兵曹,宣傳官李勉兢,仍任事承傳。
傳于鄭尙愚曰,朝者公事混下,日寒如此,係是隨駕營,明日習陣置之事,分付御營廳。
以應敎李明淵,牌不進罷職傳旨。傳于姜忱曰,只推。
鄭尙愚,以兵曹言啓曰,守禦廳移來敎鍊官二人內,郭興新,堂上軍官有闕代,陞實,沈弘之,敎鍊官有闕代,陞實之意,敢啓。傳曰,知道。
鄭尙愚,以兵曹言啓曰,五衛將申百祿·尹芮基,俱以身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
鄭尙愚,以兵曹言啓曰,觀此平安監司金載瓚狀啓,則本營屬壯十部軍兵,虛伍雜頉夥多,査括充塡,專委於中軍,而尙未竣勘,意外經遞,許多軍政,若付生手,易致渙散,中軍具壽漢,今姑仍任事,令該曹稟處事,啓下矣。道臣以軍政之難付生手,旣如是狀請,中軍具壽漢,今姑仍任,何如?傳曰,允。新差中軍高雲瑞,他道中軍差送,可也。
左副承旨李肇源疏曰,伏以臣,於昨夜輕囚放釋復命啓辭,尙州牧使李恒演罪目,誤以還穀那移書入有承批旨矣。更爲詳考文蹟,則乃是還穀虛欠,非那移也。當初不能審愼,奏御文字,有此錯誤,昏謬不職,罪無所逃。玆敢短章自列,仰瀆崇聽。伏乞亟賜重勘,以安微分,不勝幸甚,臣無任云云。省疏具悉。釋囚亦係刑政,則焉敢錯誤?爾則遞差。
左參贊沈頤之疏曰,伏以臣於前大司諫尹行元問啓對辭,有不容泯默者,玆敢略陳事實,仰冀垂察焉。臣於壬子季夏,待罪秋官也。有曹囚李光泰爲名者,聞是柳師文姻婭,而同年四月,重臣洪檍判曹時,以行止閃忽,爲世指目,捉來拘囚云,而滯囚多月,出場無期,乃於七月間,果爲施刑島配,蓋以其欲爲究竟,而不可全釋故也。若其罪狀,則前堂初無一番推覈,未有文案可按,故臣亦依前置之,末乃發配。伊時事不過如斯而已,苟使厥囚,爲親聽凶言之參證,果如諫長所云云。則是豈一秋堂所可遽爾酌決?亦豈一不究覈,施以刑配而止者乎?諫臣之認爲一般聽聞者,恐或未諳其事狀而然耶?玆事顚末,實有關於師文之證援虛實,不敢不短章仰陳,以備裁處,瀆擾之罪,不勝悚惶,臣無任云云。答曰,省疏具悉。卿其勿辭行公。
大司諫徐美修疏曰,伏以臣向陳一疏,略暴情勢,未蒙恩遞,尙此蹲冒,惶恧悶隘,若無容措,臣於年前,忝叨館職,矇然隨參於首僚之啓,不覺自陷於背正之科,儒賢至於疏引,大臣三司,相繼峻攻,自是以後,凡於言議淸顯之地,便成鐵限,未嘗爲冒膺之計,而輒蒙體諒之恩,秪今追思,如撻于市,無面可顯,正朝候班,歲首動駕,實不敢自居見職,俱不得晏然進參,義分蔑如,悚蹙冞切。且於前諫長尹行元問啓之語,又有所不安者,臣之疏請緘問,槪欲務歸明核,而忱誠未孚,批旨靳許,臣方愧訟,迺因僚臺之發啓,始有問啓之成命,柳師文之逆與不逆,府院啓之停與不停,謂當因此而決末矣。今其爲說,初不別白,泛稱傳聞,至以虛實相蒙,的知不然等語,顯加詆斥。噫,尋常殫劾,猶當審愼,此師文罪案,是何等窮凶絶悖覆載之所難容,而彼臺臣,旣激忠憤,首先聲討,則其傳之者之非妄,聽之者之非虛,灼然可知,而今乃全沒眞的之證據,有若傳說之泛稱者然,何其糊塗窘遁之若是,而反斥以虛實相蒙耶?又若的知不然云云,其說之容易也,果使臣的知其不然,則固當卽地停啓,仍請反坐,而惟其不能的知也故,仰請一問而決之者,此也。雖以都歸白脫爲敎,而本事尙在然疑,停啓固非可論,其所譏斥,亦卽深緊,則顧何敢更有參涉於其間哉?賓對有命,召牌儼臨,而自來情地,旣甚恧蹙,目下私義又難冒進,更此申籲。伏乞聖慈,俯察難强之情,亟命鐫削,俾存廉防,仍治臣違傲之罪,以肅朝綱焉。臣於近日事,又有不客泯默者,敢此附陳焉。月前端揆之初筵建白,惓惓於明義錄義理,克闡君臣之大綱,溯論亂逆之源委,使極天際地之一部春秋,發所未發明,而益明照揭先朝精一之傳授,仰贊聖上嚴正之秉執,是誠靖世道壹民志之大頭腦,而至若韓鍮雪冤之請,卽又明義中一事也。詡一介之辦死,洩卄載之幽鬱,而惟我殿下,特許從施,在廷臣僚,孰不贊歎莊誦,而一世之人,顒俟具書之頒下,庶將瞭然於事實矣。仄聽多日,竟不頒示,喉院擧行,實莫曉其故也。誠如憲疏之批,自上使之勿頒,則大臣囚吏之後,始欲出頒者然者,又何故也?是知當初掩置之失,專在喉院,而自上勿頒之敎,下於末梢也。噫,大僚筵白,雖係閑漫訏謨,猶不當任意存拔,況此事所關,何等莫大,而若是咨且,使公議鼎沸,衆口喧騰,金吾文案之有無,不須論也,其乖體例而關後弊,誠大矣。臣謂當該承宣,捧現告亟施譴罷之典,伊日擧條,卽令頒布,以解中外之感焉,臣無任云云。答曰,省疏具悉。日前憲批,略言之,豈有當該承宣乎?勿論如此如彼,亦何敢煩瀆者乎?爾其勿辭察職。
丙辰正月初十日卯時,上御熙政堂。藥房入診,大臣·備局堂上引見入侍時,提調鄭存中,副提調黃昇源,右副承旨鄭尙愚,同副承旨姜忱,記事官趙台榮,假注書金履永,事變假注書金就强,檢校直閣金勉柱,右議政尹蓍東,行司直金持默·李柱國,兵曹判書李得臣,漢城判尹李敬懋,刑曹判書李在學,戶曹判書李時秀,漢城左尹李漢豐,行副司直徐龍輔,開城留守李冕膺,副校理李基讓,以次進伏訖。蓍東曰,日寒猝劇,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。藥房提調鄭存中,副提調黃昇源,追入進伏。問候諸醫官入診。上曰,置之,可也。上曰,閣臣承候之際,何可不離座席乎?尙愚曰,閣臣承候起伏,初不下席,推考,何如?上曰,何必推考?後勿如是,可也。蓍東曰,此摠戎使徐龍輔,水原留守趙心泰,江華留守金履翼,開城留守李冕膺,廣州留守徐有隣,前統禦使鄭昌順,永宗防禦使吳載衡,慶尙左兵使李潤謙,忠淸兵使金明遇,黃海兵使李海愚,平安兵使申應周,江原監司李秉鼎,前南兵使李格,前北兵使李源,春操取稟狀啓也。以爲今春水陸操·合操·巡操,及巡歷巡點聚點,何以爲之事,請令廟堂,稟旨分付,勸別武都試,依例設行爲辭矣。詰戎重政,停廢可悶,而昨年京畿·嶺南·湖南諸道年事,未免穴農,湖西則又當荐歉,民勢姑未蘇完,關西則勅行又當前,此時軍兵,裹糧遠赴之弊,在所當念,今春水陸操·合操·巡操及巡歷巡點,竝姑停止。停操之年,官鎭門聚點,自是應行之事,各別申飭擧行,俾有實效,至於東·北兩道,則昨秋穡事,俱爲豐登,北關之合操巡操,南關之習操及不行操處聚點,關東之合操,勸別武都試,依例設行,行操處巡點,不必疊行,已有年前特敎,此則停止事,竝爲分付。未及狀請之處,一體停操之意知委,而卽見兵曹草記,則以爲此後諸道官鎭門聚點時形止,一體狀聞事,請令廟堂,稟旨分付矣。聚點,卽詰戎之一政,而戎政所關,事體甚重,此後則官鎭門聚點形止,一體狀聞之意,定式分付,何如?上曰,依爲之。出擧條蓍東曰,頃因厚州事,江界府慈城界,四五十里,漸次墾闢事,論理狀聞之意,筵稟行會矣。卽見平安監司金載瓚狀啓,則枚擧江界府使李仁秀牒報,以爲自明年慈城洞口,限以四五十里許,以民入居,則不出數年,可以成村,沿江以上,人煙相接,鷄犬相聞,則便成藩屛,可藉捍衛,通計十數年間萬金之費,千丁之勞,不期罷而自罷,江邊旣實,則四五百里蔘場,不期護而自護,當其流民入來之時,按名考籍,或有渭楚之人,査出刷還,而名不錄案者,不過是朝東暮西不奠厥居者,在渭楚,留之無益,失之無惜,而歸諸新闢,仍爲版籍中良民,此是固邊圉濟貧窮。一擧兩得者,蓋四郡復設之論,各持甲乙,俱無定見,而至於沿江,限五六十里,加闢之說,不待邑報民言,可保其有利無害,鴨綠上流,橫絶兩界,若使一隊民戶,遵江入居,則外作藩籬,內爲防守,而固圉之道,必勝於十鎭殘卒,民居所在之處,無論從某至某,入防可除也,潛越可禁也。採蔘之政,必勝於前日也,及此許入,無容更議,而以百餘里之地,加倍許闢,則荷擔之民,勢必騷然竝起,依該府使所論,先立科條,嚴加約束,則可防是弊,亦無後慮,令廟堂稟處矣。該道臣狀請,旣如此,馬馬海土兵李汝節手本,繼又報來,以慈城界道里遠近,土地沃瘠,容入多少之論列者,亦不外於道啓辭意矣。聞風入去,棲遑失所,去留兩難者,爲一千八百餘戶之多,而狀請中當闢土地,可容一千三百餘戶,則雖有人多地狹之慮,而爲先許令耕墾,恐合事宜。民人入處,竝前後爲二千五百餘戶,其外又有未占土地之剩戶五百餘數,合爲三千七十餘戶,皆是八方烏合之類,實有難馴之慮,而去本府爲一百八十里之遠,隔以兩大嶺,實難管攝,恐當別置官長,或移設鎭堡,以爲控制之方,此則分付道臣與本府,爛熳商確,邑鎭間設置當否,條列狀聞後,稟處,何如?上曰,依爲之。出擧條蓍東曰,頃因江原監司李秉鼎狀啓,原州逋欠穀二萬四千三百一石,準數畢捧後,報來之意,覆啓行會矣。卽見該監司李秉鼎狀啓,則枚擧原州判官李協聖牒呈,以爲本州逋欠各穀所捧,爲七千一百八百八十二石,未捧爲一萬七千三十六石,無論吏逋民逋,目今形勢,殆同弩末,更無督徵之路,姑待秋成,更爲督捧,而臣亦惶恐俟勘爲辭矣。本牧今年年事,可謂稍稔,而虛欠之未捧,至於此多,故準捧事申飭者此也,而今又枚擧數爻,論列事勢者,似出於萬不獲已而然。今姑依狀請施行,原州判官李協聖論罪一款,竝亦姑爲安徐,何如?上曰,依爲之。出擧條蓍東曰,臣向日筵奏之後,退而聞之,則沈儀之事,尙在金吾文案云。此亦當一例洗草,故敢此,仰達矣。上曰,前奏事文案,雖不在,無論此事他事,似此可合洗草者,若或有之,一體爲之,禁府堂上,中舟橋進去,衆所共知,情病人,竝許遞。前望單子入之,待下批牌招察任,待其入來,卿面傳筵敎,擧行後,使之草記,可也。出擧條蓍東曰,此廣州留守徐有隣狀啓也。守禦營軍政管轄,不止廣州一府,而所佩兵符,只以廣州府三字書塡者,有違格例,更以廣州留守兼守禦使書塡,造成後,右一隻,依例頒下,本州判官所帶守禦從事官,今旣減下。利川前營將之任,纔已移定,將兵之官,不可無符驗,而幸行駕過本州時,斥堠伏兵調發,自有合符節次,則今此廣州府書塡之符在判官,誠爲襯當。以此頒給於判官處,大內所藏左一隻置簿,以廣州府判官,更爲改修正,本府所上左一隻,合驗造成,竝令頒下事,請令廟堂稟旨,分付矣。今此兵符事陳啓,果如該守臣所論,竝依狀請施行,何如?上曰,依爲之。出擧條蓍東曰,因湖南前監司李書九狀啓,薪智島虛留各穀分排年限,準捧後狀聞之意,覆啓行會矣。卽見全羅監司徐鼎修狀啓,則枚擧康津縣監李勉輝牒呈,以爲該島,以海隅殘鎭,積逋成痼,流亡絶戶,都是鬼錄,今若排定年限,責令徵捧,則一鎭騷擾,弊將無窮,可捧米租五百七石零,昨年旣已停退,則今年亦當依他新還例仍停,待明秋準捧,其餘各穀一千三百二十八石零,果爲指徵無處,有難强令徵督,令廟堂,稟旨分付矣。今此薪島鎭還事,已屢經狀聞,與本司往復,而彈丸小島,民戶無多,一千三百二十八石穀物,皆成鬼錄,徵出無路云,則與其徒致騷擾,終無實效,而又有校吏弄奸之弊,毋寧趁早變通,以示朝家懷保之德惠,而當捧米租五百七石,則依新還例仍停,待秋準捧事,竝依狀請施行,何如?上曰,事情旣如此,不可無闊狹,依卿所奏,蕩滌,可也。出擧條上曰,日寒如此,麥事,如何云耶?蓍東曰,前冬無雪,不至爲害,而今番寒事以後,姑未可知云矣。上曰,卿之大拜後,諸宰俱往見之乎?蓍東曰,多未及來見矣。上曰,以予否德,大臣亦不能及古之大臣,而體貌則不可不尊,大臣尊然後,朝廷尊,前此屢提,而尙不往見云,誠爲寒心。蓍東曰,緣臣物望素輕,無足取重故也。上曰,諸宰班次稍遠,或未及聞,承旨筵退後,遍諭予意,衆所共知世嫌外,皆卽往見,不必此大臣,後亦遵行,可也。仍敎蓍東曰,卿亦俟間,參尋僚相,可也。上曰,卿家老人筋力凡節,反勝於卿云,然否?向有所輸送者,蓋出於惠養之意也。蓍東曰,特敎輸送,恩出尋常,臣家闔門感祝,無路叩謝,以臣名書伏受單子,而亦無可據之例,故不敢呈納,欲爲謝箋,而亦不敢矣。上曰,謝箋好矣。領相,綾恩進箋日,同爲之,而必於卿家近處公廨陪箋,使老人聞鼓吹聲,似好矣。上曰,領相,綾恩,福力固厚矣。訓將之旣壽且康,曾玄衆多,亦且不讓矣。蓍東曰,訓將年老尙强,至以未從園幸爲抑菀矣。上敎柱國曰,卿能跨馬陪從乎?柱國曰,領軍疾驅未也,緩緩隨後,則尙可强矣。己酉以後,一未陪鑾,而明年未可自保,今番必欲參班矣。上命舟橋大將望筒,以柱國點下。仍敎曰,卿之玄孫爲幾何?柱國曰,竝內外孫男女爲四人矣。上曰,領相卽大臣中汾陽,綾恩卽重臣中汾陽,卿又武將中汾陽,可謂壯矣。卿必有心德,故享是福,不然何以致此?上命大臣就座,諸宰次第入對。得臣曰,前訓鍊大將徐有大,率訓局軍一哨,弘化門外朝房駐接,而所領旗鼓前排,依昨年例,令留陣留營營門,量宜定送之意,分付,何如?上曰,依爲之。得臣曰,訓鍊大將李柱國,舟師大將受點矣。訓鍊都監軍兵,何大將率領留陣乎?上曰,以禁將兼察代領,臨時,令政院,牌招聽傳敎,可也。得臣曰,訓鍊大將李柱國,左邊捕將兼察事,曾有下敎,而今以舟師大將,擧行後隨駕矣。捕將兼察之任,何以爲之乎?上曰,兼訓將兼察,令政院臨時牌招,聽傳敎,可也。出擧條在學曰,向者鄭存中,請以臣曹拘留間毁撤材瓦,修葺憲府直房,而霜臺與他自別,事面終涉苟簡,而材瓦亦已傷敗,無足爲修葺之資,臣意則依前所下敎,施行,似好矣。上曰,卿言亦好,依此爲之。在學曰,本曹拘留間毁撤之命,實出於恤民之聖意,不勝欽仰萬萬,而第於決訟之際,多有掣肘之端,今若不問罪犯輕重,竝付典獄,則反恐爲弊,又若全釋,則無以戢奸,曹內保授,旣承下敎,雖不敢擧論,而至於曹門外近處保授,則與曹內有異故,敢此,仰達矣。上曰,曹內保授,則久當爲拘留,拘留久則又當爲如前法外之奸弊,決不可一毫闊狹於其間,但輕罪之囚之典獄,反涉爲弊,此所以曹外保授一條路,不得不許施,曹外則,雖久決無枷械侵困之習,而雖不枷械,若或別般侵困,其罪浮於曾於拘留間襲謬時肆虐,以此擧條,一體書揭,可也。出擧條時秀曰,昨冬勅需區劃時,咸安牟還三萬石,劃給本曹事,自廟堂,稟旨分付矣。卽見慶尙監司李泰永報備局辭緣,則該郡還牟五萬餘石,今減二萬七千石,三萬石之數,無以措劃云,就本道沿海諸邑牟多爲弊處,準此數從便分排,劃送臣曹,似爲合宜,下詢大臣處之,何如?上曰,大臣之意,何如?右議政尹蓍東曰,戶判旣以勅需補用爲請,則咸安牟還,雖不準此數,本道他沿邑牟還有裕處,從便劃送之意,更爲分付,,似好矣。上曰,依爲之。出擧條龍輔曰,今此園幸時,大駕渡露梁津後,先後廂軍兵,中軍代領,領付都監陣,還宮時,待信箭領率出來事,旣承下敎矣。還宮前,本廳中軍及標下軍無歸屬處,何以爲之乎?上曰,摠戎廳,標下則津頭解嚴,中軍,只率前排,領付都監陣後權退,還宮時,準此例,可也。出擧條上命書榻敎曰,舟師大將李柱國,待大駕渡涉後,待信箭以西班陪從,還宮前期一日,先詣舟橋。仍命退,諸臣以次退出。
丙辰正月初十日辰時,上御重熙堂。右承旨入侍時,行右承旨李晩秀,記事官趙台榮,記注官金良倜,記事官吳泰曾,以次進伏訖。上命書傳敎曰,都承旨·左承旨許遞。與未差之代,前望單子入之,待下批牌招察任。上曰,新除授承旨,牌去來,斯速爲之事,分付。命退,承史以次退出。
上在昌德宮。停常參·經筵。
李羽晉啓曰,大司憲徐有臣,執義李龜雲未肅拜,掌令趙錫晦,持平姜碩龜在外,掌令一員,持平一員未差,監察茶時之意,敢啓。傳曰,知道。
鄭尙愚啓曰,明日常參·經筵,取稟。傳曰,停。
鄭尙愚啓曰,臣以入直禁軍戎器點考進去,下直之意,敢啓。傳曰,知道。
鄭尙愚啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意,勞問則亦皆好在云矣,敢啓。傳曰,知道。
李晩秀啓曰,漢學殿講,以孟朔十六日定式,自明年正月爲始,入稟事命下,而來十六日日次矣,敢稟。傳曰,漢學文臣,皆講習乎?問于該院以啓。
傳于李羽晉曰,左副承旨入侍。
傳于蔡弘遠曰,政官牌招開政。
以工曹坐不坐單子。傳于李晩秀曰,在外參議許遞。以未經參議人中,令該曹口傳擬入。
吏曹口傳政事,姜忱爲工曹參議。
承旨前望單子入之,李益運落點。
以右承旨李益運,牌不進推考傳旨。傳于李晩秀曰,處義適可而已,有關事體,過猶不及,此傳旨勿施,伊日旣不在院,衆所共知,則何敢隨衆違牌乎?仍以前牌催促,使之行公。
傳于李晩秀曰,左承旨入侍。
李羽晉啓曰,合辭許久闕啓,事甚未安,今日政新除授兩司諸臺,竝待下批牌招,未肅拜臺諫,一體牌招,何如?傳曰,允。
有政。吏批,判書沈煥之進,參判未差,參議宋煥箕在外,右副承旨蔡弘遠進。啓曰,尙州牧使今當差出,而本州以嶺南雄邑,物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。黃昇源爲吏曹參判,崔重圭爲司諫,姜文會爲掌令,洪光一爲持平,吳鼎源爲副校理,鄭好仁爲禮曹判書,李祖承爲兵曹參判,韓用龜爲禮曹參議,李晩秀爲司譯提調,金在淵爲尙州牧使,尹光顔爲兵曹參議。
鄭尙愚,以兵批言啓曰,平安監營中軍高雲瑞,他道中軍差送,可也事,命下矣。時無見窠,依例付軍職之意,敢啓。傳曰,知道。
兵批,判書李得臣進,參判·參議未差,參知梁周翊入直進,同副承旨鄭尙愚進。李文協爲五衛將,閔植爲部將,小坡兒權管趙致煥,廟洞黃雲澤,同知單李寅,僉知單鄭學畊,護軍趙鎭寬·徐有大·蔡弘履·林濟遠·權裕,副護軍高雲瑞·申光祐·金翰東·李肇源·金相傑,副司直吳鼎源,司果李恒演,竝單付,平壤中軍具壽漢,仍任事承傳。
吏批,再政。李周顯爲順興府使。
傳于鄭尙愚曰,兵曹番次苟簡,今日政新除授堂上,牌招推移入直。
傳于鄭尙愚曰,內移之後,尙不出肅,知事鄭昌順,推考,使之當日謝恩。
以執義李龜雲,持平洪光一,司諫崔重圭,牌不進罷職傳旨。傳于李羽晉曰,只推,更爲牌招。
鄭尙愚啓曰,卽見平安監司金載瓚,以義州府尹沈晉賢,稱謝咨文一度,祗受入送事,狀啓謄本,則初八日寅時,自灣府封發,初九日辰時,到箕營,自箕營同時封發,十一日未時,始爲到院,前後撥路申飭,何等截嚴,而如是稽滯,極爲駭然。當該不飭之三道道臣,海西帥臣,竝從重推考,何如?傳曰,令廟堂査處。
鄭尙愚,以吏曹言啓曰,禮曹正郞尹涵呈狀內,矣身素患痰癖之症,當寒添劇,時月內,萬無供職之望云,身病旣如是,則不可强令察任,今姑改差,何如?傳曰,允。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,日寒如此,置之,可也。
鄭尙愚,以兵曹言啓曰,今正月十一日,武臣賓廳武經講書日次,而中日相値,不得爲之之意,敢啓。傳曰,知道。
鄭尙愚,以兵曹言啓曰,今此園幸時,留陣訓局軍兵,禁將兼察代領事,命下,而在前留營大將,兼察留陣時,該營軍兵,中軍代領,昨年則留營御營大將,以舟師大將往來時,前大將率領矣,今番則何以爲之乎?敢稟。傳曰,令中軍代領,可也。
鄭尙愚,以御營廳言啓曰,本廳千摠金燨,身病甚重,勢難察任,改差,何如?傳曰,允。
李益運,以義禁府言啓曰,右議政尹蓍東所啓內,臣向日筵奏之後,退而聞之,則沈儀之事,尙在金吾文案云。此亦當一例洗草事,批旨內,前奏事文案,雖不在,無論此事他事,似此可合洗草者,若或有之,一體爲之,堂上中舟橋進去衆所共知情病人,竝許遞。前望單子入之,待下批牌招察任,待其入來,卿面傳筵敎,擧行後使之草記可也事,命下矣。臣等,齊會本府,取考各年文案,則庚寅三月三十日,沈儀之推案,辛卯八月初三日,沈儀之推案,合爲二卷,本府謄錄中,亦有可合洗草者,故問議大臣後,一竝洗草,其外文案,則辛亥年因刑曹啓目判付,洗草後,更無遺漏之意,敢啓。傳曰,知道。
李羽晉,以義禁府言啓曰,右議政尹蓍東擧條批旨內,無論此事他事,似此可合洗草者,若或有之,一體爲之事,命下矣。嚴弘福事,文案曾於辛亥年,因刑曹啓目判付,已爲洗草,而其時干連諸人中,睦重道子婦戒梅,迎日縣爲婢女愛,長鬐縣爲婢姪德榮,慶興府安置朴垂裕子萬柱,熊川縣爲奴尙載,罪籍原案,旣已洗草,則徒流案,亦不當仍置,一體爻周,分付各該道臣,竝卽放送,何如?傳曰,允。
丙辰正月十一日辰時,上御重熙堂。左副承旨入侍,左副承旨蔡弘遠,假注書金履永,記注官金良倜,記事官吳泰曾,以次進伏訖。上命書傳敎曰,都承旨,與同副承旨許遞,前望單子入之,待下批牌招察任。仍命退,承史以次退出。
丙辰正月十一日午時,上御重熙堂。左承旨入侍時,行左承旨李晩秀,記事官趙台榮,記注官金良倜,記事官吳泰曾,以次進伏訖。上曰,政官入來與否,知入。賤臣承命出,回奏曰,政官姑未入來云矣。上曰,政官入來後,政事望筒,卽爲捧入事,分付。仍命退,承史以次退出。
上在昌德宮。停常參·經筵。
李益運啓曰,合辭方張之時,諫院無詣臺之員,事甚未安,正言金驥燦,自鄕上來云,卽爲牌招,何如?傳曰,允。
李益運啓曰,明日常參·經筵,取稟。傳曰,停。
傳于李益運曰,左承旨入侍。
傳于李益運曰,右承旨入侍。
傳于李益運曰,右副承旨入侍。
傳于李益運曰,臺諫命牌,事體何如,而亞憲違牌,誤以持憲入稟,換捧傳旨,以致昨夜違牌之臺臣,今日拜辭出肅之擧,當該坐直承旨,爲先遞差,右位承旨推考。
承旨前望單子入之,林濟遠·李肇源落點。
兵曹堂上前望單子入之,參議鄭尙愚落點。
兵曹口傳政事,以梁周翊爲曹司衛將。
兵曹堂上前望單子入之,參知李羽晉落點。
傳于李肇源曰,同副承旨入待。
以園幸時留都,何大臣爲之?取稟。傳于李益運曰,金判敦寧留都,領議政,領敦寧,當一體留都而似難矣。使之安心在第,左相則連服黃連之後,所愼向勝,欲爲先詣,而道臣陪行,驛馬入把爲難之云。勿爲擧行,以便大臣之心,轎馬及驛人馬,令備局,終標量送,同副承旨許遞。仍令該曹,口傳付軍職。
承旨前望單子入之,趙鎭寬·申耆·金勉柱落點。
傳于李益運曰,新除授承旨中,罷散人敍用。
以左副承旨申耆,牌不進罷職傳旨。傳于李益運曰,只推,更爲牌招。
以左副承旨申耆,再牌不進罷職傳旨。傳于李肇源曰,勿施,更爲牌招。
兵曹口傳政事,副護軍單,蔡弘遠·李晩秀。
傳于李益運曰,領相則以歲初別諭進箋,右相則以老人歲饌之格外特頒進箋,而綾恩君進箋日,使之同爲事,已有下敎矣。見今日寒稍解,日字,待下敎陪進之意,亦已遣史官傳諭,令綾恩君知悉矣。當觀明日寒燠,更有下敎,該房知悉。
傳于李肇源曰,禮判爲守宮大將,本職許遞。前望單子入之,待下批牌招察任。
禮曹判書前望單子入之,具庠落點。
傳于李益運曰,當該有司堂上,越俸一等。
以濟州牧使李禹鉉狀啓,薦新唐金橘,數旣不準,品亦劣小,惶恐待罪事。傳于李益運曰,勿待罪事,回諭。
以濟州牧使李禹鉉狀啓,十一月朔薦新洞庭橘·乳柑,全數闕封,惶恐待罪事。傳于李益運曰,勿待罪事,回諭。
以濟州牧使李禹鉉狀啓,社倉設置一款,不可輕議,緣由馳啓事。傳于李益運曰,事勢旣如此,則不可强令爲之,而此後民力稍裕,公私蓋藏,如可着手,更以設施當否,論理狀聞之意,回諭。
以濟州牧使李禹鉉啓本,士庶年九十人姓名,成冊上送事。傳于李益運曰,令該曹口傳下批,今日內安寶,成送有旨。
以濟州牧使李禹鉉狀啓,島民中,貧殘流丐,待春暖,許通陸路計料事。傳于李益運曰,事勢似然,依狀辭施行,而深軫兩便之方,莫致後悔之歎事,回諭。
以全羅監司徐鼎修狀啓,長興等五邑守令,竝令該曹,催促下送事。傳于李益運曰,此時本道守令,一刻曠官可悶,況船粟之時乎?未赴任守令,嚴飭,星火赴任,沿邑上京守令,使之當日內倍道下送後,草記事,分付該曹,船粟前,切勿給由事,回諭。
以執義李龜雲,司諫崔重圭牌不進罷職傳旨。傳于李肇源曰,只推。
以正言金驥燦,牌不進罷職傳旨。傳于李肇源曰,只推。
事變假注書夫宗仁狀啓,臣今正月初五日,敬奉聖諭,初九日馳到連山縣領中樞府事金憙所住處,傳諭是白乎,則以爲臣猥陳自訟之章,乞被闕禮之罪,不料玆者,史官遠臨,誕宣聖批,不徒不加以重罪,乃反特諭以恩言,死罪賤臣,何以得此於我聖上也?臣伏讀以還,感極涕零,第臣至重之罪負,癃痼之病狀,已悉於前後疏啓,今不敢復事煩瀆,而聖敎之下,只益隕越靡措而已云矣。臣今方復路,緣由馳啓爲白臥乎事。踏啓字
李益運,以吏曹言啓曰,因全羅監司徐鼎修狀啓,長興等五邑守令,竝令該曹,催促下送事,此時本道守令,一刻曠官可悶,況船粟之時乎?未赴任守令嚴飭,星火赴任,沿邑上京守令,使之當日內倍道下送後,草記事,分付該曹事,命下矣。未赴任守令,星火赴任,沿邑守令,當日倍道下去之意,嚴加催促,則未赴任守令順天府使崔守魯,樂安郡守安㢞,萬頃縣令崔時淳,日前已爲下去,上京守令扶安縣監李允行,今朝纔已下去,而長興府使許溟,父病危重,不得下去云。雖未知親病之如何,而特敎申飭之下,不卽下去,事體所在,誠極未安,令該府,拿問處之,何如?傳曰,然則改差,有履歷治聲可堪擧行之人,拔例口傳差出,待下批當日辭朝,給馬下送,可也。
金勉柱,以賑恤廳言啓曰,濟州進上領來人十三名內,上來十人及華城府病留人三名等處,回糧米各三斗式,依例分給之意,敢啓。傳曰,知道。
李肇源,以禮曹言啓曰,卽伏見濟州牧使李禹鉉貢果薦新狀啓謄報,則去十月令宗廟·景慕宮薦新柑子,依數封進,而至於唐金橘,以不足之數,都封上送,自禮曹,稟旨封進云矣。在前如此之時,多有減數薦進之規,今亦依前例推移,當日薦進,何如?傳曰,允。
趙鎭寬,以弘文館言啓曰,應敎李明淵,旣有只推之命,副修撰沈象奎,疏批已下,竝卽牌招察任,何如?傳曰,允。
李肇源,以備邊司言啓曰,卽見政院啓辭,則以爲平安監司金載瓚,以義州府尹沈晉賢稱謝咨文,祗受入送事,狀啓謄本,則初八日寅時,自灣府封發,初九日辰時,到箕營,同時封發,十一日未時,始爲到院,當該不飭之三道道臣,海西帥臣,從重推考,何如?傳曰,令廟堂,査處事,命下矣。狀啓封發四日,始爲到院,其間遲滯委折,嚴覈於陪持金元謙處,則以爲初八日寅時,自灣府封發,同日亥時量,到肅川路上,猝遇大風大寒,初九日辰時量,到平壤,受出狀啓謄本,巳時量,自平壤離發,而風寒轉劇,初十日亥時量,始到臨津,則江水半氷,渡津無路,以致一夜之淹滯,十一日卯時量,始爲乘氷上來云。肅川之於平壤,不過爲七十里,而遲滯者爲五時,平壤之於臨津,爲四百五十里,而遲滯者爲一日半,數日風寒,雖極非常,邊報去來,何等嚴急,而況値勅奇當頭之時,乃敢諉以風寒,惟意稽滯者,極爲痛駭。陪持金元謙,自本司,嚴棍懲治計料,而雖以渠之所告推之,其所稽滯,非由於撥路之不善申飭,三道道帥臣推考,置之,何如?傳曰,近日風寒,不但甚於至臘,卽初見於近年,不敢以坼甕之有諺,爲弛心之端,陪持亦人耳,與時急狀啓有異,亦奈半氷何,今番則分揀,可也。
傳于李肇源曰,欲爲下敎而未果矣,勅行之接待,雖與道伯有異,亦有具軍威延接之例云,則海西帥臣,當擧行乎?念其先祖,亦難强之,前例有無及至今蹲仍,欲見勅使而然乎?其意,令廟堂,問啓於黃海兵使處。
李肇源,以備邊司言啓曰,卽見忠淸監司李鼎運狀啓,則以爲昨年年事,田穀稍登,畓穀全歉,春後顑頷,勢所必至。新昌等十一邑,目下窮民,非賑難活,至於瑞山等四邑,則皆以爲該邑年事,比再昨年稍勝,而若抄出最貧無依者,自該邑,隨力自備,其餘稍緩者,酌量分還,則庶免捐瘠云。不宜强令設賑,各邑所在驛鎭堡,亦依地方官例,使之一體擧行,而抄飢報牒,姑未齊到,以今先報,量其諸邑,則似不下萬餘口,容入賑穀,固當及今區劃,道內營賑穀中,限二千石,常賑耗中,限六千石許劃事,請令廟堂,稟旨,分付矣。湖西十餘邑之荐歉,宜有賙賑之政,而蓋聞前道臣在任時,不欲以公賑爲請,初則從便救急,終則付還勸農,使國穀,無耗費之患,飢民無捐瘠之慮,故前後狀聞中,不爲指一陳請者,必有料量,而然而今道臣,又就十五邑中四邑,令各該守宰,自備救急,十一邑,始請公賑,而所請穀物,爲八千包,則其能折米而爲萬餘口接濟之資乎?稷山·天安,最稱尤甚,而道路不見鶉鵠之形,閭巷且無流顚之類云爾,則餘外諸邑,亦可推知。然歲前謂能糊口,春後必多艱食,今此賙恤之計,道臣雖新莅,必有採探而審量者,十一邑公賑事,依狀請施行。穀物,以營賑穀二千石,常賑耗三千石,姑先許劃,以爲分俵設施之地,益察物情,詳量穀簿,更爲條列狀聞後,可以定準劃當否,以此知悉。更加各別惕念擧行之意,分付,何如?傳曰,允。
李肇源,以舟橋司言啓曰,寒事稍解,橋梁排鋪次,臣頤之,率都廳臣具明遠,今十三日出往之意,敢啓。傳曰,知道。
李肇源,以二所巡廳言啓曰,去夜三更二點量,犯夜人幼學尹行淵,執捉,依例移送秋曹之意,敢啓。傳曰,知道。
林濟遠,以刑曹言啓曰,因二所巡廳啓辭,去夜三更量,犯夜人幼學尹行淵,執捉移送秋曹事,命下矣。尹行淵,依更數決笞五十度,放送之意,敢啓。傳曰,知道。
左副承旨李羽晉疏曰,伏以臣,於同副承旨鄭尙愚遞差之命,有不勝萬萬惶蹙之至。昨夜,臣與尙愚伴直,而臺臣去就,臣以該房矇然入稟,則罪在於臣,而譴遞之典,反及下僚,臣獨倖逭,罰止問備,其何敢諉罪於人,晏然在職乎?玆敢短章自列,徑出禁扃。伏乞聖明,亟命鐫遞臣職名,以安微分,仍治臣擅離之罪,以肅朝綱,不勝幸甚,臣無任屛營之至。踏啓字。
副校理沈象奎疏曰,伏以臣之逖違文陛,今且六年之久矣。尋常戀結,夢寤恒切,一念瞻企之誠,不啻如孺子之望慈母,玆者祥禫再訖。縷命尙保,廓然穹壤,復齒人類,遽蒙甄錄,銜級且新,恩春罔極,感咽無措,臣於是乎豈不欲趨走顚倒?冠冕隨入,叩謝軒墀,仰覲耿光,以小攄區區蘊積祝戴之忱,而顧臣洊禍餘生,竊有至苦絶悲之情。噫,臣年纔三十,而三年之喪,凡五遭矣。鮮民之生,無如臣之窮者也。嗟,蓼莪之已廢,又陳情之無及,是則臣之茹痛含忍,舊新交倂,非直母孫至情之哀而已也。臣雖頑如木石,苟存視息,尙何忍自同恒人,束帶結纓,馳逐榮途之爲哉?陞六之恩,謬及於跧蟄之中,玉署之除,踵辱於闋制之餘,苫塊殘喘,屢勤宸念,荷寵彌渥,遇榮增悲,德音如天,報答無階,惟有翹首禁籞,感淚隨逬。且臣計其倖第,雖已有年,以言從仕,曾無多日,旣蔑陳力之效,又乏節次之限,則班序超陞,已萬萬驟濫。玆況仍而授之以經幄論思之職,殆若循其例格者然,此而貪冒,尤所不敢,玆敢短牘哀籲於崇嚴之下。伏乞聖慈,俯賜憫矜,憐臣悲苦之情,察臣惶兢之私,將臣見叨職階,竝許汰免,俾得以含戴造化,守安賤分,千萬不勝大願,臣無任祈懇之至。省疏具悉。爾其勿辭察職。
丙辰正月十二日辰時,上御重熙堂。左承旨·右承旨·右副承旨入侍時,行左承旨李晩秀,行右承旨李益運,右副承旨蔡弘遠,假注書金履永,記注官金良倜,記事官吳泰曾,以次進伏訖。上命益運,書傳敎曰,左承旨許遞。與未差之代,前望單子入之,待下批牌招察任。又命弘遠書傳敎曰,在外兵曹堂上許遞。前望單子入之,待下批牌招察任。又命書傳敎曰,曹司五衛將,令該曹口傳差出。又命書榻敎曰,承旨前望單子,待下批牌招察任。仍命退,承史以次退出。
上在昌德宮。停常參·經筵。
申耆啓曰,明日常參·經筵,取稟。傳曰,停。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,來十八日專經武臣殿講日次矣,敢稟。傳曰,待下敎,更稟。
傳于李益運曰,具奉朝賀宣麻,及大臣進箋,今日爲之,該房知悉。
傳于李益運曰,今日日氣暄暢,領右相入來事,遣史官傳諭。
李益運啓曰,今日宣麻,侍臣當爲備員,兩司除在外外,未肅拜人員,竝卽牌招,何如?傳曰,允。
傳于李益運曰,來待諸臣入侍。
傳于李肇源曰,右副承旨入侍。
以都摠府守宮望箇,傳于李肇源曰,因兵判所奏,有下敎者,此望筒還給。
以都摠府寶劍望筒,傳于李肇源曰,今日殿座時,寶劍差備置之,懸頉摠管許遞。令該曹口傳差出。
兵曹口傳政事,以安春君爲都摠管。
傳于李益運曰,判堂不得隨駕云,許遞。前望單子入之,待下批牌招察任。
工曹判書前望單子入之,李家煥落點。
以工曹判書李家煥,牌不進推考傳旨,傳于李益運曰,更爲牌招。
以工曹判書李家煥,再牌不進推考傳旨,傳于李益運曰,更爲牌招。
兵曹口傳政事,黃海水虞候趙錫晦,除授事,承傳。
傳于李益運曰,泰川縣監,除朝辭當日下送。
吏曹口傳政事,以李秉烈爲監察,洪龍健爲長興府使。
傳于李益運曰,壯勇內外營規制稍成,此豈爲京外動駕而設者乎?卽爲園幸所重也,猶以規模之未定,反有不知本意之弊,自今園幸時,到行宮及詣園所也,環衛作門等事,內外營專當擧行,隨駕營門,則始興·果川宿站外,步軍爲層環衛而已。作門禁雜人等事,壯勇內外營主管,隨駕營則但當檢察該營環衛,以此令兵曹知悉。磨鍊節目,亦令壯勇內外營隨駕營門,知悉。
以兵曹園幸時侍衛節目判付內,近來各司擧行中,結束色擧行,能成樣,下敎之下,亦能諦悉,今日許多條件,當日內書入,當該結束色執吏,自本曹,木二疋賞給爲良如敎。
趙鎭寬啓曰,臣鎭寬,依定式,進詣香室,奉審香祝櫃·祝板袱子,則精潔之意,敢啓。傳曰,知道。
李肇源,以兵曹言啓曰,今此園幸時,晝停所宿所,預先稟定,然後節目可以磨鍊,故取考前例,則出宮第一日,始興縣晝停,華城府宿所,第二日園所展謁,還詣華城府宿所,第三日始興縣宿所,第四日還宮,軍令磨鍊啓下,而還宮時,因特敎,進定一日矣。今番則,何以爲之乎?敢稟。傳曰,第一日華城宿所,第二日拜園,還詣華城宿所,第三日華城宿所,第四日還宮磨鍊節目,而還宮日字之差先一日,皆因臨時特敎爲之,節目,則依此排日修入,可也。
李肇源,以一所巡廳言啓曰,去夜二更一點量,犯夜人幼學尹慶冕,執捉,依例移送秋曹之意,敢啓。傳曰,知道。
李肇源,以刑曹言啓曰,因一所巡廳啓辭,去夜二更量,犯夜人幼學尹慶冕執捉,移送秋曹事,命下矣。尹慶冕,依更數,決笞五十度,放送之意,敢啓。傳曰,知道。
丙辰正月十三日辰時,上御便殿。右承旨,與來待諸臣入侍時,行右承旨李益運,右副承旨李肇源,假注書金履永,記注官安經心,記事官吳泰曾,廣州留守徐有隣,京畿監司金文淳,戶曹判書李時秀,行副司直徐龍輔,副護軍尹行恁,以次進伏訖。上曰,戶判事誠極慨然,身爲有司之臣,則寧爲任怨,毋思自謀,當以故相閔鼎重爲法,而近來任事者,全昧此箇道理,至以豐德銀店事言之,開礦未幾,旋卽撤役,恩雖己出,怨將誰歸?雖不欲索言,而當此支勑之艱匱,不思國用之補贍,寧有如許道理乎?上曰,吏判事,亦豈成說乎?問啓之還給,已過一再矣。此莫非寵遇之過隆,致有錯誤之多端,雖以長興府使望筒言之,以蒙騃昏劣者,充擬賑邑,至煩侵夜酬應,是豈對揚之道乎?仍敎曰,吏判之他罪無論,國家庶績,因以叢脞,則吏判,死有餘罪,史官,出諭吏判。賤臣承命出諭。上命書傳敎曰,小事大事,必以違禁爲伎倆,何也?園幸定例堂上沈頤之,爲先罷職,斷不可已,而舟橋亦有所重,爲先越俸二等,當該捧納承旨,亦爲越俸一等,以示朝廷有典憲,園幸之著爲定例,苦心果何如,而曾未幾何,擧行懈弛,若此則法將安用?今番動駕,若有一毫不謹,犯者不但爲故犯,不飭之堂上以下,難免重勘,以此嚴飭,亦以此意,兵判以下隨駕將臣,牌招聽傳敎,京畿監司,兩都留守處,令定例堂上,別關嚴飭,歲一園幸,是豈遊豫之擧?以尊體貌之道,强備先後廂挾輦軍,而此亦豈樂爲張皇之意乎?定例之尙不印頒,蓋欲次次觀勢省減也。今日群下,庶或一分諒悉,而年復年來,未有感動底意,徒增浮文,寧不駭然?定例堂上,須知此意,可合省繁者,更加省繁,挾輦軍,則近來軫念,換用馬軍,定例名數太多,外此衛內軍兵,亦爲量減以下,使卽釐正於定例。又命書傳敎曰,兵曹佐郞鄭晩錫,正郞呂駿永,園幸各站,定例諸務,摘奸御史差下,始興·廣州·水原等地,分掌往來審察,若有一毫違令越例之事,各該衙門堂上,隨駕營門將臣,該地方留守監司以下,狀聞論罪事,分付。益運曰,吏曹參判黃昇源,除拜後,過三日不爲出肅,依定式推考警責,仍卽牌招察任,何如?上曰,依爲之。出擧條命肇源書傳敎曰,名敎中,自有樂地,何必爲鄭衛桑間濮上噍殺之音,於堂堂奎署玉堂之間哉?何況剺薙之體,戛之作,所關者在於用變,而前此飭敎,何如?渠亦我國之人,宜知率敎之方,而乃敢背馳常經,甘歸化外,觀於昨日疏本,而愈莫揜焉。大抵革之爲卦,使民日遷善不自知,卽畏罪而避刑也,渠獨無畏避之心乎?特以念先之意,姑從末勘,而所惜者職名,亦豈可以閣臣館官待之,書其職名乎?爲先改差,沈象奎熊川縣監除授,使之當日辭朝,時縣監遞付軍職。又命書傳敎曰,自鄕上來之臺諫,臨殿之班,無情勢違牌,載於法典乎?極爲駭然,掌令趙錫晦,黃海水虞候除授,正言金驥燦,初叨臺地,容有差等,泰川縣監除授,當日辭朝,使之卽日發程。肇源曰,今月初十日,因右議政尹蓍東所啓,廣州判官所佩兵符,以留守卽今所佩廣州府書塡之符,移給事擧條啓下,而各邑兵符,只書邑號,元無州府郡縣連稱之規,則今此廣州府三字,有違格式矣。前日府尹所佩廣州二字書塡之符,尙在本院,以此頒給於判官,而廣州府三字書塡之符,則取來燒火,事甚便好,故敢此,仰達矣。上曰,依爲之。出擧條仍命退,諸臣以次退出。
丙辰正月十三日午時,上御便殿。奉朝賀宣麻,領右相進箋,回榜老人入侍時,行都承旨趙鎭寬,行左承旨林濟遠,行右承旨李益運,左副承旨申耆,右副承旨李肇源,同副承旨金勉柱,記事官趙台榮,假注書金履永,記注官安經心,記事官吳泰曾,一提學沈煥之,直提學李晩秀,直閣李始源,檢校待敎徐有榘,以次侍立。上具翼善冠·衮龍袍,陞座,元子侍立。上曰,綾恩君進箋,先爲之。子孫咸隨其後,引儀,唱致仕重臣,入就位,行四拜禮,奉朝賀具允明,率子禮曹判書庠,姪大護軍㢞,進士康,幼學㢍孫,幼學孝元,昌陵參奉悌元,幼學義元,曾孫副司正得魯,幼學章魯,童蒙伯吉·晩吉,從孫童蒙昌孫,玄孫童蒙玄壽,外孫幼學吳慶祿,入就位。庠·㢞,扶腋而前,諸子孫隨之,行禮,宣敎官,讀宣敎文訖。允明,復行拜禮,退復位。上曰,進箋。領議政洪樂性,率子行副司直義榮,繕工副正大榮,姪幼學世榮,孫副司正奭周,童蒙吉周·耆周入,義榮·大榮,扶腋而前,諸子孫隨之。右議政尹蓍東,率弟前令龜東,從子幼學慶畬,從孫童蒙致堯·致舜,女壻幼學申綬,甥姪幼學洪樂范入。行司直金持默,率子前府使基厚,姪幼學基胤·基常·基拓,孫童蒙宅善,入就位。上曰,領相及綾恩老矣,特用養老禮。行禮時,以一坐·再·至興平身,引儀唱行禮訖。上曰,回榜老人入侍。賤臣承命出傳,崇政李厚儉,率子前萬戶德一,孫閑良永年,外孫前部將金樂曾。正憲丁南輝,率子前正載遂,騎士載述,姪閑良載逵·載遊·載遜,孫引儀若樞·若虎·若麟。資憲朴春遇,率子閑良師儉·師禧,入就位,行四拜禮訖。上曰,諸家子孫,各行序立,無相錯也。上曰,老人易疲,節文宜簡,讀箋除之,大臣重臣,皆進前,而史官傳諭兩大臣。樂性·耆東·允明·持默,進伏訖。樂性等問候訖。上曰,今日甚盛擧也。樂性曰,臣之從前求退,亦已屢矣。終未蒙許,臣於此世,有何羨艶於人,而今見綾恩之宣麻許退,實不勝羨艶矣。上曰,八十首相,於古有否,此亦朝廷之瑞也。卿之休退,豈無其時乎?上敎蓍東曰,在家封箋,卿家老人,亦得觀光乎?蓍東曰,下堂行禮,攢手獻頌,百拜不知止矣。上曰,此亦卿誠孝驗處也。上敎允明曰,由卿福力,得以致今日矣。今雖休退,豈無可見之時,而旣云告退,予心悵然矣。允明曰,臣立朝五十年,猥叨內外權要,昏謬之罪,自訟者何恨,而得以倖逭,以至于今,莫非我兩朝不世之恩也。臣之請休,非有高致而然,而況明時告退,亦豈不耿結于中,而要以終始獲免於罪戾,庶爲塵刹之報,今伏奉悵然之敎,臣不勝感泣之地矣。樂性曰,此是曠百世稀異之事,臣等請呼嵩,以展祝聖之誠,在位者皆山呼者三。上曰,眞諺所謂好德談矣。上曰,雖是小科,回榜足可爲武科回榜之先生,領相·綾恩,竝呼新來,分塗半面,可也。命濟遠曰,招問其子姪之隨入者,隨其地閥,各依所願,可以付料者,付料之意,言于兵判也。仍命宣饌,又具一盒饌,使元子,別賜蓍東,以遺老親,蓍東拜手謹受。又命諸家子孫童蒙,就元子前拜受囊子筆墨之頒。又命晩秀,書御製詩。詩曰,生老昇平九十年,福星長照北辰邊,華銜更許添三字,好做淸朝地上仙。以賜允明,使侍衛諸臣及老人家子孫,皆賡進。又敎曰,御製事體自別,竝敎書,載龍亭鼓吹細仗,如儀前導,至于主家祠堂,禮則然矣。此意諭于綾恩家子孫。上曰,再明年,禮判將入耆社,耆社之父子作僚,古有是否?庠曰,未之聞也。上曰,勳府有司之任,則雖已致仕,亦當仍察矣。仍命諸老人先退。定例堂上徐龍輔曰,定例中,隨駕營前排隨率之不緊名色,今方量宜釐正,而至於將臣之以閣臣班及東西班陪從官隨駕者,前排及印信甲冑等屬,恐不必如例帶去,故敢此,仰達矣。上曰,隨駕營大將外,甲冑印信,渡涉以後除之,至於前排何可減除乎?此則欲爲依前爲之,追聞定例堂上言訓將之意,亦如此云,更思果然,竝依爲之。出擧條仍命退,諸臣以次退出。
上在昌德宮。停常參·經筵。
夜自四更至初五日開東,灑雨下雨。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,合辭闕啓,已至多日,事甚未安,兩司除在外外,未肅拜人員,竝卽牌招,何如?傳曰,允。
申耆啓曰,明日常參·經筵,取稟。傳曰,停。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,諸承旨,持公事入侍。
傳于趙鎭寬曰,禮房承旨,馳詣宗廟·景慕宮,奉審摘奸以來。
傳于趙鎭寬曰,承旨房仍,左副爲軍士房,右副爲推考房。
李肇源啓曰,判義禁鄭好仁,時無職名,令該曹口傳付軍職,何如?傳曰,允。
兵曹口傳政事,上護軍鄭好仁。
吏曹口傳政事,尹耆東爲英陵令。
以驪州牧使望筒,傳于李肇源曰,雖以公格允下,其在孝理之政,旣知之,何可仍爲勿施乎?今番則武臣擬入事,分付。
吏曹口傳政事,以申大謙爲驪州牧使。
金就强改差,代鄭敬翰爲事變假注書。
傳于申耆曰,未肅拜摠管許遞。前望單子入之,待下批牌招察任。
摠管前望單子入之,洪檍落點。
傳于申耆曰,史官一員待命,騎馬一匹立之。
李肇源啓曰,判義禁鄭好仁,同義禁黃昇源·洪明浩·李晩秀,持時囚罪人李周奭刑推供辭,來待矣。傳曰,入侍。
李肇源啓曰,大司憲徐有臣牌不進,執義李龜雲,持平姜碩龜·洪光一呈辭,掌令姜文會在外,一員未差,監察茶時之意,敢啓。傳曰,知道。
傳于李肇源曰,憲府無行公臺諫,隨駕官,以監察書入,事體所在,寧容若是?未肅拜憲臺許遞,前望單子入之。
傳于李肇源曰,右副承旨入侍。
傳于李肇源曰,下直守令入侍。
傳于李肇源曰,摠管中,時帶亞將人許遞。前望單子入〈之〉,待下批待開門,與未肅拜摠管,牌招察任。
以慶尙右兵使洪仁默狀啓,今春習操及巡點,令廟堂,稟旨分付事判下內,啓下備邊司爲旀,春操雖於秋操,待秋成更稟爲良如敎。
以金鋼囚單子,傳于李肇源曰,付過放送。
傳于李肇源曰,日昨三招不進之後,尙不出肅,工曹判書李家煥,推考,卽爲牌招,嚴飭行公。
以承文院漢學講習人別單,傳于李肇源曰,在京人及在近畿人嚴飭,限五十日熟習,言送政院,自來孟朔殿講日次,使之取稟。
傳于李肇源曰,明日卽上元夜,自今日,夜弛禁事,分付。
傳于李肇源曰,守宮點下同副承旨,本職許遞。
李肇源,以漢城府言啓曰,孝烈之表著者,自各部搜訪報來,合爲十一人,故呈單,則移送禮曹,孝烈各人居住姓名,別單書入之意,敢啓。傳曰,知道。
李益運,以漢城府言啓曰,今年正朝,歲饌老人抄啓時,南部居前知事洪緯浩,今年爲八十八歲,而該部誤以七十八歲報來,致有別單中年歲相左之擧,臣府之不能檢察,不勝惶恐。該部之擧行,亦甚駭然,原別單改付標以入,而該部官,令該部拿問處之,何如?傳曰,允。
李肇源,以兵曹言啓曰,依傳敎,結束色執吏·書吏金之聲處,木二疋施賞之意,敢啓。傳曰,知道。
李肇源,以兵曹言啓曰,依下敎,義禁府書吏李載元,當直書吏梁景鴻,行首羅將具福得,各決棍十度之意,敢啓。傳曰,知道。
李肇源,以壯勇營言啓曰,本營中日試射時,騎芻沒技人及鳥銃沒技軍,依節目別單書入之意,敢啓。傳曰,知道。
李肇源,以刑曹言啓曰,依下敎,臣等開坐本曹,承政院當該書吏金守正,卽爲捉來,以疏章凡係涉禁者,所當提醒退却,況自先朝,爲所重,禁令至嚴。又於癸丑,申禁何如,則涉禁之疏,焉敢捧入乎?知之而捧入,則其罪固罔赦,設或不知而捧入,不知亦罪,其間委折,從實直告之意,發問目施威嚴問,則所供內,凡於涉禁之疏,何敢捧入,而至於此事?愚迷所致,先朝禁令,未得聞知。癸丑申禁之事,渠非其時該吏,且無院壁之書揭,故全然不知。今此上疏,不能提醒退却,致有捧入之擧,萬死無惜云矣。涉禁之疏,肆然捧入者,萬萬可駭,而特敎嚴問之下,敢以全然不知等說,漫漶納供,究其情狀,尤爲痛惡,嚴刑得情,何如?傳曰,旣有先朝大處分於臨門時,而三日却膳,半國搢疏,爲金石之典則,不易之鐵案,禁令有無,何可論乎?況年前敷示之後,禁令則不期爲而自爲,特以無文跡,謂無禁令者,蟣蝨渠輩,何足責?況承宣,以不知禁,姑爲分揀,其在刑政,不可只罪下吏,爲先嚴杖姑放,可也。
李肇源,以義禁府言啓曰,黃海監司徐邁修狀啓,信川郡所在水營所管軍糧,大小米虛留掩置,戊申以後至甲寅,該郡守等罪狀,令攸司稟處事,啓下矣。所當依狀請卽爲擧行,而以戊申以後守令,初不指名現告,其爲疎忽,莫此爲甚,該道臣從重推考。戊申以後至甲寅當該郡守,使之指名狀聞,後拿問勘處,何如?傳曰,治績固不關於文簿,而萬有一治如其文,焉弛西顧之念乎?不言其名,只請其罪,不可但以錯謬言,又有釐弊狀啓一度之下廟堂者,而亦莫知頭緖云,以此以彼,海伯事駭然矣。竝令廟堂,嚴飭道伯,使之改修正上送後,各爲稟處,可也。
李肇源,以義禁府言啓曰,驪州前牧使柳,卽其地方定配,其委折,先爲拿問捧供事,傳旨啓下矣。柳,時在任所云,依例發遣府書吏,拿來,何如?傳曰,允。
李肇源,以義禁府言啓曰,英陵令李柱溟,令該府拿鞫得情事,命下矣。李柱溟方在直所云,發遣府羅將,待替直,拿囚之意,敢啓。傳曰,知道。
禁府啓目,罪人李周奭,刑問一次,訊杖三十度,原情云云。傳敎內辭緣,發問目嚴刑究問,則兩件所犯,無辭遲晩,所當照法重勘是白乎矣,旣有捧草供持文案入侍之命,上裁,何如啓。訊推之下,無辭發明,渠之犯罪,益無所逃。比邱之屬,招來一款,初以爲尤涉痛惡,觀於渠供,屠牛之處,以川邊爲言,不可比諸直所隱處,其爲驚駭,甚於右項,一次刑訊,無以徵其罪,遠島勿限年定配爲良如敎。
李肇源,以義禁府言啓曰,罪人李周奭,遠島勿限年定配事,命下矣。李周奭,慶尙道巨濟府,勿限年定配,而以判付內辭意,具罪目,依例發遣府羅將,押送配所,何如?傳曰,允。
刑曹啓目,粘連向前京畿監司金文淳,旣已遲晩,所當照律施行是白乎矣,係是一品,臣曹不敢擅便,上裁,何如?判付啓,一査一否,亦罪也,先時後時,皆罪也。多少分疏,近於宛委,不料崇班出按之臣,有此忽於所重之事,所當下吏,使之對問,而猶異於全然昧然,施以越俸三等之典爲良如敎。
丙辰正月十四日辰時,上御誠正閣。諸承旨,持公事入侍時,行都承旨趙鎭寬,行左承旨林濟遠,行右承旨李益運,左副承旨申耆,右副承旨李肇源,同副承旨金勉柱,記事官趙台榮,假注書金履永,記注官金良倜,記事官吳泰曾,檢校待敎徐有榘,以次進伏訖。勉柱,讀奏忠淸監司李鼎運啓本,正朝老人題給成冊上送事。鎭寬,讀奏江原監司李秉鼎狀啓,祭享祝式中,年號釐正,有旨祗受事。肇源,讀奏黃海監司徐邁修狀啓,信川郡軍糧米,代捧錢雜穀,分置計料,令廟堂稟處,戊申以後,該守令虛留之罪,令攸司稟處事。濟遠,讀奏江原監司李秉鼎啓本,罪人沈師民放送事。上命各書判付訖。上曰,驪州兩陵寢,有摘奸事矣。陵官所犯,萬萬驚駭,前所未聞,傳敎從當書下,同義禁先爲入侍。賤臣承命出,與同義禁李晩秀,偕入進伏。上曰,寧陵別檢李周奭,英陵令李柱溟,卽速發捕,卽速開座,以推鞫杖嚴問取招。上曰,李周奭,是李邦榮之子乎?益運曰,臣之外從也。上曰,若在先朝,如許事發,則親鞫之擧,豈或踰時,而予未之能焉?此予剛不足處,而滿心悚懍,何敢自弛也?仍命書傳敎曰,禁府諸堂,牌招入侍。又命書傳敎曰,惟予夙宵一念,在於所重,事關享祀,猶不敢放忽,況陵寢所重乎?以諸陵寢齋郞守護勤慢,木根禁飭與否摘奸事,分送史官宣傳官者,屢矣。些少執頉,但令知警而操心而已,至於英陵·寧陵,道里稍遠,尤不敢一日弛心,至月臈月,至于今朔月察爲課,以寓一分耿耿之誠,而初似驟聞,更送摘奸,依例行査,所犯不啻眞的,渠輩何足誅,悚懍何喩?兩陵中一處,有是事尙猶悚懍,況兩處俱有乎?莫重肅敬之地,屠宰牛隻,姑毋論,村女之捉囚齋所,又毋論,比邱尼之屬,狼藉招遊,看證供招,無一異辭,寧有如許無狀絶悖之罪乎?英陵令李柱溟,寧陵前別檢李周奭,令該府,卽爲拿鞫得情,而所犯情狀,爲先嚴刑捧草供,判堂以下,持文案入侍,本地方,有此事而身爲守令,謾若不知,一事之闔眼,其罪難恕,三件所犯,都萃本府,不能摘發禁斷,萬萬駭然。該牧使柳,卽其地方定配,其委折,先爲拿問捧供,爲道臣者,其敢曰,不知乎?不知亦罪,京畿監司金文淳,卽令該曹,發緘取招以啓。上曰,英陵令之代,令該曹口傳擇差事。出榻敎命書傳敎曰,驪州牧使之代,令該曹口傳差出,待下批使之當日辭朝。上曰,此事所重,如何?予將坐而待之,禁堂,捧供後,直爲入侍,可也。上曰,近來風俗日偸,法綱日弛,至以李明淵疏事言之,亦豈成說乎?原其本事,李潛之疏,雖謂之禍心則可,豈可以論一二大臣,遽加以逆名乎?此事前旣屢飭,今不必更爲設禁,今日入侍承宣轉相告戒,後若復有如此之事,承宣輩,難免重勘,今日諸承宣之名,予將書識于壁上,以爲信令之地也。蓋明淵之事,實出於無知妄作,而渠亦自服,則亦不足深責矣。仍命退,諸臣以次退出。
丙辰正月十四日未時,上御誠正閣。推考房承旨,禁府堂上入侍時,右副承旨李肇源,假注書金履永,記注官安經心,記事官吳泰曾,判義禁鄭好仁,同義禁黃昇源·洪明浩·李晩秀,以次進伏訖。上命肇源,讀李周奭供辭。上曰,渠果自服。好仁曰,初欲抵賴,嚴訊之下,無辭可明矣。上曰,齋隷之干科者,分付畿營,一竝捉致,嚴刑照法之意,各別行會,可也。上命書傳敎曰,廟堂體貌,果何如也?尊嚴如廟中堂上然後,簾陛亦可隨以尊嚴,數十年前,漸不如古,至於聽訟,各有司存焉。何關於堂堂籌謨衙門乎?今因宮房叛奴之盜賣宮土,刑曹推治事,見其手本措語,厥奴,荷杖往呈廟堂爲辭,此何說也?訟理之如此如彼,姑無論,若此則,刑曹漢城府,以冗司減之亦可,雖未知題決之如何,近來必有此等聽理之擧,故因事至徹於奏啓供案,其爲寒心,容有旣乎?旣往勿論,自今除非不得呈於法司之民隱,而襲謬聽施者,當該有司堂上,禁錮三年,該吏嚴刑三次,著爲式,今則中書新卜,似此國體邊事,與僚相相議,益加嚴飭修明之意,言于廟堂,以此傳敎,揭板於諸宰聽事之堂。仍命退,諸臣以次退出。
丙辰正月十四日申時,上御重熙堂。驪州牧使入侍時,右副承旨李肇源,假注書金履永,記注官安經心,記事官吳泰曾,驪州牧使申大謙,以次進伏訖。上曰,御史入侍。賤臣承命出,與御史鄭晩錫·呂駿永,偕入進伏訖。上敎大謙曰,知卿有老親,有此特除,卿可以將往乎?大謙曰,將往矣。上曰,不必急往,稍待日暄,可也。上曰,御史旣命入侍後,出去則不善知委,使之徑先離發,有此中路招還之擧者,是豈成說乎?仍命書榻敎曰,當該承旨推考。仍命退,諸臣以次退出。
上在昌德宮。停常參·經筵。
藥房提調鄭存中,行左承旨林濟遠啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何〈如〉?臣等不任區區伏慮,敢來問安,竝此,仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申耆啓曰,明日常參·經筵,取稟。傳曰,停。
李肇源啓曰,大司憲李秉鼎,掌令姜文會·玄重祚在外,執義李龜雲,持平姜碩龜·洪光一,牌不進,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,今日上元日也,以名節,次對,例多不來會,而右相新卜,歲初次對,不可或曠,依例來會事,招致備郞傳之。
李肇源啓曰,今日次對,兩司當爲進參,除在外外,呈告人員,竝卽牌招,何如?傳曰,允。
傳于李益運曰,承旨前望單子入之。
承旨前望單子入之,金祖淳落點。
趙鎭寬啓曰,新除授同副承旨金祖淳,牌招察任,何如?傳曰,允。
傳于李肇源曰,右副承旨入侍。
李肇源啓曰,京畿監司金文淳,依下敎來待矣。傳曰,入侍。
傳于申耆曰,大臣·備局堂上引見。
摠管前望單子入之,洪良浩落點。
大司憲前望單子入之,李秉鼎落點。
傳于李益運曰,一二同成均許遞,前望單子入之。
同成均前望單子入之,李秉鼎·李晩秀落點。
傳于申耆曰,知事入侍。
申耆啓曰,知事鄭昌順,旣承入侍之命,纔入闕中,而肅拜單子,謂有情勢,不爲來呈,事甚未安,推考,何如?傳曰,靈壽閣肅拜,事體有所重,又豈可侵夜爲之乎?肅單卽令書入,仍爲入侍。
傳于申耆曰,假注書具得魯,仍察上注書之任。
傳于李益運曰,幺麽年少新進,敢爲稱托規避之計者,萬萬駭然,廣留不善敎矣。渠欲避文製,宜充武咈,抄啓文臣徐俊輔,壯勇營哨官差下,使之當刻內,現身事,分付。
傳于申耆曰,明日殿座時,侍衛入直爲之,寶劍望筒還下,違牌摠管,更爲牌招,謝恩後,望筒修啓事,分付。
以校正堂上李家煥,牌不進推考傳旨。傳于李肇源曰,更爲牌招。
趙鎭寬啓曰,今此試官望中,時無職名人,令該曹口傳付軍職,何如?傳曰,允。
申耆啓曰,廣州留守兼守禦使兵符,旣已造成,右一隻及判官所佩廣州二字書塡兵符右一隻,營上左一隻,定禁軍齎送,留守所佩舊兵符,使之上送,以爲燒火事,廣州留守處,下諭,何如?傳曰,允。
有政。吏批,判書沈煥之內閣進,參判黃昇源進,參議宋煥箕在外,行右承旨李益運進。啓曰,判書沈煥之內閣進,參議宋煥箕在外·未肅拜,小臣獨政未安,何以爲之?敢稟。傳曰,仍爲之。玄重祚爲掌令,申溆爲正言,李秉鼎爲藝文提學,李勉昇爲典籍,金勉柱爲江原監司,兼春秋二單,安廷善·李遇濟。
兵批,判書李得臣進,參判李祖承病,參議李羽晉入直,參知鄭尙愚病,右副承旨李肇源進。姜漷爲同知,白恒鎭爲守門將,李膺運爲管城將,李萬羽爲水原監牧官,宋堯熙爲蔚山監牧官,大護軍金尙集,護軍徐有臣,副護軍尹光顔·梁周翊·許溟,副司果權琇·成道明,同知單林聖鵬。
傳于李益運曰,判尹許遞,今日政差出。
吏批,再政。李致中爲判尹。
工曹判書前望單子入之,沈頤之落點。
兵曹口傳政事,大護軍單李家煥。
申耆,以義禁府言啓曰,明日親臨到記儒生分製講試取時,本府都事四員,赴擧,而弘化門·集禮門禁亂都事,坐起時問事都事,無以推移,都事朴正圭,與同義禁李晩秀,有應避之嫌,都事尹象基,身病不仕,竝改差,其代,令該曹口傳差出,假都事二員,亦爲差出,以爲分排之地,何如?傳曰,允。同義禁,則時帶閣職人許遞。令該曹口傳差出,朴正圭則自在勿論中矣。
吏曹口傳政事,申光履爲同義禁,姜世靖爲禁府都事。
申耆,以訓鍊都監言啓曰,今正月十六日,親臨明政門,春到記儒生試製時,因兵曹節目,金虎門軍一百四十名,把摠李輪,哨官鄭率領,設布帳外排立,東營軍四十五名,哨官李重葉,集春營軍四十五名,哨官沈豐祖率領,弘化門外左右邊列立,雜人一倂嚴禁,事畢後,各還直所,而竝待標信擧行之意,敢啓。傳曰,知道。
申耆,以御營廳言啓曰,今正月十六日,親臨明政門,春到記儒生試取時,依兵曹節目,銅龍門入直軍四十名內,除營直五名,該入直哨官丁麟泰,率領仍直,其餘三十五名,待標信除出,哨官姜碩璜率領,設布帳外排立,而事畢後,還入直之意,敢啓。傳曰,知道。
景慕宮望祭親行敎是時,贊禮禮曹參判李敬一,典祀官奉常正柳師模,宮司令李潢,執禮行副司直尹行恁,執樽副校理洪秀晩,大祝直閣李始源,祝史副修撰洪樂游,齋郞令徐有豐,贊者引儀崔慶鎭,謁者引儀李繼祜,贊引引儀尹之衡,祭監監察尹秤。
丙辰正月十五日辰時,上御便殿。軍士房承旨入侍時,左副承旨申耆,假注書金履永,記注官安經心,記事官吳泰曾,以次進伏訖。上命書傳敎曰,外補遞歸之後,欲爲一遞,似或然矣,工曹判書李家煥許遞。仍令該曹,口傳付軍職,以校正堂上牌招,使之入侍。又命書榻敎曰,抄啓文臣親試,明日爲之。又命書傳敬曰,春到記分製講,明日爲之,處所明政門爲之,殿講則便殿爲之,該房知悉。又命書傳敎曰,左承旨馳詣太學,儒生今日朝夕食堂到記,收取以來。又命書傳敎曰,近日抄啓文臣親誠,惟徐俊輔一人,稱以在外,尙未應試,小官處義,焉敢乃爾?自明日親試,毋敢懸頉之意,令內閣嚴飭。又命書傳敎曰,趁歲內移,纔還卽召,而無意出膺,漫若不知,重臣道理,豈敢若是?知事鄭昌順,使之入侍,筵退後仍卽肅拜於靈壽閣。上曰,同副承旨,京畿監司入侍。賤臣承命出傳,同副承旨金相淳,京畿監司金文淳,偕入進伏。上命祖淳,書榻敎曰,工曹判書前望單子入之,待下批牌招察任。又命書傳敎曰,政官牌招開政,判堂,當以御製會粹,內閣進只亞堂出牌。又命書傳敎曰,江原監司,兼帶節度使下批政事,今日爲之事,分付。仍命退,諸臣以次退出。
丙辰正月十五日午時,上御熙政堂。大臣·備局堂上引見入侍時,左副承旨申耆,假注書金履永,事變假注書鄭敬翰,記注官安經心,記事官吳泰曾,右議政尹蓍東,上護軍金持默,行司直李柱國,行工曹判書沈頤之,禮曹判書具庠,兵曹判書李得臣,漢城判尹李敬懋,刑曹判書李在學,戶曹判書李時秀,行都承旨趙鎭寬,行副司直李漢豐,副護軍徐龍輔,開城留守李冕膺,司諫崔重圭,校理宋翼孝,以次進伏訖。蓍東曰,日寒稍解,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,再昨日,伏見元子宮半日立侍,步武不移,得無因此而有困倦之節乎?上曰,一向遊嬉,不以爲疲矣。蓍東曰,兩陵官事,昨有所處分,而臣不勝驚惋之至,聖明之世,亦有如此不率敎之輩,治化之難齊,有如是矣。上曰,予之誠意,猶未孚感於庶官,致此駭妄之擧,渠輩顧何足責也?上曰,次對爲之。蓍東曰,諸路停操,旣軫民弊,則營城將巡點,其裹糧遠赴之難,無異組練,此亦一竝停止,只官門聚點使之着意具格擧行後,狀聞事分付,何如?上曰,依爲之。出擧條蓍東曰,卽見統制使李得濟狀聞之啓下兵曹者,以水防軍之十年改籍,限前知委,爲該曹之不審,該吏之操縱,該吏科治之報請該曹者,謄諸狀聞,其時該堂,果有不審之失,推考,帥臣則往復該曹足矣,而至煩上徹,事近訐直。又以該吏推治事,張皇陳列者,揆以事體,極爲駭然。統制使李得濟,從重推考,以示警責之意,何如?。上曰,依爲之。今聞引年,至於三年云,事未前聞,況戎政關係何如,則該曹若有堂上,寧有是乎?後弊所關,不可推考而止,當該判書,爲先越俸五等,此後,更有若此之弊,以不卽擧行之意,知委諸道,修正年條之道各不同,豈有如許規例?自廟堂,指一定式,可也。出擧條蓍東曰,濟州牧使李禹鉉,治績賑政,島陸遠隔,雖無以詳知,而以其狀聞所論列觀之,再昨冬所抄三邑飢口,爲六萬二千六百九十八口,而昨冬所抄三邑飢口,爲四萬七千七百三十五口,則一年內所減縮,爲一萬七千九百六十三口,無論飢與病,皆是捐瘠者也。朝家之恤念島民,前後,何如?至下一夫失所,一日停膳之敎,則仁恩所被,可以感動豚魚,而身爲守土之臣,不善對揚,戶口之減,至於此多,則豈可掩置不論,重爲失刑政之歸乎?濟州牧使李禹鉉,亟施行譴之典,其代文官中年少有前程者,各別擇差,使之一意民事,蘇完間,毋得求解事,預爲嚴飭,何如?上曰,依爲之。出擧條蓍東曰,昨秋廣州府之陞留守也。其時府尹徐美修所佩兵符,納于喉院,事當卽其時稟請燒毁,而封置壁間,遲延至今者,誠有大段不察之失,今雖留作判官所佩之符,而終不可置而不論,其時軍士房承旨,捧現告罷職,何如?上曰,依爲之。出擧條頤之曰,頃因湖西御史鄭晩錫所啓,備陳執籌船格徵索之弊,各邑監色負逋之狀,而批旨有該堂,各別操切,道臣自斷禁戢之敎,舟橋船格之藉重作弊,前後朝家申飭,何等截嚴,而終不知戢,至登繡啓者,萬萬駭痛,而第伏念船格之必欲加徵,以充其慾,雖甚無狀,邑吏之必欲減給,食其贏餘,亦甚可痛。如是之際,互有爭端,以致貽害於漕轉,今若不究生弊之源,只以該道事情,禁戢船人,則舟司之操切,都歸懸空之說,而必無其效,該道之禁戢,反有勒授之患,而貽弊漕政。臣意則以繡啓所論作弊諸條,分付道臣,一一査詰於稅邑,使之狀聞後,船格之作弊,邑吏之作奸,互相參究,逐條釐正,嚴立科條,著爲定式,使船格邑吏,俾不得各售奸習似好,故敢此,仰達矣。上曰,依爲之。出擧條蓍東曰,收載者船漢,領納者監色,一監色,難防衆船漢偸竊之患,則必有別般釐正,然後痼弊可革矣。得臣曰,左邊捕將趙圭鎭,以壯營別將隨駕,故頃以他將臣兼察之意,仰請蒙允矣。今則別將之任,旣已遞改,不爲隨駕,則捕將兼察一款,似當勿論,故敢此,仰達矣。上曰,依爲之。出擧條時秀曰,洪緯浩,年歲爽報事,旣自京兆,改付標以入矣。老人歲饌,依例追給乎?上曰,依例爲之,可也。鎭寬曰,臣於整理穀一事,竊有區區所見,當初此穀之設置,寔出於廣慈惠。飾邦慶之至意,則事體自別,必使其分捧之際,民皆有歡心,然後可以對揚聖德,而第昨年俵價,與收糴,其間不過半年,故列邑擇其稍饒之戶,捧以精實之穀,今當出糶之時,若或與他穀通融分給,則旣納精實,混受下劣,或不無落莫之嘆,臣意昨年所捧整理穀物,勿爲排巡,一時盡分於原細之民,則雖非逐歲遵行者,而其在設法之初,艱納之餘,庶紓一分民力,而可使咸知朝家之德意,故敢此,仰達矣。上曰,大臣之意,何如?蓍東曰,各邑守宰治績,必先數捧還之精實,守令之與民相約,方春農作時,以渠昨冬所納精實者,合巡出給之邑,間多有之。此穀則,所重尤自別,知申奏請,似爲得宜矣。上曰,依爲之。出擧條冕膺曰,今番勅行,純用天銀事,自備局,有所行會矣。臣府亦已貿置天銀,而第不用丁銀,純用天銀,得失逈異,蓋丁銀極不過八成,以其印鑄之故,贈給之祭,無一辭順受,天銀則雖或過八成,多般點退,必欲準捧加計,故臣府之自前純用丁銀者,亦以此也。今番天銀之貿置者,其品則皆勝丁銀,而以此贈給,則將不免點退加計之患,雖不點退加計,比諸給以丁銀,所失旣多,況有點退之慮乎?且一番贈給,純用天銀,則後雖欲更用丁銀,萬無受去之理,若爾則京外所儲丁銀,皆作無用之物矣。用盡丁銀而後,始用天銀,事理當然。今若以貿置之天銀,純用於贈給者,亦甚無義,以楚得楚失之意,計數換用於兵曹所儲丁銀,恐合事宜,敢此,仰達矣。上曰,大臣之意,何如?蓍東曰,開留所奏,果不無異見,而左相前旣防奏,臣何可仰請許施?上曰,右相言得體,問于左相草記,可也。出擧條上曰,卿家老人,聰官雖病,其外凡百如常云,然否?冕膺曰,聾閉之症,少無減勢,諸節隨而落下矣。上曰,再昨受箋日,重臣未參,故予心有悵,送一盤饌矣。果領受否?冕膺曰,恩出望外,闔門感惶矣。上曰,八耋領相,重臣之五世登筵,大僚之九十老親,俱非人世恒有之事,而一日之中,同筵謝恩,伊日事,豈不稀貴乎?蓍東曰,此莫非聖上敷錫之化也。上曰,其日卿家老人,果觀光乎?蓍東曰,不惟觀光,出而行禮,仍又頌祝矣。上曰,今番,卿始孝養矣。上曰,經寒後,麥事如何云耶?蓍東曰,物論不齊,或曰無傷,或曰有害矣。上曰,忠淸道民情,何如云耶?蓍東曰,觀於新伯狀啓,閭巷無頷顑之色,道路無鶉鵠之形云。蓋前年田穀豐登,故民情或不至遑急矣。上曰,海伯還送之啓,卿則果能領會否?蓍東曰,臣亦未盡領會,而臣意則蕩債前,不先狀請,有所不審矣。事當請罪,而狀啓旣有還送之命,故姑俟之矣。重圭曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。上曰,不允。重圭曰,請逆賊尙魯,亟施孥戮之典。上曰,不允。重圭曰,請亟寢秋曹罪人柳師文放釋之命,仍令王府,設鞫嚴問,快正典刑。上曰,此事出場無期,誠極難處矣。前諫長問啓中,其人今不在矣。反坐之律,施之無處,究竟之法,行之無方,而其所負犯,則又是覆載之難容者,以此以彼,事係不輕而重,他日諸大臣入對時,當博採衆議而處之矣。仍下批答曰,亟停勿煩。重圭曰,臣有所更啓者,而旣未承批,故未得,仰達矣。耆曰,臺啓中柳師文事,批旨旣下,史官承書,而臺臣之忽以未承批陳達者,事甚未安,司諫崔重圭,推考,何如?上曰,依爲之。出擧條重圭曰,臣於自來,人器百無一能,言責重任,尤不近似,前後冒膺,瘡疣畢露,居常愧恧,若隕淵谷,乃於夢想之外,除旨新降,屢違召命,義分是懼。且値臨殿,章皇出肅,賓對有命,冒沒登筵矣。及至柳師文傳啓之際,遽以未承批旨,徑先誤奏,至有承宣請推之擧,臣之矇然愚昧,所失非細,以此情踪,其何敢晏然於臺次乎?請命遞斥臣職。上曰,勿辭,亦勿退待。出擧條重圭曰,請島配罪人李周奭,更令王府,限死加刑,定限發配。上曰,不允。出擧條重圭曰,近來優婆之戲,爲弊多端,俗所謂居士師黨之稱,而非僧非俗,爲盜爲賊,游戲場市,誑誘愚氓,雜處村閭,媚惑悖子,八路同然。三南尤甚,其所爲害,不一而足曾前飭禁,不啻截嚴,而又復如前,至犯於莫重肅敬之地,其爲悚懍驚駭,容有其極,請優婆之類,嚴飭八路,一切禁斷。上曰,依啓。出擧條重圭曰,新除授司憲府大司憲李秉鼎,時在江原道監營任所,掌令姜文會,時在京畿廣州地,請竝斯速乘馹上來事,下諭。上曰,依啓。出擧條上命退,諸臣以次退出。
丙辰正月十五日酉時,上御重熙堂。坐直承旨,知中樞府事入侍時,左副承旨申耆,假注書金履永,記注官安經心,記事官吳泰曾,知中樞府事鄭昌順,以次進伏訖。上曰,卿之不欲肅命過矣。昌順曰,臣豈復登文陛之蹤乎?入侍有命,不敢違越,而至於官銜肅謝,義所不敢矣。上曰,海島經歲,得無病乎?昌順曰,雖有犬馬之疾,臣何敢自言,而至今生還,莫非聖恩,臣之不卽告退,只待年至,而聖恩未報,人言先招,一則臣罪,二則臣罪矣。上曰,卿之積受齮齕,姑舍,今已老白首矣。豈可强之以仕,而卿之子,旣通朝籍,任事之責,可嗣卿矣。昌順曰,雖臣之子,尙以何顔,束帶周行乎?古亦有勒令致仕之例,臣之今日所望,只此一路矣。上曰,此則罪之云爾,豈其可乎?昌順曰,臣安得無罪?人言雖甚慘毒,臣若與浚賊,初不識面,人言何自而至乎?上曰,予何待卿言而知之乎?世人,容或不知裏面而疑之,予何嘗一毫有槪乎?靈壽閣肅拜,何日爲之乎?昌順曰,此則無關於實職,故將從近爲之矣。上命退,諸臣以次退出。
上在昌德宮。停常參·經筵。
李肇源啓曰,大司憲李秉鼎,掌令姜文會在外,執義李龜雲,持平姜碩龜·洪光一,傳旨未下,掌令玄重祚未肅拜,監察茶時之意,敢啓。傳曰,知道。
趙鎭寬啓曰,明日常參·經筵,取稟。傳曰,停。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,侍衛軍兵毛具。
以大司諫徐美修,執義李龜雲,持平洪光一·姜碩龜牌不進罷職傳旨。傳于李肇源曰,只推。
傳于李益運曰,昨聞不爲入來,有許遞之命,而更聞俱非實故云,在外同成均許遞。前同成均,竝仍任。
兵曹口傳政事,以吳載徽爲摠戎中軍。
司諫崔重圭啓曰,臣空疎譾劣,不合言議,非但臣自知甚明,抑亦聖鑑之所俯燭也。前後登對,輒致做錯,屢承嚴旨,惶汗浹背,無面可顯,耳目重任,豈有一分堪承之望,而賓對有命,不敢逡巡,抗顔登筵,悚懍之忱,歷日靡定,至於李周奭事,旣在目下,關係莫重,駭憤所激,言不知裁,而未見供辭,只憑小報,彼此所犯,未能區別,倉卒論列,混爲插入,以致承宣請推之擧,臣之矇然不察之失,於是尤大。以此情踪,其何敢一刻晏然仍冒於臺次乎?請命遞斥臣職。答曰,勿辭。亦勿退待。
傳于李肇源曰,騎馬一匹立之,史官一員待命。
申耆,以舟橋司言啓曰,舟橋排設,今日畢役之意,敢啓。傳曰,知道。
丙辰正月十六日辰時,上御明政門。抄啓文臣親試,春到記儒生分製講入侍時,行都承旨趙鎭寬,行左承旨林濟遠,行右承旨李益運,右副承旨李肇源,假注書具得魯·金履永,記注官安經心·金良倜,檢校待敎徐有榘,以次侍立。左通禮,跪啓請外辦。上具翼善冠·衮龍袍,乘輿出交泰門,由永淸門詣明政門,降輿陞座。命書榻敎曰,考官上護軍鄭好仁有頉代,大護軍李祖源爲之,參考官李喆模有頉代,副應敎李始源爲之,引儀,唱抄啓文臣親試試官及到記試官以下,入就位行四拜禮。親試試官原任提學尹蓍東,原任直閣尹行恁·金祖淳,直閣李始源,到記試官右議政尹蓍東,大護軍權·李祖源,護軍洪義浩,副應敎李始源,校理吳鼎源,司果金孝秀等,率應試人,行四拜禮訖。蓍東進前曰,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上命行恁書賦題,正月甲子奎開懸題訖。上曰,士習日下,至於今日擧措而極矣。生進之東西分行,初非難事,而終朝錯雜,竟未整齊,咫尺仗前,諧笑涕沱之聲,全設謹畏之義,寧有如許道理?仍命書榻敎曰,入庭上齋儒生,一竝限今朔停擧。耆曰,臺啓之論列罪目,所當十分審愼,而捉囚村女,旣非李周奭所犯,則混同插入於昨日院啓之中者,事極不察,當該詣臺臺臣,推考,何如?上曰,依爲之。出擧條上曰,都憲望,極難處,何處討得別人來耶?初則只思都憲之體重,不計莅藩之月數,以東伯點下矣,更思之,數遞誠可悶也。蓍東曰,江原道稍豐,似與他道有異矣。上曰,判義禁入侍。得魯承命出,與判義禁鄭好仁,偕入進伏。上曰,今日開坐乎?李周奭,旣自服矣。李柱溟,則究問待其自服,而後加刑可也。至其良女留宿與否,渠之親招與否,詳問捧供,而若非囚伊置,又復經夜,則其罪,反有重於李周奭,各別施威嚴問,可也。上還御便殿,命開講訖。耆曰,寄齋生選入之法,槪出於勸課儒生之意,而乃以不能誦習全經之儒,許入庠齋者事甚未安,當該成均館堂上推考,講生李承烈,令泮堂,亦爲施罰,何如?上曰,依爲之。出擧條命書傳敎曰,春到記分設講製,卽俱收竝取之意,行之二十年,士風之於變,師敎之徯應,而程式日壞,體作日卑,甚至近日場中,而多士不識殿陛之尊嚴,今日爲愈甚。通一場限一朔,竝停擧業,蓋欲知所恥愧,製述賜第,非所可論。殿講居首通幼學安益謙,依例直赴殿試,其餘儒生,講工亦多生疎,執冊承宣,致有請罪泮堂之擧,講生事,貽羞亦甚矣。居首外賞典,今番竝勿論。上曰,試官以下退出,修整榜目以入,可也。諸臣以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,大司憲李秉鼎,掌令姜文會在外,執義李龜雲,持平姜碩龜·洪光一呈辭,掌令玄重祚牌招啓辭未下,監察茶時之意,敢啓。傳曰,知道。都憲前望乏人,不得已點下,而勢難等待上來,許遞。前望單子更爲入之,待下批,隨駕官單子修正。昨筵,與右相有酬酢者,前伯之在任,不過五六朔,未及記憶而點下,特以都憲體重,不得仍任矣,今旣遞職,前江原監司李秉鼎仍任。
趙鎭寬啓曰,明日常參·經筵,取稟。傳曰,停。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
趙鎭寬啓曰,來二十一日,朝參日次矣,敢稟。傳曰,停。
傳于金祖淳曰,同副承旨入侍。
傳于申耆曰,三明日出宮,宿華城行宮,翌曉拜園行祭,抵暮還至華城,又翌日宿華城,翌朝還宮,令該曹知悉。展拜之日,是何日也?親祭時祭文,近於儀文,依近例置之,亦令該房知悉。
傳于李益運曰,園幸時,陪從官盤纏特給,此亦爲所重之意,如宣傳官·醫官·禁漏官等,獨未免見漏云,而自渠廳,使之擔當者,事體亦不必爲然,此外如此之類,令定例堂上,看詳稟處釐正事,分付。
傳于李益運曰,吏兵換房。
李益運啓曰,卽者奉常寺官員來言,今此顯隆園親祭祭物,當爲看品封裹,而都提調洪樂性身病,提調未差,無以擧行云。未差之代,政官牌招開政,待下批仍卽牌招,以爲擧行之地,何如?傳曰,重任不可輕遞,前提調分揀,仍卽牌招察任。
奉常提調李晩秀,仍任事,承傳。
傳于李肇源曰,時囚李柱溟供辭之姑令留置,欲待柳之就囚捧供後判下也,明日開坐處,以柱溟之甘聽陵軍之請囑,捉來村女,脅給之際,拘囚與接置及經夜與否,以柱溟招相考,取招與柱溟草供,該堂持入事,分付。
吏曹口傳政事,以沈煥之爲分內醫提調。
趙鎭寬,以內醫提調意啓曰,自前幸行敎是時,若是經宿之地,則陪從掌務官一員,例自司僕寺,補把馬一匹許給矣。今番幸行敎是時,依例許給之意,分付該寺,何如?傳曰,允。
李益運,以兵曹言啓曰,闕內入直訓鍊都監局別將·把摠·哨官及內三廳將守門將,御營廳把摠·哨官等番單子,每中日,入啓受點矣。今此園所幸行時,依定式今正月二十二日番單子,十八日預爲書入受點,趁期替直,分所單子,待受點卽爲書入,二十五日番單子,回鑾翌日,卽爲書入,巡將監軍,今十九日入啓單子,預爲排日受點,逐日受牌大省記及別省記,自今二十日·二十三日,至十九日,預爲書入,京中軍號,亦自二十日·二十三日,至十九日,預爲啓下,留置政院,逐日頒布,隨駕所軍號,自隨駕所啓下頒布之意,敢啓。傳曰,知道。
申耆,以備邊司言啓曰,傳曰,欲爲下敎而未果矣。勅行之接待,雖與道伯有異,亦有具軍威延接之例云,則海西帥臣,當擧行乎?念其先祖,亦難强之。前例有無及至今蹲仍,欲見勅使而然乎?其意,令廟堂問啓於黃海兵使處事,命下矣。因傳敎,査問於黃海兵使李海愚處矣,卽見其所報,則以爲勅行時,兵曹例爲出待,而或有嫌避之事,則論報遠接使,不得延接,雖有已例,不過臨時行權之事。目下私義,至於出迎一款,旣非可議,卽當呈遞,以俟朝家處分,而向以撥路事,因刑曹回啓,伏承待勅行過去,草記論勘之判下,故不敢言私,惶蹙度日云矣。勅行時,具軍威出待於五里程,自是該兵營事例之不可闕者,論報儐臣,避不迎接,雖曰有例,終似苟艱,且有過勅行後,草記論勘之判下秋曹者,則以此以彼,難以仍置。黃海兵使李海遇,姑先遞改,其代令該曹,卽擇差斯速赴任之意,分付,何如?傳曰,允。
李益運,以摠戎廳言啓曰,本廳左部千摠趙文彦,身病猝重,勢難察任,改差,何如?傳曰,允。
禮曹啓目,今此顯隆園親祭敎是時,諸享官及近侍之官,應從升者,竝散齋二日,致齋一日,陪享百官諸衛之屬,各於行在所,淸齋一宿事,知委,何如?判付啓,依所啓施行爲旀。依昨年下敎,獻官·贊禮·典祀官及進爵·奠爵,承旨二人,翰注各一人,園司二人外,皆以道駕服色陪班事,申明分付爲良如敎。
上在昌德宮。停常參·經筵。
趙鎭寬啓曰,明日經筵,取稟。傳曰,停。
李肇源啓曰,同副承旨金祖淳,今日不爲仕進,卽爲牌招,何如?傳曰,待明朝牌招。
趙鎭寬啓曰,今此園幸時,本院印信,當爲齎去,禮曹印信一顆,留院時取用,何如?傳曰,允。
李肇源啓曰,合辭許久闕啓,事甚未安,除在外外,未肅拜兩司諸臺,竝卽牌招,何如?傳曰,允。
傳于林濟遠曰,諸承旨,持公事入侍。
傳于申耆曰,金判敦寧留待。
傳于申耆曰,判敦寧入侍。
李肇源啓曰,判義禁鄭好仁,同義禁黃昇源·洪明浩·申光履,依下敎來待矣。傳曰,入侍。
兵曹口傳政事,以白師誾爲黃海兵使,副護軍單金勉柱。
大司憲前望單子入之,權裕落點。
備忘記,黃海兵使白師誾下直,長弓一張,長箭一部,片箭一部,筒兒一箇賜給。
傳于李益運曰,園幸時,各站擧行,壯勇營餉色專當,而權令軍色提調兼察,都提擧,亦令安心在家矣,領軍兼管,苟且甚矣。今番幸行時,權察都提擧之任,兼察餉色諸務事,令該營將官,傳諭于右議政事,從事官發牌,聽傳敎。
以京畿監司金文淳啓本,豐德府定配罪人李敬心到配事,傳于李肇源曰,飭已施,分揀放送。
以忠淸監司李鼎運啓本,道內新昌等十二邑驛,公賑初巡,飢口穀物數爻馳啓事,傳于李肇源曰,湖西民事,不能弛心,且其穀簿,尤不成樣,賑民姑舍是,還民之排分,其勢誠難。昨年以此欲爲別劃錢貨,移轉穀物而未果矣,今年民食之倍艱於昨年,可以知之。京物錢六萬兩,特給該道,付之道臣,作穀添還後,待收糴別爲狀聞事,分付。京物給代,令廟堂從便區劃,論理草記。止
趙鎭寬,以內醫院提調言啓曰,進獻事體,何等嚴重,而慶尙左兵營進上生熟鰒,當趁今月十四日封進,而無端愆期,以致闕封之境,事之駭然,莫此爲甚。當該兵使李潤謙,罷職,何如?傳曰,其委折,爲先關問草記,可也。
李益運,以兵曹言啓曰,依下敎,政院使令李壽貞,決棍五度之意,敢啓。傳曰,知道。
李肇源,以義禁府言啓曰,濟州收使李禹鉉,亟施行譴之典事,承傳啓下矣。李禹鉉,慶尙道義城縣定配所,而時在任所,依例發遣府書吏,交代後執捉,仍令押送配所,何如?傳曰,允。
李肇源,以義禁府言啓曰,豐德府定配罪人李敬心,到配啓本判付內,飭已施,分揀放送事,命下矣。李敬心,卽爲放送事,分付該道道臣之意,敢啓。傳曰,知道。
李肇源,以義禁府言啓曰,保放罪人金直休,還囚捧供之意,敢啓。傳曰,知道。
禁府啓目,驪州牧使柳原情云云。傳敎內辭意,拈出問目,反覆究問,則齋郞所犯,雖皆指陳,其未卽摘發之罪,旣已遲晩,依前下傳敎,卽其地定配爲白乎旀。今以柳供招觀之,旣與摘奸別單,節節相符,則李柱溟之縷縷發明,終不直告,尤極痛駭。所當仰請更覈,而施威之下,難以取服,柱溟,嚴刑得情,何如?啓。身爲守土之臣,雖於尋常事端,係關該地方,則義不敢曰以在官不知,咫尺肅嚴之地,有此無前駭惡之所犯,而兩官之事,一報一否,不可以晩時覺得,未及周旋,有所寬恕,依前下敎,卽爲發配爲良如敎。又啓目,英陵令李柱溟原情云云。傳旨內辭意,發問目,施威盤覈是白乎則,許屠事,雖爲自服是白乎乃,宰殺之處,稱以垓子之外是白遣,村女拘置事,捉來卽時,決笞放送,初無留置於炭庫是如,縷縷發明是如乎,反覆嚴覈,終不直陳,究厥情狀,極爲痛惡。所當請刑是白乎矣。旣有捧草供持文案來待之命,上裁,何如?判付啓,屠牛處段,書啓與該倅之供,皆云齋所,而渠則以火巢外發明,村女事段置,書啓與該倅之供,則皆云拘囚決笞,縛送守護軍家云,而渠則又以不爲拘囚,縛送,發明者,情狀極爲痛惡。嚴飭畿伯,應問各人等捉來,嚴刑究覈,狀聞後,更爲取招。如不直招,加刑得情爲良如敎。
李肇源,以義禁府言啓曰,時囚罪人柳草供判付內,依前下敎,卽爲發配事,命下矣。柳,京畿驪州牧定配,而以判付內辭意,具罪目,依例發遣府書吏,押送配所之意,敢啓。傳曰,知道。
禁府啓目,海美前縣監韓聖養原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,繡啓論列許多條件,旣如彼,而渠供云云,亦多不能發明,何必更招?區別功議,考律重勘爲良如敎。又啓目,德山前縣監金直休原情云云。傳旨內辭緣,泛稱遲晩,刑推得情,何如?判付啓,考律,且考功議,勘放草記爲良如敎。又啓目,前郡守趙義鎭原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,考律,且考功議,勘放草記爲良如敎。
領敦寧兪彦鎬箚曰,伏以歲律載新,聖慕彌篤,園寢展謁,期日已卜,鑾輅之戒,隔以二宵,間者暴寒,猶未夬解,而玉體勞動,自費多日,下情憂慮,曷有其極?仍念臣之病狀,一向沈綿,重値寒威,諸症越加,痰壅胃脘,氣格上焦,心煩口渴,却食引飮,比諸前日,不翅倍蓰,床簀之間,宛轉叫苦,敦銜之祗肅,新元之承候,尙此稽遲,私心兢惶,已不自勝。況今動駕,經宿三宵,尤豈臣子息偃之時,而顧方神精昏霧,氣息綿綴,旣無以自力蠢動,躬陪輿衛,以盡其職分,又無以舁伏路左,瞻望羽旄,以伸其忱誠,拊躬自悼,不如無生。向於留都稟啓之批,至下安心在第之命,聖上之軫念,雖極惶感,義分之虧壞,冞增罪戾。玆敢冒上短箚,仰請譴何。伏乞聖明,亟降威罰,以肅朝綱,以安私分,不勝幸甚。答曰,省箚具悉卿懇。安心在第,向有特諭,未參陪班,何足爲引?近以日氣之向暄,卿之便意調將,深以爲幸。卿須勿辭,益加善攝。仍傳曰,此批答,遣史官傳諭。
丙辰正月十八日辰時,上御誠正閣。諸承旨持公事入侍,判敦寧同爲入侍時,行都承旨趙鎭寬,行左承旨林濟遠,行右承旨李益運,左副承旨申耆,右副承旨李肇源,假注書具得魯·金履永,記注官金良倜,記事官吳泰曾,檢校待敎徐有榘,行判敦寧府事金履素,以次進伏訖。上曰,判敦寧進前。履素進前曰,日氣不適,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,不見卿,久矣,近來諸節,如何?履素曰,臣之未登筵席,居然經歲矣。再明旣未陪鑾,下懷豈不欲一覲耿光,而動作甚難,未得趨進矣,忽伏承格外之恩,至命扶腋以前,私情雖幸粗伸,而臣不勝惶悚矣。上曰,曾於致仕大臣,用此禮,而於卿,亦有尊年之義,故從今以往,將欲依此禮爲之矣。上曰,留都則無難乎?履素曰,此則似可强矣。上命判敦寧先退。仍命諸承旨,讀奏各房公事。耆讀奏忠淸監司李鼎運狀啓,黃澗縣監金世根,到任事。益運讀奏平安兵使申應周狀啓,巡檢大國人出來事,及義州府尹沈晉賢狀啓,巡檢大國人出來事,黃海兵使李海愚狀啓,召募別將鄭興國到任事。肇源讀奏忠淸監司李鼎運啓本,殺獄罪人等拷訊次數開坐事訖。上命各書判付訖。上曰,義禁府尙不開坐乎?草供,先入之,可也。仍命書傳敎曰,今日開座捧供,昨有下敎,而詣朝臨殿,日高三竿,該府諸堂,尙不待令,各房公事酬應之後,以致坐待,大關國體,當該堂上,一竝爲先從重推考。上曰,黃海兵使,令該曹口傳差出,當日下送。諸凡貽弊之端,嚴飭省減,趲程赴任後,日子狀聞。出榻敎肇源曰,向來南陽老人加資敎旨見失事,令畿營·捕廳,限十日譏詗捉納,而今已限滿,尙無動靜,事體所在,誠極未安。京畿監司,與左右捕將,竝推考警責,何如?上曰,退限二十日,期於捉納,可也。出擧條
丙辰正月十八日午時,上御重熙堂。推考房承旨,與判義禁入侍時。右副承旨李肇源,假注書金履永,記注官金良倜,記事官吳泰曾,判義禁鄭好仁,以次進伏訖。好仁曰,李柱溟供辭,節節發明,良女捉囚事,謂以決笞十五度卽放,柳所供,亦以爲無經宿之事,至於屠牛事,柱溟謂在火巢之外,謂在馬廊之內,此甚相左矣。上曰,卿家內行義甚篤,兄弟無異産云,予甚嘉乃,卿家折需之依例還納者,將爲卿一一推還,卿須與壯勇使及戶判,商議錄入,可也。仍命退,諸臣以次退出。
上在昌德宮。停常參·經筵。
李肇源啓曰,大司憲權裕未肅拜,執義李龜雲,掌令玄重祚,持平姜碩龜·洪光一呈辭,掌令姜文會在外,監察茶時之意,敢啓。傳曰,知道。
李益運啓曰,自明日至二十三日,動駕相値,視事頉稟之意,敢啓。傳曰,知道。
李益運啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
傳于金祖淳曰,諸承旨,持公事入侍。
傳于李益運曰,軍士房承旨入侍。
傳于李益運曰,明日出宮門路,依昨年例爲之。
傳于李益運曰,侍衛軍兵毛具。
李肇源啓曰,禁衛大將李敬懋,今月十五日旣遞,漢城判尹實職,則其日政事,當吏曹送西,而不卽擧行,以致將任之尙今未付軍銜,事極未安。本院之不能覺察,誠不勝惶恐,而又於今日聽傳敎事出牌也,未付軍職之將臣,無一言往復,遽然入闕,亦甚未安,當該吏兵曹堂上及禁衛大將,竝從重推考,卽令該曹口傳付軍職,何如?傳曰,允。
兵曹口傳政事,大護軍單李敬懋。
以京畿監司金文淳啓本,英陵令李柱溟,齋所宰牛,村女拘縛委折,窮刑究覈馳啓事,判付內,啓下義禁府爲旀。初供再招,多有牴牾,雖不可以此取信,論其所犯,特不過五十步與百步,而與李周奭所犯,亦有輕重之別兺除良,非置伊囚,囚亦暫時,則當此園幸在今夜之時,有難更爲開坐訊推,爲先遠惡島,勿限年定配,判堂,以守宮大將,今方入來,先擧行後,草記爲良如敎。
備邊司薦望,柳師模爲濟州牧使。
金祖淳,以漢城府言啓曰,濟州三邑,乙卯年民數,今始上來,依例入錄之意,敢啓。傳曰,知道。
趙鎭寬,以奉常寺都提調·提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
李肇源,以備邊司言啓曰,以忠淸監司李鼎運啓本,道內新昌等十二邑驛,公賑初巡,飢口穀物數爻,馳啓事,傳曰,湖西民事,不能弛心,且其穀簿,尤不成樣,賑民姑舍是,還民之排分,其勢誠難。昨年以此欲爲別劃錢貨,或移轉穀物而未果矣,今年民食之倍艱於昨年,可以知之。京納錢六萬兩,特給該道,付之道臣,作穀添還後,待收糴別爲狀聞事,分付。京納給代,令廟堂從便區劃,論理草記事,命下矣。今此湖西道臣設賑之狀,卽是初次,姑無穀物請得之語,而特軫該道荐歉,接濟苟艱之狀,乃有此六萬錢許劃作穀之命,凡在京外有司之列者,孰敢不竭誠奉行乎?該道京納錢中,六萬兩作穀之數,令道臣以某司某營停納者,爲幾許,某邑某鎭添餉者,爲幾許,一一分排,條列成冊狀聞後,給代一款,令均廳擧行,恐合事宜,而近年以來,軫恤蕩減之政,無歲無之,民隱所關,輒許蠲除。故京司給代,盡歸均廳,而均廳所儲,亦將有告匱之患,其爲悶念,殆有甚於諸道元還之不數。今番給代之數,分付該廳,嶺南米五千石,牟一萬五千石,湖米五千石,牟一萬五千石,以某樣穀中,區劃請得,以爲從後充補之地事,竝以分付,何如?傳曰,允。
李益運,以扈衛廳留都大臣意啓曰,明日大駕擧動後,都城各門,初昏時閉門,啓東時開門事,及權閉都城門,還宮日,量宜預開,觀光士民弛禁事,已自兵曹啓下矣。城門旣已早閉晩開,則巡邏,亦當早發而晩罷,待南山擧烽火發巡,趁開東時撤還,此意,令漢城府知委各部,使閭巷人,俾各知悉。亦爲分付於留都營門及左右捕廳及左右巡廳,何如?傳曰,允。
李肇源,以扈衛廳留都大臣行判敦寧府事金履素意啓曰,臣承命留都,一依兵曹啓下事目,率領扈衛軍官軍士,謹依信箭下敎聚軍後,仍爲結陣扈衛,而軍官則分兩番擧行之意,敢啓。傳曰,知道。
李肇源,以義禁府言啓曰,時囚罪〈人〉金直休,原情公事判付內,考律,且考功議,勘放草記事,命下矣。金直休傳旨內,房嬖之納賂,倉還虛留,稅米之作錢,昨年災結五十六結零之私用,今春賑穀七十六石零之加報,民怨大興,拿問嚴勘,罪取考律文,則大典通編倉庫條有曰,還上虛錄守令,徒三年定配,又五年禁錮。備荒條有曰,守令之稱以補賑,虛張數爻者,以報上不實律論,杖八十,徒二年。收稅條有曰,守令之濫報災結而私用者,勿限年禁錮。本律外施行大明律受贓條有曰,凡有司官吏,非奉上司明文,因公擅自科斂所屬財物者,計贓,以枉法論,枉法贓五十五貫,杖一百,流三千里。名例有曰,二罪以上俱發,以重者論。大典通編推斷條有曰,犯私罪,杖一百以上之罪,決杖,告身盡行追奪。雜令條有曰,王府決杖者,代以金贖矣。金直休從重論,杖一百收贖,告身盡行追奪,勿限年禁錮,流三千里定,而其七代祖南重,光國原從功臣云,功減一等,杖一百收贖,告身盡行追奪,勿限年禁錮,忠淸道永同縣會同驛,徒三年定配,而以傳旨內辭意,具罪目,依例發遣府羅將,押送配所,何如?傳曰,允。
李肇源,以義禁府言啓曰,時囚罪人韓聖養,原情公事判付內,繡啓論列許多條件,旣如彼,而渠供云云,亦多不能發明,何必更招?區別功議,考律重勘事,命下矣。韓聖養傳旨內,政多鄙瑣,弊生百端,房嬖大開,賂門奴屬,分設屠市,官需米之先爲執錢,安興米之那移取用,校生之納錢,爲一百五十餘兩,還穀之仍分,爲四百十五石零,今春捧還,尤極紊亂,租代捧太,每石加捧爲三斗,換租作米,爲六十石,各穀捧上之加於分給本數者,爲九十五石零,其他斗斛之濫量,錢還之減給,貴糶別分之至及他境者,或任吏奸,或循顔私,拿問嚴勘,罪取考律文,則大典通編禁制條,有牛馬屠殺者,杖一百,士夫則坐其家長。大明律那移出納條有曰,凡各衙門收支錢兩等物,監臨至守不正守正,支那移出納,還充官用者,計贓準監守自盜論罪,止杖一百流三千里。大典通編倉庫條有曰,還上反作守令,徒三年定配,又五年禁錮。大明律制書有違條有曰,凡奉制書有所施行而違者,杖一百。明例有曰,二罪以上俱發,以重者論。大典通編推斷條有曰,犯私罪,杖一百以上之罪,決杖,告身盡行追奪。雜令條有曰,王府決杖者,代以金贖矣。韓聖養,從重論,杖一百收贖,告身盡行追奪,流三千里定配,而其十三代祖尙敬,開國功臣云,功減一等,杖一百收贖,告身盡行追奪,黃海道遂安郡位羅驛,徒三年定配,而以判付及傳旨內辭意,具罪目,依例發遣府書吏,押送配所,何如?傳曰,允。
李肇源,以義禁府言啓曰,時囚罪人趙義鎭,原情公事判付內,考律且減,功議勘放草記事,命下矣。趙義鎭傳旨內,朝廷刑政,當觀大體,藉使手勢十分分明,器仗十分的實,痕損十分狼藉,詞證十分詳備,旣不能平問成案,準式完決,則一言而蔽之曰,此未具之獄也。獄之已具者,猶且服念,況此獄之未具有如彼乎?不須更問,以未具之獄,付之道臣,卽爲的決,無論搗與棍之竝施與否,用棍一款,尤爲昭然。不止於一人,而亦非專出於被告者自明之計,爲査官者,隱然以題外之說,取招於不當問之時,有若分疏前官者然,紀綱所在,萬萬駭然。日前判付,只以李彦植禁錮爲敎,初無法外用棍査問之命,則渠安敢以不干於殺死肯綮之事,提及於入啓査案乎?拿處。取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。趙義鎭,杖一百收贖,告身盡行追奪,而其七代祖堪,昭武原從功臣云,功減一等,杖九十收贖,奪告身四等,放送,何如?傳曰,允。
丙辰正月十九日辰時,上御誠正閣。諸承旨持公事入侍時。行都承旨趙鎭寬,行左承旨林濟遠,行右承旨李益運,左副承旨申耆,右副承旨李肇源,同副承旨金祖淳,假注書具得魯·金履永,記注官金良倜,記事官吳泰曾,檢校待敎徐有榘,以次進伏訖。上曰,無公事房,先退。耆·祖淳·鎭寬·益運·濟遠先退。肇源讀奏京畿監司金文淳啓本,罪人李敬心放送事,慶尙監司李泰永啓本,罪人鄭以能遭父喪,依法典,給暇事。上命書判付訖。仍命退,諸臣以次退出。
上在永原府。停常參·經筵。
大駕詣始興,入縣衙後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。王大妃殿·惠慶宮,遣承旨,朝夕問安。答曰,知道。
大駕詣水原,入行宮後,內閣·政院·玉堂·藥房·朝廷二品以上·六曹·大司諫口傳問安。答曰,知道。
傳于金祖淳曰,本府留守入侍。
李益運,以兵曹言啓曰,明日園所展謁時,隨駕軍兵,臨時稟旨擧行事,節目啓下矣。以何營馬步軍,幾番幾哨,待信箭侍衛乎?敢稟。傳曰,壯勇外使,率內營京鄕軍各一哨,御營鄕軍一哨,入防軍三哨爲先廂,御將率禁軍三十人,善騎隊一哨,訓局馬兵一哨,外營親軍衛別軍官二百人,爲後廂,壯勇大將,率內外營馬步軍,禁軍·御營軍及壯勇衛駕前駕後,都領留營,壯勇衛四十人,駕前駕後,各二十人隨駕,可也。
李益運,以兵曹言啓曰,華城四大門南北甕城門及南暗門,鎖鑰開金,限回鑾間,依都城門放鑰例,自臣曹擧行之意,敢啓。傳曰,知道。
丙辰正月二十日卯時。上詣顯隆園。擧動入侍時,行都承旨趙鎭寬,行左承旨林濟遠,行右承旨李益運,右副承旨李肇源,同副承旨金祖淳,記事官趙台榮,假注書金履永,記注官金良倜,記事官吳泰曾,一提學沈煥之,原任直提學徐龍輔,直提學李晩秀,原任直閣尹行恁·南公轍,直閣李始源,檢校待敎徐有榘,以次隨駕。上具軍服,乘轎,出萬八門·保定門,由建陽門·進善門,出敦化門。通禮跪啓請進發,出崇禮門外,宣傳官,跪啓稟開金大吹打。上曰,知道。仍降轎乘馬,前詣至舟橋。宣傳官跪啓稟乘船砲,御駕乘舟橋,宣傳官,跪啓稟行船砲,開金大吹打,各營皆放砲·擧火·吹打以應之。至始興文星洞前路路傍,植雙小槐,累石而臺之,上下馬,盤桓良久,敎侍臣曰,此予昨年陪慈宮少憩處也。至始興縣,天尙未明,上御行宮,進水刺。少頃,軍令三吹,上乘馬,通禮,跪啓請進發。過果川南上面村里,又有累土爲臺者,上下馬御臺上,命招村中父老。敎曰,築臺者,誰?對曰,昨年停鑾之所,故田父,築而識之矣。上曰,汝等或有弊瘼,一一陳之,可也。對曰,別無可以仰陳者矣。上命益運,招問京畿營吏,此村及沿路築臺處居民中,如有舊還未納者,數爻多寡,詳細錄入,可也。至安陽站,歷臨撥所。敎曰,計程遠近,此足爲晝停所矣。龍輔曰,村店不過十餘戶,從官無以容接,稍待完聚,似可容議矣。仍命召撥將。敎曰,此處閭里,漸有成就之望乎?對曰,自來輦路,人戶漸滋矣。至眞木亭,左議政蔡濟恭,迎謁路傍,上命益運勞問。至交龜所,臨御亭上。上曰,右相入侍。賤臣承命出,與右議政尹蓍東,偕入進伏。上勞問。蓍東曰,侵曉勞動,聖體,若何?上曰,別無所損矣。上曰,前進心忙,不可以止也。遂進次水原新邑,日未昃矣。上御行宮。留守楹內軍禮見,營門將官,楹外軍禮見,堂上將官,中階行禮,堂下將官,階下行禮,領軍哨官·隨駕將官,皆參現。上曰,壯勇擧行太忽,不可以水原人,一向寬恕。擧行哨官,決棍三度。命榻敎曰,右議政與園幸定例堂上入侍。賤臣承命,與右議政尹蓍東,廣州留守徐有鄰,水原留守趙心泰,副司直尹行恁,偕入進伏。上曰,畿營園幸,貿租耗條,每石以一兩五錢定價云,而較諸詳定之價,增價爲三錢。蓋聞畿內穀價,比他稍貴,故一兩五錢,初非濫重,而朝廷事,當以詳定爲重,是豈朝廷本意,旣聞之後,豈可仍置?將爲減給其三錢,在朝家所失,顧何足惜?蓍東曰,穀價之定以一兩五錢,在畿內,少無偏重之慮,而聖敎及此,非但臣等之欽仰,將爲吏民之大惠矣,第此穀,專爲園幸時用下,則此而減價,彼將不贍,不可無從他區處之道矣。上曰,日前爲湖西諸邑,還穀之不阜,自道內取京上納六萬兩,使之作穀添還,而其所收之耗,姑無定劃處,有司堂上,相議區處爲可。蓍東曰,謹當退與諸堂,爛加相議,草記稟處矣。上曰,依此爲之,可也。上曰,凡於園幸時,不煩經費,是予苦心。從官盤纏,每自戶惠廳上下者,恰爲二千餘百兩,此亦宜有從他區劃之策,卿等亦一體商確,以爲稟處之地,可也。命書傳敎曰,李儒敬·蔡弘遠,假承旨差下。命書傳敎曰,明日親祭時,亞獻官,卿欲求差云,從便先詣事,遣史官,傳諭于左議政?仍命權退,諸臣以次退出。
上在水原府。停常參·經筵。
內閣·政院·玉堂·藥房·朝廷二品以上·六曹堂上·大司諫口傳經宿問安。答曰,知道。
王大妃殿·惠慶宮,遣承旨朝夕問安。答曰,知道。
大駕詣顯隆園,入齋室後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
親祭罷後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
大駕還詣水原,入行宮後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
趙鎭寬啓曰,禮貌官來言,百官稟旨就次。傳曰,知道。
傳于趙鎭寬曰,侍衛百官揷羽。
傳于李益運曰,諸司預備。
傳于金祖淳曰,自園所洞口,至崇禮門,上言。
李益運,以壯勇外營言啓曰,依下敎,衛內衛外軍兵等處,饒氣之意,敢啓。傳曰,知道。
顯隆園親祭敎是時,亞獻官左議政蔡濟恭,終獻官右議政尹蓍東,贊禮禮曹判書具庠,典祀官應敎李明淵,園司令李根,執禮副應敎李始源,祝史令李根,齋郞令韓弘裕,贊者引儀崔慶鎭,謁者引儀李繼祜,贊引兼引儀鄭煥恭,祭監監察李秉烈。
丙辰正月二十一日卯時。上詣顯隆園。親祭後還詣水原府,經宿入侍時。行都承旨趙鎭寬,行左承旨林濟遠,行右承旨李益運,假承旨李儒敬·蔡弘遠,左副承旨李肇源,同副承旨金祖淳,記事官趙台榮,假注書金履永,記注官金良倜,記事官吳泰曾,一提學沈煥之,原任直提學徐龍輔,直提學李晩秀,原任直閣尹行恁·南公轍,直閣李始源,檢校待敎徐有榘,以次隨駕。上具軍服,乘馬出府衙,駕到逌覲峴。上敎曰,火巢內種木,事體雖重,木根之蟠縈民塚,終涉不忍,塚傍所種,一一拔去,可也。仍命植木差員張世紈,見其形止後,回奏,進詣園所,入齋室。少頃,改具翼善冠·黲袍·烏犀帶,乘輿出齋室,就板位,行再拜禮。陞自東階,掩抑不能前,玉涕已滿衫袖矣。就位北向立,行再拜禮,詣神位前,北向跪,上香獻酌訖。上俯伏叩地,不覺失聲。群臣皆雨泣,皇皇不知何爲,大臣及閣臣,左右扶持泣,乞以禮制情。上曰,予之至痛,何時不然,而適當此日,予何忍爲情?群臣不能挽,亦不敢不挽,如是良久,上始就位,行再拜禮訖。亞獻官左議政蔡濟恭,行亞獻禮,終獻官右議政尹蓍東,行終獻禮,竝如儀訖。上陟園上,奉審,玉涕隨逬,不忍旋。濟恭等强請,上黽勉就小次。濟恭等,仰請還齋室,上乃旋輿就齋室。敎兵判李得臣曰,雖云蒼黃中,各司皁隷,無數攔入於紅箭門內,寧有如許法綱?近仗軍士,一竝決棍二十度。命書駕前下敎曰,紅箭門內雜人不禁,兵曹判書李得臣,爲先罷職。入齋室,少頃,改具軍服,乘馬將巡審火巢。上敎曰,山岡崎嶇,步從似難,人馬騈踏,恐損樹木,承旨·閣臣之從者從,不能從者,往待城隍山前路,可也。弘遠·肇源·祖淳·行恁·泰曾·履永從,植木差員曺允植·張世紈等亦從。上陞自御井側,歷龜巖過舊鄕校嶺,至古西門。招村民敎曰,汝等皆舊邑內民也,予意自別,頒扇·曆及帽。命以白旗繞山,重定火巢區界。登洪範山,見山下小庵側,有數三人家,頒扇·曆,老者加給以帽。過方滀洞村,又頒扇·曆及帽於民人。歷金唐巖·水由村,登鳳珠山,水原留守趙心泰,廣州留守徐有鄰,京畿監司金文淳,水原判官洪元燮,果川縣監金履裕,安山郡守趙重瞻,振威縣令吳在斗,始興縣令金思羲,龍仁縣令丁遇泰,陽城郡守鄭柱,因下敎已先詣待令矣。上命各邑守令進前。敎曰,此是園所案山也,土皮之脫落,而至於沙汰,所見極爲悚悶。予於今日,躬自看審,補築之役,不可但已,而役處步數,旣過二千二百餘步,今不必預限以年數,亦不必預定其方略,爾等,各自分掌,各盡其才,期於林木蓊蔚,土脈堅凝爲可。予之所當爲者,付之於汝等,汝等體予意,盡心爲之。上自華城至此,日已向暮,而尙未進水刺,諸臣迭請。上曰,弸中之氣,橫亘不下,故欲御而不得御矣,仍詣城隍山小庵後,始進水刺,仍從城隍山後水鐵村前路。命書傳敎曰,園令韓弘裕·李根陞敍。京鄕守僕熟手·守護軍等,令該曹考例施賞。本地方留守趙心泰,內下豹皮一令,地方官判官洪元燮,內下筒介一部,竝依例賜給。親祭祭需進排監官,問名帖加,本府下吏,從自願免賤。上曰,兵曹判書李得臣,分揀牌招,傳授命召。出駕前下敎乘馬進發,還詣水原行宮。是日巡審局內外,爲六十餘里,還御行宮。命書傳敎曰,是年,何年,今日,又何日?拜園餘慕,無處可伸,親心爲心之道,豈有過於懷保與字恤?況一視之政,兵民無間,而今行見軍容,入防步軍坐作進退之間熟,無異於內營團鍊之兵,益知貴精之明證,而卄六哨爲十三哨,汰者皆充保米軍,賦煩役苦,實所矜悶,且係新增納米者乎?此類分付守臣,以錢代捧,以爲式。本府面里最久條舊還餉,爲辛亥·壬子兩年云,而不過數千包,如欲通同示意,則惟於此一條闊狹,亦令守臣,勿徵。右兩件,猶屬外村兵民之弊,而園底之民,城內之戶,拱護也,保障也,人和爲先,此類當年還耗,特爲除給。名雖城外,南里北里之新接民戶,當在均施之中,而厥數亦甚零星云,給代於需用,付之廟堂措處。昨年奉慈駕,來臨華城也,路出始·果·廣三邑,以晝停里數之稍間,間進小膳,不設行殿,卽順慈心之軫民弊,而駐駕之處,民皆築臺以表之,民情可感。招問渠等未納之積逋幾許,斗斗升升,不足爲惠,而尙有勝於默然看過,道守臣,依筵敎,勿督事,分付。又命書傳敎曰,今日召見聞之,奉安閣衛將前牧使曺允彬,卽昔年溫泉陪從之人,而伊時陪從武臣中,今存者只有渠與前水使李燁云,而年皆過七十,竝特加一資。其外以陪從年過七十人,令吏兵曹訪問草記。仍命權退,諸臣以次退出。
上在水原府。停常參·經筵。
內閣·政院·玉堂·藥房·朝廷二品以上·六曹堂上·大司諫口傳經宿問安。答曰,知道。王大妃殿·惠慶宮,遣承旨朝夕問安。答曰,知道。大駕詣東將臺,試閱罷,還詣行宮後,內閣·政〈院〉·玉堂·藥房口傳問安。答曰,知道。
傳于李益運曰,侍衛軍兵,毛具。
吏曹口傳政事,趙文彦爲穩城府使。
李益運,以壯勇外營言啓曰,依下敎,衛內衛外軍兵等處,饒氣之意,敢啓。傳曰,知道。
李益運,以壯勇外營言啓曰,依下敎,石渠廳使令李潤起·朴慶孫·朴一番·金福錫·孔士奉,軍士李龍得·姜順才·李重彬·金知喆等,出付本營矣,竝卽拘留之意,敢啓。傳曰,知道。
李益運,以城役所言啓曰,似下敎,本所監董牌將·工匠等處,犒饋之意,敢啓。傳曰,知道。
丙辰正月二十二日午時。上詣水原東將臺。試閱入侍時。行都承旨趙鎭寬,行左承旨林濟遠,行右承旨李益運,假承旨李儒敬·蔡弘遠,右副承旨李肇源,同副承旨金祖淳,記事官趙台榮,假注書金履永,記注官金良倜,記事官吳泰曾,一提學沈煥之,原任直提學徐龍輔,二直提學李晩秀,原任直閣尹行恁·南公轍,直閣李始源,檢校待敎徐有榘,以次隨駕。上具軍服,出御洛南軒。上曰,昨過安寧里,見路傍有流民,負百歲媼行丐者,已命待令於新邑矣,仍命負而入,賜紬二疋,錢二十兩,肉十斤,使之還于扶餘故土,先自本府,製給衣裳,善饋糜肉,可也。仍命書傳敎曰,輦路有一民人之負機其母,匍匐傴僂者,見其狀,衣裳不能蔽體,問其年爲近百,已令付之本府判官,造給衣袴,仍令畿伯,下送扶餘本土。此意廟堂知悉,行會該道,期於奠土,俾勿更或流離之他。又命書傳敎曰,回榜老人前虞候崇政崔尙厚,加資則依例爲之,而米三石,木二疋例給,亦令本府擧行。又命書榻敎曰,今日試射時,試官壯勇營兼都提調,壯勇外使,內營把摠一員,哨官二員爲之。上降座乘馬,詣將臺。內營步軍五哨爲左列,外營步軍五哨爲右列,內外營馬軍,橫列於札駐頭局。大駕到轅門,駐蹕札駐營,迎接節次,依例爲之。上御將臺,小開門後,兵曹判書·宣傳官,先行參見,內營敎鍊官等,階下參現,三班叩頭後,陞壇陞旗,內外營將領,以次參現訖。上命書傳敎曰,左右相入侍事,遣史官傳諭。賤臣承命出傳,與左議政蔡濟恭,右議政尹蓍東,偕入進伏訖。濟恭等曰,昨日悲疚勞動之餘,聖體,若何?上曰,別無所損矣。昨日必欲遲暮而還,故姑爲留連於城隍山下小庵後矣。上曰,命發放節次,除之,只行巡視發放。直行左右方陣,號令內營爲左方陣,外營爲右方陣,馬軍立於各其營子外層之間,因招禁軍別將成鶴翼,陣於臺下東邊。更令內外營,成合方陣,成陣後,因行開行,待兵列之盡舒,使之散回其信地。駕前駕後,壯勇衛及禁軍,亦令發回,因行行營武士試射訖。仍命武士中第者,與回榜老人唱名。日暮後,行走火號令,走火訖。降座乘馬,還御行宮。命書榻敎曰,華城留守·京畿監司·廣州留守·備局有司堂上入侍。賤臣承命出,與水原留守趙心泰,廣州留守徐有鄰,京畿監司金文淳,戶曹判書李時秀,偕入進伏訖。上命書傳敎曰,保障重地,爲其蘇弊,特命出鎭,而觀於今日走火擧行,益知其緩急可恃。南漢別破陣待令之類,令該守臣,別爲施賞狀聞。此後益加勸課事,下諭于廣州留守。又命書榻敎曰,穩城府使李邦運,令該曹口專遞付軍職,其代,亦以口傳擇差,催促下送。心泰曰,本所監董之時,在外任者,纔承內移之命矣。牌將中亦有方帶邊將者,而若當國役,曾有給由往來之例,古今島僉使徐有春,所斤僉使李彦植,給由上送之意,出擧條分付各該水使處,何如?上曰,依爲之。出擧條心泰曰,斥堠烽燧,自是關防緊要,而本府處在漢南要衝,行宮事體,尤爲自別,而以海以陸,無日報警,言念所重,萬萬疎虞。顧今城役,此際告完,樓譙已設把守,則趁此時創置烽臺,在所急務。一城中東將臺主峯,最占形便眺望通暢上,設一烽,以爲東接陸烽,西應海烽之地,則庶可以緩急有恃。東邊陸烽,則在於龍仁縣石城山四十里之地,無慮相准,而至若海烽,則本府興天臺,殆過百里,難以直接。中間便於瞭察處,又設間烽,然後海陸消息,可以連梯而接應。兩處新設間烽,每臺以一將三卒,磨揀科條,已自臣營,從便拮据,容俟築臺,擬卽擧行,而烽臺創始,事面不輕,敢此仰達矣。上曰,依爲之。添入於節目,一體印出之意,令定例堂上,知悉,可也。出擧條心泰曰,松政所關,本自不輕,而一切蕩然,居常憂悶。以本府境內言之,如雙阜七面,大津近處五面,素稱宜松,間多鬱密,民不畏法,率致童濯,揆以法意,誠極寒心?臣意則自海邊,限以三十里,定爲宜松山分界,立標申明科條,嚴加禁斷,則不出十年,可責蒼鬱。且私家丘木禁養之處,雖爲其山主者,俾不得冒禁擅斫,然後法令可申,實效可期。以此意成節目擧行,何如?上曰,依爲之。若不別般嚴飭,何以食效?與定例堂上相議,別成節目,一體印置,以爲後考之地,可也。出擧條心泰曰,龍珠寺還上停退米條,給代事,已爲仰請蒙允,而至於太條一百十五石,本府無可當推移者,此則往復畿營,以附近邑所在,准數給,代以爲支放僧徒之地,何如?上曰,依爲之。出擧條上曰,曺允植,植本甚勤,替行予勞,甚可尙也。敎曰,今此城牒諸務,庶幾就緖,而民戶之凋殘,依舊樣子,是可悶也。蓋廣州則四面都是石角,雖欲屯田治農,其道末由,而至於玆土,則大野數百里,寧無治田裕食之道,而民皆惰農遊手,全無務本力穡之風,何以則可以革民俗而保人和乎?諸宰須皆深思熟講,可也。上敎文淳曰,向來路傍近處居民,舊還一竝蕩減,其外或有弊瘼,蠲除,可也。上曰,遲遲臺,旣爲駐蹕之所,則石築刻品太老草,稍加修治則似好,而官文書,亦以遲遲峴,稱之,可也。仍命犒饋試閱軍兵。命書傳敎曰,華城東將臺,試閱入軍門也,節度之整嚴,豈比於棘門㶚上?不覺按轡緩驅。尋常較閱,猶施上駟之錫,況於新立壁壘,有足聳觀若此,嘉乃之典,寧或踰日?壯勇外使趙心泰,內廐馬一匹賜給。內使金持默,矍鑠是帥,一巡二中,內下豹皮一令賜給。禿城山城中軍金㷞,其勞甚鉅,爲先熟馬一匹,特爲賜給。執操執事將校及走火擧行別破陣等,令內外營施賞後,草記。心泰下四拜受錫馬,持默自外而入,四拜受豹皮訖。仍命權退,諸臣以次退出。
上在水原府。停常參·經筵。
自開東至巳時,灑水下雨,測雨器水深二分。申時,灑雨,虹見東方。
內閣·政院·玉堂·藥房·朝廷二品以上·六曹堂上·大司諫口傳經宿問安。答曰,知道。王大妃殿·惠慶宮,遣承旨朝夕問安。答曰,知道。
傳于李益運曰,左議政入侍。
傳于李益運曰,壯勇外使入侍。
傳于李益運曰,壯勇兼都提調入侍。
傳于李肇源曰,本府判官入侍。
吏曹口傳政事,趙基仁爲莊陵參奉。
兵曹口傳政事,副護軍單李邦運,副司正單李道彬。
以廣州留守徐有鄰狀啓,肆覲坪先詣軍兵等糧饌馬太粥草價,磨鍊分給,馳啓事,判付內,啓下壯勇外營爲旀。雖以肆覲坪所在者,先爲分給,而以外帑庫所管錢穀,追後會減,亦以此意,令兼都提擧知悉,修正文書爲良如敎。
李益運,以壯勇營言啓曰,因傳敎,華城東將臺內外營試閱時,本營擧行敎鍊官吳再榮·金鰲福·金鼎宅·史廷爀,各木一疋施賞之意,敢啓。傳曰,知道。
丙辰正月二十三日辰時,上御行宮。左議政入侍時。假承旨蔡弘遠,假注書金履永,記注官金良倜,記事官吳泰曾,左議政蔡濟恭,以次進伏訖。濟恭曰,聖體,若何?上曰,一樣矣。上曰,欲去而心違,天雨而止之,予心如有得矣。上命書傳敎曰,零雨濛濛於星言夙駕之時,遲遲我思,倍覺躕躇,仍留此處,及晩向始興間,更當下敎,而還宮則今日當不爲,此意,令留都大臣知悉。上曰,卿聞予所云黃金四萬斤,不問出入之說乎?予之任用趙心泰,比之於漢高之於陳平,事雖有大小,才雖有優劣,而其信任不疑,則庶或近之矣。濟恭曰,心泰亦是小國眼目,當其始役之初,以爲十萬兩足矣,問二十萬兩之說,而猶以爲大驚小怪,今其費入,不啻倍蓰矣。上曰,今年內城役可畢云矣。濟恭曰,心泰以爲五月內可畢役云,而臣意則若以速了當爲主,則恐有尖弱不完厚之慮矣。上曰,卿言,似然矣。濟恭曰,役所牌將·府吏,以其勤勞,今日擧蒙恩典,以獨京吏四人,無可以陳達者,未免見漏矣。蓋聞四人,客地棲遑,晝夜按簿,而其中二人,勿論巨細,事務專委責成者,今爲四年之久,其所效勞,奚啻爲牌將·府吏,而不入於施賞之列者,在公,欠一視之政,在渠,有向隅之歎矣。事雖微細,旣聞之後,不可不一陳。四人,問名於都廳所,施以帖加之典,以酬其勞,似好矣。上曰,帖加成給,可也。出擧條濟恭曰,任厚常,以本府築室儒生賜第,殿試之日,爲探花郞例,付該司直長,故無分館之事矣,旋因朔書,朦未書呈,直長之職,依法典見罷,其後以堂后假官,因入啓文字,有誤處,命芸閣施行,旋卽分揀,今則無論槐院與國子·芸閣,登第五年,尙無歸屬處,朝家合有一番區處,故敢達矣。上曰,屬之槐院,可也。出擧條上曰,先正趙光祖奉祀孫,聞在是邑,水原判官,招訪率入,可也。賤臣承命出傳,以令前出他還入告達。上曰,尹善道子孫之居邑村者,水原判官,悉數率入。賤臣承命出傳,與水原判官洪元燮,率儒生尹持哲,前典籍尹持範,偕入進伏。各奏姓名而退。上曰,予悶軍兵之多日露處,今又滯留一日,其令本府,備饋飯飱,而飯之精糲,予欲視察,飯成後一器進監,可也。仍命書傳敎曰,幸行經宿時,若雨下,則留陣,軍兵之許接營內,自是古例,今日微雨,雖不至沾濕,老帥諸軍之多日露處,在所軫念,訓局留陣,分接於禁營·北營,前訓將則率所領軍,入接於壯勇營朝房事,分付。留都大臣所領扈衛軍官,權接於備邊司近處,廊簷之底,從便庇身之意,留都大臣,知悉。又命書傳敎曰,留陣軍兵,多日露處之餘,朝亦沾濕,今夜饋粥後,勞問狀聞事,令留都大臣將臣知悉。又命書傳敎曰,昨春拜園時,輦路所過之名賢祠墓,綴文宣酹,以示寓感志慶之意,今聞先正故大司憲文正公趙光祖祠板,在於本府之內行宮相望之地,而數椽茅屋,風雨不庇云。噫,以先正道學,遭際聖朝,當時契遇之隆,實爲千載盛會。予每閱遺書,未嘗不三復嘆賞。況今聖學日蕪,士風漸渝,安得如先正者,與之共國?咫尺駐驆,倍增予感,遣承旨,卜日致祭。祭文當親撰以下,而聞其奉祀孫趙基仁,故縣監思殷之子,爲先正九代孫,令該曹初仕口傳調用。且聞祠板,藏之壁間,無以備儀受祭,贖還鄭公之宅,唐史稱美,分付守臣,買第一區,俾奉香火。又命書榻敎曰,初仕如無見窠,首仕參奉一人,司正付祿,待窠陞實,其代趙基仁擬入。仍命退,諸臣以次退出。
上在昌德宮。停常參·經筵。
內閣·政院·玉堂·藥房·朝廷二品以上·六曹堂上·大司諫口傳經宿問安。答曰,知道。王大妃殿·惠慶宮,遣承旨朝問安。答曰,知道。大駕詣始興,入縣衙後,內閣·政院·玉堂·藥房·朝庭二品以上·六曹·大司諫口傳問安。答曰,知道。
林濟遠啓曰,左議政蔡濟恭,右議政尹蓍東,爲承候來待矣。傳曰,入侍。
李肇源啓曰,問啓事,命下矣。問于執義李龜雲處,則以爲臣以旅宦之人,素無行具,買飯於市,市人以一鍮器二沙楪,送饌,至入於繡啓之中,致有問啓之命,惶恐震越,不知所達云矣,敢啓。傳曰,事勢似然,分揀。
傳于趙鎭寬曰,發遣吏郞,諸執事淸齋與否,摘奸以來。
傳于李肇源曰,同副承旨許遞。前望單子入之,待下批牌招入直。
承旨前望單子入之,李晉秀落點。
傳于李肇源曰,戶禮換房。
以京畿監司金文淳狀啓,無腰牌掌標人等捉囚事,傳于林濟遠曰,嚴治放送事,回諭。
李肇源啓曰,卽者敦寧府錄事來言,行判敦寧府事金履素以爲,今日崇禮門徑閉之擧,有萬萬惶懍,求死不得,走伏金吾門外,恭俟鈇鉞之誅云。係是大臣去就,敢啓。傳曰,留都事務,大臣無不主管,旣不提飭,卽請慈旨,又不以其罪請勘,今日城外駐蹕之擧,古有是否?國綱所在,勢難例批,卿則罷職。
李晉秀,以兵曹言啓曰,依下敎,隨駕禁軍駕後禁軍,武藝別監,內吹兼內吹,近仗軍士,標下軍兵等處,二十日二十一日夜療飢,二十二日夜,設粥以饋之意,敢啓。傳曰,知道。
李晉秀,以壯勇營言啓曰,依下敎,本營隨駕將校·軍兵及訓鍊都監付陣將校·軍兵等處,二十日二十一日夜,竝爲饒氣之意,敢啓。傳曰,知道。
林濟遠,以壯勇營言啓曰,因傳敎,今番園行時隨駕御營廳行軍執事敎鍊官金仁煥,各色次知敎鍊官玉器儁·朴景文·李禧福·任慶柔·李春熙·權有經·韓昌爀·金錫圭,各木一疋,自帑庫施賞之意,敢啓。傳曰,知道。
弘文館應敎李明淵,校理宋翼孝,副校理吳鼎源·洪秀晩,修撰尹益烈,副修撰鄭來百等箚曰,伏以臣等,俄於陪扈回鑾之際,伏見繖扇久住於路次,方切訝惑,繼伏聞城門牢閉,前騎不通,雖未知緣何致此,而方夜法駕,露處經時,此實前所未有之事。政院·兵曹之擧行,萬萬驚駭,留都不飭之失,亦甚慨然,臣等謂當該承旨及騎堂,竝命施以竄配之典,斷不可已也。取進止。答曰,省箚具悉。故事,大君往城外未還,猶請留鑰,傳爲美談,況回鑾有命,射隊出待,而烽前已臨露梁,則先驅必至城外,傳語亦幾入來,政院之不請慈旨,兵曹之循例放鑰,以致駕駐路次者移時,此豈道理之所敢出乎?兵曹節目中,雖有標信,信箭自行在所,前期入送留門之語,而豈可藉此發明乎?守宮承旨·騎堂竄配事,依施。守駕該房及兵房,亦豈可無罪乎?然該房則請送信箭於露梁駐蹕時,門鑰之已下,亦因此信箭而知之,比之先廂大將,終不枚報於行在,猶有輕重之別,大臣似當分等論罪,姑不煩處分矣。職在耳目之任,目見無前之擧,則初何齊進,欲爲請對,旋又不知在處?隨駕兩司諸臣,爲先從重推考。止
丙辰正月二十四日卯時,上自水原府,還宮入侍時,行都承旨趙鎭寬,行左承旨林濟遠,行右承旨李益運,假承旨李儒敬·蔡弘遠,右副承旨李肇源,同副承旨金祖淳,記事官趙台榮,假注書金履永,記注官金良倜,記事官吳泰曾,一提學沈煥之,原任直提學徐龍輔,二直提學李晩秀,原任直閣尹行恁·南公轍,直閣李始源,檢校待敎徐有榘,以次隨駕。上具軍服乘馬,出水原行宮。宣傳官跪啓稟開金大吹打。啓行。上曰,知道。左議政蔡濟恭,右議政尹蓍東,駕前問候。上曰,雨留一日,少慰予瞻依之思,而殿宮之企待,行又不敢緩,古人所謂北望君臣隔,南來母子同云者,政予之今日懷思也。命書傳敎曰,昨日召見給第居接之諸家,而前佐郞尹持範,人固精詳,合置法從,而登第數十年,沈屈如許,正言有闕代,除授,牌招隨駕。又命書傳敎曰,隨駕三營門,每年輪回,而御營廳紀律,最嚴明,今番則竝與旌旗鮮好,多日經宿,靜肅無譁,以至昨日炊飯,而擧行詳密,御營大將李漢豐,內下豹皮一領賜給。該營行軍執事敎鍊官,及各色次知敎練官等,令外帑庫,木綿施賞。又命書榻敎曰,假承旨李儒敬·蔡弘遠減下,駕出長安門。上曰,今日入防軍試放時,試官外使·外營從事官·別將及哨官二員爲之。假承旨李儒敬,進去檢飭,試取入格人頒賞後,修正榜目,聯名狀啓。出駕前下敎過大有坪,至萬石渠上停鑾。上曰,昔我往矣,載馳載驅,今我來思,行道遲遲,有誰會予此心乎?又敎曰,灌漑之利,亦已博矣。當初鑿斯池也,豈知當年之收,已爲千餘石之多乎?且水門之石角天成,人力,豈能致此哉?此可見自天有相,而至以空石山事言之,無石之地,生出無量堅石,盡爲築城之需,而石爲之空,則山名空石,默有前定,不已奇乎?進過如意垌·眞木亭·觀吉野,次遲遲峴,上御臺上。命書御製竝序。若曰。卄一,何日?來省象設,履玆濡露,孺慕冞切。還次華城,關雨停蹕,夷猶適願,坐且明發,歷住遲遲之臺,行行路轉,而陟岵之思,耿然如結,瞻望久之,志感以律。晨昏不盡慕,此日又華城。霡霡寢園雨,徘徊齋殿情。若爲三夜宿,猶有七分成。矯首遲遲路,梧雲望裏生。昔年溫幸時,駕過本府,而服色例用軍服,伊時有影幀草本,而色渝不敢移模。近來園行服色之用軍服者,亦此意,而圖寫御眞,藏于園所齋殿,以寓瞻懷之思。第三句及之,又命濟遠,撰成筵說一通,輪示隨駕及留都百官,若曰,庚辰溫幸御軍服,在於儀注,模寫一本,亦以其時服色,而每以未及移模,耿耿于中,己酉以後,園幸必用軍服,蓋出於追述之意,而年前模御眞一本,一則以謁廟時法服,奉安于閟宮望廟樓,一則以軍服,奉安于園所齋殿,以寓一分瞻依之思。今行値昔年誕日,遲遲不發之際,一雨又如會事,更住一日,事亦不偶然。每年輦路,御是臺徘徨增感。玆成一律以志感。第三句,猶有七分成者,卽實際語。隨駕官留都百官,一體賡進,而只押城字,餘三句隨意拈進。進次肆覲坪行宮,少憩卽發,至安陽站撥所。上敎閣臣等曰,各自占便,無一人近前者,寧有如許道理?一竝逐出班行外,摠戎使命納密符,旋命分揀。進次始興縣,進水刺,日已夕矣。兵曹判書李得臣,進軍令時刻,宣傳官跪啓稟開金大吹打。上曰,知道。上乘馬出進發,進次龍驤鳳翥亭。上曰,作門,何等嚴重,而承旨·閣臣之攔入者無數,兵判及郞廳,皆莫之禁,法綱所在,萬萬駭然。兵判李得臣,禁喧郞廳李翊模,拿入。拿入訖,上下問其由。得臣曰,阻搪排入之際,自致喧譁矣。翊模曰,臣則落後未及至矣。上曰,不能禁不及來,均是罪也。命書榻敎曰,兵曹判書李得臣,越捧一等,禁喧郞廳李翊模,爲先削職。仍命拿出。又命書榻敎曰,攔入之承史·閣臣,一竝拿處。上曰,獨一提學沈煥之病矣,分揀隨駕?益運請送留門標信。上曰,此行非同光武,復安有郅惲乎?宣傳官復啓稟三吹。上曰,知道。上乘馬出大門,宣傳官跪啓稟乘船砲,行船砲開金大吹打,竝如出宮儀。渡涉進發,至崇禮門外,門已閉矣。上曰,寧有如許變怪事乎?先廂大將,苟能急周旋,雖無標信,其間豈不能往復留門乎?益運請徐龍輔推考。上曰,是豈請推而止者乎?上曰,承旨·閣臣,分揀入侍。仍命書傳敎曰,比之門鑰擧行,猶屬細事,竝分揀。賤臣承命出傳,煥之等進前。煥之曰,今日大駕還宮,已有下敎,留都諸臣,皆當知之矣。城門下鑰之時,守宮承旨及兵曹堂上,相議以留門之意,馳啓于行在所,乃稟慈旨,留門以待大駕之還,事理固然。今者守宮之臣,不知行在所軍令,徑下城門之鑰,以致大駕回到城外,駐蹕移時,城門不開,夜漏向深,國體所關,誠極寒心。大臣與三司之臣,旣知此時事狀,則似有當該諸臣論勘之擧,而臣亦待罪經筵矣,豈敢緘默一言乎?政院守宮承旨及兵曹守宮堂上,爲先施以罷職之典,何如?上曰,依爲之。出擧條停蹕半餉餘,門始開矣。宣傳官跪啓請鳴金吹打止。上曰,知道。入崇禮門,到敦寧府前路,命益運,軍兵解嚴。宣傳官持標信解嚴。上入敦化門,由進善門·建陽門,入萬八門還內。諸臣以次退出。
上在昌德宮。停常參·經筵。
初昏,流星出天中淡雲間,入東方天際,狀如拳,尾長二三尺許,色赤,光照地。
藥房提調鄭存中,行左承旨林濟遠啓曰,園寢展禮,聖慕克伸,鑾蹕穩旋,下情歡忭,伏未審夜間,聖體,若何?寢睡·水刺之節,何如?移次屢日,勞動旣多,不瑕有損。臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李晉秀啓曰,明日常參·經筵,取稟。傳曰,停。
李晉秀啓曰,備邊司郞廳來言,今日賓廳日次,而朝廷問安相値,不得來會云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李晉秀啓曰,來二十五日,朝參日次矣,敢稟。傳曰,停。
傳于林濟遠曰,禮房承旨,馳詣受香所,奉審摘奸以來。
李晉秀啓曰,禁衛大將李敬懋,以南關王廟獻官,今方受香出去矣。所佩命召,來請還納,而將兵之任,不可一刻無摠察之人,何以爲之?敢稟。傳曰,仍佩往來。都提調摠察,從事官,發牌聽傳敎。
李肇源啓曰,今此京外上言一百二十四張內,一百九張,係是猥濫,拔去,十五張,分下各該司次,捧入之意,敢啓。傳曰,知道。
林濟遠啓曰,城門開門時,標信信箭,來到城外,言送於政院,則請出慈旨符驗,卽爲開門,法例則然,而今番信箭,從門隙轉授,守門護軍,直到政院,事未前有,萬萬駭然。本院之默無一言,矇然祗受,極涉未安,而拘於廳規,雖不得請罪,當該護軍部將,令攸司從重科治,當該宣傳官,所當重勘,而本院請推之外,無他可施之罰,何以爲之?敢稟。傳曰,寧有如許所爲?大關師律,宣傳官及護軍部將之與受同罪,竝令兵判,嚴棍充軍。守宮承旨則雖欲具由請罪,未果云,而不可以事勢之巧湊,有所容恕,施以削職之典。守宮大將,主管宮城門禁,則非宣傳官而持信箭入來者,豈可許入乎?當該大將·從事官,及兵曹入直郞廳,亦爲罷職,可也。
傳于林濟遠曰,左承旨入侍。
傳于李肇源曰,左副承旨入侍。
金履永差祭,代以韓致重爲假注書。
傳于李肇源曰,假注書具得魯,仍察廳任。
李晉秀啓曰,摠戎使徐龍輔竄配事,命下矣。將兵之任,不可一刻無摠察之人,何以爲之?敢稟。傳曰,御營大將兼察,牌招聽傳敎。
傳于李晉秀曰,兵曹當該入直堂上,亦爲罷職。
吏曹口傳政事,以李太亨爲兵曹參判,以金勉柱爲參議。
備邊司,以徐有大爲摠戎使。
摠戎使望筒,啓判付內,格例務當遵守,而將臣去就,體貌不輕,年來排擬之式,以資級爲高低,古例未必然。此後申明之意,知悉爲良如敎。
兵曹,摠戎使單,徐有大。
林濟遠啓曰,新除授摠戎使徐有大,以東關王廟獻官,方在受香所,待明朝牌招,密符及敎諭書,傳授,何如?傳曰,允。
林濟遠啓曰,吏曹郞廳來言,兵曹判書有闕,政事,取稟。傳曰,行大護軍具㢞除授,牌招傳授命召。
吏曹,兵曹判書具㢞,除授事,承傳。
李晉秀啓曰,兵曹判書具㢞牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
李晉秀啓曰,兵曹判書具㢞再牌不進推考傳旨,今方捧入,而命召傳授,一時爲急,如是違牌,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
林濟遠啓曰,兵曹判書具㢞三牌不進推考傳旨,今方捧入,而命召傳授,一時爲急,如是屢違,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,待開門牌招。
以守宮承旨申耆·李庚運,兵曹參議李羽晉竄配傳旨,傳于林濟遠曰,假承旨則不但生疎,旣有實官,何可出意見主張乎?宜有差等,施以罷職之典。
以黃海監司徐邁修狀啓,載寧郡民家燒燼事,傳于李肇源曰,當寒失所,矜憫。小殘戶等,如有所受還上,勿徵,嚴飭該郡,期於斯速奠接之意,回諭。
以黃海監司徐邁修狀啓,金川郡民家燒燼事,傳于李肇源曰,當寒失所,矜悶,小殘戶等,如有所受還上,勿徵,嚴飭該郡,期於斯速奠接之意,回諭。
以忠淸監司李鼎運狀啓,劃給錢六萬兩,作穀添錄後,謹當待收糴,區別成冊狀聞,而嚴飭守宰,錢必均播,穀務精完,期有來頭實效事,傳于趙鎭寬曰,狀語多涉禁於讚揚,其中錢必均派云云,大非筵敎本意。弟在喉院,寧或少傳,則豈敢以題外之說登聞乎?錢不均派,穀必遍峙之方,更爲論理狀聞,以爲吏不容奸,民蒙實惠之地事,書目嚴題,此狀啓,卽爲還下送。
以正言尹持範牌不進罷職傳旨,傳于李肇源曰,只推。
大司諫徐美修,執義李龜雲啓曰,臣等愚騃譾劣,不合耳目之任,自知甚明,自來情勢,亦俱難强,而園幸有命,陪扈義重,他不暇顧,冒沒參班,及其回鑾之時,目見無前罔措之事,蒼黃趨進,將欲請對,更鼓已闌,門鑰將下,聖體勞動之餘,深懷瀆擾之懼,不得已退出朝房,忙陳短箚,仰請處分,而未諳格例,不善周旋,誨責備至,至承重推之命,臣等之昏迷鈍滯,益無所逃。惶懍震恐,靡所容措。且於駕詣齋殿之時,前導攔入衛內,至有繡衣推捉之擧,禁條飭令,何等諄複,而身爲法官,不能檢飭,所失尤大。以此以彼,何敢晏然於臺次乎?請命遞斥臣等之職。答曰,箚本違格,雖幸還推,必閱多眼,不可掩置。末端所引,亦關法禁,晩始來避,溺職尤大。爾等勢難例批,竝罷職。同一情地,爾等兩臺外,皆不入來,處義乖當,令政院,一體捧傳旨。
趙鎭寬,以吏曹言啓曰,軍資監正鄭日煥呈狀內,矣身衰病已甚,又添客症,時月之內,萬無起動供職之望云。繕工監副奉事李敬儒呈狀內,矣身家在嶺外,親年七十七歲,矣身身縻職役,藥餌調護,不能以時,私情萬萬悶迫,乞卽遞改云。軍資監正鄭日煥,繕工監副奉事李敬儒,身病與親病,旣如是,則不可强令察任,竝今姑改差,何如?傳曰,允。
林濟遠,以內醫院提調意啓曰,副提調趙鎭寬,謂有情勢,今日問安,不爲仕進,卽爲牌招,何如?傳曰,允。
林濟遠,以禮曹言啓曰,皇壇壇上及祭器等物,每年孟春,戶禮曹堂上,奉審事,定式矣。今正月二十八日,臣曹與戶曹堂上,奉審後,稟處,何如?傳曰,允。
林濟遠,以吏曹言啓曰,因本曹草記,孝陵參奉金一鍊,罷黜事批旨內,不爲上來委折,査問草記可也事,命下矣。金一鍊,時在慶尙道榮川地,其委折,關問於該道臣,使之査實報來後,稟處事,允下矣。卽接慶尙監司李泰永所報,則孝陵參奉金一鍊所告內,以爲年今六十三歲,而宿病沈綿,萬無供職之勢,自致屢朔曠職,尤極惶蹙,伏俟嚴勘之外,更無可達之辭云矣,敢啓。傳曰,遠人收攬之時,遞給二嶺人,殊非勤諮之意,參下此兩窠,以嶺南宣召人張胤宗,湖南宣召人魏伯圭,擬入,待下批,分付道臣,起送狀聞,可也。止
吏曹口傳政事,以魏伯圭爲繕工副奉事,以張胤宗爲孝陵參奉。
李肇源,以兵曹言啓曰,上番騎兵點考,例於二十五日爲之,而本曹判書·參判·參議俱未差,臣尙愚,今方入直,他無推移之道。參判·參議未差之代,令該曹口傳差出,待下批牌招,以爲進參之地,何如?傳曰,允。
李肇源,以壯勇營言啓曰,每歲春秋,園行居先,則乾犒饋,依例分給事,曾有定式矣。今番園行時,本營隨駕將校·軍兵,乾犒饋,依定式磨鍊分給之意,敢啓。傳曰,知道。
李肇源,以訓鍊都監言啓曰,今番園幸時,依下敎,隨駕軍兵等處,二十日一次,二十一日一次,饒氣,二十二日,衛外軍兵等處,從優饋粥之意,敢啓。傳曰,知道。
李肇源,以御營廳言啓曰,每歲春秋,若園幸居先,則乾犒饋,依例分給事,前已命下定式矣。今番顯隆園幸行時,隨駕駕前別抄及將校·軍兵等處,乾犒饋磨鍊分給之意,敢啓。傳曰,知道。駕前駕後,今番往回諸詀,皆挾輦侍衛,而多日使役,明日持弓矢待令。駕後牌頭處,亦爲分付,而攔後之挾輦軍,亦於壯勇營中日試取,邊二中以上,使之書啓之意,卿亦知悉,言送壯勇大將,可也。
李肇源,以御營廳言啓曰,今番園幸時,隨駕駕前別抄及將校·軍兵等處,二十日二十一日饒氣,二十二日,從厚饋粥之意,敢啓。傳曰,知道。
李晉秀,以義禁府言啓曰,摘奸御史呂駿永狀啓內,果川縣監金履裕,令該府拿問定罪事,啓下矣。金履裕今方待命,拿囚之意,敢啓。傳曰,飭已行矣,分揀放送,可也。
右議政尹蓍東箚曰,伏以昨日回鑾之前,城門已閉,先廂不能入來,車駕爲之駐箚移時,事未前有,極甚驚駭。守宮承旨·騎堂,旣施竄配之典,而始興駕臨時,日勢已晩,先廂之到城外,門鑰必已下矣,隨駕該房承旨,固當請出信箭,依節目仍留,而露梁駐蹕時,始爲擧行稽緩之失,在所難免,節目旣自兵曹啓下,則判堂之不能往復喉院,先事周旋,極爲矇然。先廂大將之目見門閉,不卽報達行在,罪亦難恕。軍士房承旨·兵曹判書·先廂大將,竝當施以削黜之典,守宮大將之無一言提醒,亦不可置而不論,宜施罷職之典,當該門將兩人,令該府·該曹,各施定配之律,而兵曹節目中,擧動時城門開閉條,亦願措辭添入,以爲定式施行之地焉。取進止。答曰,省箚具悉卿懇。昨日駐駕之擧,未之前聞,卿之箚請諸件甚當。承旨·兵判削黜事,竝依施。至於先廂大將,則況承日前筵敎之指敎,不啻丁寧,若令先驅馬隊,相距間空數十步,駕到鷺梁之際,頭局,綽可及於城門近處,而不此之爲,又不能登時報奏,軍書中行營時,前面如有所阻,後隊遞相口傳之意,果安在哉?師律之外,兼有違越筵敎之罪,蓋由隨事不能敬愼而然,不可但以駭痛言,而昨於撥所,處分分揀之餘,尤何敢乃爾?當該摠戎使徐龍輔,削黜,輕矣,施以竄配之典。守宮大將罷職事,又因他事處分矣。當該門將定配事,尾陳添入條件事,竝依施。仍傳曰,此批答,遣史官傳諭。
應敎李明淵,校理宋翼孝·李基讓,副校理吳鼎源·洪秀晩,修撰朴吉源·尹益烈,副修撰鄭來百等箚曰,伏以昨日城門事,卽一前古所無之變怪也。臣等不勝驚惋,聯陳一箚,而祗緣更漏已深,門鑰將下,神思促急,未及周詳,論列未免疎略,擬律終歸輕緩,不審之失,緩討之罪,方切自訟,而卽伏承批旨下者,先廂大將之先至城外,目見城門之牢鎖不開,略不驚遑,初無一言之馳奏行在,以致淸蹕久阻於路中,鑾輿露次於深夜,當此之時,群情之罔措,景色之蒼黃,倘復何極?彼獨雍容伈泄,袖手無言,此豈常情之所可出者哉?凡係師律,中權主之,而先時而不能檢飭,臨機而亦失周旋,本兵之臣,敢曰無罪乎?臣謂當該大將,亟命施以竄配之典,兵曹判書李得臣,亦施削黜之典,當該承宣騎堂所請之律,雖已蒙允,而竄配薄勘,終失太輕,加施極邊遠竄之典,斷不可已也。取進止。答曰,省箚具悉。無異一事再啓,且於右相批,已處分矣。闕門開閉,承旨專管,城門則兵曹主之,而追聞闕門,皆不放鑰云,守宮承宣之加施邊竄,過矣。兵堂所爲,添一信箭事,節節駭妄,加律事,依施。
敎摠戎使徐有大書。王若曰。注意者將,方軫聽鼙之衷,大事在戎,庸畀授鉞之任,寔出宸簡,奚但僉謀?顧彼漢北重藩,卽我海東要地。關防竝漢府對峙,有若輔車之形,水陸與沁都相連,最重桑土之備。惟昇平餘數百歲,伊弊瘼難一二言。軍容則一無可觀,緩急何恃?餉儲則徒擁虛簿,奸僞日滋。顧今日難其人焉,當是時屬之誰也?惟卿簪纓華族,鈐鞱令譽,聲績俱著於列營,可當一面,資歷旣優於諸帥,亦叶群情。玆授卿以摠戎使,卿其勉恢良籌,祗服寵命。前度今又,何異熟路之輕車?屢試其才,亦知盤根之利器。於戲,職在衛霍,莫曰宿硏之易治,政先繫苞,宜思新績之益懋。敎玆敎示,想宜知悉。知製敎朴吉源製進。
丙辰正月二十五日辰時,上御重熙堂。左承旨·左副承旨入侍時。行左承旨林濟遠,左副承旨李肇源,記事官趙台榮,記注官金良倜,記事官吳泰曾,以次進伏訖。上命濟遠書傳敎曰,信箭去就,有此無前之駭擧,當該行首宣傳官,先汰後拿。濟遠曰,動駕時,吏兵曹省記,雖排定日限,預爲修入,還宮日子,旣已差遲,則所當更修趁限,以呈於中路,而昨日申時,吏曹省記,未及來呈於始興前站,致有回鑾後深夜追呈之擧,其所擧行,極爲駭然。所當重勘,而本院請推之外,無他可施之罰,何以爲之乎?上曰,郞官罷職,可也。出擧條命退,承史以次退出。
上在昌德宮。停常參·經筵。
林濟遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,大司憲·執義·掌令一員,持平二員未差,掌令姜文會,牌招啓辭未下,監察茶時之意,敢啓。傳曰,知道。
李肇源啓曰,明日常參·經筵,取稟。傳曰,停。
李晉秀啓曰,專經文臣殿講,念後更稟事,命下矣。以何日爲之乎?敢稟。傳曰,來月更稟。
傳于趙鎭寬曰,諸承旨,持公事入侍。
傳于李肇源曰,定例堂上中,本司坐起進去人,入侍。
禁府堂上前望單子入之,判義禁洪良浩,知義禁權,同義禁曺允大·尹弼秉落點。
以判義禁洪良浩,同義禁曺允大·尹弼秉牌不進推考傳旨,傳于李肇源曰,更爲牌招。
以判義禁洪良浩,同義禁曺允大·尹弼秉再牌不進推考傳旨,傳于李肇源曰,更爲牌招。
以李勉兢囚單子,傳于李肇源曰,分揀放送。
傳于李晉秀曰,發遣吏郞,諸執事淸齋與否,摘奸以來。
李肇源啓曰,兵曹判書具㢞,疏批已下,卽爲牌招,傳授命召,何如?傳曰,允。
以忠淸監司李鼎運啓本,守令年終七事,楮竹田庫數,桑漆木株數,成冊上送事,判付內,啓下備邊司爲旀,新頒之飭禁何如,則三南之中,本道獨無事目之登聞者兺除良,所謂楮竹禁養之政,有名無實,雖無朝令,係是法典,猶不敢泛忽,況昨再昨年關飭之下,豈可如是?當該道臣,特以新到之故,姑不處分,楮竹所在各邑,更爲後錄狀聞,以爲依初下敎時,遣備郞,摘奸之地,兩南道臣許,枚擧申明嚴飭,俾無現發抵罪之弊爲良如敎。
李晉秀,以吏曹言啓曰,春川居幼學柳珩,限內不爲現身,戶口亦不來呈,而事係格外干恩,上言內辭緣,勿施,何如?傳曰,允。
李晉秀,以吏曹言啓曰,西部居閑良李弘秀,高陽居幼學韓應敏上言判付內,吏判査奏文化居尹尙文上言判付內,吏判査處事,命下矣。韓應敏父樸,今年八十有三歲,而甲寅年,以士庶人年八十,已蒙通政加資之典,尹尙文父時興,亦於甲寅年,以七十四歲偕老,已蒙僉樞加資之恩,今乃以本年辛卯生,誤以辛丑生書塡戶籍等語,挾其巧詐,敢欺天聽。李弘秀父世豐,雖云偕老年七十,而以前任僉使,因罪被謫,只得宥還,則恩資,非所可論。近來民俗,睯不畏法,輒以愚濫之意,敢生僥幸之計,慝情實而飾虛辭,乃犯蹕路,猥徹宸嚴之下,此等之類,不可諉以愚蠢,任其呼籲,以長其僭妄無畏之習。上言內辭緣,竝置之,李弘秀,令攸司從重科治,韓應敏·尹尙文,竝令各該道臣,從重科治,何如?傳曰,允。
李晉秀,以禮曹言啓曰,郊壇,四孟朔遣禮郞,看審有無頉,自該曹草記事,定式矣。發遣郞廳,各壇次第摘奸,則先農壇·先蠶壇·祈雨壇·厲壇,壇上及四面紅箭門·墻垣·階砌,俱爲無頉,而南壇北邊紅箭門,柱根塗灰,雩祀壇西邊紅箭門,柱根塗灰,漢江壇西南邊紅箭門,柱根塗灰,竝間間剝落,司寒壇墻垣,間間頹落,莎草間間枯損,卽爲修補事,分付該監該部,此後看護等節,着實擧行事,各別申飭之意,敢啓。傳曰,允。
李晉秀,以觀象監提調意啓曰,因副司正趙膺杓,以其父本監前銜官趙憲澤事,上言,令該監稟處事,命下矣。憲澤,以庚戌陪胎官,旣承相當職調用之命,此係莫重莫大之邦慶,與他自別,則該曹之尙未奉行,實涉稽緩,姑先以本監該學敎授,待窠塡差之意,敢啓。傳曰,知道。
李晉秀,以兵曹言啓曰,去月二十九日,本曹草記,昨年停操時,官門聚點形止,不爲狀聞道帥臣,從重推考,査報稽滯慶尙左兵使李潤謙罷職事,批旨內,允。李潤謙稽滯之罪,爲先査問草記可也事,命下矣。依傳敎,査問於該道矣,卽接慶尙監司李泰永回移內,左兵使李潤謙處,稽滯委折査問,則以爲停操時,不爲狀聞規例,故枚擧事實,去月初九日,付牒於朔軍點義城都色吏便,而上京傳給蔚山邸吏處,同月二十一日,受私通來到云矣。此雖與兵營之稽緩擧行有異,而其不爲專人上送,以致稽滯,則等耳,揆以事體,亦甚疎忽。該帥臣,曾已請勘,以俟處分,而淹置之該邸吏,令攸司照法重勘,何如?傳曰,允。
李晉秀,以兵曹言啓曰,慶尙道尙州居幼學黃德欽上言,有査處之命矣。取考上言內辭緣,則黃德欽祖父嘉善前同知箕範,今年九十五歲,若於在世之日,獲蒙實職恩典,名掛於一番知事,俾蒙曠世之恩事,呼籲矣。資雖資憲者,堂下未經四品實職,則不得擧擬於知樞之職,載在法典,而今此黃箕範,本資係是嘉義,則陞付知事,非所可論,置之,何如?傳曰,允。
林濟遠,以兵曹言啓曰,每歲春秋,園幸居先,則乾犒饋,依例分給事,前已命下定式矣。今番顯隆園幸行時,隨駕將校·軍兵及各差備等處,乾犒饋磨鍊分給之意,敢啓。傳曰,知道。
林濟遠,以兵曹言啓曰,慶尙道密陽居幼學金昌德,咸陽居幼學朴慶寅,全羅道長城居南夏雲等上言,有査奏之命矣。取考各人等上言內辭緣,則金昌德父嘉善命錫,今年九十五歲,朴慶寅父嘉義命瞻,今年九十五歲,南夏雲父嘉義海昌,今年九十五歲,而俱未蒙同樞之銜,得蒙實職事,呼籲矣。再昨年,各道老職人實職樞銜,伊時區別士庶,可以許付同樞者,皆以排望點下,則今於經年之後,不可因其子呼籲,續續許施,上言內辭緣,竝置之,何如?傳曰,觀於西部幼學金濟運,可知當爲者見漏,況此人等,皆是鄕人乎?旣稱幼學,則非下流,可知。樞銜,口傳下批追榮,亦於今日內啓下,可也。
林濟遠,以兵曹言啓曰,西部居幼學金濟運上言,有資至資憲,樞銜何不例付乎?査實處置之命矣。取考上言內辭緣,則其父光績,今年八十四歲,而己未入仕,甲戌罷散,庚戌以前朝官年七十加資,同年嘉善,壬子年八十陞嘉義,甲寅歲首陞資憲,而未付樞銜,得蒙實職事,呼籲矣。金光績,曾經引儀·察訪,而尙未蒙樞銜,有此呼籲者,不無所據,依他例,同中樞備擬,何如?傳曰,允。口傳備擬,今日內,竝與追榮啓下,可也。
兵曹口傳政事,以金光績爲同知,朴命瞻·南海昌·金命錫,同知單付。
林濟遠,以備邊司定例所言啓曰,卽伏見摘奸御史鄭晩錫·呂駿永別單,則壯勇營哨官趙㞳,以排床現捉,四器雖曰定例,杻盤難免違式,汰去,駕後金枝順,從人金千才,訓鍊都監馬兵李得春,從人沈萬金,別抄孫長石,從人吉三金,事知韓尙謙,卜直李泰奉,禁軍金世完,卜直全漢成·金鎭豐,卜直崔三伊等,皆以無掌標現捉,而査問之時,俱無發明之端。前後飭禁,何等申嚴,如是冒犯,誠極駭然。當該違禁率往之人,冒法隨去之人,竝令各該營門,嚴棍懲後。善騎隊卜直李得卜·劉三龍·李龍得·申煌明等四人,亦以無掌標現捉,査問於渠輩,則初非善騎隊卜直,俱以江上居民,自備馬粥,爲賣於軍馬,出往始興境而現捉,稱以善騎隊馬兵等,喂馬次出往云。雖是無識江民,稱托營門,要爲免罪者,誠爲可痛。分付道臣,各別科治。司憲府所由安德龍,司諫院喝導申大喆,俱以衛外掌標,攔入衛內,現捉兩漢,則已令道臣,嚴刑懲勵,而身爲法官,無難犯科,尤屬可駭。當該,率入之官員,捧現告罷職。壯勇營吹鼓手卜直李福順,禁軍梁夢得,卜直俱以無掌標現捉,而本縣囚徒,元無此二人名字,査問無處,司憲府所由安德龍姓名,以李聖卜誤書入啓,事甚疎忽,不可無責。御史鄭晩錫·呂駿永,竝推考。本司郞廳摘奸時,被捉諸人,査其所犯,自本司,分輕重勘放,而其中訓鍊都監馬兵曺孝建,卜直文宗得,以無掌標現捉,與禁軍金世完·金鎭豐,所犯無異,一體令該營門,嚴棍懲治,何如?傳曰,允。
林濟遠,以備邊司言啓曰,頃因湖西暗行御史鄭晩錫所啓批旨,牙山貢津倉,德山司倉,安興餉穀及儲置米虛留當該守令,指名報來,收殺懲創之方,具意見狀聞之意,行會矣。卽見忠淸監司李鼎運狀啓,則以爲本倉虛留,詳細査出,則昨年秋捧後,會付米虛留爲二千二百七十二石,太虛留爲一百九十三石,比之繡衣所論,別無相左,虛留太所加爲一百四十三石,而餉穀虛留,專由於船直之擧未完實,吏輩之自爲戶首也。一差船直,莫重糶穀之欠縮,便爲船直吏輩負逋之淵藪,以致恣意幻弄,若論其收殺之方,則舊逋各人中,船直與倉屬,應下條之濫數浮費,一切省約,應受之穀,勿爲出給,直令會錄,吏奴逋則一朝收殺,其勢末由。限五年分數充上,民間未捧米一千六十四石零,容竢稍稔,漸次收捧。至若懲創之道,則擇其浦戶完實者,差定船直,若或如前,論報嚴刑,冒犯守令,摘發狀聞,庶可爲懲後之道,令廟堂稟處。上項牙山·德山兩邑守令,指名現告報來,而成冊中,牙山丙午縣監林元浩,虛留米七百七十四石,丁未縣監李亨正,虛留米八百九十七石,太四十七石,戊申·己酉縣監李東野,虛留米一千四百二十石,太八十六石,庚戌·辛亥縣監李羲文,虛留米一千九百九十四石,太二十一石,壬子·癸丑縣監尹光心,虛留米一千六百五十八石,太四十九石,甲寅·乙卯縣監沈養之,虛留米二千二百七十二石,太一百九十三石,德山戊申·己酉·庚戌縣監鄭厚祚,虛留米四百十四石,辛亥縣監李景壽,虛留米一百六十九石,壬子·癸丑·甲寅·乙卯縣監金直休,虛留米一千二百九十九石,太一百十四石,租九百三十一石,牟一千一百二十五石,乙卯縣監林淳浩,虛留米一千四百三十石,租一千二十四石,太一百二十五石,修報矣。兩邑倉穀虛留,仍分年年虧欠之數,爲五千四百餘石之多,道臣不能檢飭,守令無難冒犯,新逋舊逋,逐年相仍,而一向掩置,幾至空虛一倉者,揆以法意,萬萬驚駭。丙午以前,旣無文書之可據,則以後守令,不可不嚴勘,以爲懲後之地,而蓋其流逋,旣久,非一人之所犯,未卽準捧,雖有其罪,一例勘斷,亦近混同,竝令該府,拿問不卽摘發之罪,各年所捧多少,詳細査實,分輕重差等勘處,其他釐弊之道,道臣旣有條陳,竝依狀請許施,而漕倉例下之省約浮費,船直應受之會錄元穀,民間未捧之漸次收捧,若無別立科條,難保其畢竟有效。每年移錄與收捧之數,枚報本司,此後則發遣備郞,不時摘奸,或有更犯之弊,竝與掩覆之道臣,別爲重勘之意,自本道成出節目,報本司施行事,嚴飭分付,何如?傳曰,允。
林濟遠,以備邊司言啓曰,卽見全羅監司徐鼎修狀啓,則枚擧海南縣監安策牒呈,以爲本縣,以濱海之地,田種豆太,本不宜土,每當捧稅之時,輒皆往貿於山野諸處,辦納艱辛,自經壬子歉荒,貿納倍難,癸丑爲始,以米收捧,及其裝載之際,自官貿太上納換捧,官貿亦不免祛弊生弊,本縣稅位太,依靈巖·古阜兩邑例,準折詳定,以米代納事,令各該衙門,稟旨分付矣。正供事體,本自嚴重,民賦所納,亦有定穀,宜不敢以些少邑弊,遽議相換,而土不宜穀,民無所種,以錢代捧,官又轉貿,則可知其中,有許多民弊。米太相代,石數雖或減縮,論以準折,別無所損,且靈巖·古阜,亦有已例之可據,一向防塞,實非朝家恤隱之德意。海南縣田稅太,以米代納事,特爲依狀請許施,田稅換代,事係不輕,該道之不請廟堂稟處,極爲未安,道臣推考,何如。傳曰,允。止
林濟遠,以備邊司言啓曰,頃因暗行御史鄭晩錫所啓批旨,天安·稷山,兩邑守令,利己妨公之端,據實狀聞之意,行會矣。卽見忠淸監司李鼎運狀啓,則以爲天安郡守尹厚東,吏偸田結,還租代捧,已經繡衣之行査,別無更覈之端。稷山縣監趙重鎭,還穀稍濫,災結或漏,良由於不察之致,而蓋兩邑,方當賙賑,夙宵經紀,餘外疵謬,別無顯著,連加糾察,姑未有聞,上項諸條,雖不至大不法,俱未免犯科之歸,以待處分爲辭矣。尹厚東田結之不察,偸弄還穀之隨意代捧,趙重鎭還穀稍濫,災結或漏,兩邑守令之所犯,俱係不輕,事當如法勘處,而當初處分傳敎,旣有別加糾察,如有一毫利己妨公之端,據實狀聞之敎,今觀道啓,餘外疵謬,別無顯著,利己妨公,姑未有聞爲辭,則當此民事孔棘,賑政方張之時,守令遞易,誠甚可悶。天安郡守尹厚東,稷山縣監趙重鎭,姑爲仍置,使之戴罪含恩,盡誠賙賑,以圖贖愆自新,更令道臣,連加探察,或有不勤民事之患,竝與前罪,加等論勘之意,嚴飭分付,何如?傳曰,待畢賑,更考治績,狀聞事,分付,可也。
林濟遠,以備邊司言啓曰,頃因南北兵使春操取稟狀啓,今春習操設行之意,覆奏行會矣。卽見咸鏡監司趙宗鉉狀啓,則以爲本道,以邊門重地,曠廢操鍊,誠極疎虞,而荐飢之民,纔得一年之豐,若使齎糧赴操,自多弊費,南·北關合操巡操及部鍊,姑爲停止,官鎭門聚點,嚴飭擧行事,請令廟堂,稟旨分付矣。邊門詰戎之政,許久停廢,誠甚重難,而荐飢之餘,民力未蘇,方春之節,農作有妨,道臣狀辭,可知其事勢之不得已。今春南·北關合操巡操及部鍊,竝爲停止,官鎭門聚點,另飭擧行事,分付。昨年秋事,東·北兩道,無甚優劣,而峽民形勢,尤屬軫念,關東今春習操及營將巡點,一體停止,官鎭門聚點,各別擧行後,狀聞之意,竝爲分付,何如?傳曰,允。
林濟遠,以訓鍊都監言啓曰,每歲春秋,若園幸居先,則乾犒饋,依例分給事,前因特敎定式擧行矣。今番園幸時,隨駕將校·軍兵及武藝廳等,乾犒饋,依定式,磨鍊分給之意,敢啓。傳曰,知道。
林濟遠,以義禁府言啓曰,前摠戎使徐龍輔,加施流竄之典事,承傳啓下矣。徐龍輔,慶尙道機張縣流竄,而以承傳內辭意,具罪目,依例發遣府書吏,押送配所,何如?傳曰,以兼帶勅行定例堂上,行遣雖在謫中,邑瘼民弊之如何?宥還後,自有顧問之道,龍川係是邊地,以此邑定配,今日內發配,可也。
林濟遠,以義禁府言啓曰,忠淸監司李鼎運査啓內,洪州前牧使鄭東愈罪狀,令攸司稟處事,啓下矣。鄭東愈,今方待命,拿囚之意,敢啓。傳曰,知道。
李肇源,以義禁府言啓曰,前摠戎使徐龍輔,龍川府定配,今日內發配事,命下矣。徐龍輔,平安道龍川府流竄,而以承傳內辭意,具罪目,卽爲發遣府書吏,押送配所之意,敢啓。傳曰,知道。
李肇源,以義禁府言啓曰,前兵曹參議李羽晉,更定配所事,命下矣。李羽晉,咸鏡道富寧府,極邊遠竄,而以承傳內辭意,具罪目,依例發遣府書吏,押送配所,何如?傳曰,允。
以京畿監司金文淳啓本,擊錚罪人宋昌奎捧供事,判付內,令道臣詳査決處後狀聞事,卿其行移爲良如敎。
刑曹啓目,粘連向前姜石乭上言云云。此事旣經官決,則被捉收貢,有何委折是白乎喩,一邊稱冤,有難準信,令本道詳査決處,何如?判付啓,係是民隱,雖細不可恝然,壓良之律,自有常憲,嚴飭道臣,詳査狀聞爲良如敎。又啓目,張宗貴擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,房仁大擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,方東伊擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,李成玉擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,鄭再燁擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,李源基擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,李召史擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。又啓目,猥濫擊錚人等原情云云。童蒙李大壽,奪宗一款,果如其矣所告,則事係倫常,不可勿施,令禮曹査實稟處。生員李義秉,其父最中伸冤事也。不可勿施,而止,考律重勘,幼學李克昌,其父成普伸冤事也。原情勿施,考律嚴處。幼學李彦海,其父陽五拔薦事也。原情勿施。閑良金龍壽,田畓見奪事也。原情勿施,考律勘處。閑良吳處權等,驛奴見侵事也。不可一例勿施,令本道詳査決給,何如?判付啓,依允爲旀,李大壽事段,令兵判嚴査草記事,分付爲旀。李義秉事段,伊時早知其書之爲證,則豈有其時其擧乎?書之有無,姑且捨是,渠家遭罹,大抵疑悔乙仍于,所以有流案爻周之命者是置,其矣處分,付題銜祠版爲旀。李彦海事段,果如渠供,宜乎鳴冤,而卿曹跋語中,見拔旣有所由云者,未知何由是隱喩,詳査草記爲旀。吳處權等事段,先朝辛亥,頒降事目之違越,果如所訴,其爲驚駭,不可但以尋常壓良論,當該郵官之罪,可勝言喩?藉令出於免役之計,而有此鳴錚,其罪査出也,非時急是置,爲先以辛亥受敎違越與否,星火行査,狀聞之意,分付該道爲良如敎。又啓目,徐龍甲擊錚云云。依先朝受敎,爲先放送是白在果,所供如此,上裁,何如?判付啓,議處爲良如敎。
兵曹判書具㢞疏曰,伏以華虹屆節,仙園祗謁,追慕冞切,聖孝克伸,五日回鑾,玉候萬康,臣民慶忭,曷有其極?仍伏念臣於千萬夢想之外,忽伏奉本兵特授之命,臣誠惝怳震懍,不覺四體之投地也。噫,臣家之受國恩恩,已自前世而卽然,非不私分之踰涯,而或以勳戚,或以才具,有可以受知於君父,不至於人器之不稱,又且懇惓向國之心,謹畏禔躬之規,天之所監,家得以保,式至于今,幸免大戾,一門之頂踵毛髮,何莫非造化陶甄,而至於臣,則百無肖似之一庸品也。立朝近四十年,少無善狀之可記,而偏蒙兩朝不世之渥,歷叨內外濫竽之職,卿宰峻秩,何嘗自期,閒漫散局,猶患生疣,置諸班聯之末,以圖塵刹之報,尙云幸矣。至若中權至重且要之任,豈可毫分擬議於臣身者哉?夫是任之非臣所堪,不但自知己審,抑亦通朝共知,豈或天日之明,有所未燭而然歟?如以世祿之緖餘,姑且試可而後已,則遠器使之方,乖綜核之政者,誠非細故。如是而若使臣,憑恃揚揚,膺此誤恩,則未效涓埃之酬,將陷僨敗之科,亦豈臣義之所敢出者哉?至如一身私計,有不暇恤,而邇來恩數便蕃,門闌盈滿之餘,以臣之不能爲役者,又復接武於其間,而不自揣分,視若固有,壞了謙退家法,未免打破門戶,則無亦有損於我聖上終始生成之澤乎?反復思惟,承當無路,連犯違傲,惟俟鈇鉞,郵罰不加,召牌復臨。玆不得不略入文字,仰崇聽。伏乞天地父母,察臣無似之實,諒臣非飾之懇,特垂恩造,亟收新命,以重公器,以安微分,千萬幸甚,云云。答曰,省疏具悉。卿其勿辭行公。
應敎李明淵疏曰,伏以君而設禁,臣而犯之,非但臣分掃地,是使君綱益墜也,臣爲是之懼。目下禁令,雖有係國家存亡之事,而隱忍含默,未敢容喙,固其恇怯畏死,不忠無狀,而亦慮重傷國體,無益有損也。乃者因論李家煥事,討其年前悖擧,自犯久遠禁條,責敎之下,惶汗如瀉。嗚呼,欲斥家煥,何患無辭,能犯禁令,誰肯捨重而取輕乎?不知不覺之中,冒干邦憲,雖緣聖度天大,嚴誅姑貸,典祀有命,陪蹕義重,蹲仍職次,尙此抗顔,而不知亦罪,寧望倖逭?且臣原疏,只以一句之不審,竝與大槪而不頒,前則陳箚而未承批,後則上疏而無下落,安用此玉堂爲哉?伏願殿下,亟命追究臣向日犯禁之罪,以昭法紀,仍令銓曹,無擬臣言責之職,以爲爲臣瀆言者之戒焉。臣將永謝言路,終緘其口,而愛君根性,感恩浹髓,復敢以一語陳之,以效古人將退獻言之義,伏惟聖明,澄省採納焉。凡國有禁,將使民無抵罪,國則永賴,而殿下之禁令有異焉。使群下自陷不忠之誅,使國家長在綴旒之危,而姑無違拂之言,則便是要道,於是無論鉅事細事,稍係逆耳,輒卽命之曰,禁令也,如臣聾聵,固無足言,而閑習典章者,亦不知近日禁令凡幾條也。至如政院老吏,亦往往忘漏而抵刑,此豈盛世之所當有哉?臣不勝爲聖明痛惜之。若聞是令之一竝弛解,臣雖卽日退塡溝壑,萬萬無限也,閣臣之撥站處分,雖未知緣何事端,而曾未數時,龍驤鳳翥亭處分,臣又目覩矣。是亭歷臨,已有最初軍令,則凡在近臣之列者,宜有問安之禮。故相率入門,有何所失,而王府黜付,景色蒼黃,從班一空,士女訝惑,及夫路次停蹕,先驅不通,則前阻金湯,傍無玉筍,殿下此時,得無悔思乎?且彼兵曹,何能拒諸臣之入候而拿入之擧,無難橫及於司馬重任?使臣以禮,不宜若此。大抵寬緩二字,爲殿下所當加勉處,向者禁令之頻設,亦由淵衷之不能平恕而順應也。夫近臣被督責,則遠臣自多解體,國言有防禁,則他言,何由至前哉?臣愚死罪,竊謂殿下先從本源之地,愈加澄察,事到物來,一以和緩待之,然後政令施措,皆得其當,而治理益淸,國勢永鞏也,云云。省疏具悉。爾之擧措,一何駭眼?至於今番疏語而極矣。誨之不率,言亦何益?尾陳事,候班例設於行殿門外,而攔入小次之前,閣臣固無論,雖大官,何可不處分?曰以近臣被督責,則遠臣當解體者,是果何說?一番拿處,便已解體,則名之曰近臣者,但當餌以好爵,啖以珍羞,罪莫誰何,犯勿譴勘乎?且況秩雖重臣,職是本兵,處處擧行,無不干科,收符拿入,何損於禮使,又敢營救乎?前疏見蒲柳等語,向爾年未踰强壯云,而今又告退,節節欠敬,矜爾愚昧,只許所辭。
丙辰正月二十六日辰時,上御誠正閣。諸承旨持公事入侍時,行都承旨趙鎭寬,行左承旨林濟遠,左副承旨李肇源,右副承旨李晉秀,假注書韓致重·具得魯,記注官金良倜,記事官吳泰曾,檢校待敎徐有榘,以次進伏訖。上曰,都承旨出去,參備局公事坐起,此後則備局坐起,直爲進去,勿以在院爲拘,可也。公事坐起,有勝於次對,近日和暖如此,以頻爲之意,傳于大臣,可也。鎭寬先退。肇源讀奏忠淸監司李鼎運狀本,溫陽郡守卞緯鎭所犯諸條,論列馳啓事,忠州前牧使鄭東愈所犯,諸條,論列馳啓事訖。命書判付。上曰,無公事房,退去。濟遠等退出。命書傳敎曰,大昨城門事,所係非細,則須令勘罪諸人,律各當律,刑政,可以行矣。特緣箚啓之互發,隨請隨許,有欠稱當。大抵徑先閉門,罪在兵曹,而甚至從門隙替奉信箭人之許入闕門者,一則李羽晉,二則羽晉。羽晉之節節駭妄,嶺海猶輕,而付之不足深責之科,雖不施之以當施之當律,魚稻善地,此果極邊?該府諸堂,一竝罷職。守宮兵曹堂上李羽晉,令該府更定配所。次犯卽先廂大將也。預授之指敎,不掛心頭,隄備之約束,忽於飛傳,身雖書生,職在將兵,數里行軍,僨誤若此,將以何顔,更廁周行?西郡肅川,便一重宰,居停之小歇處,則又安敢不自求荒裔乎?前摠帥徐龍輔,加施流竄之典,以懲背敎壞律之罪,留都大臣,急挽城扃,守宮承旨,不放宮鑰,而該房則信箭之請送,雖似後時,送則送之。兵判則事目之入啓,已在前日,啓則啓矣,皆不過以體例處分者。然則竄黜各或稍過。守宮承旨申耆,以門默施行,該房李益運,兵判李得臣,亦以削職付標。行在所入送信箭留鑰一款,添載幸行事目,雖從右相箚請,而此指駕出正門外,各城門之謂也。自今作路之正門,守宮承旨,稟請仍留,而還宮間,自留陣營,加送把卒,另定將官一人,眼同管領事,令定例堂上,知悉知委。又命書榻敎曰,禁府堂上前望單子入之,待下批牌招察任。上曰,整理堂上入侍。出榻敎賤臣承命出傳,與戶曹判書李時秀,偕入進伏。上曰,衛內攔入之下隷,各該官員,雖已論罪,以法司下隷犯法者,尤爲駭然,更爲草記,以爲重治之地,可也。衛內出入之時,官員無隷,則其可手持諸具而行乎?此後定式外,衛內掌標,量宜造給,以爲更勿犯罪之地,可也。上曰,向詣奉安閣時,近臣之爭先入門,紛亂無序,顧其官思其地,果何如也?豈不云防意如城?此專由於遇事撓奪,不能安靜之致,誠萬萬慨歎矣。上曰,自上雖稱兵判·領相,而群下則於筵席,不敢以兵判·領相呼之,此等體例,亦無知之者矣。仍命退,諸臣以次退出。
上在昌德宮。停常參·經筵。
林濟遠啓曰,明日常參·經筵,取稟。傳曰,停。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
林濟遠啓曰,來初一日,輪對日次,而社稷大祭齋戒相値,頉稟之意,敢啓。傳曰,知道。
李肇源啓曰,合辭許久闕啓,事甚未安,傳旨未下外,兩司未肅拜人員,竝卽牌招,何如?傳曰,允。
傳于李肇源曰,諸承旨,持公事入侍。
傳于林濟遠曰,歲首先農祭,取稟也,亦有措語下批者,今予夙宵一心,在於祝豐,耕籍之禮,姑未親行,因此享祀,亦未免攝儀,而神之格思,齊明以待,今日傳香後,禮房承旨與初獻官,進詣太常神位版,陪奉至祭所,禮畢後,還奉如初儀。仍卽復命,夜當出御便殿齋宿,而位版還奉時,興仁之門,預送符驗標信開門,此後著爲式。止
李肇源啓曰,應敎李明淵疏批,只許所辭事,命下矣。何傳旨捧入乎?敢稟。傳曰,自可遞職,以此分付該曹,出代。
李肇源啓曰,大司憲·執義·掌令一員,持平二員未差,掌令姜文會牌不進,監察茶時之意,敢啓。傳曰,知道。
傳于林濟遠曰,左承旨入侍。
以掌令姜文會,正言李鼎秉牌不進罷職傳旨,傳于李肇源曰,只推。
李肇源啓曰,右承旨李益運,削職傳旨,勿施事,命下矣。卽爲牌招察任,何如?傳曰,允。
以右承旨李益運牌不進推考傳旨,傳于李肇源曰,該房事,無論事實之如此如彼,旣遭人言,宜欲一伸廉隅,許遞。與未差之代,前望單子入之,待下批牌招察任。
傳于林濟遠曰,都承旨及奉命承旨許遞,前望單子入之,待下批牌招。奉命承旨,則令該曹口傳付軍職,仍差假承旨,往還後減下。
承旨前望單子入之,趙尙鎭落點。
傳于林濟遠曰,刑曹參判前望單子入之。
刑曹參判前望單子入之,趙鎭寬落點。
兵曹口傳政事,僉知單李晉秀。
李肇源,以禮曹言啓曰,卽接典牲署所報,則來二月初一日,行文廟釋奠祭及初二日行社稷大祭,犧牲看品,今二十八日,本署提調,與本曹堂上,眼同擧行,而提調有闕,不得擧行云,提調有闕之代,令政院,稟旨變通,何如?傳曰,允。
李肇源啓曰,因禮曹草記,來二月初一日行文廟釋奠祭,及初二日行社稷大祭,犧牲看品,典牲提調,與本曹堂上,眼同擧行,而提調有闕,不得擧行云。提調有闕之代,令政院稟旨變通事,允下矣。政官卽爲牌招,開政差出,何如?傳曰,允。
李肇源啓曰,合辭許久闕啓,事甚未安,今日政,新除授兩司諸臺,待下批,竝卽牌招,何如?傳曰,允。自
有政。吏批,判書沈煥之進,參判未差,參議宋煥箕在外,右副承旨李肇源進。洪義榮·李晩秀·宋銓爲承旨,徐有臣爲大司憲,尹得孚爲大司諫,朴瑞源爲執義,金孝眞爲司諫,洪彦燮爲掌令,李德鉉·申光岳爲持平,鄭東觀爲應敎,李致中爲左參贊,閔台爀爲同義禁,具㢞爲軍器提調,徐有臣爲典牲提調,朴載德爲吏曹佐郞,李勉昇爲禮曹正郞,鄭晩錫爲兵曹正郞,沈銖爲奉常正,金燨爲坡州牧使,韓弘裕爲沃川郡守,南宮玾爲司圃別提,具㢞爲訓鍊都監提調·禁衛提調·御營提調竝單付,同成均沈煥之仍任事,承傳,承文著作二單,申義淳·蔡趾永,江原監司李秉鼎,仍任事,承傳,濟州牧使柳師模,今加通政加資事,承傳,前牧使曺允彬,今加資憲,前水使李曄,今加嘉義,已上特加一資事,承傳。止
兵批,判書具㢞進,參判李太亨,參議金勉柱病,參知鄭尙愚入直,行右承旨林濟遠進。李海愚爲宣傳官,曺允大爲副摠管,洪栒爲楸坡萬戶,金受鍊爲豐山萬戶,同知單李寬徵,僉知單韓師貞,副護軍李海愚·金祖淳·李傅萬,副司果李惟鑑。
禮曹,來二月初十日,行景慕宮春享大祭,親祭取稟。奉敎恭依。
李肇源,以內醫院提調意啓曰,前御醫李惟鑑,旣闋服,依例還屬本院,令該曹付軍職,冠帶常仕,何如?傳曰,允。
李肇源,以兵曹言啓曰,北部居閑良吳漢忠上言,有奉考受敎草記之命矣。取考上言內辭緣,則渠以藩陽扈從功臣內禁將吳孝誠之五世孫,而八壯士子孫中,登科者,直付別軍職,閑良,令軍門調用事,列聖朝下敎,而渠獨未蒙一視之澤,將使先祖香火,至於廢絶之境,得蒙調用事,呼籲矣。取考本曹謄錄,則無可據文蹟,而八壯士子孫,前後收用,皆因特敎矣。招問吳漢忠,則以爲渠之曾祖纘起,從祖道亨,俱以先蔭,得除別軍職,已經字牧之任云矣。渠雖吳孝誠子孫,干恩等說,冒煩天聽,極涉猥越,上言內辭意,置之,何如?傳曰,允。
李肇源,以壯勇外營言啓曰,駕後待令司僕寺諸員李周郁·池大重·鄭完得,因下敎,出付本營矣,竝卽拘留之意,敢啓。傳曰,放送事,回諭。
李肇源,以御營廳言啓曰,本廳來二月三月,兩朔應立左部中司屬全羅左道五哨軍兵五百十七名,今已逢點整齊矣。二月初一日,與左司軍兵,替代立番後,舊軍放送之意,敢啓。傳曰,知道。
李肇源,以御營廳言啓曰,本廳來四月五月兩朔應立左部右司屬全羅左道五哨軍兵,三月二十五日,京中逢點,四月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
李肇源,以二所巡廳言啓曰,去夜二更一點量,犯夜人典醫監生徒鄭昌宗執捉,依例移送秋曹之意,敢啓。傳曰,知道。
李肇源,以刑曹言啓曰,因二所巡廳啓辭,去夜二更一點量,犯夜人典醫監生徒鄭昌宗,執捉移送秋曹事,命下矣。犯夜人鄭昌宗,依更數,決笞五十度,放送之意,敢啓。傳曰,知道。
李肇源,以刑曹言啓曰,因交河幼學李彦海擊錚啓目,判付內,果如渠供,宜乎鳴冤,而卿曹跋語中見拔,旣有所由云者,未知何由是隱喩,詳査草記事,判下矣。李彦海原情,以爲渠父陽五,癸卯入於宣薦,丁未冬,謂以風憲之子,還爲拔薦,而風憲差帖,出於本官之逞憾,果不無苗脈云。故臣曹跋辭中,旣有所由云者,蓋指此事,而及承詳査之命,更爲招致李彦海問之,則所對與原情辭意無異,該廳書員,亦爲招來,使之査問於廳中,則丁未十二月,廳議以爲,李陽五有庶名,不可仍置於宣薦,還爲拔薦云矣,敢啓。傳曰,到今査問之擧,反爲渠難明之鐵限。大抵宗班後裔,設有監令,皆無所拘,如或奉祀,尤豈有礙乎?此意分付該廳,可也。
李肇源,以義禁府言啓曰,忠淸監司李鼎運査啓內,溫陽郡守卞緯鎭罪狀,令攸司稟處事,啓下矣。卞緯鎭,時在任所云,依例發遣府羅將,拿來,何如?傳曰,待畢賑後拿來,可也。
李肇源,以義禁府言啓曰,牙山前縣監林元浩·李亨正·李東野·李羲文·尹光心,時縣監沈泰之,德山前縣監鄭厚祚·李景壽·金直休,時縣監林淳浩等,竝令該府拿問事,傳旨啓下矣。林元浩·李東野·李羲文·尹光心,今方待命拿囚,而沈泰之·林淳浩,時在任所,李景壽,下去忠淸道忠州地云,發遣府羅將拿來,李亨正,差祭於先農壇,將事後拿囚,金直休,以倉還虛留,旣已勘配,鄭厚祚身故云,勿論,何如?傳曰,允。其中湖西尤甚邑守令,待畢賑拿來,可也。
李肇源,以義禁府言啓曰,卽接月令醫員金纘禹手本,則時囚罪人林元浩,年過七十,而重患毒感,寒熱交作,食飮全却,氣息奄奄,方有難保之慮云。自前罪人病勢如此,則有保放救療之規,時囚罪人林元浩,姑爲保放之意,敢啓。傳曰,知道。
吏曹啓目,粘連觀此昌平幼學羅得纘等上言內辭緣,則故掌令李恒,學問之篤,操履之貞,蓋多著見於儒賢論述之中,而官至掌憲,祠以腏食,于今二百餘年,先輩搢紳章甫之慕古好賢者,迄無異辭矣。第因鄕典諸生之不識事體,以一紙上言,遮蹕呼籲,遽議贈官易名之典,則抑恐淸朝尙儒敎振士風之政,反不嚴愼,上言內辭緣,勿施,何如?判付啓,故掌令李恒之學行,爲湖南之師表,列聖褒諭,先正諸說,炳日星而資徵信。文烈公金千鎰,以其門人,一祠腏食,而官資之弟尊師卑,實爲一方人士觖菀之端,而此與四件內事有異,則諸生之捨上疏而爲上言,反有欠於尙儒敎振士風之政云者,誠如覆啓內辭意是置,卿旣帶成均之任,招致諸生,諭以此意,使之退去爲旀。三品議諡,係是格外,而加贈一款,卿於登筵時,稟處爲良如敎。止
刑曹啓目,粘連擊錚人海州居方東,議處云云。所告亦難準信,令道臣更爲査實決處後,啓聞,何如?判付啓,本事之如許不問可知,朝令之下,不能禁戢,反有逞憤之弊者,豈不萬萬痛惡?以兩便之意,姑不劃給島民,若使爲道臣·判官者,隨處操切,則弊豈若前?從當發遣繡衣,或備邊郞考察,而其間委折,爲先首實狀聞之意,分付爲良如敎。
判義禁洪良浩疏曰,伏以三陽泰回,百祿鼎至,鑾輿夙駕於寢園,聖孝克伸於羹墻,五日旋蹕,玉體冞康,臣民慶忭,曷有其極?伏念臣,負罪明時,杜門自靖,時月屢易,歲籥已改,間伏承藥院·摠府,除命再辱,而廉防至嚴,轉動無路,蹤跡已遠於朝籍,夢想不到於周行,不意我聖上,追記簪履之舊,每勤翦拂之恩,日前摠銜之除,屢承恩召之命,而區區情地,末由冒膺,荐犯違傲,恭俟重勘,伏蒙天地之量,曲加包涵,父母之慈,不忍捐斥,今玆金吾特授,又下於縮伏訟愆之中,臣尤驚惶踧踖,感涕交逬,不知措躬之所也。噫,臣本愚闇空疎,百無肖似,而偏蒙陶甄之化,猥躋崇顯之列,前後所被恩造,與天無極,無地圖酬,而犬馬之齒,已過懸車,蒲柳之質,屢經風霜,求退未退,當止不止,以致姍謗交集,身名玷辱,罔非自取,尙何尤人?理宜息影斂跡,退守本分,何敢冒沒進身,唐突彈冠,以益無忌憚之罪,厚招沒廉恥之譏乎?況此見職,臣於昨春待罪時,曾以擬律之乖謬,自速溺職之罪,譴黜薄罰,不足以自贖,僨誤之地,餘悚尙切,尤何敢厭然自揜,肆然冒進乎?自來情勢,旣關四維之重,目下官銜,又切再誤之戒,聖恩雖摯於抆拭,私義冞增於兢蹙,庚牌荐辱,鐵限在前。玆敢瀝血哀籲於仁覆之下。伏乞天地父母,憐臣危苦之私,察臣恧蹙之情,亟命鐫臣所帶摠府金吾之任,治臣逋慢之罪,仍賜斥退之恩,以卒終始生成之澤,不勝萬幸。臣無任云云。答曰,省疏具悉。卿其勿辭行公。
丙辰正月二十七日辰時,上御誠正閣。諸承旨,持公事入侍時。行都承旨趙鎭寬,行左承旨林濟遠,左副承旨李肇源,假注書韓致重·具得魯,記注官金良倜,記事官吳泰曾,檢校待敎徐有榘,以次進伏訖。鎭寬讀奏全羅監司徐鼎修狀本,順天府使崔守魯,樂安郡守安㢞到任事。慶尙監司李泰永狀本,長鬐縣監林淵浩,蔚山府使李性重到任事。江華留守金履翼狀本,瑞山等邑大同船,無弊護送事。濟遠讀奏禮曹上言回啓十二度,全羅監司徐鼎修狀本,中軍金潤國到任事。江華留守金履翼狀本,浦堡別將金景國身病,不得已罷黜,其代敎鍊官張聖維,差定事。肇源讀奏慶尙監司李泰永狀本,道內時囚罪人等,同推開坐事,罪人金命淳,高靈縣到配事訖。上命書判付。仍命書傳敎曰,判義禁批下,牌招察任。同義禁曺允大,前已承批,亦云出肅於諫職,則今忽復申前說,事體不當,從重推考,更卽牌招。同義禁尹弼秉,聞有實病,許遞。上曰,壇享時位版,例爲奉出於太常,過享後還安於太常,而城外壇享後還奉,每在城門未開之前,故輒患遲留於路次,大欠誠敬。此後則宣傳官持標信符驗,往城門,待位版還奉時,開門,獻官陪進事,知委太常,著爲式,可也。鎭寬曰,城門標信,亦涉重大,每於過享後,獻官趁罷漏時,徐徐陪進,似好矣。上曰,過享後,無端遲滯,亦涉未安,且祭官之弊,亦不可不念矣。仍命退,承史以次退出。
丙辰正月二十七日午時,上御重熙堂。左承旨入侍時。行左承旨林濟遠,假注書具得魯,記注官安經心·金良倜,以次進伏訖。上曰,兵曹節目中,諸門仍留信箭云者,卽指應出入,仍留出送之謂也。非大駕還宮時,留門節目也。然則向者傳敎中,承宣處分,誤矣。仍命書傳敎曰,近來之人,不習典故,遇事擾揚,今番該房事亦然,非己罪而自以爲己罪云。故雖有其然豈然之疑,意謂明在於幸行節目中,近日處分,輒與守宮諸臣,同爲勘斷,而終未釋然,取見該曹啓下節目,初無還宮日標信信箭入送之語,又考通編亦然。然則鷺梁之入送不當送之信箭者,爲該房昧例溺職之失,固可反以不早請出,加之以罪,則刑政之顚錯,爲如何?相箚堂箚,特未詳格例而然,伊後處分,亦由泛應,旣覺之後,雖推考,亦不可。該房承旨削職傳旨,特爲勿施。伊日之事,罪在守宮,該堂旣知還宮之在當日,則城門斷當仍留,竝與慈旨,而未必受出,其罪於是益著。至於信箭宣傳官盧秉事,論其替傳,直用軍律,豈有異辭,而觀渠處變之擧,可謂新進武弁中難者。急於開門,替給門將,回鑣馳還,首實請死,特以軍法之有常,遽難全釋,使之棍配,而更思若不用律,不若全釋之反有所據,秉,特放。仍命退,承史以次退出。
上在昌德宮。停常參·經筵。
趙尙鎭啓曰,明日常參·經筵,取稟。傳曰,停。
傳于李晩秀曰,右承旨入侍。
傳于洪義榮曰,左承旨入侍。
李肇源,以禮曹言啓曰,卽接典牲署所報,則來二月初一日行文廟釋奠祭,及初二日行社稷大祭,犧牲看品,今日本署提調,與本曹堂上,眼同擧行,而新除授提調徐有臣,以大司憲未肅拜,不得進參云。令政院稟旨牌招,以爲趁卽擧行之地,何如?傳曰,允。
李晩秀啓曰,因禮曹草記,來二月初一日,行文廟釋奠祭,及初二日行社稷大祭,犧牲看品,今日本署提調,與本曹堂上,眼同擧行,而新除授提調徐有臣,以大司憲未肅拜,不得進參云,今政院稟旨牌招,以爲趁卽擧行事,允下矣。典牲提調徐有臣,卽爲牌招,何如?傳曰,允。
李肇源啓曰,大司憲徐有臣,掌令姜文會,牌招啓辭未下,執義未差,掌令洪彦燮,持平申光岳·李德鉉在外,監察茶時之意,敢啓。傳曰,知道。
李晩秀啓曰,典牲提調徐有臣,牌不進推考傳旨,今方捧入,而文廟釋奠祭及社稷大祭犧牲看品,一時爲急,如是違牌,事甚未安,更卽牌招,何如?傳曰,許遞。令該曹口傳差出。
吏曹口傳政事,以李致中爲典牲提調。
承旨前望單子入之,金啓洛落點。
李肇源啓曰,新除授承旨金啓洛,方在罷散中,何以爲之?敢稟。傳曰,敍用。
李肇源啓曰,卽者漢城府郞廳來言,上言回啓,例於三日內爲之,而判尹未差,次堂例不得擧行云,何以爲之?敢稟。傳曰,令次堂擧行。
李肇源啓曰,穆陵忌辰祭,文廟釋奠祭,傳香禮房承旨,當爲齋宿,而左副承旨李晩秀,纔已緣故出去矣,卽爲牌招入直,何如?傳曰,允。
傳于洪義榮曰,禮房承旨入侍。
宋銓,以弘文館言啓曰,新除授應敎鄭東觀,卽爲牌招察任,何如?傳曰,允。
以應敎鄭東觀,牌不進罷職傳旨,傳于宋銓曰,只推。
宋銓,以吏曹言啓曰,今正月二十二日,傳曰,今日召見問之,奉安閣衛將前牧使曺允彬,卽昔年溫泉陪從之人,而伊時陪從武臣中,今存者只有渠與前水使李燁云,而年皆過七十,竝特加一資,其外,以陪從年過七十人,令吏兵曹,訪問草記事,命下矣。庚辰年溫泉幸行時,陪從人中,奉朝賀具允明,年八十六,以忠淸監司陪從,行護軍金履禧,年七十,以栗峯察訪陪從,行護軍蔡廷夏,年七十七,以兵曹佐郞陪從,行大護軍洪緯浩,年八十八,以報恩縣監陪從,僉知李昌郁,年七十,以掌儀陪從,行大護軍李文載,年八十四,行大護軍金孝儉,年七十二,俱以醫官陪從云矣,敢啓。傳曰,年雖未踰七十,一體訪問,亦爲草記,可也。止
洪義榮,以兵曹言啓曰,因北部居童蒙李大壽原情,刑曹覆啓,李大壽,被人奪宗,事係倫常,令禮曹査實稟處事,判付內,李大壽段,令兵判嚴査草記事,分付事,命下矣。招致李英,以李大壽原情內辭緣奪宗委折,一一詳覈,則李英以爲,渠卽延祜宮祖父贈判書瑄奉祀孫,李大壽,卽延祜宮父贈贊成後哲奉祀孫,故府使李長玉子也。自長玉·良玉從兄弟,俱沒之後,幼穉一箇大壽外,李姓者,只有渠一人,故年前,以奉祀無人,果爲天聽,特蒙天恩,得付禁旅,使祖先香火,幸不至於闕祀而已,初無奪宗之意,而且目今大壽家,因特敎,令內需司劃給免稅條,待其年長,付料軍門,則大壽之本家奉祀,明白無疑。大抵人家奪宗之規,祠版與奴婢田宅,盡爲移屬成出禮曹文蹟然後,始可爲奪宗,而渠則本無如此之事,奪宗之說,未知指何而致煩天聽云矣。蓋李英奉祀,卽是贈判書李大壽奉祀,乃是贈贊成,則大壽之爲本家宗孫,明的無疑,其所主祀,各自不同,而李英之當初上言中,以長玉無子之故,渠自繼後奉祀等說,未免欺瞞,自歸希望,論其罪狀,不可仍置,嚴治懲礪,何如?傳曰,李大壽成人之前,李英之自現於祀孫訪問之時者,李英別無可罪之端,勿治。李大壽待年長,除取才,直付一內,以爲收用之地,可也。
洪義榮,以訓鍊都監言啓曰,謹依備邊司定例所草記批旨,今番園幸時,無掌標現捉,本局馬兵卜直文宗得·沈萬金,各嚴棍十度,馬兵曺孝建,嚴棍十五度。除案,李得春則馬兵中本無此姓名,使之査實,則乃是馬兵姜文翊。故一體嚴棍除案,而臣亦有不能檢飭之失,惶恐待罪之意,敢啓。傳曰,知道。卿則勿待罪,可也。
洪義榮,以御營廳言啓曰,依備邊司定例所草記批旨,今番園幸時,無掌標現捉,駕前別抄孫長石,從人吉三金,嚴棍二十度,懲後違禁率往孫長石,亦爲嚴棍二十度後汰去,而臣亦有不能檢飭之失,惶恐待罪之意,敢啓。傳曰,知道。卿則勿待罪,可也。
金啓洛,以義禁府言啓曰,罪人李柱溟,爲先遠惡島,勿限年定配,判堂,以守宮大將,今方入來,先擧行後,草記事,命下矣。李柱溟,全羅道薪智島,勿限年定配,而以判付內辭意,具罪目,依例發遣府羅將,押送配所之意,敢啓。傳曰,知道。
以忠淸監司李鼎運啓本,尤甚邑米保抄戶,數爻開錄事,判付內,啓下備邊司爲旀,使之依狀請施行爲良如敎。
正言李鼎秉疏曰,伏以臣,以人則至譾劣也,以地則甚遐遠也,才識器藝,百無一取,揣分量己,最居人下,而幸逢盛際,濫竊科第,偏蒙陶甄,驟叨淸顯,每一循省,慙悸靡措,不意迺者,薇垣新命,遽下於鄕廬蟄伏之中,馹召遄降,村巷傳呼,是豈螻蟻賤臣,夢寐之所嘗及者哉?榮寵已極,涯分已踰,臣雖頑如木石,迷如禽蟲,豈不欲竭蹶趨承,圖報涓埃,而顧念臣雖無似,不足比數於百執事之末,問其職名,則今之臺閣,卽古之臺閣也。大而繩愆糾繆,拾遺補闕,小而正色危言,擧劾邪佞,皆屬分內,苟非言議風裁,上足以孚格,下足以懾憚者,則莫宜居之,其非如臣愚陋,所可淟涊冒據也,明矣。理宜自知不稱,一直退守,而第念臣跡非隱遁,心切怵畏,坐在嶺·嶠,逋傲明旨,亦所不敢。玆不得不黽俛就途,來伏城闉,而素患痰痛,當寒輒發,長路驅馳之餘,外氣與內祟相搏,輾轉增劇,添成別症,筋脈牽引,食飮俱廢,以此病狀,實無旬日內陳力供職之望。玆陳空疎之實,兼暴疾痛之呼。伏乞天地父母,俯垂矜諒,曲施生成,亟解臣所帶職名,以重公器,以安私分焉。臣方不以見職自居,陳懇乞免,固不敢贅及他說,而臣於目下事,竊有區區憂慨者。日前城門下鑰,鑾輿露次,誠前古所未有之事,不可使聞於鄰者也。章奏迭發,論勘備至,繼而明旨誕降,區別輕重,處分得當,臣不必更爲覶縷,而第伏念國有大事,若賞若罰,必先歸於主管摠察之地,百執事,以次及焉。行幸之時,主管摠察,非留都守宮而誰?翠華久凝,輦路前阻,是何等景像,而畢竟勘罪,獨厚責於官位未甚崇高之一二人者,揆以刑政,終涉苟簡。臣謂守宮大將,加施竄配之典,以重事面,以尊國綱,斷不可已也。臣無任屛營之至。省疏具悉。守宮大將事,其任只管闕門以內,不允。勘罪之偏厚於一二官位未甚崇高之人云者,爾言誠然,而論其事實,專由騎堂,以責在元帥之意,處分竝及於留都大臣。爾其勿辭,從速察職。
丙辰正月二十八日辰時,上御重熙堂。右承旨入侍時,行右承旨林濟遠,記事官趙台榮,記注官金良倜,記事官吳泰曾,以次進伏訖。上曰,承旨今旣多日供劇矣。上曰,同副承旨入侍。出榻敎賤臣承命出傳,同副承旨宋銓進伏。命書傳敎曰,右承旨許遞。前望單子入之,待下批牌招察任。命退,承史以次退出。
丙辰正月二十八日午時,上御重熙堂。左承旨入侍時。行左承旨洪義榮,記事官趙台榮,記注官金良倜,記事官吳泰曾,以次進伏訖。上曰,近來領相筋力,何如?義榮曰,臣父,近得眼病,姑未差勝矣。上曰,向於路次見之,則大臣神色,與前無減矣。命書公事判付訖。命退,承史以次退出。
上在昌德宮。停常參·經筵。
藥房提調鄭存中,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金啓洛啓曰,大司憲徐有臣,掌令姜文會,牌招啓辭未下,執義未差,掌令洪彦燮,持平李德鉉·申光岳在外,監察茶時之意,敢啓。傳曰,知道。
李晩秀啓曰,明日社稷大祭齋戒相値,視事頉稟之意,敢啓。傳曰,知道。
洪義榮啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于趙尙鎭曰,都承旨,馳詣宗廟·景慕宮,奉審摘奸,同副承旨,馳詣文宣王釋奠祭所,奉審摘奸以來。
傳于李晩秀曰,右承旨入侍。
傳于李晩秀曰,右議政入侍。
傳于李晩秀曰,廣州留守,吏曹判書,入侍。
李肇源啓曰,卽者義禁府都事來言,時囚今日內捧供事,命下,而判義禁洪良浩病不進,知義禁權,同義禁閔台爀,差祭,只有同義禁曺允大一員,不得備員開坐云。判義禁洪良浩,卽爲牌招,何如?傳曰,允。
傳于金啓洛曰,當該中官金姓崔,越俸三等。
金啓洛啓曰,右議政尹蓍東,廣州留守徐有鄰,吏曹判書沈煥之,依下敎來待矣。傳曰,入侍。
傳于金啓洛曰,政官牌招開政。
有政。吏批,判書沈煥之進,參判未差,參議宋煥箕在外,右副承旨金啓洛進。以林濟遠爲大司諫,李羽逵爲執義,崔烜爲司諫,權爲判尹,沈頤之爲謝恩使,朴宗甲爲副使,李翊模爲書狀,朴忠煥爲兵曹正郞,金熙周爲佐郞,金履銈爲顯隆園令,趙秀民爲典籍,金箕應爲公州判官,金載遂爲軍器僉正,鄭存中爲工曹判書。兵批,判書具㢞進,參判李太亨病,參議金勉柱入直,參知鄭尙愚病,行左承旨洪義榮進。護軍單李益運·林濟遠,副護軍單李勉兢,副司直單李明淵。
傳于宋銓曰,凡有朝令,豈擇緊歇大小,而奉行或有所勤怠乎?楮竹田事,亦豈等閒,則成命幾年,湖南一道外,狀啓後錄數行而已,所謂事目,無消詳論理者,湖西擧行,尤爲駭然。槐山等十餘邑楮田,不讓於兩南,雖以箭竹言之,洪州等十餘處,昔則無不於此取用,而年前飭敎之後,尙無其效,今番摘奸,以致現發,當該守令等拿罷,斷不可已。特以賙恤之時,宜恤迎送,姑爲參酌,更將此意,嚴飭道伯,而嶺湖伯處,一體嚴飭,俾無不勤之罪,俾有蔚然之效。
傳于李晩秀曰,發遣吏郞,諸執事淸齋與否,摘奸以來。
李晩秀,以司饔院提調意啓曰,因北部居羅聖得上言判付內,令廚院都提擧,査奏事,命下矣。取見上言內辭意,則渠父重贊,以景慕宮水刺間員役,多年隨行,甲戌年分,身老病劇,以渠兄聖起代差,而伊後渠又承繼差之敎云矣?溯考本院文蹟,則初無可憑,渠言之出於倖望,自可知之。設如渠籲,渠兄退去之時,何不趁卽呼籲,而今過三十餘年之後,始乃上徹,欲蒙天恩,事極猥越,置之勿論,何如?傳曰,允。
宋銓,以議政府三公意啓曰,本府每於歲首,例爲觀察使·節度使薦,而臣等俱有故,限內不得議薦之意,敢啓。傳曰,知道。
李晩秀,以禮曹言啓曰,來二月初十日,景慕宮春享大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
李晩秀,以禮曹言啓曰,臣與戶曹判書李時秀,進詣皇壇奉審,則奉室草芚三浮,饌卓床巾二件,曲水座面紙一張,大樽羃一箇,樽羃十箇,籩羃四箇,鼎羃三箇,籩二十六箇,篚三箇,砂分兒三箇,砂碗五箇,砂大楪五箇,砂楪匙五箇,壇上方甎十立,甲黃幕一浮三十一幅內半幅,甲黃帳一浮十四幅內三幅,內簷甲黃帳二浮,各十一幅內一幅,油遮日四十張付一浮,白布遮日一浮,五十幅內八幅,白細木內揮帳二浮,各十四幅內四幅,白木外揮帳二浮,各十四幅內三幅,黃綿絲三甲所一艮衣,小束乼一艮衣,廣別大束乼一艮衣,大束乼一艮衣,中束乼二艮衣,從享位單席一立,紫的褥一件,外拱白布遮日一浮二十幅內,一幅,黃木乼一艮衣,中束乼一艮衣,油遮日二浮,各三十張付內各五張,齋室風遮草芚三浮,木把槽一坐,竝破,紅紬衣七件,白細中單十三件,竝渝色,烏皮履五件渝傷,趁卽改備修補之意,分付各該司,何如?傳曰,允。
洪義榮,以都摠府言啓曰,今日內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪義榮,以兵曹言啓曰,來二月初九日,大駕詣景慕宮,齋宿,初十日春享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛鄕軍,則停番矣,餘軍留營,何以爲之乎?敢稟。傳曰,以訓局步軍十五哨,馬軍五哨爲先後廂,禁軍五番隨駕,御營廳留陣,其外留營置之,路由館峴,以此分付,可也。
洪義榮,以兵曹言啓曰,今正月朔各廳堂下武臣朔試射,當爲設行,而臣曹,連因有故,不得爲之之意,敢啓。傳曰,知道。
宋銓,以備邊司言啓曰,依下敎,事知韓致性·崔興喆·黃仁國,一竝捉來,爲先各別嚴棍十五度後,今番隨駕時,掌設使曹司擔當委折,及前此無嚴之習,首犯創始者爲誰,嚴加査問,則渠等所告內,以爲掌設使曹司擔當,自牌頭文禧孫爲始,今番犯科者,卽牌頭韓致性所爲云。以各廳掌設一事,前後申飭,何等截嚴,而此輩之無所顧忌,如是冒犯,誠極痛駭。首犯人文禧孫,今番牌頭韓致性,竝出付攸司,照法嚴勘,何如?傳曰,允。
洪義榮,以兵曹言啓曰,因備邊司定例草記,今番園幸時,摘奸御史被捉違禁率往之人,冒法隨去之人,令各該營門,嚴棍懲後事,允下矣。犯科駕後禁軍金枝順,從人金千才,事知韓尙謙,卜直李泰奉,禁軍金世完,卜直金漢成·金鎭豐,卜直崔三伊等,各嚴棍十五度,而前後飭禁,何等截嚴,則金枝順等之敢以無章標人,肆然率去者,極爲駭然,不可棍治而止,竝汰去之意,敢啓。傳曰,知道。
宋銓,以備邊司言啓曰,頃因湖西暗行御史鄭晩錫所啓批旨,尤甚十三邑,大同分數,停退磨鍊狀聞之意,行會矣。卽見忠淸監司李鼎運狀啓,則以爲就最貧窮不得不退捧者,各別精抄,最尤甚戶全數,尤甚戶折半,之次戶三分一停退,而尤甚新昌等十三邑,停退大同米合爲一千五百十三石零矣,之次邑民情,雖多艱乏,尙不至於莫重貢賦停退之境,故不爲擧論。至於泰安·舒川兩邑,不入公賑,與十三邑煞有差等,而旣入於當初分等時尤甚,則比諸之次,亦不無懸殊,一體精抄停退,其數爲一百九十石零,十五邑停退米摠爲一千七百四石零,區別開錄,請令廟堂稟旨分付矣。兩邑民勢,雖與十三邑煞有差等,同是尤甚,則宜有一視之政。雖於十三邑外,如有遑急之民戶,道臣具由狀聞事,至有特敎判下,今者該道臣,奉承恩綸,乃有狀請,則不可以大同體重,有所靳許,依狀請,泰安·舒川兩邑大同,一體停退事,分付,何如?傳曰,允。止
洪義榮,以舟橋司言啓曰,舟橋,自今日撤排之意,敢啓。傳曰,知道。
宋銓,以刑曹言啓曰,因備邊司啓辭,隨駕時事知掌設創始牌頭文禧孫,今番犯科牌頭韓致性,竝出付攸司,照法嚴勘事,命下矣。取考律文,則大明律制書有違條有曰,凡奉制書,有所施行而違者,杖一百,文禧孫·韓致性等,依此律,各決杖一百之意,敢啓。傳曰,知道。
禁府啓目,牙山前縣監李亨正·李東野·李羲文·尹光心等原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。又啓目,洪州前牧使鄭東愈原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,公州前判官沈公著,原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
漢城府啓目,粘連尼城幼學尹光奎上言回啓云云。此訟前後,互相上言,今至四次,或勝或負,尙未決末,屢度判付之下,又此煩瀆,其在事體,極爲未安。此訟肯綮,專在於單白虎與否,步數遠近是白乎矣,自臣府,有難遙度臆斷,更令道臣,如前除良別定剛明官,詳加査實,從公決給後,卽爲狀聞事,分付,何如?判付啓,向下判付,何等嚴明,而山訟胡大事,京外訟官,互相推諉,屢次上徹,紀綱所在,萬萬駭然。今番回啓堂上及特敎判下後,漫漶之道臣,一竝越俸一等。所謂査官,是在公州判官李翊永,爲先刊汰其職。雖其報辭,差異於翊永,其爲依違不決一也,不可以事在措語判下之前,有所分揀,前判官沈公著,拿問處之,使此輩,知有法綱,嚴飭道臣,斯速決給。此後更以此訟登聞,自道臣,焉逭重勘?此意,竝以分付該道爲良如敎。
丙辰正月二十九日辰時,上御重熙堂。右承旨入侍時。行右承旨李晩秀,記事官趙台榮,記注官金良倜,記事官吳泰曾,以次進伏訖。上曰,直閣入侍。賤臣承命出,與直閣李始源,偕入進伏。上曰,遲遲臺賡韻,皆已入來乎?始源曰,在京諸臣賡進詩,皆爲入來矣。命晩秀,書公事判付訖。命退,諸臣以次退出。
丙辰正月二十九日午時,上御誠正閣。右議政·廣州留守·吏曹判書·備局有司堂上·承文院公事堂上·司譯提調入侍時。同副承旨宋銓,假注書具得魯,記注官金良倜,記事官吳泰曾,右議政尹蓍東,廣州留守徐有鄰,有司堂上沈頤之·李時秀,吏曹判書沈煥之,承文院公事堂上李晩秀,譯官李洙·張濂·玄啓桓·李邦華,洪宅福,以次進伏訖。上曰,大臣進前。蓍東曰,日氣稍暖,聖體,若何?上曰,一樣矣。蓍東曰,王大殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,今番頒詔之順付於使行回便,係是特例,又有別賜物,不可不入送謝恩使,而謝恩則有二名矣,方物當備送,二起耶,一起耶?蓍東曰,謝恩使入送,則皆以爲當然無異辭,而一起二起,則譯官之論,不一矣。上曰,入送使臣,則太上皇新皇帝,當知恪勤之誠,豈以一起二起,有所輕重耶?譯官輩,竝陳所見,可也。洙曰,謝恩使,不可遲待聖節,待二使臣入來,卽發爲好,而至於一起,少無如何之端矣。濂曰,謝恩有二名,則其在事體,不可只送一起矣。啓桓曰,謝恩有二名,方物之只送一起,似如何矣。宅福曰,兩謝恩方物,各爲之,似便當矣。上曰,諸臣,各陳所見,可也。有鄰曰,小臣之意,則以爲不必備送二起矣。頤之曰,豈以方物之輕重,爲事大之道乎?時秀曰,不在於物之多寡矣。煥之曰,諸臣所達,皆好矣。晩秀曰,臣亦別無他見矣。上曰,謝恩時,旣有停止方物之皇旨,則雖一起,猶涉屑越,況是二起,尤無義矣。蓍東曰,今此別齎咨官回便,頒詔順付事,文蹟出來,謝恩別使,當依例治送,而賜物,謝恩兩使臣參宴,謝恩亦當竝擧矣,三使臣,今日政差出,預爲整頓行具,待順付使行之回還入京,行禮翌日,使之發行,趲程前進,恐合事宜。方物則年前雖有陳謝時,槪行停止之皇旨,而此與尋常謝恩有異,太上皇帝,新皇帝前,各一起,措備待令之意,分付,何如?上曰,依爲之。正使則大臣除非老病,卽親年篤老,儀賓亦無可合差遣者,依近例,以一品中差遣,待下批付判樞,可也。出擧條蓍東曰,謝恩使行入送及方物封進,例有緣由別咨,此則文任或知製敎,可以製進,故敢達矣。上曰,咨文,令內閣知製敎,撰進,可也。出擧條蓍東曰,新皇帝,三節合竝謝恩事,惟於新皇帝前,當具表文,而漂民出送謝恩,則不必付送於今番使行,留待節行,進後陳謝,亦多已例云,依此擧行,何如?上曰,依爲之。出擧條上曰,今番使行諸事及皇勅諸條,使譯官一一錄成,一部冊子,續付同文彙考,以爲徵後之地,可也。雖異於諸夏,事大交鄰國,卽春秋中一義也。不辱命,多在於譯官,而古則勇於王事,近多厭避者,專出於無所資賴也。善爲區處,使之鼓動,則好矣。仍命退,諸臣以次退出。
丙辰正月二十九日申時,上御重熙堂。右承旨入侍時,行右承旨李晩秀,假注書具得魯,記注官金良倜,記事官吳泰曾,以次進伏訖。上命書傳敎曰,聞吏判言,別試試望排擬在卽,卿宰侍從罷散人敍用。日前處分禁喧郞廳,亦爲給牒敍用。仍命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李晩秀啓曰,來初五日,朝參日次矣,敢稟。傳曰,停。
李肇源啓曰,大司憲徐有臣,掌令姜文會牌招啓辭未下,執義李羽逵,掌令洪元燮,持平李德鉉·申光岳在外,監察茶時之意,敢啓。傳曰,知道。洪元燮如爲掌令,則判官,昨日政,何以不爲出代乎?問于該曹,草記。
傳于李晩秀曰,同副承旨馳詣社禝,奉審摘奸以來。
傳于李晩秀曰,禮房承旨入侍。
李晩秀啓曰,卽者宗廟署官員來言,春奉審,將以擇日擧行,而都提調洪樂性身病,提調閔鍾顯出疆,無以擧行云,何以爲之?敢稟。傳曰,提調許遞。令該曹口傳差出。
吏曹口傳政事,以沈頤之爲宗廟提調。
李晩秀啓曰,專經文臣殿講,來月更稟事,命下矣。以何日爲之乎?敢稟。傳曰,十二日爲之。
李晩秀啓曰,文臣製述,以何日爲之乎?敢稟。傳曰,十二日爲之。
李晩秀啓曰,吏文製述,依文臣製述例,春秋仲朔取稟事,定式矣。以何日爲之乎?敢稟。傳曰,二十日爲之。
傳于金啓洛曰,尊年之道,豈下於大官·儀賓之行而爲之乎?謝恩正使行中,御醫一人帶送,而院吏則不緊,除之事,分付。
傳于宋銓曰,留院上疏入之。
以水原留守趙心泰狀啓,外南山鳳鳥峯下被莎補築處,臣與植木九邑守令,會同商確,定界分授,待來月初旬始役事,傳于李晩秀曰,近日風寒,卿等又爲予代勞矣。卿等之勞,姑置之,九邑民人之勞力,何可一刻弛心?依筵敎,役二日,先從附近面出用,計日給糧,依植木例,而殘獨戶及應在當拔之戶,亦皆査拔,期於竭誠對揚之意,本府留守及廣州留守,京畿監司處,下諭。始役完役日子,本府主管登聞,而廣留·畿伯,亦當隨續陳聞,此意竝令知悉。役所凡事,植木差使員專當看檢事,一體下諭。
假注書具得魯書啓,臣伏奉聖敎,馳往內外南山摘奸是白乎則,木根段,無新斫見捉者是白乎旀,毋論內外山,間間童濯,所見可悶是白遣,曾前所植松木段,皆有蒼鬱之漸爲白乎旀,山腰以上及南壇主脈犯耕處,雖無更爲起墾之處,而畦塍宛然,往往散置糞壤,恐有愚氓冒耕之慮。若多植松木於當禁陳田,則自無犯法之弊,而似因節序差早,未及植木是白齊。傳曰,秋間更當摘奸,令廟堂嚴飭京兆及所管營門,俾有蔚然之效,可也。
李晩秀,以禮曹言啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,而以何間推擇乎?敢稟。傳曰,今年園幸,欲於獻陵,先爲展謁,而未果爲者,事勢然矣。今則春耕在卽,雖於道近陵寢,亦難爲之,今年幸行,則待秋更稟,可也。
李肇源,以義禁府言啓曰,今此別試文武科初試時,本府都事,皆爲赴擧,武都事一員,本府入直,而當直入直都事,公事回公都事,文一二所禁亂都事,武一二所禁亂都事,無以推移,假都事六員,令該曹口傳差出,以爲分排之地,何如?傳曰,允。
禁府啓目,向前鄭東愈亦議處云云。觀其爰辭,參以道啓,則各項取剩,或因補賑,或爲修廨,不可謂之全歸潤橐,而敗米之推移納稅,廩穀之作穀立本,莫念謹守之道,自歸殖利之科,揆以法理,誠極可駭。至於潛奸云云,事雖猥屑,旣登査啓,自有當施之律,以此照律,何如?判付啓,各項所犯,無非任怨,而反爲斂怨兺除良,立本雖似殖利,廩米換作還穀,如是之際,浮謗必至,究其心則決知非染指。至於下款一件,眞所謂論人於酒色之外,繡啓論列,不啻白脫,渠叔事之䵝䵢,尙今嗟惜,又豈可以優可昭晳之事,勒加之罪乎?特爲放送。渠叔之本情,洞悉無餘,此後段,有官供職之意,嚴飭分付爲良如敎。又啓目,向前李亨正·李東野·李羲文·尹光心等亦議處云云。貢津倉事體,與他自別,而雖云流來之舊逋,旣已摘發之後,不卽收殺,以致未捧之夥然,揆以糴法,誠極駭痛,而其中李羲文段,謂以限年徵捧事,草成節目是白如可,未及準捧,旋爲徑遞是如爲白遣。尹光心段,謂以躬往營門,力請啓聞,而其時道臣,有親嫌於本縣,前官不得論啓,故相議成節目,限四五年充報,而徑遞未了是如爲白乎則,此與初不報營,私自彌縫,煞有間焉是白乎矣,歲末穀簿,循例磨勘是如可,今旣現發,則畢竟掩置之罪,實無異同,竝只以此照律,何如?判付啓,李羲文·尹光心等段,容有可恕,公罪勘放爲旀,其餘考律勘處,竝只今日內以草記區別,功議勘放爲良如敎。又啓目,向前沈公著,身爲地方官,山訟雖稱決折,終未出場,以致訟民之累煩上徹,不可以事屬判付之前,有所寬恕,以此照律,何如?判付啓,與時勅官所爲差異,分揀放送爲良如敎。
大司諫林濟遠疏曰,伏以,臣見職,不但有通擬時自來情勢,年前一玉堂之疏,雖付諸不屑,未嘗深引,而若其下段臺閣言議一句語,比之刊正,侵過一層。臣於是,遂爲永謝臺端之人,不意玆者,叨此恩旨,雖欲冒沒於小大狼狽之地,鐵限在前,其勢末由。玆敢短章自列,乞蒙鐫改,幸聖明曲賜俯諒,俾存臺體,俾靖私義焉。第臣於目下事,竊不勝區區憂慨,身雖不出,義難終默,非敢以臺職自居而言也。日者回鑾時,城鑰一款,卽有國以來所未聞之大變,向後處分,輕重得宜,如從金秤上稱出來,臣實欽仰,而獨於留都大臣,略其失而輕其罰者,終不能釋然,此殿下不以大臣之道,待大臣而然,何其薄也?噫,留都之任,百責都萃,政院·兵曹,特其摠察中事,一或干科,責有所歸,夫安有淸蹕當前,城門不開,而只以一該堂一門將,苟然勘斷而已者乎?八方聞之,百世傳之,其必議朝家之刑政也。不虞之事,適在倉卒,昧例之致,未及檢飭,原其本,實不過如此。顧必追論於已經末勘之後,而事到此境,關係莫重,其在尊國體重事面之道,有不容但已。日昨諫批中,責在元帥四箇字,殿下已得其要領矣。水旱風霜之災,未必皆三公所召,而策免故事,漢法至嚴,其所以罪之者,乃所以敬之也。或以大臣之力挽門鑰,爲可原之端,而挽而不得,其失益著,烏在其董正百司之意也?顧今國綱漸弛,朝廷不尊,法之不行,又自大官始,則爲大臣者,亦豈安於心乎?繼此三司之論,果未知何如。臣情地轉身無路,亦無以與聞末議,虛辱官名,只俟重究,臣不任惶蹙之至。答曰,省疏具悉。留都大臣事,卿疏論列,固知官箴之美意,而不以大臣之道,待大臣云云,雖過,而其所以罪之,乃所以敬之云云,則然矣。然於爲日稍久之後,何必更事較正乎?卿之情勢,難以强迫,本職許遞。
丙辰二月初一日午時,上御便殿。右承旨入侍時,行右承旨李晩秀,記事官趙台榮,記注官金良倜,記事官吳泰曾,以次進伏訖。上曰,遲遲臺御製詩,從近賡進事,言于左相,可也。上曰,直閣李始源來待于監印所事,分付。賤臣承命出傳。命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,合辭許久闕啓,事甚未安,除在外外,兩司未肅拜諸臺,竝卽牌招,何如?傳曰,允。
洪義榮啓曰,右邊捕盜大將柳孝源,以武二所試官,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
傳于洪義榮曰,諸承旨持公事入侍。
金啓洛啓曰,今此京外守令·邊將薦擧單子,纔已捧入,而其中應薦不薦人,令該曹依例察推,何如?傳曰,允。
李肇源啓曰,副正字徐俊輔,今朔朔書,無緣不書,依定式禁推傳旨捧入之意,敢啓。傳曰,知道。
以副正字徐俊輔今朔朔書無緣不書,依定式禁推傳旨,傳于宋銓曰,此後嚴飭。
金啓洛啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書沈煥之進,參判未差,參議宋煥箕在外,行左承旨洪義榮進。以黃昇源爲吏曹參判,柳河源爲獻納,李龜雲爲副校理,李祖源爲禮曹判書,沈基泰爲兵曹參議,李師濂爲參知,李致中爲知經筵,權裕爲司圃提調,申光履爲氷庫提調,申絢爲吏曹正郞,宋文述爲佐郞,徐在修爲獻陵令,李始源爲軍資正,李重采·金珍恪爲典籍,奉常僉正鄭重祿,直講李錫心,相換,宗廟副奉事金魯正,司䆃奉事李啓遠,相換,奉常直長單蔡趾永,副奉事單朴廷儉。行護軍蔡廷夏今加資憲,金履禧今加嘉義,行副護軍韓宗瓚今加嘉善,行大護軍洪緯浩今加正憲,僉正李昌郁今加嘉善,行上護軍金孝儉今加崇祿,行大護軍李文載今加正憲,以上庚辰年溫泉幸行敎是時陪從官,特加一資事,承傳。贈吏參尹琰,贈吏判例兼,加贈一階事,承傳。以李春輔爲司成。
兵批,判書具㢞試所進,參判李太亨入直進,參議沈基泰試所進,參知李師濂未肅拜,右副承旨金啓洛進。判府事沈頤之,大護軍具庠,副護軍李鼎德·柳憲周·徐美修,司果李翊模,司勇鄭繼周竝單付,訓鍊正元永胄仍任事,承傳。
金啓洛啓曰,今此別試文武科一二所監試官,兩司各四員分排進去,而大司憲徐有臣,掌令姜文會,司諫崔烜,正言李鼎秉·尹持範未肅拜,大司諫·獻納未差,執義李羽逵,掌令洪彦燮,持平申光岳·李德鉉在外,無以備員受點,何以爲之?敢稟。傳曰,都憲外竝許遞,前望單子入之,待下批牌招。
兩司前望單子入之,執義李城輔,大司諫鄭尙愚,司諫吳鼎源,獻納李始源,掌令韓光植·李明淵,持平金近淳·宋知濂,正言趙萬元·權晙落點。
傳于李肇源曰,文科旣有下敎,濫雜武科尤甚,鐵箭百十步太歇,以百三十步改書下,分付武試所。
傳于金啓洛曰,今年何年?渠輩雖無知,亦豈不知,而今番重試唱榜,以三月十五日擇入,擇日官等,渠輩何足責,而該堂,事極爲未安,雖不處分,聞此則似當改擇,此意,分付該曹。
傳于李肇源曰,在外邊將改差。
吏曹口傳政事,鰲恩君單李敬一。
兵曹口傳政事,副護軍單金勉柱。
李肇源啓曰,大司憲徐有臣,掌令李明淵,持平金近淳牌不進,推考傳旨及罷職傳旨,今方捧入,而執義李城輔,掌令韓光植在外,別試初試文武一二所監試官,無以備員受點,何以爲之?敢稟。傳曰,掌令李明淵,持平金近淳,只推,更爲牌招。在外掌令許遞,前望單子入之,待下批一體牌招。
傳于金啓洛曰,安春君亦是資窮之人,衣資食物,令該曹輸送,仍令存問。
傳于洪義榮曰,在外邊將改差,口傳差代。
吏曹口傳政事,咸鏡監司趙宗鉉今加輔國,前郡守李完基今加正憲,前府使李彦忠,前五衛將李宗賓·李顯昌今加嘉善,前萬戶玄翊光今加嘉義,前萬戶柳星郁·金聲益今加嘉善,禁軍韓宗復今加崇政,前僉使曺景休今加嘉義,前禁軍鄭光一今加資憲,以上庚辰年溫泉幸行敎是時,陪從官及軍門將校禁軍加資事,承傳。
兵曹口傳政事,五衛將加設十單,韓宗復·鄭光一·玄翊光·曺景休·柳星郁·金聲益·李世豐·金章垕·申達夏·曺潤亨,前府使李世豐,前萬戶金章垕,武臣兼宣傳官申達夏,前權管曺潤亨今加折衝,以上溫泉幸行敎是時,陪從人加資事,承傳。
兵曹口傳政事,以李光秀·高遇泰·洪範瑞爲黔毛浦萬戶,朴旨鳳·許演·金壤爲蛇梁萬戶,韓道元·朴天柱·趙興麟爲宣沙浦僉使。
傳于宋銓曰,濟州人前萬戶李光秀·高遇泰·洪範瑞今日事,在渠輩可謂千載一時,武兼口傳單付,而餘則見窠外,加設待窠陞實,令牧使捧其自願,起送後狀聞。前僉使韓道元,習讀加設單付,待窠陞實。晉州人前萬戶朴旨鳳,令該曹問其地處,草記。
傳于洪義榮曰,宣沙浦僉使趙命載,蛇梁萬戶趙德演,黔毛浦萬戶全德潤,竝仍任。
兵曹武兼三單,李光秀·高遇泰·洪範瑞,宣沙浦僉使趙命載,黔毛浦萬戶全德潤,蛇梁萬戶趙德演,以上仍任事,承傳。
掌令前望單子入之,李貞運落點。
以監試官望筒,傳于金啓洛曰,正言趙萬元,除署經行公。
兵曹口傳政事,護軍單林濟遠。
獻納李始源啓曰,臣姿性鹵下,言議骳骫,本不合於淸朝耳目之任,而薇垣新除,忽下於闕內仕進之際,庚牌儼臨,雖不得不章皇出肅,而臣於本院,已經亞諫,則揆以格例,決不當仍冒,請命遞斥臣職。答曰,依啓。
以黃海監司徐邁修狀啓宣薦年老及未仕人開坐事,傳于李晩秀曰,令兵曹草記回啓。
記注官金良倜書啓,臣敬奉聖敎,馳往蜂峴摘奸是白乎,則石築防塞,使附近村民,逐日守直,禁飭行人。故絶無路痕是白遣,仍詣昭顯墓,遍審後峯兩麓及內外白虎四麓是白乎,則年來植木,幾盡着根,大者丈餘,中者半丈,小者數尺,將有蓊鬱之勢,而其中瘠薄處,間間枯損,不無稀疎之慮是白如乎,自明日爲始,墓官與隣近陵官及地方官,眼同播植計料爲白齊。傳曰,知道。地方官若能盡心擧行,豈如彼稀疎乎?當該郡守王道常,令道臣更觀今年擧行,又或不謹,拿致營門,從重決杖後狀聞事,下諭。
以慶尙監司李泰永啓本,歲首應資老人敎旨頒給成冊上送事,傳于金啓洛曰,昨年則推恩有所重,頒給形止,使之狀聞者,此蓋一時特敎,而近日諸道年例加資敎旨頒給緣由,亦皆狀聞,䙝瀆,甚矣。此後俾勿如是之意,下諭諸道。此道臣之日以新定式云者,何時有何定式乎?難免不審,推考。此啓本還下送。
宋銓,以吏曹言啓曰,因承政院啓辭,大司憲徐有臣,掌令姜文會牌招啓辭未下,執義李羽逵,掌令洪元燮,持平李德鉉·申光岳在外,監察茶時事批旨內,知道,洪元燮如爲掌令,則判官昨日政,何以不爲出代乎,問于該曹草記事,命下矣。正月二十七日政,前掌令洪彦燮,自臣曹首擬於掌憲,至蒙恩點,而水原判官洪元燮,元無擧擬於臺望之意,敢啓。傳曰,知道。當該誤書之承旨,推考,可也。
宋銓,以吏曹言啓曰,今此文武官重試對擧別試文科初試一二所試官中,時無職名人員,令該曹口傳付軍職,何如?傳曰,允。
兵曹口傳政事,護軍單黃昇源·權裕·洪明浩·申光履·尹得孚。
宋銓,以吏曹言啓曰,今正月二十二日,傳曰,今日召見問之,奉安閣衛將前牧使曺允彬,卽昔年溫泉陪從之人,而伊時陪從武臣中,今存者只有渠與前水使李燁云,而年皆過七十,竝特加一資,其外以陪從年過七十人,令吏兵曹訪問草記事,命下矣。庚辰年溫泉幸行時陪從人中,奉朝賀具允明年八十六,以忠淸監司陪從,行護軍金履禧年七十,以栗峯察訪陪從,行護軍蔡廷夏年七十七,以兵曹佐郞陪從,行大護軍洪緯浩年八十八,以報恩縣監陪從,僉知李昌郁年七十,以掌議陪從,大護軍李文載年八十四,行大護軍金孝儉年七十二,俱以醫官陪從事批旨內,年雖未踰七十,一體訪問,亦爲草記可也事,命下矣。安春君,以宗班陪從,而今年爲六十九歲,行副護軍韓宗纘,以兵曹佐郞陪從,而今年爲六十六歲云矣。敢啓。傳曰,各加一資,以示念舊之意。其時錦伯,卽綾恩君,係是資窮,令該曹衣資食物輸送,遣郞官存問。地方官故郡守龍恩君尹琰,加贈一階。其餘差使員守令,問于該道,追後草記,而生存者一體加資。卿則已爲草記,而兵曹則尙無皁白,該堂,推考。隨駕武臣及禁軍守禦廳前排軍先後牌軍之生存者,亦卽訪問於各部各該營門,而該郡擧行校吏,亦令道臣探問狀聞。因此思之,有每欲一諭而未能者。故重臣李潭繡衣時事,其可忘乎?乙未以前樹立,卽其源流,其子參奉李靖模,湖西守令待窠調用,以示錄孤之意,可也。止
李晩秀,以內醫院提調意啓曰,因本院慶尙道左兵營進上生熟鰒,當趁今月十四日封進,而無端愆期,以致闕封,兵使李潤謙罷職事,草記批旨內,其委折爲先關問後,草記可也事,命下矣。依下敎,其愆期闕封委折,發關査問矣,該道兵使報辭,今始來到,以爲東萊府使頉報,今初八日未時量來到,故生熟鰒進上不得封進緣由,卽刻修啓,期於十四日呈納矣,同持者到鳥嶺,値無前酷寒,兩足皴坼,顚仆路傍,十一日窮日之力,僅到三十餘里新店,萬無作行之望,故不得已雇人代送,以致日字之稽滯云矣,敢啓。傳曰,知道。
李晩秀,以禮曹言啓曰,今此文武官重試對擧別試初試一所,設場於本曹矣,上直郞廳,依例朝房直宿之意,敢啓。傳曰,知道。
宋銓,以禮曹言啓曰,卽接奎章閣移文,則御考恩賜庚戌九月頒餻後應製直赴會試進士李日煒,以前所受帖,追後來納,故依節目,考準案冊成小帖,粘連以給後,仍爲知委禮曹及四館所,許赴於今此別試事,啓下矣。御考恩賜直赴會試進士李日煒,許赴於今番別試會試,何如?傳曰,允。
李晩秀,以禮曹言啓曰,卽接奎章閣移文,則御考恩賜儒生五十人內,直赴會試儒生庚戌九月頒餻後應製進士金鋼·成海應,生員閔耆顯,辛亥六月頒餻後製述幼學申夔朝,甲寅二月日次儒生應製生員閔致福,甲寅九月日次儒生殿講時上齋生應製進士姜履元,甲寅十二月日次儒生殿講時上齋生應製生員李命熙,乙卯二月親臨摛文院上齋生應製更試生員兪益柱·金師範,進士李光顯,乙卯四月日次儒生殿講時,上齋生應製更試生員金會淵給二分,儒生庚戌十二月泮儒應製更試幼學洪大然·尹愼,乙卯二月親臨摛文院上齋生應製進士李㷞,乙卯八月日次儒生製述進士安光宇給一分,儒生甲寅二月日次儒生應製生員李龜星,甲寅十二月日次儒生殿講時上齋生應製進士金鎭白,乙卯二月親臨摛文院上齋生應製進士蔡弘臣,生員吳鼎煥,乙卯八月日次儒生製述進士金相任·李大奎·金碩鉉,生員任壽益,乙卯十月親臨春塘臺上齋生製述進士金啓溫·鄭弼東,乙卯十二月日次儒生殿講時上齋生應製進士具康·金魯應,生員李在修給半分,儒生壬子十月日次儒生應製生員金明淳,水原直赴會試儒生乙卯六月應製生員李弘謙給二分,儒生辛亥六月府內及外村應製幼學尹持哲,癸丑六月應製生員林周喆,乙卯六月府內及外村應製生員鄭遂龜等三十三人,以前所受直赴給分帖來納。故依節目,考準案冊成小帖,粘連分給後,知委禮曹及四館所,區別直赴會試與給分,許赴於今此別試,而庚戌九月頒餻後應製直赴會試幼學李在誠及乙卯八月日次儒生製述給一分進士兪漢寔,則昨年慶科庭試時許赴,小帖雖已受去,而旋又入格於九日製,因特敎,先以試考初試許赴矣。御考恩賜,則今番別試,更爲許赴事啓下,四館所牒報內,乙卯十月柑製入格幼學趙晃鎭,丙辰正月春到記殿講入格幼學安益謙,竝直赴殿試,乙卯十月柑製入格幼學朴圭壽,乙卯十二月日次儒生殿講入格幼學沈鈺·李魯俊·崔大榮,丙辰正月人日製入格生員李復心,竝直赴會試,乙卯十月柑製入格幼學李潢·李運德·李興紹·閔師容,丙辰正月人日製入格幼學鄭觀綏·具命益·朴朝源·兪紳煥·兪杞柱,生員安棨,竝給一分事,命下,而依例分等許赴事,報來矣。幼學趙晃鎭等二人,直赴殿試,御考恩賜直赴會試進士金鋼等十三人,試考直赴會試,幼學朴圭壽等五人,今番殿試,旣兼會試,依例許赴,御考恩賜給分幼學洪大然等二十二人,試考給分幼學李潢等十人,依例許赴於今此別試初試,較藝等第之意,分付,何如?傳曰,允。
金啓洛,以兵曹言啓曰,今二月初三日重試對擧別試武科初試試官望,磨鍊擬入,而擬望之人乏少,堂上曾經兵使,竝擬以入之意,敢啓。傳曰,知道。
李海愚,以兵曹言啓曰,吏曹草記,庚辰年溫泉幸行時,陪從官訪問以啓事,批旨內,各加一資,以示念舊之意。其時錦伯,卽綾恩君,係是資窮,令該曹衣資食物輸送,遣郞官存問。地方官故郡守龍恩君尹琰,加贈一階,其餘差使員守令,問于該道,追後草記,而生存者一體加資。卿則已爲草記,而兵曹則尙無皁白,該堂推考。隨駕武臣及禁軍,守禦廳前排軍,先後牌軍生存者,亦卽訪問於各部各該營門,而該郡擧行校吏,亦令道臣探問狀聞。因此思之,有每欲一諭而未能者。故重臣李潭繡衣時事,其可忘乎?乙未以前樹立,卽其源流,其子參奉李靖模,湖西守令待窠調用,以示錄孤之意,可也事,命下矣。依傳敎訪問,則咸鏡監司趙宗鉉,今年六十六歲,以洗馬陪從矣,敢啓。傳曰,亦爲加資。政官如已出去,口傳下批。念其先重臣陪從之事,豈勝愴傷,況診筵誠勤最著者乎?重臣官敎傳宣日,遣禮官亦爲致祭於故重臣趙雲逵,而又思之,故重臣之先重臣,卽予封冊時師傅也。曾亦記存,而今於致祭之時,豈可闕爲?一體爲之事,分付該曹,可也。
金啓洛,以兵曹言啓曰,吏曹草記,庚辰年溫泉幸行時,陪從官訪問以啓事批旨內,各加一資,以示念舊之意,其時錦伯,卽綾恩君,係是資窮,令該曹衣資食物輸送,遣郞官存問,地方官故郡守龍恩君尹琰,加贈一階,其餘差使員守令,問于該道,追後草記,而生存者一體加資。卿則已爲草記,而兵曹則尙無皁白,該堂推考。隨駕武臣及禁軍守禦廳前排軍,先後牌軍生存者,亦卽訪問於各部各該營門,而該郡擧行校吏,亦令道臣探問狀聞。因此思之,有每欲一諭而未能者。故重臣李潭繡衣時事,其可忘乎?乙未以前樹立,卽其源流,其子參奉李靖模,湖西守令待窠調用,以示錄孤之意,可也事,命下矣。依傳敎,陪從官及各軍門將官·禁軍等訪問,則前府使李彦忠年六十六,以宣傳官道路橋梁次知詣,前郡守李完基年六十八,以武兼陪從,前五衛將李顯昌年五十八,禁軍韓宗復年七十一,前萬戶玄翊光年七十七,前萬戶柳星郁年六十六,前僉使李世豐年七十二,前權管曺潤亨年七十一,前萬戶金章垕年六十一,武兼申達夏年六十六,前禁軍鄭光一年五十七,俱以禁軍陪從,前僉使曺景休六十五,以訓鍊都監知彀官陪從,前萬戶金聲益年七十一,以日傘事知陪從,前五衛將李宗賓年六十,以京畿監營牌將陪從矣,敢啓。傳曰,知道。一體加資。其中未經五衛將者,今日口傳加設單付,仍爲追榮,已經者,抄出書入,可也。
金啓洛,以兵曹言啓曰,纔因全羅監司徐鼎修狀啓,故忠臣鄭運祀孫繼周,居在道內靈嚴郡,形止探問,馳啓事,有令兵判招致,見其身手,問其所業草記之命矣。鄭繼周,自該道成給草料,今已上來。故臣招致繼周,觀其身手,雖未俊秀,聽其言辭,亦可謂精詳,而年今三十二歲矣。問其所業,則以數年從事於武技,而家計窮乏,中間廢閣,今爲三年云矣。敢啓。傳曰,忠臣之孫,豈可自外退送?欲爲召見,爲先付軍職冠帶常仕,卽令待令,而兩南宣召文蔭諸人上來與否,尙無皁白,俱非隱逸,則事體道理,豈敢若是?更令吏兵曹催促,隨其來到,這這草記。大抵上來,如許召命,該曹擧行,專事推托,此後嚴飭,若不自下卽爲提奏,以至自上提問之擧,則判堂禁推,下吏卽其宣召地方,充定官隷。此傳敎,書付吏兵房承旨故事冊及笏記,可也。
金啓洛,以別試文科二所試官意啓曰,臣等承命來詣試所,方欲開門,許入儒生,而搜挾官不爲待令,屢度催促,曛黑之後,始爲來到,以致開門之遲滯,揆以紀綱,萬萬駭然。當該搜挾官李秉烈,令該府拿問重勘,其代卽令司憲府更爲定送,何如?傳曰,允。分臺之行首監察,亦爲拿處,可也。
李肇源,以義禁府言啓曰,李亨正,告身盡行追奪,忠淸道木川縣迎春驛,徒二年定配,李東野,告身盡行追奪,徒二年半定配,以喪前所犯收贖,草記批旨內,襲謬則無異,而此頉彼頉,以李亨正一人定配,事涉無義,與李東野同律事,命下矣。李亨正徒二年定配,收贖,告身盡行追奪,放送之意,敢啓。傳曰,知道。
李肇源,以義禁府言啓曰,時囚罪人李亨正·李東野·李羲文·尹光心等議處公事,判付內,李羲文·尹光心等,容有可恕?公罪勘律。其餘考律勘處,竝今日內以草記區別,功議勘放事,命下矣。李羲文·尹光心等,以還穀虛錄掩置,徒三年定配,公罪收贖,而李羲文八代祖增,平難功臣,尹光心十三代祖坤,佐命功臣慶恩府院君異姓四寸親云。羲文,功減一等,徒二年半定配,尹光心,功議各減一等,徒二年定配,竝以公罪收贖放送。李亨正·李東野等,取考律文,則大典通編倉庫條有曰,還上虛錄掩置之該官,徒配,勿揀赦前,推斷條有曰,犯私罪,杖一百以上之罪,告身盡行追奪,徒流以下之罪,喪前所犯,而喪後發覺者,從勘斷時收贖矣。李亨正,告身盡行追奪,徒三年定配,而其七代祖鋥,扈聖原從功臣德興大院君八寸親云,功議各減一等,告身盡行追奪,忠淸道木川縣迎春驛,徒二年定配,勿揀赦前,而以議啓判付內辭意,具罪目,依例發遣府羅將,押送配所,李東野告身盡行追奪,徒三年定配,以喪前所犯,收贖,而其五代祖敏厚,寧國原從功臣云,功減一等,徒二年半定配收贖,放送,何如?傳曰,襲謬則無異,而此頉彼頉,獨以李亨正一人定配,事涉無義,與李東野同律,其餘依草記施行,可也。
以黃海監司徐邁修狀啓,黃州牧民家燒燼事,判付內,啓下備邊司爲旀,被燒民戶,至近八十餘戶之多,言念民事,極爲矜悶。拔例顧助,斯速結構,期於奠接後狀聞。小殘獨戶,如有身布,勿徵,殘獨戶,竝與新舊還勿徵事,分付爲良如敎。止
禮曹判書具庠疏曰,伏以,孺慕冞切於虹節,聖孝克伸於園謁,回蹕康寧,率土欣忭。仍竊伏念,從古受恩於國者,何限,而豈有如臣家,受知於君者,何限,而豈有如臣身者哉?臣父以累世勳戚之裔,蒙兩朝生成之眷,我英考旣任使之,我殿下又庇覆之,曠絶之典,便蕃之寵,至於今番休致而極矣。一門隕結之忱,寤寐何間,食息何弛?至於臣,猥以無似之資,偏荷明主之遇,枯荄之澤,不啻九死十生,華衮之褒,非比一字千金,而不惟生之褒之,從而節次剪拂,歷揚兜攬,踰分已極,如集于木,唯思斂息,而至於見職,無異父子交承,實是在古所罕,臣雖愚迷,豈不知重任之難膺,貞疾之難强,而挺身行公,無復一辭者,良以龍光無比,私榮無前,微分不暇恤,隆渥不敢孤,鞠瘁殫竭,顚仆而後已者,卽臣區區之計,而第臣之脚病,已成癃痼,俄頃之間,劇歇無常,方其歇也,轉動行步,雖謂之如常,可也,及其劇也,如鍼刺骨,按住不得,少欲趨走,不堪牽痛,升降周旋,尙何可論?況且證形倏止〈旋〉作,若當贊禮之任,而適値病氣之發,則臣固不足恤,而其於失儀咫尺之前,致僨莫重之禮,何哉?以臣潰劣無狀,無路報答,唯欲不擇燥濕,生死向前,而以此病而行此任,斷無其望,如前所陳,伏惟淵鑑在上,不待臣言之畢,而必有所俯燭矣。況且臣之從弟㢞,中權之除,又下意外,異數愈往而愈摯,薄福易滿而易溢,臣於此際,仍據此職,則是六卿之長,兄弟居二,又況俱是重要之地,有非閒漫之比哉?私心之不安,顧無可言,而其在國體,不亦苟艱矣乎?徊徨數日,粗了未卒之公事,控籲尺疏,始暴悶蹙之情實。伏乞聖明,俯賜諒察,亟許遞改,以便公私,千萬幸甚,臣無任云云。答曰,省疏具悉。卿其勿辭,調理行公。
丙辰二月初二日辰時,上御誠正閣。諸承旨持公事入侍時,行左承旨洪義榮,行右承旨李晩秀,左副承旨李肇源,右副承旨金啓洛,同副承旨宋銓,假注書具得魯,記注官金良倜,記事官吳泰曾,檢校待敎徐有榘,以次進伏訖。義榮讀奏兵曹佐郞李重蓮病親呈辭,咸鏡監司趙宗鉉狀啓,德源府使元毅鎭到任事,黃海監司徐邁修狀啓,守令七事成冊上送事。肇源讀奏黃海監司徐邁修啓本,罪人秋命吉,兔山縣到配事,咸鏡監司趙宗鉉啓本,罪人德惠,三水府到配事,罪人等同推開坐事,忠淸監司李鼎運啓本,罪人金直休永同縣到配事,黃海監司徐邁修啓本,罪人韓聖養,遂安郡到配事,刑曹單子決等單子無乎事。上命啓下書判付。肇源曰,祭享設行,自有定時,而城外設壇行事之處,獨於南壇,特用行漏,先農壇將事時限,只憑火繩,每因風力之緊漫,易致時刻之差違,同是中祀,而事體欠敬。今番壇享,旣用行漏,此後則一依南壇例,自漏局,出送行漏,著爲定式,恐合重祀典之道,敢此仰達矣。上曰,依爲之。出擧條銓曰,卽見黃海監司徐邁修孝烈狀本,則後錄中金川士人徐用和,謂以節孝先生徐稜之後。奏御文字,何等審愼,而先生之稱,大損事體。原狀啓,係是歲首擧行者,雖不得不捧入,而當該道臣,從重推考,何如?上曰,依爲之。出擧條上命義榮等分書,內下公事判付訖。上曰,錦伯狀啓中浦民之稅錢,田民之結錢,軍民之番錢云者,是何說也?此等狀啓,只當逐其條件,詳陳名色,豈可對偶爲文,漫漶下語,如此,而何弛南顧之憂,向來狀啓中讚揚等語,亦犯前後飭禁,言于李益運,使之善導渠兄,可也。命書傳敎曰,豈可番番提飭乎?所謂科場飭禁,訖可休矣。況別試異於庭試,則但當責其令行禁止之效,以此意分付每場。如有不率敎者,隨卽罷場後,草記。雖連二場,切勿爲拘,而初試取人之數,視此遞減其額,卽令泮堂榜示諸生。上曰,來待史官入侍。賤臣承命出傳,與徐俊輔·黃基天·曺錫中·姜俊欽偕入進伏。上曰,場屋之亂雜,士習之僥冒,莫甚於近日。每以慶科之故,有所闊狹而然也。今番別試,當以正士趨,爲挽俗習之機會,爾等分往一二所,各別禁察,而如有儒生之不率敎者,直爲入語於試官,仍卽復命,可也。應辦所情債之禁,不啻嚴明,而近來則雖無設場時徵索,而出榜後貢人輩,私相與酬則依舊云,此則過場後限十日,多般廉探,以爲懲礪之地,可也。命書榻敎曰,武所試官中,年過七十人減下,更爲書入。命書榻敎曰,武所試官中,假都事進去人減下,訓鍊副正元永胄仍任,改付標。命書榻敎曰,兵曹堂上中,時帶檢校閣臣許遞。與未差之代,今日政差出,待下批牌招察任。命書榻敎曰,試官望中耆堂,勿爲出牌,改付標。命書榻敎曰,試官中未付判府事及衆所共知情勢實病人,改付標,勿拘閣臣·承旨擬入,卽爲牌招。命書傳敎曰,宮享當前,受由禮判許遞。今日政差代。命書榻敎曰,試官望中陳疏,未承批人,勿爲出牌,改付標。仍命退,諸臣以次退出。
上在昌德宮。停常參·經筵。
洪義榮,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李晩秀啓曰,明日常參·經筵,取稟。傳曰,停。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,合辭許久闕啓,事甚未安,除在外·試所進去外,兩司未肅拜人員,竝卽牌招,何如?傳曰,允。
李肇源啓曰,大司憲徐有臣牌不進,執義李城輔在外,掌令李貞運·李明淵,持平宋知濂·金近淳試所進去,監察茶時之意,敢啓。傳曰,知道。
傳于洪義榮曰,諸承旨持公事入侍。
以李秉烈囚單子,傳于李肇源曰,付過放送。
傳于李肇源曰,左副承旨入侍。
傳于金啓洛曰,三和,係是十年十遞邑云,內遷下敎,勿施,未赴任防禦使改差,其代擬入事,分付。
吏曹口傳政事,以李彦忠爲坡州牧使。
傳于洪義榮曰,試所進去兵曹堂上許遞。前望單子入之。
兵曹參議前望單子入之,李勉兢落點。
兵曹口傳政事,以鄭繼周爲內乘,武兼單李光秀,加設二單高遇泰·洪範瑞,知事單李文載,同知事李昌郁,知事李文載減下事,承傳。
以濟州牧使李禹鉉狀啓,進上香橘全數闕封,惶恐待罪事,傳于宋銓曰,勿待罪事,回諭。
以濟州牧使李禹鉉狀啓,巡營區劃錢所貿穀,隨其到泊,今已畢捧事,傳于宋銓曰,區劃萬兩錢,貿穀之除夕日畢捧,豈勝奇幸?歲初特下之御用條所劃貿送穀物,亦果次第到泊乎?曾以每日闕一時飯,少紓此心,旣設言,豈忍欺島民乎?此所以節省劃給者,卿以升斗粒粒,知出於御供之餘,遍分而周施,俾有一分不欺之效事,回諭。
洪義榮,以禮曹言啓曰,大報壇祭享,依定式,每年三月上旬內擇日,前期取稟矣。卽令日官池景泌推擇,則上旬內連値國忌齋戒正日,只有初七日爲吉云,而文武官重試相値,重試日子,差退擧行,何如?傳曰,唱榜及重試,皆以壇享誓戒前推擇,而文武殿試之與重試分日,徒涉張大,今番則同日竝設,講經日子,亦爲進定擇入。當初擇日之重試與壇享,同日,唱榜之以十五日擇入者,不審,大矣。當該擇日官,令該監科罪,可也。
李晩秀,以觀象監提調意啓曰,因禮曹草記,當該擇日官,令該監科罪可也事,命下矣。當該日官安圭祥,專當今番科試擇日,而屢次做錯,非比尋常,依節目汰去之意,敢啓。傳曰,汰去則分揀,可也。
洪義榮,以別試武一所試官意啓曰,本所今日平明開場,先自鐵箭試取,而擧子捧單,自天字至光字半字合五十六字,都數二千八百二十七人之意,敢啓。傳曰,知道。
宋銓,以重試武二所試官意啓曰,臣所今日,自天字至結字,鐵箭應射擧子一千九百人內,入格四十三人,而日暮姑停之意,敢啓。傳曰,知道。
宋銓,以別試武一所試官意啓曰,本所今日鐵箭應射擧子,自天字至稱字半字四百五十三人內,入格爲七人,而日暮姑停之意,敢啓。傳曰,知道。
洪義榮,以重試武二所試官意啓曰,今日臣所,平明開場,應射擧子,自天字至奈字半字捧單元數二千九百七十人,先取鐵箭,而元防牌外,加設一防牌,試取之意,敢啓。傳曰,知道。
宋銓,以別試文一所試官意啓曰,臣等詣試所,卽以傳敎內辭意,嚴飭諸生,錯雜之弊,雖不太甚,僥冒之習,猶夫如前。使之各坐,俾盡其才,而乍散旋聚,終不遵行,士習之可駭,莫此爲甚。不得已一邊曉諭,一邊罷場,惟俟憤事之罪而已。旣已罷場,則再明日終場,勢將進設於明日,而二所則係是空日,亦不無乘間兩赴之慮,此則以兩所入門擧案磨準摘發事,揭榜嚴飭之意,惶恐敢啓。傳曰知道。
宋銓,以別試文二所試官意啓曰,臣等昨日來詣試所,以諸般禁條,申申曉論於儒生講製不實之人,使之毋敢赴場,入門之際,皆令整齊,而今日入門之數,至於一千一百五人,可知其冒入之多。又於分坐之時,屢度申飭,終不聽從,其中五人抽栍捧講,俱未成誦,臣等之不善檢飭,萬萬惶恐,而士習之淆雜如此,誠極駭然。仍爲罷場,終場日字,進定於明日之意,敢啓。傳曰,知道。先甲之令,不率如此,卿等之罷場得體,而纔見一所草記,二所亦然,爲多士恥之。明日又或若此,則其在信令之道,何可苟且設場乎?以此兩所試官知悉,可也。
宋銓,以壯勇營言啓曰,本營中日試射時,鳥銃沒技軍,依節目,別單書入之意,敢啓。傳曰,知道。
李晩秀,以御營廳言啓曰,依下敎,前中軍李顯昌,本廳騎士將加設差下,特窠陞實之意,敢啓。傳曰,知道。
丙辰二月初三日辰時,上御誠正閣。諸承旨持公事入侍時,行左承旨洪義榮,行右承旨李晩秀,左副承旨李肇源,右副承旨金啓洛,同副承旨宋銓,記事官趙台榮,假注書具得魯,記注官金良倜,記事官吳泰曾,檢校直閣金勉柱,以次進伏訖。晩秀讀奏京畿監司金文淳狀啓,昭顯墓樹木播植之節,十分緻密,俾無如前之弊事。義榮讀奏全羅左水使李運昌狀啓,會寧浦萬戶徐在元到任事。肇源讀奏右捕廳單子,失火時禁盜無乎事。上命啓下書判付,啓洛等以無公事先退。以行首監察徐潞修拿處傳旨,命書傳敎曰,渠是何家人,以監察爲苦銜,凡百擧行,駭然多端,至於昨日事而極矣。念先之意,雖縻祿仕,每念故相,不覺嗟歎。渠亦有秉彝,則豈有自同他人之心,而咫尺殿庭,擧措礙眼,不見之處,足可類推,何必拿處然後知所畏戢?傳旨勿施,爲先降付末座。凡係事役,無不爲之,而如渠瞢蔑經傳者,觀科之說,尤爲駭然。待四書三經突誦,然後以明經生應試。如是下敎之後,若不突誦,當致祭於故相,投渠於荒裔,以此嚴飭。上曰,以故人之子,屢次誨飭,而迷不知改,極可駭痛。古則殿中侍御史服色甚怪,渠亦依古例服其服,勿使粲粲衣服,徒爲彩飾,而卽爲進來立庭。聽傳敎出送,可也。命書傳敎曰,庚辰年溫幸陪從,昨日政加資下批,人皆令謝恩後入侍。賤臣承命出傳,與行護軍蔡廷夏·金履禧,僉知李昌郁,上護軍金孝儉,大護軍李文載,前府使李彦忠,五衛將李顯昌,前萬戶金聲益,前僉知曺景休,偕入進伏訖。上命進前,廷夏等進前,以次奏職·姓名。上敎廷夏曰,與蔡緯夏爲幾寸?廷夏曰,爲四寸矣。上曰,出於感舊之意,知悉,可也。敎履禧曰,年,幾何?履禧曰,七十歲矣。上曰,感舊而特加一資矣。其時以何官陪從乎?履禧曰,以票峯察訪隨駕矣。敎孝儉曰,已經知事乎?孝儉曰,甲寅年以特敎爲知事矣。敎文載曰,不得爲知事乎?文載曰,然矣。上曰,隨駕,以何官乎?孝儉曰,以分掌務官陪從矣。仍命書榻敎曰,庚辰年溫泉陪從御醫李文載,知事加設單付,行護軍李昌郁,未經實職云,同知亦爲加設單付,皆令次堂口傳擧行,待下批卽爲謝恩。敎彦忠曰,與鶴城君爲幾寸?彦忠曰,爲九寸叔矣。上曰,履歷,何如?彦忠曰,經邊地茂山矣。上曰,近族,誰也?彦忠曰,海昌君卽臣之父也。上曰,射藝,何如?彦忠曰,鐵箭三十步以上,柳葉箭·騎芻,皆不讓於人,而今則老不能如前矣。上曰,今番加資,卽出於爲所重念舊事,心懷不能定矣。不但璿派,爾之身手旣好,資歷可堪,除防禦使,爾其知悉。退去,可也。敎昌郁曰,相貌依舊矣。以何事遣日乎?昌郁曰,無事看字而已。敎顯昌曰,誰之子孫乎?顯昌曰,壯啓公六代孫矣。上曰,爾是重臣尹塾,奏以功勞,爲五衛將者乎?顯昌曰,然矣。永祐園及顯隆園遷奉時,皆與役矣。上曰,爾旣經五衛將,姑以糊口之資,命付之騎士將,知悉。退去,可也。敎景休等曰,汝輩爲所重,特使之升殿矣。仍敎曰,汝之特除五衛將,非爲爾卽所重也。雖如爾輩,知此意,可也。敎聲益曰,爾今,何職?聲益曰,以曾經守門將,今爲禁軍矣。上曰,誰之子孫乎?聲益曰,生六臣忠義公七代孫矣。上曰,部薦乎?聲益曰,末薦矣。上曰,生六臣子孫,豈爲守門將乎?聲益曰,臣家落鄕四五代,仍失婚班矣。命書傳敎曰,司勇鄭繼周入侍。賤臣承命出傳,與鄭繼周偕入進伏。上曰,爾爲故忠臣,幾代孫乎?繼周曰,爲七代孫矣。上曰,年,幾何?繼周曰,三十六歲矣。上曰,肄習射技乎?繼周曰,學射數年,貧不能自存,仍去而不習矣。上曰,爾之先祖忠烈,百世之下,與日月爭光,子孫,何官不爲?除爾內乘,着實肄射,期於做科,可也。命書傳敎曰,故忠臣贈兵曹參判鄭運之日月爭光之忠肝,予則每以爲忠武之儔,而毅愍之右云爾,其後零替,落在鄕外,在朝廷崇德報功之道,大是欠事。起感於忠武全書印行之日,訪問祀孫,今始搜來,幾百年之後,將使其直派祿仕,豈不奇幸?內乘申絅,渠家人,何時不可爲乎?改差,待宣傳官有闕調用,其代,靈巖人故忠臣鄭運奉祀孫司勇鄭繼周,令該曹口傳擬入,內賜肄射之弓矢,使渠着意做業於內寺中心亭,仍令首內乘逐日勸課,待其成才,該寺都提擧草記之意,使之知悉。命書榻敎曰,別軍職李溏內遷,其代,今日入侍人中,令該曹口傳差出。銓曰,今此京外守令薦擧單子中,刑曹判書李在學,無端疊呈,慈山府使閔昌爀,以堂上官登薦,臣之矇未覺察,混同捧入,不勝惶恐,而揆以格例,不可無責,竝從重推考,元單拔去,何如?上曰,依爲之。出擧條上曰,一所摘奸史官入侍。賤臣承命出傳,與徐俊輔·黃基天偕入進伏。上曰,入門數,幾何?俊輔曰,入門七百人,而屢令各坐,終不率敎,故試官已罷場,方呈草記矣。上曰,入門時無紛雜之弊乎?俊輔曰,自前夕至開東,每一人式許入,故自無紛亂之弊矣。上曰,犯禁見捉,爲幾人乎?俊輔曰,挾冊隨從見捉者,爲二十九人矣。上曰,史官退去,明日入門時進去,可也。命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深一寸。
李晩秀啓曰,明日經筵,取稟。傳曰,停。
李肇源啓曰,大司憲徐有臣未肅拜,執義李城輔在外,掌令李貞運·李明淵,持平宋知濂·金近淳試所進去,監察茶時之意,敢啓。傳曰,知道。
傳于金啓洛曰,下直守令·邊將留待。
傳于洪義榮曰,諸承旨持公事入侍。
備忘記,穩城府使趙文彦,楸坡萬戶洪栒下直,各長弓一張,長箭一部,片箭一部,筒兒一箇賜給。
傳于李晩秀曰,右承旨入侍。
宋銓啓曰,卽見咸鏡監司趙宗鉉狀本,則北靑府使崔守忱身故緣由馳啓,而語多冗衍,有違格例,元狀啓,雖不得不捧入,而不可無警,當該道臣,推考,何如?傳曰,允。
宋銓啓曰,事變假注書鄭敬翰,身病猝重,勢難察任,今姑改差,何如?傳曰,允。
傳于金啓洛曰,二所卽近闕之地,而諸凡入啓文書之擧行,必後於一所,此非怠忽而何?當該應辦官,事過後,令該府拿問處之。文武所一也,武所則科場及試所應辦主掌官,皆啓下,文所則不然,此後一例爲之事,分付戶曹。
傳于宋銓曰,未肅拜兵曹堂上許遞。
兵曹參議前望單子入之,李東馨落點。
鄭敬翰改差,代以閔命爀爲事變假注書。
宋銓啓曰,事變假注書閔命爀,時無職名,令該曹依例付軍職,冠帶常仕,何如?傳曰,允。
傳于宋銓曰,當該吏曹堂上推考。
以中官金允謙拿處傳旨,傳于宋銓曰,分揀。
傳于宋銓曰,先來軍官譯官之善騎者,雖多其人,而除起程十二日到灣,可謂初見,彼中效勞,亦甚可嘉。近日渠輩中,罕見不擇燥濕者,渠乃能之,別齎咨官鄭恩賢,特付五衛將,例兼同知,下批。
兵曹口傳政事,五衛將單鄭思賢,同知單鄭思賢。
傳于宋銓曰,武兼趙,其勞可勝言?都摠經歷,令該曹口傳相換,相換經歷,待窠卽爲還付。
兵曹口傳政事,武兼趙,都摠經歷尹相,相換。
吏曹口傳政事,兵曹佐郞崔履亨,吏曹正郞申絢,相換,兵曹佐郞金熙周,禮曹正郞李勉昇,相換,兵曹佐郞李燾,典籍權烒,相換。
以兵曹郞廳相換單子,傳于宋銓曰,受由兵曹郞官改差,令該曹口傳差出。
吏曹口傳政事,以李鼎秉爲兵曹佐郞。
洪義榮啓曰,兵曹正郞朴忠煥,以文一所收券官進去,而今日監軍蒙點矣,所當付標於監軍望,而該曹不卽擧行,致使吏曹付標於收券官單子,事甚未安,當該兵曹堂上,推考,何如?傳曰,棘圍之內,何以通涉,有此徑先改付標乎?該曹事,大關後弊,入直堂上遞差,該房承旨推考。
李肇源啓曰,掌令李貞運,持平金近淳,以監試官出榜後,旣入闕中,不爲傳啓,直爲出去,事甚未安,推考警責,何如?傳曰,允。持平金近淳,年少新進,處義,豈可若此乎?有何情勢,不過一二年乞暇,則登第今爲三年,但當出而供仕,日前違牌,今日直出,果何所據?況臺職例稱苦銜,其可擇甘苦乎?卽爲牌招,使之傳啓,可也。
李肇源啓曰,臺啓事體,何等嚴重,而今日府啓中李汝節事,注書傳謄之際,全然漏落,及其捧入之後,臣始乃覺察,朦然之失,萬萬惶恐。原啓辭,更爲添書以入,而取考此前府啓批下者,則亦爲漏落,事未前有,極爲駭然。當該注書,所當重勘,而本院請推之外,無他可施之罰,何以爲之?敢稟。傳曰拿處。
宋銓,以禮曹言啓曰,文武官重試日字退行草記,傳曰,唱榜及重試,皆以壇享誓戒前推擇,而文武殿試之與重試分日,徒涉張大,今番則同日竝設講經日字,亦爲進定擇入。當初擇日之重試與壇享,同日唱榜之以十五日擇入者,不審,大矣。當該擇日官,令該監科罪可也事,命下矣。別試講經及文武科殿試重試吉日,令日官崔景烈更爲推擇,則講經今二月十三日,文武殿試及文武官重試二月十九日,別試及重試放榜二月二十五日卯時爲吉云。原粘目中改付標以入之意,敢啓。傳曰,知道。武科重試初試,則今番除初試,可也。
洪義榮,以禮曹言啓曰,大報壇祭享,來三月初七日定行事,啓下矣。初雖以親祭磨鍊,亦多有攝行之例,今番則何以爲之乎?敢稟。傳曰,皇壇節享,每與元陵忌辰相値,久未親行,若不於前期行禮,其將年年攝儀,是豈仰述先志之一端乎?初七日爲正日,則初六日當詣齋殿,初五日當遵受敎,出御淸齋之日,豈不掣肘乎?享日以初三日爲之,謹當親行矣。
金啓洛,以賑恤廳言啓曰,依下敎,濟州狀啓領來人十五名處,回糧米各三斗式,依例分給之意,敢啓。傳曰,知道。
金啓洛,以賑恤廳言啓曰,漢城府失火別單判付內,恤典題給事,命下矣。西部水芹畓契寓居飮烟致死人獨女崔召史,恤典布一疋,錢二兩,依例題給之意,敢啓。傳曰,知道。
金啓洛,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,此等按例之事,必欲提飭,置各部,何爲哉?中部稍實,尙可,南部外各部所報,殆近無實,當該三部官,令該府拿問勘處,而退限五日,未婚未葬之類,一一搜訪,過限後拿囚,不能檢飭之該堂,從重推考,可也。
宋銓,以別試文科一所試官意啓曰,雨勢如此,試券沾濕,雨具不得已許入之意,敢啓。傳曰,知道。
洪義榮,以別試武一所試官意啓曰,本所今日平明開場,自稱字鐵箭,仍爲試取之意,敢啓。傳曰,知道。
洪義榮,以別試武二所試官意啓曰,臣所今日平明開場,鐵箭應射擧子,自爲字仍爲試取之意,敢啓。傳曰,知道。
洪義榮,以別試武一所試官意啓曰,本所今日鐵箭應射擧子,自稱字至光字半字三十六人內,無一人入格,而昨日入格七人,柳葉箭仍爲試取之意,敢啓。傳曰,知道。
洪義榮,以重試武二所試官意啓曰,臣所今日自爲字至奈字鐵箭應射擧子一千七十人內,入格九人,昨日入格四十三人,合入格爲五十二人,鐵箭旣已畢試,柳葉箭鱗次試取,而元貫革二貫革外,加設六貫草,試取之意,敢啓。傳曰,知道。
洪義榮,以別試武一所試官意啓曰,本所今日柳葉箭應射擧子七人內,無一人入格,不得出榜之意,敢啓。傳曰,知道。
洪義榮,以重試武二所試官意啓曰,臣所柳葉箭,今已畢試,而兩技入格,只爲十六人,雖不滿元定額數,以此計劃,出榜詣闕之意,敢啓。傳曰,知道。
李晩秀,以司譯院都提調·提調意啓曰,本院有漢·淸·蒙·倭四學,而所謂倭學,雖有捷解新語一書,殆同我國之有眞諺,只以諺字,註釋其方語,故業是學者,雖記誦句語,而莫辨其旨趣矣。該學堂上譯官金健瑞,久在萊館,與倭人反復問難,彙作十二篇,名曰捷解新語文釋,仍又入鋟,俾便講習,凡購一書刊一冊者一本,送于內閣入啓,然後始爲草記事,曾有定式矣。上項倭書四冊,依例封納,亦令頒行,以爲奬勸後進之地,何如?傳曰,允。止
持平金近淳,校理宋翼孝,副校理洪秀晩,正言趙萬元,修撰朴吉源·尹益烈,副修撰鄭來百啓曰,請寢罪人鄭致達妻出置城外之命,依前還發配所,亟令王府,快正典刑。請物故罪人德相,亟施孥籍之典。請逆賊尙喆,追施孥戮之典。請亟寢昧爽以後申禁之命,因許捧入未徹之啓,特賜允兪以下半行刀割措辭見上答曰,不允。
持平金近淳,正言趙萬元啓曰,請遲晩後物故罪人啓能,亟施孥籍,趾賊等凶種,快施邦刑,養遂·澤遂,竝設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。請承款後物故罪人九宗,亟施孥籍之典。措辭見上答曰,不允。
持平金近淳啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。請寢李汝節定配之命,更令王府,嚴覈取服,施以當律。新除授執義李城輔,時在京畿驪州地,請斯速乘馹上來事,下諭。措辭見上答曰,不允。柳師文事,亟停勿煩。下諭事,依啓。
正言趙萬元啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府,設鞫嚴問,快正典刑。請島配罪人李周奭,更令王府,拿致加刑。限己身島配,雖有赦典,永勿擧論。措辭見上答曰,不允。柳師文事,亟停勿煩。
丙辰二月初四日辰時,上御誠正閣。諸承旨持公事入侍時,行左承旨洪義榮,左副承旨李肇源,右副承旨金啓洛,同副承旨宋銓,假注書具得魯,記注官安經心,記注官金良倜,檢校直閣金勉柱,以次進伏訖。肇源讀奏水原留守趙心泰老人加資敎旨頒給緣由,俾勿狀聞事有旨祗受事。上命啓下書判付。義榮等以無公事先退。上曰,重試武科,例有初試,故當初武初試日字,以二十日擇入,而重試文武科,今以二十日更爲進定,則初試日字,事當稟旨,而禮兵曹皆不擧論,該房知入,可也。義榮曰,禮曹以重試日字,不卽往復兵曹而然矣。上曰,一二所擧子,又如昨日紛亂,至於罷場,則先講後製,當依生劃例爲之乎?此則係是無於前之例,當稟旨擧行矣。大抵向來謁聖庭試收券,至爲二萬餘張,竝隨從書手,不知爲幾萬人,此何士習乎?特以邦慶無前,跛躄皆起,有所闊狹,而今番異於慶科,僥冒紛雜,不率敎之類,不可不嚴加飭禁矣。命書榻敎曰,留待守令·邊將入侍。賤臣承命出傳,與穩城府使趙文彦,偕入進伏,楸坡萬戶洪栒,立於階下。上命文彦進前,敎曰,七事及宣諭竝除之,下去善爲之,可也。敎栒曰,江界邊將之擇差,近不如初,爾須下去後,盡心務爲之,可也。命先退。上曰,加資肅拜人,皆令入侍。賤臣承命出傳,與五衛將韓宗復·李宗賓·柳星郁·玄翊光·鄭光一·李世豐偕入進伏。上敎宗復曰,爾誰之族屬也?宗復曰,別無族屬之可達者矣。上曰,在何處而經何銜乎?宗復曰,臣居水原,而方屬於禁旅矣。上曰,久勤何如,而五衛將減下,則還屬禁軍乎?宗復曰,久勤則只餘五人,而經五衛將,例不得還屬矣。上曰,以禁軍爲五衛將者,竝還屬,通計前仕之意,分付別將,可也。敎宗賓曰,曾經,何銜?宗賓曰,以寫字官,經五衛將矣。上曰,以何官陪從乎?宗賓曰,以畿營裨將陪從矣。敎翊光曰,爾經軍門乎?翊光曰,爲禁軍矣。上曰,年,幾何?翊光曰,七十七歲矣。上曰,爾之子孫,有軍門入屬者乎?翊光曰,第四子爲一番騎士,而孫爲禁軍矣。上曰,子與孫爲幾人?翊光曰,四男二女,七孫,孫女九,外孫二矣。上曰,今番加資除職,非爲爾也,爲所重也,爾知之乎?翊光曰,臣敢不仰認乎?敎光一曰,及第之年,越薦之年及年歲,詳奏,可也。光一曰,壬辰登科,卽除邊將故無薦,而年今五十七矣。上曰,其時以何官隨駕乎?光一曰,以禁軍隨駕矣。上曰,禁軍幾番隨駕乎?光一曰,一番陪從矣。敎世豐曰,登科於何年,而年今幾何?世豐曰,庚午溫幸時,隨駕及第,而今七十二歲矣。上曰,爾誰之子孫乎?世豐曰,烏昌君五代孫矣。上曰,一名乎?世豐曰,雖非一名,而貧窮無依,臣父娶妻於中人,故家世仍寒微矣。上曰,溫幸再次陪從,尤貴矣。敎星郁曰,登第及年歲·族屬,竝詳奏。星郁曰,丁丑登科,年今六十六,而無他族屬矣。上曰,以禁軍隨駕乎?星郁曰,然矣。命書榻敎曰,在外兵曹郞廳及佐郞崔履亨·李燾,他司郞官中,令該曹各別擇差,口傳相換。命書榻敎曰,當該中官,令該府拿處。命書榻敎曰,兵曹參議前望單子入之。仍命退,諸臣以次退出。
丙辰二月初四日午時,上御便殿。右承旨·水原留守,定例堂上入侍時,行右承旨李晩秀,記事官趙台榮,記注官金良倜,記事官吳泰曾,水原留守趙心泰,定例堂上尹行恁,以次進伏訖。上敎心泰曰,卿緣何上來乎?心泰曰,定例釐正時有看審事,故上來矣。上曰,定例之外,謄錄釐正時,卿亦詳細看檢,可也。心泰曰,留守旣兼整理使,今年又設外整理所矣。自修城整理穀物區劃之後,分峙各道,取耗作錢歲入之數,略綽爲五千兩,而二千屬之修城,三千屬之整理,凡係需用,無論巨細,除非筵稟或狀聞,不敢擅用之意,成出節目條件申嚴,爲其任事之臣者,恐不敢違越,而園幸時排設各種及行宮修理所入,自定例所,參互貢價時價,區別年限遠近,今方追節目入啓,而此旣爲所重,倣用度支定例,則何敢妄陳淺見,而但細加商量,則價本年限,或不無窒礙者。臣意則不拘價本多寡,年限內外,一從伊時所見,參量事情,啓聞乃行,恐合事宜。以此出擧條,添入節目末端,何如?上曰,依爲之。心泰曰,外別庫節目,伏奉下敎,纔已撰出,而庫儲庫用,名色自別,體段懸殊,則不無掣礙者,方擬提稟之際,今伏承庫名區別之命,事面從此團圓。昨年進饌時所御器皿及用餘紬帛等屬,各從其類,分上於內用庫之日用庫,月摏厫無盡藏不盈帑,亶合所重,國幸時水刺盤果及賜饋犒餉,自外別庫,專當擧行,一依內別庫之例,則名實庶可相孚。且以外帑庫言之,旣設外別庫之後,前日條件中,事關別廚者,竝其需用財力,而移送外別庫,恐似得宜,敢此仰達矣。上曰,依爲之。心泰曰,今番園所外南山外麓補莎之役,關係莫重,而不有三日用民之制,特用二日,日給糧米,又許從附近次次出用,謹當依下敎擧行,而第伏念,役處多寡,日字遲速,有不敢預度,則先用近面,不及遠面,或不無斑駁之慮。臣意則令九邑守令,各樣錢中,先爲推移,雇用壯健役丁,若其二日雇價,則依身庸古制,不拘遠近面里,略綽磨鍊,待秋取用於民,旣除往來之勞,於役必有着實之效,以此分付,恐合事宜,故敢此仰達矣。上曰,與畿伯往復停當,依此分付,可也。出擧條行恁曰,每年園幸時,百官軍兵之特給盤纏·植炬·折草之亦許會減,寔出於不煩經費,靡不用極之聖意,粤自壬子以後,畿營擧行之諸般策應於華城及沿路各站者,別爲貿租,取耗作錢,以爲支用之資,而當初作錢之詳定外加捧,已非朝家之令式。且應下條之不足,不啻夥然云。辛亥以後三千石,劃給畿營,雖出於將此補彼之意,揆以別般經紀,量出爲入,不令一毫貽弊於營邑吏民之義,終有所未安。從今以後,作錢取用,一依詳定價施行事,分付畿營,而華城輸送,每年二千餘兩,仍置畿營,俾作始興·果川·安養·肆覲各站鋪陳塗褙,依年限措備之需,華城所用,今方從他區劃,而今年則旣經幸行,亦已上下,姑令依前擧行,貿租取耗,作錢用下等節,自備局句管,而每歲末修成冊,一報備局,一報壯營,以爲憑考之地事,一體分付,何如?上曰,依爲之。行恁曰,園幸時每日殿座,燭十六雙,行路燭八雙,燈籠燭十二雙,燈燭房二雙,義盈庫貢人,隨往進排,親祭時望,燎燭一隻,一體待令矣。自今番幸行時,軫貢人運輸之弊,殿座行路燭,都給排設司鑰燈籠燭,都給燈籠軍燈燭,房各處燭,自京先爲進排,望燎燭則付之京守僕,貢人則勿令待令,而大抵園幸時諸般用下,旣不一煩經費,則獨於燭一事,雖除供給之勞,尙存進排之名者,恐有違於蠲弊之聖念。臣意則明年園幸爲始,華城所用各樣燭,令華城精造進排,燈籠一體措備,價本則自外整理所會減,而出還宮時遲遲峴以北所用各樣燭,則自排設房措備待令,其價本與燈籠軍盤纏,則亦自外整理所,前期磨鍊上下事,定式施行,何如?上曰,依爲之。行恁曰,每年園幸時,自闕門至鷺梁北岸,植炬爲六百柄,壬子年特減其半,以三百柄排植矣。此是年年春幸時應進排之物,而凡係園幸所用,不令貽弊於貢人。故每柄給價錢一兩,以園幸貿租耗條,逐年三百兩,自畿營出給貢人,而今番幸行四鑾時,適値日暮,亦爲擧火,其在對揚之道,全不給價,殊涉如何。依繕工長木契參半用還之例,以折半價錢一百五十兩,加數上下,此後回鑾侵暮之時,照此定式之意,分付畿營,何如?上曰,依爲之。行恁曰,每年園幸時陪從人員糧饌,百官以下,自戶曹磨鍊,員役以下,自惠廳磨鍊,有裕衙門,則令各其衙門磨鍊,軍糧馬料,亦令各該營磨鍊,以寓別給盤纏之義,而戶惠廳上下,旣係經費,各衙門各軍門,雖或有另爲措置之資,要其歸則或係曹用,或關軍需,聖上於此,每加軫念,特下從長區劃之命。明年爲始,當從外整理所磨鍊上下矣,若其區劃之方,上下之規,不可無一番令式,自定例所成出節目,分付京外,永久遵行,似合事宜,故敢此仰達矣。上曰,依爲之。盤纏之自外整理所上下者,應入所用,從便輸送內營,內營從事官,躬親分給後,使之稟啓事,一體定式,可也。行恁曰,園幸時華城府諸般所用二千餘兩,旣已仍留畿營,隨駕百官以下盤纏糧料,各樣燭價竝二千餘兩,亦使外整理所上下,則兩條都數四千餘兩,不可不及今措處,而湖西適有爲民貿粟之擧,聞其數爻,歲可得耗條作錢六千兩,以此永爲劃付於本府,俾作四千餘兩支用之資,其餘千餘兩,則逐年會錄,以補行宮各處大修理時不足之需,極爲便當,下詢廟堂處之,何如?上曰,行宮入侍,已與右相酬酢,依此爲之,可也。行恁曰,鷺梁以南植炬,雖是設契排立之事,依陵幸例上下,則殊非園幸諸務,付之畿營,貿租策應之法意,合有變通,厥惟久矣。宣仁門以下,梨峴洞口以上,設置左右統契,蓋出於仰述孝廟朝分置漢人牙兵陞戶砲手於昌慶以東之故事,而非但掃雪治道,坊民出用等,許多徭役之永爲防給而已,宮幸時代炬設燈,實爲便當。今番園幸時,鷺梁以南之倣此懸燈,其費旣省,其制且便,傳之永久,可期無弊,物力區劃,節目撰出,方自定例所擧行,而先以此意,知委於內外營及京畿監司·廣州留守處,何如?上曰,依爲之。出擧條心泰曰,外營武備什物中火藥,極爲零星,就外方柴産處,煮硝以來之意,曾有所仰達者。趁此春節,宜卽設施,而非但城役之尙未告完,煮硝之又爲竝擧,自相掣礙,儻未廣加排置,善爲煮取,則徒歸縻費,難責實效。近聞平安兵營種種煮硝,硝品甚猛云,蓋營下火砲輩,習熟煮法,且以柴路甚廣,不甚煩費之致。自今年爲始,每歲二千斤式限五年煮取上送,而略綽其硝價假令,則不過爲五六百兩,此則該營別備錢中,從便取用之意,出擧條行會於平安兵使處,何如?上曰,依爲之。出擧條命退,諸臣以次退出。
上在昌德宮。停常參·經筵。
樂房提調鄭存中,行左承旨洪義榮啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,明日再明日惠陵忌辰祭齋戒正日,初八日初九日景慕宮春享大祭親祭齋戒,初十日動駕相値,十一日儲慶宮·毓祥宮仲朔祭齋戒,十二日殿座相値,視事頉稟之意,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,初十日則大享相値,其前待下敎來會。
李肇源啓曰,大司憲徐有臣未肅拜,執義李城輔在外,掌令李貞運,持平金近淳呈辭,掌令李明淵,持平宋知濂試所進去,監察茶時之意,敢啓。傳曰,知道。
傳于宋銓曰,右承旨入侍。
承旨前望單子入之,李海愚落點。
傳于金啓洛曰,左副承旨入侍。
兵曹口傳政事,護軍李晩秀。
傳于宋銓曰,曺錫中仍察上注書之任。
傳于李海愚曰,右副承旨入侍。
傳于李海愚曰,定例堂上入侍。
以獻納柳河源牌不進罷職傳旨,傳于李肇源曰,只推。
傳于宋銓曰,嶺南儒張胤宗,湖南儒魏伯珪,除官宣召,尙無動靜,豈春寒尙峭,不能自力登程而然乎?令該曹關問兩道道臣草記,其外宣召諸人,亦爲催促待其上來,令吏兵曹這這草記,今日見湖南伯薦人狀本,一則文淸之七代孫生員鄭忠煥也,其外二人,卽贈參議李鳳鳴之孫幼學李天奎,大司成崔自濱後孫幼學崔崑云,而諸人之年,俱過六十一,是七十,今雖除職,安知不若先召兩人老難卽膺乎?爲先令該曹敎官加設口傳單付,仍令道伯給馬上送,以爲叩其所存之地,而起送與否,卽令狀聞,雖皆上來,年已老矣,更以可合强仕者,悉心搜訪抄啓,而嶺南·湖西,則竝與年老之人,而不爲薦擧,更令該曹嚴飭,其外諸道一體嚴飭。
吏曹口傳政事,鄭忠煥·李天奎·崔崑爲童蒙敎官。
李海愚,以內醫院提調言啓曰,副提調趙尙鎭,謂有身病,今日問安,不爲仕進,卽爲牌招,何如?傳曰,允。
宋銓,以義禁府言啓曰,保放罪人林元浩,病勢今已向差,還囚捧供之意,敢啓。傳曰,知道。
禁府啓目,注書趙台榮原情云云。傳旨內辭緣,泛稱遲晩,所當請刑是白乎矣,時任史官勿爲請刑,載在大典通編,議處,何如?判付啓,驟聞雖甚可駭,細究事勢似然,而臺啓體重,不可歇勘,況與發覺之承宣有異,爲先削職放送爲良如敎。又啓目,牙山前縣監林元浩原情云云。傳旨內辭緣,泛稱遲晩,所當請刑是白乎矣,年過七十,法不當刑,上裁,何如?判付啓,依同罪已處分他囚例,勘放爲良如敎。
洪義榮,以刑曹言啓曰,卽接別試文科初試一所移文,信川幼學李輔仁,韓山幼學韓宅裕,俱以冒入科場罪,執捉移送,文科二所移文,安東儒學金周興,龍宮生員鄭必珪,京居幼學徐昆修,幼學閔致中,幼學李載祿,信川幼學金鎔坤,原州幼學蔡謙鎭,長連生員張漢栻,淸州幼學韓秉謩,幼學朴載崇,唐津幼學姜世文,俱爲挾冊,龍崗儒學吳哲,安邊校生禹光德,俱爲攔入,文化幼學洪普泳,號牌不佩罪,竝執捉移送矣。取考律文,則大典通編內,攔入者,幼學以下限己身降定水軍,挾冊者,停二擧,科場應赴人無號牌者,停擧,竝依律,李輔仁·韓宅裕·吳哲·禹光德,以攔入罪,限己身降定水軍,令兵曹定配所押送,金周興·鄭必珪·徐昆修·閔致中·李載祿·金鎔坤·蔡謙鎭·張漢栻·韓秉謩·朴載崇·姜世文,以挾冊罪,停二擧,洪普泳,以號牌不佩罪,亦爲停擧事,令禮曹擧行,何如?傳曰,允。攔入者,何必定配所充軍乎?下送該道,令道臣別般嚴治,卽其邑降定,仍錄於徒流案事,分付二所亦有之,同此律,可也。
李海愚,以義禁府言啓曰,時囚罪人林元浩原情公事,判付內,依同罪已處分他囚例,勘放後,草記事,命下矣。林元浩,依李亨正·李東野等處分,徒三年定配,收贖,告身盡行追奪,放送之意,敢啓。傳曰,知道。
丙辰二月初五日巳時,上御重熙堂。右承旨·左副承旨入侍時,右承旨李晩秀,左副承旨李肇源,假注書具得魯,記注官金良倜,記事官吳泰曾,以次進伏訖。上命讀公事,書判付訖。上曰,昨日臺啓之漏書,卽是注書之做錯乎?肇源曰,臣之捧入,萬萬惶悚,而笏記自初遺漏,故至於今番漏書云矣。上曰,笏記之遺漏,豈非不審乎?命書傳敎曰,右承旨編次之役,有句檢者許遞。前望單子入之,待下批牌招察任。晩秀曰,每年園幸儀軌,方自定例所編次矣。園幸節次,莫重於享禮,而祭品祝式祭器享官及鋪陳盤纏等諸般事例之屢經稟裁,著爲典章者,俱未詳載於定例之書,太欠疎略,今亦一體編入,恐不可已。臣猥添太常,適登筵席,故敢此,仰達矣。上曰,依爲之。出擧條仍命退,承史以次退出。
丙辰二月初五日午時,上御重熙堂。右副承旨入侍時,右副承旨李海愚,假注書曺錫中,記注官金良倜,記事官吳泰曾,以次進伏訖。上曰,定例堂上來待者,使之入侍。賤臣承命出,與定例堂上尹行恁,偕入進伏。上曰,各項事目撰次之役,從速了當可也,仍下北京咨文一度,敎賤臣持往監印所,使二直提學,監謄一本以納,原本,出給,可也。仍命退,諸臣以次退出。
上在昌德宮。停常參·經筵。
宋銓啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,右承旨入侍。
傳于金啓洛曰,左副承旨入侍。
傳于李海愚曰,一所上副試官入侍。
李海愚啓曰,今初十日景慕宮春享大祭親祭祭文,當爲製進,弘文提學具庠,待明朝牌招,何如?傳曰,允。
傳于宋銓曰,留院上疏入之。
以監軍單子,傳于洪義榮曰,在外兵曹郞廳改差,令該曹口傳差出。
吏曹口傳政事,以申光岳爲兵曹佐郞。
金啓洛啓曰,文二所試官沈基泰,時無職名,令該曹口傳付軍職,何如?傳曰,允。
兵曹口傳政事,副護軍單沈基泰。
傳于李海愚曰,發遣吏郞諸執事,淸齋與否,摘奸以來。
傳于李海愚曰,禮部年貢方物,作兩分呈咨,七日到灣,觀於別咨,可知使行之其前回程,則所謂先來之竝與到灣,而尙無登聞者,紀綱所在,駭然甚矣。令廟堂別關嚴飭灣府,遲滯委折,軍官姓名,使之待到柵,査問狀聞。
洪義榮,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
金啓洛,以賑恤廳言啓曰,西部西小門內契任掌朴有福,今月初五日本洞路傍,得二歲遺棄兒,同里居私婢發里德,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
金啓洛,以兵曹言啓曰,因黃海監司徐邁修狀啓,道內宣薦出身年踰六十者列錄事,判付內,啓下兵曹,令兵曹草記回啓事,命下矣。伏見狀本,則依銓曹啓下關,道內列邑坊曲,一一搜訪,則平山居出身禹尙度年六十一,辛巳庭試,同年宣薦,父故府使弘濟,曾祖故郡守舜弼,遂安居出身崔鴻漸年六十四,辛巳庭試,同年宣薦,祖故僉正漢標,同郡居出身孔道弘年六十三,庚寅庭試,同年宣薦云矣。取考各年榜目及三廳薦記,則禹尙度年歲,與應薦的實,以地處武弁,登科越薦,已多年所,年過六十,而尙未從宦,雖曰沈屈禁旅,今不隨行,則臣曹例不得擧擬,崔鴻漸部薦,孔道弘守薦,而今於特敎搜訪之下,冒稱宣薦者,極爲駭妄,副末薦之每都政,旣爲別取才收用,則不可以沈屈論,竝置之,該倅之從其渠言,遽然枚報,道臣之只憑邑報,循例論列,俱未免不審之失,道臣及該邑守令,從重推考,何如?傳曰,平山禹尙度,宣薦越薦近四十年,尙未得一命,宜有齎菀之歎,除取才先付一內,卿其招見草記,崔鴻漸·孔道弘,雖甚可駭,何異於向者關東人之冒稱嘉善大夫兵曹判書乎?專由道臣·守令之不能照檢之致,道伯緘推,當該守令,令該府拿問嚴處,可也。
洪義榮,以兵曹言啓曰,今此丙辰重試及對擧別試武科殿試節目,當爲磨鍊,而凡於殿試親臨與命官草記,前期稟旨後磨鍊事,已爲定式矣。今番則何以爲之,而處所以何處擧行乎?敢稟。傳曰,春塘臺當親臨,以此磨鍊,可也。
宋銓,以兵曹言啓曰,依下敎,慶尙道尙州居副司勇柳尋春上來與否訪問,則今已上來矣,敢啓。傳曰,何去而昨日飭敎之後,始乃草記乎?待開門來待政院,可也。
副司直丁範祖疏曰,伏以,園寢展禮,聖孝克伸,鑾蹕利旋,玉候益康,忭慶之忱,曷有其極?仍念臣狗馬賤疾,轉益危篤,首尾一歲,拭巾待盡,而伏忱昏憒之中,竊有惶悶自訟,不得不仰籲者焉。臣之見帶活人署提擧,無論事務閒劇,決非在鄕垂死之人所宜久縻,而況昨年夏冬褒貶,俱未赴坐,則草記變通,自有法例,而迄今職名自在,破例仍存,雖荷聖眷,曠職虛冒,實關廉防。噫,臣遭遇聖明,揚歷華要,遂躋卿秩,恩至渥也,循省平生,塵刹無補,辜負實多,罪至積也,惟是年迫八耋,病纏四大,得以謝跡榮途,歸身鄕廬,以休官爲息補,免罪爲報效,方將安意入地,而祗緣見銜尙未蒙遞,此爲臣寤寐惶愧,如負大何者也,玆敢陳章縣道,仰暴微懇。伏乞聖明,亟命遞改臣所帶提擧之任,以存公格,以安私分,千萬幸甚,臣無任云云。答曰,省疏具悉。卿其勿辭調理,上來察任。
兵曹,今二月十九日重試對擧別試武科殿試時,原榜人及直赴會試人規矩,鐵箭三矢百二十步一技落點。
兵曹,二月十九日丙辰重試武科殿試規矩,鐵箭二矢百步,柳葉箭五矢百二十步,一巡二分,二技落點。
兵曹,今二月十九日重試對擧別試武科殿試時,直赴人規矩,鐵箭一矢百步,騎芻一次一中,卿葉箭五矢百二十步一巡一中,取一技落點。
副司直丁範祖疏曰,伏以,園寢展禮,聖孝克伸,鑾蹕利旋,玉候益康,忭慶之忱,曷有其極?仍念臣狗馬賤疾,轉益危篤,首尾一歲拭巾待盡,而伏忱昏憒之中,竊有惶悶自訟,不得不仰籲者焉。臣之見帶活人署提擧,無論事務閒劇,決非在鄕垂死之人所宜久縻,而況昨年夏冬褒貶,俱未赴坐,則草記變通,自有法例,而迄今職名自在,破例仍存,雖荷聖眷,曠職虛冒,實關廉防。噫,臣遭遇聖明,揚歷華要,遂躋卿秩,恩至渥也,循省平生,塵刹無補,辜負實多,罪至積也,惟是年迫八耋,病纏四大,得以謝跡榮途,歸身鄕廬,以休官爲息補,免罪爲起效,方將安意入地,而祗緣見銜尙未蒙遞,此爲臣窮寐惶愧,如負大何者也,玆敢陳章縣道,仰暴微懇。伏乞聖明,亟命遞改臣所帶提擧之任,以存公格,以安私分,千萬幸甚,臣無任云云。答曰,省疏具悉。卿其勿辭調理,上來察任。
副校理李龜雲疏曰,伏以,前後除職,罔非特恩,有召輒膺,不顧情勢,而至於昨年春,又以館職,乘馹上來,行到半途,猝聞親病之報,拜章徑還,而末段附陳,未槪聖心,至承嚴敎,一則臣賦性儱侗之致,一則臣在鄕蒙昧之故,臣誠兢惶怵惕,罔知攸措,惟期置散田野,永謝華顯,以爲贖愆補過之圖矣。伊後聖眷,尙不遐棄,恩除荐降,召旨聯翩,而輒以私故,未克趨召,至若向來柏府之除,又出於千萬夢寐之外,盤礴三朔,終未遞解,恩出格外,事未前有,臣感祝無地,分義是懼,不得已離捨病親,張皇入城,而自顧情踪,轉益危蹙,屢速違傲之罪,竟蒙匪怒之敎,纔肅恩命,旋參陪班,只以寢園禮成,羹墻慕伸,爲萬萬慶幸,陪從之列,與有榮焉,逮夫門鑰之事出,而徒忝耳目,自歸溺職,譴罷之罰,猶屬薄勘,臣滿心惶恧,措躬靡所,將欲團束歸裝,復尋鄕路矣。此際玉署之命,又何爲而至哉?臣旣不才,又無知識,上無以圖報隆眷,下無以服行先訓,到處生疣,莫掩醜拙,臺地與館職,職名雖殊,僨誤之餘,其不可冒沒承膺也決矣。伏乞聖慈,特諒懇迫之情,亟垂鞶褫之恩,以存廉防,以安私分焉。臣於乞免之章,不宜贅及他說,而目下光景,實有所駭歎憂慨者,玆敢尾陳焉。我殿下臨御數十年來,作成人材之方,顧何如也,太學儒生則以節製應製等科試之,館學掌色則以三經試之,京輦之儒,鄕曲之士庶,幾聞風觀感,讀書溫經,各自淬礪,擧有實工,而至於今番別試,有講有製,不待臨試而知之,卽我朝四百年舊規,固宜誦習全經,製備各體,以爲赴試之具,而設場之日,抽栍試講,一無成誦,擧止步趨,紛拏莫甚,罷場之擧,事體當然,而及其終場,臨門彷徨,過半自退,或旣入旋出,一二所入場,不過三百餘人,自有設科制以後,如許模樣,前所未聞,士子之平日優游,無講無製,於此可知,我聖上一心勤勤,培養奬礪之功,顧安在哉,然其人者,三百餘人之中,未必皆優講優製,僥倖冒進者半之,其不入者數千多士之中,未必皆無講無製,謹愼謙退者半之,今若盡疑不入者於無講無製之類,則豈非多士之冤哉?且有司之臣,屢次申束之際,或欠稱停於其間,遂使縮頸而入者,多至袖手而出,則此法止可行之於一,而不可行之於再,恐或非導士以正之道也。竊伏念,矯弊之策,惟在先敎而後課,臣伏覩先朝己卯別試後,特設一經之講,行之多年,果有實效,今若修明舊典,使之各業一經,凡有會試之科,必依別試例施行,則士皆有專經,人得有宿工,倉卒應試之際,庶不至於今日之狼狽也。伏願殿下,不以蕘言而幸垂澄省焉,臣無任云云。省疏具悉。科場之弊,爾言是矣,至於今番初試時捧講,似無是也,不但講冊不爲進排,初場入門,旣近於二千,則片刻間何以捧之乎?傳說過矣,講規事,令該曹稟處,爾其勿辭察職。
丙辰二月初六日辰時,上御重熙堂。右承旨入侍時,右承旨李肇源,假注書具得魯,記注官金良倜,記事官吳泰曾,以次進伏訖。上命書榻敎曰,先正文正公趙光祖孫初仕人入侍。賤臣承命出傳,與莊陵參奉趙基仁偕入進伏訖。上曰,先正幾代孫乎?基仁曰,九代孫矣。上曰,何日欲受致祭耶?基仁曰,欲行於三月間矣。上曰,今番致祭傳敎,見之乎?基仁曰,臣入京後始聞知矣。上曰,旣令華留,買給一區屋矣,今月內受致祭,好矣。仍命肇源曰,致祭傳敎一通,謄給,可也。仍命退,諸臣以次退出。
丙辰二月初六日辰時,上御重熙堂。右承旨入侍時,右承旨李肇源,假注書曺錫中,記注官金良倜,記事官吳泰曾,以次進伏訖。上曰,直閣使之來待矣,今已入來乎?使之入侍。又敎曰,待敎亦令入侍。賤臣承命出,與直閣李始源,待敎徐有榘偕入進前。上曰,昨已有所下敎矣,歷代帝王尊號·諡號·廟號·陵號·年號·國號,如此類者,分類彙出,以爲一冊,以爲便覽之地,與檢書官等,同爲抄出以入,可也。有榘承命先出。上曰,今番二所榜,其可成說乎?肇源曰,二所試官,不勝惶悚,尙在賓廳云矣。上曰,李鈺文體,屢有飭敎,而終不改,故至有充軍之擧,而此人爲壯元,則其所試取可知,而全榜之不善出,從可推也。向以尹益烈·李弘達文體之不好,承宣老親,多有所云云矣。肇源曰,李鈺今番則所作不甚怪惡,而林濟遠亦以爲頤勝云矣。上命退,諸臣以次退出。
丙辰二月初六日巳時,上御重熙堂。別試試官入侍時,左副承旨金啓洛,假注書具得魯,記注官金良倜,記事官吳泰曾,試官兵曹判書具㢞,行護軍林濟遠,以次進伏訖。上曰,今場果何如?濟遠曰,初場亦非不整齊,而猶以不卽分坐,至請罷場,故終場則果有其效,入場之後,不令而各坐,特因雨勢之緊霔,而雨傘不能各持,故勢不得不任其合坐矣。㢞曰,所捧試券,以文則難選十券,而二百餘券,逐條無一雷同,可見其士習之稍知畏慴,而各自構成也。上曰,今番捧講額數甚少,不必設一二所,而特以爲相避之故,方此咨且矣。李鈺文體,全事小品,故昨年應製,至有充軍之擧,而二所置之魁元,其所取文,可以知矣。濟遠曰,見其科作,稍革其舊習矣。仍命退,諸臣以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔在外,掌令李貞運·李明淵,持平宋知濂·金近淳呈辭,監察茶時之意,敢啓。傳曰,知道。
洪義榮啓曰,來十一日,朝參日次,而毓祥宮仲朔祭齋戒相値,頉稟之意,敢啓。傳曰,知道。
李海愚啓曰,來十一日,輪對日次,而毓祥宮仲朔祭齋戒相値,頉稟之意,敢啓。傳曰,知道。
傳于宋銓曰,嶺南宣召人副司勇柳尋春入侍。
傳于洪義榮曰,左承旨入侍。
傳于金啓洛曰,左副承旨入侍。
傳于李肇源曰,右承旨入侍。
傳于宋銓曰,右承旨復命間,與同副換房。
李海愚啓曰,香室初十日,行景慕宮春享大祭親祭受押單子啓。親押。
以監軍單子。傳于宋銓曰,在外郞官改差,令該曹口傳差出。
吏曹口傳政事,以沈鎜爲兵曹佐郞。
以李寅燮囚單子。傳于李肇源曰,分揀放送。
傳于宋銓曰,留院上疏入之。
傳于宋銓曰,昨見堂疏,有捧講之說,意謂必無是事,以不然之意下批矣。追聞筵臣之言,兩所中何所草記中,有不能講之語云,然則堂疏云云,亦有曲折乎?此一款,問啓時同爲問啓。
宋銓啓曰,面試之式,不但往史有之,昔在先朝癸未年後,大小科,亦嘗試之於景福宮內及金商門庭,而其時亦有奸弊之現發者,雖欲爲之,今日紀綱,豈敢比之於昔年乎?且況無面試之名,而有面試之實,莫若規程嚴而僥濫息,此所以御極以後,未嘗一爲面試者也。豈可闊狹於今日?鄕擧之制,未遽申明,則就錄名之恒例,別有牢定,如昨年筵敎之爲,固近可,亦惟在於有司擧行之如何,面試事,不允。一二所試官譴罷事,初場則入者未半,場門遽閉,似此光景,前所未見云者,誠如爾疏,試官事,不審大矣。終場則初使分坐,旋許雜處云者,亦如爾說,又可謂不察,然風傳有難盡信,令政院問答於諸試官,無論如此如彼,科場之嚴不嚴,專係監試官,事實之與爾疏同異,亦令政院,問于兩所監試官以啓。昨見堂疏,有捧講之說,意謂必無是事,以不然之意,下批矣。追聞筵臣之言,兩所中何所草記中,有不能講之語云,然則堂疏云云,亦有曲折乎?此一款,問啓時同爲問啓事,命下矣。問于一所試官具㢞·林濟遠·韓光植·成德雨·申光河·鄭晩錫·崔光泰等處,則以爲臣等猥膺試役,隨事僨誤,自速人言,至有問啓之命,悚懍之極,靡所容措,臺疏所論兩件事,一則曰場門遽閉也,一則曰微雨雜坐也,原其事實,蓋有委折,初場開門,在於初二日酉時,而翌朝辰末,始令封鎖,竟夜流入,恰近八百,中間許多時辰,宜無當入不入之理,屢度催促,終不肯入,則日勢已晩,試期有限,門於是乎不得已閉矣。至於終場,則不待提飭,各自分坐,始未嘗不整齊,而緊霔不止,雨具絶少,任他沾濕,則無以製寫,故一傘同坐,不能禁止,雖緣事勢之不得不然,而以此爲罪,固所甘心,若其堂疏中捧講一款,初無是事,不必多辨矣,冒當重任,竟遭峻評,由前則有過於申束之失,由後則犯不善檢飭之科,語雖矛盾,爲罪則同,此莫非臣等溺職之罪,伏地俟勘,不知所達云,問于監試官鄭尙愚·李明淵等處,則以爲臣等猥膺監試之命,觸事僨誤,無往非罪,果然人言峻發,問啓有命,惶隕震越,靡所容措,初場入者未半,場門遽閉之事,初二日酉初開門,許其流入,至翌日辰末巳初,儒生之入場者,斷而不續,故招致四館吏,使之催促,而以今將開門之意,屢度曉諭,則館吏回告,以爲場外有若干儒生,雖聞門將閉之知委,而終始逗遛,不爲入來云,故日勢已晩,懸題太遲,不得已閉門,至於終場,則入門數少,分坐不難,初則果爲間數間各坐矣,及其雨勢稍緊,雨具許入,而入門則爲二百餘人,雨傘則不過二十,擧子之沾濕,姑無論,試券書呈,實無其望,故任其相聚,未能禁其雜坐,此莫非臣等溺職不察之罪,而堂疏中捧講之事,初無一人捧講者,此則赴擧諸生,自當知之云,問于二所試官李時秀·趙鎭寬·姜彝正·成種仁·沈基泰·李基讓·申鳳朝等處,則以爲臣等猥忝考試之任,自速僨誤之科,譴斥之論,峻發於臺端,慙惶之極,靡所容措,臣等於初二日,承命進詣試所,先以諸般禁條,一一揭榜曉諭,當日烽火前,仍卽開門納士,每一人式先搜驗次錄名,然後始許入場,而入來之際,必令整整徐趨,毋或有紛沓爭先之弊,至翌日巳末,聞場外無儒生,始爲閉門,門閉之後,卽爲懸題,旋以士習之終未齊整,仍爲罷場,場外追到人之有無,初無可論,終場日則入門僅爲百餘人,故使之遠遠分坐,及至雨勢甚緊,許張雨傘,而無傘之人,不得已一二人式分處於有傘處,少晴則如前分坐,如是者再,張傘撤傘之際,雖未能終日分坐,而雨勢所致,不得不然,兩日事實,不過如此,至於捧講事初場分坐之際,終不聽從之五人,使之招來試講則不待開卷,皆稱不能,故一倂停擧出送矣,及其終場,又以無講工者出去之意,申申曉諭,則有自願來講者四人,故各試一二大文,果皆成誦,故許令應試,堂疏所論,似或指此,而只緣觸事昏謬,至登臺彈,莫非臣等不職之罪,問啓之下,震越俟勘云,問于監試官吳鼎源·宋知濂等處,則以爲臣等猥膺監試之命,隨處僨誤,人言峻發,致有此問啓之命,惶隕震越,靡所容措,初場入門事,則初二日黃昏時,開門許入,至翌日開東時,儒生入場,不過數百人,故使之連爲催促,而日出前入場之數,終爲不多,一向催入,轉至巳末,場外更無當入之人云,故更以今將閉門懸題之意,這這曉諭,俾無阻門之患,及至午初,入場都數爲一千二十餘人,故始爲閉門矣,終場不爲分坐事,則終場入門之數至尠,故自初果令遠遠分坐,不許來往矣,懸題前雨勢始作,而場內雨傘,不滿十餘,諸生以試紙沾濕來訴,故許令數人同坐一傘,而券內雖一行,雷同則拔去之意,榜示矣,向晩少霽,又使依前分坐,千後又大霔,至夜不止,則隨便避雨,勢難禁止,臣等溺職之責,實所難免,捧講事則初場日不肯各坐之類,自試所招立階前,問其能講,所對糢糊,故仍爲試講,而初不能開口者爲五人,罷場草記,竝陳此意,終場又以不誦專經者出去之意曉諭,則數三儒生,自願試講,故各捧一二大文而止,臣亦果參見,而製場捧講,事近格外,矇未糾正,罪無所逃云矣,敢啓。傳曰,聖遠經殘,士習不古,往往有自侮之端,竝與西京之孝廉廢,而唐宋以來,創糊名之式,而有封彌官犯挾策之罪,而有搜篋官,知筆劃故易書,易書故膽錄官差下,謄錄故又不得不另定査同枝·同官,此猶不足,設棘圍,禁亂官守之,塡字號,收券官書之,滔滔千載,莫能一洗,至于今不以待士之禮待士,士亦不自待以正士端士,苟論治本之政,莫過於俾各誦習經傳,自好而自重,卓然自期以聖人之徒,此在朝廷修明之如何,何責乎試官,何尤乎諸生?所謂考試者,皆從這裏中騰驤者,則今忽以揖讓杯酒之風,求備於試官,評彈四起,譴訶隨加,今之爲試官,不亦難哉?師道不明於上,士風益渝於下,其由歸之於朝廷則固可,歸之於試官,誠冤矣,然二所之試問大文云云。雖與眞箇捧講有異,事係格外,當該試官,爲先從重推考,監試官兼有不能規正之失,禁推至於一所,徹宵流入,晏朝閉門云爾,則臺章論列,未免差爽,亦無二所叩問講章之擧,則別無爲罪之端,使之退去,可也。
傳于宋銓曰,昨見禮部咨,年貢方物,有作兩分呈之旨諭,欲爲詢問,今夜又見先來狀啓,勅書順付之使行,今月念後,當到柵云,謝恩文書,其前當爲正書,等待方物之對數,自可作兩隻件,何以分呈?議于領左相後,再昨次對,明日來會之意,遣備郞傳于右相,槐院公事提調,亦令同爲入侍。
宋銓啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
右副承旨李海愚書啓,臣承命馳詣奉常寺,陪奉神位版,奉安于南壇後,壇上奉審,無頉,祭物·祭器·祭井看審則精潔,諸執事進排官佾舞摘奸,則竝無頉矣。臣則姑爲仍留,待將事訖,還奉神位版後,復命之意,敢啓。傳曰,知道。
洪義榮,以禮曹言啓曰,今此文武官重試及對擧別試文科殿試,同日竝設事,命下矣。文武重試與文科殿試節目,當爲磨鍊,而凡於殿試,親臨與命官,前期稟旨後,磨鍊節目事,曾有定式矣,今番則何以爲之,而處所以何處擧行乎?敢稟。傳曰,親臨磨鍊處所,臨時更稟,可也。
李海愚,以禮曹言啓曰,取考謄錄,近年則重試時名紙精書,呈券不爲易書,傳食亦爲安徐,只許各帶書吏一人矣。今番重試時,亦依此擧行,何如?傳曰,依近年例爲之,可也。
李海愚,以禮曹言啓曰,今此別試文科講經,一二所合設事,命下矣。依傳敎,文科講經,合設於成均館之意,敢啓。傳曰,應講者數少,合設固好,試官中若有相避之人,則與製述有異,依殿講例,當者勿出栍,今番則特命合設,有此闊狹,此後如例,各所試講之所,莫或援例事,載錄於科擧事目,可也。
李海愚,以備邊司言啓曰,右議政李秉模所啓,華城城役依例役民事批旨內,此箇事理,亦豈不知?大抵聖王之政,不過曰愛人而使民而已,愛之能勿勞乎?使之以時則可,況今恩竭而愛克,俗弊而習頑,由今之樣,矯今之宜,是役是用,何必靳許,而曾所難愼者,欲使大民小民,先知所以難愼之本意也,卿旣縷縷力請,自本司博詢草記可也事,命下矣。依下敎,詢問于大臣諸宰,則領中樞府事蔡濟恭以爲,國有大役,必也使民,不特非衆力,役不可完,亦所以使民知向上趨事之義也。臣於向日筵中,以華城城役之不可不用民爲陳者,此豈出於只恤經費而然乎?但念築城始役之初,先以用民爲節目,頒示諸道,次第調赴,則民亦以爲當然,無論遠近,必當子來之不暇,而今則始役恰爲半年,自朝家雇民以用,有耳者莫不聽聞,乃於將爲一年之際,復以用民頒令,使遠道之民,齎糧赴役,則安知不睊睊相顧而驚乎?臣意則使民固是不可已之政,而若以是遍及遠道,則雖使列邑守令,一齊剛明,詳覈戶丁,嚴戢吏奸,爲丁夫者,其往來資糧,留連費用,固應不些,況守令未必皆剛明,戶丁之存拔,吏奸之舞弄,未必皆鉤察,則資糧費用之外,爲弊之濫觴,又將爲幾許也,念之及此,遠道丁夫,似難一例徵赴,惟畿內一路,與華城爲同道,以道里言之其最遠者,亦不過費二日乃至,斯可以用之,然其中殘獨戶,似不可不別施顧念,若然則國體與民惠,庶不至偏廢,屢詢之下,不敢泯默,畢陳愚見,伏惟上裁云。行判中樞府事金憙以爲,華城城役,乃是擧國大同之役,則同是國民,而或役或否,恐有欠於一視平均之政,以臣愚見,兩界外六道之民,不可不同役,而道里之遠近旣殊,則兩南地遠處,往來之勞,資糧之費,不啻倍蓰,則較諸近道,有偏苦偏歇之歎,此亦非平均之政,平均之道,恐莫如量其立役日數,定其雇價多少,而收捧雇立,則庶爲民國兩便之道,而第自朝家直以此出令,則其在事體,亦涉如何,若令道臣邑宰,詳察民情,近者以身立役,遠者替以雇價,一從民願而許施,則庶無苦歇顯殊之患矣。至於立役日數,則臣旣未詳其城役形止,前頭人力之多寡,無以懸度,有不敢臆說,而六道民戶,槪擧其大數,則爲一百二十餘萬,除其上番軍及鰥寡孤獨,則似不下百萬,以此摠數,量其役處,定其日數,必令役與民相當,則恐合便宜,若其雇價之裁酌,奸竇之防塞,惟在有司之臣惕念擧行,俾無毫分濫觴之弊云。行禮曹判書鄭昌順以爲,有國則不可無事役,有役則不可無使民,自是民國之常經,古今之通誼,但使之有道,不奪其時而已,經傳史牒之所載,今不必遠引,雖以國初都城之已例,可按而考也。始築於丙子之春,迄役於翌年之冬,諸道役夫,僅爲二十萬而止,其後州邑之設城,殆不可摟計,今此華城築斯之役,寢園衛護之所,京城藩蔽之地,事體嚴重,無異京城,而基址之當爲幾里,雉堞之當爲幾步,臣旣不得躬董其事,身履其地,則今不可懸度臆料,比諸都城,則似不過四五分之一,役丁所入,亦不出四五萬人,雖以近道民人,亦可爲之,若以近民之獨勞爲難,則略倣都城築城時例,調用役丁,而道有遠近,民有多寡,如西北邊塞等地,亦不當擧論,此在董事之臣,量遠近計多寡,徵發調用,而一依古人用民無過三日之法意,則取其中道遠地方不可赴役之民,從願收布,移給役民,亦當爲均勞之道,此則只是節目間事,惟在任事諸臣量度而行之,伏惟上裁云。行司直洪良浩以爲,先王之於民,愛之雖至,而敎之有方,其曰使民以時者,可見用民有時,而不至於病民,所謂悅以使民,民忘其勞也,先儒有言,君之資於民者,資其力也,民之報其君者,報以力也,君民之相須如此,故歷觀春秋史傳,書築城者何限,而或曰發徒隷,或曰發里民,而未聞雇民而用之,蓋以有限之財,應至鉅之役,不但非可繼之道,非所以尊國體而敎民義也。今此華城之役,旣爲保民衛國,而況有所重在焉,則不使民知,實非上下相須之義也,聖敎所諭恩竭愛克者,誠爲至當,至於難愼之盛意,群下孰不仰體,而觀乎緇徒與平民,相率願赴,則民情大可見,衆心不可遏也,大臣據理之請,實出謀國之經法,夫豈有異議,而至於分排諸道一節,必須十分商度,謹稽國初都城之役,八路之民,通融調赴,而今玆之役,比諸都城,亦有輕重大小之別,先自京城公卿之家,五部之民,分排調赴,次及本邑與鄰邑百里之內,量其廣袤,計其遠近,某方幾步,屬諸某邑幾戶,計日責成,而此非一二年內所可告竣者,必待早春初秋農事未興,鉏役纔畢之時,以寬民力,若其日限,則用古制三日之法,百里之內,如或不足,則次及二百里,惟視役事之久近,程途之遠邇,鱗次調赴,則庶得均役之道,可免妨農之患矣,此在掌事之臣酌量而稟裁云。行司直鄭民始以爲,國有大役,必用民力,自古而然,大臣筵奏毋容更議,第當酌量役處之大小,分排丁夫之多寡,而此非遙度臆料,可以酌當,使主事之臣,先爲磨鍊容入之數,而自廟堂商確分定,實合事宜云。判敦寧府事金持默以爲,以民赴國役,猶子趨父事,今此華城城役,係是莫重莫大之事,則其在事體道理,庶民赴役,斷不可已矣,內而五部,外而京畿·湖西·海西之民,每戶各出一名,二日赴役,允合事宜云。左參贊洪秀輔以爲,今此華城築斯之役,所以衛園寢而備保障,則其關係何等尊重,其役費何等浩大,而我聖上,必欲雇用丁夫,不煩一毫民力,一國臣庶,孰不仰體聖意之攸在也哉?第念國有巨役,而民則晏如,殊非先王用民力之大法,而亦非可繼之道也,大臣筵奏,誠爲正當之論,其所斷行,無容他議,而第八路有遠近之別,萬民有殘盛之異,其間節目方略,惟在深思爛商,期無貽害於小民,然後方可擧而措之矣。竊聞國初築城時,調用三南·西北·關東民丁摠幾十萬,京畿與北路,則或以邦畿之內,異於外服,或以絶遠之地,往來有弊,竝在勿論中,今若依倣舊制,六道之地,限以十日程,而使役民直來役處,實役幾日,則不踰一朔,可以還頓,況農家役車之休,優爲一朔,此時出丁,不至妨民矣。然軍丁調送之節,若委官屬之手,則邑邑官長,未必人人綜核,倘或爲下輩操縱射利之資,則其弊難防,臣意則必使各邑,按籍考出,除單丁外,家有二丁者,必出其一,而成冊點簿,切勿使官下人主張,必令其面里頭目,無隱詳査後,各里頭目,仍爲領來之牌頭,自相統率,嚴其紀律,一如團束什伍之制,而往還糧費,亦令平均措備以來,及到役處,直爲按錄,逢點于看役將領,而訖工後任渠自還,庶爲防弊之道,至於某道幾名,某邑幾人,難以硬定,而自有帳簿存焉,爲官者親執考準,則庶無隱漏之患,惟以實數之幾許,自營本府修公文上送而已,如是定法,則民無拘束,吏無幻弄,而赴役之際,各盡其力云。戶曹判書沈頤之以爲,國有事,民必奔趨,乃是民國相須之義,而有國有民之常經也。華城城役,經始半年,使帀域臣庶,尙不知國家有莫重莫大之役,我聖上至意所在,臣等孰不欽仰感服,而第念凡民有事,鄰里相助,亦是閭巷美風,則今此國役,何等重大,何等關係,而不用一民,輒皆雇傭,使斯民只知國恩之浹髓,不知親上之大義者,在國已非以時使民之意,而在民亦豈不有愧於文王子來之民乎?此實國人之所共言,而朝紳之所竊歎者也。大臣筵達,出於尊國體化民俗之道,使民一款,臣無容更議,而臣謹按掌故家所錄,太祖丙子春築都城時,徵西北面安州以南役夫十一萬九千丁,正月始役,二月晦停役,秋又徵慶尙·全羅·江原三道役夫七萬九千丁,八月始役,九月畢役,世宗辛丑,都城多頹圮,發諸道丁夫三十餘萬,改築之云,槪以此較量雉堞多少,商度事功淹速,所入民丁,領略分排,先自京師,除小殘戶,家出一丁,自近而遠,以及諸道,而日數多少,隨其道里遠近,量宜排定,自百里之內,限以七百里,每百里遞減一日,則遐邇相當,勞逸亦均,而諸路邊圉之民,自免徵役矣。兵曹判書具庠以爲,華城築城,此乃不可已之重役也,役無容但已,則民安得不用?大臣筵奏,旣已詳盡,而不必博詢,若是反復者,有以仰我聖上爲民難愼之盛意,而古語曰,以道使民則民不勞,以時使民則民不傷,且用民之制,昉於盛周,載於大典,當此役而用其力,揆之古禮而有疑乎,參之國典而不合乎?可謂道矣,亦云時矣。如是而過於愛恤,猶復難愼,則豈非無稽,而反失中乎?用民力之爲當然,固無容可議,而竊考大典通編,田八結出一夫,歲不過役六日,路遠六日以上,準減翌年役,此卽金石之典也。田結之數,載於各道之案,按而行之則如燭照數,可無遺漏架疊之患,而西北勿論,恐合事宜云。行副司直徐有防以爲,用民力歲三日,周禮所載,而我國遵行之,非但築都城時已例,可按而知,各道有城堞處,亦莫不然,則況玆華城城役之所重自別者乎?一國之大,何患無財力,而不用當用之民力,計日雇丁,冀完大役,終未免苟簡之歸,前後大臣之筵奏,寔出於據禮經正事面之意,依大臣議施行,而京而五部,外而西北外六道,戶出一丁,定日赴役,恐合事宜云,刑曹判書李得臣以爲,今此華城城役,卽莫重莫大之事也,國有大役,調用民丁,古法則然,大臣役民之請,卽不易之論也。且朝家雖不欲調用民丁,爲民丁者,亦豈無願赴之誠乎?至若軍丁之當用幾名,每名之當役幾日,以臣諛淺,雖不敢硬定臆對,而以國初都城築役論之,雖曰調用二十萬民丁,而一丁赴役,幾近五六十日,則通計其數,洽爲一千餘萬名之役矣。華城役處,比都城爲四分一,則軍丁容入,亦當四分減三,且始役六朔,其間募用,不知爲幾萬名,又況城役,已多有區劃措置者,則用民之數,尤當有量減之道矣。八道民戶,幾至一百六七十萬,除却殘獨無率丁戶,每戶出一丁,每一丁赴二日役,則足以當已上容入之數矣。內自五部,外而京畿·忠淸·黃海·江原·全羅·慶尙·平安·咸鏡諸道,一例調用,而咸鏡之關北,平安之淸北,慶尙之東萊等,凡係邊關重地,勿爲擧論,其餘調用次第,先自五部,次及京畿,自近而遠,以此排比,恐合事宜云。行副司直李敬懋以爲,凡有國役,御極後定制,如傷若保之盛德至誠,孰不欽仰感祝,而第今華城築斯之役,其所重之自別,不但爲控禦畿·湖間咽喉之計而已,當此至重莫大之役,禁遏遐邇一體之民情,使不得子來而與榮,有非使民以時之經訓,而況以我東方生不知兵之民心,乃反俾不知國有大役者,恐無是理,內而五部,竝計班戶,外而關西之淸南各邑,關北之三甲·長津外南關各邑,其外六道,精抄實戶,各出一丁,三日赴役,爲宜云。吏曹判書金載瓚以爲,古聖王愛民之德,固至矣,而國有役必役民,特使之以時耳,今此華城城役,國之大役也,若使雇民赴役,不用一夫,則不但有違於三日役民之義,歷考國朝典例,何嘗有雇民築城之時哉?依大臣言,分調民丁,使之應役,而西北兩道外,六道及都下五部民丁,量宜調發,使之齊赴,實合事宜云。行副司直徐有大以爲,國家大役,用以民力,古例卽然,而今此華城莫重之役,經始半載,尙未議到於使民一事者,是豈遵古規重事面之意哉?大抵役民一道,自有日限,則不至如雇使之類,恒日在役,心力俱疲之歎,必當有子來樂趨,事半功倍之效,而第其民丁之赴役,先自內而五部,外而近道,分排磨鍊,互相遞赴,至若遠道,則姑觀役處,次第使用,恐合便宜,大臣筵奏,實是守經之論,臣亦無容更議云。行副司直李漢豐以爲,今此華城城役之不煩民力,孰不仰聖意之攸在,而凡使民之政,役於當役之時,而不役於不當役之時耳,在昔文王築臺,以民力爲之,成王宅洛,庶民丕作,而民忘其勞,樂於赴事者,亶由於役於當役之致矣。目今華城之役,卽國家莫重莫大之役也。環八域含生秉彝之民,莫不欲趨事赴功,期完大役,而始役已久,迄未聞役一夫使一民者,恐有違於大聖人悅以使民之意也。臣意則役丁容入,酌量分排於八路,而咸鏡之北道外,定其遠近,差等磨鍊,俾卽趨役,恐合事宜云。前參議尹行任以爲,數十年來,民不知國有役矣,及聞華城之肇役,有欲子來而趨工者,民情於斯亦可見矣。況此役所重何如,而尙無一丁之許赴,恐非先王旬用之制,大臣所奏,誠爲得體,先令京兆知委五部,從實戶出丁,以爲赴役之地,自畿而湖,自關東而至海西,一體均排許赴,而觀其事力之如何,外此諸道,鱗次取用,爲宜云矣。臣樂性以爲,僚相所泰,旣得經法,諸臣獻議,亦無異辭,雖使臣力陳竭論,亦不外此,朝家之靳許者,不欲以爲城役而勞民力也,臣等之迭奏者,誠欲以顧國體而答群情也,曷嘗有國有大役,而不用民力之時乎?民情之使用與否,今不必更事煩請,只當量其道里之遠近,民時之閑劇,以爲入役之地矣。此等莫重之役,尤宜先自都民始以作四方之標準,且都下之民,旣無農時之可言,則三四月七八月,俱無所妨,至於諸道,則當先自近道爲始,以京畿兩都,忠淸·江原·黃海等道,先令赴役,而其餘四道,亦當次第使用,以此意分付華城留守及京兆堂上,諸道道臣,兩都留守處,以爲相議從長,調用赴役之時,則以九十月正二月爲定,似無妨農之慮,可合用民之道,勿論京外,只除無率丁單獨殘戶外,班賤大小戶,各出一丁,應役三日之意,亦爲定例,預先知委,俾知朝家愛民使民之盛德至意,期有子來樂赴之美,實合事宜,上裁,何如?傳曰,如此莫重之役,不爲役民,反非視民如子之意,然七十萬金,以內營所在先下,其代以八道番上之軍,量數除番以充之,雖謂之竝役軍民,亦可,蚩蚩者當知子趨父事之常義,而園所火巢外,南山鋪莎之役,今年已令先用畿內十邑民丁,今則僉議自在肯施之中,此意知悉,可也。
李海愚,以義禁府言啓曰,遂安郡守朴思弼拿問嚴處事,傳旨啓下矣。朴思弼時在任所云,依例發遣府羅將拿來,何如?傳曰,允。
掌令李貞運疏曰,伏以,臣庸愚譾劣,最居人下,而偏被陶鎔之私,濫廁法從之列,周旋三司,已有年所,未效絲毫之報,徒積瘝曠之譏,居常愧懼,如無所容,至於再昨夏以納言待罪也,時値賓對,隨諸僚後,傳啓之際,自速冒禁之罪,而聖度天大,薄竄旋宥,惶隕感祝,不知死所,第臣於臺地,別有所自劃者,伊日前席,一重臣以臺閣亡矣之說,出位論斥,不有餘地,登筵諸臣,無不參聽,則比之章疏彈劾,無所異同。噫,臺閣自處之義,廉防爲重,得此題目,更難抗顔,從玆以還,臺端一步,鐵限在前,決不可以晏然復冒也明矣。不意玆者,掌憲新命,忽下於監試受點之日,義重往役,雖不得不冒沒出肅,而以此情勢,因仍蹲冒,斷無是理,敢陳短章,略暴衷懇。伏乞聖慈,俯垂鑑諒,亟許鐫遞,仍命選部,勿復檢擬於臺職,以謝人言,以靖私義,不勝幸甚。臣方丐免之不暇,而事在目下,敢此附陳焉。噫,近來士習日渝,科弊益滋,至於今番試事而極矣。作育之聖化,靡不用極,而丕變之實效,尙此未見,況復對擧別試,法意尤重,而不通經傳章句,不習表策程印者,擧皆冒赴,乃至有初日罷場之擧,其爲多士之羞,有識之歎,容有極哉?苟究其弊之所由生,則全由於近日科規之弛張寬嚴,了無一定之式而然也。我殿下初元,試士之法,旣嚴且正,故京外多士,不敢犯科,雖非親臨之時,亦皆分坐,而借述倩筆之輩,擧皆斷望於赴擧,庶幾有一變之效矣,間因慶科之大比,爲其慰悅,過於闊狹,依舊蕩然,習以爲常,甚至殿庭咫尺之地,坐立無常,咳笑相雜,使親臨到記之科,旣設而還撤,曾未幾何,又有此今番初場之擧,以此習俗,以此規模,實無時日內矯正之望,如欲釐今之弊,復古之制,則莫如面試之爲得宜也,一切定式,斷以行之,則實才宿儒之外,更不敢生意於冒赴,自無紛拏之患,庶見端趨之美,初雖近於迫隘,竟可入於彀率,夫如是,則士習不期正而自正,科場不期嚴而自嚴,伏願殿下留意焉。且臣於今番掌試諸臣事,有所慨然者,凡諸挾冊攔入之類,摘發論罪,實合於嚴束科場之道,而第聞伊日多士,齊到棘圍之外,入者未半,場門遽閉,似此光景,前所未見,挾冊攔入之類,安知無相雜於其中,而旣無目前現捉之罪,或有講製俱備之士,亦多因此而退,及其終場,過於畏愼,坐停不赴者亦有之,遂使遐鄕裹足之輩,聞風而來,缺望而歸,嚴科規正士習之道,不必如是,雖以翌日言之,入門之初,雖或分坐,微雨之後,旋又雜處,其爲紛亂,比之初場,殆有甚焉,此雖由於士習之莫可救正,而掌試之臣,亦難免不能檢束之失,臣謂一二所試官,竝施譴罷之典,斷不可已也,臣無任云云。省疏具悉。面試之式,不但往史有之,昔在先朝癸未年後大小科,亦嘗試之於景福宮內及金商門庭,而其時亦有奸弊之現發者,雖欲爲之,今日紀綱,豈敢比之於昔年乎?且況無面試之名,而有面試之實,莫若規程嚴而僥濫息,此所以御極以後,未嘗一爲面試者也,豈可闊狹於今日?鄕擧之制,未遽申明,則就錄名之恒例,別有牢定,如昨年筵敎之爲,固近可,亦惟在於有司擧行之如何,面試事,不允。一二所試官譴罷事,初場則入者未半,場門遽閉,似此光景,前所未見云者,誠如爾疏,試官事,不審大矣,終場則初使分坐,旋許雜處云者,亦如爾說,又可謂不察,然風傳有難盡信,令政院問答於諸試官,無論如此如彼,科場之嚴不嚴,專係監試官,事實之與爾疏同異,亦令政院問于兩所監試官以啓。
丙辰二月初七日卯時,上御誠正閣。左承旨入侍時,行左承旨洪義榮,假注書曺錫中,記注官金良倜,記事官吳泰曾,以次進伏訖。上曰,弘文提學入侍,出榻敎賤臣承命出,與弘文提學具庠偕入進前。上曰,右承旨·右副承旨入侍,嶺南宣召人副司勇柳尋春入侍。賤臣承命出,與尋春及右承旨李肇源,右副承旨金啓洛偕入進前。上曰,景慕宮春享親祭祭文中,不可無此歲自別之義,卿其知之否?庠曰,今年卽受冊之歲也,有以知聖敎之所及也。上曰,然矣。向來放榜擇日傳敎中亦有之,卿須以此意改撰以納,可也。命庠先退。上命,尋春奏職姓名。上曰,故相幾代孫乎?尋春曰,爲七代孫矣。上曰,故相後冠冕不絶乎?尋春曰,臣之六代祖,七代祖,俱經南臺,其後無冠冕矣。上曰,年幾何?尋春曰,爲三十五矣。上曰,聞汝爲嶺南望士,故今此召見,且爾家與他有別,必有老成人典刑,近來正學日蕪,士習日渝,此予之爲世道深慮者也,爾能從事經學耶?經傳尙矣,其次則朱書也,爾能讀朱書乎?尋春曰,常欲從事於經學,而亦未之能焉,至於朱書,略讀之,而未能熟矣。上曰,科文工於何文,而已小成耶?尋春曰,丙午式爲小科,而常製科賦,不滿三百首矣。上曰,今日適有酬應事,日間更當以經義文字,召問於內閣,爾須待之也。上命義榮書傳敎曰,禮房承旨馳詣南壇,奉審摘奸後,監滌祭器,審視祭品,仍留至祭時,神位版還安太常後復命,依先農壇祭享時例,而今日傳香後,禮房承旨與初獻官,進詣太常,陪奉位版,字內將臣導駕,部官·部將淸道等節,竝依定式擧行,而近果無敢一毫怠忽乎?各別嚴飭,今夜當出御使殿齋宿,行祭傳語·該房嚴飭於兵判·訓將處,使之飛傳三角山·木覓山·漢江祭所,分遣承旨,一體奉審摘奸以來。又命書傳敎曰,各項事目,今將活印,而壯營之設,專爲行宮,則外營爲主人,內營爲附庸偏書之例,亦當依此爲之之意,言於堂上,而外此擧行文書,亦皆先書外營,次書內營事,廟堂及內外營知悉,此傳敎,仍令揭板於內外營壁,外營在近百里地,凡有命令,除非專關知委,何以聞之,此後政院·備局相關之道,令外使酌量定式,添付事目中,而撥路一款,亦依筵敎一體往復畿伯,從長磨鍊事,分付。仍命退,諸臣以次退出。
上在昌德宮。停常參·經筵。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,今日齋宿,承旨當爲備員,而都承旨趙尙鎭,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
李肇源啓曰,明日大駕詣景慕宮,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
李海愚啓曰,宗廟·永寧殿·永禧殿·景慕宮春奉審時,戶曹判書當爲進參,而戶曹判書李時秀,謂有情勢,陳疏到院,原疏以親祭齋戒,纔已退却矣。莫重奉審,不卽擧行,事甚未安,推考警責,仍卽牌招,使之卽速擧行,何如?傳曰,退却疏入之,待下批牌招,使之卽爲進去,可也。
傳于李肇源曰,大臣·備局堂上引見。
李海愚啓曰,戶曹判書李時秀牌不進推考傳旨,今方捧入,而莫重奉審,時刻已屆,如是違牌,不卽擧行,極爲未安,更卽牌招,以爲進去之地,何如?傳曰,允。各別嚴飭,斯速進去,進去後入稟,違牌,勿捧傳旨。
傳于李海愚曰,右副承旨入侍。
傳于洪義榮曰,定例堂上入侍。
傳于李肇源曰,臺啓中官,遲滯承旨遞差,勿施,當該中官,令該府拿處。
洪義榮啓曰,今日齋宿,承旨當爲備員,右承旨李肇源,旣有遞差勿施之命,卽爲牌招,都承旨趙尙鎭,所當更請牌招,而拘於廳規,不得請牌,何以爲之?敢稟。傳曰,允。都承旨牌招。
洪義榮啓曰,都承旨趙尙鎭再牌不進推考傳旨,今方捧入,而今日齋宿,承旨不可不備員,所當更請牌招,而拘於廳規,且係一日三牌,何以爲之?敢稟。傳曰,許遞。前望單子入之,待下批,與新除授臺諫牌招,以爲備員齋宿之地。
承旨前望單子入之,黃昇源落點。
傳于洪義榮曰,兵曹判書上疏入之。
傳于李海愚曰,奉審進去,不可一刻暫緩,戶曹判書牌去來,各別申飭,斯速進去。
李海愚啓曰,今日奉審時刻已晩,而戶曹判書李時秀,促敎之下,來詣闕外謂有情勢,終不承膺,事體所在,萬萬未安,從重推考,何如?傳曰,數十年來廉防掃地,當者謂以事到迫隘,黽勉出膺,人之視之,以爲一副當不易之常格,於是乎自上,又不得不以處義分義輕重之說,曲爲進身之地,大抵世道朝象之日卑,未必不由於此等處,非不知丕變痛革,而所謂彈文,無非人鬼關頭,每引急於調劑,無暇及於矯俗,至於今番戶判諸人所遭人言,卽不過官箴之美規,則其在一變之道,政値用武之地,奉審雖有所重,宜令暫伸廉防,戶曹判書李時秀,姑爲許遞。酬應苦矣,豈必待次次引遞?兵判·刑參,亦姑許遞。況臺閣乎?兩所進去監試官臺銜,一竝遞差傳旨捧入,政官牌招開政。
傳于李肇源曰,園幸定例堂上尹行恁外兼管劇務,編次之役,每不專意,行護軍李晩秀,使之同爲主管,此與設廳編輯有異,前此差下之際,只以筵敎擧行,而備局謄錄·內閣·日省錄,當載錄,而今日戶判許遞之後,亦無口傳付軍職之草記,此後須卽草記,而條件雖異,事屬園幸,則整理廳名雖罷,儀軌廳印役未畢,定例所管文書,皆以整理儀軌廳稱號,各隨稟啓之事,以大臣意堂上意措語事知悉。呈草記,則校郞及儀軌都廳似難矣,以傍近摠郞,依武兼例擧行事,分付。
有政。吏批,判書沈煥之進,參判黃昇源進,參議宋煥箕未肅拜,承旨宋銓進。以沈興永爲司諫,李翊模爲掌令,吳大坤爲持平,尹序東爲副應敎,金近淳爲副修撰,李顯正爲工曹佐郞,宋時淵爲掌樂主簿,金魯敬爲司僕主簿,李師濂爲北靑府使,韓光近爲大司諫,李儒修爲掌令。
兵批,無政事。
以司諫沈興永牌不進罷職傳旨,傳于李海愚曰,只推,更爲牌招。
以大司諫韓光近牌不進推考傳旨,傳于李海愚曰,與在外持平許遞。前望單子入之,待下批牌招察任,臺諫前望單子入之,大司諫林濟遠,持平李始源落點。
傳于宋銓曰,發遣吏郞諸執事,淸齋與否,摘奸以來。
宋銓啓曰,監試官吳鼎源·宋知濂禁推事命下矣。所帶職,依定式遞差傳旨捧入之意,敢啓。傳曰,知道。
以宋知濂·吳鼎源囚單子,傳于宋銓曰,分揀放送。
大司諫鄭尙愚,掌令李明淵啓曰,臣等俱以無似,忝叨臺地,監試有命,黽勉進詣,憤事非一,溺職多端,堂疏憲章,次第峻發,導士失正之斥,旣極悚凜,試官罷職之請,又甚慙恧,夫科場察飭,專係監臺,而兩疏所論,如彼深緊,昨對問啓,略陳惶愧之忱,俄違召牌,自犯逋慢之罪,譴罰不加,情踪愈蹙,臺官去就,廉防爲重,其何敢憑恃寵靈,晏然仍冒於臺次乎?請命遞斥臣等之職。傳曰,旣有處分,何可不爲措語捧入乎?當該承旨遞差。
吏曹口傳政事,以李聖圭爲分內醫提調,兪漢寧爲兵曹參知。
以黃海監司徐邁修狀啓載寧郡民家燒燼事,傳于李海愚曰,殘戶令道臣別給賙恤之資,雜役限年勿侵,期於奠接事,回諭。
李肇源,以吏曹言啓曰,今此景慕宮春享大祭親行時,祭官中薦俎官前判書李時秀,奠幣瓚爵官前參議李勉兢,時無職名,竝令該曹口傳付軍職,何如?傳曰,允。
兵曹口傳政事,大護軍單李時秀,副護軍單李勉兢。
洪義榮,以兵曹言啓曰,明日景慕宮擧動時,本曹堂上·守宮侍衛及導駕,當爲備員,而參知未差之代,令該曹在京無故人口傳差出,待下批牌招,以爲進參之地,何如?傳曰,允。
洪義榮,以兵曹言啓曰,因承政院啓辭,邊將應薦不薦人,令該曹察推事允下矣。大護軍李家煥·鄭存中,大司憲徐有臣,都承旨黃昇源,護軍權裕,大司成李書九,同知李邦榮·鄭東愼·兪彦修·盧允中·鄭履玉,護軍洪明浩·曺允大·金履禧·申光履·蔡弘履·李命彬·林道浩·金恒柱·蔡廷夏·李普溫·姜德恒·李彦藎·李儒敬·李潤慶,水原留守趙心泰,北兵使鄭觀采,蔚山府使李性重,善山府使尹文東,咸陽府使宋煥章,居昌府使金鍒,南原府使韓晩裕,順天府使崔守魯,長淵府使李永秀,伊川府使任希存,德源府使元毅鎭,端川府使李鴻德,明川府使金宅和,慶源府使金魯範,俱爲應薦而不薦,竝依定式推考警責,何如?傳曰,允。
洪義榮,以禁衛營言啓曰,謹依下敎,南壇祭享時,臣敬懋淸道前導,奉審壇所,則紅箭門階砌,俱爲無頉,所植松木,頗有蒼鬱之漸,而禁松看護等節,另加申飭,其外山腰以上犯耕處及沙汰處,摘奸植松之意,敢啓。傳曰,知道。
兵曹判書具㢞疏曰,伏以,臣昨伏承問啓之批,倖逭嚴勘,反蒙曲恕,臣於此,益不勝惶凜媿恧之至也。伊日實狀,昨已仰對,不敢更事煩暴,而第伏念,上試自別於參考,臣若擧行得宜,聽聞無礙,則耳目之地,豈發科劾之論也哉?官箴之語,雖係淸朝美風,去就之分,亦關廉隅大節,而顧臣所叨之職,卽是中權重任也,伏況閟宮親享,動駕隔宵,莫重侍衛,不容一刻暫曠,而卽者賓對有命,坐犯違召,跡涉逋慢,冞切悚惶,玆敢略入文字,仰瀆崇嚴。伏乞聖明,俯賜諒察,亟命鐫改,以靖私義,以謝人言,千萬幸甚,臣無任云云。答曰,省疏具悉,卿其勿辭行公。
戶曹判書李時秀疏曰,伏以,如臣庸陋,猥忝主試,倉卒承命,觸事顚錯,曾不能仰副諄勤之聖旨,少正紛競之士習,退而點檢,尤悔層積,乃者憲臣之疏出,而臚列旣緊,勘斷遂嚴,臣之昏謬僨誤之罪,益無所逃,滿心慙惶,惟鈇鉞是竢,及伏奉問啓批旨,十行辭敎,曲加涵貸,問備薄罰,匪罪伊榮,臣方感激攢祝之不暇,更何敢費辭自引,而臺閣論事,事體嚴重,畏此簡書,昔人有語,勿論其言之當否,旣以譴罷爲請,耐彈蹲冒,大關四維,況臣苟能嚴束場屋,恪遵試規,無一事可議,則人言奚爲而至哉,考試重任,緣臣玷辱,論其罪負,尤合重誅,太廟·南殿奉審涓吉,閟宮親享淸齋在郞,而以臣目下情踪,無望束帶進身,略控短章,仰瀆崇聽。伏乞聖明,特垂諒察,削臣之職,勘臣之罪,以肅朝綱,以靖私義,不勝幸甚,臣無任云云。答曰,省疏具悉。卿其勿辭行公。
丙辰二月初八日辰時,上御誠正閣。大臣·備局堂上引見入侍時,行左承旨洪義榮,假注書具得魯,事變假注書閔命爀,記注官金良倜,記事官吳泰曾,右議政尹蓍東,行大護軍金持默·李柱國,知訓鍊李敬懋,刑曹判書李在學,吏曹判書沈煥之,行副護軍徐有大,漢城左尹李漢豐,承文院公事堂上李晩秀,校理洪秀晩,獻納柳河源,以次進伏訖。蓍東進前問候,煥之·晩秀隨而進前。蓍東曰,春寒尙峭,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,慈宮癤患,近日已復常節乎?上曰,貼藥以後,大勢已減,而尙不得快復矣。蓍東曰,今日賓廳,備堂多不進參,老病實故外,廣州留守徐有隣,兵曹判書具㢞,戶曹判書李時秀,刑曹參判趙鎭寬,開城留守李冕膺,竝卽牌招,以爲入參之地,何如?上曰,依爲之。出擧條上曰,咨文,領左相果見之,而其文勢如何看則爲當云耶,予意則作句於勿爲添備四字,而自於字分屬下節大抵如三十匹則分作十五匹之意,而事面亦似苟且,彼中知委,有難的知矣。蓍東曰,領相則精神昏眩,不能領會云,左相亦以爲驟看未詳云,臣意則初亦以一起之兩分進定,知之矣,聞譯官輩言,則兩分,卽如我國兩起云矣。上曰,承文提調之意,何如?晩秀曰,臣意則似不然,年貢依前例爲之,勿使添備於大上皇新皇,作兩起云,勿字看屬於作兩分定下,似好矣。上曰,此不可不爛商處之,若是勿爲添備,而只依前貢,則當貢於新皇帝乎,太上皇乎?且移準年貢,亦出咨文,然則冬至謝恩,當無方物乎?詳考前例,後日更稟,可也。仍敎曰,皇帝授受之際,涕泣告辭,其眞誠切至,傍人感動,且仁孝聲聞,傳播遠近云,雖諸夏盛際,亦未過此也。來月旬前,使行優可入來,不可相値於皇壇享事,先朝忌辰,趁罷齋後復命事,知委灣府,可也。上敎泰曾曰,爾往左相家,明日宮享亞獻官,當改付標,勿爲入參事傳之,卽爲復命,可也。泰曾承命出去。蓍東曰,入待左右史一人,雖以兼史,傳命出去,一人則雖有傳諭進去之命,當待兼史入來後離次,而翰林吳泰曾,徑先出去,事甚未安,推考,何如?上曰,依爲之。出擧條蓍東曰,今番齎咨官回便及冬至使先來方物移準事,年貢勿爲添備事,三大節表式頒發事,竝當有謝恩表文及禮部移咨矣。無論表奏咨文與緣由別咨,皆令內閣知製敎撰進,何如?上曰,依爲之。蓍東曰,頃因傳敎,關西年例分給襦衣紙衣襲謬不均之弊,釐正後狀聞之意行會矣。卽見平安監司金載瓚狀啓,則以爲,自前分給,只從已行之例,故當受者見漏,不緊者混受,果有襲謬不均之弊,今於釐正之日,固當量其苦歇,均其分俵,故與節度使往復商量,刊落其不緊名色,抄出其應受元數,一一均排,俾無虛實相蒙,仍使各邑永爲節目,依此遵行,而至於餘數紙衣三十七領,若欲添分,則數未相當,仍爲留置,則有此剩餘,明年分給時,更俟廟堂知委擧行爲辭矣。餘數紙衣,分付道臣,善爲留貯,今冬分送時,充數以給,此後則惠廳進排,預爲減除磨鍊之意,知委,何如?上曰,依爲之。蓍東曰,此江原監司李秉鼎狀啓也,以爲,道內還穀,自來不敷,當分之數,實無以塗抹列邑,皆以留庫穀加分爲請,通計所報之數,則不可不加分者,爲四萬八千三百九石,依此數特蒙準許,使窮春受還之民,獲免方農絶糧之患事,請令廟堂稟旨分付矣。關東之加分請得,便成年例,而四萬八千三百餘石之數,亦不爲過多,依狀請許施,待畢分,以實數更爲狀聞之意,分付,何如?上曰,依爲之。出擧條蓍東曰,近來譯官,生理凋殘,繼業無人,連下軫念之敎,而姑無以指一仰對,其中效勞諸譯之可合奬勸者,如漢學之趙明會,倭學之金健瑞,皆陞資至嘉善資憲,而尙未經樞銜實職,比諸醫官,若有差等,此亦爲渠輩抑鬱之一端,令銓曹,同知與知事,有窠則差擬,無窠則依近例加設單付,亦似無妨,以此分付,何如?上曰,依爲之。出擧條蓍東曰,臣雖惶悚,而有私懇仰達者矣。臣蒙恩前秋加資,追榮臣父祖,猥叨此職,又蒙追榮,而尙未焚黃,不過七八日,可以往來,過宮享後願得恩暇矣。上曰,呈辭,可也。上曰,今番場屋何如云耶?蓍東曰,臣亦連送備郞見之,而頗不如前紛亂云矣。上曰,前以慶科之故,飭令稍弛,士習漸解,今番不得不如此,而亦無別般申禁,士子猶能率敎矣。武一所之闕榜,不由於太嚴束乎?柱國曰,二技取二技,故入格甚難,而近日武科頗紊亂,今番弛張之擧,亦云幸矣。持默曰,禁軍祿窠區處分排之後,所餘爲五窠云。語未畢,上曰,不待盡言而可領悉矣,祿窠雖或有餘,額外之於本營,姑無隨行之節,則無事食祿,太涉無義,蓋壯勇衛,視內禁衛,雖云有別,而額外則猶是虛銜也,內禁則卽是實料也,今若付之內禁,使之食祿,有若自假陞實者然,則未知其如何,而從當商量處之矣。煥之曰,近因湖南諸生上言,請故掌令臣李恒贈官易名之典,而自臣曹覆啓判下,有登筵時稟處之命矣。李恒學問操履,蔚爲儒賢先輩之所推詡,而早遊孫·吳,晩歸洛·閩,一變至道之功,有似乎宋之橫渠矣。況湖南多士之知有正學,實賴斯人之先倡,則功在斯文,風及後世,有足稱述者矣。恒之本職,經堂下三品,今以何品官,議其所贈乎?大僚登筵,下詢處之,何如?上曰,大臣之意,何如?右議政尹蓍東曰,故掌令李恒,學識造詣,尙無褒典,誠爲聖朝欠事,然不必超秩爲二品贈職,只贈吏議兼祭酒,允合於崇奬儒先,聳動士林之道矣。上曰,依爲之。出擧條煥之曰,因陽城儒生等上言,請故兵使吳定邦贈職,自禮曹覆啓判下,移送臣曹矣。昔當癸丑庭議時,定邦,以一武臣,正色抗言,凜然有一絲扶鼎之意,倫常猶未墜地,亂賊可以破膽,若其數句語,著在先輩碑狀之文,至今想見其生氣矣。定邦之本職爲從二品,今當以何品官擬贈乎?大僚方登筵,亦下詢處之,何如?上曰,大臣之意,何如?蓍東曰,吳定邦昏朝立節,不亞於鰲城府院君李恒福,故判書金德諴諸臣,而身後闕贈典,宜有多士齊籲之擧,變品贈職,恐不可已矣。上曰,尙未贈職,亦無易名,實爲欠事,正卿贈職後,卽爲議諡之意,分付弘文館,可也。出擧條煥之曰,寒食祭享時侍從執事官分排,每患苟簡,而近來侍從之在外者甚多,在前如此之時,有行會催還之例矣。今亦依此例,近道在鄕侍從,竝催促上來,而若視以例飭,臨時有稱在外者,一竝捧現告禁推之意,預爲行會,何如?上曰,依爲之。出擧條煥之曰,權作窠之次次陞遷者,還作本窠乎?上曰,該司自有定額,初仕比前漸廣,今若依前除出初仕之窠,仍作序陞之階,則可爲仕路無滯之道,而事係官方,有難遽議,更待博議細量,以草記稟處,可也。河源曰,以親享齋日,不得傳啓矣。上曰,有所懷乎?河源曰,無之矣。上曰,玉堂有所懷乎?義榮顧謂玉堂進前,秀晩進前。上曰,旣無所懷,則不必進前矣。秀晩曰,玆者筵席,初未有玉堂進前之命,而承旨不能審愼,致有誤傳下敎,臣謂當該承旨洪義榮,推考,宜矣。上曰,依爲之。出擧條上敎敬懋曰,南山植松,係是大政,各別申飭,卿須時時親自看檢,可也。敎漢豐曰,東小門以上普賢峯下赤岸,雖未知其本來如此,而所見可悶,卿須照管植木,可也。景慕宮案山前,則可謂疎濯,而申飭樹植之後,今見蒼鬱,事未有用力而不能成者矣。命書傳敎曰,春寒尙峭,明日陪享百官煖帽,隨駕軍兵毛具事,預爲,分付。仍命退,諸臣以次退出。
上在景慕宮。停常參·經筵。
大駕詣景慕宮入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
洪義榮啓曰,司僕內乘來言,捲簾,取稟。傳曰,捲三面。
傳于洪義榮曰,旣伸廉隅,戶兵判及刑曹參判,竝仍任前職,牌招察任。
吏曹口傳政事,戶曹判書李時秀,兵曹判書具㢞,刑曹參判趙鎭寬仍任事承傳。
洪義榮啓曰,兵曹判書具㢞牌不進推考傳旨,今方捧入,而今日動駕時,別侍衛不可不備,如是違牌,不卽承膺,事甚未安,更卽牌招,傳授命召,何如?傳曰,允。
金啓洛啓曰,戶曹判書李時秀牌不進推考傳旨,今方捧入,而今日親享薦俎官,當爲進參,如是違牌,事甚未安,更卽牌招,何如?傳曰,允。
以刑曹參判趙鎭寬牌不進推考傳旨,傳于李肇源曰,更爲牌招。
以刑曹參判趙鎭寬再牌不進推考傳旨,傳于李肇源曰,更爲牌招。
宋銓啓曰,臣以王大妃殿·惠慶宮問安進去,下直之意,敢啓。傳曰,知道。
李海愚啓曰,禮貌官來言,百官稟旨就次。傳曰,知道。
李海愚啓曰,領議政洪樂性,左議政蔡濟恭,爲承候來待矣。傳曰,入侍。
傳于李海愚曰,右議政入侍。
李肇源啓曰,王大妃殿·惠慶宮夕問安,何承旨進去乎?敢稟。傳曰,右承旨進去。
李肇源啓曰,臣以王大妃殿·惠慶宮夕問安進去,下直之意,敢啓。傳曰,知道。
傳于金啓洛曰,留院上疏入之。
洪義榮,以壯勇營言啓曰,依下敎,先來軍官洪垿,拘留本營之意,敢啓。傳曰,知道。
大司諫林濟遠疏曰,伏以,親祼隔宵,承糦在卽,聖慕將伸,群情增感。仍伏念,臣冒當試役,竟速官謗,罪之有無,已經問啓,言之當否,無足交絜,而末俗多囂,傳說易詿,其所抨擊,稍欠稱停,通宵不閉之門,謂之以遽,竟夕緊注之雨,斷之以微,則人或近於求罪,臣亦受以爲過,不意今者,彈墨未沫,除旨遽降,同一處義之人,擧蒙體諒之恩,又不但鐵限之有素而已,當此具僚奔走之際,有非私懇陳暴之時,而事關四維,理合三褫,臣豈可已而不已者耶?伏乞聖慈,亟賜鐫免,仍治臣煩撓之罪焉,臣於僨事之地,豈有容喙之理,而在有司之任,則但當奉行,處可言之會,則不容泯默,其爲職分內事同也。噫,科弊之混雜,士習之澆冒,莫今時若,則弊不可不矯,習不可不正,雖移風易俗,難責於卒地,謀始圖終,貴在於堅定,雖以今科而言之,申令未早,速迫太急,人不信法,其勢致然,若其善後之圖,則堅如金石,信如四時,一此不懈,庶見成效,由前則有未豫之歎,由後則有稍解之慮,誠能曉之於庚甲,守之如關和,則弊可革而習可正也。在易之二卦,漸有不迫之象,恒有可久之義,臣敢以二卦,爲殿下誦之,冒瀆齋居,臣罪萬死,臣不任云云。答曰,省疏具悉。卿言亦然,本職許遞。
丙辰二月初九日卯時,上詣景慕宮。擧動入侍時,行都承旨黃昇源,行左承旨洪義榮,右承旨李肇源,左副承旨金啓洛,右副承旨李海愚,同副承旨宋銓,假注書曺錫中·具得魯,記注官金良倜,記事官吳泰曾,二提學沈煥之,二直提學李晩秀,檢校直閣金勉柱,原任直閣尹行恁,檢校待敎徐有榘,以次侍立訖。上具翼善冠·衮龍袍,乘輿出永淸門·明政門·弘化門,至館峴前路降輿所,降輿,還乘輿入宮大門,詣降輿所,降輿入齋室,少頃,上具遠遊冠絳紗袍,詣版位行再拜禮,就宮內奉審訖,仍詣省器所,省器,省牲位省牲,親臨肄儀訖,入齋室。義榮曰,隨駕馬兵陣上扎駐,當拔鞭棍,而今日動駕時,馬兵或拔或否,軍容不齊,揆以師律,誠極駭然,該營大將推考,當該別將,所當重勘,而本院請推之外,無他可施之罰,何以爲之乎?上曰,依爲之。當該別將,汰去,可也。出擧條上曰,大臣入侍。賤臣承命出傳,與領議政洪樂性,左議政蔡濟恭,右議政尹蓍東偕入進伏。樂性等曰,今日陰寒,侵早動駕,聖體,若何?上曰,一樣矣。樂性等曰,夜若如此,則撤宵將事,勞動將多,下情不勝伏慮矣。王大妃殿氣候,何如?上曰,一樣矣。惠慶宮氣候,何如?上曰,一樣矣。樂性曰,癤候近復常節耶?上曰,雖未復常,而磁器末和蜜貼付,禁癢止膿,似有顯效矣。樂性曰,臣旣不能陪從於園幸,回鑾後幾日,今始登筵,如此而安敢以大官自居?雖未敢望體諒,而賜以長暇,區區所望矣。上曰,卿福相也,不但卿家之福,亦朝庭之福也,何必過辭乎?上曰,左相驅馳之餘,得無添病乎?濟恭曰,賤疾又添,入城踰旬,不能修反面之禮,宮享亞獻,特許軫念,屬之僚相,感悚之中,還不勝悵結之情。上曰,咨文中方物事,卿等果領會否?其文勢有方言之不通,作兩分呈四字,泛看以爲分作兩件,各呈於兩處矣,更聞承文提調言,老譯輩皆以兩分爲句,蓋彼中常用語,而如我國所稱方物一起二起之云也。更爲取見,則其下更有三分句語,卿等以爲如何看。樂性曰,臣神識昏眩,自初不得詳閱矣。濟恭·蓍東曰,文勢果是以兩分爲句,而上所稱無用二字,其意連續於下段矣。上曰,然則今番謝恩方物,當爲一起乎?蓍東曰,今番則謝恩自別,當備二起,而呈別咨於禮部,更待彼中之言,爲好矣。上曰,今行爲二起,則節行時方物,當不更備以去耶?蓍東曰,似當然矣。上曰,除弊則大矣。蓍東曰,若使準禮,則最是紙政,窘於急辦矣。上曰,雖以彼中言之,若順付於節使之行,則不免爲損體,而今番則自我旣送陳賀使,因其陳賀之行,付送頒赦之詔,事體少無如何之端矣。春秋之義,皮幣之恥,姑置之,雖以交隣之誼,待老之道,今番我國之於上國,其所盡款,未始過也。樂性曰,元子宮氣候,連得萬安乎?上曰,連爲好在,而昨日小學第二卷盡讀,有小饌故招左承旨分饋,其果往傳乎?樂性曰,果聞知而不勝欣喜矣。歲初下敎,今年當就外傅,臣等將覩盛擧,不勝顒企矣。上曰,姑待春和,而且難其人,卿等擧其所知,可也。蓍東曰,古者八歲始入小學,而七歲已讀小學二卷,睿學可謂天縱矣。上曰,明倫篇偪屨着綦等語,語難獨解,而無不分釋其形容,亦可謂夙就矣。讀小學,未必能行小學之事,而天未曙而起,三更後始就眠,此則性所然也。樂性曰,稟氣陽剛,自爾能然矣。上曰,左相華城後初登筵矣,得聞回鑾時城閉之事乎?濟恭曰,大是關係紀綱之事,臣始聞之,不勝驚駭矣。上曰,兵曹放鑰,常在申後,其時亦隨例而放,時至卽閉,此不過騎堂率爾之責,而事面則誠不成說矣。蓍東曰,領左相旣登筵,使行等節,必有稟定事矣。正使及副使,使之引接,何如?命書榻敎曰,謝恩正使·副使入侍。賤臣承命出傳,與頤之·宗甲偕入進伏。上曰,使事有何稟定者乎?頤之曰,別無稟達之事,而譯員額數,再昨年爲十三人,今行所當入爲十六人,八包旣小,而多人入去,亦甚不緊,今行人員,從其省約,似好矣。上曰,大臣之意,何如?。蓍東曰,亦聞老譯之言,今行又依再昨年例,以十三入送,無妨云矣。上曰,依此爲之。蓍東曰,今番謝恩使行盤纏,已以元求請來納事,知委各道矣。發行日字,右在今月晦間來月旬前,則似有治行窘束之慮,令惠廳依近例,以京盤纏上下,其代照數收捧於各其邑邸人等處,則在該廳無所損失,在使行大有關係,以此分付,何如?上曰,依爲之。出擧條樂性曰,前年觀象監官員貿冊事,數甚不敷,論賞一款,姑爲置之乎?上曰,從量爲之,好矣。上曰,卿則先退。樂性退出,頤之曰,八包一事,誠甚悶然,合有從長變通之道矣。上曰,自今年公用,則灣商豈不自當云耶?蓍東曰,此亦有與前事異者,銀價前則爲三兩三錢,今過四兩,灣商呈狀備局,納前還給松商或京馬主,故臣招問諸譯官,皆以爲,銀貨旣騰踊,不可不稍高其價云矣。濟恭曰,臣意則以爲,灣商之請,不可許也,蓋銀價之踊,固非飾辭,而當初三兩七錢定價時,或半減價而貿,不言其贏,及今踊貴,必高其價,一高之後,不得復低,況自今年帽稅及後市,竝許其殖利,備納四萬兩錢,則在渠輩其利亦博,而今必欲銀價之更高者,其意專在於四萬兩中,多削出貿銀條也。立法之初,不可專信渠言,此政所謂秦之求無已也。上曰,取銀之道,不可不講,此則有司之臣,不得辭其責矣。濟恭曰,銀則天下之通貨也,錢則國中之行貨也,譯官輩自前以錢換用公用之銀,銀則易盡,而所換之錢,未必復爲銀子,故自古稱宣川銀爲最上,而每年使行,譯官輩必欲換出其銀,臣於待罪箕營時,絶不許給矣。其後聞之,無一分留者,我國事多從變通中壞了,臣則以爲,雖當銀貨匱乏時,公藏之銀,決不可推移用之矣。蓍東曰,至於今番使行所用之銀,猝難變通,聞松留爲迎勅,貿儲銀子爲四千兩,皆以四兩錢貿置,而勅行旣不出來,則此不過留儲,蓋松營專以放債爲用處也。今番所用之銀,以其本價貿用,則勢將兩便,而聞松留竝放債取殖,一月爲急云矣。頤之曰,今行所用爲四千五百兩,若以一萬六千兩錢,換取松京錢四千兩,則其餘五百,自當有得用之道矣。上曰,退議於大臣,從長爲之,可也。上敎濟恭曰,卿之華城詩,再昨年今年兩軸中,各步其二韻,待卿今日登筵,有此書贈矣。濟恭奉讀跪謝曰,自古人臣之得此於君父者,凡幾人矣?臣當奉歸,子子孫孫,作爲傳家之寶,以爲天長地久於千萬年之祝矣。昇源曰,臺臣朝服冠之必戴獬豸,法意有在,而持平李始源,不戴獬豸而登筵,事甚未安,推考警責,何如?上曰,依爲之。出擧條持平李始源曰,臣於內閣淸齋之時,猥承柏府除命,夜膺召牌,曉參陪班,而初入臺地,觸事茫昧,揷豸常規,未免闕却,至有承宣請推之擧,滿心慙恧,無地自容,以此情踪,何敢一刻晏然於臺次乎?請命遞斥臣職。上曰,身在執法之列,冠不戴豸,所失非細,勢難例批,依啓。出擧條仍命退,諸臣權退。
上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。還宮後,內閣·政院·玉堂·藥房口傳問安。答曰,知道。
藥房提調鄭存中,副提調黃昇源啓曰,閟宮親祼,聖慕克伸,徹宵將事,侵曉回鑾,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣未肅拜,執義李城輔在外,掌令李儒修·李翊模呈辭,持平二員未差,監察茶時之意,敢啓。傳曰,知道。
洪義榮啓曰,備邊司郞廳來言,今日賓廳日次,而親祭正日相値,不得來會云矣,敢啓。傳曰,知道。
洪義榮啓曰,司僕內乘來言,捲簾,取稟。傳曰,捲三面。
李肇源啓曰,專經文臣殿講及文臣製述,今十二日爲之事,命下矣。處所以何處爲之乎?敢稟。傳曰,過科榜後更稟。
李海愚啓曰,應敎鄭東觀,旣入闕中,不爲肅謝,直爲出去,事甚未安,推考警責,何如?傳曰,允。
傳于洪義榮曰,左承旨入侍。
傳于李肇源曰,右承旨入侍。
傳于李海愚曰,右副承旨入侍。
傳于李海愚曰,來待諸臣入侍。
金啓洛啓曰,仕記放鑰前,所當依例書入,而假注書具得魯,謂以忘置,初不書納,事未前有,極爲駭然,臣等之不能察飭,不勝惶悚,當該注書,事當重勘,而本院請推之外,無他可施之罰,何以爲之?敢稟。傳曰,自本院施罰,以懲新進怠慢之習。
以應敎鄭東觀,副應敎尹序東牌不進罷職傳旨,傳于李海愚曰,只推。
李海愚,以司僕寺二提調意啓曰,因本寺卜馬貰用事,辛亥正月,特下飭敎,此後更以出貰二字登聞,該掌郞廳,最遠牧場定配事命下,而辛亥以後陵幸·園幸時,無責貰貢人之弊,而自本寺數匹私貰,稱以謬規,各宮房節祭時不免責之貢人,癸丑九月,前提調徐有防,以各邊巨達,無得使役,專意喂養之意成出節目,以爲永久遵行之地,而曾未數年,爲弊依舊,官員則全不察飭,下屬則惟事掩置,以置馬匹之瘦瘠玄黃,一或入把,輒致顚仆,每不免臨時貰用之境,揆以紀綱,萬萬駭痛,節目後犯科郞廳,各別嚴査,則僉正沈原之,前僉正趙祥逵,俱以該掌郞官,不但貰馬之弊,依舊不改,入番之時,各邊巨達,亦有科外使喚之事,巨達差出之際,不守次次陞遷之規,芻豆喂養之時,不禁每每偸竊之弊云。特敎申飭,何等截嚴,筵稟節目,事體甚重,無難違越,至於此極,究厥罪犯,臣實爲首,震懍萬萬,恭俟重誅,而節目以後,犯科郞廳前僉正趙祥逵,令該府拿問嚴處,僉正沈原之,爲先汰去,其罪狀一體拿問嚴勘,書吏馬醫等頭目,竝移送秋曹,照律勘處,何如?傳曰,允。卿之不爲處分,爲便大臣之心,果能知賜絹之恥乎?犯科郞官等,旣有年前下敎,何必拿問?依下敎最遠牧場散配事,分付,可也。
李肇源啓曰,卽者議政府錄事來言,領議政洪樂性以爲,嚴敎之下,萬萬震惶,求死不得,走伏金吾,恭俟鈇鉞之誅云。仍納命召,何以爲之?敢稟。傳曰,今日國綱,雖曰掃地,太僕擧行,萬萬寒心,飭敎今至幾年,幺麽該郞輩,睯不知畏,依舊抛置,現發於今番園幸者,寧不痛駭乎?名以天廐,御衣載卜,出貰雇用,該寺例稱小度支,則雖無飭敎,不敢若是,苟究弊源,專由提擧之不欲任怨戢頑,卿以老病近因筵敎,公事屬之提擧,則罪在於提擧,然爲便卿心,提擧處分,特爲含忍,卿須勿待命,卽爲還第事,遣史官傳諭。仍傳命召,該寺事可謂百弊俱生,令次堂代察,終涉權輕,卿之兼帶太僕之任,姑爲勉副,此意一體傳諭。大抵房駟,上應伯冏有命,決非一任其頹廢之地,右相爲司僕提調,銳意修明,僕臣正之效,俾勿專美於古。
李肇源啓曰,卽者義禁府都事來言,領議政洪樂性,今方待命於金吾門外云,係是大臣去就,敢啓。傳曰,知道。
洪義榮,以兵曹言啓曰,依傳敎,庚辰年溫泉幸行時,陪從禁軍及各軍門將校等訪問,則前僉使崔之宗年七十二,以武兼陪從,前僉使金海潤年八十五,朴泰義年七十八,曺允寬年七十三,鄭興僑年六十一,前萬戶文斗應年六十六,李年六十七,安時佐年七十六,申楫年七十九,韓弼禹年六十五,金振兌年七十三,李爀年六十,折衝張天翼年六十四,金世鼎年六十六,張益瑞年六十三,及第郭重儀年六十一,車辰曄年六十一,朴再文年六十二,閑良吳質文年六十九,延衡明年六十七,牛峴僉使金雲瑞年六十三,俱以禁軍陪從,禁漏官朴萬春年七十,以禁漏官陪從,壯勇營敎鍊官金鼎澤年六十二,以禁衛營敎鍊官陪從,別騎衛李東建年七十六,以禁衛營別武士陪從,前同知金再禧年六十八,以道路事知陪從云矣,敢啓。傳曰,各加一資,資爲嘉善者,同知口傳加設擬入,待肅拜減下,而追榮皆於後日政爲之,已經同知者,五衛將加設單付,肅拜後亦爲減下,禁漏官朴萬春,依寫字官李宗賓例,敎鍊官金鼎澤,依訓敎曺景休例,五衛將單付,亦爲肅拜後減下,而日前以陪從加資人,若未追贈,無論士夫中庶,各隨地處,後日政一竝卽爲追榮,切勿遺漏事分付吏曹,政事命下前抄出等待,可也。
兵曹口傳政事,以崔之宗·李東建·金海潤·申楫·朴泰儀·曺潤寬·安時佐·張翼瑞·鄭興僑·張天翼·金世鼎·金雲瑞爲同知,五衛將加設三單,金開禧·金鼎澤·朴萬春。
掌令李儒修啓曰,臣本矇騃,且値忩擾,日昨陪班,冠不揷豸,失儀壞例,其失不細,僚臺旣已是避遞,則同罪幸逭,有傷廉隅,所當卽自引避,而親祼之夕,不敢瀆擾,今始來避,所失尤大,以此情踪,何敢晏然臺次?請命遞斥臣職。答曰,豈可例批?依啓。
宣傳官李貞坤書啓,臣於當日,敬奉聖敎,馳詣明陵蜂峴防路處,詳細摘奸是白乎,則壘石成堵,設棘防遮,初無人馬通行之跡是白如乎?昨春以後,以蜂峴東邊字內居民,輪定一人,每日守直,禁其來往,故雖徒步之人,不得踰越是白遣,仍又馳往昭顯墓植木處,一一看審是白乎,則主峯與白虎諸麓年前所植雜木,姑未茁長,間或有枯損稀闊處是白如乎?自本月初二日,始爲植木,至于今逐日栽植,竝松雜木爲十萬餘株,目今所見,頗爲稠密,而限再明日畢役是如爲白乎等,以善爲補植,期有實效之意,各別申飭於墓官處是白乎旀,木根段或有年久之斫痕,而新斫處無乎是白齊。傳曰,觀此書啓,蜂峴居民輪回守直之說,極爲駭然,身爲地方官者,以無於例之役,徒循陵官之分付而爲之者,豈成說乎?更勿如是之意,嚴飭渠輩,憚其入勞,使用民人,當該首倡之人,亦令道伯査出狀聞。
傳于金啓洛曰,發遣吏郞諸執事,淸齋與否,摘奸以來。
李海愚,以弘文館言啓曰,應敎鄭東觀,旣有只推之命,與新除授副應敎尹序東,副修撰金近淳,一體牌招察任,何如?傳曰,允。
李海愚,以兵曹言啓曰,昨冬因慶尙監司李泰永狀啓,本道別試武士十三人抄送,故自本曹啓稟後,以其本道入格技藝更試,區別草記,而批旨內,其中所用者何人乎?指名草記,其餘給糧下送,當初抄報之該道事極爲不誠,當該道帥臣,爲先從重推考,其委折關問草記可也事,命下矣。前判書臣李得臣,未及擧行而遞職,臣日前招見,則武士輩以爲,不入格諸人中情理難者三人,旋卽已爲下去,十人適以別試武科初試觀光,尙今留京云矣。向日臣曹更試時,片箭一巡貫二中金海盧璧壽,講通咸陽權思正,其中優等,而俱是閑良,毋論入格與未入格人,可用當否,臣不敢指陳,而今則別試初試已過,皆不參榜,依傳敎給糧下送,而入格二人,一體給糧下送之意,敢啓。傳曰,入格二人,直赴會試,其餘給糧下送,可也。
洪義榮,以兵曹言啓曰,景福宮衛將吳天膺,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
金啓洛,以兵曹言啓曰,卽接守門廳牒報,則守門將申榮祖,一廳齊會處,酗酒侵斥僚寀,罔有紀極,不可置之同類云,該廳以駭妄,擧廳論報,則不可仍置,汰去,何如?傳曰,允。
洪義榮,以兵曹言啓曰,今此謝恩使一行赴燕時,所把驛馬,前期分定,然後可無窘急之患,應把驛馬三十五匹內,忠淸道五匹,全羅道八匹,慶尙道十六匹,今月二十八日,京中逢點,江原道四匹,咸鏡道二匹,來三月初三日,直送安州逢點之意,各道監司處,行移,何如?傳曰,允。
李海愚,以兵曹言啓曰,加設五衛將鄭思賢,以譯官,今番使行,赴燕云,減下,何如?傳曰,允。
洪義榮以禁衛營言啓曰,自今日木覓北麓,始植松木之意,敢啓。傳曰,知道。
洪義榮,以御營廳言啓曰,自今二月十一日惠化門內西北諸麓,始植松木之意,敢啓。傳曰,知道。
刑曹參判趙鎭寬疏曰,伏以,臣才短識淺,百不猶人,加之以晩出仕途,觸處生疎,前後在職,無往非罪,而幸蒙我殿下生成之澤,與天無極,旣湔滌之,又隨而曲庇之,竊自念,臣之一身,涵泳恩波,無所於糜粉,惟以奔走爲報效,顧其職則非微官下僚之比,進退辭受,亦足關國家之風化,每自循省,未嘗不顔騂而背汗也。乃者以試院事,荐遭規評,問啓有命,惟鈇鉞是俟,及蒙恩遞,旋荷仍授,而適値閟宮有事之際,淸蹕在道,天牌臨門,臣且惶且感,誠宜趨承之不暇,而顧有所踧踖大不安者,臣於試役,非直備員,任亦不輕,凡所以嚴場屋而正士習,亦其責也,況伏奉飭勵之聖敎,顧何如也,而僨誤至此,瘡疣百出,鎭日彈劾,受之甘心,靜言其咎,若偏在臣,臣本擧子中最下乘者耳,進則爭先,退或阻門,促滕同製,棘口赴講,皆其所屑爲也,夷考平素,無足見重於多士,徒藉一時朱筆之力,欲變百年靑衿之習,則於是乎不得不有格外之擧,而諸生與考官,竝受其困,豈待彈墨之加,而臣罪始自知乎?且夫試事見僨,與他自別,雖就重勘,以謝人言,猶俱不足以嚴聖朝考試之法,慰多士驚惑之情,而若又諉之以罰則已經,謗非獨當,爲自恕而冒進,則其重得罪於子大夫之林,不亦甚乎?同事諸臣,非無進身者,而皆有可言者,非如臣之無關於執籩衛鑾之列,則在臣之道,自靖爲重,臣非敢自異也,又不敢苟同也,粗欲各從其宜耳,在今我聖上一念振作,百度修擧,風敎則欲挽古道,事爲則恒懋實政,溺職如臣,而朝遞暮仍,非所以核名實也,被論如彼,而乍入旋出,非所以矯末俗也,此臣所以三違嚴召,寧速逋慢之罪,不敢遽爾彈束,自歸進退之無所據,此豈臣之所得已而爲之哉?伏乞聖明,俯賜諒察,亟降譴何,以伸公議,以安私分,千萬幸甚,臣無任云云。答曰,省疏具悉。卿其勿辭行公。
開城留守李冕膺疏曰,伏以,閟宮親祼,聖慕克伸,經宿回鑾,玉體彌康,欣忭之忱,曷有其極?仍伏念,臣空疎譾劣,百無一長,濫蒙恩造,驟躋卿班,曾未幾何,置諸分司,畀之以保釐之重,責之以蘇救之方,臣聞命感悚,不揆庸陋,莅任以後,夙宵量度,彈竭心力,區區所自期者,唯在於少效絲毫之補,庶爲萬一之酬,而其奈知慮未周,才具不逮,徒費厚廩,無所猷爲,迄未能擧一事而矯一瘼,上而蔑效於公,下而無裨於民,一年二年,瓜期已迫,官儲之蕩殘,積弊之因循,依舊前日樣子,於是乎臣之辜負不職之罪,又著矣。一日冒居,如集于木,固宜據實仰陳,恭竢處分,而勅奇甚緊,擧行爲急,許久泯默,因仍蹲冒,今則客使之不來已決,始可以言矣。顧臣父母之年,俱迫八耋,氣力綿綴,居常奄奄,又自月前,臣父宿疾,忽添毒感,首尾旬餘,今雖有分寸之減,尙未脫危篤之域,食飮全却,神息昏蒙床席之間,轉側須人,臣方左右扶將,鎭日焦憂,實無暫時離捨之望,以此情理,雖於京司漫職,尙難束帶赴公,況可以遠出宿舂之地,或貽旬朔之阻乎?且念居留之任,縱云閒局,見今殿碑之奉審,軍伍之聚點,俱係目下應行之事,亦豈可一任臣瘝曠也哉?玆敢略暴微懇,仰瀆崇聽。伏乞聖慈,俯賜諒察,亟許遞解,以便救護,仍治臣不能盡職之罪,以肅朝綱焉,臣無任云云。答曰,省疏具悉。卿其勿辭救護,俟間下去。
景慕宮春享大祭親祭敎是時報府,亞獻官右議政尹蓍東,終獻官光恩副尉金箕性,進幣瓚爵官吏曹判書沈煥之,奠幣瓚爵官行副護軍李勉兢,薦俎官戶曹判書李時秀,禮儀使禮曹判書李祖源,典祀官奉常正沈銖,宮司令李潢,堂上執禮行護軍尹行恁,堂下執禮應敎鄭東觀,執尊修撰尹益烈,大祝軍資正李始源,祝史修撰朴吉源,齋郞副校理洪秀晩,捧俎官戶曹正郞尹光心,盥洗位兵曹佐郞李勉昇,盥洗位兵曹佐郞權烒,爵洗位宗簿主簿權熀,爵洗位禮曹佐郞宋應望,亞終獻盥洗位工曹正郞安經心,掌牲令典牲主簿康國愼,協律郞掌樂正申鳳朝,贊者引儀崔慶鎭,贊者引儀李繼祐,謁者引儀尹之衡,謁者兼引儀金樂敏,贊引兼引儀鄭煥恭,贊引假引儀李承薰,祭監監察李卿尹,祭監監察徐潞修。
丙辰二月初十日子時,上親行景慕宮春享大祭入侍時,行都承旨黃昇源,行左承旨洪義榮,右承旨李肇源,左副承旨金啓洛,右副承旨李海愚,同副承旨宋銓,假注書曺錫中·具得魯,記注官金良倜,記事官吳泰曾,二提學沈煥之,二直提學李晩秀,檢校直閣金勉柱,原任直閣尹行恁,檢校待敎徐有榘,以次侍立訖。上具冕服詣版位,行再拜禮,仍詣神位前,上香祼鬯奠幣訖。大祝讀祝文,亞獻終獻畢,上詣飮福位飮福,行再拜禮,徹籩豆訖,又行再拜禮,仍詣望燎位,望燎訖,還御齋室,少頃,具翼善冠·衮龍袍,乘輿出日瞻門·逌瞻門·弘化門·明政門,入永淸門還內,諸臣以次退出。
丙辰二月初十日申時,上御便殿。來待諸臣入侍時,右副承旨李海愚,假注書具得魯,記事官吳泰曾,華城留守趙心泰,廣州留守徐有隣,以次進伏訖。上曰,華留有稟達事乎?心泰曰,行宮各庫,今歲次第就緖,節目亦已啓下,而所貯物種,無路拮据,言念所重,誠非細憂,臣意則沁都別庫戶南庫留在財貨,稍有餘裕,就此中銀子一萬兩,木綿一百同及乾魚鹽屬,推移分上,恐合事宜,而公貨去來事面不輕,下詢大臣處之,何如?上曰,依爲之。出擧條心泰曰,昨年爲匠募輩朔下衣資,有貢木六百十八同限五年預貿以置者,而城役將以今年內畢築爲期,顧目下財力,萬萬苟艱,以木條還爲作錢,然後可以需用矣。今有一事從便變通者,年前自均廳貸來之錢,以此六百十八同木,以爲從庫中還報之地,而木代錢六萬一千八百兩,以禁·御兩營停番條及箕營區劃條之當爲還報於均廳者,準此數限年移劃於役所,則在均廳,不過以錢換木,而自庫中捧留,極涉便易,在役所其所爲用,不啻切緊,工役亦將賴以就緖,以此出擧條知委均廳,何如?上曰,依爲之。出擧條心泰曰,本府所在內營鄕武士等,向伏奉筵敎,以園行時城上把守將,派定擧行,而旣是內營所關,鄕武士則未及定奪之前,有難擅便差任,自今爲始,差出外營守堞軍官,成給傳令,受其投刺之後,因爲錄案,以守堞軍官隨行月日,定其勤苦次第,以爲計仕遷轉之地,何如?上曰,依爲之。出擧條心泰曰,外營之事體規度,一般於內營,而有軍有餉,外內亦同,則從事官之不稱軍色餉色,名實不副,外營兼從事官,自今隨其事爲,以軍色·餉色從事官稱號事,載之節目中,何如?上曰,依爲之。出擧條有隣曰,園所案山植松之役,九邑分管,而始興獨漏,民情聞甚抑鬱矣。上曰,此必邑倅之意也,民豈以不見使爲鬱乎?有隣曰,秉彝凡民所同,諸邑均役之中,使彼獨漏,則其所悵鬱,人情固然矣。上曰,當從便量處之矣。上曰,戶判事豈不慨然乎?太僕前提擧之成出節目,未過一年,而便無難毁破,此專由於不欲任怨之故也。有隣曰,緣於柔善,不能剛斷之致,而萬萬惶悚矣。命書傳敎曰,校役有所重,校正郞廳金近淳兼帶本職,許遞。違牌傳旨,勿施。仍命退,諸臣以次退出。
上在昌德宮。停常參·經筵。
夜自二更至十二日開東,灑雨下雨,測雨器水深二分。
大殿·王大妃殿·惠慶宮·中宮殿,政院·玉堂翌日口傳問安。答曰,知道。
大殿,朝廷二品以上·六曹堂上翌日單子問安。答曰,知道。
藥房提調鄭存中,副提調黃昇源啓曰,伏未審夜間,聖體,若何?寢睡·水刺之節,何如?勞動之餘,不瑕有損,臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
內閣提學沈煥之,直提學李晩秀,直閣李始源,檢校待敎徐有榘啓曰,親享禮成,聖慕克伸,侵曉回鑾,勞動旣多,伏未審夜間,聖體候,若何?臣等不任區區下忱,敢此問安。答曰,知道。今日內閣候班事,欠敬甚矣,專由於入直閣臣云,檢校待敎徐有榘,爲先減下,檢校,卽令金吾堂上開坐拿囚,以渠怠緩之罪,嚴問捧口招以聞,若或漫漶納供,雖徹夜,勿捧供辭事,分付,可也。
李海愚啓曰,明日常參·經筵,取稟。傳曰,停。
李海愚啓曰,來十六日儒生殿講日次,而英陵忌辰祭齋戒相値,頉稟之意,敢啓。傳曰,自有到記日,殿庭駭擧,雖非齋日,豈可爲之乎?
李肇源啓曰,大司憲徐有臣未肅拜,執義李城輔在外,掌令李翊模呈辭,掌令一員,持平二員未差,監察茶時之意,敢啓。傳曰,知道。
傳于李海愚曰,傳香承旨馳詣受香所,奉審摘奸以來。
傳于李肇源曰,左承旨·右承旨入侍。
以右議政尹蓍東焚黃呈辭,傳于洪義榮曰,給由馬澆奠床備給。
李肇源啓曰,卽者義禁府都事來言,徐有榘,有開坐捧口招之命,而判義禁洪良浩服制,次堂例不得擧行云,何以爲之?敢稟。傳曰,許遞。前望單子入之,待下批牌招,卽爲開坐。
判義禁前望單子入之,洪檍落點。
以慶尙左兵使李潤謙狀啓,海毒尙未淸淨,進上半乾全鰒,不得封進,惶恐待罪事,傳于宋銓曰,勿待罪事,回諭。
李肇源啓曰,判義禁洪檍牌不進推考傳旨,今方捧入,而特敎開坐之下,如是違牌,不卽擧行,事甚未安,更爲牌招,何如?傳曰,允。
李肇源啓曰,判義禁洪檍再牌不進推考傳旨,今方捧入,而開坐命下之後,如是違牌,不卽擧行,揆以事體,殊涉未安,所當更請牌招,而係是一日三牌,何以爲之?敢稟。傳曰,更爲牌招。
李肇源啓曰,判義禁洪檍三牌不進推考傳旨,今方捧入,而特敎開坐之下,如是違牌,不卽承膺,揆以事體,誠極未安,所當更請牌招,而係是一日四牌,何以爲之?敢稟。傳曰,更爲牌招。
傳于金啓洛曰,內閣提學上疏入之。
李肇源,以整理儀軌廳定例堂上言啓曰,華城行宮所在內用五庫,外整理所,外帑庫,外別庫各項節目及內營別剩庫節目,園幸時燈契節目,別單書入之意,敢啓。傳曰,知道。
宋銓,以備邊司言啓曰,卽見京畿監司金文淳狀啓,則以爲本道麰還,自來不敷,每當春耕,留庫中量宜加分後,定實數狀聞,自是已例,請令廟堂稟處矣。畿內春耕時麰還加分之請,便成年例,每蒙朝家之允許,今亦依狀請許施,令道臣酌量各邑之種還多寡,從略均俵,待畢分具由狀聞,更爲實數成冊,枚報本司之意,分付,何如?傳曰,允。
宋銓,以備邊司言啓曰,會寧·慶源開市,旣已完畢,槐院撰出咨文,別定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
李肇源,以義禁府言啓曰,司僕寺僉正沈原之,前僉正趙祥逵等,最遠牧場散配事,承傳啓下矣。沈原之咸鏡道穩城府牧場,趙祥逵慶尙道蔚山府牧場散配,而以承傳內辭意,具罪目依例發遣府羅將,押送于各其配所,何如?傳曰,允。趙祥逵之損廩,欲爲救弊,曾所聞知,則混同現告,此亦該提擧伎倆,重臣此習,若不痛改,雖欲事事曲保,得乎?昨欲下敎,而姑爲含忍,更思刑政所關,終難䵝昧,祥逵拔之,重臣若知朝家念先曲貸之意,俾卽思所以矯質改習,可也。
黃昇源,以漢城府言啓曰,本府過期未婚草記,傳曰,此等按例之事,必煩提飭,置各部何爲哉?中部稍實尙可,南部外各部所報,殆近無實,當部三部官,令該府拿問勘處,而退限五日,未婚未葬之類,一一搜訪,過限後拿囚,不能檢飭之近日諸堂,從重推考可也事,命下矣。過限未婚之類,更爲搜訪,毋或見漏之意,另飭各部矣。東·西·北三部,各有追報,而至於過期未葬之類,前因判尹臣金尙集筵稟定式,每於夏月經潦後,摘奸書啓矣。今因特敎,竝令遍出摘奸後,一一搜報,故東·西·南·北四部所報者,一體別單書入之意,敢啓。傳曰,別定本府官,更爲摘奸,過期未婚之類,若有見漏者,更卽別單書入,可也。
奎章閣提學沈煥之疏曰,伏以,今日本閣問候之班,不成儀度,至承嚴敎於批旨之中,震懍惶蹙,靡所措躬,雖因入直下僚之疎忽不謹,致有此乖禮欠敬之罪,而臣職忝長僚,苟能先事提警,則豈其稽慢至此哉?閣中諸僚,凡有所失,其咎實在臣身矣。今於責諭之下,何敢諉罪於年少一下僚,而晏然自恕乎?冒控自列之義,合被同勘之恩。伏乞聖明,亟遞臣所叨內閣之任,仍治臣庸闇失職之罪,以肅朝綱,以安私分焉,臣無任云云。答曰,省疏具悉。職太比,故易心易生,下僚之欠敬,卽長官之不察,卿則越俸一等,參班直提學李晩秀,直閣李始源,從重推考。
丙辰二月十一日辰時,上御重熙堂。右承旨入侍時,右承旨李肇源,假注書具得魯,記注官安經心,記事官吳泰曾,以次進伏訖。上命讀公事,書判付訖。肇源曰,兵曹以邊將應薦人不薦事,纔已草記請推,而咸陽郡守,居昌縣令,長淵縣監,竝書以府使者,固已不審,旣非府使,則又非應薦之人,而誤書混推,亦係不察,本院之矇然捧入,不勝惶悚,而當該堂上,不可無警,從重推考,何如?上曰,依爲之。出擧條仍命出,承史以次退出。
上在昌德宮。停常參·經筵。
李海愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李肇源啓曰,大司憲徐有臣未肅拜,執義李城輔在外,掌令李翊模呈辭,掌令一員,持平二員未差,監察茶時之意,敢啓。傳曰,知道。
洪義榮啓曰,明日常參·經筵,取稟。傳曰,停。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金啓洛曰,右議政留待。
傳于李海愚曰,下直防禦使留待。
傳于洪義榮曰,諸承旨持公事入侍。
傳于洪義榮曰,右議政入侍。
傳于宋銓曰,下直防禦使入侍。
傳于金啓洛曰,左副承旨入侍。
傳于李海愚曰,禮兵換房。
備忘記,坡州牧使李彦忠下直,長弓一張,長箭一部,片箭一部,筒兒一介賜給。
以領議政洪樂性初度呈辭,傳于李肇源曰,賓對診筵,許令勿參,在卿無異長暇,然以近日僚相之備員,欲爲請告得間,從便爲之之意,已有答對於歲初社壇齋所,今於由單之來,豈可循例,代撰不允批答乎?更將筵敎餘意,有此申申,卿須安心,限數朔穩穩攝養,俟間簉朝事,遣承旨傳諭。
李海愚啓曰,領議政洪樂性家敦諭,何承旨進去乎?敢稟。傳曰,都承旨進去。
傳于宋銓曰,大臣肅拜時,諸臣例皆肅拜於大庭,卽應行之古例,而今日忽然不爲,乃敢煩稟,當該通禮院官員汰去,令攸司嚴杖科治,當該司謁,令兵曹決棍汰去。
傳于宋銓曰,今因試望事,問該堂入來者,參議呈告云,固知其無病,曾經三銓者,前俗然矣。可謂不負所知,何必還給,禮曹參議韓用龜呈辭,卽爲捧入踏下。
以別試講經試官望筒,傳于李肇源曰,觀此試望,除非耆老,卽是實病,至於向來人言,可謂美事,斷當受而爲謝,且皆廉偶一伸,設有未盡善爲之事者,更爲掌試,則亦可慰多士,益當嚴科場,此望筒勿施,初試一二所進去人擬入事,分付。
以監試官望筒,傳于李肇源曰,憲臺行公者,只有一員,政官牌招開政,未差之代,卽爲差出,待下批牌招,監試官望筒,修正入啓事,分付。
有政。吏批,判書沈煥之進,參判未差,參議宋煥箕在外,同副承旨宋銓進。以李益運爲吏曹參判,李喆模爲大司諫,李心傳爲掌令,鄭魯榮·申溆爲持平,金銑爲副修撰,李勉兢爲禮曹參議,具㢞爲軍器提調,李書九爲司譯提調,黃昇源爲惠民提調,宋欽書爲儀賓都事,李明淵爲軍資正,訓鍊提調單李時秀,訓鍊提調單具㢞,禁衛提調單具㢞,御營提調單具㢞,以兪漢雋爲司僕僉正,故兵使吳定邦贈兵判例兼,故掌令李恒贈吏議祭酒例兼,以上特爲贈職事,承傳。以李時秀爲禮賓提調,尹應鉉爲宗廟令。
兵批,判書具㢞進,參判李太亨病,參議李東馨病,參知兪漢寧入直進,右副承旨李海愚進。以李文喆·南志復爲宣傳官,姜彙喆爲訓鍊副正,文載玄爲五衛將,李台遠爲守門將,申光河·金宗範·金相傑爲僉知,金壽澤爲景福將,副司果沈禹相今加折衝加資事,覆啓判下,知事單金健瑞,護軍單趙尙鎭·林濟遠·韓光近,副護軍單鄭尙愚·韓用龜·金燨,副司直單李羽逵·崔烜·吳鼎源·姜文會·洪彦燮·韓光植·李明淵·李儒修·李德鉉·宋知濂·吳大坤,副司果單金近淳·尹持範,副司正單閔命爀。
李肇源啓曰,判義禁洪檍牌不進推考傳旨,今方捧入,而特敎開坐之命,已至經宿,鎭日違召,無意承膺,事體所在,誠極未安,更卽牌招,何如?傳曰,允。
以試官具㢞·趙鎭寬·黃昇源·林濟遠·姜彝正·韓光近牌不進推考傳旨,傳于宋銓曰,更爲牌招。
以參試官沈基泰·成德雨·成種仁·申鳳朝·崔光泰·鄭晩錫·李基讓牌不進罷職傳旨,傳于宋銓曰,只推,更爲牌招。
李肇源啓曰,判義禁洪檍再牌不進推考傳旨,今方捧入,而飭敎之下,無意承膺,一向違召,以致特敎開坐之尙此稽滯,揆以事體,極涉未安,所當更請牌招,而係是一日三牌,何以爲之?敢稟。傳曰,何如是乎?牌招來待。
以試官具㢞·趙鎭寬·黃昇源·林濟遠·姜彝正·韓光近再牌不進推考傳旨,傳于宋銓曰,更爲牌招。
李肇源啓曰,判義禁洪檍四牌不進推考傳旨,今方捧入,而開坐命下之後,連事違召,無意承膺,揆以事體,萬萬未安,所當更請牌招,而係是一日五牌,何以爲之?敢稟。傳曰,必欲永劃,所執太過,從重推考,待開門牌招。
臺諫前望單子入之,大司諫李鼎德,持平洪秀晩,掌令韓光植落點。
以大司諫李鼎德,持平洪秀晩牌不進罷職傳旨,傳于李肇源曰,只推。
傳于宋銓曰,設使結語有違格式,但當從容停當釐正而已,爲人臣敢於事關莫重之事,渠乃肆然力主停啓之論,至起鬧端,以致僚臺之齊聲避嫌,今將夜闌,臺啓未傳,近日國綱,雖曰掃地,莫重事處分之事,乃敢若此叵測無嚴,罪在罔赦,獻納柳河源,爲先黑山島定配。
傳于宋銓曰,當該承旨·該堂,爲先從重推考,都事拿處。
李海愚啓曰,卽者議政府錄事來言,右議政蔡濟恭以爲,嚴敎萬萬惶懍,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,卿立朝于今五十四年,逮事先朝,出入威顔之前,仰覩奉先之聖孝,環顧在廷諸僚,如卿之久且密者罕焉。仁民愛物之盛德至善,可感豚魚,而事有關於奉先,未嘗一有假貸,雖以辛卯明史輯略事,集祥殿金盆事,毓祥宮門帳事,一二易知之事言之,情跡之可恕不可恕,處斷之除,有若不加强別然者,是豈欽恤之聖德,或有遺照而然哉?予於政令施措,不能仰述萬分之一分,如卿耆臣,以仰覩於昔年者,加勉於今日,卽天理人情之所固然,且況今番現發之齋郞所爲,無論情與跡之如何,所關果何如?際此柳河源,以停啓事惹鬧,其爲叵測,莫甚於此,曾聞河源,學字於卿,遣承旨問於卿處,而今聞附奏之言,不可但以不禁言,不料卿之處事,若是寒心,若使卿有此事於逮事先朝之日,則處分當至何境,卿今老白首,位躋上相,予之眷毗也倚重也,別出等夷,殊施寵私,則卿之附對中事實,其可曰體昔年體今日乎?國綱自國綱,恩禮自恩禮,行將處分,命召捧留,先以此意,遣史官回諭。
李海愚啓曰,卽者義禁府都事來言,左議政蔡濟恭,今方待命於金吾門外云,係是大臣去就,敢啓。傳曰,知道。
備忘記,王綱不振,私意橫流,而國其爲國,未之聞也,身經上相,任在元老者,不念承弼之義,反歸孤負之科,能無有歉於古大臣事君之方乎?左議政蔡濟恭,施以罷職之典。
以京畿監司金文淳狀啓,右議政尹蓍東長湍地下往時陪行及差使員一倂安徐事,傳于李海愚曰,大臣之題送雖如此,係是新拜後榮掃之行,且況體貌不可不尊,道臣陪行,雖未及期,差使員星火定送事,分付畿營。
宋銓,以吏曹言啓曰,因承政院啓辭,今此京外守令,邊將薦擧單子,纔已捧入,而其中應薦不薦人,令該曹依例察推事,允下矣。廣州留守徐有隣,行上護軍尹塾·洪檍·洪良浩,行大護軍徐浩修·金尙集·申思運·鄭存中·韓光綮·尹師國·金思穆·李家煥,水原留守趙心泰,行護軍李邦榮·金履禧·蔡弘履·吳大益·洪明浩·申光履,行大司成李書九,行護軍姜彝正·林道浩·鄭履玉·鄭東愼·權裕,鰲恩君李敬一,吉州牧使李顯宅,順天府使崔守魯,伊川府使任希存,龍川府使黃仁煐,俱爲應薦而不薦,竝依定式推考警責,何如?傳曰,允。
洪義榮,以禮曹言啓曰,卽接寧陵令·參奉所報,則今二月二十四日本陵忌辰祭香祝與寒食祭香祝,今二十一日,同爲祗受事報來矣。依本陵五月忌辰祭香祝,端午祭香祝同爲祗受例,同日祗受陪進之意,分付,何如?傳曰,允。
洪義榮,以禮曹言啓曰,今此莊陵寒食祭香祝,兩官中一員,當爲祗受陪進,而令廉隅人,今方入直,參奉趙基仁,身病猝重,萬無束帶之望云。參奉趙基仁,今姑改差,其代卽令該曹口傳差出,以爲受香之地,何如?傳曰,日前入侍見之,果然,然是誰之孫,豈可無端落仕?閒司別檢,口傳換差,可也。
吏曹口傳政事,莊陵參奉趙基仁,氷庫別檢李在翼相換。
宋銓,以吏曹言啓曰,繕工監假監役官兪漢寬呈狀內,矣身素患痰癖之症,當此換節之時,一倍添劇,以此病狀,時月內,萬無奉職之望,卽速遞改云。身病旣如是沈篤,則有難强令察任,今姑改差,何如?傳曰,允。雖有加設,未陞實者,筵敎不可不信,況慶辰承傳乎?今日口傳擬入,待下批使之當日待令,可也。
吏曹口傳政事,以洪善浩爲繕工假監役。
李海愚,以都摠府言啓曰,都摠管權,以漢城府判尹,本府坐起,晝仕出去,而逐日煩稟未安,入番間除草記往來之意,敢啓。傳曰,知道。
宋銓,以吏曹言啓曰,繕工監假監役官洪善浩,當日待令事,命下矣。洪善浩時在平安道平壤地云矣,敢啓。傳曰,何可遲待上來?改差,前監役,聞是積屈者云,勿遞,可也。
李海愚,以兵曹言啓曰,依下敎,司謁張光益,通禮院書員鄭得俊,各決棍五度之意,敢啓。傳曰,知道。
李海愚,以兵曹言啓曰,依下敎,通禮院書員朴枝蕃·朴修德,各決棍五度之意,敢啓。傳曰,知道。
洪義榮,以兵曹言啓曰,同知中樞府事姜漷,病伏鄕廬,勢難上來供職云,西樞雖是閑局,不可虛帶,改差,何如?傳曰,允。
宋銓,以兵曹言啓曰,今二月十九日丙辰重試對擧別試武科殿試敎是時,直赴殿試人及會試人應試應頉區別,別單書入之意,敢啓。傳曰,知道。
洪義榮,以一所巡廳言啓曰,去夜二更一點量,犯夜人一羽禁軍金震取執捉,依例移送兵曹之意,敢啓。傳曰,知道。
洪義榮,以兵曹言啓曰,去夜一所巡廳犯夜被捉禁軍金震取,依更數,嚴棍二十度之意,敢啓。傳曰,知道。
李海愚,以兵曹言啓曰,依下敎,承政院習都使令崔興大,決棍五度之意,敢啓。傳曰,知道。
李海愚,以壯勇營言啓曰,今此丙辰重試對擧別試殿試時,本營直赴殿試人及直赴會試人應試應頉區別,依定式別單書入之意,敢啓。傳曰,知道。
洪義榮,以刑曹言啓曰,因司僕寺啓辭,節目後犯科書吏·馬醫等頭目,竝移送秋曹,照律勘處事,命下矣。取考律文,則大明律詐僞條有曰,凡諸人和同,令人犯法者,皆與同罪,該寺郞官,定配於最遠牧場,則書吏·馬醫,當用和同犯法之律,依此律,頭目書吏任世雄,全羅道興陽縣,頭目馬醫任世芳,咸鏡道端川府,各定配所,卽爲押送之意,敢啓。傳曰,官員所爲,下輩何以敎之?本律收贖,可也。
李肇源,以義禁府言啓曰,依下敎,通禮院假引儀沈憲永,嚴杖五十度之意,敢啓。傳曰,知道。
李肇源,以義禁府言啓曰,柳河源,爲先黑山島倍道定配事,命下矣。柳河源,全羅道羅州牧黑山島,倍道定配,而以傳敎內辭意具罪目,發遣府羅將,卽爲押送配所之意,敢啓。傳曰,知道。
持平申溆,獻納柳河源,校理宋翼孝·李基讓,副校理李龜雲,正言權晙·趙萬元,修撰朴吉源·尹益烈,副修撰鄭來百啓曰,請寢罪人鄭致達妻出置城外之命,依前還發配所,亟令王府,快正典刑。請物故罪人德相,亟施孥籍之典。請逆賊尙喆,追施孥戮之典。請亟寢昧爽以後申禁之命,因許捧入未徹之啓,特賜允兪。十字刀割措辭見上答曰,不允。
持平申溆,獻納柳河源,正言權晙·趙萬元啓曰,請遲晩後物故罪人啓能,亟施孥籍,趾賊等凶種,快施邦刑,養遂·獻遂設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正刑罪人以謙亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。請承款後物故罪人九宗,亟施孥籍之典。措語見上答曰,不允。
持平申溆啓曰,請寢秋曹罪人柳師文放釋之命,仍令王府,設鞫嚴問,期於得情,快正王法。請寢李汝節定配之命,更令王府,嚴覈取服,施以當律。措語見上答曰,不允。柳師文事,亟停勿煩。
獻納柳河源,正言權晙·趙萬元啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請逆賊尙魯亟施孥戮之典。請亟寢秋曹罪人柳師文放釋之命,仍令王府,設鞫嚴問,快正典刑。請島配罪人李周奭更令王府,限死加刑,定限發配。措語見上答曰,不允。柳師文事,亟停勿煩,李周奭事,發啓結語之曰,以限死加刑,定限發配者,寧有如許啓體?除非鞫囚,待栲訊限滿,一日無過一次,則限死云云。係是法外,至於勿限年之律名,卽加於徒年一等,而限己身勿定年限之意也,每因赦典,爲小人之幸,多卽見宥,雖與律名若相反,然而今若定限,則欲重反輕,顚錯莫甚,爲柳河源者,苟有所見,但當發論於改措語,限死改以加刑,定限改以勿揀赦前則固可,渠亦有秉彝,宜知所重之關係莫重,而憑藉結辭之違式,肆發停啓之悖說,看作樹立,竟夕爭鬨,設使渠心,眞箇出於懲其罪而改律名,停啓二字,旣發於渠,渠之精神之專在於停啓,不難知也。此所以嚴處河源者,大抵律名釐正,然後啓體可成,而不爲河源輩藉口容喙之資,啓語律名,斯速釐正,則亦當觀其措語,有所許施矣。
以平安監司金載瓚狀啓,宣川府民家燒燼事,判付內,啓下備邊司爲旀,宣川民戶燒燼,至於百餘戶之多,邊上民戶之失所,甚爲矜惻,分付道臣,拔例顧助,亦令地方官聚會被燒民人,其中難以賴活之類,以會付穀物周急,又其中貧殘身布還穀難辦者,區別抄出,特爲蕩滌,待其結構奠接,與分給蕩滌形止,使之報來後狀聞事,星火行會道伯,俾免一民之失所爲良如敎。
禁府啓目,前檢校待敎徐有榘原情云云。傳旨問目內辭緣,泛稱遲晩,所當請刑是白乎矣,時原任閣臣勿爲請刑,載在大典通編,議處,何如?判付啓,依允。又啓目,東部令尹心約,都事李玄始,西部令禹成謨,都事鄭文綏,北部令尹鉉東,都事徐興輔等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,德山前縣監李景壽原情云云。觀其供辭,且考府上謄錄,則至不奏因道査還餉虛逋之罪,已經勘斷是白乎矣,辛亥條還穀,渠旣分給,則遞歸之前,未能了殺,而今於現發之後,乃以未能詳知,漫漶爲說,泛稱遲晩,刑推得情,何如?判付啓,除刑推議處爲良如敎。又啓目,中官金始采原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。
丙辰二月十二日辰時,上御誠正閣。諸承旨持公事入侍時,行都承旨黃昇源,行左承旨洪義榮,右承旨李肇源,左副承旨金啓洛,右副承旨李海愚,同副承旨宋銓,假注書曺錫中·具得魯,記注官金良倜,記事官吳泰曾,檢校直閣金勉柱,以次進伏訖。肇源讀奏平安監司金載瓚啓本罪人徐龍輔龍川府到配事,京畿監司金文淳啓本道內時囚等同推開坐事,殺獄罪人金元喆等連加刑訊,未錄啓罪人,待究竟後登聞計料事。海愚讀奏司譯院薦狀公事,典醫監薦狀公事。銓讀奏社稷令許种病親呈辭,慶尙監司李泰亨狀啓尙州牧使金在淳到任事,江原監司李秉鼎狀啓行副司直丁範祖疏批傳諭事,有旨祗受事,京畿監司金文淳狀啓右議政尹蓍東長湍地下往時,監司以下陪行一倂安徐事。上命啓下書判付。上曰,無公事房退去。昇源·義榮·啓洛先退。上曰,大臣入侍。賤臣承命出傳,與右議政尹蓍東偕入進伏。上曰,大臣進前。蓍東曰,數日間日氣和暢,聖體,若何?上曰,一樣矣。上曰,今日當發行乎?蓍東曰,然矣。上曰,何日可入來乎?蓍東曰,十九日間欲還入肅命矣。上曰,問國之富,數馬以對,馬政亦政之大者,故騋牝三千,可見秉心塞淵,則今番太僕卜馬事,修擧未久,復踵前弊,蓋領相則耆病,故不責事務,而至於二提擧,不能振刷,雇馬之弊,姑無論,餘外擧行,多不成說,卿須着意董飭,俾有對揚,可也。蓍東曰,司僕之稱以小度支者,誠如日前下敎矣。錢穀之府,其弊易生,此莫非有司之責矣。臣雖不敢不力,而實不知其何以承當也。上曰,畿伯陪行乎?蓍東曰,畿伯則不但有病,都事陪行,亦除之矣。上命書畿伯狀啓判付。蓍東曰,領相呈單,甚悵然矣。上曰,欲得長暇,而似非長往之意也。上曰,大臣先退,可也。上曰,坡州牧使李彦忠入侍。賤臣承命出傳,與坡州牧使李彦忠偕入進伏。上曰,坡州牧使進前。彦忠奏職姓名。上曰,大臣今方發行矣,宣諭除之,爾先往赴任,以爲迎候大臣之地,可也。命書榻敎曰,溫幸陪從加資人入侍。賤臣承命出傳,與五衛將金廷鐸·朴萬春·金再禧,偕入進伏。上曰,新除授五衛將皆進前。金再禧進前奏職姓名,上令承旨問族屬。再禧曰,族屬多醫譯矣。上曰,爾以何銜扈從乎?再禧曰,以扈衛軍官,爲道路事知,陪從矣。萬春·廷鐸以次奏職姓名。上曰,新除授五衛將,皆令今日入直後減下,可也。仍命退,諸臣以次退出。
丙辰二月十二日未時,上御誠正閣。左副承旨入侍時,左副承旨金啓洛,假注書具得魯,記注官金良倜,記事官吳泰曾,以次進伏訖。上命書榻敎曰,判義禁入侍。賤臣承命出傳,與判義禁洪檍,偕入進伏訖。上敎檍曰,卿之處義過矣。所遭後初出脚乎?檍曰,然矣。臣被天地罔極之恩,未有一半分報效,所遭罔惻,情地危蹙,都爲淸朝之辱,實無束帶之顔矣。上曰,卿老而驟進,三子皆立朝,此亦物理之所致歟。檍曰,誠如聖敎矣。命書傳敎曰,監試官中牌不進人許遞。前望單子入之,待下批一體牌招察任。仍命退,諸臣以次退出。
上在昌德宮。停常參·經筵。
夜三更,月暈。
洪義榮啓曰,明日再明日弘陵忌辰祭齋戒正日,十六日十七日英陵忌辰祭齋戒正日相値,視事頉稟之意,敢啓。傳曰,知道。
傳于李肇源曰,右承旨入侍。
傳于李海愚曰,右副承旨入侍。
傳于宋銓曰,政官牌招開政。
有政。吏批,判書沈煥之進,參判李益運進,參議宋煥箕在外,同副承旨宋銓進。以李基讓爲獻納,金觀柱爲副校理,安命遠爲漢城主簿,沈能燮爲元陵別檢,假監役單兪漢寬仍任事承傳。
兵批,判書具㢞試所進,參判李太亨病,參議李東馨病,參知兪漢寧入直進,右副承旨李海愚進。副護軍趙明師·金致說,副司果閔致載竝單付,知事金健瑞減下事承傳,牛峴僉使金雲瑞仍任事承傳。
宋銓,以弘文館言啓曰,應敎鄭東觀,副應敎尹序東,旣有只推之命,校理宋翼孝,連呈辭單,不爲行公,竝卽牌招察任,何如?傳曰,允。
洪義榮,以弘文館言啓曰,新除授副校理金觀柱,時在京畿驪州地,經筵入番事緊,請斯速乘馹上來事,下諭。傳曰,依啓。
洪義榮,以禮曹言啓曰,景慕宮月臺及阼階石動退處,與今番春奉審執頉,今二十日辰時,一體修改,而告由祭,今十五日望祭兼行,祝文中措辭添入之意,分付,何如?傳曰,允。
李海愚,以御營廳言啓曰,今此文武科重試對擧別試時,本廳將校軍兵直赴中應試應頉之類,依定式區別,別單書入之意,敢啓。傳曰,知道。
李海愚,以奉常寺都提調·提調言啓曰,祭享所用春等中脯,依定式,今二月十三日始造之意,敢啓。傳曰,此提擧其能奉法嚴戢,有未可必,安知不令久解弛,多用法外牛隻而不禁,如司僕提擧之致,放倒受敎乎?此都相爲都提擧以後,果多未能收拾處云,甚爲慨然,況提擧又不畏法,法將安用,自有考察之道,第加着念,可也。
李海愚,以均役廳言啓曰,以城役所財力之苟艱,預貿貢木六百十八同,與還報均廳禁·御兩營停番條及箕營區劃條錢六萬一千八百兩相換需用事,華城留守趙心泰陳達蒙允矣。若以一疋木,相換二兩錢,非但有違於均廳貿木之價,均廳所儲米木,稍似有裕,錢邊極甚不足,目下所在,僅爲十萬兩,京而別使行員役盤纏所給八千兩及其他應下與各衙門所納蕩減給代,數甚夥然,雖有漸次上納之錢,實多難繼之慮,外而湖西劃給六萬兩,湖南許貸一萬五千兩,或以穀物作錢,或使待秋還納,今年內收捧,似無其路,城役所筵稟貸去外,貿取雜物於各道各邑者,亦以本廳上納錢推移取用,殆近萬兩,各道加分耗作錢上來還報次,先爲貸用,亦爲二萬四千兩,統以計之,京外許多所用,洽爲十二萬兩之多,因此而京儲匱竭,外入大縮,如有一分可施之道,則城役所重自別,其在共濟之義,豈敢靳持,而目今本廳,萬無繼用之望,殆同無麪之不托,六萬一千八百兩之錢相換以送,其勢末由,不得許施之意,敢啓。傳曰,知道。
大司諫李鼎德,持平申溆,校理宋翼孝,副校理李龜雲,正言權晙·趙萬元,修撰朴吉源·尹益烈,副修撰鄭來百啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心,噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者遽有出陸之命,不審殿下何爲此萬萬過擧也,噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,㦧毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,迺於頃者,伏承傳敎下者,罪人之不在黜置之所,果是眞的矣。其爲驚心痛骨,當復如何,還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉深,三尺至嚴,一刻難貸,請寢罪人鄭致達妻出置城外之命,依前還發配所,亟令王府,快正典刑。噫嘻,痛矣,從古亂逆何限,而窮凶極惡豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸逆之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉,德相乃以澤·泓之罪首,又爲仁·京之賊魁,雖千剮萬䂨,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,六字刀割逆節及今益彰,擧國臣民腐心之痛,切齒之讎,尤有倍於前日,請物故罪人德相亟施孥籍之典。噫嘻,痛矣,尙喆之罪,可勝誅哉?本以庸瑣之品,濫據勻軸之任,眷遇何如,恩造何如,而賦性側眉,宅心陰祕,莫念國恩之圖報,徒知凶賊之力護,耉·輝復出之說,暗地和應,情踪難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也,然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,以下一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故貸三尺之重,沮一國之論乎?請逆賊尙喆追施孥,以下十三行刀割焉。噫嘻,近日世道之乖漓,人心之陷溺,皆由於一私字,爲之病根,而至於今番李周奭事而極矣。周奭之啓出,而爲臺諫者欲停之,則爲大僚者又可之,營護相仍,形迹自著,噫嘻,此豈聖世所可有之事耶?於惟我先大王出天之孝,奉先之誠,孰不感歎欽仰,而彼以五十餘年逮事之踪,親聽目覩,則其所對揚之道,尤倍他人,而今於周奭之所犯,關係莫重處,急於庇護,至有柳河源停啓之論,而不能禁止,乃反和應,甘自陷於孤負之科,論其罪失,實爲駭痛,請前左議政蔡濟恭,爲先削奪官爵,門外黜送。答曰,不允。四字刀割蔡濟恭事,孤負與不念承弼之失,姑無論,設令本事爲當停之啓,時相指揮,時臺承望,其爲後弊,誠有難言者,此等處若不嚴賜處分,明示好惡,則霜將氷而豕可突,寧不凜然,不可以病餘衰憒,有所曲恕,削黜則過矣,加施不敍之典。傳曰,今因新發之三司合啓事,有一諭於三司者,大臣事,事在无妄,跡非故犯,事面則不可無一言,而兩司違格一箚,諫長微發一疏之後,互相推諉,無一人挺身發啓,使兩司旣出之論,便無下落,國體臺風,豈容如是乎?且以事理言之,責在於元帥,則以疲殘之一騎堂磨勘,雖於大臣之心,想益不安,今罷明敍,豈嫌銷刻?朝廷擧措,務當得宜,近日行公不言三司,一倂罷職,留都大臣前判敦寧府事金履素,加施不敍之典,以正紀律,以尊堂陛。傳曰,政官待開門牌招開政。
大司諫李鼎德,持平申溆,正言權晙·趙萬元啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤甚綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可據然承服?又以爲,如欲殺之,則速出斬之等語,肆然發惡,而且太甲桐宮之說,果如諸賊,一席酬酌於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能亟施孥籍,趾賊等凶種快施邦刑,養遂·獻遂設鞫得情。噫嘻,痛矣,從古亂逆何限,而豈有如今番夏賊之窮凶極惡者哉?語其凶言則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其麟,亮之稱兵,鏡虎之凶言,不啻百倍,則古今天下,安有以此賊子女,而有待年與否之可論哉?及至今日,年限以過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬䂨,未足以洩輿憤,奴孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辨者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牗下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄升而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,以下一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮亟施孥籍之典。噫嘻,痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不可究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫彼時偉,抑獨何心,顯示不悅〈之〉意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同二字刀割之說,旣已遲晩,二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣,宇鎭之於善·謙兩賊,一而二二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚,夬正王法。噫嘻,痛矣,亂臣賊子,從古何限,而豈有若九宗之窮凶極惡,至妖絶㦧者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著者。向懿陵而至發凶言,則怨懟之逆腸,昭莫掩矣,此陵不下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也,卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何,到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗亟施孥籍之典。答曰,不允。
持平申溆啓曰,噫嘻,痛矣,柳師文之罪,可勝誅哉,渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也明矣,其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府,設鞫嚴問,期於得情,夬正王法。守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也,苟或有枉法殺人,其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣,請寢李汝節定配之命,更令王府,嚴覈取服,施以當律。宗廟正朝祭享時祭監監察朴鼎元以爲,第十二室獻酌時,樽所覆酌,以致鏗然作聲,殊欠敬謹,本署當該廟司,不可無警責之道,監臺呈課旣如是,則不可無警,請當該廟司捧現告拿問嚴勘。新除授掌令韓光植,時在京畿廣州地,請斯速乘馹上來事,下諭。答曰,不允。柳師文事,亟停勿煩,廟司事下諭事,依啓。
大司諫李鼎德,正言權晙·趙萬元啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未及究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,夬正王〈法〉。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自損斃,已極神人之憤矣,假使此賊,頑然尙在,則千剮萬䂨,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣,星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府,設鞫嚴問,快正王法。噫,李周奭之罪,可勝痛惡,士夫之居家細節,猶不敢一毫放過,況陵寢肅敬之地,其所嚴畏怵惕之心,有倍於闕內供直,則身爲陵官者,尤當兢兢蹙蹙,恫恫屬屬,竭盡誠敬之不暇,而彼周奭,渠以士夫之裔,宰臣之子,全無謹飭之戒,徒事狂悖之習,莫重淸齋之地,私宰牛隻,腥穢狼藉,此已萬萬可驚可駭之事,而至若優姿遊戲之事,尤是一大變怪也,此等雜戲,雖巷閭匹庶,稍有知覺操行者,固當嚴斥不近,而名以齋郞,無難故犯,若是其極,是可忍也,孰不可忍也?論其罪惡,三尺猶輕,何幸我殿下誠孝所及?罪人斯得,則施以當律,斷不可已,而猶此含容,歸之不足責之科,刑至於一次,律至於勿限,周奭之所犯,係是莫重,則刑律之止此,失之太輕,且況勿限之律,初非不重,而終歸於遇赦輒宥之科,則以此勘律,烏足以當其罪哉?請島配罪人李周奭,更令王府,拿致加刑,限己身島配,雖有赦典,永勿擧論。答曰,不允。柳師文事,亟停勿煩,李周奭事,處分自有斟量,到今加律,近於移怒,至於結語律名,亦難免不審,赦前之勿揀,雖在法典,勿論於赦典云云,可謂無於法,由前由後,勢難依施,不允。
丙辰二月十三日辰時,上御重熙堂。右承旨入侍時,右承旨李肇源,假注書曺錫中,記注官金良倜,記事官吳泰曾,以次進伏訖。上曰,臺諫入來乎?肇源曰,姑未入來,而未肅拜者有之云矣。上曰,昨日臺諫何處去,而必待牌招啓辭耶?卽爲入來,改正律名之意,分付,可也。上曰,昨日事,萬萬駭怪矣。李益運則渠以李周奭之四寸,豈有不知之理耶?李益運卽爲來待政院之意,卽刻分付,可也。卽爲走馬入來,如緹騎,無敢少遲之意,更爲分付也。仍命退,承史以次退出。
丙辰二月十三日辰時,上御重熙堂。右副承旨入侍時,右副承旨李海愚,假注書曺錫中,記注官金良倜,記事官吳泰曾,以次進伏。上曰,二提學如已來待,使之入侍,可也。賤臣承命出,與二提學沈煥之偕入進前。上曰,吏曹參判李益運,其已來待乎?賤臣承命出,回奏曰,已來待於政院矣。上曰,注書出往問之,李周奭停啓之議,渠以四寸,有不聞之理耶?周奭之所犯輕重,姑勿論,旣是所關莫重,則何敢如是耶?渠若與聞,則似不敢不爲實告矣,出入近密者,決不可如是矣。賤臣承命出傳,以益運言回奏曰,十一日,十餘人往會于左相家,略設酒饌而請臣,故臣亦往參,而終日不聞李周奭停啓等說而罷歸,及柳河源事出而後,臣始知之,臣雖無狀,決不當知爲不知,且不敢畏怵嚴命,以不知爲知,自歸誣妄之科云矣。上曰,似然矣。渠若知之,似不如是奏對矣,卽爲肅謝行公之意,出傳,可也。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深六分,夜自人定至十五日開東,灑雨下雨,測雨器水深六分。
李肇源啓曰,大司憲徐有臣未肅拜,執義李城輔,掌令韓光植在外,掌令一員,持平二員未差,監察茶時之意,敢啓。傳曰,知道。
李海愚啓曰,御營廳來言,今日本廳軍兵,日次私習云矣,敢啓。傳曰,知道。
洪義榮啓曰,卽者宗廟署官員來言,宗廟永寧殿告由祭,廟司四員,當爲進參,而令李田秀方在拿處現告中,無以備員擧行云,何以爲之?敢稟。傳曰,欲爲下敎而未果矣,酌酒執事査出,更捧現告,廟司則分揀。
傳于洪義榮曰,禮房承旨馳詣宗廟,永寧殿,景慕宮,奉審摘奸以來,仍詣弘陵,奉審摘奸,局內諸陵,亦爲奉審以來。
傳于洪義榮曰,左承旨入侍。
傳于李肇源曰,右承旨入侍。
宋銓啓曰,吏曹判書沈煥之,參判李益運牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
有政。吏批,判書沈煥之進,參判李益運進,參議宋煥箕在外,同副承旨宋銓進。以成德雨爲大司諫,朴瑞源爲司諫,韓興裕爲掌令,鄭魯榮·崔履亨爲持平,閔師宣爲獻納,李東冕·吳翰源爲正言,李翊模爲校理,徐有鍊爲副校理,金熙采爲修撰,兪彦鎬爲司饔都提調·司譯都提調·訓鍊都提調,金魯永爲同春秋,朴知原爲軍資正。
兵批,判書具㢞病,參判李太亨病,參議李東馨病,參知兪漢寧入直進,右副承旨李海愚進。副護軍李喆模,副司直李翊模·鄭魯榮竝單付。
宋銓啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
以李亨正囚單子,傳于李肇原曰,分揀放送。
以校理李翊模牌不進罷職傳旨,傳于李海愚曰,只推。
傳于金啓洛曰,坐夜已過享時,顧此孺慕,無處可伸,欲以聖后之思爲思,則宜有別異於聖后本家之人,以渠生朝之適在是日,每加記存,且渠所犯,不過公罪,龍川府竄配罪人徐龍輔,特施賜環之典。
以黃海監司徐邁修狀啓,進上靑魚節序差早,尙未捉得,限內不得封進,惶恐待罪事,傳于金啓洛曰,勿待罪事,回諭。
以統制使李得濟狀啓,海毒尙未淸淨,進上半乾全鰒,不得封進,惶恐待罪事,傳于宋銓曰,勿待罪事,回諭。
以統制使李得濟狀啓,海毒熾盛,進上生熟鰒不得封進,惶恐待罪事,傳于宋銓曰,勿待罪事,回諭。
李海愚,以弘文館言啓曰,新除授修撰金熙采,時在京畿楊州地,經筵入番事緊,請斯速乘馹上來事,下諭。傳曰,依啓。
李海愚,以二所巡廳言啓曰,去夜初更四點量,犯夜人前活人署參奉吳載龍執捉,依例移送義禁府,初更五點量,犯夜人禁衛營別武士宋在恒執捉,依例移送兵曹之意,敢啓。傳曰,知道。
李肇源,以義禁府言啓曰,二所巡廳啓辭內,去夜初更量,犯夜人活人署前參奉吳載龍執捉,移送本府事啓下矣。活人參奉,旣非正職,則巡廳之移送本府,有違法意,當該巡將推考,吳載龍,令刑曹擧行,何如?傳曰,活人署,豈有參奉乎?不過假銜影職,亦不必移送刑曹,令監軍兵郞,依更數勘放。
刑曹啓目,粘連古阜郡殺獄罪人林乻朴,依前同推,期於取服之意,分付道臣,何如?判付啓,依回啓施行爲有矣,器仗與看證,皆不分明,此一款,更令嚴飭推官,出意見査實報來後,同推啓本中,措辭懸註爲良如敎。
刑曹啓目,粘連向前黃海監司徐邁修,旣已遲晩所當照律是白乎矣,係是二品,臣曹不敢擅便,上裁,何如?判付啓,照律爲良如敎。
丙辰二月十四日辰時,上御重熙堂。左承旨·右承旨入侍時,行左承旨洪義榮,右承旨李肇源,假注書曺錫中,記注官金良倜,記事官吳泰曾,以次進伏訖。上曰,此卽宗廟都提調草記也。此非草記之事,行首守僕自下治罪事,分付,可也。上曰,左相事,外議如何耶?肇源曰,時臺之議,以大臣而挽之勸之,不可云矣。上曰,附奏之語,聞之乎?非劇逆則一番連啓後,停啓爲可云者,此豈成說乎?此所以爲昨日處分矣,金領府事,昨日臺諫,何不發啓云耶?肇源曰,日久之事,故似忘未爲之,而特敎處分之後,皆以爲聖敎至當矣。上曰,一番如是處分,然後可出究竟,亦爲待大臣之道矣。三司合啓,乃是例事,亦豈非官箴之美規乎?肇源曰,聖敎至當矣。上曰,因李周奭事思之,凡勿揀赦前云者,乃是赦前之前字,而近皆以赦典書之,典與前,其意不同矣。肇源曰,皆不分用,而近皆通用矣。上曰,今番科場,果嚴束,而講經試官中林濟遠,頗受士子之咎責云,然否?肇源曰,濟遠每當事,全欠委曲,口氣亦甚輕率,故今番亦多受責於士子云矣。上曰,此爲濟遠之長處也,人或非之,而予則以是取之,其文亦可取也。肇源曰,濟遠以爲,嚴科場則可以制民産云矣。上曰,科場不可不嚴,而終無好道理,科場之不嚴,無過近日,故有近日嚴束,而此亦出於一弛一張之意,亦不可迫急也。上曰,各道薦單子,只可詳載實行,不可如表章句樣,此意分付,可也。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深三分。
藥房提調鄭存中,左副承旨金啓洛啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣,掌令韓興裕,持平鄭魯榮·崔履亨未肅拜,執義李城輔,掌令韓光植在外,監察茶時之意,敢啓。傳曰,知道。
李海愚啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于李海愚曰,右副承旨入侍。
傳于宋銓曰,留院上疏入之。
李海愚啓曰,掖隷之無得作弊徵索於藥院,前後飭禁,何等截嚴,而別監趙富孫,徵索藥物於掌務官,其所作弊,與前無異,渠輩之不有飭禁,恣意冒犯,極爲駭痛,司謁常時若能嚴加檢束,則寧有此等冒法之弊乎?雖以掌務官言之,不遵令式,任其求索,掩置不告,今乃現發,掖屬之不悛舊習,推此可知,當該別監,令攸司照法重繩,司謁及掌務官,亦爲科治,何如?傳曰,允。
宋銓,以內醫院提調意啓曰,副提調黃昇源,謂有身病,今日問安,不爲仕進,卽爲牌招,何如?傳曰,允。
宋銓,以弘文館言啓曰,本館下番闕直,事甚未安,修撰金熙采,自鄕上來云,卽爲牌招入直,何如?傳曰,允。
李海愚,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
李肇源,以義禁府言啓曰,龍川府竄配罪人徐龍輔,特施賜環之典事,承傳啓下矣。徐龍輔卽爲放送事,分付該道道臣之意,敢啓。傳曰,知道。
領敦寧兪彦鎬箚曰,伏以,臣向申疾痛之呼,特蒙體諒之私,得解重任,安意將理,隨處曲遂,無往非恩,庶幾賴天之靈,漸就蘇息,而第臣病狀,根柢旣痼,形證屢變,又値日候乖和,進退無常,縱獲一兩日少間,旋致一兩日復劇,轉輾沈綴,今已六朔,而尙未脫床簀,敦銜之祗肅,新年之承候,迄此稽遲,何日不耿結在心,而前後闕禮虧分,又不止一再,祗自伏枕兢惶,恭俟誅譴,不意昨者,伏奉廚院·訓局·譯院都提調除命,優異之寵眷,縱切感祝,惶蹙之私心,尤無容措,至於營門提擧之無得疊授,自有定式,而臣方提擧御營,則揆以格例,不宜一時兼綰,玆敢冒昧仰籲。伏乞聖明,亟命照例遞改,以存公格,以安私分焉,取進止。答曰,省箚具悉卿懇。春晷向暄,可期不日勿藥,俟間出肅,兼管訓局都提擧之任,格例卽然,依請許副。仍傳曰,此批答遣史官傳諭。
都承旨黃昇源疏曰,伏以,臣於憲臺新啓中請勘廟官事,竊不勝惶蹙訟罪之忱也,向來元朝太室祭享時,臣以獻官將事,而及其禮畢,進詣朝房,恭俟禁門放鑰,入參廷班,仍退歸私次,日已過午,守僕始來言第十四室奠爵之際,有尊所覆爵之事云,臣於是,始聞其事,而繼聞監臺有呈課之擧,臣不敢先事自列,只俟公議之出末,今果憲臣,以監臺言,至請廟官之勘罪矣。夫尊所,雖與殿內有異,咫尺肅敬之地,齋官旣欠祗愼,致有僨誤,而身爲獻官,矇然不知,則其不能察飭之失,於此益著矣,廟官置對,今旣蒙允於臺啓,則臣之晏然職次,實非義分之所敢安,略控短章,徑出禁扃。伏乞聖明,亟降威罰,以警具僚,以安〈私〉分千萬幸甚。答曰,省疏具悉。卿其勿辭行公。
丙辰二月十五日午時,上御便殿。右副承旨入侍時,右副承旨李海愚,假注書曺錫中,記事官吳泰曾,以次進伏。上命書傳敎曰,今番各陵橡實拾取,以內下雇價,卽爲所重除弊之意,而諸官中獻陵參奉尹覺基,擧行極爲勤礪精詳,特爲陞敍。仍命退,承史以次退出。
上在昌德宮。停常參·經筵。
李肇源啓曰,大司憲徐有臣,掌令韓興裕,持平鄭魯榮·崔履亨未肅拜,執義李城輔,掌令韓光植在外,監察茶時之意,敢啓。傳曰,知道。
傳于洪義榮曰,左承旨入侍。
傳于李海愚曰,右副承旨入侍。
宋銓啓曰,吏文製述二十日爲之事,命下矣。處所以何處爲之乎?敢稟。傳曰,吏文製述處所,明政門爲之。頭辭·結語程式,果皆熟習乎?此試專觀此規,預令槐院知委諸文臣,俾各看閱吏文程式,因此思之,內禁衛春等試射,重試前爲之之意,歲初已有下敎,而重試安寶,在再明日,當先爲試取,處所南小營爲之,出宮門路,依年前勸武科例爲之,侍衛則別雲劍外入直爲之,試官則依年例,春塘臺親臨例爲之,係是暫時試取,不必備儀隨駕,服色黑團領爲之,而百官除之,只卿宰以上隨駕,規矩則閑良鐵箭,出身柳葉箭爲之事,分付。
宋銓啓曰,假注書具得魯,身病猝重,勢難察任,今姑改差,何如?傳曰,允。
假注書具得魯改差,代韓致重爲假注書。
傳于黃昇源曰,故醫官朴泰均之效勞,其可忘乎?近以溫泉陪從人收錄事問之,泰均之家,只有老妻及穉孫云,令該曹食物米石衣資木疋,從優題給草記,其孫月給五斗米,待年長直付內局事,分付該曹該院。
傳于黃昇源曰,明日出還宮,以衮〈龍〉袍爲之,承史以下,從上服,以常時黑團領爲之,試射時,改御平戎服,只試官,以年例試射服色爲之事分付,明日係是齋日,駕前招搖旗以下諸般旗鼓形名及該營迎接形名,一竝除之事,亦爲,分付。
宋銓啓曰,明日大駕詣南小營,入幕次後,王大妃殿·惠慶宮問安,何承旨進去乎?敢稟。傳曰,同副承旨進去。
金啓洛,以戶曹言啓曰,依下敎,故醫官朴泰均家食物米五石,錢一百兩,衣資木十疋,民·石魚等各種價錢六十兩題給,其孫得聖處,月給米五斗,今朔爲始,限年長逐朔題給之意,敢啓。傳曰,知道。
李海愚,以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
李海愚,以備邊司意啓曰,頃以濟州三邑還賑穀物足不足,更觀民勢登聞之意行會矣。卽見全羅監司徐鼎修狀啓,則枚擧濟州前牧使李禹鉉謄報,以爲本島還民四萬七百三十五口,歲後十二巡排比條折米爲一萬四千石,而區劃穀合折米一萬二千五百石零內,折米一千一百八十三石零,以四千口私賑,已爲計除,則見今實不足折米,二千六百八十三石零,而今若不爲加請,惟事塗抹之計,則勢將減付減式,而之次以下付還之民,自冬至今,賴以延活者,惟是應抄準之效,緣此穀摠之不贍,强拔飢口,勒減常式,誠有所不忍,不足條折米二千六百餘石,準折加劃云,而島民海採,春暖以後,各歸其業,則付還民口,自當減除,貧丐之出送,減得還口,牝馬之發賣,補得生計,私商貿入之穀,移轉及別下貿穀等,各穀足爲民間資食之助,而見今沿邑穀簿罄竭,海民之受弊,殆有甚於弩末竿頭,濟州牧穀物加劃一款今姑置之事,請令廟堂稟處矣。當初該牧請劃之數,準島中三邑民口摠數,自昨年初冬,至今年麥秋,計口計日,以米磨鍊,故其數至於折米一萬四千石之多,道臣狀辭,廟堂覆啓,皆以所請過多,難以準劃爲言,而如傷之音,惻怛之旨,勤勤懇懇,非一非再,萬包租牟,旣出特恩,萬緡帑錢,旋又別下,竝與本道區劃米租及該牧該營之錢貿穀物,統而計之,則其數恰爲二萬六千餘石,牝馬之許出,魚藿之轉貿,又不在此中,開春以後,可以傭賃資生者,竝許出陸就食,則還賑之口,亦當減得幾許,若使守臣,殫誠竭慮,細察熟量,賑口還戶,農糧種子,各從多寡,推移分排,則就此已劃之數,亦可以支繼而有裕,今觀本牧狀辭,則魚藿添穀之數,傭賃減口之實,都不較計,惟以折米之必準初請爲意,烏在其守牧之臣悉心對揚,無病公私之道乎?且念湖南諸邑,數年以來,積困於轉輸之役,而幸賴我聖上一視之澤,剩縮別下,糧資優給,沿民水手,郡縣官吏,無一受弊之端,今當春氣漸舒,東作方殷之時,又令本道辦送累千石穀物,則朝家之軫恤雖極,沿邑之爲弊不些,以此以彼,加劃一款,實涉重難,道臣之論理請寢,誠爲得體,該牧所請二千六百八十三石加劃事置之,當該牧使李禹鉉,所當論責,而業已遞勘,今姑安徐,以前後劃下穀物,均一措處於還賑之需,無或有一民呼飢失所之患事,嚴飭分付,何如?傳曰,不承權輿,凡人猶戒之,況爲民父母乎?在陸民猶不可,況島民乎?匹夫匹婦之失所,猶且不忍,況幾萬生靈近止之命乎?莫曰已船運者至二萬二千包之多,足可濟活,二萬六千餘石,一包不足,致有一人之塡于丘壑,則亦可謂之惠乎?道臣之持難,廟堂之防啓,特坐於未見其鶉衣鵠形而然耳,若使道臣·廟堂,易地而處,安知加請之不如該牧乎?設令魚採之屬,有裕於資生,魚出於海,不卽成穀,則其間永晷,將何生活?予自耽羅告饑之後,重溟千里,如在目前,當食忘餐,當寢忘眠久矣,顧何惜數千包之穀,反孤一島待哺之望乎?今玆加請之數,終若見塞,則將以已船運者,僅僅塗抹,而飢民之當受二升者,必減一升,當受一升者,必減幾龠,如此之際,頷顑顚連之患,何以保其必無乎?然島民,民也,陸民,民也,予不忍爲島民,重困陸民,則移轉不可議到,歲初特下內帑錢一萬五千兩之後,或慮其更請,已有剩數之措置者,今又特下木綿五百疋,錢四千兩,胡椒一百斗,丹木三百斤,付之新牧使到都會官,從長貿取,次第輸入,期於計日繼巡,新牧使使之當日辭朝,星火馳進於候風所,先將此意,播告島民,奠厥攸居,毋使予有不承權輿之歎,可也。
傳于金啓洛曰,濟州牧使留待。
傳于金啓洛曰,濟州牧使入侍。
備忘記,濟州牧使柳師模下直,長弓一張,長箭一部,片箭一部,筒兒一箇賜給。
金啓洛啓曰,江華留守金履翼有稟達事,來詣請對矣。傳曰,有謄錄持來之敎,則當來待而已,何敢請對乎?委折問啓。
李海愚,以備邊司言啓曰,羅里鋪設倉儲穀,專爲耽羅一島之民也,每値歉荒之時,輒有轉運之役,而穀物纔入於島,涼藿旋出於陸,以其涼藿,還作穀物,換貿自有期限,折價亦有定式,年年滋長,以待不時之需,彼此互濟,有無相資,倉雖在陸,實無異於島民之外府,則設置法意,果何如也,而挽近以來,爲道臣守臣者,全不察飭,一任抛置,穀物之輸送,幾乎無歲無之,而涼藿之出來,絶未有聞,羅里鋪一倉,虛設無用,而耽羅則一遇歉歲,專仰朝家之區劃,運輸旣多,沿穀漸耗,始也源穀之充送,中焉船價之計給,今則源穀姑舍,倂與船價而皆出於各衙門,沿民之受弊,已無可言,而若使島中之官長民人,詳知如許事情,能無怵然於心,況涼是造於手者,藿是採於海者,所稱土産,無是不有者乎?其在均島陸備水旱之道,不可仍循,置之,昨年頒下整理穀,慈恩所曁,特蠲涼藿者,固不當擧論,而從前許多未收之年久者外,再昨年以後入送穀物,則使之通計元數,待秋成依節目措備涼藿,輸送該倉,以爲換穀貯留之地,而三年條之一時準備,不無難辦之慮,道臣,守臣,往復酌量,計其穀數,量其年條,鱗次分排,趨期出送,無或有如前抛棄之弊,每歲末涼藿出送數爻,自該牧修成冊上送,涼趁藿到付穀物換作形止,自該道亦爲區別,修成冊上送,而年條限以幾年,每年限以幾許,爲先磨鍊,枚報本司,如或過限減數,又或愆期作穀,則當該守臣道臣,各以其罪,自本司論勘之意,申明知委於道臣,新牧使今方辭陛,亦以此意,一體嚴飭,知其警勵,何如?傳曰,允。
李海愚,以摠戎廳言啓曰,今此別試武科殿試時,本廳所屬三鎭營別驍士直赴中應試應頉人,別單書入之意,敢啓。傳曰,知道。
李海愚,以御營廳言啓曰,今二月十七日南小營擧動時,依兵曹節目,本廳鄕軍四哨,領軍千摠張重吉,把摠尹孝儉,哨官李光玄·丁龜泰·丁麟泰·金禹鼎,領赴于摠戎廳都領陣之意,敢啓。傳曰,知道。
丙辰二月十六日卯時,上御重熙堂。左承旨入侍時,行左承旨洪義榮,假注書曺錫中,記注官金良倜,記事官吳泰曾,以次進伏訖。上曰,重試應赴人爲幾何云耶?義榮曰,文臣擧案先捧者,近二百人云矣。上曰,擧案成冊,入之,可也。賤臣承命持入,上命義榮書榻敎曰,明日擧動時,副駕轎及槍劍軍扈衛軍官,有廳軍,除之,挾輦軍八十名,以金虎西營軍餉色軍爲之。又命書榻敎曰,明日南小營親臨試射時,摠戎使率御營鄕軍四哨,禁衛騎士二番,爲先後廂,禁軍二番隨駕,其餘留營留陣,除之。仍命退,承史以次退出。
丙辰二月十六日午時,上御便殿。右副承旨入侍時,右副承旨李海愚,假注書曺錫中,記事官吳泰曾,廣州留守徐有隣,直提學李晩秀,以次進伏訖。上命海愚,書全羅監司濟州牧加請狀啓判付訖。命退,諸臣以次退出。
丙辰二月十六日申時,上御重熙堂。坐直承旨,濟州牧使同爲入侍時,左副承旨金啓洛,假注書韓致重,記注官金良倜,記事官吳泰曾,濟州牧使柳師模,諸臣以次進伏訖。上曰,島中民事,誠可矜悶,今此擇差,予以爲得人,固知其善爲,而益加殫竭,深思全活之策,今年運穀之多,前所罕有,該牧之加請,勢不得已,而廟堂之防啓,亦不可謂無見也,適有爲島民措備者,故今又別給錢木及椒·丹,欲使島中,無一民捐瘠,而此非因以爲例之事也,大抵島中,王化之所未曁,文吏與武守自別,往須曉諭此意可也,對揚之責,宣布之方,專在於卿,予何多勉?雖然島中事情,有何所聞者,而亦有措劃稟定之事耶?師模曰,雖或有聞,而海外事未敢遙度,目下急務,莫先於生穀,生穀之道,惟在於通商賈遷有無,此等處雖或任謗冒嫌,苟有便民之端,不敢拘於形跡,而不爲矣。上曰,從便爲之,可也。上曰,近來涼藿之出來者不多,何也?師模,臣亦未能的知,而傳說以爲,民皆頷顑,不能專力於結涼採藿云矣。上曰,沿邑之移轉,凡幾年矣,自朝廷視之,則彼亦民此亦民,豈有島與陸之別,從前涼·藿多出之時,雖未能當此入之穀簿,而亦不無爲陸民之利者,近年以來,可謂有出而無入,此亦不可不相勢着力處也。上曰,所出錢木,出往備邊司,與有司堂上,眼同領載,而今則日已暮矣,所受諭書,權安於備邊司,而歸宿於家,待明曉發行,可也。宣諭文具置之,須善往還也。命退,諸臣以次退出。
上在昌德宮。停常參·經筵。
夜五更,灑雨下雨,測雨器水深一分。
大駕詣南小營,入幕次後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
李海愚啓曰,大司憲徐有臣,掌令韓興裕,持平鄭魯榮·崔履亨未肅拜,執義李城輔,掌令韓光植在外,監察茶時之意,敢啓。傳曰,知道。
宋銓啓曰,明日常參·經筵,取稟。傳曰,停。
宋銓啓曰,來二十一日,朝參日次矣,敢稟。傳曰,停。
黃昇源啓曰,來二十一日,輪對日次矣,敢稟。傳曰,當次人先爲受點,後日次待令。
李海愚啓曰,司僕內乘來言,捲牕,取稟。傳曰,捲三窓。
傳于李海愚曰,右副承旨入侍。
傳于宋銓曰,同副承旨入侍。
傳于李海愚曰,今日南小營親臨內禁衛出身春等試射時,內禁衛武兼李國世,貫邊,出身李善徽·金喆勳,武兼申義權,部將朴鼎煥,額外內禁衛出身李應燮·成永喆,邊二中,竝直赴重試。
傳于李海愚曰,慕華館·訓鍊院,係是大小試場及操鍊敎場,則川陌溝塍之羅絡棋錯,雖關於紀綱,此則可謂非今斯今,今不必擧論,而今日輦路,訓鍊院竝與公廨墻垣,而頹弊莫甚,爲該堂者,若皆以乙酉故訓將李章吾之心爲心,則寧有是乎?其年九月,陪駕至院中,目覩一新之跡矣,今於三十年後見之,可謂非復舊時樣,此亦堂構之一端,烏可無致責乎?行公訓鍊院堂上等,一竝限一新修補間越俸,此後訓鍊院·慕華館,自戶曹定郞官摘奸,限內執頉與不卽修葺者,該堂草記論勘。
傳于李海愚曰,金虎門近處公廨民家所在諸臣,以何事留待乎?旣有司謁口傳下敎者,竝令知悉。
傳于李海愚曰,試望等擧行,該房專管,禮房承旨之申退,甚爲駭然,當該承旨遞差,以右位,推諉於下位而出去之諸承旨,亦爲遞差,前望單子入之,待開門牌招察任。
承旨前望單子入之,李晩秀·李益運·李勉兢落點。
以江華留守金履翼狀啓,日前上來三轎,昨日下去二轎外,竝俄到陽川縣一轎不得探知之由,已爲馳啓,而卽接金浦郡守牒報,則十六〈日〉亥時量,一轎又爲過去云,而入去形止,不得知之,仍爲前進事,傳于李海愚曰,今則所謂三轎來處去處,快可知之,況昨夜亥時以前,皆下去云,則沁留之來待命下之後,豈可追往,更卽上來事,回諭。
宋銓,以禮曹言啓曰,親臨文官重試及文科殿試時儀註節目,當爲磨鍊,而處所臨時更稟事,命下矣。文官重試與文科殿試處所,以何處爲之乎?敢稟。傳曰,文臣重試處所,以明政門爲之,儒生對擧試取處所,以春塘臺爲之,可也。
李海愚,以訓鍊都監言啓曰,今二月十七日南小營擧動時,因兵曹節目,金虎門軍四十名,西營軍二十名,軍餉色軍二十名,把摠李仁默,哨官申大益率領,挾輦侍衛,還宮後,各還直所,而竝待標信擧行之意,敢啓。傳曰,知道。
丙辰二月十七日辰時,上詣南小營。內禁衛試射入侍時,行都承旨黃昇源,行左承旨洪義榮,右承旨李肇源,左副承旨金啓洛,右副承旨李海愚,同副承旨宋銓,假注書曺錫中·韓致重,記注官金良倜,記事官吳泰曾,一提學沈煥之,直閣李晩秀,檢校直閣金勉柱,原任直閣尹行恁·南公轍,檢校待敎徐有榘·李始源,試官兵曹判書具㢞,禁軍別將柳孝源,兵曹正郞鄭晩錫,以次侍立訖。上具翼善冠·衮龍袍,乘駕轎,出萬八門·保定門·崇智門·弘化門,由梨峴午橋,詣南小營,降駕轎升御榻。上曰,殿座咫尺之地,喧聒若此,禁喧郞廳,爲先拔箭以入。上曰,騎郞之一二軍色,最所擇差,而今此禁喧,不以軍色劃出,乃以遐鄕新到之人苟充,兵判事極爲慨然,爲先記過,可也。上曰,試射時諸般節次,皆令除之,試官亦於執鼓取稟後,除肅拜直爲升殿,可也。以下七行刀割海愚曰,再明日武臣重試時鐵箭應射員中,不能開弦者,皆以自不,懸錄於單子事,預爲分付該院,何如?上曰,依爲之。出擧條上出南小營大門,由午橋·梨峴,入弘化門·崇智門·保定門·萬八門還內,諸臣以次退出。
丙辰二月十七日未時,上御重熙堂。右副承旨,同副承旨入侍時,右副承旨李海愚,同副承旨宋銓,假注書韓致重,記注官金良倜,記事官吳泰曾,以以進伏訖。上曰,再明日文武重試及別試殿試分所時,承旨分排不足,假承旨三人差出,而明日政院,以此意稟告,此後則每於如此之時,以假承旨差出啓辭,永爲前例,可也。上曰,試官望修正乎?銓曰,未及修正矣。上曰,禮房承旨,事當坐直,修正試望,而申退何也?試官草望入之。賤臣承命出傳,持入。上曰,南行假注書草望入之。賤臣承命出傳,持入。上曰,重試文臣成冊都數幾何?銓曰,臣非該房,不能知矣。上命書傳敎曰,再明日重試對擧別試會試,例兼殿試,諸試官當爲省記,入直於試所,而應試儒生,不過二十九人,且値重試兼設,當於重試所懸題後,儒生入場,儒生試官,重試試官,同爲往宿於明政門帳內,臨時先詣試所事,預爲,分付。上敎銓曰,何年加資乎?銓曰,壬子年臣待罪德川時,加資爲承旨,而其後以分養馬事,降資矣。上曰,降資後爲玉堂乎?銓曰,然矣。上曰,承旨後玉堂,誠稀貴事也。命退,承史以次退出。
上在昌德宮。停常參·經筵。
自開東至人定,灑雨下雨,測雨器水深二寸九分,自人定至夜四更,灑雨下雨,測雨器水深六分。
李晩秀啓曰,明日再明日,殿座相値,視事頉稟之意,敢啓。傳曰,知道。
李晩秀啓曰,今此試官望中時無職名人,令該曹口傳付軍職,何如?傳曰,允。
傳于李晩秀曰,禮房承旨入侍。
傳于李勉兢曰,軍士房承旨入侍。
傳于李晩秀曰,明日殿座時,侍臣不可不備員,三司中未肅拜及在外人,竝許遞。政官牌招開政差出。
傳于尹光普曰,刑曹堂上中禁推人,本職遞差,今日政差出。
傳于李勉兢曰,內閣提學箚,雖非大段涉禁,其中一字,不能照檢捧入,在院承旨遞差,殿試在明,違牌承旨許遞。俾伸廉隅,前望單子入之,待下批牌招察任。
承旨前望單子入之,林濟遠·南公轍·李晉秀落點。
傳于李晩秀曰,武承宣何時出牌,尙不出肅,當該承旨李晉秀遞差,家近而年且少者,亦甚慢忽,尙無動靜,當該承旨南公轍,亦爲遞差,前望單子入之,待下批牌招察任。
承旨前望單子入之,兪漢寧·崔獻重落點。
傳于尹光普曰,右副承旨入侍。
吏曹口傳政事,安州牧使兪漢寧除授事承傳。
傳于李勉兢曰,兵曹堂上前望單子入之,待下批牌招入直。
兵曹堂上前望單子入之,宋銓落點。
以同副承旨崔獻重牌不進罷職傳旨,傳于尹光普曰,許遞。前望單子入之,待下批牌招察任。
承旨前望單子入之,朴宗來落點。
有政。吏批,判書沈煥之進,參判未差,參議宋煥箕在外,行右承旨李晩秀進。以黃昇源爲吏曹參判,朴宗來爲大司諫,趙章漢爲掌令,蔡弘直·李重蓮爲持平,申絢爲正言,李福潤爲校理,金熙稷爲修撰,具庠爲刑曹判書,李喆模爲刑曹參議,申光岳爲吏曹正郞。
兵批,判書具㢞,參判李太亨,參議李東馨病,參知宋銓入直進,左副承旨李勉兢進。護軍徐有臣·洪義榮·李益運,副護軍成德雨·李海愚·南公轍·金啓洛·李肇源,副司直韓光植·鄭魯榮·崔履亨·金觀柱,副司果金銑·李東冕,僉知李晉秀,竝單付。
以江華留守金履翼狀啓,臣十七日行到文殊鎭,連接中軍金璿所報,則當日午時量,內司別提,領飾轎一座,持路文下來是白如可,卽爲撤蓋帳,還爲出來是如爲白乎等,以臣將還營同防守,依前各別嚴飭計料事,傳于尹光普曰,三轎去處,意謂究竟,昨朝又有下去之一轎云爾,則數外有剩,到今尤無疑眩之端,至於捲帳閱視,旣有昨年中軍等郊館回示,用軍律之擧,則非所可論,昨日南營擧措,亦出於爲卿不欲橫罹,兼爲來頭易爲力之意也。昨日回諭,未及見之乎?依前下敎,卽爲上來事,下諭。
承旨前望單子入之,尹光普落點。
傳于李勉兢曰,前假注書吳泰曾,仍察廳任。
傳于李晩秀曰,明日試事法典所在,雖爲之別無事體之所關,雨勢姑無霽意,雖霽,馬路當泥濘,重試文武試對擧儒武試退行於再明日事,分付。
李晩秀啓曰,重試文武對擧儒武試,退行於再明日事命下,而吏文製述,亦在再明,日字相値,何以爲之?敢稟。傳曰,下泉餘響,在於此製,雖於誓戒之後,亦可爲之,待下敎更稟。
以禁府時囚囚徒,傳于尹光普曰,在囚部官付過放送,禁府都事拿處者,亦爲分揀放送,其餘諸囚,卽爲區別功議,勘放後,草記事,分付。
司諫朴瑞源,掌令韓興裕,獻納閔師宣,副校理徐有鍊,正言吳翰源,修撰金熙采啓曰,請寢罪人鄭致達妻出置城外之命,依前還發配所,亟令王府,快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上請亟寢昧爽以後申禁之命,因許捧入未徹之啓,特賜允兪。以下半行刀割噫嘻,痛矣,倚毗如彼其隆,眷遇如彼其深,而孤恩負國,未有若蔡濟恭之甚者也。向來李周奭之罪犯何如,關係何如,朝家處分,旣出嚴正,臺閣論列,亦得體例,則孰敢容喙於其間,而身爲大官,指揮時臺,遽發停啓之論者,是豈常情之所敢出乎?嗚呼,先大王奉先之大孝,我殿下繼志之至誠,草木猶感,豚魚皆孚,則彼是兩聖朝陶甄之人,其一毛一髮,非其己有,而不思對揚,罔念圖報,乃反力護私黨,角勝公議,甘自歸於和應背馳之科,人心陷溺,胡至此極?日昨合辭,實出公共之輿憤,而不敍薄勘,曲費慰藉之聖意,群情由是而益激,大防由是而益壞,思之及此,凜然寒心,請前左議政蔡濟恭,依前合啓,爲先削奪官官爵,門外黜送。向來城門,至今追思,不覺驚駭,鸞駕將至,魚鑰徑下,深夜路次,淸蹕久駐,此實前所未聞,伊時處分,曲加酌量,分別輕重,而至於留都大臣,京城事務,無不專管,則時値回鑾在卽,夜色向深,固當列置探候,恪勤擧行,預請慈旨,仍留門鑰,此是道理之當然,事面之得宜,而旣不得先時檢察,又未能臨機周旋,致有此無前之擧,歸之以無妄,亦罪也,謂之以不察,而不察亦失也。加施不敍,至勤於聖敎,當發公議,尙寂於數旬,豈可以事在過境,置而不論?請前判敦寧金履素,爲先削奪官爵,門外黜送。答曰,不允。其中三字刀割蔡濟恭事,以若眷遇,有若處分,槪出於尊所重而慮後弊,譴罷足矣。且況爲日稍久,正欲收敍,此際見改措語之啓,遣辭或多過中,然一味相持,亦非爲其人之意,何待竟日,姑爲許施,金履素事,毋論啓語之當與不當,不言三司,纔有處分,則此啓卽不過奉承傳發啓者,前啓之停連,時臺時相之有師弟之誼者,私室答問,尙以爲大關於後弊,名以三司合啓,近於奉承傳者,豈可例批?爾等特以新除臺職之故,猶異於許久不發啓者之猝地發啓,雖不處分,此啓斯速停啓。
司諫朴瑞源,掌令韓興裕,獻納閔師宣,正言吳翰源啓曰,請遲晩後物故罪人啓能亟施孥籍,趾賊等凶種快施邦刑,養遂·獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭,捧根脚,夬正王法。措辭見上請承款後物故罪人九宗,亟施孥籍之典。措辭見上答曰,不允。
掌令韓興裕啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上請寢李汝節定配之命,更令王府,嚴覈取服,施以當律。措辭見上答曰,不允。柳師文事,此非相持者,斯速停啓。
司諫朴瑞源·獻納閔師宣,正言吳翰源啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,快正典刑。措辭見上請島配罪人李周奭,更令王府,拿致加刑,限己身島配,雖有赦典,永勿擧論。措辭見上答曰,不允。柳師文事,此非相持者,斯速停啓。
傳于尹光普曰,以若眷遇,有若處分,出於尊所重慮後弊,啓批已及之,大抵所重至重,眷遇有不暇顧,然示此意足矣,豈在於爲日之遠近?且於昨日事,不欲連累於人,下僚猶然,況大官乎?領相受長暇,右揆適在外,昨日事之在於昨日,旣有商量者存,則收敍之遲待今日,蓋亦曲爲地者,律名稍重,而係是爲所重之事,先施一命,無損禮待,欲遂初意,何可踰日乎?前左議政蔡濟恭罪名,一竝還收,遣史官馳傳命召,而仍以入城之意,傳諭。
記注官安經心書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,則以爲臣罪臣自知之,雖病廢尸居,問其職則時相也,時相之不得與時臺,私自往復,臣非不知,島配齋郞之事關莫重,罪在罔赦,臣非不知,我殿下奉先思孝,夙夜洞屬,遹追先大王至孝至誠,臣非不知,而乃於私室,與時臺酬酌,雖無勸成停啓之事,而特以初啓中限死加刑等句語,有非臺閣之所宜發口者,故乃以此等啓何可謄傳爲言,畢竟時臺之惹鬧,雖非臣勸成,與勸成顧何間也,臣之罪,上而爲先大王我殿下之兩朝罪人,下而貽中書無前之羞恥,此殆臣死期將迫,天奪其魄之致也。絲綸渙發,至以後弊凜然爲敎,旨哉王言,臣雖被嶺海斧鉞之律,惟當爲法受罪,更何言哉?三司公議,轉益嚴峻,臣之待罪江郊,猶屬偃便,方擬走伏鄕陬,恭俟金木,卽於夢寐所不到,史官馳到江上,傳宣別諭,開示旣嚴且溫,罪名乍允旋收。嗚呼,此何恩數,此何眷遇?臣雙擎百拜,只有血淚被面而已,至若下端,以昨日事,反復爲敎者,在臣身,實爲父母生我顧我復我之恩,而以聖上天地日月光明正大之學言之,或恐有嫌於以直養,而充塞兩間之義也,臣以受恩如天之身,抱愛君如父之心,敢於附奏,贅容他喙,臣罪至此,尤合萬死,御符至重,不可蹔安於罪纍之所,玆敢冒萬死還納,瞻望宸極,神精飛越,不知所云云矣,敢啓。答曰,知道。更遣史官,傳授命召,還就京第後書啓。
司諫朴瑞源,掌令韓興裕,獻納閔師宣,正言吳翰源啓曰,臣等俱以無似,本不合於淸朝耳目之任,而除拜見職,適在於不言三司處分之後,故臣等他不暇顧,章皇出肅,聯陳當發之啓,粗效一日之責矣。伏承批旨,滿紙辭敎,誨責備至,至以奉承傳爲敎,臣等聚首相顧,滿心慙恧,以此情踪,何可一刻晏然於臺次乎?請命遞斥臣等之職。答曰,勿辭。
尹光普啓曰,司諫朴瑞源,掌令韓興裕,獻納閔師宣,正言吳翰源,一日再啓煩瀆,退待勿論之意,敢啓。傳曰,知道。新除授臺諫牌招處置。
李勉兢,以都摠府言啓曰,今日入直內三廳武兼禁軍及軍兵等當爲中日習射,而雨勢如此,不得爲之之意,敢啓。傳曰,知道。
李晩秀,以內醫院都提調·提調意啓曰,內醫金進源,陞差御醫事,命下矣。依下敎,內醫金進源,陞差御醫之意,敢啓。傳曰,知道。
李晩秀,以兵曹言啓曰,內禁衛將李章漢,身病猝重,時月之內,無望供職,呈狀乞遞,實病旣如是,則宿衛領軍之任,不可久曠,改差,何如?傳曰,允。
李勉兢,以兵曹言啓曰,依下敎,宣傳官李時晦,決棍十度之意,敢啓。傳曰,近來參下新進之行步,無異於玉堂學士,比之傳命之注書,反爲遲緩,寧有如許紀綱乎?更或不悛,則行首宣傳官,承傳宣傳官,嚴棍充軍,以此嚴飭,承旨若嚴飭,又卽論罪,則豈有是弊?此後更加嚴飭,可也。
李勉兢,以兵曹言啓曰,龍虎營待年軍沈鳳養,今月十六日抱川松石隅近處,小豹虎一頭,私獵捉得以納,故依例封進,而取考軍兵施賞前例,則先殺軍,三升一疋,木綿二疋,布子一疋,而待年軍則例陞元軍矣,今此沈鳳養,係是待年軍,依他例元軍陞實之意,敢啓。傳曰,知道。卿處賜給脛骨,與之從兄,可也。
李勉兢,以一所巡廳言啓曰,去夜初更五點量,犯夜人幼學柳宬喆報捉,依例移送秋曹之意,敢啓。傳曰,知道。
李勉兢,以二所巡廳言啓曰,今月十三日初更四點量,犯夜人吳載龍,令監軍兵郞,依更數勘放事,命下矣。依傳敎,吳載龍,決棍十度後放送之意,敢啓。傳曰,知道。
李勉兢,以兵曹言啓曰,今二月十三日二所巡廳犯夜被捉禁衛營別武士宋在恒,依更數,嚴棍十度之意,敢啓。傳曰,知道。
李勉兢,以刑曹言啓曰,因一所巡廳啓辭,去夜初更量犯夜人幼學柳宬喆,移送秋曹事,命下矣。依更數,柳宬喆,決笞三十度,放送之意,敢啓。傳曰,知道。
尹光普,以義禁府言啓曰,在囚部官等,附過放送,禁府都事拿處者,亦爲分揀放送,其餘諸囚,卽爲區別功議,勘放後,草記事,命下矣。尹心約·李玄始·禹成模·鄭文綏·尹鉉東·徐興輔等,附過放送,朴正圭,分揀放送,而徐有榘本府議啓內,身在直中,問安啓辭,不爲書待,至有請出承傳色還入之擧,事未前有,極爲可駭,以此照律罪,朴思弼傳旨內,崔鴻漸·孔道弘,雖甚可駭,何異於向者關東人冒稱嘉善大夫兵曹判書乎?專由道臣·守令之不能照檢之致,拿問嚴處,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。徐有榘·朴思弼,各杖八十收贖,奪告身三等,而徐有榘曾祖宗玉,揚武原從功臣,朴思弼十四代祖仲孫,靖難功臣云,竝功減一等,各杖七十收贖,奪告身二等放送,李景壽本府議啓內,還餉舊逋,已經勘斷,不必更論,辛亥還穀,渠旣分給,迫歲遞任,而不能了殺,以致尙此虛留,則今不可以未及勘簿,有所寬恕,以此照律,罪取考律文,則大明律制書有違條有曰,凡奉制書,有所施行,而違者杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣,李景壽杖一百收贖,告身盡行追奪,而其曾祖世瑾,揚武原從功臣云,功減一等,杖九十收贖,奪告身四等,放送,何如?傳曰,允。
尹光普,以刑曹言啓曰,因承政院啓辭,徵索藥物之別監,照法重繩,不能檢飭之司謁,掩置不告之掌務官,亦爲科治事,命下矣。取考律文,則大明律制書有違條有曰,凡奉制書,有所施行,而違者杖一百,不應爲條有曰,凡不應得爲而爲之,事理重者,杖八十,依此律,別監趙富孫,決杖一百,司謁韓相謙,掌務官金進源,各杖八十之意,敢啓。傳曰,知道。掖隷之俾不得接足於藥院近處,無敢以纖毫之物徵索,卽御極以後一副當規模,則近頗解忸,至入於日前摘奸,莫曰微物,所犯甚大,豈可例杖卽放?令亞堂箇箇考察,嚴杖照律定配,大抵內醫與引儀,同是中庶之職,而御醫則所重自別,若有科罪,例皆囚之王府,囚亦不得請刑,用文侍從·武宣傳例,觀此草記,以決杖八十爲辭,然則日前聯疏之本意,何相反也?法不可自下彼此而低仰,卿等禁推,內局亦有御醫·內醫之層分,則獨於引儀,烏可不然?此後兼引儀以上,用內醫例,拿囚於王府,假引儀則以雜歧例,自本曹擧行,沈憲永,下敎之下,圖囑謀免之罪,亞堂朝房開坐,限直招嚴杖,捧遲晩草記,可也。
尹光普,以刑曹言啓曰,因本曹草記批旨內,掖隷之俾不得接足於藥院近處,無敢以纖毫之物徵索,卽御極以後一副當規模,則近頗解忸,至入於日前摘奸,莫曰微物,所犯甚大,豈可例杖卽放?令亞堂箇箇考察,嚴杖照律定配,大抵內醫與引儀,同是中庶之職,而御醫則所重自別,若有科罪,例皆囚之王府囚亦不得請刑,用文侍從·武宣傳例,觀此草記,以決杖八十爲辭,然則日前聯疏之本意,何相反也?法不可自下彼此而低仰,卿等禁推,內局亦有御醫·丙醫之層分,則獨於引儀,烏可不然?此後兼引儀以上,用內醫例,拿囚於王府,假引儀則以雜歧例,自本曹擧行事,命下矣。依下敎,別監趙富孫,箇箇考察,各別嚴杖一百後,慶尙道彦陽縣定配所,卽爲押送,御醫金進源之於掖隷徵索時掩置不告之罪,自臣曹法不當科治,移義禁府處之,何如?傳曰,知道。別無可問之端,後勿與授之意,嚴飭放送,可也。
尹光普,以刑曹言啓曰,因本曹草記批旨內,沈憲永,下敎之下,圖囑謀免之罪,嚴杖捧遲晩草記事,命下矣。依傳敎,前引儀沈憲永,各別嚴杖,箇箇考察,反覆究問,至於三十度,而其所圖免之狀,一辭發明,終不直招者,究厥情狀,萬萬巧惡,更加嚴杖,期於取服,何如?傳曰,遲晩之前,決不止杖,況嚴杖之意,豈特爲圖囑謀免而已?所關不輕,嚴杖不服,當嚴刑取招,嚴刑不服,又當限直招,期於立法而後已,卿認以爲弄擧而歇杖乎?爲先加杖限三十度,捧直招草記。
尹光普,以刑曹言啓曰,因本曹草記批旨內,遲晩之前,決不止杖,況嚴杖之意,豈特爲圖囑謀免而已?所關不輕,嚴杖不服,當嚴刑取招,嚴刑不服,又當限直招,期於立法而後已,卿認以爲弄擧而歇杖乎?爲先加杖限三十度,捧直招草記事,命下矣。依傳敎,罪人沈憲永,更加各別嚴杖三十度究問,則招內以爲,當初決杖命下之後,金吾與秋曹之受杖,杖固一也,而自以卑微之類,獲忝朝官,則秋曹受杖,不如金吾決罪之爲朝官貌樣,故私心不能無彼此趨避之意,而至於圖囑一款,實無所犯云矣。今以渠招觀之,金吾秋曹,旣有趨避之心,則其不能順受天命,恭俟處分,卽此可知,圖囑一款,亦是次第間事,而終始抵賴,固已痛惡,緣渠犯科,以致所關之不輕,則此一款,尤合罔赦之科,不可以杖問取服,各別嚴刑,期於得情,而屢煩飭敎之下,不能捧直招以聞,臣不勝惶恐之意,敢啓。傳曰,卿則姑爲退去後坐起時,加杖二十度草記,可也。
領議政洪樂性箚曰,伏以,臣以下四行刀割日前辭單,反承溫音,旣諭以無異長暇,又許以數朔攝養,恩旨鄭重,逈出尋常,臣伏地擎讀,且惶且感,不知癃耋賤臣,何以得此於天地父母也。在臣分義,固當銜恩頌德,蹙伏恭竢,不敢復爲煩瀆之計,而第臣昏耗,冒據重任,不能明義理而扶彝倫,將見國不得爲國,而人不得爲人,則寧不凜然而心寒乎哉?且況年迫八耋,氣血枯涸,形衰病癃,已成沈痼,旣耗之神識,安可望其復完?已澌之精力,不可得以復强,則其決不可以時月調治,而望其差復也,亦已明矣。玆不得不重犯猥越之誅,仰瀆崇嚴之下。伏乞聖明,念相職之不輕,察臣懇之至切,特垂體諒之私,將臣本兼諸任,亟許一倂遞改,俾上而無曠官之嘆,下而免冒位之罪,以卒生成之澤,得遂優游之願,千萬幸甚,取進止。答曰,省箚具悉卿懇。昨於路次,累言之矣,旣非獲已,亦屬遂事,何必更有云云?且況期於慣習,昨年亦有設言於卿等者,卿須安心,依前批穩攝。仍傳曰,此批答遣史官,傳諭。以下六十一行半刀割
都承旨黃昇源疏曰,伏以,臣卽接小報,以諸僚之循例申退,至降特遞之命矣。夫申牌纔報,退出禁門之時,臣實居先,而諸僚則俱是隨臣之後也。今於郵罰之下,使諸僚皆被鞶褫,而臣獨倖逭,豈不誠萬萬惶悚哉?且臣猥以庸陋,忝叨見職,院中之事例,一無修擧,前後恩除,徒積瘝厥之懼,而矧此與諸僚同其退,而不同其罪,尤豈私分之所安哉?束帶聽漏之際,伏見傳敎下者,不敢如例仕進,冒控短章,仰請譴何。伏惟聖慈,亟降明旨,重勘臣不職之罪,以安私分,不勝幸甚,臣無任云云。
以都承旨黃昇源上疏,傳于尹光普曰,名以處義,則無大無小,各有適當底道理,不當處義而處義,大關分義,昨日承宣處分,卽不當申退而申退之罪也,都承旨例無坐直之事,則此疏何爲?屑越甚矣,還給,承旨無牌,則無時不得入來,而此等承宣,何可出牌乎?以下十二行半刀割
丙辰二月十八日午時,上御重熙堂。右副承旨入侍時,右副承旨兪漢寧,假注書韓致重,記事官馬思人,記注官安經心,以次進伏訖。上曰,臺諫入來,則何不傳啓乎?漢寧曰,方欲傳啓,而未及爲之矣。上曰,臺啓入之。賤臣承命出傳持入。上命書批答,命書傳敎曰,中官李春洽·朴成杓,令該府定配。又命書傳敎曰,中官金始采,放,梁濟漢,拿處。上曰,昨日事果何如耶?漢寧曰,臣意則以一提學沈煥之之箚爲是矣。上命書傳敎曰,當該承旨,安州牧使除授,使之卽刻辭朝,倍道赴任,若或愆限,令道臣狀聞。命書榻敎曰,承旨前望單子入之,待下批牌招察任。命退,承史以次退出。
上在昌德宮。停常參·經筵。
尹光普啓曰,大司憲徐有臣未肅拜,執義李城輔在外,掌令趙章漢,持平李重蓮·蔡弘直傳旨未下,掌令韓興裕引避退待,監察茶時之意,敢啓。傳曰,都憲與山林外,未肅拜在外臺諫許遞。前望單子入之,待下批牌招,使卽處置,仍令殿試時押班。
尹光普啓曰,卽伏見慶尙監司李泰永,因吏曹關宣召人上來與否狀啓,則傳敎內,遞給二嶺人之二字,疊書以給字,勤諮之諮字,書以儲字,莫重下敎,有此誤書者,已極未安,而下段口傳政一句語,不成文理,大違體格。曹關之有此錯謬,道臣之不能照檢,俱不可無警。原狀啓今方捧入,而當該發關堂上及該道臣,竝推考,何如?傳曰,嶺南素稱士夫之鄕,則以不成文理之誤書者頒示,豈非朝廷之羞恥?其委折問于該曹,使之首實草記後,該堂論勘,而該道臣處書目,嚴題査問,狀啓還下送,可也。
傳于李晩秀曰,禮房承旨入侍。
兩司前望單子入之。大司諫李義綱,掌令吳鵬南,持平金宗發落點。
傳于李勉兢曰,訓局都提擧,間雖出代,無異於未出代,前都相仍任。
韓致重赴擧代,南正和爲南行假注書。
吳泰曾赴擧代,朴性奎爲南行假注書。
事變假注書閔命爀赴擧代,嶺南宣召人柳尋春,添書落點。
柳尋春奉命代,趙鎭球爲南行事變假注書。
李勉兢啓曰,今此試望中時無職名人,令該曹口傳付軍職,何如?傳曰,允。
李晩秀啓曰,明日重試文武科殿試,對擧別試文武科殿試時,試所承旨,當爲分排進去,依近例假承旨差下,以爲備員擧行之地,何如?傳曰,前承旨李益運·李肇源·金啓洛·金祖淳,假承旨差下,牌招察任,試所承旨望筒,卽爲書入。
傳于李勉兢曰,以薦單事,飭敎未幾,幺麽注書望,又敢爲此駭然之習。日前摘奸,初曰無頉,旋捉五司,其時欲爲嚴處,而更觀前頭之意,有所下敎矣。渠之所爲,又復若此,意謂勤幹,欠誠若此,望筒勿施,令他注書擬入。雖已點下,其在必革舊習之道,當該假注書曺錫中,不可不嚴處。黃土權管差定,當日下送。
兵曹口傳政事,黃土歧權管單曺錫中。
事變假注書閔命爀書啓,臣敬奉聖諭,馳往傳授命召于西部龍山坊桃花洞外契議政府左議政蔡濟恭所住處,則以爲,情勢惶蹙,無路轉動云矣。臣旣承還就京第後書啓之命,而大臣今不還第,姑爲仍留之意,敢啓。傳曰,更當傳諭,爾則先爲入來。
尹光普啓曰,議政府左議政蔡濟恭,又使錄事,來納命召,何以爲之?敢稟。傳曰,昨諭略言之,且今使行,有詢問者。安心入城事,更令史官傳諭,仍傳命召。
記注官安經心書啓,臣敬奉聖諭,馳往傳授命召于西部龍山坊桃花洞外契議政府左議政蔡濟恭所住處,則以爲,臣罪戾未勘,職名如舊,至恩雖切,感泣私悰,益復惶蹙。去就一節,今無可論,恩敎之下,萬無蠢動之望。惟願速被嚴誅,以正孤恩負國之罪而已云矣,敢啓。答曰,知道。待齎去命召史官復命,更當敦諭矣。
朴宗來啓曰,左議政蔡濟恭,又使錄事,來納命召,何以爲之?敢稟。傳曰,卿何若是?使事詢問,亦有關係,須卽入城事,遣史官傳諭,仍傳命召,與之偕入。
傳于朴宗來曰,侍從堂上堂下違牌坐罷人,敍用。
朴宗來啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之。蔡弘履·尹行恁落點。
蔡弘履啓曰,明日殿座,承旨不可不備員。未差之代,政官牌招,開政差出,待下批仍卽牌招察任,何如?傳曰,前望單子入之,待下批牌招察任。
承旨前望單子入之。李魯述落點。
蔡弘履啓曰,明日殿座,承旨不可不備員,而右副承旨李魯述在外,何以爲之?敢稟。傳曰,許遞。前望單子入之,待下批牌招察任。
承旨前望單子入之。尹光顔落點。
蔡弘履啓曰,明日殿座,承旨不可不備員,而新除授承旨尹光顔在外,何以爲之?敢稟。傳曰,許遞。前望單子入之,待下批牌招察任。
承旨前望單子入之,朴宗來落點。
傳于李勉兢曰,當該注書汰去,前假注書具得魯,仍察廳任。
傳于林濟遠曰,未肅拜刑曹判書許遞。前望單子入之。
刑曹判書前望單子入之。尹師國落點。
傳于尹光普曰,新除授刑曹判書牌招察任。
兵曹口傳政事,大護軍具庠。
朴宗來,以吏曹言啓曰,今月初二月,以嶺南宣召人南基萬·李萬運·柳尋春·張胤宗催促起送之意,自臣曹關飭慶尙監營矣。卽接該監司李泰永移文,則尙州居進士柳尋春,已於昨年十二月十九日發行。寧海居前佐郞南基萬,柒谷居前都事李萬運發行與否,自該邑尙未報來。仁同居參奉張胤宗,今年爲七十四歲,而氣力衰盡,八載嬰疾,轉側須人,不得上去云矣。敢啓。傳曰,知道。以湖南飭諭批旨,亦爲措辭關飭,參奉張胤宗,果難强迫,則不可虛縻職名。本職姑爲改差,仍付軍職,令該道特給今朔之祿,以示念先正之意。日暖後如可上來則上來,然又難强軍職,狀聞減下事,分付道臣。湖南則薦剡者三人,宣召者又有人,而本道尙無言。大抵此道臣,自在海藩,其所擧行,全沒嚴畏之意,凡有朝令,慢忽莫甚。雖付含容之科,寬假已久,而惟不知悛,則獨不畏邦有常憲乎?第以此意嚴問草記,可也。
以正言·持平前望單子。傳于李勉兢曰,嶺南宣召人前佐郞南基萬,前都事李萬運除授,乘馹上來事,下諭。
吏曹,持平李萬運,正言南基萬除授事,承傳。
以司諫朴瑞源,獻納閔師宣,正言吳翰源,掌令韓興裕牌不進罷職傳旨,傳于尹光普曰,只推,更爲牌招。
以江華留守金履翼狀,啓殿試進定日字,該曹更無知委,臣亦不能致察,本府直赴人等,或有未及赴試之歎,惶恐待罪事,傳于李勉兢曰,豈有如許事體?其在嚴科場重國試之道,不可歇勘,卿與該堂,事過後,令廟堂草記勘罪。不爲待令之武士,非渠之罪,雖或未及於畢試前,特爲許付於榜末,以爲唱第之地。
李晩秀,以兵曹言啓曰,因承政院啓辭,臣曹發關堂上及慶尙道臣推考事批旨內,嶺南素稱士夫之鄕,則以不成文理之誤書者頒示,豈非朝廷之羞恥?其委折問于該曹,使之首實草記後,該堂論勘,而該道臣處書目,嚴題査問,狀啓還下送,可也事,命下矣。臣曹之奉承傳敎,關移該道時,誤書莫重傳敎字句,而又其跋誤,全不成說,大違關文格例。至於喉院之請推,致勤首實草記之批敎。其時行關臣煥之,以長官擧行,不能審愼之失,不勝惶恐之意,敢啓。傳曰,在西銓也,任他吏奸,又於本曹,不但若此而已。做錯皆在於該道藩閫者,大是不察。卿則爲先從重推考,可也。
朴宗來,以吏曹言啓曰,今正月二十五日,以湖南宣召人繕工監副奉事魏伯珪,卽爲起送之意,自臣曹關飭全羅監營矣。卽接該監司徐鼎修移文,則魏伯珪呈單內,犬馬之齒,今亦七旬,而自昨年臘月,又得重病,添以眩暈,委頓床次,轉側須人。以此病狀,末由登程,姑觀病差日暖,馳進肅謝,以伸微忱云。魏伯珪雖爲薦剡之儒士,與抄選經筵之人,逈有差等,則乃敢以姑觀病差,日暖馳進等語,附陳於下段者,揆以體例,甚爲僭妄,而該道臣只依其言,登諸狀聞之文字者,亦涉不審。該道臣徐鼎修推考,伯珪使之催促登程,何如?傳曰,允。朝廷莫嚴者體例,而旣非徵招之列,則所對殊甚未安,而遠人生疎,足可容恕。此後令道臣,申諭體例於宣召諸人事,嚴飭道臣處,可也。
李晩秀,以禮曹言啓曰,今二月二十五日重試及別試放榜時,親臨與權停例,何以爲之,而處所,以何處擧行乎?敢稟。傳曰,明政門,當親臨爲之。以此分付,可也。
李晩秀,以弘文館言啓曰,新除授修撰金熙稷,時在慶尙道安東地。經筵入番事緊,請斯速乘馹上來事,下諭。傳曰,依啓。
李勉兢,以兵曹言啓曰,卽接南所衛將具壽民牒報,則賓廳南簷咫尺地,古木一株,因雨顚仆,簷瓦略干破傷云。顚仆古木,依例令該所斫去。簷瓦破傷處,令該曹待開霽,卽速修改之意,敢啓。傳曰,知道。
李勉兢,以兵曹言啓曰,今二月二十日文臣朔試射日次,而殿座相値,不得爲之之意,敢啓。傳曰,知道。
李勉兢,以兵曹言啓曰,直赴殿試奉承傳別武士鄭光周等一百四十一人,會試人馬兵蔡齊奉等五十八人,隨其錄名,許赴於明日殿試之意,敢啓。傳曰,知道。
李勉兢,以訓鍊都監言啓曰,今此對擧別試武科時,武藝廳中直赴會試人,別單書入之意,敢啓。傳曰,知道。
李勉兢,以訓鍊都監言啓曰,依下敎,平壤居回榜人金德謙處,宴需米三石,木綿五疋,考例助給之意,敢啓。傳曰,知道。
李勉兢,以禁衛營言啓曰,依下敎,平壤回榜人金德謙處,宴需米三石,木錦五疋,考例助給之意,敢啓。傳曰,知道。
李勉兢,以御營廳言啓曰,依下敎,平壤居回榜人金德謙處,宴需米三石,木五疋,依例助給之意,敢啓。傳曰,知道。
朴宗來,以訓鍊都監言啓曰,今二月二十日文武官重試及對擧別試殿試時,因兵曹節目,金虎門軍七十名,把摠李琦鉉,哨官李重葉率領,明政門外設布帳外排立。廣智營軍六十名,哨官金應潤率領,春塘臺下設布帳外排立。東營軍四十五名,哨官金性濈,集春營軍四十名,哨官鄭率領,弘化門外左右邊列立。雜人一竝嚴禁,事畢後各還直所,而竝待標信擧行之意,敢啓。傳曰,知道。
朴宗來,以御營廳言啓曰,今二月二十日明政門親臨重試文科殿試,春塘臺親臨對擧別試文武科及重試武科殿試時,依兵曹節目,銅龍門入直軍四十名內,除營直五名,該入直哨官李光玄率領仍直。其餘三十五名,哨官崔鳳興率領,明政門設布帳外排立。弘化門入直軍五十七名內,除營直五名,該入直哨官金禹鼎率領仍直。其餘五十二名,哨官印時彦率領,春塘臺下設布帳排立。事畢後各還本處入直,而竝待標信擧行之意,敢啓。傳曰,知道。
朴宗來,以御營廳言啓曰,本廳把摠李煥,身病甚重,勢難察任,改差,何如?傳曰,允。
尹光普,以刑曹言啓曰,依下敎,兩司奇別書吏方羲奎,廣州府舞童島,定配所,卽爲押送之意,敢啓。傳曰,知道。
掌令吳鵬南啓曰,司鍊朴瑞源,掌令韓興裕,獻納閔師宣,正言吳翰源,以臣等俱以無似,本不合於淸朝耳目之任,而除拜見職,適在於不言三司處分之後。故臣等他不暇顧,章皇出肅,聯陳當發之啓,粗效一日之責矣。伏承批旨,滿紙辭敎,誨責備至,以奉承傳爲敎。臣等聚首相顧,滿心慙恧,以此情踪,何可一刻晏然於臺次乎?引嫌而退。晩始發啓,實緣新除,不可以此輕遞言官。請司諫朴瑞源,掌令韓興裕,獻納閔師宣,正言吳翰源,竝出仕。答曰,依啓。以下三十五行刀割
上在昌德宮。停常參·經筵。
文武重試別試殿座罷後,內閣·政院·玉堂·藥房口傳問安。答曰,知道。
藥房提調鄭存中,副提調蔡弘履啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李晩秀啓曰,明日常參·經筵,取稟。傳曰,停。
李勉兢啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
朴性圭奉命,代以吳慶元爲南行假注書。
趙鎭球在外,代以兪殷柱爲南行事變假注書。
傳于李晩秀曰,孝陵參奉張胤宗之代,令該曹口傳差出。
吏曹口傳政事,以柳尋春爲孝陵參奉。
假注書·柳尋春書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,則以爲,臣於病伏俟勘之中,半夜江村,史官馳傳聖諭,驚惶感激,益無措躬之所。臣之孤恩負國,合被重誅,臣自知之,何待公議?負罪而未蒙當律,趨召而還入脩門,國體臣分,寧有是理?恩旨之下,無以奉承,惟願速就金木之典而已云矣。臣旣承偕入之命,姑爲仍留之意,敢啓。傳曰,知道。雖難遽然造朝,亦何久處江干?安心入城事,遣史官傳諭,期於偕入京第。命召必當入來,如逢於路上,偕來史官,還爲齎去事,分付。爾則先爲入來。
傳于李晩秀曰,園底武士,府內武士試射及親軍衛朔試射賞格,依後錄分給,而今日殿試,已爲設場。直赴殿試之類,除殿試當付榜末,直赴會試之類,卽爲起送,則當追後親試入格者,亦付榜末,同爲唱第。此意,卿其知悉,依後錄擧行,而直赴帖,自政院,與有旨成送,卿其祗受事,下諭于水原留守。
南行假注書朴性圭書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,則以爲,臣之息偃江干,已是刑政之失於太寬,由江干而入京第,是豈擬議之事乎?恩旨屢降,轉動無路,惟願速被嚴誅而已云矣。臣則旣承偕來之命,姑爲仍留之意,敢啓。傳曰,知道。
以京畿監司金文淳狀啓,果川縣監金履裕罷黜事,傳于尹光普曰,情勢自情勢,所重自所重,往役義重,白衣亦從事。出場之前,雖不可以守令自居,仍留役所,以待竣事,有何不可乎?已以兼帶哨官,令壯帥發送董役,此狀啓,還下送。邑務則姑令定兼官代察事,回諭。
李晩秀,以工曹言啓曰,今此春奉審時,宗廟瓦㽅執頉二十五坐,永寧殿瓦㽅執頉七坐,合三十二坐,自臣曹各別精造。與本署提調臣沈頤之,戶曹判書臣李時秀,廟司令李田秀,眼同奉安于祭器欌之意,敢啓。傳曰,知道。
李勉兢,以備邊司言啓曰,知事李弘稷,歸路病滯公州,去月卒逝,今將返葬於咸平地。曾經二品,擔軍題給,載在法典,依例分付於兩道,何如?傳曰,允。
朴宗來,以刑曹言啓曰,飯監韓廷佑,京畿豐德府,定配所押送。飯監李仁禧,各色掌李春彬,各嚴杖一百,放送之意,敢啓。傳曰,知道。
朴宗來,以義禁府言啓曰,中官李春洽·朴成杓定配事,承傳啓下矣。李春洽黃海道文化縣,朴成杓京畿仁川府定配,而竝以承傳內辭意,具罪目依例發遣府羅將,押送于各其配所,何如?傳曰,允。
以廣州留守徐有隣狀啓,雨澤農形事,判付內,啓下戶曹爲旀。諸道巡營,各處留司,皆有測雨器,而卽因先朝下敎,自度支造送,昭載備考文蹟,則本府出鎭之後,尙不下送,該府雨澤狀聞,測雨器水深形止,未免闕却。該曹事不察,依受敎造送。此後該府狀聞,依他例爲之事,分付爲良如敎。
丙辰二月二十日卯時,上御明政門。文科重試試取,仍詣春塘臺。文科別試,武科重試別試試取入侍時,行都承旨蔡弘履,行左承旨林濟遠,行右承旨李晩秀,假承旨李益運,左副承旨李勉兢,假承旨李肇源·金啓洛·金祖淳,右副承旨朴宗來,同副承旨尹光普,假注書吳泰曾·具得魯,記注官馬思人·金良倜,檢校直閣金勉柱,以次侍立訖。上具翼善冠·衮龍袍,乘輿出永淸門,詣明政門,降輿陞座。引儀唱試官以下入就位行禮。文科試官讀券官右議政尹蓍東,吏曹判書沈煥之,刑曹參判趙鎭寬,對讀官行副護軍金熙朝·洪義浩·李義駿·李儒慶入就位,行四拜禮訖,以次進伏。蓍東曰,侵早勞動,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,今番南營動駕,群情疑眩矣。語未畢。上曰,今日當爲好言,勿提他事,可也。況已從卿等之請乎。仍命煥之,書御題。表曰,唐李泌進身箋。賦曰,旣獻於朕,非卿所有。宣敎訖。上曰,欲戒新進躁進之風,欲白文呈券者,出去,可也。蓍東曰,謝恩使今以不送定奪,而節行則以今番差出,謝使仍爲之事,命下矣。出疆尙遠,而位著乏人,正卿排擬,尤爲苟艱云。判府事樞銜,今姑減下,以爲隨窠擬除之地,何如?上曰,依爲之。蓍東曰,卽見兩使行先來狀啓,則謝恩使之不必差送,太上皇,令閣老,宣旨於御榻上引接使臣之時。其軫念之鄭重勤摯,可知,勢當遵依勿送。頒詔別賜物謝恩及三節合竝與方物移準,與使臣參宴四度謝,皆於節使之行,竝與二起方物,而順付入送,恐合事宜。依下敎問之于領左相,亦無異議,故敢此仰達矣。上曰,依爲之。節使則以今番差出謝使,仍爲之,可也。出擧條上還乘輿,出光德門,入靑陽門,詣春塘臺御大次。引儀唱試官行禮,武所試官考官右議政尹蓍東,兵曹判書具㢞,行副護軍徐有大,漢城府左尹李漢豐,參考官行副護軍吳泰賢·閔致協·朴應浩·朴宗和入就位,行禮訖,以次進伏。命煥之,書別試御題。賦曰,槐陰滿庭,懸題訖。上曰,重試武科,先爲試取,文所試官,姑爲權退,可也。命書榻敎曰,以文武重試試官,仍爲對擧文武科別試殿試試官。上曰,武科呼不,若非故犯,則竝令赴試,可也。益運曰,田弘稷今番重試,父子同赴,竝爲入格,當依例拔去矣。上曰,其父赴科,其子又赴,人事駭然矣。令別將決棍五度後,拔去,可也。上曰,今番武科初試入格十六人,越射登科者爲十五人,可謂初有矣。命科次別試試券。上敎蓍東曰,此題,何如?蓍東曰,題似易而難,蓋以槐擬相,以子譬陰,善做不易矣。上曰,此是王晉公之所植矣。晉公云,吾雖不爲王傅官職,兒子二郞必做,堂植三槐,卽子爲三公之意也。蓍東曰,然矣。蓍東曰,今榜取幾人乎?命書傳敎曰,今番重試對擧別試文科,取三人。又命書傳敎曰,新恩政事,當日爲之。科次訖。命書榻敎曰,入格儒生待令。通禮跪啓禮畢。上乘輿,由靑陽門·光德門。上曰,輦路不爲植炬,事未前有,萬萬駭然。命書榻敎曰,工曹首堂上罷職,諸堂一竝遞差,該色郞廳拿處。由明政門,入永淸門,還內。諸臣以次退出。
丙辰二月二十日酉時,上御便殿。重試科次入侍時,行右承旨李晩秀,左副承旨李勉兢,假注書具得魯,記注官金良倜,記事官吳泰曾,讀券官右議政尹蓍東,吏曹判書沈煥之,刑曹參判趙鎭寬,對讀官行副護軍洪義浩·金熙朝·李儒慶·李義駿,以次進伏訖。上曰,試券入之。試官進前考券,可也。蓍東曰,今榜取幾人乎?命書傳敎曰,今番重試文科取十人。上曰,自表先考,而兩題中選之多少,當從兩券中製之優劣矣。上曰,丁巳年重試前例,考出於日記及吏·兵曹謄錄,可也,科次訖。上曰,今番入格,無非有文名者,可謂善考矣。上曰,冊封之言,雖非乾隆之親所云云,而閣老言於使臣,則此必是乾隆之意也。今年之請與不請,更對卿等登筵,相議爲之矣。蓍東曰,待領相登筵議之,似好矣。命書傳敎曰,翰圈,明日爲之。又命書榻敎曰,別兼春秋當付人,令該曹口傳單付,待開門牌招。仍命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李晩秀啓曰,明日常參·經筵,取稟。傳曰,停。
李晩秀啓曰,來二十五日,朝參日次,而親臨放榜相値,頉稟之意,敢啓。傳曰,知道。
朴宗來啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南,韓興裕呈辭,監察茶時之意,敢啓。傳曰,知道。
傳于林濟遠曰,諸承旨持公事入侍。
傳于李勉兢曰,左副承旨入侍。
李勉兢啓曰,左議政蔡濟恭,又使錄事,來納命召,何以爲之?敢稟。傳曰,命召之際,非待命,而旣傳還納,纔納旋送,卽常格之外,姑爲捧留,以待入城後傳致事,該房知悉。尙處江外,處義太過,安心入城事,偕來史官傳諭。
傳于李晩秀曰,重試入格文臣入侍。
尹光普啓曰,事變假注書閔命爀,身病猝重,勢難察任,今姑改差,何如?傳曰,允。
閔命爀改差,代以李游夏爲事變假注書。
李游夏在外,代以任俊常爲事變假注書。
傳于朴宗來曰,誓戒隔日,寒食差祭執事官,難以塡差云。卿宰侍從堂上堂下違牌坐罷及不敍罷削人,竝敍用。
傳于李晩秀曰,侍從居中人,竝蕩滌。
傳于李勉兢曰,遠人收攬,奚獨文蔭朝士爲然?雖於超距擧石之輩,未嘗不留意奬拔。北關之六兩二百步能射者趙明載,選置壯勇衛,旋除宣沙浦好窠。同時收用之關西表建瞻,亦能遠射百五六十步,今榜重試又以五十步近處入格,此等人不可不拔例收用。寧城僉使見窠,令該曹單付,唱榜後下送,而今榜武科重試壯元,皆出於關西,而或除堂上實職,或除西路邊將者,蓋欲使河朔健夫,倍激膽略。以此意,下諭于關西道帥臣,各於興武貢武之院,大書揭板。仍將此敎,輪示道內列邑,俾有干城腹心之效。
以水原留守趙心泰狀啓,外營左右列親軍衛,春等都試試取人等姓名矢數後錄事,判付內,啓下兵曹,今行多日露處,勞役旣多,且其軍容,漸至鍊熟,極爲可嘉。第一第二名,特竝直赴殿試,付之榜末,卽令畿伯撥馬知委外使處,唱榜及良,使之起送爲良如敎。
以武科重試甲科第一人韓守憲送東單子,傳于尹光普曰,加資。今日政付兵批實職事,分付。
以武科重試人部將曺慶信等陞六單子,傳于尹光普曰,出六窠積滯之時,不可又付虛司果。仍其窠行參上之職,待其陞遷,依例以參下差代事,分付。
以武科甲科第一人李應泰送東單子,傳于尹光普曰,十六人初試,十五人入格,可謂初見。況皆是平壤,而餘一人又是龍崗人。關西武士之武藝超等,極爲可嘉,何必送東?道內僉使別將中,如有滿瓜者,今政差送事,分付。
傳于朴宗來曰,吏判事,豈上疏之事,亦豈持難之事乎?從重推考,旣經府使,且有特敎,何必作爲階梯?重試人柳協基,直以加資,特爲下批,當刻啓下。
吏曹口傳政事,別兼春秋二單,徐有聞·洪樂游。
有政。吏批,判書沈煥之進,參判黃昇源式暇,參議宋煥箕在外,行左承旨林濟遠進。以李景溟爲副修撰,申思運爲工曹判書,黃昇源爲知春秋,李致中爲內醫提調,金翊休爲工曹參判,徐郁修爲工曹參議,李鍾徽爲尙衣主簿,都監都提調蔡濟恭仍任事,承傳。掌樂正申鳳朝今加通政,重試文科甲科第一人,副校理徐有鍊,副司直李日運,已上今加通政,重試前資窮準職,依法典陞堂上,副司直柳協基今加通政,特爲加資事承傳,同春秋單黃昇源。
兵批,判書具㢞進,參判李太亨病,參議李東馨病,參知宋銓入直進,左副承旨李勉兢進。以崔爲同知,李潤春爲內禁將,尹悌東爲文兼,金夏璉爲訓鍊判官,金聖浩爲部將,同知金壽澤,護軍宋鍈,副護軍李魯述·姜忱,副司直趙章漢·李重蓮·蔡弘直,副司果申絢·李東煥·任天常·尹永儀·曺慶信·李國世·朴鼎煥,司勇張胤宗竝單付。
再政。以李惟秀爲宣傳官,部將二單,曺慶信·朴鼎煥,武兼二單,李國世·申義權,及第韓守憲今加折衝加資事,承傳,僉知單韓守憲,訓鍊判官金夏璉,成均館直講李錫垕相換,寧城僉使單表建瞻。
以中官梁濟漢原情啓目,傳于朴宗來曰,假稱長番中官,此供辭勿施,其委折使之草記,而該堂推考。
李晩秀,以禮曹言啓曰,來三月初三日大報壇親祭時,省牲省器之節,依例以親臨磨鍊擧行乎?敢稟。傳曰,親臨磨鍊,可也。
朴宗來,以兵曹言啓曰,謝恩使以不送定奪矣,所把驛馬,亦爲置之事,各該道監司處,行移之意,敢啓。傳曰,知道。何去而今始草記乎?星火知委,可也。
朴宗來,以備邊司言啓曰,以江華留守金履翼狀啓,殿試進定日字,該曹更無知委,臣亦不能致察,本府直赴人等,或有未及赴試之歎,惶恐待罪事,傳曰,豈有如許事體?其在嚴科場重國試之道,不可歇勘,卿與該堂,事過後令廟堂草記勘罪事,命下矣。今此文武科殿試,初以今月二十五日,擇日啓下矣。因特敎以十九日進定,則該曹卽當知委各道,使文武赴擧人,趁此日來待,而不卽擧行,至有沁都武士未及赴試之事。事關科試,宜有罪責,當該禮兵曹堂上,捧現告罷職。雖以該守臣言之,旣聞日字之進定,則預宜知委,起送當赴之人,而不此之爲,直赴擧子之未赴殿試者,至於二人。罪在不察,亦宜論勘,而當初除拜,出自特補,則自下有不敢循例請譴。江華留守金履翼,爲先從重推考,何如?傳曰,允。禮兵曹堂上,爲先越俸一等,可也。
李勉兢,以御營廳言啓曰,依下敎,壯勇營拘留先來軍官洪垿,移囚本廳之意,敢啓。傳曰,知道。
蔡弘履,以賑恤廳言啓曰,中部漢原東邊契任掌鄭五壯,今月二十日本洞路傍,得二歲遺棄女兒。同里居良女趙召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
李勉兢,以一所巡廳言啓曰,去夜二更三點量,犯夜人幼學朴宗承執捉,依例移送秋曹之意,敢啓。傳曰,知道。
李勉兢,以二所巡廳言啓曰,去夜二更三點量,犯夜人刑曹律學生徒鄭弘喆執捉,依例移送秋曹之意,敢啓。傳曰,知道。
朴宗來,以刑曹言啓曰,因一二所巡廳啓辭,去夜二更量犯夜人幼學朴宗承,律學生徒鄭弘喆,移送秋曹事,命下矣。朴宗承·鄭弘喆等,依更數各決笞五十度,放送之意,敢啓。傳曰,知道。
朴宗來,以刑曹言啓曰,因沈憲永嚴杖草記批旨內,後坐起時,加杖二十度,草記事,命下矣。依傳敎,罪人沈憲永,加杖二十度之意,敢啓。傳曰,只云加杖,不言遲晩與否,如許法理,在於何許律例?卿則推考後,坐起時加杖嚴問,期於得情以聞,可也。
尹光普,以義禁府言啓曰,前刑曹判書李在學推考事,傳旨啓下矣。李在學今方待命拿囚,而卿宰禁推,該府草記,待批下捧供,載在大典通編,李在學係是卿宰,敢啓。傳曰,知道。
禁府啓目,工曹佐郞具興遠原情云云。傳旨內辭緣,泛稱遲晩,刑推得情,何如?判付啓,渠何足責,付過放送爲良如敎。又照目,刑曹判書李在學,參議申大䄵等矣。李在學段,頃日引儀決杖命下之後,固當卽爲奉行,而不一經稟,反恐失職,循例草記,見阻喉院。乃至於冒昧陳疏,昏迷謬妄,自犯罔赦之罪是白遣。御醫事體,與他自別,不可自本曹科罪,而日前草記時,矇未覺得,遽請照律。身爲法官,其所擧行,首尾矛盾,一則煩請移送,一則混請照勘。由前由後,莫非矣身之罪,傳旨內辭緣,惶恐遲晩。申大䄵段,頃於引儀決杖命下之日,但知朝官金吾之例,不念聯疏瀆䙝之懼,此已矣身罔赦之罪是白遣。御醫事體之自別,矇未覺得,循例請勘,大是妄錯之失。伊日矣身,雖未同席,亦不能往復首堂,終自歸於顚錯之科。其爲溺職之罪,實無所逃,傳旨內辭緣,惶恐遲晩。各杖八十收贖,奪告身三等,私罪,奉敎依允爲旀,竝功減一等爲良如敎。
朴宗來,以義禁府言啓曰,平安監司金載瓚狀啓內,殷山縣監李錫夏,慈山府使閔昌爀,檢官規避之罪,令攸司稟處事,啓下矣。李錫夏·閔昌爀,俱在任所云,依例發遣府書吏羅將,竝拿來,何如?傳曰,允。
朴宗來,以義禁府言啓曰,朴思弼以公罪勘放事,命下矣。朴思弼杖七十,以公罪收贖之意,敢啓。傳曰,知道。
刑曹啓目,禮曹執吏書吏安一得·裵光鈺等傳旨內辭緣,旣已遲晩,竝自臣曹考律重勘,何如?判付啓,嚴治放送爲良如敎。
判義禁洪檍疏曰,伏以,臣卽一造化中物耳。至今獲保殘命,膽依末光,皆我聖上之賜,恩山渥海,與天無極。臣雖粉骨糜身,顧未足以酬其萬一,則只有杜門蟄伏,息影訟愆,以爲不報之報。雖荷滌瑕之念,屢垂記簪之眷,除旨聯翩,幾無虛月,而不敢爲唐突進身之計。摠府·金吾,召牌儼臨,至三至四,而頑不知變,一事違傲,臣之罪戾,於是乎益著,唯大何是俟。不圖聖度天大,不惟不加之罪,特命入對,半晌前席,縷縷恩諭,丁寧懇惻,慰藉備至,昭晳無餘,負辜如臣,何以得此?一期逖違之餘,昵侍耿光,荷此寵眷,臣於此,至願畢矣。雖卽日退塡丘壑,亦豈有一毫餘恨哉?第伏念,臣久抱至切之懇,徒懷嚴畏,囁嚅不敢,今始冒萬死仰首一籲,惟聖上矜憐而垂察焉。臣本以庸陋之質,獲蒙曠絶之渥,颺歷殆遍於內外,爵秩猥躋於崇顯。三子俱忝朝籍,一門偏被寵祿,歷數廷紳,莫如臣比,銘鏤之感,雖切於私心,絲毫之效,莫補於公朝。臣以恩爲懼,以榮爲愧,居常憂惕,無以自措。唯以一縷尙存之前,殫竭奔走,不避夷險,爲一分效力之圖。以是之故,七十致仕,禮經之大防也,逾期六年,而臣不敢告老。迷息踵武,私門之至榮也,盛滿宜戒,而臣不敢請休。徘徊顧戀,宜去不去,今於闔門汚衊,身名僇辱之後,始思息黥補劓之計者,奚但臣心之愧恧?必多世人之譏笑,而顧念臣蒲柳之姿,逐歲寢衰,犬馬之疾,與齒俱深。筋骸縱弛,而步武難便,肩背傴僂,而啓居不利。便作一癃癈之人,雖欲强自驅策,以從諸大夫之後,其勢末由,而如今所帶議讞之任,侍衛之職,以此昏耗之精神,頹殘之筋力,尤無自效之望矣。方今聖化旁達,世登壽域,耆英之會,群老濟濟,膂力不愆,韶華相暎,以彰國家之休。至於閭巷之間,亦多胡壽康健之人,而臣獨宛轉床笫,陳力無路,鍾漏之戒,固無暇論。倘蒙聖上俯燭其衰朽,不復責之以職任,則庶可以伏枕養痾,以送餘生,何必謝事然後爲閑?而唯是名忝崇班,恒闕起居之禮,跡阻文陛,徒竊廩祿之厚。仰懼分義,俯慙宿心,戰兢憂惶,如添一疾,情窮勢蹙,號呼而不能自止。顧何敢效他人據禮引年之規,以要三字之榮?亦何敢爲目下辭劇占閑之計,以圖一己之便乎?今日所願,只在於丐身聖世,謝跡朝端,生老太平,永作閑民而已。伏惟聖上之於臣,天地也父母也,陶鑄之恩,疪覆之德,欲語先咽,圖報罔極,苟或瑣身之可强,豈忍明時之便訣?而以情以病,萬不獲已,玆暴披瀝之懇,仰瀆崇高之聽。伏乞聖明,曲察悲苦之辭,特推矜許之私焉。顧臣滔赴初心,耿耿猶在,賴天之靈,少延殘喘,則歲時朝賀之班,庶得隨力自致,以伸區區之忱,而終始生成之澤,歌詠沒齒矣,臣無任云云。答曰,省疏具悉。卿猶不衰,豈可一疏便許?勿辭行公。
吏曹參議宋煥箕疏曰,伏以,臣銓任則纔蒙許解,而旋被恩除,泮職則敢控血懇,而反降隆批。諄複之勤諭,鄭重之至意,出尋常萬萬矣。雖使可以堪承者當之,尙宜逡巡却顧,而以臣而承此敎,奚啻如瓦缶之黃流,僬僥之九鼎乎?臣誠不勝悸懍,繼之以滿心慙恧,直欲鑽地以入,而不可得也。噫,臣之情實,旣已畢露無餘於前後丐免之章,而豈料日月之明,猶有遺照,乃至於此乎?抑臣竊嘗聞之,古昔盛時,其用人也必量才授任,惟器是稱,而爲士者亦必自量甚審,不敢冒進。夫朝廷之不枉才如此,士之得行其志又如此,故上無虛授,下無虛受。賢俊在位,以濟其治,其不才者亦得以屛處田野,安其本分。此所以賢愚得所,禮讓興行,而治道成也。今以我殿下平明之治,綜理之政,凡於擧措之際,豈可以不察其眞僞,不問其當否,徒取虛竊之名,誤加收召之恩,而在下者,亦何敢不自量度,不恤嗤點,猥處匪據,以玷名器乎?伏況今玆批旨,旣以士風之益渝,銓選之不古爲敎,則中朝之歎,可以仰認矣。固宜博訪旁求,必取其賢,畀以矜式之責,期以激揚之效,而乃反以如臣之庸陋癃醜,最居人下者,叨小宰之職,而冒師儒之任。此已爲有識者所竊歎,而彼富有其具,合被旌招者,恐或視此而前却矣。若臣之匪其人,固不足論,而緣一介賤品之無實,致四方賢路之有妨,則莫嚴者一時之公論也,可畏者後世之淸議也。臣於是,又安得不跼蹐悚蹙,措躬無地也哉?臣雖至愚,自知則明。守分量能,沒身丘壑,卽臣今日之義也。此或不能無補於盛世勵廉恥之道,而亦庶爲仰報聖恩之萬一。臣尤何敢貪戀榮寵,冒昧承膺,累淸朝而羞士林哉?伏乞聖明,特賜鑑諒,亟命有司,將臣本兼職名,竝行鐫削,以重公器,以安私分,臣無任云云。省疏具悉。溫批纔宣,巽辭冞摯,慨遐心之莫回,愧淺誠之未孚。予於近日,以收攬遠人,爲目下急務,凡有所聞,雖遐土一藝一能之士,亦必存錄。況爾地處自別,名行有素,敦召之典,其可捨爾乎?所縻職名,亦係緊重,從速上來,以副予至意。
執義李城輔疏曰,伏以,臣所被洪渥,無往非隕越之極,最是兼職減下之命,聖意所軫,旣以是爲開其進身之路,而在臣私分,如天地之涵育萬物,曲遂其願,從前盜竊之罪,庶幾因此可解矣。臣雖糜粉,猶不足以報效萬一,而又被賜對,昵近耿光,德音溫諄,逈出尋常,有非如臣眇末所敢承者。感泣無窮,不知死所,竊欲於民社之責,殫竭駑劣,仰體任使之眷。未及陛辭,適値擧朝震盪,愚衷所激,略陳匹夫之微諒,而蒼黃徑歸,跡涉妄率。伏蒙聖度寬容,不施威罰,敦諭溫批,相繼而降。曲垂諒察,許解郡任,而數朔之內,連除掌憲,今又超擢中丞,復有馹召之命。臣自訟違慢,祗伏竢譴之際,驚恐震惕,措躬無所。伏念臣之千萬不似,卽國人之所共知也。特以年來,猥被誤恩,每膺不敢當之職名,濫叨不敢承之禮,際其大駭四方之聞聽,爲何如哉?顧乃深藏不出,掩其本末,若將有高尙之志,則竊恐其仰蔽天聰之辜,益難自逭,而一進闕下,呈身露實,還從蔭路,粗伸本末,此爲臣之耿耿宿願也。始則雖以日月之明,尙有遺照,謬廁招徠之列,而及其咫尺前席,臣之至庸極陋之狀,無所逃於聖鑑,則宜不復入於收召。而恩旨之降若是,則賤臣之情實畢露,而聖慈之眷顧愈加。而賤臣之惶愧轉深,非但臣之欺天重戾,依然自在,亦豈不仰累於淸朝擧措之間也?至於狗馬賤疾,不敢一一煩籲,而惟其宿病轉輾沈痼,常有奄奄難支之勢。頃於登降殿陛,神精眩瞀,幾至暈倒,而痰盛語澁,奏對艱辛,伊時入侍諸臣之所睹也。方其乍愈,尙且如此,況於增劇,尤難自力,將何以扶策癃殘,重入脩門,猥隨簪紳之後乎?恭惟我聖上,撫臨群下,如父視子,委曲懇惻之眷,自有君臣以來未之有也。固已察臣之愚,諒臣之病,可冀其有終始生成之澤矣。若使臣快免欺罔,安分優游,永爲康衢祝堯之氓,則豈不爲大聖人處物得宜之道哉?玆敢冒犯鈇鉞,悉暴危懇。伏乞天地父母,俯賜矜憐,亟遞臣職,申命有司,刊名選籍。仍治臣以違傲之律,以嚴朝綱,千萬幸甚,臣無任云云。省疏具悉。昨夏一接,稍慰凝竚,忽地徑歸,尙切悵失,林下去就,固知其不欲自輕,而世臣之義,亦不宜若是恝然。毋庸過辭,從速上來,繼陳向筵未畢之蘊,以副近日如渴之思。
左副承旨李勉兢疏曰,伏以,臣今方申退,出至闕外,始覺左議政命召之納在袖中。夫命召事體,何等重大,而齎來於不當來之地,則纔移闕門一步,厥罪非細。玆敢忙陳短章,仰首自列。伏乞聖上,特降威罰,以存法規,以安私分,千萬幸甚,臣無任云云。
以左副承旨李勉兢上疏,傳于尹光普曰,大於此之罪,自首勿論,載在法典。且異於李肇源之到泮,不卽覺悟,原疏還給,牌招察任。
吏曹參判李益運疏曰,伏以,臣以情則鐵限在前,自劃有素。以病則風痺爲祟,鍼炙浹旬。今於見職,顧安有擺棄株守,蠢動叩謝之望,而只緣感激恩造,怵畏義分。昨於召牌之下,他不暇顧,顚倒肅命,兩截之譏,固已靦顔,而四維之壞,實自臣始。知臣者縱哀憐臣,不知臣者其將謂何?退伏私次,愧汗浹背,臣雖頑然冥曾豚魚之不若,而亦知世間有一段羞恥事。豈可以副急一出,晏然爲盤礴蹲冒之計哉?況於前冬求助之日,前銜之章,盛說中批之失,言固是矣,夫孰曰,不可?欲論今日朝著之上,以中批進者,歷數搢紳,臣實爲最。恩渥則天高而地厚,名位則年增而歲加,始自經幄,至於銓任,秋毫皆帝力也。身無塵刹之報,而輒蒙特異之恩,負乘之懼,滿盈之戒,如集于木,不但若蚊山蚷海而止耳。人之有心,天必從之,庶幾聖鑑俯諒,私義獲伸,而夫何近日以來,除旨聯翩,乍遞旋授,殆同月課?臣誠惶隕悶隘,神精遁爽,益不知置身之所也。抑臣尤有所惶蹙不安者,向日園幸回鑾時城鑰事,至今思之,誠一變怪。臣於其時,適忝該房,大臣·臺閣,交章請罪,縱荷日月俯燭,昭晳備至,臣心驚懍,久愈未已。無論臣罪之有無,人言之當否,彈墨未乾,情踪危臲,由前由後,俱係廉防。官職去就,非所可論,開政有命,恩牌屢降,情病俱苦,承膺無路,玆敢披瀝肝血,疾聲呼籲。伏乞天地父母,察臣言之非出例讓,諒臣職之義在必遞,亟賜鐫改。仍命勿復檢擬於銓望,使名器重,而私分安焉,臣無任云云。無批答。
丙辰二月二十一日卯時,上御永淸門。入格儒生入侍時,左副承旨李勉兢,假注書具得魯,記注官金良倜,記事官吳泰曾,直閣李始源,以次侍立訖。上曰,入格儒生,以次呼新來,可也。金秀臣·宋磾·李弘謙,以次呼新來。命賤臣塗墨訖。上敎秀臣曰,幾年應製,而今番不以恩賜初試,觀會試,何也?秀臣曰,適以母病,未及上來,不得出帖文而然矣。敎磾曰,居何地?磾曰,在南原矣。上曰,當以魏公爲主,而誤認以晉公,亦得高占,科事本自如此矣。敎弘謙曰,固知爾之能文,而華城應製,屢次居魁,今果成名矣。近聞華城儒士,纔決科第,便移其居,豈有如此士夫之習乎?爾則永爲奠居,傳之子孫,可也。弘謙曰,本爲永居計矣。命書傳敎曰,掌樂正未差之代,令該曹口傳差出。仍命退,承史以次退出。
丙辰二月二十一日辰時,上御誠正閣。諸承旨持公事入侍時,行都承旨蔡弘履,行左承旨林濟遠,左副承旨李勉兢,右副承旨朴宗來,同副承旨尹光普,假注書吳泰曾·具得魯,記注官馬思人·金良倜,檢校直閣金勉柱,以次進伏訖。上曰,各房無公事乎?弘履曰,無之矣。命下內入公事,書判付。上曰,重試擧人,竝呼新來入侍。賤臣承命出傳,與重試文臣申鳳朝·任天常·柳協基·徐有鍊·李東煥·尹永儀·李貞運·宋知濂·李日運·李景溟偕入。命泰曾塗墨訖。上敎鳳朝曰,未經玉署,雖是可欠,而兩年連魁,榮慰老人,甚爲稀貴矣。年爲幾何?鳳朝曰,五十二歲矣。敎天常曰,多經注書乎?天常曰,一番差假官,以在外見遞矣。上曰,任希默之姪乎?天常曰,然矣。敎有鍊曰,年幾何?有鍊曰,年今六十五矣。上曰,出政院,付玉圈退去也。敎協基曰,未經準職,則例不得加資,而沈滯年久,故特令先付判事,而加其資矣。敎東煥曰,試券中雲子陵者,何義也?東煥曰,雲字,誤書矣。上曰,帝典何義也?東煥曰,帝,二帝三王之帝也。典,二典三謨之典也。上曰,自其及第之作,以異於人之故,爲之,而此後勿爲如此疎闊,可也。敎永儀曰,尹永僖,在何處乎?永儀曰,居廣州矣。上曰,以尹永僖之故,不得做官乎?爾年幾何?永儀曰,五十歲矣。上曰,己亥南城科拔去,其後庚戌登第乎?永儀曰,然矣。敎知濂曰,今番早呈乎?知㾾曰,最晩呈券矣。上曰,宋祥濂亦赴試乎?知㾾曰,赴試矣。敎貞運曰,久不聞爾讀書聲矣。命誦試券訖。上曰,李永暉爲爾叔乎?貞運曰,然矣。上曰,爾叔有子乎?貞運曰,有一孫矣。上曰,其名云何?貞運曰,李儒駿矣。敎日運曰,與李儒修爲幾寸乎?日運曰,李儒修爲臣五寸姪矣。敎景溟曰,經亞長乎?景溟曰,然矣。上曰,今番以陵官被罪者,卽爾弟乎?景溟曰,然矣。上曰,不敎之罪,惡得辭乎?爾年爲幾?景溟曰,六十四歲矣。命書榻敎曰,別兼春秋,除衆所共知情勢·實病外,外任受由上京人,通融啓下,待下批牌招察任。仍命退,諸臣以次退出。
上在昌德宮。停常參·經筵。
尹光普啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李晩秀啓曰,明日再明日,寧陵忌辰祭齋戒正日相値,二十五日放榜相値,視事頉稟之意,敢啓。傳曰,知道。
李晩秀啓曰,領議政洪樂性,右議政尹蓍東有稟達事,率禮堂來詣請對矣。傳曰,賀使之行,果有狀啓,而欲爲詢問於卿等,連因試事,遲待卿等登筵之便。卿等今聞入來,萬八門近處來待。
李晩秀啓曰,時原任閣臣有稟達事,來詣請對矣。傳曰,入侍。
傳于李晩秀曰,請對大臣·禮堂入侍。
傳于李晩秀曰,右承旨入侍。
以京畿監司金文淳狀啓,顯隆園寒食祭祭官差定事,傳于李晩秀曰,卿爲獻官行祀事,回諭。
朴宗來啓曰,翰圈爲之事,命下,而別兼春秋徐有聞在外,無以備員擧行云,何以爲之?敢稟。傳曰,前翰林李重蓮,聞是當次,別兼春秋加差,牌招察任。
吏曹口傳政事,別兼春秋單李重蓮。
傳于朴宗來曰,未參坐前翰林,依例削職,會圈事,分付。
傳于朴宗來曰,二十五日唱榜處所,以對擧別試儒生殿講處所爲之。
傳于朴宗來曰,翰林召試,二十五日爲之。處所,唱榜處所爲之。
傳于朴宗來曰,圈事旣完,削職人徐有聞·林景鎭,竝敍用。其中時帶外任人仍任,仍令在任,除朝辭事,分付。
傳于李勉兢曰,日前以訓鍊院修補,有飭敎,而追聞先朝有受敎,此後頹圮三營,合力修補事,定式。其後又有洪奉朝賀筵奏,修補之節,守直之方,有所建白。至令能麽兒廳官吏合廳,以爲相制維持之地。批旨稱美,傳敎與批答如右,而不能遵守,是豈肯構之道?以此意申明,嚴飭該院,使之一依受敎爲之,而修補與合廳一款,從長成出節目,與今番傳敎,令知訓鍊揭板院壁事,分付。區劃財力,卽爲始役,始役與畢役,皆卽草記事,分付。
以壯勇營親臨春塘臺外營直赴會試人更試時,柳葉箭小布入格別單。傳于李勉兢曰,與嶺南直赴人,竝赴今科榜末,榜目該房取來,添書以入。
以壯勇營親臨春塘臺·嶺南武士試射時,小布入格別單,傳于李勉兢曰,額外禁軍晉州直赴趙沆,生六臣之孫,特付今科榜末,待放榜後,令該曹卽爲調用。咸陽新及第權思正,登科後除取才付一內,每朔堂下朔試射,別爲試取,柳葉箭一巡,如有三中之時,草記。一內禁軍彦陽,閑良盧忠元,金海閑良盧壁壽,令兵曹各箭竹一百介賜給。
傳于尹光普曰,注薦今日爲之。待完薦,薦狀啓下,令該曹口傳擬入,待下批牌招入直。
傳于李晩秀曰,渠是久次注書,趙台榮出六。兵郞中時帶抄啓文臣人,改差其窠,令該曹口傳單付區處。
傳于李晩秀曰,李垿出六區處,然後上下注書,可以備員。前注書李垿,令該曹出六區處。
吏曹口傳政事,趙台榮爲兵曹佐郞。
傳于尹光普曰,注薦有命。前注書中奪告身者蕩滌,與時無職名人,令該曹口傳付軍職,使之擧行。
兵曹口傳政事,副司果李海淸·鄭文始,竝單付。
尹光普啓曰,注書被薦人金履永·柳遠鳴·吳泰曾薦狀,依例成送吏曹之意,敢啓。傳曰,知道。
吏曹口傳政事,金履永爲注書。
尹光普啓曰,上下注書備員事,命下矣。注書被薦人柳遠鳴·吳泰曾·金熙洛薦狀,依例成送吏曹之意,敢啓。傳曰,知道。
吏曹口傳政事,柳遠鳴爲注書。
李勉兢,以整理儀軌廳定例堂上意啓曰,堂上尹行恁,今旣敍用,令該曹口傳付軍職,以爲仕進之地,何如?傳曰,允。
兵曹口傳政事,副護軍尹行恁單付。
尹光普,以兵曹言啓曰,依傳敎,一內禁軍彦陽閑良盧忠元,金海閑良盧璧壽,各箭竹一百介題給之意,敢啓。傳曰,知道。
尹光普,以兵曹言啓曰,卽伏見京畿監司金文淳啓本,則纔因兵曹啓下關,道內有薦出身中,積薪齎鬱之類搜訪,則驪州居出身尹得佐年五十九,己丑登科宣薦。積城居通政洪載度年七十二,辛未登科守薦,而俱以有薦人,登科已久,尙未入仕云矣。取考榜目及薦案,則年歲與應薦的實,而尹得佐以宣薦武弁,登科越薦,將近三十年,尙未從宦,雖曰沈屈,禁旅今不隨行,置之,洪載度,登科應薦四十餘年,年過七十,初不入仕,旣陞通政,而尙未霑一職之名,誠爲可矜,相當窠調用,何如?傳曰,允。
尹光普,以義禁府言啓曰,時囚罪人梁濟漢原情公事判付內,假稱長番中官,此供辭勿施,其委折,使之草記事,命下矣。臣,臣台爀今日捧供時,中官梁濟漢之未經長番,雖問而知之,觀其供辭,時爲承傳色,故臣等認以爲承傳色,不下於長番內侍。援例跋辭,直請議處,此非濟漢之假稱,實是臣等之做錯,不勝惶恐之意,敢啓。傳曰,卿等推考,可也。
丙辰二月二十二日辰時,上御便殿。大臣·閣臣·禮堂請對入侍時,行右承旨李晩秀,假注書吳泰曾,記注官金良倜,記事官洪樂游,領議政洪樂性,右議政尹蓍東,奎章閣提學沈煥之,禮曹判書李祖源,參判朴宗甲,檢校直閣金勉柱·尹行恁·南公轍·金祖淳,直閣李始源,以次進伏訖。樂性等曰,近日朝晝異候,聖候,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮岐嶷之儀,久未得瞻仰,而睿學日益就將乎?上曰,元子今將出矣。元子出從御座邊,長拱侍立。上敎之拜登筵大臣。元子拜。樂性·蓍東拜。上曰,內閣提學及禮堂,亦宜元子拜之。煥之·祖源等卽起拜。元子拜。上敎元子,取床上紙貼,出示諸臣,乃睿肇也。樂性等贊頌起奏曰,臣等今日之請對,卽冊禮盛儀,而仰覩睿儀,復奉肇劃之戲,誠不勝忭賀之忱。上敎晩秀,讀使臣別單。樂性曰,今此別單所言,雖非太上皇親自云云。而彼人亦知此事之爲重矣。臣於歲初,已陳此請,而伊時聖敎,以今年好,明年亦好,愈遲愈好爲敎,臣等不敢復請矣。今自彼中,先促奏請,則雖謂非上皇之敎,而安知非上皇之意乎?伏望亟擧盛禮,以謝恩使,移除奏請使入送焉。上曰,予意有定,一年之遲,爲悠久之基,其在遲遲又久之義,必欲有待於明年。以久例言之,肅廟朝受冊之年也。以近例言之,予所受冊之年也。旣有所定,不必以使臣之別單,更爲輕重,而特以重事體之意,召見卿等矣。蓍東曰,雖不必以別單,有所進退,而旣聞之後,臣等之請,亦不敢緩矣。上曰,領相明年爲八十矣。以八十首相,當此盛禮,往牒所稀。況其福祿,在廷無比,從今另加調養,以待明年也。筋力之事,不須責之於卿,筵退後長暇,依前更請,而不必尋單箚疏,俱可矣。蓍東曰,謝恩使今旣不送,則當具其不送之由,入送別咨,而咨文中,當入待明年奏請之意乎?上曰,不必前期先說矣。蓍東曰,旣承明年冊禮之敎,入學又當在明年,慶禮稠疊,預切欣祝矣。上曰,予於十歲始入學,亦將有待於此年也。蓍東曰,冠禮·嘉禮,竝將行之此時矣。上曰,何必先定其年數乎?上敎樂性曰,己卯冊禮時,卿或書敎命等書乎?樂性曰,臣未之詳矣。上曰,明年則雖使人把臂,必書好文字,以爲祈祝之地。樂性曰,臣雖腕弱眼澁,尙能强作書字矣。上曰,右相亦於日前考券時,能見承旨之所未見,筋力之康旺,多在於老人矣。樂性曰,奉常寺所重自別,臣於凡事,一未照察,而尙叨提擧之任,特賜遞免,區區之望也。上曰,賴卿爲提擧,太常無事矣。司僕則事務尤難,故雖移授右相,而至於他寺,更何求解乎?上曰,卿之今日簉朝時,一子隨入乎?樂性曰,義榮入來矣。上曰,古亦有耆老之臣,帶子弟入闕之例,從今公召之時,每以一子隨入,可也。仍命退,諸臣以次退出。
上在昌德宮。停常參·經筵。
李勉兢啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,御營大將李漢豐,以城隍發告祭獻官,今方受香出去矣。所佩命召,來請還納,將兵之任,不可無一刻摠察之人,何以爲之?敢稟。傳曰,都提調摠察,從事官發牌聽傳敎。
傳于朴宗來曰,昨夜望筒事,不可以不審言,溺職大矣。當該坐直承旨,特補林川郡守,使之當日辭朝,時在郡守,遞付京職。
傳于朴宗來曰,煩稟可駭,右承旨遞差。
兵曹口傳政事,護軍李晩秀,副司果權晙·趙萬元·李勉昇竝單付。
傳于朴宗來曰,左副承旨入侍。
兵曹參知前望單子入之,李義駿落點。
以京畿監司金文淳啓本,鄕黨延譽者三人姓名開錄事,傳于朴宗來曰,跋尾溢美,飭禁何如,則雖片言隻字,焉敢放意循舊,竝與才行題評,殊欠懋實之意?況是改修正之本乎?喉院無言,道伯何責?當該捧納承旨,常時不能檢飭之知申,遞差。狀啓以休紙還給,該道道伯,則問備歇矣。過此,到任屬耳,此後更有一毫近似者,何待特敎,直爲草記嚴處事,令廟堂知悉。
承旨前望單子入之,趙尙鎭·柳焵·宋銓·李肇源落點。
傳于李肇源曰,右副承旨入侍。
趙尙鎭啓曰,左承旨柳焵,時在京畿楊州地,斯速乘馹上來事,下諭,何如?傳曰,許遞。前望單子入之,待下批牌招察任。
傳于朴宗來曰,左承旨許遞。與未差之代,前望單子入之,待下批牌招察任。
承旨前望單子入之,金翰東落點。
趙尙鎭啓曰,右承旨金翰東,時在慶尙道安東地,斯速乘馹上來事,下諭,何如?傳曰,允。
吏曹口傳政事,以柳詢爲引儀,遞付京職事,承傳。
以密陽府使趙觀鎭拿處傳旨,傳于宋銓曰,分揀。
朴宗來,以吏曹言啓曰,今二月初五日,依下敎,以童蒙敎官鄭忠煥·李天奎·崔崑,令道臣給馬上送之意,自臣曹關移全羅監營矣。卽接該監司徐鼎修移文,則全州居敎官李天奎,素抱難醫之疾,症勢沈痼,末由跨馬登程云。昌平居敎官鄭忠煥,自來衰癃之資,近添痰喘之症,萬無致身之路。南原居敎官崔崑,今二月十五日,發程上去,自該道監營,知委沿路各邑,以爲給馬上送之地云矣。崔崑待其上來,自臣曹更爲草記計料,而李天奎·鄭忠煥,俱是老病之人,難以職名,强責其登程。所帶童蒙敎官之任,竝姑改差,何如?傳曰,允。已料其如許,更以强仕之人,使之擧薦,而故相家,亦必有此人外他人之可合祿仕,鄕里著稱之人,卿其訪問收用,可也。
朴宗來,以吏曹言啓曰,今二月初二日,依下敎,以嶺南宣召人李萬運·南基萬催促上送之意,自臣曹關飭慶尙監營矣。卽接該監司李泰永移文,則柒谷居前都事李萬運,今二月十五日發行。寧海居前佐郞南基萬,今月十七日發行云矣,敢啓。傳曰,知道。
宋銓,以兵曹言啓曰,來三月初三日大報壇祭親享時,墻外環衛軍兵,當爲磨鍊,而取考謄錄,則癸卯年親祭時,以訓局軍三百名排立。癸丑甲寅兩年行禮時,連以五哨排立矣。今番則以幾哨磨鍊乎?敢稟。傳曰,依近例排立事,分付,可也。
李勉兢,以備邊司言啓曰,卽見慶尙監司李泰永狀啓,則以爲甲寅停退條固城當捧七千七百六石零內,未捧爲五千二百十八石零。金海當捧入千一百六石零內,未捧爲三千八石零。咸昌當捧一千六百六十五石零內,未捧爲一千二百八十五石零。就其中區別其各衙門,較計未捧數爻,則元會未捧居末咸昌縣監李秉道,居二固城縣令南履翼,軍餉未捧居末固城縣令南履翼,居二咸昌縣監李秉道,居三金海府使徐配修。軍布作米未捧居末咸昌縣監李秉道,居二固城縣令南履翼,居三金海府使徐配修。射軍木作米未捧居末固城縣令南履翼。別會穀未捧居末金海府使徐配修。三邑未捧,若是夥然者,極爲驚駭,而居昌縣庚戌舊穀之限年分捧數,爲二萬五千七百四十石內,癸丑至所捧,爲一萬七千二百七十六石。未捧條八千四百六十四石,卽是甲寅·乙卯兩年分捧者,而本縣連値歉荒,貧殘居多,屢經癘疫,流絶幾半,五百餘石外,全無所捧,其在懲他慮後之道,不可置而勿論。咸昌縣監李秉道,固城縣令南履翼,金海府使徐配修,居昌縣監金鍒等罪狀,竝令攸司稟處矣。還上法意,本自嚴重,當年條軍餉未準捧者,就其居末居二居三,以拿問決杖,推考分等論勘者,載在大典通編。未捧舊還,每年自本司,從略減定行會。未準捧守令論罪云者,亦載於通編小註,而律名則不爲擧論矣。今此固城·咸昌·金海三邑舊還,皆是甲寅停退條,故便同新還,當初分定,不免稍過分數。然爲守令者,若恪勤奉行,則未捧之數,豈至於若是之夥然乎?三邑守令,不可以治績之稍優,有所容貸。咸昌縣監李秉道,固城縣令南履翼,金海府使徐配修,竝令該府拿問處之。居昌縣庚戌舊穀之限年分捧者,則所捧爲一萬七千餘石,未捧爲八千餘石,而積年虛欠,流絶幾半。道臣狀辭,不無區別,則似當施以差等之典。居昌縣監金鍒,爲先推考,待秋成分數徵捧,期於準畢之意,道臣處更爲分付,何如?傳曰,允。甲寅停退條,督捧於昨年,俾無一包虧欠,事非懋實,民亦何堪?比之不捧,而曰旣捧之,近來謬例,該倅事,別無重究之端。其中亦有拿來,則數遞之窠,以此以彼,自渠手贖罪,似爲實政。拿處守令,更觀今年擧行,令道臣別爲論理狀聞後,更爲拿處。當捧數爻,亦令道臣參量民力,排比知委,無至擾民,而竟未畢捧之意,嚴飭,可也。
李勉兢,以備邊司言啓曰,卽見忠淸監司李鼎運狀啓,則以爲,道內牟還,自來不敷,今當春耕,間多乏種,若其最少之邑,宜有闊狹之政。各衙門留庫牟中,從略磨鍊,量宜加分事,請令廟堂稟旨分付矣。西湖牟還,每當耕播之節,道臣加分之請,無歲無之,而輒蒙朝家之許施,今亦依狀請施行,使之量宜加分後,修成冊從實數報本司之意,分付,何如?傳曰,允。
李肇源,以刑曹言啓曰,因沈憲永加杖草記批旨內,只言加杖,不言遲晩與否,如許法理,在於何許律例?卿則推考後,坐起時加杖嚴問,期於得情以聞,可也事,命下矣。依傳敎,罪人沈憲永,更加嚴杖,反覆究問,則招內以爲,謀免一節,前招已以果有彼此移避之心,有所輸款,而圖囑一節,苟有眞犯,屢次嚴問之下,何敢一毫隱諱乎?此則實無所犯,不知所達,而只緣作孽之至重,終致所關之不輕,則由前由後,俱合萬死,竝爲遲晩納招云矣。今其招辭,雖稱遲晩,終不直陳,其圖囑情節,半吐半吞,若是泛稱,固已萬萬痛惡。而渠以微賤之類,敢懷奸計於不知之中,圖免曹杖於特敎之下,則雖不以圖囑直招,究其設心,尤極叵測。屢次盤覈,徒事漫漶,此不可以杖問取服,各別嚴刑,期於得情。臣屢承飭敎,不善究覈,終不能鉤得實情以聞,惶恐待罪之意,敢啓。傳曰,知道。卿則勿待罪。過齋後更爲杖問取招,期於得情,可也。
朴宗來,以賑恤廳言啓曰,南部朴井契任掌金千得,今月二十二日本洞路傍,得一歲遺棄男兒。同里居良女金召史,欲爲收養,貧不自食,願爲受料。告于本部,自該部同日牒呈,故依節目給料,使之乳養之意,敢啓。傳曰,知道。
領議政洪樂性疏曰,伏以,臣冒上辭單,伏蒙恩暇,雖未得快釋重負,獲遂至願,而亦庶幾優游數朔,安意調養。伏地攢祝,涵恩濡澤,不知所以圖報。適値昨日求對之擧,事關莫重,誠切仰請,他不暇顧,强策登筵,而顧今病情,比諸日前,有加無減,則緣此一出,因仍行公,非所可論。固當更乞長暇,以爲療治之計,而第臣癃病沈痼,日深一日,決難以時月將息之功,望其蘇健之效,則鼎席何時而免曠官之譏?廟務何時而無委屬之歎耶?素餐之愧,固不遑恤,而其奈國事何?奈朝體何?此尤臣所以惶隕踧蹙,不敢以晷刻安者也。伏乞聖明,曲加體諒,更命依前給暇,仍許斥免臣相職,公私不勝大願。臣忝叨重任,而衰癃昏耄,漫不省事,則大小職務,僚相自合彌綸。況在前首相受暇之時,亦有已例者哉?伏願中書事務,竝令端揆主管,俾廟謨無瘝曠之歎,時事有弘濟之幸焉,臣無任云云。答曰,省疏具悉卿懇。昨筵諾於卿,卿可便意調治。雖不尋單請暇,皆從給由例,姑令僚相代勞,而左相出膺之後,亦當如前諾,不欲煩以筋力。此皆修述故事,兼寓優老之意,卿又何必上章控引爲哉?卿須安心愼攝,一如日前初度呈辭批答辭意。仍傳于朴宗來曰,此批答遣史官傳諭。
丙辰二月二十三日辰時,上御重熙堂。左副承旨入侍時,左副承旨李勉兢,記事官柳遠鳴,記注官金良倜,記事官吳泰曾,以次進伏訖。上曰,昨日京畿監司狀啓,何承旨捧納乎?勉兢曰,坐直尹光普捧入矣。上曰,光普所除林川郡守,果善爲之矣。其家距林川不遠耶?勉兢曰,然矣。命書榻敎曰,兵曹參知前望單子入之,待下批牌招察任。仍命退,承史以次退出。
上在昌德宮。停常參·經筵。
自巳時至申時,日暈。
李肇源啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,御營大將李漢豐,將事後入來,卽爲牌招,傳授命召,何如?傳曰,允。
傳于朴宗來曰,吏兵房承旨入侍。
傳于朴宗來曰,右副承旨入侍。
李勉兢啓曰,再明日親臨受誓戒讀誓文時,刑曹判書當爲進參,而判書尹師國在外,合有變通之道,何以爲之?敢稟。傳曰,所住不遠,催促上來。
李益運啓曰,翰林召試,明日爲之事,命下矣。領·監事,館閣堂上,春秋館堂上,竝待開門牌招,何如?傳曰,允。
李勉兢啓曰,左議政蔡濟恭,遣承旨傳諭事,命下矣。何承旨進去乎?敢稟。傳曰,左副承旨進去。
趙尙鎭啓曰,明日殿座,承旨當爲備員,而右承旨金翰東在外,左副承旨宋銓,左議政偕來進去,無以備員,何以爲之?敢稟。傳曰,許遞。前望單子入之,待下批牌招察任。其中偕來承旨,則大臣見疏批,必當入城,姑爲勿遞,更待大臣去就,入稟。
承旨前望單子,蔡弘遠落點。
以右副承旨蔡弘遠,牌不進罷職傳旨,傳于李肇源曰,只推,待開門牌招。
右承旨宋銓書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,則以爲,臣縮伏俟勘,冒死陳章,疏未及徹,別諭先下,惶隕感激,罔知攸措。卽又批旨繼降,滿幅辭敎,實是有君臣有章奏以來所未聞所未見之隆旨異渥。臣雖頑如木石,寧不感泣?罪如邱山,寧暇自恤?拚棄萬事,惟當承命爲恭,少答父母顧復之私而已。第臣本病,適又作苦,實難作氣,姑觀今夜,如不至越添,則謹當擔舁入城,以俟恩勘云矣,臣旣承偕來之命,姑爲仍留之意,敢啓。傳曰,知道。
傳于李肇源曰,偕來承旨許遞。前望單子入之,待下批牌招察任。
承旨前望單子入之,李益運落點。
以左承旨李益運牌不進推考傳旨。傳于趙尙鎭曰,更爲牌招。
注書金履永赴試,代以李毅采爲假注書。
以壯勇外營鄕武士試射放優等人別單,傳于李勉兢曰,直赴殿試,付今榜,而紅牌安寶,今日爲之。
朴宗來,以吏曹言啓曰,今此寒食祭祭官中,時無職名人員,令該曹口傳付軍職,何如?傳曰,允。
朴宗來,以吏曹言啓曰,今此寒食祭祭官,當爲磨鍊,而除老病公故外,實無推移排備之路。年六十以上人,亦爲通融塡差以入之意,敢啓。傳曰,知道。
朴宗來,以吏曹言啓曰,今此宗廟各陵殿宮園墓寒食祭祭官,當爲磨鍊,而老病公故外,實無推移分排之路。依近例,刑官及司饔院官員,通融塡差之意,敢啓。傳曰,知道。
朴宗來,以吏曹言啓曰,卽接掌樂院牒報,則今二月二十五日親臨放榜及誓戒時,協律郞本院正,例爲進參,而今方有闕,卽速變通,以爲擧行之地云。掌樂院正未差之代,口傳備擬以入之意,敢啓。傳曰,知道。
吏曹口傳政事,以李明淵爲掌樂正。
李勉兢,以禮曹言啓曰,試考恩賜儒生直赴帖,過科後,令成均館收聚以來,爻周後,草記事,曾已定式矣。卽接成均館所報,則今番重試對擧別試會試時,直赴殿試儒生幼學趙晃鎭·安益謙登科,直赴會試儒生幼學朴圭壽等六人給一分,儒生幼學李潢等十一人未參榜,合儒生十九人前所受直赴給分帖,收聚以送云矣。所收帖文十九張,依定式爻周之意,敢啓。傳曰,知道。
李肇源,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
朴宗來,以奉常寺言啓曰,祭享所用春等中脯,今二月二十二日,更爲始造之意,敢啓。傳曰,知道。
李肇源,以壯勇營言啓曰,本營鄕武士試射放時,各枝優等人,別單書入之意,敢啓。傳曰,知道。若非水原武士,則豈有追付榜目之特敎乎?草記中不言內外營,水原·華城,而只稱鄕武士軍色擧行,萬萬駭然。卿則推考。
負罪臣蔡濟恭疏曰,伏以,臣之孤恩負國,前此何限,而至於今番事,其罪不可掩矣,其情不可原矣。臣竊惟我殿下,嗣服以後,一政一令,夫孰非善繼先王之志,善述先王之事?而至若奉先洞屬之尤以先王之心爲心者,上而簪紳,下而閭巷,孰不知之?況臣以最近密於先王,其所觀感於昔日者何如?以最受知於殿下,其所欽服於今日者何如?向者齋郞之嚴處,卽所以爲所重也,體先王也。臣豈不仰認聖意所在?而乃於私室酬酢,以不當言之言言之,時臺畢竟至於欲停旣發之啓。臣之本意,則不過致慨於原啓句語之有欠臺閣告君之體,以謄傳爲不屑而然矣。雖然,非臣所言,臺臣何必以當停爲爭也哉?以此言之,雖以臣爲勸成,臣當無辭自服,豈敢以師生之義,無所不可與言,有所自恕於其間乎?書曰,天作孽猶可違,自作孽不可逭。此政臣之謂也。況十行絲綸,慮及後弊,辭嚴義正,可詔百世,固爲法受罪而已。三司之啓,始雖以削黜爲言,卽次加請,奚但嶺海而止?臣驚惶震懍,逬出江郊,日夕所俟者,惟孤恩負國之當律而已。迺者聖度天大,異恩愈渥,暫允已徹之啓,旋收薄施之罪。中書職名,依舊仍授,臥內御符,依舊還傳,而所被溫敎,尤屬曠絶,臣是何人,敢當此千古所罕有之恩禮也?聞命泣血,惝怳如癡,然一段神識,猶有未全泯者。伏念殿下之嚴勘臺臣,爲所重也,繼以勘臣,亦爲所重也。乃於臣之身,不數日而反有此特地弛張,則刑政銷刻,姑無論,其於國體,豈不大有所未安也哉?臣思量到此,決不敢以飭敎之屢降,史官之相守,晏然爲重入脩門之計。是豈但以一身廉隅,爲慮而然哉?再昨領右相之詣闕求對,臣非不知,事關宗社億萬年盤泰之策,而猶且恬然偃息,不得隨僚相後。仰陳區區顒祝之誠,瞻望宸極,生不如死,沈病之餘,神精震剝。數行由中之懇,亦無以構綴文字,今始涕泣鳴號於天地父母之前。伏乞聖慈,削臣議政之銜,議臣當被之律,使邦憲無隳,具僚知警,千萬血祝,臣無任云云。答曰,省疏具悉卿懇。初諭再諭,與夫附啓,諸批悉諭,所欲諭者,大抵眷卿也篤,故望卿也深,知卿也摯,故責卿也切。在他人,可恕當貰,不必尤不足非之事,在卿則慨之恨之,且嘆且咄。敬禮之虧缺,或未暇顧,辭敎之迫切,有不能制,一味信心,不修悃愊。後之視今者,庶幾知予與卿之際遭,而論於俗下涉獵看者,眼藏往往浪濤,忽起於無風,卬涉人否,有若厲揭莫須友然。此則太不知予與卿之淺淺小人腹,卿須益感知卿之私,卽日還第。仍傳于朴宗來曰,此批答令偕來承旨傳諭,而疏未到院,偕來先送,似或相値。此批答直以本草,馳傳於進去承旨處。
丙辰二月二十四日卯時,上御重熙堂。吏兵房承旨入侍時,左承旨李勉兢,同副承旨朴宗來,記事官柳遠鳴,記注官金良倜,記事官吳泰曾,以次進伏訖。上敎勉兢曰,武科紅牌,今日安寶乎?勉兢曰,當爲之,而水原武科十人中八人,懸錄上來,而二人則年本父名,不爲記來,故姑未塡書,當考見漢城府帳籍,然後爲之矣。上曰,此無甚關係,今日安寶,可也。上曰,明日頒牌時,各別嚴飭,速速擧行,可也。勉兢曰,抄啓文臣之勿差祭官,蓋爲專意講製之工也。若値親祭時,則與內閣·玉堂,通融塡差,故臣於癸卯年永禧殿冬至親享時,以初付典籍亦差齋郞,則銓家之相待,文臣之自處,不下於三司矣。近年或有攝享及節享差送之時,此皆一時因特敎擧行之事,而銓曹看作各軍門將官請差之例,每當差祭,必欲兼請。雖在親享之時,不與於齋祝之列,必差盥洗位。爵洗位等執事,甚非當初定式之本意,此後則分付銓曹,如非特敎,無得自下塡差於盥洗位等名色。俾諸文臣,得以專力工程,無自卑薄之地,似好,故敢此,仰達矣。上曰,依爲之。出擧條命退,承史以次退出。
丙辰二月二十四日辰時,上御重熙堂。右副承旨入侍時,右副承旨李肇源,記事官金履永,記注官金良倜,記事官吳泰曾,以次進伏訖。上命書傳敎曰,卿之入城,予日望之,于今幾日,尙此棲屑於江外遜荒之地?虛佇之餘,豈勝慨慨?事雖出於一時无妄,在卿自引之義,但當樂聞於人言,受以爲謝,如潞公之對子方之問,則駕屨豈俟終日?更遣承旨,問卿去就,卿其附奏事,傳諭于左議政。春寒尙峭,雖入城,切勿簉朝,竝與誓戒與陪享之班,勿爲進參,更待召命入侍事,一體傳諭,與之偕到京第,復命之意,傳諭承旨知悉。先遣之南行注書,則使之入來,大臣還第後,命召則遣史官傳授。仍命退,承史以次退出。
上在昌德宮。停常參·經筵。
唱榜翰林名試殿座罷後,內閣·政院·玉堂·藥房口傳問安。答曰,知道。
藥房提調李致中,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運啓曰,明日經筵,取稟。傳曰,停。
李肇源啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而親臨放榜相値,不得來會之意,敢啓。傳曰,知道。
趙尙鎭啓曰,假注書李毅采,時無職名,令該曹口傳付軍職,冠帶常仕,何如?傳曰,允。
傳于李肇源曰,前假注書李得魯,仍察廳任。
注書柳遠鳴差祭,代以徐俊輔爲假注書。
前承旨蔡弘遠書啓,臣承偕來之命,馳到西部龍山坊桃花洞外契臣父議政府左議政蔡濟恭所住處矣,臣父今方入城,臣亦隨來之意,敢啓。傳曰,知道。左相聞已入城,依昨日下敎,遣史官傳授命召。
吏曹口傳政事,檢閱單金履永。
兵曹口傳政事,上護軍沈頤之,副司果徐有榘竝單付。
朴宗來,以吏曹言啓曰,今此大報壇親祭時紙位書寫官,以前判中樞府事沈頤之塡差,而時無職名,令該曹口傳付軍職,何如?傳曰,允。
朴宗來,以吏曹言啓曰,卽接掌樂院牒報,則來三月初三日皇壇大祭親行時協律郞,本院正例爲進參,而正李明淵,顯隆園寒食祭差祭矣。今月二十六日誓戒時協律郞,卽速變通差出,以爲擧行之地云。掌樂院正李明淵,今姑改差,其代,口傳備擬以入之意,敢啓。傳曰,知道。
吏曹口傳政事,以鄭東觀爲掌樂正。
蔡弘遠,以漢城府言啓曰,本府未婚未葬草記,傳曰,別定本府官,更爲逐戶摘奸,過期未婚之類,若有見漏者,更卽別單書入,可也事,命下矣。發遣本府郞廳,遍審坊曲,逐戶摘奸,搜訪其當入,而見漏者,別單書入之意,敢啓。傳曰,知道。
李肇源,以義禁府言啓曰,因平安監司金載瓚狀啓,戶曹覆啓內,寧遠前僉使韓述道,令該府拿問處之事,允下矣。韓述道時在任所云,依例發遣府羅將,交替後拿來,何如?傳曰,允。
藝文館啓目,新除授檢閱金履永,署前出仕,何如?判付啓,依所啓施行爲有矣。兩司諸臺,仍令牌招,今日內署經爲良如敎。
刑曹判書尹師國疏曰,伏以,臣之保有今日,是誰之賜?惟殿下天地於臣,父母於臣,憫其根植之孤弱,而曲加庇護,察其身名之汚衊,而夬賜湔滌。前後恩敎,皎若星日,聯翩除旨,殆無虛月。責之以義分,俾開進身之路,申之以廉防,旋垂褫鞶之恩。雨露之澤,偏被於枯荄,坑坎之危,復奠於袵席,山恩海渥,豈足以形喩?骨粉身糜,難酬其萬一。惟是鏟跡朝端,斂遠駭機,沒齒田間,歌詠聖澤。仰不累則哲之明,俯而遂自靖之計,以圖餘生分寸之報,卽是微臣咫尺之守。斷斷此心,已質於前席,伏想聖明,亦或記有,臣自昨春以來,屛伏鄕廬,隨分自在,謝絶榮塗,與世相忘。乃者秋曹新命,遽降於夢想之外,松楸增輝,鄕里動色,滓穢賤臣,何以得此?感惶交中,聲淚俱發,收簪之思,每煩特除,滌瑕之恩,不欲終棄。臣雖頑如木石,豈不知感激洪造,竭蹶趨承,粗伸叨謝之義,兼慰戀結之忱?而第臣守株之見,終難遽改,傷弓之懷,尙多餘悸。瞻望觚稜,末由蠢動,而重以年紀衰邁,已迫七旬,疾病沈淹,將至數朔。頑痰凝結於腰脅,而不能轉身,客氣衝上於胸膈,而輒致吐血。時或昏仆,殆無省覺,日漸癃痼,便作蘧蒢。以此病狀,雖無情勢,束帶趨朝,斷無其望,虛縻歷日,益復難安。而況今皇壇之親享有命,誓戒在卽,當此百僚駿奔之時,臣獨宛轉床笫。此何人斯,病裏惶隕,又添一病?玆敢冒入文字,仰瀆崇嚴。伏乞聖慈,俯垂鑑諒,將臣所帶職名,亟賜鐫改。仍命有司,刊臣姓名於朝籍,俾得安意調息,以卒餘年,千萬幸甚,臣無任云云。答曰,省疏具悉。卿其勿辭,俟間上來行公。
大護軍具庠疏曰,伏以,臣卽者見差於大報壇親祭從享獻官矣。在臣分義,固當竭蹶,而第臣貞疾,無望駿奔,卽是通朝之所知,臣若怵畏扶榮,未免顚仆,則臣固不足恤,而其於失儀於莫重之地,何哉?玆不得不略入文字,仰控崇嚴伏,乞亟下變通之命,俾便公私,仍治瀆擾之罪,以肅綱紀,千萬幸甚,臣無任云云。答曰,省疏具悉。疏辭許令該曹付標。
內閣提學沈煥之疏曰,伏以,端揆膺命之初,首所建白者,乃明義錄之大義耳。其言,有曰,明義一部之書,所以闡聖神傳心之丕謨,包春秋討亂之大法,而溯論其源,則是書之義理與某年之義理,前後一貫也。又曰,聖諭中假麟經之筆,編明義之書者,卽大聖人仁精義熟之玉衡金秤,而永有辭於天下萬世矣。今日廷臣所以事殿下者,捨此義則無以爲殿下之臣。又曰,乙未之逆,權輿於某年,爲逆於某年者,其勢得不爲逆於乙未乎?遂以韓鍮之草野孤忠,辦死一疏,爲討逆之根本,不可無雪冤闡義之方。繼論於筵上,特蒙聖明之允許,猗歟休哉。君臣之契甚盛,忠逆之辨大明,伊日登筵之臣,孰不欽誦感歎?竊相語曰,大臣之初筵樹立,誠爲當今第一事業耳。聖敎若曰,此一條別爲批答以下,諸臣退待具書之頒出,庶見一世之明於趨捨,大義之不復疑亂矣。不意一承宣,乃於大臣所陳八條之中,截出其一條大關義理者,別紙書進。及夫批下,又匿而不頒,以至大臣之囚院吏。公議之出於卿士,猶欲立幟抵當,飾辭周遮,隱然有藉重底意,此何故也?嗚呼,世道旣頹,士氣方衰,不復知丌上有明義一編者久也。臣爲是懼,乃以警世之志,拔其人於銀臺之望,申耆是已,寧有私惡而然哉?今者聞耆有自辨之章,臣雖未見其全篇,而只觀大槪之出於朝紙,則以銓罰歸之奇怪,有若自是,而反斥臣之非者然,何其氣豪意健之如是也?夫銀臺者,國之喉舌,出納惟允,乃其職耳。況夫大臣所陳一條,實爲明義之大關鍵,而乃敢從中割斷,掩置不頒,惟允之義,果安在哉?歷數十年,熏焰之傳染已痼,俗弊之膠固難醫,方値聖明一初淸明之會,而義理非不闡明矣。猶有却立觀望之憂,聲討非不峻嚴矣,亦無勇往敵愾之勢,則如臣庸闇淺陋者,乃敢當激揚進退之任,欲有粗酬於我聖上委畀之恩,則茫然若一葦之航大海,風濤浩無其津,而維楫不知所在矣。妄以區區銓筆,稍自效與奪之義者,甚愚且戇矣。雖然,銓罰自古有之,亦未聞銓官之見凌於被罰者。若臣今日之事也,其貽羞銓地,有傷朝體,爲如何哉?今夜親臨受誓戒時,臣當讀誓文,而況開政有命,天牌儼臨,以若情踪,實無抗顔就班之望,至犯違傲,不勝戰慄。伏乞聖慈,諒臣難冒之義,遞臣所叨之任,以尊公體,以靖私分,仍勘臣瀆擾之罪,以警具僚焉,臣無任云云。答曰,省疏具悉。卿其勿辭行公。
丙辰二月二十五日辰時,上親臨春塘臺。重試文武科,別試文武科唱榜入侍時,行都承旨趙尙鎭,行左承旨李益運,右承旨李勉兢,左副承旨李肇源,右副承旨朴宗來,記事官柳遠鳴,假注書李毅采,記注官金良倜,記事官吳泰曾,一提學沈煥之,直提學李晩秀,檢校直閣金勉柱,原任待敎徐有榘,以次侍立訖。上具翼善冠·衮龍袍,出交泰門·永淸門,由明政門,降輿升座。上曰,文武科依殿庭例,分東西序立,而重試在前,別試在後。吏房承旨朴宗來,兵房承旨李勉兢,跪啓請放榜。引儀唱拜跪,仍爲頒花頒牌,賜蓋賜酒。上曰,擧人等遊街時,依年前飭敎,連爲戴花乎?勉兢奏曰,近年以來,無敢不載花矣。上命書榻敎曰,兵曹判書具㢞記過。又命書榻敎曰,右副承旨進去,前承旨宋銓卽爲入來。命書傳敎曰,偕來進去承旨許遞。上曰,文科重試別試全榜及武科甲科以上入侍,可也。文武擧人以次入侍奏姓名。上命書傳敎曰,昨歲今年,無事不感舊記故,而唱名於乃祖唱名舊甲重回之時,而昔榜乃祖居魁。今其孫昨今年連魁,豈無示意之擧?今榜文科重試第一名擧人通政申鳳朝,特拜同副承旨,使之戴花登筵。上命書榻敎曰,內閣提學疏批已下,更爲牌招,別試丙科一人李弘謙奏姓名。上曰,爾是蓬山君孫乎?蓬萊君孫乎?弘謙曰,蓬山君孫矣。上曰,爾之登科,幸矣。爾謝恩後,與爾父偕之華城謁聖,可也。至武科回榜人金德謙。上曰,爾年今爲幾何?德謙曰,八十七矣。上曰,尙健矣。令其營門賜樂,導至所住處,可也。肇源曰,新除授同副承旨申鳳朝,旣有戴花登筵之命,卽爲牌招察任,何如?上曰,依爲之。出擧條肇源奏曰,冷節不遠,江華留守金履翼,當爲長寧殿獻官,而以下敎留待,故不得下去,何以爲之乎?上曰,下送,可也。勉兢奏曰,今番別試時,嶺南武士十餘人上來,只以柳葉箭單技,不能應擧,而尙此逗遛云。分付將臣,慰諭以送,何如?上曰,可也。戶曹判書李時秀曰,諸道稅納,姑未上來,各倉米儲,幾皆垂罄。今朔支放不足條爲六千餘石,不得不仰請區劃,而來朔事,不可預料,有難續續煩稟。惠廳所在本營留儲米,限一萬石特命許貸,則不必盡數取用。計其容入實數,待稅穀上來,準數還報似好,故敢此仰達矣。上曰,依爲之。出擧條引儀唱禮畢。上曰,召試時,只入入直侍衛,今此侍衛入直外,竝退去,可也。仍命退,諸臣以次退出。
丙辰二月二十五日午時,上親臨春塘臺。翰林召試入侍時,行都承旨趙尙鎭,行左承旨李益運,右承旨李勉兢,左副承旨李肇源,右副承旨朴宗來,同副承旨申鳳朝,記事官柳遠鳴,假注書李毅采,記注官金良倜,記事官吳泰曾,檢校直閣金勉柱,試官監事尹蓍東,一提學沈煥之,知春秋權,直提學李晩秀,同春秋金魯永,對讀官李福潤·金熙采,直閣李始源,以次侍立訖。上曰,應試人具得魯,以試官相避,不爲入來云。弘文提學具庠,使之出去,具得魯卽刻待令,可也。上曰,試官升殿。蓍東·煥之等進前。蓍東等曰,早臨帳殿,聖體,若何?上曰,一樣矣。蓍東等曰,王大妃殿氣候,若何?上曰,一樣矣。蓍東等曰,惠慶宮氣候,若何?上曰,一樣矣。上命權,書御題七言二十韻排律昔樹發今花,命懸題。上曰,諸試官知解題乎?蓍東等曰,皆不知矣。上曰,此是唐太宗過舊宮詩也。蓍東曰,應試者若不知解,則似難做得矣。上曰,金履永自是名於文翰者,必有可觀矣。上曰,時限旣緩,試官等考券前,退住石渠門內,可也。仍命退,諸臣以次退出。
丙辰二月二十五日午時,上御春塘臺。翰林召試科次入侍時,右承旨李勉兢,左副承旨李肇源,記事官柳遠鳴,記事官洪樂游,記事官吳泰曾,二提學沈煥之,直提學李晩秀,直閣李始源,試官監春秋尹蓍東,知春秋權,同春秋金魯永,對讀官李福潤·金熙采,以次進伏訖。上命蓍東,考券書等坼榜,金履永被選。肇源曰,翰林召試被選人金履永,令該曹口傳付職,仍卽牌招入直,何如?上曰,依爲之。出擧條仍命書榻敎曰,翰林召試被選金履永,令該曹口傳付職,牌招入直。又命書榻敎曰,別兼春秋洪樂游·李重蓮減下。蓍東曰,向日領相陳疏請暇,特蒙許施,而廟務擧行,旣有領左相,臣不敢替行,而至於廟薦一節,尤難替當矣。上曰,廟薦擧行時,往復于僚相似好,而苟欲力辭,則從後或疏或箚,何所不可,而予意則從便爲之,誠好矣。上曰,卿則留待,仍參誓戒,可也。蓍東曰,今此皇壇祭享單子書年號者,大是不察,吏曹當該堂上,推考,何如?上曰,依爲之。出擧條樂游曰,臣待罪永春縣監,適登前席,今因言端,敢此仰達矣。本縣義僧爲二名,而番錢及其他僧役,實爲峽氓難支之弊。一自僧散寺毁之後,有官備錢名色,以一百四十兩,俵給民間,以爲殖利防納之地矣。挽近以來,逃故相續,指徵無處,本錢已屬烏有,而收斂尙此依舊,言念民情,實爲矜惻。義僧一名,則已蒙朝家軫念之恩,雖有耗太給代之例,而一名則今無收捧之道,不得已移責於平民。平民之替納僧役,亦屬悶念,軍餉不輕,雖不敢遽擬於蠲除,事係民瘼,合有變通之道。且以其他僧役言之,監兵營後營所納壯白紙等各樣紙地,合爲五十餘束,而今於無寺刹無僧徒之地,猶復按例責納,甚至有殖利錢一年再徵之擧。當此招集慰接之時,此等白徵之弊,不可不念。三營所納紙地,永爲革罷,似或爲一分息肩之地矣。上曰,令廟堂從長稟處,以爲蘇弊之地,可也。出擧條上曰,前假注書具得魯,仍察廳任,使之來待。賤臣承命出傳,還入進伏。仍命退,諸臣以次退出。
上在昌德宮。停常參·經筵。
二十六日夜自二更至二十七日開東,灑雨下雨,測雨器水深八分。
李肇源啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李勉兢啓曰,明日經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,御營大將李漢豐,以漢城府左尹厲祭獻官,今方受香出去,所佩命召,來請還納,何以爲之,而將兵之任,不可一刻無摠察之人,何以爲之?敢稟。傳曰,都提調摠察,從事官發牌聽傳敎。
傳于李勉兢曰,吏禮房承旨入侍。
李勉兢啓曰,宜安大君墓,遣承旨致祭事,命下矣。何承旨進去乎?敢稟。傳曰,右副承旨進去。
傳于申鳳朝曰,同副承旨入侍。
吏曹口傳政事,典牲主簿康國愼,造紙別提南省老相換。
兵曹口傳政事,護軍李祖承,副護軍尹行恁·徐美修·李鼎德·鄭尙愚·蔡弘遠竝單付,以李應泰爲林土別將。
以平安監司金載瓚狀啓,德川郡回榜老人丁采龍老病不得起送,花牌成給一款,令該曹考例稟處事,傳于李肇源曰,加一資及賜牌一款,依定式爲之,與敎旨,卽爲成送。
趙尙鎭,以議政府右議政意啓曰,昨日親臨春塘臺文武科放榜陳賀及今日親臨春塘臺受誓戒時,西班文官正三品以上人員,多不進參,班行未免稀疎,事體所在,誠極駭然。過寒食祭享後,令政院捧現告,衆所共知老病實故外,一竝施以罷職之典,何如?傳曰,允。
朴宗來,以兵曹言啓曰,今丙辰重試對擧別試武科殿試時,直赴殿試人,別武士鄭光周等,一百五十五人內一百四人,已爲應試參榜,而鄕武士皮仁玉·劉浩一帖文未下,一百二人之所授帖文,依定式爻周。別武士鄭光周,勸武軍官許乘,閑良田弘闢,馬兵崔運大,壯勇衛金潤龜,馬兵金潤澤,鄕騎士柳仁亨,牢子韓壽命,扈衛軍官金錫斗,親騎衛文尙龜,別武士金聲濂,武學趙範極等十二人,遭故不赴,依例陳試。選武軍官朴聖彬,親騎衛張雲鵬·金重鼐·裵成大·趙廷進·尹宗喜·梁晟來,壯勇營鄕武士金時範·史元雄·金東喆·朴相偉·金福乭·李豐,武學嚴漢極,追捕武士任守逸,守堞軍官朴德尙,馬兵禹興燁,別武士崔春世·姜碩任,親騎衛金聲甲·趙重浩·金仁發·申明得·金宗瑞,壯勇營敎鍊官吳再榮,鄕武士朴枝亨,龍旗奉持姜弼聖,壯勇營武士秋寬興·秋興極·張萬大·韓鎭烈,都訓導卞興良,軍官鄭弘臣,旗牌官孔學周,監官鄭景文,軍官申孟淙·金尙鍊,吹手朴思燁等三十八人,俱是初次無分,依法典退付後殿試。關北馬兵尹起連,該帥臣狀聞中,以起送懸錄,而過殿試後上來矣,此與無緣不呈有異,且是三式年內,依定式陳試。直赴會試人馬兵蔡濟奉等,五十八人內三十五人,已爲應試,所受帖文,亦爲爻周。閑良張大維,兼司僕楊奉輝,攔後士李涉·金履默·金進淵,壯勇營鄕武士扈道一,額外壯勇衛李運植·趙雲星,善騎隊李孝達,禁軍高宅信,扈衛軍官金德俊,義旅軍官李仁默等十二人,遭故不赴,依例陳試。江原道選武軍官沈鼎矩,及期上來,而遭朞服呈訴下去,依法典陳試。武學秦海彬,身故勿論,馬兵蔡蔡齊奉·林夏允·金奉曄,鄕武士劉順得,馬兵李重三,武學金宗海,馬兵姜德杓等七人,俱以身病,不爲應試。大典通編諸科條有曰,父子相避,在喪及朞服未葬者外,竝勿許陳試,身病不赴,蔡齊奉等七人,竝依定式勿施,所授帖文,一體收聚爻周。親騎衛朴文亨,以中嶺別將,時在任所,依承傳仍置。忠淸道選武軍官金守億,該道狀聞中,以起送懸錄,而不爲赴試,其委折査問該道後,稟處,何如?傳曰,允。
李益運,以禁衛營言啓曰,內南山西邊,始自蠶頭以東第三麓,至直洞第十麓,合八麓山腰以下童濯處,盡植稚松。自十一麓至十三麓及蠶頭以西第一二麓,竝播種橡實之意,敢啓。傳曰,知道。外南山,待秋亦爲播植後,草記,可也。
丙辰二月二十六日子時,上御春塘臺。親臨受誓戒入侍時,行都承旨趙尙鎭,行左承旨李益運,右承旨李勉兢,左副承旨李肇源,右副承旨朴宗來,同副承旨申鳳朝,記事官柳遠鳴,假注書具得魯,記事官吳泰曾·金履永,一提學沈煥之,二直提學李晩秀,檢校待敎李始源,檢校直閣金勉柱,以次侍立訖。上具遠遊冠·絳紗袍,詣板位。引儀唱行禮,享官諸執事及文武百官行四拜禮訖。吏曹判書陞階讀誓文訖。引儀唱行禮,享官諸執事及文武百官行四拜禮訖。通禮跪啓禮畢。上曰,堂上執禮以下,竝令進前,可也。執禮以下,以次侍立,奏姓名。上曰,堂上執禮預差,何不參班乎?問於該曹,可也。監察旣不能檢飭,又班在諸執事之下,萬萬駭然矣。仍命書榻敎曰,受誓戒時,無端不參之壇上執禮預差,令該府拿囚,嚴問偃便在家之罪。命書榻敎曰,祭監監察,一竝事過後拿處。仍還內,諸臣以次退出。
丙辰二月二十六日辰時,上御重熙堂。吏禮房承旨入侍時,左副承旨李肇源,右副承旨朴宗來,假注書徐俊輔,記事官吳泰曾·金履永,以次進伏訖。上曰,下番昨日已爲署經乎?肇源曰,已爲署經矣。上曰,同副入來乎?肇源曰,方在政院,而戴花廳坐,榮耀極矣。命書傳敎曰,承旨房仍,右承旨爲禮房,左副爲推考房。仍命退,諸臣以次退出。
丙辰二月二十六日辰時,上御重熙堂。同副承旨入侍時,同副承旨申鳳朝,假注書徐俊輔,記事官吳泰曾·金履永,以次進伏訖。上曰,昨日果以戴花貌樣見老人,而老人亦果大樂乎?鳳朝曰,榮耀備至,老父果栢悅矣。上曰,老人筋力,如何?鳳朝曰,筋力不知癃衰,戶庭之內,亦能出入,而不扶杖矣。上曰,二次壯元於科榜,亦云壯矣。上曰,東陽尉致祭,昨年爲之乎?鳳朝曰,昨年已蒙致祭之恩矣。上曰,未經玉署,先陞裶袍,差屬可欠矣,昨日未及思之,坼榜時,右相以此爲言矣。鳳朝曰,臣蒙恩如天,何敢以官職,有所往來於心中乎?上曰,承旨則卽爲出去遊街,可也。仍命退,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深六分。
朴宗來啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李勉兢啓曰,明日經筵,取稟。傳曰,停。
李勉兢啓曰,來初一日,輪對日次,而大報壇親祭齋戒相値,頉稟之意,敢啓。傳曰,知道。
傳于李勉兢曰,禮房承旨馳詣宗廟·永禧殿·景慕宮,奉審摘奸以來。
李肇源啓曰,御營大將李漢豐,將事後入來,卽爲牌招,傳授命召,何如?傳曰,允。
傳于李勉兢曰,禮房承旨入侍。
李勉兢啓曰,宗廟署官員來言,明日寒食祭享時,別廟司當爲備員,而令李田秀身病猝重,無以備員云,合有變通之道,何以爲之?敢稟。傳曰,他司口傳相換事,分付該曹。
吏曹口傳政事,宗廟令李田秀,尙衣主簿李鍾徽相換。
傳于李肇源曰,此非難事,定式已久,且況筵中有提飭之敎,則召試試券謄入,大違格式,再昨日入侍承旨及二直提學,從重推考。
趙尙鎭,以吏曹言啓曰,繕工監副奉事魏伯圭催促起送之意,發關嚴飭矣。卽接全羅監司徐鼎修移文,則魏伯圭病狀漸差,今二月十六日,登程上去云矣,敢啓。傳曰,知道。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李勉兢,以御營廳言啓曰,本廳拘留先來軍官洪垿,依下敎放送義州之意,敢啓。傳曰,知道。
李勉兢,以一所巡廳言啓曰,去夜二更三點量,犯夜人幼學睦祖發執捉,依例移送秋曹之意,敢啓。傳曰,知道。
丙辰二月二十七日辰時,上御重熙堂。禮房承旨入侍時,右承旨李勉兢,假注書具得魯,記事官吳泰曾·金履永,以次進伏訖。上曰,雨勢如此,陵園香祝,待稍霽祗傳,可也。仍命退,承史以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,持平金宗發·李萬運在外,掌令吳鵬南·韓興裕呈辭,監察茶時之意,敢啓。傳曰,知道。
李勉兢啓曰,明日經筵,取稟。傳曰,停。
傳于李肇源曰,左副承旨入侍。
注書柳遠鳴病,代以李弘謙爲假注書。
具得魯有頉,代以趙晃鎭爲假注書。
傳于申鳳朝曰,同副承旨入侍。
李晩秀啓曰,同副承旨申鳳朝今日入侍,巡將望單子判付,書以三行,落點二字,連書於年月日之下,雖緣生疎,事甚未安,臣等忝居右僚,新進下位,不能指導,有此做錯,惶恐待罪之意,敢啓。傳曰,右位者啓語,亦不別白,所請依施。
李晩秀啓曰,臣等惶恐待罪啓辭,所請依施事,命下矣。何傳旨捧入乎?敢稟。傳曰,待知申仕進,捧罰禮。
李弘謙在外,代以宋磾爲假注書。
宋磾有頉,代以安益謙爲假注書。
李晩秀,以吏曹言啓曰,今此宗廟朔祭獻官前承旨蔡弘履,預差前承旨林濟遠,時無職名,令該曹口傳付軍職,何如?傳曰,允。
兵曹口傳政事,護軍蔡弘履·林濟遠竝單付。
李勉兢,以兵曹言啓曰,今番別試武科出身等,依定式各樣應頉及中庶外,兩班子枝赴防當赴者,依法典分防磨鍊,啓下發送之意,敢啓。傳曰,知道。
朴宗來,以義禁府言啓曰,全羅監司徐鼎修狀啓內,珍島郡還上與大同儲置虛留,丙午以後當該郡守曺翰振·尹·尹弘儉·具絳·崔尙耆·李春輔等罪狀,令攸司稟處事,啓下矣。尹·具絳·李春輔,今方待命拿囚,而曺翰振下去京畿華城地,崔尙耆前以他罪,定配於全羅道興陽縣呂島鎭,依例發遣府書吏羅將,竝拿來。尹弘儉已爲身故云,勿論,何如?傳曰,允。崔尙蓍雖拿來,當還發配所,勿爲拿來。李春輔容有可恕,分揀放送,可也。
丙辰二月二十八日辰時,上御重熙堂。同副承旨入侍時,同副承旨申鳳朝,假注書具得魯,記事官吳泰曾·金履永,以次進伏訖。命書公事判付。上曰,他承旨入侍。賤臣承命出傳,左副承旨李肇源偕入進伏。上曰,同副新入銀臺,判付承書,自多生疎,故他承旨,使之入侍矣。仍命分書判付訖。命退,承史以次退出。
丙辰二月二十八日辰時,上御重熙堂。左副承旨入侍時,左副承旨李肇源,假注書趙晃鎭,記事官吳泰曾·金履永,直提學李晩秀,直閣李始源,以次進伏訖。上曰,直閣所製木屐銘,可謂典雅得體,直提學當斂袵矣。諸僚及知舊,皆和而唱之乎?詞章傳誦,雖末也,猶是古也。近來風頹俗薄,此風亦難復見。卿等須互相勉勵,期於風流篤厚,挽回古俗,可也。予之小序中,不染汚俗四字,屬意甚深矣。新榜注書宋磾,亦已入來,召入,可也。賤臣承命出傳,偕入進伏。上曰,新榜中未經注書者,只有安益謙一人,亦卽擬入,可也。仍命退,諸臣以次退出。
上在昌德宮。停常參·經筵。
自人定至二更,灑雨下雨,測雨器水深三分。
李肇源啓曰,大司憲徐有臣,持平李萬運未肅拜,執義李城輔,持平金宗發在外,掌令吳鵬南·韓興裕呈辭,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,明日再明日三明日大報壇親祭齋戒,初三日動駕相値,視事頉稟之意,敢啓。傳曰,知道。
傳于李勉兢曰,禮房承旨入侍。
傳于李益運曰,左承旨入侍。
李勉兢啓曰,大報壇親祭祭文,當爲製進,弘文提學具庠,待開門牌招,何如?傳曰,允。
李勉兢啓曰,大報壇親祭時樂章佾舞,依下敎,提調進去肄習,而一提調具庠,以弘文提學,有待明朝牌招,親祭祭文製進之命。二提調趙鎭寬,謂有情勢,不爲進去,特敎之下,無以擧行云。合有變通之道,何以爲之?敢稟。傳曰,竝許遞,令該曹口傳差出。
吏曹口傳政事,李得臣·李祖承爲掌樂提調。
李肇源啓曰,假注書趙晃鎭,時無職名,令該曹,依例付軍職,冠帶常仕,何如?傳曰,允。
李肇源啓曰,假注書宋磾,時無職名,令該曹,依例付軍職,冠帶常仕,何如?傳曰,允。
趙尙鎭啓曰,假注書安益謙,時無職名,令該曹,依例付軍職,冠帶常仕,何如?傳曰,允。
安益謙有頉,代任厚常爲假注書。
傳于李益運曰,爲日已久,兵曹判書記過分揀。
吏曹口傳政事,朴命球爲奉常僉正。
李益運,以兵曹言啓曰,新增參上窠中二窠,以宣·部·守前銜人,別取才甄復事,定奪,而規矩未及稟定矣。每都政三廳參下窠別取才時,宣薦則鐵箭·柳·片·騎·講五技取三技。部·守兩薦,則柳葉箭二三巡或二巡,片箭一巡試取矣。今此別取才,係是新創,宜有一定之規。柳葉箭二巡,片箭·騎芻各一巡,試取,何如?傳曰,柳葉箭三巡,騎芻一巡試取,仍爲定式,可也。
李益運,以司僕寺一二提調意啓曰,今日德應房奉審,臣等方進詣,將爲擧行,而兼內乘具絳,以前任珍島郡守事,方在拿囚中。今姑改差,其代,令該曹口傳差出,以爲備員進參之地,何如?傳曰,允。
兵曹口傳政事,李惟秀爲內乘。
李益運,以摠戎廳言啓曰,本廳移屬守禦廳,敎鍊官朴昌華,軍兵三名,依備邊司啓下節目,隨其有闕,盡爲陞實之意,敢啓。傳曰,知道。
丙辰二月二十九日卯時,上御重熙堂。左承旨·禮房承旨入侍時,行左承旨李益運,右承旨李勉兢,記事官柳遠鳴,記注官金良倜,記事官吳泰曾,以次進伏訖。上敎勉兢曰,皇壇肄儀時,其遲速,比於大祭,則何如?勉兢曰,速矣。上曰,設行於何門乎?勉兢曰,於拱北門內,爲之矣。上曰,樂則九成乎?勉兢曰,肄儀時,不必備設,故不以九成矣。上曰,行禮時,幾次升降?勉兢曰,四次矣。上敎益運曰,錦伯巡歷,何時了當云耶?益運曰,右巡,已於去月二十一日還來,左巡,則來初卽發云矣。上曰,皇壇儀注,姑未修入乎?勉兢曰,謹當書入矣。命書榻敎曰,崇陵典祀官,內下胡椒三升。溫陵·長陵·明陵·懿陵·弘陵·懿昭墓典祀官,各胡椒二升賜給。順陵·泰陵·昭顯墓典祀官,推考。順康園·愍懷墓典祀官,拿處。熟手等賞罰,依判下施行。命退,承史以次退出。
上在昌德宮。停常參·經筵。
午時日暈。
藥房提調臣李致中,副提調臣趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣,持平李萬運未肅拜,執義李城輔,持平金宗發在外,掌令吳鵬南·韓興裕呈辭,監察茶時之意,敢啓。傳曰,知道。
李益運啓曰,備邊司郞廳來言,今日賓廳日次,而大報壇親祭齋戒相値,不得來會云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
香室大報壇親祭受押單子,啓親押。
傳于李勉兢曰,禮房承旨馳詣宗廟·景慕宮,奉審摘奸以來。
傳于朴宗來曰,掌樂院樂舞肄習坐起時,提調李得臣,病不進云,情勢似然,許遞。前望單子入之,待下批,卽爲進去。
掌樂提調前望單子入之,李致中落點。
傳于李益運曰,明日再明日,輦路稍遠,摠管·藥房提調中耆堂,竝許遞。令該曹口傳差出,待下批牌招。
兵曹口傳政事,安昌君燝·林濟遠爲都摠管,副摠管單林濟遠。
吏曹口傳政事,沈頤之爲內醫院提調。
傳于李勉兢曰,園幸定例謄錄編校之役,前檢書官朴齊家,連爲擧行,而今聞五衛將已瓜遞云,令該曹軍職付祿。
李益運,以都摠府言啓曰,今日入直內三廳武兼禁軍及軍兵等,當爲中日習射,而大報壇親祭齋戒相値,不得爲之之意,敢啓。傳曰,知道。
李益運,以兵曹言啓曰,宣·部·守三薦參上武臣前銜作散人別取才時,入格矢數,別單書入之意,敢啓。傳曰,畫多者,但當從次第擬望而已。別取才,豈有別單乎?別單還給,卿則推考,捧納承旨,亦爲推考,可也。
李益運,以兵曹言啓曰,今二月各廳堂下武臣朔試射,當爲設行,而臣曹連因有故,不得爲之之意,敢啓。傳曰,知道。
李勉兢,以奉常寺都提調·提調意啓曰,祭享所用春等中脯三百三十九貼九條,今二月二十九日畢造,而所入牛隻爲三十四首矣。進上看品中,脯二貼,依定式封進之意,敢啓。傳曰,知道。
趙尙鎭,以賑恤廳言啓曰,中部下米廛契任掌金光必,今月二十九日本洞路傍,得三歲遺棄男兒,同里居良女姜召史,欲爲收養。西部茵匠里契任掌南泰云,今月二十九日本洞路傍,得二歲遺棄男兒,同里居私婢海丹,欲爲收養。貧不自食,皆願受料,告于本部,自各該部同日牒呈,故依節目,竝爲給料,使之乳養之意,敢啓。傳曰,知道。
李益運,以壯勇營言啓曰,本營左司屬水原前哨軍兵等,今已準二朔立番,來三月初一日,放送之意,敢啓。傳曰,知道。
李益運,以訓鍊都監言啓曰,來三月初一日景慕宮展拜時,因兵曹節目,金虎門軍三十名,把摠李仁默,哨官申大益率領,挾輦侍衛,集春營軍五十名,哨官沈錫領赴都領陣,東營軍三十名,哨官李徽祚率領,宮大門外把守,還宮後各還直所,而竝待標信擧行之意,敢啓。傳曰,知道。
李益運,以御營廳言啓曰,來三月初一日景慕宮展拜時,依兵曹節目,弘化門入直軍五十名,待標信除出,出番哨官印時彦,領赴于摠戎廳都領陣,解嚴後,還爲入直之意,敢啓。傳曰,知道。
丙辰二月三十日辰時,上御誠正閣。藥房入診入侍時,提調李致中,副提調趙尙鎭,假注書任厚常,記事官吳泰曾·金履永,檢校待敎徐有榘,以次進伏訖。致中曰,日間聖體,若何?上曰,一樣矣。致中曰,王大妃殿氣候,何如?上曰,一樣矣。致中曰,惠慶宮氣候,何如?上曰,一樣矣。致中曰,醫官旣待令,使之入診,何如?上曰,置之,可也。上曰,禮房承旨入侍。賤臣承命出傳,勉兢偕入進伏。上曰,弘文提學入侍。賤臣承命出,與弘文提學具庠偕入。上命弘文提學進前。仍敎曰,皇壇例用祭文,句數似多,限十句製進,似好矣。庠曰,六句已爲製備矣。上命庠讀所製祭文。庠讀訖。上曰,好矣。上命藥院諸臣先爲退去。上命勉兢,招致宗廟守僕金尙禮,禮曹書吏安一得,詳問皇壇親享儀節。仍下敎曰,百官當爲先入乎?皇朝人子孫及忠良子孫,當爲先入乎?書曰,虞賓在位,群后德讓,皇朝人子孫班次,當在百官之上矣。命勉兢,書傳敎曰,親押當於齋所大次,再明日爲之,該房知悉。又命書傳敎曰,明日當由逌瞻門展拜。出宮內門路,則眞殿五字缺安門,該房知悉。仍命退,諸臣以次退出。
上在昌德宮。停常參·經筵。
申時日暈。
李勉兢啓曰,來初五日,朝參日次,而元陵忌辰祭正日相値,頉稟之意,敢啓。傳曰,知道。
李益運啓曰,訓鍊都監把摠·禁衛營·御營廳從事官·摠戎廳把摠·龍虎營敎鍊官來言,御覽軍案,修正次請出矣,敢啓。傳曰,知道。
李益運啓曰,定例堂上李時秀·李晩秀·尹行恁,廣州留守徐有隣,水原留守趙心泰持節目,依下敎來待矣。傳曰,入侍。
傳于李勉兢曰,左副承旨入侍。
傳于朴宗來曰,吏曹堂上聯名上疏入之。
傳于朴宗來曰,吏曹判書參判入侍。
傳于李益運曰,兵曹判書入侍。
傳于朴宗來曰,政官更爲推考,斯速擬入。
傳于朴宗來曰,吏判之日以隄防,如是煩稟,是豈今日爲所重承傳之意哉,吏曹判書沈煥之推考,斯速擬入。
傳于李肇源曰,在外臺諫許遞,今日政差出,待下批一體牌招。
有政。吏批,判書沈煥之進,參判黃昇源進,參議宋煥箕未肅拜,同副承旨朴宗來進。申溆·洪光一爲持平,李東冕爲正言,李明淵爲應敎,金銑爲校理,李基讓爲副修撰,閔鍾顯爲右參贊,趙達洙爲監察,梁好仁爲尙衣別提,校書博士單李夢龍,別兼春秋徐有榘·李重蓮,減下。
有政。兵批,判書具㢞進,參判李太亨病,參議李東馨病,參知李義駿病,行右承旨李益運進。安衝稷爲同知,趙濟民爲宣傳官,柳憲周爲曹司五衛將,金樂海爲部將,洪成源爲守門將,李溥萬爲僉知,李聖濂爲武兼,李光秀爲明月萬戶,僉知文載玄,上護軍李得臣,護軍柳焵,副護軍金翰東·尹行恁,副司果李垿,以上單付。
吏批,再政。孟賢大爲泰陵直長,尹覺基爲義禁府都事,金魯應爲獻陵參奉,尹溆基爲司饔主簿,金魯正爲禮賓直長,李集玉爲司䆃奉事,李啓溫爲長陵參奉,左參贊單閔鍾顯,右參贊單李致中。
承旨前望單子入之,李晩秀落點。
傳于李勉兢曰,承旨房仍。
以應敎李明淵,副校理尹益烈,副修撰李基讓,持平申溆,牌不進罷職傳旨,傳于李勉兢曰,只推,更爲牌招。
傳于李勉兢曰,發遣吏郞,諸執事淸齋與否,摘奸以來。
以閔昌赫囚單子,傳于李肇源曰,一體保放。
以曺翰振囚單子,傳于李肇源曰,與時囚保放,過齋後捧供。
朴宗來,以吏曹言啓曰,大臣·重臣調用之家,訪其後孫姓名,卽刻內草記。年或未滿,其傍孫,亦爲訪問,一體草記事,命下矣。自臣曹訪問,則故領議政金興慶奉祀玄孫幼學錫喜,今年二十九歲,爲年未滿。錫喜三寸叔進士應魯,今年四十歲云。故判書金始煥曾孫進士啓溫,今年二十四歲,爲年未滿,此外無他子孫云。故領議政金在魯奉祀孫文及第鍾純,非蔭仕可擬之人。其子幼學敬淵,今年十九歲,爲年未滿云。故領議政趙顯命奉祀孫潞鎭,亦非蔭仕可擬之人。其子幼學雲喜,今年二十五歲,爲年未滿,而蓋此兩相家奉祀孫,俱難擧議於仕路矣,敢啓。傳曰,知道。故領相金興慶家,雖有曾孫,年旣未滿,以年滿之孫調用,實合法典,依此擧行。故判書金始煥家,只有年未滿者云,何拘常格,特爲調用。其餘兩家,愍惻甚矣。卿等之言,雖出公法,今日承傳,豈無闊狹?況兩相之在先朝,眷毗何等備至,而協贊之力,誠亦有大勳勞於朝廷。當兩家回呻爲笑之機,寧或膠守常典?至於豐原家,地處自別,已例可據,故相家則寸數亦遠,尤何必乃爾乎?趙潞鎭·金鍾純,皆於六品見窠,卽爲擬入,可也。
李益運,以禮曹言啓曰,毓祥宮展拜,每年季春稟定事,曾有先朝下敎矣。展拜吉日,以何間推擇乎?敢稟。傳曰,過十五日後更稟,可也。
李勉兢,以禮曹言啓曰,今番使臣回還,齎來勅書入京時儀節,令該曹擧行事,自備局草記,允下矣。取考謄錄,則頒詔勅書入京日,百官郊迎,而殿庭自上行禮之節,依正至聖節望闕時例磨鍊矣。今此勅書入京日行禮等節,依此擧行之意,敢啓。傳曰,知道。
李晩秀,以禮曹言啓曰,今此齎來勅書,旣已頒詔出來。迎詔翌日,當有仁政殿權停例頒敎之擧。應行節目,依前例磨鍊擧行,何如?傳曰,勅使出來,頒詔有異,何必分日?此後定式,順付頒詔,則當日頒敎事分付,可也。
李晩秀,以備邊司言啓曰,今此回還節使順付詔書入京時,迎接儀節,令該曹,考例擧行之意分付,何如?傳曰,允。
李晩秀,以備邊司言啓曰,卽見廣州留守徐有隣狀啓,則以爲,城內還餉各廳各戶都受例受折米,多則九千石,小則七千石之數,一竝加俵於外村。故一戶折米比前所加,大中爲二石餘,小殘爲一石餘,此不變通,民將難支。原軍餉邑軍餉之糶糴於山城者,不宜擅動,而從前移轉去來條折米三千石及徵逋作入條數千石中,折米四五千石爲限,以穀見在,仍留山城。以錢收捧者,依摠廳支放穀取耗條,散給各邑例,分俵於本營束伍牙兵所在楊州等十三邑及牙兵所在龍仁等三邑。平時則取耗支放,緩急則作饋餉糇糧之需,而姑待屯田稍廣,稅額漸饒。屯穀取而支放,耗穀取而添餉事,一體定式,山城輸納一款竝除之。果川則糶糴於本府肆覲倉,龍仁則糶糴於本府水原倉,其餘十四邑,則糶糴於各其邑倉。分俵數爻,與本道道臣,往復商確,量宜擧行。合行條件,成節目遵行計料,而雖値停減之年,升合無得擧論。未捧勘罪等節,亦依原軍餉例定式事,請令廟堂,稟旨分付矣。南漢之軍餉儲偫,盡在山城之內,而民少穀多,糶糴之際,疾苦爲甚,至有沿江設倉,移轉近邑之議矣。今則年年減縮,分捧定式,而加俵外村者,一戶所受,大中爲二石,小殘爲一石云爾,則退計十數年前所減損,殆爲十之一二。揆以城餉諸留之策,雖極寒心,其於殘民責納之弊,不啻輕歇。豐寡有時,利害相參,然猶以還民難支之慮,有此各邑分峙之請。該守臣出鎭以後,更作芻牧之任,而專心民事,非在京遙制時,只爲謹守筦鑰之政而已故也。束俉所在十三邑及牙兵所在三邑,以還穀中錢條捧留者,分數移俵,皆於各其邑倉,糶糴取耗。而果川·龍仁,則以附近民戶,分納於本府之肆覲·永原兩倉者,俱可謂變通得宜,彼此兩便。竝依狀請施行,與本道道臣,往復商量,知委擧行。雖値歉歲,依軍餉例,無得入於停減之意,條列成節目報本司,以爲永久遵行之地事,一體分付于該守臣與京畿道臣處,何如?傳曰,允。
吏曹判書沈煥之,參判黃昇源等疏曰,伏以臣等,伏奉本曹草記批旨,有趙潞鎭·金鍾純六品見窠擬入之命。以我殿下極天無窮之孝思,當是歲是月之重回,展拜於閟宮,興感於往典,誕降德音,伊時掌禮之諸臣,或命賜祭,或命錄後,此實曠前之盛擧也。臣等雖甚愚闇,豈無感激贊歎,竭蹶對揚之忱?而第念此兩人之初不議到於仕路者,誠以義理至重,隄防至嚴,有未可一朝毁劃也。飭敎之下,奉行無路,玆敢聯陳短章,以效執藝之義。伏乞聖明,亟寢成命,以植國論,仍治臣等瀆擾之罪,以振國綱焉,臣等無任云云。
答曰,省疏具悉。卽爲擬入。
丙辰三月初一日卯時,上詣景慕宮。展拜入侍時,行都承旨趙尙鎭,行左承旨李益運,右承旨李勉兢,左副承旨李肇源,右副承旨朴宗來,同副承旨申鳳朝,記事官柳遠鳴,假注書任厚常,記事官吳泰曾·金履永,二直提學李晩秀,檢校直閣金勉柱,檢校待敎徐有榘,直閣李始源,以次隨駕。上具翼善冠·衮龍袍,乘輿出萬安門·仁政門·肅章門·建陽門·銅龍門·集禮門。上曰,藥房提調,留在監印所,還宮時祗迎,副提調隨駕,可也。賤臣承命出傳。出弘化門由逌瞻門,詣齋室降輿,仍詣版位,行再拜禮,入廟內奉審訖。還詣齋室,命勉兢書傳敎曰,是歲重回,此月載屆,莫逮靡洎,無以爲情。擬待十五日,更伸展省之禮,以寓一分孺慕,而不有錄後記舊之擧,則昔事往躅,後孰識得?其時領議政金興慶,上相兼正使,左議政金在魯,主管敦匠之任,而俱有例帶宮銜。右議政宋寅明,專掌諸務,兼撰文字。大提學尹淳,前大提學李眞望,豐原君趙顯命,前監司兪拓基此四臣,皆以宮賓敦匠製述書寫及至承命宣力之事,各有奔走之績。子爲大官,挺身闡義,自己職名,終身不改。經筵胄筵,至予有甘盤之好,而同日同銜,特膺另簡之命者,侍直金致萬·南有容也。故重臣金始煥家之結知受奬,何如?且況奇徵異聞,記注可按,而其家人之爲都廳,亦似有待。錦原君朴師益,不但有書寫之勞而已,稀貴多端,昨年至錄其曾孫。承宣洪景輔,首尾周旋,寵以晉秩。大抵今日此敎,出於志感而表心,則蔭敍之人肅拜,致祭之家受祭,竝於十五日爲之。故大臣金興慶·金在魯·趙顯命,故重臣金始煥,令該曹,訪其後收用,莫踰今日。故大臣宋寅明,故重臣尹淳·李眞望,故大臣兪拓基贈秩。大臣金致萬,故重臣南有容·朴師益,故宰臣洪景輔家致祭。大臣家遣承旨,重臣家遣禮官。又命書傳敎曰,政官牌招開政,今日蔭仕承傳之人,皆令今政調用。首仕直長以下,次次序陞後,參奉作窠擬入事分付。書訖。因下敎曰,政官入來于監印所開政,可也。上曰,都承旨入侍。出榻敎命入外辦,上乘輿出逌瞻門,至弘化門前路。上曰,明日侍臣,不可不備員。在外及未肅拜人竝許遞,今日政,以在京無故人差出,待下批牌招察任。出駕前下敎入明政門·永淸門·交泰門還內。諸臣問安訖。以次退出。
丙辰三月初一日午時,上御便殿。定例堂上入侍時,左副承旨李肇源,記事官柳遠鳴,記注官金良倜,記事官吳泰曾,定例堂上李時秀·李晩秀·尹行恁,廣州留守徐有隣,水原留守趙心泰,檢校直閣金祖淳·南公轍,直閣李始源,以次進伏訖。上敎心泰曰,植木役事,何間可以了當?心泰曰,列邑分掌,亦不煩民,庶可不日告訖矣。上曰,華城麥農,可得占豐乎?心泰曰,聞老農言,則秋牟雖經春寒,不至大段凍損。春牟今方耕播,大登姑難預期,而雨澤調順,必無告歉之慮云矣。上曰,注書出去,還給吏曹草記,改修正以入,可也。賤臣承命出,持草記還入進伏。上曰,吏曹長亞堂,兵曹判書入侍。賤臣承命出傳,與吏曹判書沈煥之,參判黃昇源,兵曹判書具㢞,偕入進伏。上曰,政望皆已修正乎?煥之曰,俄進政廳,未及擧行矣。上曰,向日承傳,今日政收用,而初仕,次次陞付,可也。時秀曰,昨冬湖西御史鄭晩錫,以糧餉廳屯稅,依民結例執災減稅事,陳達蒙允。湖西諸邑報摠之數,無異全減,甚至有已磨勘之邑,更請減摠。本廳屯稅,自來輕歇,所謂時起,比之元結,或折半或三分一二,不以豐歉,有所加減。今若又復減稅,則來後之弊,誠非細憂。除最尤甚不得不量減處外,一依元定式,毋或頉減之意,出擧條,申飭似好,故敢此仰達矣。上曰,依爲之。出擧條仍命書榻敎曰,同副承旨聞有實恙,許遞。前望單子入之,待下批牌招察任。又命書榻敎曰,禮房承旨入侍。又命書榻敎曰,軍士房承旨入侍。命退,諸臣以次退出。
上在昌德宮。停常參·經筵。
上詣皇壇。入齋室後,內閣·政院·玉堂·藥房口傳問安。答曰,知道。
省牲省器後,內閣·政院·玉堂·藥房口傳問安。答曰,知道。
以應敎李明淵,副校理尹益烈,副修撰李基讓,持平申溆,再牌不進罷職傳旨,傳于李勉兢曰,許遞。其中有祭官,令該曹口傳付軍職。
任俊常有頉,代以黃基天爲事變假注書。
兵曹口傳政事,大護軍單李源。
李益運,以壯勇營言啓曰,依下敎,本營隨駕衛內將校軍兵等處,設粥分饋之意敢啓。傳曰,知道。
李益運,以訓鍊都監言啓曰,依下敎,衛內軍兵等處,饋粥之意,敢啓。傳曰,知道。
李益運,以禁衛營言啓曰,依下敎,衛內本營帳幕軍等處,設粥分饋之意,敢啓。傳曰,知道。
丙辰三月初二日卯時,上詣皇壇。擧動入侍時,行都承旨趙尙鎭,行左承旨李晩秀,行右承旨李益運,左副承旨李勉兢,右副承旨李肇源,同副承旨朴宗來,記事官柳遠鳴,假注書任厚常,記事官吳泰曾·金履永,二提學沈煥之,檢校直閣金勉柱,檢校待敎徐有榘,直閣李始源,以次隨駕。上具遠遊冠·絳紗袍,乘輿出集成門。左通禮跪請降輿。禮儀使導上,由冽泉東夾門,入詣版位,行四拜禮。宗親文武百官,俱以朝服四拜。上陞壇內奉審,詣省器位省器,詣省牲位省牲訖。詣典祀廳,監明水火,仍還幄次。上曰,右承旨持皇壇儀軌入侍。賤臣承命出傳,右承旨李益運,持儀軌進伏。上曰,禮曹所有謄錄及儀軌,更爲持入,可也。上曰,西班正卿稀疎,壯勇大將·禁衛大將,俱是老人,休息於拱北門外,使之入參別雲劍,代以預差升實,可也。敎勉兢曰,風勢如此,壇上幄幕,罇所器皿,奉審以來。勉兢奉審還奏曰,幄幕器皿,俱爲精設矣。上曰,守僕金尙禮,使之招入。賤臣承命出傳,招尙禮入來。敎曰,佾舞成班於何處?尙禮曰,立於軒架之西皇朝人子孫班次之東矣。上曰,皇朝人子孫,忠良子孫班次,則在於何處?尙禮曰,在於百官之後矣。上曰,此殊非虞賓在位,群后德讓之義也。此後則成班於百官之內,載之儀式,可也。上曰,風勢不止,能無塵起之慮乎?尙禮曰,雖已整備,臨時更當精洗祭器矣。上曰,各別看審,以爲精備,可也。上曰,惟此建壇,崇報皇朝,永有辭於天下後世,而歲月寢遠,人情易狃,春秋尊王之義,幾乎無地講明。予於此,常存警惕。至於事大交隣之際,尤欲提掇此心,使一脈王春,賴以不墜,雖儀文度數之末,亦可謂想像感發之端。今日親享,予意深矣,卿等亦須深體此意,各相勉勵,可也。仍下御製詩,命承史·閣臣分書,頒賜侍臣及享官諸人,忠良子孫,使之賡韻以進。命書傳敎曰,前北兵使李源,特爲蕩滌敍用,仍令該曹口傳付軍職。仍命權退,諸臣以次權退。
上在昌德宮。停常參·經筵。
皇壇親祭罷後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官單子問安。答曰,知道。
還內後,內閣·政院·玉堂·藥房口傳問安。答曰,知道。
內閣·政院·玉堂·藥房經宿問安。答曰,知道。朝廷二品以上·六曹堂上·兩司長官經宿單子問安。答曰,知道。
大司憲徐有臣未肅拜,執義李城輔在外,掌令吳鵬南·韓興裕呈辭,持平二員未差,監察茶時之意,敢啓。傳曰,知道。
李益運啓曰,明日再明日,元陵忌辰祭齋戒正日相値,視事頉稟之意,敢啓。傳曰,知道。
李益運啓曰,專經文臣殿講及文臣製述,過科榜後更稟事,命下矣。以何日爲之乎?敢稟。傳曰,與吏文製述,過十五日更稟。
傳于趙尙鎭曰,右承旨入侍。
傳于李益運曰,禮房承旨入侍。
李益運啓曰,禮曹判書李祖源,奉常提調李晩秀,依下敎來待矣。傳曰,入侍。
傳于李益運曰,右副承旨入侍。
傳于李晩秀曰,京畿監司入侍。
承旨前望單子入之,金啓洛·成德雨落點。
李益運啓曰,新除授承旨金啓洛·成德雨罷職傳旨,纔已啓下矣。何以爲之?敢稟。傳曰,勿施。前望單子入之,待下批牌招察任。
承旨前望單子入之,成種仁·金熙朝落點。
以祭監監察李秉烈·徐潞修等拿處傳旨,傳于李晩秀曰,享祀利成分揀。
李錫夏囚單子,傳于李益運曰,如他囚例保放,過齋後捧供。
李益運啓曰,新除授承旨成種仁·金熙朝罷職傳旨,纔已啓下矣。何以爲之?敢稟。傳曰,成種仁似非稱在外現告,分揀。金熙朝則勿施。奉審進去承旨許遞,與未差之代,前望單子入之,待下批牌招察任。
承旨前望單子入之,尹光顔·蔡弘遠落點。
兵曹口傳政事,副護軍單李勉兢。
傳于蔡弘遠曰,行首宣傳官汰去,當該入直宣傳官等,令該府拿處。
兵曹口傳政事,鄭學耕爲宣傳官。
傳于蔡弘遠曰,坐直承旨入侍。
以忠淸監司李鼎運狀啓,才行俱備,名譽相稱表著者,新昌幼學成時柱,堤川進士金珩吉,溫陽幼學李建胄,年歲行蹟,後錄馳啓事,傳于蔡弘遠曰,以著稱於卿黨爲言,則三人者之各有所存,可知。正欲面稽言聽,竝令道臣,斯速起送事,分付該曹。
以廣州留守徐有隣狀啓,奉朝駕金鍾秀,今月初一日二更量,自果川地還第事,傳于尹光顔曰,再昨雖聞昨欲還第,而昨日大風,挽近初見,則冒險涉津,夜深還第,何不愼護乃爾?遣入侍史官,問卿起居,兼以再昨傳敎餘意口宣,待十五日領祭事,傳諭。
尹光顔,以議政府右議政意啓曰,今日皇壇親祭時,忠良子孫中儒武諸人,未能預爲整待。祼獻之後,亦多有流入者,事之可駭,莫此爲甚。不善知委之京兆當該堂上,從重推考,何如?傳曰,允。
成種仁,以成均館同知館事意啓曰,今三月初三日,儒生課試,當爲設行,而大提學未差,行大司成李書九未肅拜,限內不得爲之之意,敢啓。傳曰,其間士習,已爲整頓乎?此草記還給。
李益運,以都摠府言啓曰,今日入直內三廳武兼禁軍及軍兵等,當爲中日習射,而懿昭墓忌辰祭齋戒相値,不得爲之之意,敢啓。傳曰,知道。
李益運,以兵曹言啓曰,依下數,侍衛禁軍及武藝別監內吹兼內吹近仗軍士等處,設粥以饋之意,敢啓。傳曰,知道。
李益運,以備邊司言啓曰,頃因傳敎,海西蕩債事狀啓,改修正上送之意,行會矣。卽見黃海監司徐邁修狀啓,則以爲,本營邑最難捧還米,爲八千六百二十七石。就其生存者,以錢分數收捧,僅爲四千六百八十一兩。各處舊債錢,爲二萬八千餘兩,亦就其生存者,分數收捧,僅爲七千八百四十一兩。其餘皆是指徵無處,故不得不竝爲蕩減,而旣是壯士支放之需,則不可不充報元數。故貸出戶房庫錢九千三百八十六兩,竝與上項錢合爲二萬一千九百八兩內,五千四百四十八兩計除。當年各樣支放條及各庫舊貸錢九千七十八兩,每年支放計給次,以什二殖放債,而本營支放錢之從願許貸於各邑,已多前例。故一依各邑所請分給後,營下債路,永爲防塞。其餘七千三百八十二兩,作穀殖利,方便了當,而小米每石定價二兩五錢,春初分給,歲末收捧時,依詳定,以錢三兩五錢定價,只捧其耗條作錢。元石價,分排換作於會外,以爲充數,則取殖甚輕,各邑願受,故從所願分給。而每歲依此,竝耗殖利,則自丙辰至庚申五年間,將爲四萬餘兩。蕩減元米八千六百二十七石及貸來錢九千三百八十六兩可以報,本債錢之蕩減者,亦足充報。而不先陳聞以待處分,及其啓聞,不能詳陳,致勤嚴敎,惶恐待罪,爲辭矣。該監營逋穀與債錢指徵無處,年增歲添,其爲痼弊也,久矣。道臣之必欲變通矯救,不是異事,而前後居是任者之不能生心着手,似由於近萬錢貨之猝難拮据故耳。道臣之不請朝家,不報廟堂,九千三百八十餘兩公貨,任意取用者,不可但以不察言,事體所在,誠極駭然。其所區處,雖一一中窾,有難以功而掩眚。況其許貸各邑與詳定例定價等諸條,亦未必其穩便可成不越五年之限,而可以盡祛宿瘼。該道臣前後處事,可謂節節未安,今於屢下嚴敎,首實陳聞之後,有不可曲加容貸。黃海監司徐邁修,亟施罷職之典,本事所當勿施,而係是爲民,且盡職分處,則到今還實,反爲民弊,而勢必有行不得之處。今姑仍置,待周年取殖計減舊債,令新道臣,詳察便否,論理狀聞,更爲稟處,何如?傳曰,筵中亦有下敎,不爲關由於朝廷,有關後弊,而其心則出於爲民。該道臣,爲先從重推考,防弊一款,特爲許施行之。無弊之方,付之道伯,期於贖罪,可也。
李益運,以備邊〈司〉言啓曰,頃因義禁府草記,信川郡所在水營所管軍糧大小米虛留掩置該郡守,指名狀聞之意,行會矣。卽見黃海監司徐邁修狀啓,則以爲,戊申,郡守李義鳳,小米未捧二百十六石零。己酉,郡守鄭東敎,同年十月到任,十二月遞歸。兼任松禾縣監尹載伋,磨勘大米未捧一千二十七石零,小米十八石零。庚戌,郡守李周憲,大米未捧五百十七石零,小米四十二石零。辛亥,郡守洪守榮,大米未捧七百五十四石零,小米二百三十石零。壬子,郡守李素,大米未捧三百二十石零,小米一百七十〈石〉零。癸丑,郡守李素,大米未捧一千五百六十四石零,小米一千四十一石零。甲寅,郡守金履顯,大米未捧四百八石零,小米三百七十石零云矣。鄭東敎,在任未滿三朔,穀簿又不磨勘,今姑勿論。前後郡守李義鳳·李周憲·洪守榮·李素·金履顯,兼任前松禾顯監尹載伋,竝令該府拿問,照律勘處,何如?傳曰,允。
李益運,以備邊司言啓曰,卽見廣州留守徐有隣狀啓,則以爲,戶曹貸去餉米,厥穀夥然。其中折米二千石,若以京畿所在逋還穀取償,使餉穀有滋潤之益,則從玆以後,更不必復言餘數。至於惠廳,則南漢米之移給貢價者,三十餘年,仍爲不報,亦非所以互相資用之道,而本色出送,其勢恐難,以錢還報,亦自有例。惠廳貸去米一千三十三石零,以惠廳折價錢,使之取用,則謹當策應於墩廊廨宇修繕之役。如其有餘,則設屯與作穀間,從長區處,亦甚便當,請令廟堂稟旨分付矣。山城諸公廨修改之役,果爲緊急,而容入物力,猝難變通,則本府軍餉之戶惠廳前後貸去者,欲爲責償取用,誠亦不可已之事。然地部逋還穀都數,近甚耗縮,若出折米二千石,則餘存無幾,今不可擧論爲言。惠局錢條,則近以各司給代與湖西貿穀,用處甚廣,六千餘兩捐出,斷無其路爲言。問之地部與惠局,而該堂上所答,一辭同然,今雖稟請許施,萬無循例奉行之理,無益於事,徒有紛紜之慮。狀辭今姑置之,待經用有裕,而更爲請得之意分付,何如?傳曰,戶曹貌樣雖然,惠廳事勢稍勝,更問惠廳,後日次對時稟處,可也。
李益運,以訓鍊院知訓鍊院事意啓曰,傳曰,日前,訓鍊院修補事,有飭敎,而追聞先朝有受敎,此後頹圮三營,合力修補事,定式。其後又有洪奉朝賀筵奏,修補之節,守直之方,有所建白。至令能麽兒廳官吏合廳,以爲相制維持之地,批旨稱美。傳敎與批答如右,而不能遵守,是豈肯構之道?以此意申明嚴飭該院,使之一依受敎爲之,而修補與合廳一款,從長成出節目,與今番傳敎,令知訓鍊,揭板院壁事,分付。區劃財力,卽爲始役,始役與畢役,皆卽草記事,亦爲分付事,命下矣。三營合出財力,以禁衛營千摠李弘遠,依例差定都廳,本院各公廨,自今初三日始役,而日後修補之節,能麽兒廳合屬事宜。追成節目,條列揭板之意,敢啓。傳曰,知道。
李益運,以二所巡廳言啓曰,去夜二更二點量,犯夜人右捕廳捕校前萬戶金振聲執捉。問其軍號,則答以不知,故依例移送兵曹之意,敢啓。傳曰,知道。
以忠淸監司李鼎運啓本,分賑飢口穀數開錄事判付內,啓下賑恤廳爲旀。峭寒尙緊,其所賙飢之方,果能一一嚴飭是隱喩。今月旬望前後,別遣繡衣,考察勤慢,先以此意知悉事,令該廳,卽爲嚴飭爲良如敎。
禮曹,故大臣兪拓基,故重臣南有容·朴師益,故宰臣洪景輔家廟,時在京第。故大臣宋寅明家廟,時在高陽地。贈秩大臣金致萬家廟,時在廣州地。故重臣尹淳家廟,時在長湍地。故重臣李眞望家廟,時在山淸縣任所。祭文令藝文館撰出,祭物及執事官,令各其本道差定事,分付何如啓,判付內,依所啓施行爲旀。其中故大臣兪拓基,故重臣南有容家祭文,當親撰以下,而其外諸家祭文,承宣中內知製敎,使之製進爲旀。時未兼帶者,本職竝許遞,前望單子入之爲旀。祠板在任所之家,觀其道里遠近,承宣·禮郞,從便辭朝,竝令趁十五日,一體設祭之地爲良如敎。
咸鏡監司趙宗鉉疏曰,伏以園寢祗謁,聖孝克伸,鑾蹕穩旋,玉體彌康,臣民慶忭,遠邇惟均。仍伏念臣,濫叨重寄,歲且周矣,事事瘡疣,無往非罪,而惟我聖上,天地於臣,父母於臣,寬假而庇覆之,至于今得免大何,亦云倖耳。迺於千萬意外,以臣曾忝昔年陪衛之列,特紆晉秩之命,又下臣父臣祖賜祭之恩。臣始則驚惶震懍,終焉感格隕越,誠不知所以措躬也。嗚呼,中間日月,居然三十有七年矣。當時僚屬,零落殆盡,而臣獨老而不死,尙寄班聯,隆恩莫報於餘生,往事若隔於前塵。每一興思,未嘗不中夜掩涕,玆者追遠之孝思,愈久靡替,錫類之洪恩,無微不曁。乃以非常之寵,遽加罔功之賤,而伏況先臣兩世,以賓筵之舊,藥院之勢,王言誕宣,恩褒鄭重,此誠曠世所未有也。先儒有言,古今至榮,無如得聖賢一字見許,今臣所被殊私,不但爲一字而已。誠勤之諭,特示愴傷之意,記存之眷,竝賜侑酹之典。臣手擎恩言,告于先臣祠板,哭至失聲,誠不覺存沒之已隔。若使九原有知,亦必感泣於幽冥,圖報於隕結,如臣不肖,雖磨放糜粉,尙何少酬其萬一哉?噫,臣固滓穢之賤耳。恩重生成,報蔑塵刹,而又從以節次推遷,輥到崇顯,年纔一朞,秩已三擢。公器之屑越,私分之踰濫,已無可言,而小器易盈,亟走多躓,政爲臣今日道也。聞命悸恐,寢夢不寧,玆不得不仰首哀鳴。伏乞聖慈,特垂矜念,收還新資,以安賤分焉。且臣見任,卽古所稱北門鎖鑰,雖幸邊境無虞,年事少豐,藩維之重,按察之責,有非如臣衰朽無能,疾病侵尋者所可久據。非不欲早自祈免,不至僨誤,而連値事會,尙此盤礡,無所猷爲,徒費廩祿,居常愧懼,如不自容。矧今一家三世,竝蒙異渥,寵光所及,瞻聆皆聳。滿盈之戒,去而益切,銜解之願,到此益急,而見今春序已晩,陵殿奉審,事體至重。未敢言私,雖不獲已,冒沒擧行,而百爾思量,決難蹲仍。亦望曲賜體諒,趁速遞改,以幸公私,不勝大願,臣無任云云。答曰,省疏具悉。藩任豈可無端數遞?勿辭察任。
大報壇親祭敎是時祭報府,進幣瓚爵官吏曹判書沈煥之,奠幣瓚爵官行副護軍金祖淳,薦爼官戶曹判書李時秀,禮儀使禮曹判書李祖源,典祀官奉常正沈銖,壇司奉常僉正朴命球,壇上執禮行副護軍尹行恁,壇下執禮直閣李始源,第一位執尊副司果尹序東,二位執尊副司果沈興永,三位執尊副司果李升運,第一位大祝副司果金羲淳,二位大祝副司果金近淳,三位大祝副司果林漢浩,第一位祝史副司果金履喬,二位祝史副司果李翊模,三位祝史注書金履永,第一位齋郞副司果洪秀晩,二位齋郞副司果金銑,三位齋郞副司正金履載,第一位捧爼官司僕僉正兪漢雋,宗廟令尹應鉉,長興奉事金履度,第二位捧爼官副司果李壽彬,司僕主簿金晩淳,永禧殿參奉吳慶元,第三位捧爼官儀賓都事宋欽書,惠陵令洪秉玉,童蒙敎官金啓淳,盥洗位禮曹正郞金熙周,兵曹佐郞權烒,爵洗位兵曹正郞南達孫,宗簿主簿權熀,掌牲令典牲主簿南省老,協律郞掌樂正鄭東觀,贊者引儀崔慶鎭李繼祜,謁者兼引儀崔日運·金樂敏,贊引兼引儀鄭煥恭·金信行,祭監監察朴鼎元·徐潞修,從享獻官行大護軍李聖圭,祝史副司正金邁淳,齋郞弘陵令任尙濂,贊引假引儀李永薰。
丙辰三月初三日子時,上詣皇壇。行祭入侍時,行都承旨趙尙鎭,行左承旨李晩秀,行右承旨李益運,左副承旨李勉兢,右副承旨李肇源,同副承旨朴宗來,記事官柳遠鳴,假注書任厚常,記事官吳泰曾·金履永,二提學沈煥之,檢校直閣金勉柱,檢校待敎徐有榘,直閣李始源,以次侍立。上具冕服,自幄次,詣朝宗門外。百官皆以祭服隨行。禮儀使導前,由冽泉門,至東壝門外。上執圭,詣位板前北向立。報禮曰,禮儀使啓請行事。禮儀使跪告。有司謹具請行事。軒架作景安之樂,烈文之舞。上行四拜禮。樂九成乃止。禮儀使導上,詣盥洗位帨手,仍詣第一位樽所西向立。登歌作肅安之樂,烈文之舞。上執瓚權地,執幣奠幣奠酌訖。詣第二位第三位如初禮,禮畢。禮儀使導上,詣飮福位北向立。上受爵飮已,受爼授近侍,仍復位行四拜禮。撤籩豆,登歌作雍安之樂徹訖。軒架作景安之樂,行四拜禮,在位皆四拜,樂一成乃止。禮儀使導上,詣望燎位北向立。大祝取祝幣燎之,禮儀使啓禮畢。上還由東壝門,至幄次釋冕服。少頃乘輿,入集成門還內。諸臣以次退出。
丙辰三月初三日辰時,上御重熙堂。右承旨入侍時,右承旨李益運,記事官柳遠鳴,記注官安經心,記事官金履永,以次進伏訖。上曰,已經承旨中,知製敎被選者凡幾人,而方帶承旨人中被選者亦幾人?益運曰,時在承旨中李勉兢一人矣。上曰,承旨俄有許遞之命,而其中左右承旨勿遞事,注書出去分付,可也。賤臣承命出傳,還入進伏。仍命退,承史以次退出。
丙辰三月初三日辰時,上御重熙堂。右副承旨·京畿監司入侍時,右副承旨李肇源,假注書任厚常,記事官吳泰曾·金履永,京畿監司金文淳,以次進伏訖。上曰,禮房承旨入侍。賤臣承命出傳,〈與〉左副承旨李勉兢,偕入進伏。命肇源,判付廣州留守徐有隣狀啓訖。上曰,奉朝賀金鍾秀,昨日夜深後,冒風還第云,殊甚驚慮。仍命書傳敎曰,再昨雖聞昨欲還第,而昨日大風,挽近初見,則冒險涉津,夜深還第,何不愼護乃爾?遣入侍史官,問卿起居,兼以再昨傳敎餘意口宣,待十五日領祭事,傳諭。上曰,吳泰曾持此傳諭進去,可也。上曰,畿伯進前。文淳進伏。上曰,何時當出巡乎?文淳曰,已爲下直矣。上曰,何間當還營乎?文淳曰,望後似當還營矣。上曰,西道發巡,亦在何間乎?文淳曰,望後還營後,卽當發巡計矣。上曰,華城留守,何時當下去云耶?文淳曰,再明當爲下去云矣。命肇源書傳敎曰,時囚罪人韓用龜,參班於百官班,則果分明云。生疎所致,與在家有異,趙台榮·李基慶飭已施,竝分揀放送。執禮以下,則其時雖命陞殿現發,其爲各進本班,不爲進參於執事班,非獨執禮預差而已。此後嚴飭吏曹,更莫敢如是。命書榻敎曰,新除授承旨,牌招察任。仍命退,諸臣以次退出。
丙辰三月初三日午時,上御重熙堂。禮曹判書奉常提調入侍時,左副承旨李勉兢,假注書任厚常,記注官安經心,記事官金履永,禮曹判書李祖源,奉常提調李晩秀,以次進伏訖。上曰,享祀時儀節,卿等更考可據文蹟乎?祖源曰,未及詳考矣。上命書傳敎曰,皇壇享儀之用九成六佾,義起之微旨,在焉,而節目之間,昔無今有者多。至於省鼎鑊視滌漑,監取明水火,卽集禮與五禮儀通行之例。集禮則皇帝親爲,五禮儀則終獻官爲之,而壇享三獻皆親奠,以是省視監之節,禮儀使代行終獻官之事矣。誓戒與望燎,昔之代行者,今皆因先朝定制,皆親爲。況此省視監之皇朝禮,應在於親行之節,而先朝乙酉,亦嘗躬行,而獻禮竝親行,則獨於此一款代行者,尤豈不近於取便乎?自今壇享,先省器次省牲,次省鼎鑊視滌漑,監取明水火,實爲從周之一端,而亦可以仰述先志。以此意令該曹,釐正於皇壇儀。又命書傳敎曰,禮房承旨馳詣懿昭墓,奉審摘奸以來,而祝稱昭告,香亦有押,則獻官職品之用堂下,殊非故相建言於孝廟朝,釐正昭顯墓儀式之意。自今獻官,用堂上三品事分付。今日則奉審承旨因爲獻官,行事後復命。又命書榻敎曰,王大妃殿進御加味蔘橘飮,自今日一貼式,限三貼煎入。命退,諸臣以次退出。
丙辰三月初三日酉時,上御重熙堂。坐直承旨入侍時。右副承旨蔡弘遠,假注書任厚常,記事官吳泰曾·金履永,以次進伏訖。上曰,大臣之病,近果如何耶?弘遠曰,積氣有時升降,尙未快蘇矣。仍命書傳敎曰,夜行壇享,洋洋乎皇靈陟降之降監在是,周旋折旋之餘,益不禁匪風下泉之思。增我寤愾,坐漏沈沈,因此而有起想者,去夜參班忠臣子孫擧案,有贈都憲申㬅之後矣。予於若人,別致曠感,以其賢父之子,克繩先武,一部陽秋,作爲家計。自丙丁以後,廢貢擧絶仕宦,放跡江海之間,悲歌往來,若將駕一葦而泝萬頃,以朝南渡之朝廷,而不可得焉,則沒齒自靖,遂作海外之逸民。年前綽楔,豈足曰崇報?況其家世,世守風節,至今百有餘年,耕食山中,坐不向西。若非贈都憲,上承下授之義之烈,安能若是卓然,永有辭於千禩萬代?在朝家褒奬之典,尙闕易名,可謂欠事。特加贈正卿,仍令弘文館,宣以節惠,東壁見窠,開政差出。明日雖當先大王諱辰坐齋,而事有關於旌忠紀節,明天理正人心之功者,靡不闡發,極窮至底,昔我先王尊周之至誠苦心也。齋日行政,未必不爲仰體之一道,政官待開門牌招擧行。又有興感者,世稱節義,先指三臣,而三臣中洪學士成仁之日,適在再明,與兩學士,各於成仁之日,遣官賜祭。在先朝則屢以御製祭文以寵之,予至今未遑爲焉。今番致祭祭文,當親撰,令藝文館知悉。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。
大殿,朝廷二品以上·六曹堂上翌日單子問安。答曰,知道。
藥房提調沈頤之,副提調趙尙鎭啓曰,壇享親祼,誠禮克伸,移次徹漏,勞動且多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝且仰稟。答曰,知道。慈殿·慈宮氣候一樣,卿等不必入侍,明日亦勿入來。王大妃殿·惠慶宮·中宮殿,藥房口傳問安。答曰,知道。
成種仁啓曰,大司憲徐有臣未肅拜,執義李城輔在外,掌令吳鵬南·韓興裕呈辭,持平二員未差,監察茶時之意,敢啓。傳曰,知道。
傳于蔡弘遠曰,禮房承旨馳詣元陵,奉審摘奸,局內諸陵,一體奉審以來。
尹光顔啓曰,吏曹判書沈煥之,參判黃昇源,牌不進,推考傳旨今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
尹光顔啓曰,吏曹判書沈煥之,參判黃昇源,再牌不進,推考傳旨今方捧入,而開政命下之後,屢違召命,不卽擧行,事甚未安。所當更請牌招,而係是一日三牌,何以爲之?敢稟。傳曰,此啓辭還給。今日豈可爲汗漫酬應乎?前牌催促。
傳于尹光顔曰,右承旨入侍。
以進賀正使判府事李秉模等狀啓,今月初一日還渡江出來事,傳于尹光顔曰,卿等一行,冒寒兼程之餘,還涉利穩,甚用多幸,異於先發節行之有齎來者,卿等式遄其歸,亦勿疾驅事,遣史官傳諭于回還正使李判府事,仍問其間行役安否。
傳于黃昇源曰,左承旨入侍。
黃昇源啓曰,前假注書徐俊輔,仍察上注書之任,何如?傳曰,允。
吏曹口傳政事,注書單金履永。
傳于李晩秀曰,文正公尹煌卓節高風,可以樹百垂千,頑廉懦立。昨因擧案見之,後承之繁衍,爲諸家之最,賡載者至過百人,以予曠感之想,豈無示意於此辰?遣承旨致祭,同副進去。
傳于黃昇源曰,昨日傳敎中,洪學士致祭,雖以明日下敎,而明日何日?正日與齋日有異,則終涉未安,退行於兩學士成仁之日事,分付該曹。
有政。吏批,判書沈煥之,參判黃昇源進,參議宋煥箕在外,同副承旨尹光顔進。以姜克成·李基慶爲持平,沈鎜爲正言,李始源爲應敎,金觀柱爲副應敎,金近淳·鄭來百爲副校理,李基讓爲修撰,尹益烈爲副修撰,兪彦脩爲同義禁,具庠爲藝文提學,李聖圭爲社稷提調,申錫老爲氷庫別檢,李始源爲中學敎授,禁府都事尹覺基,司䆃奉事李集玉相換,贈大司憲申㬅,贈吏判例兼,加贈正卿事承傳,故兵使崔命柱贈兵參例兼,同知崔䘻考,奎章閣兼直閣單李始源。
兵批,判書具㢞病,參判李太亨入直進,參議李東馨病,參知李義駿病,左副承旨成種仁進。副護軍申鳳朝·朴宗來·李肇源,副司直李明淵·尹益烈·申溆·洪光一·金宗發·李萬運,副司果金熙稷·李基讓·李東冕·南基萬,以上單付。
傳于尹光顔曰,同副承旨入侍。
傳于蔡弘遠曰,奉審承旨入侍。
傳于尹光顔曰,領議政箚子入之。
傳于尹光顔曰,留院上疏入之。
蔡弘遠啓曰,勅書入京日,當爲頒敎,弘文提學具庠,待開門牌招,敎文使之製進,何如?傳曰,允。
傳于李晩秀曰,陳疏承旨踏下代,前望單子入之,待下批牌·招察任。
承旨前望單子入之,黃昇源·林濟遠落點。
領議政洪樂性箚曰,伏以壇享躬將,聖慕克伸,移次勞動,玉體萬康,區區欽頌,曷有其極?仍念本營事體,與他自別,起居之節,尤係常典,而況今此動駕經宿,寒曉將事之餘,廷臣候儀,亦自照例,則本營之全然闕禮,誠極未安。臣忝叨都提調之任,癃病昏聵,旣未能趨參,又不能提飭。伏不勝惶隕萬萬,縮伏竢譴,而至於大將之漫不覺察,使應行之禮,未免隳闕者,不可以一時做錯,有所容恕。臣謂該大將金持默,宜施譴罷之典矣。玆當忌辰隔宵,齋居孺慕之時,事關式禮,不敢泯默,冒瀆崇嚴,尤增悚兢,取進止。答曰,省箚具悉卿懇。罪在大將,於卿何有?該大將金持默,爲先從重推考,卿須安心。仍傳曰,此批答,遣史官傳諭。
行都承旨趙尙鎭,行右承旨李益運聯名疏曰,伏以臣等,愚迷顓蒙,觸事顚錯,多年近密,徒積罪戾,雖荷聖度之包容,每切私心之愧悚。今日報申之後,次第退歸,纔出望門,伏承留待之命。未暇商量,忙急歸院,而第念承宣之職,與他自別。旣出望門外一步,則雖有召命,不得無牌而入,自古已然,而臣等專昧事例,進退之際,擧措顚倒。使院中舊規,自臣等而壞了無餘,相顧慙悚,如無所容,玆敢聯陳短章,徑出禁扃。伏乞聖慈,俯賜鑑諒,亟降威罰,以爲昧例不職者之戒焉,臣等無任云云。踏啓字
丙辰三月初四日辰時,上御重熙堂。右承旨·同副承旨入侍時,行右承旨李益運,同副承旨尹光顔,假注書任厚常,記事官吳泰曾·金履永,以次進伏訖。上曰,今夜二所監軍,誰也?益運曰,兵曹正郞呂駿永矣。上曰,今夜被捉之人,雖未知京鄕之人,而名以儒生,毆打羅騎,亦豈成說乎?益運曰,誠駭然矣。上曰,勿論如此如彼,貽羞則不少矣。以需爲名,豈有作此駭擧乎?此必是學隷輩之所爲。承宣出去,傳于刑曹,學隷之應問人捉囚,過齋後嚴治,可也。命光顔,書判付訖。仍命退,承史以次退出。
丙辰三月初四日辰時,上御重熙堂。左承旨入侍時,行左承旨李晩秀,假注書徐俊輔,記事官吳泰曾·金履永,以次進伏訖。命書傳敎曰,贈參判崔孝一之忠節,而不與於壇享之列,大是欠事。分付京兆,其子孫,使之一體參班,今番贈都憲申㬅議諡時,同爲議諡。上曰,徐俊輔奉命之行,在渠何等好事耶?中路銜命,迎覲乃父萬里回還之行,相見之時,必當欣喜無比也。仍敎賤臣曰,下去時不必疾馳,按站作行,復命則先於使行一二日爲之也。上曰,假注書徐俊輔奉命代,注書金履永,令該曹口傳還付,牌招察任。出榻敎仍命退,承史以次退出。
丙辰三月初四日申時,上御重熙堂。左承旨入侍時,行左承旨李晩秀,記事官柳遠鳴,記事官馬思人·吳泰曾,以次進伏訖。上曰,忠良子孫,使漢城府指揮,卽爲來待于閤門外,分付兵曹郞廳,到卽入門,勿爲阻搪,可也。賤臣承命出傳,還入進伏。上曰,左副承旨·同副承旨·京畿監司·吏曹判書·直閣·檢校直閣·檢校待敎·漢城左尹入侍。賤臣承命出傳,左副承旨成種仁,同副承旨尹光顔,京畿監司金文淳,吏曹判書沈煥之,直閣李始源,檢校直閣尹行恁·金祖淳·南公轍,檢校待敎徐有榘,漢城左尹李漢豐進伏。上曰,抄啓文臣金羲淳·金履喬·金近淳·宋祥濂·宋知濂·金履載,前承旨李勉兢·李肇源卽爲來待。賤臣承命出傳,與金羲淳等,偕入進伏。上敎文淳曰,再昨御製詩頒下後,始覺韻字之互換,故改書以下。卿持此改書本,頒于卿之諸宗人,使之更爲賡進,可也。敎漢豐曰,卿出坐閤外,招入忠良子孫分給,使之賡進,而過齋日後,呈于內閣之意,詳諭,可也。上曰,今日齋日,不必有公事,而皇壇齋所,敬次兩朝御製韻,卽仰體先朝尊周之意,故所以有今日之分頒也。上曰,儒生出去時,必値夜深,分付巡邏營及左右捕廳,勿爲夜禁,可也。命書傳敎曰,贈參判崔孝一之忠節,而不與於壇享之列,大是欠事。分付京兆,其子孫,使之一體參班,贈都憲申㬅議諡時,同爲議諡。右副承旨蔡弘遠,奉審入來。上曰,入侍。弘遠進奏曰,奉審無頉矣。上曰,局內諸陵,一體奉審乎?弘遠曰,然矣。上曰,出去政院,同爲書役,可也。上曰,申㬅子孫中,誰是不求聞達,可合收用者?申滃入來云,問而知入,可也。賤臣承命出回奏曰,問于滃,則以爲奉祀孫,年纔十八,尙未成人,其外別無可合者云矣。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深二分。
藥房提調沈頤之,行左承旨林濟遠啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
蔡弘遠啓曰,明日頒敎相値,視事頉稟之意,敢啓。傳曰,知道。
成種仁啓曰,大司憲徐有臣,持平李基慶未肅拜,執義李城輔,持平姜克成在外,掌令吳鵬南·韓興裕呈辭,監察茶時之意,敢啓。傳曰,知道。
林濟遠啓曰,備邊司郞廳來言,今日賓廳日次,而國忌正言相値,不得來會云矣,敢啓。傳曰,知道。
林濟遠啓曰,事變假注書黃基天,身病猝重,勢難察任,今姑改差,何如?傳曰,允。
傳于黃昇源曰,禮房承旨入侍。
蔡弘遠啓曰,前前大提學洪良浩,牌不進,推考傳旨今方捧入,而頒敎文製進命下之後,如是違牌,不卽擧行,事甚未安,更爲牌招,何如?傳曰,允。
蔡弘遠啓曰,前前大提學洪良浩,再牌不進,推考傳旨今方捧入,而頒敎文製進命下之後,如是違牌,不卽擧行,事甚未安。所當更請牌招,而係是一日三牌,何以爲之?敢稟。傳曰,更爲牌招。
蔡弘遠啓曰,前前大提學洪良浩,三牌不進,推考傳旨今方捧入,而頒敎文製進命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
蔡弘遠啓曰,前前大提學洪良浩,四牌不進,推考傳旨今方捧入,而頒敎文製進命下之後,連違召命,終不承膺,揆以事體,萬萬未安。所當更請牌招,而係是一日五牌,何以爲之?敢稟。傳曰,更爲牌招,違牌勿爲呼望。
林濟遠啓曰,頒敎文製進,一時爲急,而前前大提學洪良浩,屢度催促之下,來詣闕外,謂有身病,終不承膺,事體所在,萬萬未安,推考警責,何如?傳曰,藝文提學牌招。
尹光顔啓曰,藝文提學具庠,牌不進,推考傳旨今方捧入,而頒敎文製進,一時爲急,如是違牌,事甚未安,更卽牌招,何如?傳曰,允。
丙辰三月初五日卯時,上御重熙堂。奉審承旨入侍時,右副承旨蔡弘遠,記事官金履永,記主官金良倜,記事官吳泰曾,以次進伏訖。上曰,祭物精備之意,其果嚴飭乎?弘遠曰,各別申飭矣。命書榻敎曰,前前大提學牌招,頒敎文使之製進。仍命退,諸臣以次退出。
上在昌德宮。停常參·經筵。
蔡弘遠啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,注書金履永,今日不爲仕進,卽爲牌招,何如?傳曰,允。
成種仁啓曰,西北別付料親臨試射,過齋後更稟事,命下矣,以何日爲之乎?敢稟。傳曰,過十五日後,更稟。
徐有鍊,以吏曹言啓曰,慶尙道柒谷居副司直李萬運,寧海居副司直南基萬,全羅道長興居繕工監副奉事魏伯珪,南原居童蒙敎官崔崑,今已上來之意,敢啓。傳曰,竝令來待,可也。
傳于徐有鍊曰,繕工副奉事魏伯珪留待。
傳于徐有鍊曰,右承旨許遞,前望單子入之,待下批牌招察任。
承旨前望單子入之。李海愚落點。
傳于徐有鍊曰,諸承旨持公事入侍。
傳于蔡弘遠曰,禮房承旨入侍。
注書金履永罷職代,以李章垕爲假注書。
黃昇源啓曰,假注書李章垕時無職名,令該曹,依例付軍職,冠帶常仕,何如?傳曰,允。
蔡弘遠啓曰,藝文提學具庠,再牌不進,推考傳旨今方捧入,而連違召命,不卽承膺,事體所在,誠極駭然。所當更請牌招,而係是一日三牌,何以爲之?敢稟。傳曰,更爲牌招。
傳于蔡弘遠曰,赦句添入。
成種仁啓曰,頒敎文中,赦句添入事,命下矣。某罪以下宥之乎?敢稟。傳曰,徒流以下竝宥。
尹光顔啓曰,頒敎文中,赦句添入事,命下矣。藝文提學,旣在闕中,使之赦句添入之意,敢啓。傳曰,知道。
李海愚啓曰,頒赦爲之事,命下矣。未承授推考傳旨,自本院,依例爻周之意,敢啓。傳曰,知道。
黃基天改差代,以尹致永爲事變假注書。
傳于尹光顔曰,大臣旣入闕中,初十日次對,進定於今日。
傳于蔡弘遠曰,回還使臣入侍。
傳于徐有鍊曰,大臣·備局堂上引見。
徐有鍊啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
傳于尹光顔曰,吏·兵房承旨持歲抄入侍。
傳于李海愚曰,推考房承旨,持禁府·刑曹赦文書入侍。
傳于李海愚曰,陳疏判義禁許遞,前望單子入之,待下批牌招,先擧行後謝恩。
判義禁前望單子入之。沈頤之落點。
傳于李海愚曰,赦文書,須有判堂,可以擧行,刑曹在外判書許遞,前望單子入之,待下批牌招,先擧行後謝恩。
刑曹判書前望單子入之。李祖源落點。
備忘記,中官金完碩·康壽甲,竝百官加親授。
備忘記,安恩君,廣陵君烻,百官加親授。
傳于徐有鍊曰,副司果李萬運,聞有九耋老父云,孝理之政,豈可强令在京仕宦?許令今日歸覲,仍令給馬,旣召還送,是豈勤諮之本意乎?道內隣近準瓜守令,口傳差送事,分付該曹。
吏曹口傳政事,以李萬運爲安義縣監。
以禁府保放罪人尹·具絳·曺翰振·閔昌爀·李錫夏赦單子,傳于成種仁曰,以上,放其中時任守令,使之當日還官。
以禁府未及拿來罪人卞緯鎭·林淳浩·金宅和·成鼎柱·李惟稱·沈養之赦單子,傳于成種仁曰,分揀。
以禁府草記未下罪人徐有和赦單子,傳于成種仁曰,分揀。
以禁府保放罪人金晦彬赦單子,傳于成種仁曰,事關邊政民隱,不可白放,追奪告身一等放送。
以禁府時囚罪人鄭周誠·李貞坤·柳曮·南志復·李義鳳·李周憲·洪守榮·李素·金履顯·尹載伋赦單子,傳于成種仁曰,以上放。
以刑曹時推人員無乎事單子,判付內,放與未放,依判下施行爲良如敎。
傳于尹光顔曰,百官加下批政事,當日爲之。
傳于尹光顔曰,百官加下批政事當爲之,而吏判以向日事,謂有處分之敎,不爲參政云,從重推考,使之卽爲擧行。
有政。吏批,判書沈煥之進,參判未差,參議宋煥箕在外,右副承旨尹光顔進。以徐龍輔爲吏曹參判,閔鍾顯爲禮曹判書,李得臣爲漢城判尹,李亨元爲左尹,尹弼秉爲右尹,申思運爲知義禁,韓光近爲同義禁,金頤柱爲宗簿提調,李寅采爲兵曹佐郞,林濟遠爲忠淸監司。
李海愚啓曰,臣與左承旨林濟遠伴直矣,纔已移拜忠淸監司矣。伴直無人,同副承旨尹光顔,卽爲牌招,何如?傳曰,允。未差之代,今日政差出。
吏批,再政。以徐有鍊爲承旨,徐龍輔爲尙衣提調,判敦寧單金履素。
兵批,判書具㢞病,參判李太亨病,參議李東馨入直進,參知李義駿病,右承旨李海愚進,大護軍單尹師國·權,護軍單趙尙鎭·李益運·金魯永·李漢豐,副司果單朴趾源,副司正單李章垕。
傳于李海愚曰,忠淸監司入侍。
備忘記,忠淸監司林濟遠下直,長弓一張,長箭一部,片箭一部,筒兒一箇賜給。
傳于李海愚曰,坐直承旨入侍。
傳于尹光顔曰,吏·兵曹歲抄點下者,依例捧傳旨。
吏曹口傳政事,檢閱單金履永。
兵曹口傳政事,護軍單李晩秀。
兵曹,以姜五成爲御營中軍。
尹光顔,以弘文館言啓曰,新除授副應敎金觀柱,時在京畿驪州地,經筵入番事緊,請斯速乘馹上來事,下諭。傳曰,依啓。
徐有鍊,以吏曹言啓曰,今此迎勅頒赦時,宣敎官吳鼎源,時無職名,令該曹口傳付軍職,何如?傳曰,允。
徐有鍊,以吏曹言啓曰,別歲抄書入事,命下矣。居中居下,亦爲書入乎?敢稟。傳曰,與大赦有異,置之。
尹光顔,以吏曹言啓曰,今二月十九日,因慶尙監司李泰永移文,臣曹草記,嶺南宣召人參奉張胤宗,以其老病,不得上去事,批旨內知道,以湖南飭諭批旨,亦爲措辭關飭。參奉張胤宗,果難强迫,則不可虛縻職名,本職姑爲改差,仍付軍職,令該道,特給今朔之祿,以示念先正之意,日暖後如可上來則上來。然又難强軍職,狀聞減下事,分付道臣,湖南則薦剡者三人,宣召者又有人,而本道尙無一言。大抵此道臣,自在海藩,其所擧行,全沒嚴畏之意,凡有朝令,慢忽莫甚。雖付含容之科,寬假已久,而終不知悛,則獨不畏邦有常憲乎?第以此意,嚴問草記可也事命下,而同日因全羅監司徐鼎修移文,臣曹草記,湖南宣召人繕工監副奉事魏伯珪,以姑觀病差日暖馳進等語附陳下款,甚爲僭妄,而道臣之只依其言登聞,已涉不審。道臣徐鼎修推考,伯珪催促登程事,批旨內允,朝廷莫嚴者體例,而旣非徵招之例,則所對殊甚未安,而遠人生疎,足可容恕。此後令道臣,申飭體例於宣召諸人,莫敢如前之爲事,嚴飭道臣處可也事,命下矣。自臣曹奉承批旨,又以副司勇張胤宗,使之待日暖起程。今朔軍銜之祿,自該營趁速頒給,而實病果難强,則卽爲具由狀聞,以才行薦進之意,特敎申飭。今幾月朔,況本道,素稱士夫之鄕,則豈無可合之人,而迄無一言,在道臣奉行朝令之道,甚爲怠緩,更勿玩愒,搜訪剡啓。自在海藩擧行之事,全沒嚴畏,凡有朝令,慢忽莫甚之委折,一一回移本道,宣召人則無敢如湖南魏伯珪之僭妄屑越事,預加嚴飭之意,措辭關飭於該道臣李泰永處矣。卽接回移,則自承飭敎以來,夙宵憧憧,恐無以對揚聖意。行關列邑,使之抄報,博採輿論,期得實行,第念薦剡,旣係難愼,聞見每患未逮,雖不無一二及聞,而亦未敢遽然修啓,稽忽至此,惶隕罔措。今當行部之時,多岐搜訪,益加詳察,謹當摭實登聞計料。今此聖敎荐下,若是截嚴,萬萬震越。伏地俟勘,張胤宗祿米,依關辭卽爲輸送,而上去與否,今方措辭知委,待該邑報來,追于登聞爲辭矣。以才行薦剡之意,十行溫綸,逈出尋常,則凡在按藩之列者,固當殫誠搜訪,趁速修啓,期於對揚休命,固其職分,而嶺南素稱鄒魯之鄕,則行著鄕黨,跡淪草茅之士,豈無其人哉?乃於飭敎之下,敢以聞見未逮,詳察登聞等語,漫漶附對,且其自在海藩,擧行之事,全沒嚴畏,凡有朝令,慢忽莫甚。致煩嚴敎之委折,措辭關問,則事當歷擧前後居藩不勤奉行之罪,事事首實,一一訟愆,蹙伏震悚,恭俟嚴譴,固是義分之所當然,而只以震越俟勘等句語,有若塞責者,揆以事體道理,誠極駭然。當該道臣李泰永,姑先從重推考,何如?傳曰,卿之草記論列,甚爲得體,依爲之。
尹光顔,以吏曹言啓曰,乙卯五月初五日傳曰,今因漢學講抄啓,聞而知之矣,處分律名之一時信筆書下者,或多不入於歲抄者云,使之書入矣。觀此該曹錄啓,果然矣。一竝蕩滌後,似此之類,若過大赦,自該曹草記稟處事,分付,吏曹如此。兵曹可知,亦令書入,而定式事,亦依吏曹例爲之。因此見洪時溥之名而思之,復科諸人,銓曹尙不檢擬,近來事,皆不欲擔當首爲而然。自今日政,爲先勿拘擬入,此後嚴飭。再昨年疏通而擬望之後,更不擧論者,亦爲一一次第,勿拘擬望。如是下敎之後,又或逡巡,更煩飭敎,則此乃近來俗習中一事,當此矯俗正習之時,不爲擧論兩銓,當難免重責,使之知悉事,命下矣。處分律名之不入歲抄人,勿擬臺垣朴基正,拔去臺望申光履,刊爾臺職,擯之田野李安默,刊其選申龜朝,勿與法從之列趙鎭井,官職付籤,以未釋褐施行張錫胤,勿擬官職鄭觀輝等矣,敢啓。傳曰,其中拔去臺望者申光履,刊其選者申龜朝,勿擬官職者鄭觀輝等分揀,餘皆勿論,可也。
尹光顔,以吏曹言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
成種仁,以都摠府言啓曰,今日入直內三廳武兼禁軍及軍兵等,當爲中日習射,而受勅書頒敎相値,不得爲之之意,敢啓。傳曰,知道。
成種仁,以兵曹言啓曰,羽林衛將鄭宅興,身病猝重,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
徐有鍊,以兵曹言啓曰,依下敎,內吹李世興等九名,龍虎營拘留之意,敢啓。傳曰,知道。
徐有鍊,以兵曹言啓曰,依傳敎,晉州居前萬戶朴旨鳳地處,關問該道,則朴旨鳳,今年四十一歲,乙巳宣薦,祖進士挺新,曾祖生員泰茂,高祖水使昌潤云,榜目薦記相考,則果爲的實之意,敢啓。傳曰,水使之玄孫,何官不爲?卿其招見身手後,草記,可也。
成種仁,以兵曹言啓曰,今三月初二日二所巡廳犯夜被捉右捕廳捕校金振聲,依更數,嚴棍二十度之意,敢啓。傳曰,知道。雖是前銜,名以捕校,焉敢犯夜乎?移送該廳,更加各別嚴治,以懲他校後,草記,可也。
徐有鍊,以兵曹言啓曰,昨日景福宮入直衛將金壽澤手本內,西城外居一常漢,越入城內,偸斫雜木一枝之際,爲巡審軍所捉,嚴査其株數,則前後偸斫,潛賣於洞里者,合爲十七株穉松云,莫重空闕之內,有此犯斫,事極驚駭。捉來嚴問,則果如衛將所報,故犯斫一漢及買去兩漢,一竝移法司,照律嚴繩。當該衛將不能先事檢飭之罪,尤涉可痛,爲先汰去,自臣曹,決棍懲礪,何如?傳曰,允。衛將猶有捉納之勞,只棍勿汰,守直中官,不卽摘發,令內侍府,分付汰去,可也。
尹光顔,以義禁府言啓曰,今日赦單子書入之際,未及拿來罪人中寧城前僉使韓述道,矇然落漏,故修正以入,而臣等不察之失,惶恐,敢啓。傳曰,知道。
李海愚,以義禁府言啓曰,赦單子啓下時囚罪人鄭周誠·李貞坤·柳曮·南志復·李義鳳·李周憲·洪守榮·李素·金履顯·尹載伋,保放罪人尹坤·具絳·曺翰振·閔昌爀·李錫夏等放,金晦彬,事關邊政民隱,不可白放,追奪告身一等放送,未及拿來罪人成鼎柱·李惟稱,待畢賑拿來,罪人卞緯鎭·林淳浩·沈養之,待畢捧糴拿來,罪人金宅和,草記未下罪人徐有和等分揀,門黜罪人申耆·金履素放,罪名特爲蕩滌事,命下矣。鄭周誠·李貞坤·柳曮·南志復·李義鳳·李周憲·洪守榮·李素·金履顯·尹載伋·尹坤·具絳·曺翰振·閔昌爀·李錫夏等放送,其中時任守令,當日還官事嚴飭,金海彬,奪告身一等放送,成鼎柱·李惟稱·卞緯鎭·林淳浩·沈養之·金宅和·徐有和等分揀,而申耆·金履素等,放送後罪名蕩滌之意,敢啓。傳曰,知道。
李海愚,以義禁府言啓曰,前知義禁尹師國,前同義禁宋鍈·李鼎運,施以邊遠安置之律事,承傳,啓下矣。尹師國,慶尙道蔚山府安置,發遣府都事,押送配所,宋鍈,咸鏡道吉州牧安置,發遣府書吏,押送配所,李鼎運,以忠淸監司,時在任所,全羅道康津縣安置,發遣府書吏,自任所交龜後執捉,仍令押送配所,何如?傳曰,允。
李海愚,以義禁府言啓曰,保放罪人韓用龜·趙台榮·李基慶,竝分揀放送事,命下矣。韓用龜·趙台榮·李基慶,分揀放送之意,敢啓。傳曰,知道。
李海愚,以刑曹言啓曰,衣下敎,南學庫直齋直等,一倂捉來,査問取招,則庫直金德龜,以爲齋儒鄭履周,昨夜下去本家,而欲免夜禁,渠持到記隨往,而到筆洞,被捉巡檢。渠則以所持到記之體重,使之還歸,齋生及其奴子,捉付伏處。故還告齋中後,與假庫直金光信,齋直裵廷郁,同爲下去伏處,欲爲救出齋儒,則座更軍,挽拒不從。故渠與金光信,捽曳數次,若干批頰,仍爲奪來云。假庫直金光信,則以爲齋儒被捉巡檢之由,金德龜來告齋中,言及於渠,要與偕往。故渠果隨去,呼座更放出儒生,則更軍牢拒不聽,故渠與德龜,扶執更軍,批頰捽曳,仍奪儒生而來云。齋直裵廷郁,則以爲渠以童蒙齋直,聞齋儒之被捉巡邏,隨往庫直輩而已。初無犯手於更軍之事云矣。金德龜,憑藉到記,冒犯夜禁,已極可駭,而儒生被捉之後,歸告本學,聚會學隷,毆打更卒,奪去儒生之狀,萬萬痛惡。金光信,與德龜結黨同往,手打更卒,奪去儒生,極爲可痛,竝各別嚴刑,照律重勘。裵廷郁,雖無犯手之事,隨衆偕往,則其同情參涉可知,不可以渠之發明,有所參恕,懲治放送。犯夜儒生鄭履周,身爲齋儒,冒禁犯夜,已極可駭,而及其被捉之後,敢生掉脫之計,一任學隷之作拏,乘隙脫去者,究厥所犯,亦極駭痛。自臣曹捉來,照法勘處,何如?傳曰,允。觀此草記,可知其下輩所爲之無狀,所謂學隷,一倂嚴刑三次,勿限年定配,不能檢飭之入直官員汰去,齋生停擧,該儒別無所犯。且云有帖文,則與故犯有異而,何必夜行?以犯夜律勘治,放逐本鄕,可也。
李海愚,以刑曹言啓曰,卽接禮曹移文,則大典通編諸科條,幼學以下水軍充定者,初試入格,則免役事載錄矣。載寧郡水軍申百顯,今番別試初試,一所入格,申百顯,依法典免役放送後,徒流案頉下之意,分付道臣,何如?傳曰,允。
李海愚,以刑曹言啓曰,依下敎,臣等開坐朝房,禁府執吏·書吏金台鉉,捉來嚴問,則以爲昨年正月赦典時,有諸罪人等放釋釐正抹去之命,而伊時本府堂上李·尹師國·宋鍈·李鼎運等,以罪名之關係莫重,不爲擧行,仍爲陳疏,見阻於喉院,不得入啓。其後堂上,以語涉禁令,不敢以此等事,有所提起,自陷於掩置之罪,而至於今番赦令時,時堂上亦以爲關係至重,旣不敢擧行,又不敢掩置。故不得已書入於單子,敢啓。傳曰,知道。
李海愚,以刑曹言啓曰,因一所巡廳啓辭,去月二十六日二更量,犯夜人幼學睦祖發執捉,移送秋曹事,命下矣。睦祖發,依更數次笞五十度,放送之意,敢啓。傳曰,知道。
李海愚,以右邊捕盜廳言啓曰,以兵曹草記批旨內,雖是前銜,名以捕校,焉敢犯夜乎?移送該廳,更加各別嚴治,以懲他校後,草記可也事,命下矣。謹依傳敎,本廳軍官金振聲,各別嚴棍二十度之意,敢啓。傳曰,降定賤苦之役,可也。
蔡弘遠,以右邊捕盜廳言啓曰,謹依下敎,臣廳軍官金振聲,降定捕卒之意,敢啓。傳曰,知道。
司諫朴瑞源,掌令吳鵬南,獻納閔師宣,校理李福潤·金銑,正言吳翰源,修撰金熙采,副修撰李景溟啓曰,鄭致達妻之凶逆,前後聲討,已盡其千妖萬惡之罪。凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根抵則此賊也。此豈容一日假息於覆載之間哉?三司之論,已及多年,轉而爲合辭之啓。合辭之啓,又閱幾年,而轉而爲伏閤之爭,當日處分。迺至於近島黜置,揆以邦憲,已爲失刑之大者,豈意向者?遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也。危逼聖躬之如此賊,而有此內地之移置也。當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑。赫然明斷,丕建大策,以奠我宗祊於億萬年盤石之固。此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言。實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接迹而起,藉爲淵藪,宗社之憂,容有其極,蓋其妖肚逆腸,愈往愈甚。初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。迺於頃者,伏承傳敎下者,罪人之不在黜置之所,果是眞的矣。其爲驚心痛骨,當復,如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉深,三尺之至嚴,一刻難貸,請寢罪人鄭致達妻出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,唯國脈之潛圖也。四字凶言,已是振古所無之大逆,而到今眞贓,盡爲發露。逆節尤極凶慘,筵席不道之奏辭,草木罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆。掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊,則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,四字刀割凶謀逆節,及今益彰,擧國臣民腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,濫據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況綱打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積。一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典,十三行刀割向來城門事,至今追思,不覺驚駭,鸞駕將至,魚鑰徑下,深夜路次,淸蹕久駐,此實前所未聞。伊時處分,曲加酌量,分別輕重,而至於留都大臣,京城事務,無不專管,則時値回鑾在卽,夜色向深,固當列置探候,恪勤擧行,預請慈旨,仍留門鑰,此是道理之當然。事面之得宜,而旣不得先時檢察,又未能臨機周旋,致有此無前之擧,歸之以無妄,亦罪也。謂之以不察,而不察亦失也。加施不敍,至勤於聖敎,當發公議,尙寂於數旬,豈可以事在過境?置而不論。請前判敦寧金履素,爲先削奪官爵,門外黜送。答曰,不允。其中三字刀割末端事,當初持難於賜批,出於尊臺風杜後弊,而尙不停啓,出場無期,反非爲大臣之道,依啓。
司諫朴瑞源,掌令吳鵬南,獻納閔師宣,正言吳翰源啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之,爲持難之端,其防也固是守法之常也。其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,養遂·獻遂,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以杭顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書。權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌。一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激。惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討夬行,而誅殛之典,止及其身,收孥之律,尙未擧行,揆以王法,萬萬失當,以謙以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不知究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無。殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲。今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日。肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠,猶屬薄物細故,潛藉逆復之姻婭,七字刀割與同二字刀削之說,旣已遲晩,二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然。義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法。遲晩罪人宇鎭,捧根脚,夬正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沫飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。究覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊?逆如此賊而不施極律者乎?請承款後物故罪人九宗,亟施孥籍之典。答曰,不允。掌令吳鵬南啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭竢當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至。指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也。敢曰在家不知,其子悖說之噴出也。自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,快正王法。守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然。況此近三十人之多乎?其蔑法戕人之罪,不可歸之於因公邂逅之科。今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。新除授持平姜克成,時在忠淸道新昌地,請斯速乘馹上來事,下諭。答曰,不允。柳師文事,亟停勿煩,下諭事,依啓。司諫朴瑞源啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,未克承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖罔有紀極,梟音益肆,狼毒愈狼之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而惟不賜允從,乃以先問師文,不但顚倒爲敎。此賊之指斥乘輿,公肆詬罵,又出於星漢未伏法之前,則其父子同惡讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,快正典刑。答曰,不允。柳師文事,亟停勿煩,李周奭事,赦典勿擧論,有非法典,改典爲前,然後當循例賜批。爾等何難而不爲乎?
以禁府門黜罪人金履素·申耆赦單子,傳于成種仁曰,以上放,罪名特爲蕩滌。
傳于李海愚曰,向來事,其罪一則騎堂,二則騎堂也。然以留都諸務,大臣莫不主管,無論知與不知。飭勵之政,當從大官始,罷官特勘,意在責備,伊後臺批,則尊事面,間又値齋,出場此遲,念卿栖屑鄕廬,爲之悶菀。今幸公議旣伸,敦銜敍付,自此卿必受以爲謝,聞當卽日復路,而其在敬禮之道,常規不可廢,遣入侍史官,傳諭此意,卿須偕與上來。仍傳于蔡弘遠曰,此傳諭,入侍史官,傳諭于金判敦寧。
兵曹啓目,今番別試武科出身,依定式,中庶外兩班子枝赴防,當赴者發送防所,關西則江邊,北關則六鎭分防之意,申飭,何如?判付啓,依允爲旀,嶺南人趙沆等,異於京華勢閥,拔去爲旀,赴防之法意,何如,則近久廢閣者,極爲不成說乙仍于,欲爲申明,今番不許除防是置。此後段,除非慶科之有特敎除防之時,則自下每防提稟之習,各別嚴禁爲良如敎。
禁府啓目,中官梁濟漢原情云云,傳旨內辭緣,泛稱遲晩,刑推得情,何如?判付啓,罷職放送爲良如敎。
判中樞府事李命植疏曰,伏以臣年至病痼,重以情地危臲,不敢比肩廁跡於周行之間者,已多年所。乃於三四年以來,誤恩荐下,縻之以外內重任,責諭隆摯,榮寵殊絶,臣身非己有,冒沒彈冠,反顧初心,判成兩截,拊躬悼歎,無面可顯。爲世所棄,天亦廢之,忽自昨夏,重嬰奇疾,不但聽官之全塞,氣息綿綴,神精耗脫,喘喘床席,朝不及夕,近日風寒,諸症越添,省覺都亡,有時自念,餘日無幾。將不免爲壞防沒恥之人,小少自期,豈至於斯,而老來成就,只是一介罔兩漢而止耳。臣年位已極,卽日就化,固無所恨,獨此微諒莫守,進退無據,此何人哉?寧不怛然?且況臣兼綰諸務之中,惠廳是國計所關,何等要重?雖使臣不病,固難冒當,見今經用不敷,規劃無策,以至句校文簿,管束胥徒,俱未能焉。種種顚錯,憒憒不稱,前疏所云鼠穴難遏,狐惑轉甚者,卽實際語也。一向蹲仍,其所妨公而病國者,將復如何?一縷未泯,此心耿耿,寤寐思惟,尤爲罔措。夫不能則止,不才者退。此固不易之常理,而七十致仕,最是禮防之大者,前後陳懇,誠意淺薄,未承兪音。今則八耋已迫,若又不得一許,則臣雖百死,何以自暴情素,得爲桑楡之收乎?非不知屢瀆之爲萬萬惶悚,而亦有不暇恤者,玆又剖心瀝血而申言之。伏乞聖明,更垂諒察,特下許令致仕四字之命,則臣於未死之前,其銘鏤隕結難盡,臣方伏地以俟之,若其號呼不止,瀆擾崇嚴之罪,亦加重勘,以肅朝綱焉。臣無任云云。答曰,省疏具悉。卿之欲得許令致仕四字之稱,疏近十上,而約己守法,老猶不倦,所請宜不允。
判義禁洪檍疏曰,伏以臣冒控悲苦之懇,冀蒙矜許之恩,及奉批旨,慰之以卿猶不衰,諭之以豈可便許?有若鞭策之可强,尙靳簪履之永棄,臣伏地擎讀,惘然失圖,竊自悲癃痼之狀,獨未蒙體諒之恩也。嗚呼,犬馬無知也,而尙有戀主之心,蛇雀至微也,而猶懷報德之意。臣雖無狀,苟或精力之可堪,則受恩如天,豈忍便訣,而經年積痾,長時沈淹,痰癖所亘,屈伸皆牽,風眩所暈,動作輒仆,視聽昏聵,酬酢顚錯,脚力痿軟,行步艱澁,重以一門盡衊,萬念都灰,有官則莫效趨走之義,有召則輒犯違傲之科,義分都虧,合被重譴,而每荷聖慈,曲加容貸,俾不督迫。臣之偃息床笫,保有形骸者,莫非天地庇覆之德也。況近日所叨兩任,俱係緊重,不容一日瘝曠,而臣之精神筋骸,無以自效於議讞之地,侍衛之班,呈告懸病,逐日爲課,慢命轉甚,負罪至深,撫躬悚惕,生不如死。顧今一二同社之臣,特蒙殊寵,獲遂至願,優遊自在,榮耀備極,孤恩如臣,何敢羨他晩節,躡其後塵,而惟此息補之計,疾痛之呼,衷情所迫,煩瀆不已。倘蒙容光之照,俯燭瀝血之忱,及此餘生,特賜殘骸,以卒生成之澤,則此生此世未酬之恩,但以結草爲期而已。伏乞聖明,俯垂矜察,曲循至懇焉。臣於告退之章,愚忱耿耿,敢此附陳焉。伏惟我殿下,以天縱之聖,挺首出之智,在廷諸臣,旣無足以仰望餘光。故憂勤庶政,獨勞萬機,至于簿書之繁,獄愼之賾,莫不躬自聽覽,親加裁處,涵包巨細,罔有遺漏,雖殿下心存民樂,此不疲,而實非古聖人頤養之道也。況我殿下,春秋已過鼎盛之時,以閭巷庶〈民〉言之,年踰四旬,則有難復責以少壯之事。惟聖人,淸明在躬,志氣如神,固非可以常情仰窺,而若夫血氣之運,則亦無以甚異於凡人矣。殿下豈可以志氣之不衰,而不思血氣之有時或損也哉?伏願聖上,從今以往,少除應接之勞,深軫保嗇之方,以答上下神人之望焉。天錫元良,尺衣漸長,睿質夙就,玉度天成,講書而音響洪亮,運筆而心劃沈健,氣度宏遠,智思超睿,猗歟盛哉?天旣以如此美質,付畀我元子,若其敎導成就之方,專在於我殿下,殿下其可以少忽乎?昕夕左右之間,起居動作之際,殿下所以身敎而口授,使之耳熟而目習者,固宜無所不用其極,而至於阿保奉侍之流,携僕陪從之徒。亦擇其老成謹愼者,俾不敢以玩好奇衺之物,閭里鄙俚之談,或得以交亂於視聽之間,則養正豫敎之道,亦在於尋常日用之中,而將與离筵講讀之工,有表裏交修之效矣。伏願聖上,覽古人少成習慣之論,遵列朝傳心作聖之規,克盡輔導之方,以基億萬年無疆之休焉。臣無任云云。答曰,省疏具悉。兩件當體念,而懸車之請,如卿筋力,決難許之,勿辭行公。
大司諫李義綱疏曰,伏以近日,法綱漸弛,隄防不嚴,有識之憂慨,固已久矣。至於日前金鍾純·趙潞鎭調用之命,尤有所萬萬驚歎者,當是年是月之回,有記舊錄後之擧,聖念所及,孰不欽仰,而第此兩人,初非擬議於仕路者。今若一例甄拔,便同無故之人,則其將國不國而人不人矣。幸因銓堂執藝之請,雖不擧行,而該曹草記批旨中,回呻爲笑,寸數亦遠之敎,實非今日廷臣所可奉承者。此若登諸朝紙,播示中外,則其爲觀瞻之駭惑,當如何哉?嚬笑之微,明主猶愛,筆削之法,聖人且謹,臣謂聖批中二句語及此兩人擬入之命,竝卽反汗,以嚴公法焉。壇享親將,事體至重,而日昨省牲時,忠良後裔之階上成班者,擧案不少,而及其陪享,殆減其半,已不勝其駭然。乃於將徹之際,峩冠博帶,摩肩連踵,雜遝塡門,便若場屋,莫重肅穆之地,有此顚倒之擧,若使京兆,預先整待,及時入參,則寧有如許紛雜之弊乎?臣適忝執法之列,目見駭異之事,不敢終默。略此附陳,京兆當該堂郞,竝施譴罷之典,斷不可已也。乃伏念臣於見職,豈有一分堪承之望,而逖違之餘,急於叩謝,他不暇顧,章皇出肅,而臣之偏母,年近八耋,長在床褥,近添輪行感疾,食飮全却,眞元凜綴,藥餌罔效,症形危重,臣以終解之身,實無離側供職之望。伏乞聖慈,天地父母,亟命鐫削臣職,以便救護,不勝大願。臣無任云云。答曰,省疏具悉。兩相家事,若非逢今年是月此日,則賞筵之擧,世宥之典,猶難擬議於彼,況加之以冠帶,俾廁周行者,恩欲歸於昔年,法不得已暫屈,爾等寧不言下將順乎?京兆堂郞譴罷事,儒武參班,係是定式後初行,合有分揀,堂上亦因政府草記,已令問備,郞官亦爲推考,爾其勿辭救護。
副校理金近淳,伏以臣年紀藐少,才識蔑劣,三司論議之地,非臣可堪。幸蒙恩暇,優遊散列,臣仰戴洪造,獲免大戾,不自意今春以來,華誥聯翩,柏府新命,玉署宿趼,纔遞旋除,殆無虛月,而旣因試院之役,事會急迫,繼承甘苦之敎,聖旨嚴重。臣於是,情窮勢蹙,雖不得不一再承命,而循分愧懼,若隕淵谷者,夫豈一日忘于懷哉?噫,臣之本末長短,聖鑑所燭,苟使臣,眞有一分可應之實,則頃年之疏,初何敢質言於君父之前也,迨此暇矣。新近簡冊,使義理有推尋之美,工夫無間斷之歎,以少答天地作成之恩者,卽臣區區矢心,而童習莫矯,鈍質難化,悠悠歲月,已忽三載,而講學之魯莽,猶夫前日也。識慮之疎闇,猶夫前日也。倥倥侗侗,依舊是數年前其人,而所進者,不過齒耳,年進而學不進。臣方兢惶之不暇,而乃反諉之以收簪恩重,給由限滿,揚揚蹲據,若固有之,則是不但自負臣心,內省多疚,其欺天罔人,孰甚於此哉?顧今壇享親將,聖感冞新,風泉之思,爰及遺逸,而賜諡之命,百僚聳動,在臣情地,尤當竭蹶趨赴,少效與榮之忱,而奈此私義,實難拚棄,仰首鳴號,甘犯逋慢。伏乞天地父母,諒臣憐臣,鐫改臣所帶職名,仍許臣依前長暇,不復以職事相責,此實終始生成之澤也。臣不敢以官職自居,尙何敢開口論列?以犯妄言之辜,而事在目下,不容泯默,玆敢附陳焉。日者兩大臣家錄孤之敎,亶出感舊之聖念,臣不勝欽仰萬萬,而第彼魯·翰兩賊,以萬古所無之逆,有一國必報之讎,則今以其姪與從孫,視同無故,復廁仕籍者,天下寧有是哉?嗚呼,隄防不嚴,義理漸晦,今日之憂,政在於闡明扶植之或忽,而乃殿下,從而壞之,每因僥倖之會,輒開闊狹之路,近年以來,處分之非常,殆不可一二計,而至於今番,可謂極矣。不敢知殿下明聖,果不念及於是,而迫令擧行,無所留難耶?旣知其必不奉行,而猶且强之以莫敢或違,則其於聖人出治之大本,顧又何如也?由前而旣關大防,由後而有累聖德,臣雖愚闇,竊不勝憂慨之至,伏願更加三思,特寢金鍾純·趙潞鎭調用之命,俾隄防嚴而義理明焉。臣無任云云。答曰,省疏具悉。此疏雖由於年少之鋒穎,若見諫長疏批,予意又知。爾其勿辭察職。
正言沈鎜,伏以義理者,一日不可晦也。隄防者,百世所當守也。義理或晦,則國是靡定,隄防不守,則民志難壹。惟是明義錄一部,便爲我東方陽秋,而其在義理隄防之所關,固不可寢久而漫漶也,亦不可以時而低昻也明矣。臣於日昨傳敎中,趙潞鎭·金鍾純兩人收用之命,竊不勝驚惑之至,而繼之以憂歎也。嗚呼,以聖上至誠達孝,無往非追慕之日,而迺於是年是月之重回,起感於昔日之褥儀,緬懷乎當時之諸臣,廣推恩典,賜祭錄後,此誠不匱孝思之攸曁也。在廷臣僚,孰不感歎而贊頌也哉?第彼兩人,俱以劇逆之至親,寸數雖有遠近,釁廢無間彼此,此而擬議於官職,則其於義理隄防何哉?今殿下,追感往昔,念及舊臣,則一例致侑,未必不爲榮寵之典,而顧此賞延世之恩,反加於不當施之地,殿下今日之敎,何爲出於萬萬意慮之外也?伏願亟回聖思,還收成命,以明義理,以嚴隄防焉。臣之冒叨臺地,前後非一,而尙未經署,何敢出位?第於目下此事,竊有憂慨,身雖不出,口不容默。故玆敢略陳短章,仰瀆崇嚴。伏乞聖明,恕其罪而察其言焉。臣無任云云。省疏具悉。須見長僚批,爾則署前行公。
敎忠淸監司林濟遠書。王若曰,湖西値比歉之嘆,念切宵旰,朝端重觀風之寄,任專旬宣。肆頒綸綍之音,庸侈旌鉞之寵,眷玆百濟舊域,乃是三韓重藩。山川控兩南之交,作藩蔽於畿輔,冠蓋接四達之路,疲官民於送迎。嗟近日凋瘵之多端,誰任撫摩之手,況連年遞易之爲弊,尤須練達之才。所以掄選之最難,益重責任之斯委。惟卿,多聞博洽,隨事綜明,翺翔乎玉署銀臺,夙著聲譽,諳練乎朝章國典,餘事詞華。持虎斧而戒星軺,幾服勞於原濕,尹東京而典南邑,著歷試於廉勤。迺於中年,遂躋卿月,伊內外何適不可,顧盤錯是用惟才。玆授卿以忠淸道觀察使兼兵馬水軍節度使·巡察使·公州牧使,卿其益恢遠圖,毋替隆寄,行矣宣風而察俗,語其要則安集懷綏,欲其去弊而蘇殘,宜莫先於嚴明黜陟。凡諸裁稟,厥有彝章,敏達本自有餘,予何加勉?寬猛固宜相濟,卿須盡心。於戲,想難禁北望之懷,行且召矣。從可紓南顧之慮,往其欽哉?故玆敎示,想宜知悉。知製敎金熙采製進
丙辰三月初六日卯時,上御熙政堂。諸承旨持公事入侍時,行都承旨黃昇源,行左承旨林濟遠,右承旨成種仁,左副承旨李海愚,右副承旨蔡弘遠,同副承旨尹光顔,記事官柳遠鳴,記注官金良倜,記事官吳泰曾,檢校待敎徐有榘,以次進伏訖。上曰,今日入侍,上下注書當備員,而注書金履永,旣不入來,則宜出病代,而有此不備,卽爲出代,可也。上曰,使行何時入來?弘遠曰,聞巳時量,當入來云矣。上曰,各房公事,以次進奏,光顔讀奏慶尙監司李泰永狀啓奏御文字,有此差誤,不能審愼,不勝惶恐事,全羅監司徐鼎修狀啓可堪薦剡者,隨卽登聞計料事,咸鏡監司趙宗鉉狀啓敎諭書祗受事,慶尙左兵使李潤謙狀啓進上半乾全鰒,不得封進,惶恐待罪事,勿待罪事有旨祗受事,忠淸監司李鼎運狀啓林川郡守尹光普到任事,慶尙監司李泰永狀啓新除授持平李萬運等上來時給馬有旨祗受事,南部都事金鋼病親呈辭,昇源讀奏黃海監司徐邁修狀啓稅船裝發事,京畿監司金文淳狀啓捉虎上送事,咸鏡監司趙宗鉉狀啓高原等邑民家燒燼人處恤典題給事,忠淸監司李鼎運啓本忠州等官反庫事,全羅監司徐鼎修啓本雲峰縣反庫事,忠淸監司李鼎運啓本庇仁縣反庫事,京畿監司金文淳啓本利川府反庫事,黃海監司徐邁修啓本新溪縣反庫事。弘遠曰,咸鏡監司趙宗鉉狀啓伏奉宣傳敎旨祗受致祭事。濟遠曰,黃海水使鄭忠達狀啓今已風和,自甕津移住行營事,黃海兵使白師誾狀啓捉虎申飭事,北兵使鄭觀采狀啓官鎭門聚點事,平安兵使申應周狀啓上土僉使崔得奎等到防事,北兵使鄭觀采狀啓道內新下來邊將到任月日開坐事。種仁曰,平安監司金載瓚啓本罪人朴成太嘉山郡到配事,咸鏡監司趙宗鉉啓本遠竄罪人李羽晉富寧府到配事,上命分書判付訖。海愚曰,工房無公事矣。上曰,無公事房先退。上曰,宣召人,已皆入待乎?濟遠曰,魏伯圭,已爲入來,而其餘諸人,姑未入來,柳尋春則齋所入直云矣。上曰,柳尋春則置之,其餘諸人若入來,卽爲入侍,可也。賤臣承命出,與宣召人李萬運·南基萬·魏伯圭,偕入進奏曰,崔崐,姑未來待矣。上曰,以次進前,可也。李萬運進前。上曰,年爲幾何?萬運曰,六十一歲矣。上曰,此是素稱文章之士乎?濟遠曰,然矣。上曰,收攬遠人,卽予本意,且爾之文譽,素著嶺外,先以試可之意,置之法從之列矣。萬運曰,感激恩私,不知所達,而第臣之私情父,年今爲八十七,一日離違,實非其時。今玆上來,雖出叩謝之忱,而倚閭之情,無以爲慰矣。上曰,然則勢難强留,今當給馬,卽日歸覲,而事君日長,古人所言,須益自勉焉。上曰,爾家之列於臺侍,近來初有乎?萬運曰,甲戌以後,無登科之人矣。上曰,孝理之政,特許歸覲,而從當有下敎矣。南基萬進前。上曰,年爲幾何?基萬曰,六十七歲矣。上曰,居在何地,而距京幾里?基萬曰,家住寧海,而程途爲七百七十里矣。上曰,此亦素聞其爲文章之士矣。登科在於何年?基萬曰,甲午增廣矣。上曰,曾經,何官?基萬曰,科後十年,得爲出六,已經典籍監察矣。上曰,爾旣非侍下,且有鄕中盛譽,姑在京輦之下,而旣經法從,當有他日之下詢矣。魏伯圭進前。上曰,年爲幾何?伯圭曰,年方七十矣。上曰,素聞盛名,向日所上冊子,姑未及盡覽,而文章識見,槪可知矣。工夫之篤旣如許,而經術詞章中,何者居優?伯圭曰,自是從事於科文,無他寸長矣。上曰,曾爲科業乎?伯圭曰,粗習科工,乙酉榜爲生員矣。上曰,爾雖自謙,第言其素所從事者。伯圭曰,所願則經學,而未之能爲矣。上曰,只觀環瀛志,可知其該洽矣。濟遠曰,聞其本草,殆近數十卷,而刪之爲四卷云矣。上曰,聞其經學,亦下篤工,有所箚疑者甚多云矣。上曰,以收攬遠人之意,特爲召來,而爾之族黨爲誰?伯圭曰,臣無顯祖名族可以上聞,而自天召之,縻以好爵,惶霣之極,不知所達矣。上曰,所上冊子,亦豈京士夫之所可做得乎?年旣老矣。雖難責之以旅宦,而民憂國計,如有所宿講于中者,筵退後,須以文字奏對,可也。伯圭曰,臣是迂儒,有何經綸之可達乎?第臣之再上冊子中,亦有妄說時弊處矣。上曰,此是冊子,不能播之朝廷,登之記注,以疏爲之,未爲不可矣。伯圭曰,臣於數十年前,擬上萬言封事,而在於暗草中矣。上曰,此可以謄上矣。上曰,承旨筵退後,使戶判,覓給紙本及書手,可也。上曰,向日愼師浚·蘇洙中,亦使之以鄕黨所聞,作爲文字以進矣。卽爲探問以奏,可也。命書榻敎曰,宣召人副司直李萬運·南基萬,繕工奉事魏伯圭,童蒙敎官崔崐入侍。仍命退,承史以次退出。
丙辰三月初六日午時,上御誠正閣。回還使臣入侍,大臣·備局堂上引見入侍時。右承旨成種仁,假注書李章垕,記事官馬思人,記注官金良倜,正使閔鍾顯,副使李亨元,以次進伏訖。上曰,新皇帝仁孝,果如所聞否?鍾顯曰,仁孝端重,在諸王中,最有令譽,觀於宴饗之時,侍坐上皇之側,只視上皇之動靜,而一不轉矚觀戲,於此亦可見其爲人品矣。上敎亨元曰,詔勅順付之奇,得聞於先來之前,卿之周通,固所稔知,而今番之事,可謂大生光矣。元子冊封事,卿等果親聽皇上之敎乎?鍾顯曰,得聞於禮部,而非親承之言也。上曰,上國授受之盛擧,實千載之所罕有,而卿等使行,適値是時,可謂壯觀而來矣。鍾顯曰,誠如上敎矣。上曰,八月聖節,別送賀使之論,卿等意見,如何?鍾顯等曰,歲前賀使之行,先期差送,斷自聖衷,而及其趁期入達也。事大之誠,彼人莫不稱歎,太上皇,亦以忱誠可感,諄諄言之,今番詔勅之順付,謝恩之命停,未必非賀使先送之效,我聖上明見萬里之聖鑑,臣等欽仰萬萬矣。第謝使久不發送,拖至冬間,始有節使之行,則其間日月,未免太久。若趁八月聖節,治送賀使,兼爲謝恩,則雖非應行之例,而最似無妨。故臣等在燕京時,亦與賀使,有所云云,譯舌輩之言,亦多知此矣。上曰,姑勿退去。次對後與大臣相議,宜矣。上曰,次對諸臣入侍,吏兵房承旨,持歲抄入侍,可也。賤臣承命出,與行左承旨林濟遠,同副承旨尹光顔,事變假注書尹致永,右議政尹蓍東,上護軍金持默·李柱國,兵曹判書具㢞,知訓鍊李敬懋,戶曹判書李時秀,禮曹判書李祖源,大護軍徐有大,刑曹參判趙鎭寬,校理李福潤,偕入進伏訖。蓍東進前曰,近日聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,一樣矣。蓍東曰,漢城判尹權,左尹李漢豐,右尹金魯永,以日前儒生事,被臺論矣。臺言雖過,詞訟劇地,不可暫曠,竝姑許遞,今日政差出,何如?上曰,依爲之。出擧條蓍東曰,臣差往元陵忌辰祭獻官,聞本陵位田,初定湖西,因年前特敎,換給于畿內楊州·驪州等地之後,守護軍之收稅需用,大勝於前,而猶以不得耕食之故,近處居生者,名數鮮少。凡干使役及掃雪等節,皆後於他陵寢云,火巢外近處,或有勳府及軍門屯田可合相換者,則禮曹堂上,問于本陵官,從便換給,以爲就食居生,專意使役之地似好,故敢此,仰達矣。上曰,守護軍之食根,專在位田之便近,年前相換之後,猶復若此云,則何拘常例?卽令該曹,斯速從便換給後,草記,可也。出擧條蓍東曰,此平安監司金載瓚狀啓也。枚擧神光僉使柳和源牒呈,以爲本鎭處在狄嶺之下,民戶不過數百,而其所計活,只是鋤農磽确之地,一自三川坊新闢之後,擧懷遷移之心,莫可挽接,而有一條可以奠安者,本鎭之明堂串靑者介,二三峽谷,在於距狄嶺三十里之地,其土甚沃,可容數百戶,而民人請闢之願,府鎭許墾之論,厥惟久矣。自嶺頂,南至熙川之白山立禁標,爲十五里,自嶺頂,北至江界之神光立禁標,爲三十里,而右所謂三峽谷,在於三十里禁標之內,一嶺之禁標,南北無異。今若退標,一依熙川十五里之限,則可得十五里耕墾之地,而凡於關防參政,一無所妨,募民廣居,防守尤重,節度使與該府使之報,皆以爲便,合有變通,以循民願,請令廟堂稟處矣。一自慈城地許耕之後,近鎭峽氓,擧懷遷移之心,其勢固然。今此神光鎭退標許民之請,實出於不獲已也。然蔘政與嶺隘,少無所妨,而挽接募聚,大有所益,道帥臣與該府使之論,一辭稱便,狄嶺之距神光禁標,依熙川例,退立十五里,許其耕食,廣居力作,以爲益鞏嶺隘,奠安民物之地,實合事宜,依狀請許施事,分付,何如?上曰,依爲之。出擧條蓍東曰,頃以江界·三川坊入處之民,烏合難馴,邑鎭間設置當否,條列狀聞之意,筵稟行會矣。卽見平安監司金載瓚狀啓,則枚擧江界府使李仁秀牒呈,以爲今若設邑,則館廨之營建,錢穀之需用,將不知費了幾許民力,幾許公貨,已不可輕議。且況防守之役,採蔘之節,責之於新邑之民,則必無以支保,爲今之計,莫如設鎭,而惟此知弄怪舊址,處在三川·慈城兩界之間,西北臨鴨綠而城,此眞號令各把之樞機,聲勢相援之要領,古之設鎭,意亦有在,就此地,移設馬馬海堡,則營建旣不張大,火稅可補措辦,其於控制之方,亦似有益。蓋馬馬海設堡,旣非嶺隘所關,又非賊路要害,故革罷之意,前已狀請,自彼移此,實爲兩便云,而第新入之民,皆鳥獸之類,順之則馴,拂之則散。今於流入之初,遽示管攝之意,設爲官長,則必當却顧疑畏,旣入者易致還散,將入者必多退步,無寧姑使之隨入隨奠,根固蔕結之後,徐議設鎭事,令廟堂稟處矣。馬馬海堡,移設於知弄怪舊址之論,可使形便得宜,關防增重,則新入民奠居之後,自當爲次第設施事耳。第以目下所見言之,今此流入之戶,皆是無賴之類,未及奠居之前,遽示管攝之意,必當却顧疑畏,道臣所論,儘有意見,邑鎭間移設事,依狀請,今姑安徐,而三千餘戶成聚之處,官府絶遠,不有以管攝禁制,則易致弊從中生,官民俱病,該府使處,各別申飭,其於奠接詗戢之方,兩得其宜,無或疎虞,以爲善始圖終之地,何如?上曰,依爲之。曾於李判府按道時,以上土之移鎭爲言,以地形與事勢言之,其爲緊重切逼,亦非馬馬海之比,在前蔘政,只檢上土,爲咽喉項。況今闢土移民之際,其所留意,比之馬馬海,上土爲勝,該倅之不言上土,單擧馬馬海者,豈以鎭將勢力顔面之彼此緊歇,而有此捨重取輕之擧乎?卿於筵退後,議于李判府後,關問道帥臣,使之別具意見狀聞後稟處,可也。出擧條蓍東曰,頃因平安監司金載瓚狀啓,餘數紙衣三十七領,善爲留貯,今冬分送時,充數以給之意,筵稟行會矣。卽見該監司報本司辭緣,則枚擧本道兵使申應周牒呈,以爲其所釐正,在於畢分之後,則昨冬下送衣件,自在盡分之中,自今年爲始,一從釐正數爻,使之均分,則所謂餘數,實非留置者爲辭矣。昨冬監司狀啓中結語,有曰至於紙衣三十七領,若欲添分,則數未相當,仍爲留置,則有此餘剩,明年分給時,更俟知委擧行云,而兵使狀啓,亦無今年則依例分給。自明年減數擧行之語,而其所措辭,與道啓無異,奏語文字,所宜詳審,況以襦紙衣事,前後飭敎,何等申複,而兵使則條列矇矓,監司則不爲致察。有此做錯陳聞之擧,該道道·帥臣,一倂從重推考,紙衣則自今年爲始,三十七領,減數下送之意,更爲分付惠廳,何如?上曰,依爲之。出擧條蓍東曰,歲首詢瘼時,貢市人等所懷,率多猥屑,竝當勿施。然輦路下詢,旣出軫恤之德意,則其在對揚之道,宜有採施之擧,其中兵曹祭享軍契貢人所懷別役作等之說,年前因渠輩所懷,已自廟堂,覆奏許施,該曹之尙不擧行,事極未安。此若不爲作等,則其爲公貨尾閭,貢人難支之弊,有不可勝言。依前筵稟,卽爲擧行事,申飭兵曹。紫門軍契貢人所懷六十餘同受價,近八百兩情債云云,事未前聞,大關貢弊,此亦嚴飭兵曹,該貢情債之過濫者,一依營繕等他軍契例,劃卽釐正,煙草廛市民所懷平市署所捧該廛朔米,比他廛獨爲過多,則其所稱冤,不是異事,依六矣廛例,釐正減捧之意,分付該署,何如?上曰,依爲之。出擧條蓍東曰,卽見別兼春秋永春縣監洪樂游所啓,則以爲本縣義僧爲二名,而僧散寺毁後,有官備錢名色一百四十兩,俵給民間,殖利防納矣。近來逃故相續,指徵無處,本錢已屬烏有,而收斂依舊,義僧一名雖有耗太給代之例,一名移責於平民,事係民瘼,合有變通之道。其他監兵營後營所納各樣紙地,合爲五十餘束,而今者無寺無僧,猶復責納,甚至有殖利錢,一年白紙再徵之擧,三營所納紙地永革,似爲一分息肩之地爲辭矣。寺毁僧散之後,猶責義僧番錢及各樣紙地,則勢必歸害平民爲不少,各樣紙五十餘束徵用事,寺僧復舊間,姑爲革罷,義僧亦依他一名耗太給代之例,從便變通之意,竝爲分付于該道道臣,何如?上曰,依爲之。出擧條蓍東曰,今因耽羅賑事,以年年運穀,民邑俱困,聖念每軫島陸兩便之政。然若欲濟活島民,則駕海轉輸之弊,自歸沿民,矯救實無長策。無已則羅里餔換貿作穀之法,無論豐歉,從便轉換,輪回入送,而設倉于湖西南交界之臨陂縣者,當初法意,俱極周密,中間生弊,仍爲廢却。今復修明舊制,要爲利專歸於島民,害不及於沿民之地,恐合目下急務。故敢此,仰達矣。上曰,卿於本道本牧,俱有經歷,況島陸互濟之政,莫過於此倉之牢實,如令初依卿所奏,爲先出擧條知委該道該牧,期有刮目之效,可也。出擧條蓍東曰,羅里餔更爲設施事,旣伏承下敎,須有句管堂上,往復于全羅道臣,耽羅守臣,爛漫商確,臨陂與羅州之倉舍形便,島産與陸穀之換貿規式,取考當初節目,修明擧行,然後可以永久遵行。堂上以刑曹參判趙鎭寬,護軍徐龍輔差下,使之專意擧行,而徐龍輔,備局堂上仍爲還差,何如?上曰,依爲之。出擧條㢞曰,昨冬前校理鄭來百陳疏,東萊武士,許以道內邊將末薦初仕各一窠,依西北邊上例激勸事,令道臣·該倅,商確狀聞,令兵曹稟處之意,自廟堂覆啓行會矣。該道臣李泰永,條列狀聞,纔已啓下,而事係創始,方欲就議大臣回啓之際,原本遺失,臣之不能檢飭,萬萬惶恐,雖有謄報,文蹟不可不粘連覆啓,分付本道,依前修啓,何如?上曰,依爲之。出擧條蓍東曰,慶監啓本,東萊將校久勤差送事,自西銓當爲稟處者,兵曹判書具㢞,以閪失爲奏,事體未安,推考,何如?上曰,依爲之。出擧條㢞曰,訓鍊院新增三窠之分屬於文臣甄復,實出朝家疏鬱振滯之政,但與武班之互相遷轉有異,一次付職之後,更無移去之路。故日前訓判一窠之因下敎,與吏批相換,實爲遐鄕諸文臣慰悅聳動之端,而似此特恩,不可每丐,自來銓格,互有界限。若於大政時,就其中除職最久人,自吏曹,如兵批之東班實職武臣移擬例,相當窠從便區處,其代必以東班實職移遷,則庶有變通之實效,而且兵批參上,原無瓜滿,至於文兼,則有周年瓜遞之規矣。今此文臣窠,與武臣窠有異,似當有瓜限,而用文兼例,則未免太促,依吏批例,以三十朔定限爲好。故敢此,仰達矣。上曰,大臣之意,何如?蓍東曰,此是文兼三窠,三司擬差之後,爲文官積滯者,付職受祿之意也。官制當依文兼例爲之,而兵判陳達,亦不無意見,而兼爲振淹疏滯之道,今姑依所奏許施,似無妨矣。上曰,依爲之。出擧條敬懋曰,訓鍊院郞廳分直於廟社殿宮事,筵稟定式後,四處直所柴油債等費,尙未措劃計給,故臣以此意,往復兵判,未及停當矣。今與兵判登筵,故敢此,仰達矣。上曰,兵判陳達,可也。㢞曰,今此入直官員之直所柴油等雜費,雖從略磨鍊,一年所入,將近數百金,而目今經費,無可方便取用之道,但每當諸道上番騎兵二百五十名內,慶熙宮把定軍爲十六名,景福宮把定軍爲九名矣。就此兩空闕把定元軍中,各減二名,則該所之修掃把門,足可使用,以此四名,自來當爲始,除其番上竝與身保布,而各自該邑,循例收捧上送,則一年都數,殆近二百金,四處直所之接濟,可無不足之慮,外邑逐當之上納,別無爲弊之端,如是區處,成出節目,實有所據,且獲便當。故敢此,仰達矣。上曰,依爲之。慶福宮·景熙宮,各減一名,其外各處中,量減二名草記,可也。出擧條時秀曰,慕華館·訓鍊院修改事,頃有下敎矣。訓鍊院,方自禁營擧行,慕華館則例自臣曹,隨毁隨補,故發遣郞官,詳細看審,則別無大段時急處,略干雨漏處,姑先修補,其餘則待明春似好。故敢此,仰達矣。上曰,依爲之。出擧條光顔曰,禁府赦文書,有催促修正以入之命,而知義禁權,同義禁兪彦脩有身病,同義禁曺允大,摠府入直,無以備員開坐云。故敢此,仰達矣。上曰,然則有身病人許遞,今日政差出,待下批牌招,先擧行後謝恩,摠府入直人牌招,使之參坐,可也。出擧條光顔曰,前注書金履永,旣已敍用,口傳還付翰林,牌招入直,何如?上曰,依爲之。出擧條濟遠曰,守宮承旨李庚運,罪是罷職,而今此歲抄,混入於削職秩,事甚未安,原單子,以罷職改付標,當該吏曹堂上推考,何如?上曰,依爲之。出擧條上曰,王大妃殿進御加味蔘橘飮依前方,自今日一貼式煎入。出榻敎敎蓍東曰,聖節進賀之議,諸使臣有所云云,卿意則以爲如何?蓍東曰,詔勅旣已順付,謝使又命勿送,其軫念之鄭重勤摯如此,勢將遵依皇旨,勿使謝使,而若待冬至節使亦太遲遲,來頭聖節,治送一使,以賀兼謝,似爲無妨矣。上曰,卿等之見,非不周通,而予意,亦有所斟量者矣。上皇聖節,旣送賀使,則新皇帝聖節,又不可一送而一否,然則冠蓋相望於道矣。今年聖節,旣與六旬八旬有異,則何必創爲無於例之事乎?當俟賀使之回還,爛商而決之矣。命退,諸臣以此退出。
丙辰三月初六日午時,上御重熙堂。左副承旨入侍時。左副承旨李海愚,記事官柳遠鳴,記注官金良倜,記事官吳泰曾,以次進伏訖。上曰,定例堂上中,如有入來監印所之人,入侍,可也。賤臣承命出傳,與定例堂上尹行恁,偕入進伏。上曰,嶺南如無箇滿守令,則縣監中五十朔準朔者,移付京職,今日政差送。出榻敎仍命退,諸臣以次退出。
丙辰三月初六日未時,上御重熙堂。左承旨入侍時。行左承旨林濟遠,假注書李章垕,記事官馬思人,記注官金良倜,以次進伏訖。上命書傳敎曰,法者礪世磨鈍之具也。法官守法,然後人所知懼,今日因赦文書,見禁府公事,其中有年前蕩滌人姓名,又有法典外罪名,不當書而書,使之拔去者之姓名,驟看瞠然,注視駭然,其時更無一言皁白,意謂已爲擧行,而姓名尙錄於文書,往古來今,豈有如許國綱獄體乎?近來凡事,雖以挨免爲能事,堂堂王府莫重金石之典,有此街豎迷藏之習,其可曰有國乎?言念流弊,不可但以霜氷言,昨年擧行該吏,爲先令刑曹諸堂,開坐嚴刑査出,當該堂上,施以邊遠安置之律,以昭法紀,以杜後弊。又命書傳敎曰,此時錦伯,豈可一刻曠官?今日政擇差,仍令當日辭朝,前伯,奪符後押付配所事,分付該府。命退,承史以次退出。
丙辰三月初六日酉時,上御重熙堂。坐直承旨入侍時。左副承旨李海愚,事變假注書尹致永,記注官金良倜,記事官吳泰曾,忠淸監司林濟遠,以次進伏訖。上命賤臣曰,大臣置處政事,出去受來也。賤臣承命仍出,連促吏曹,則該吏來告,以旣無政命,故尙未擧行云矣。賤臣以此意入奏。上曰,旣無承宣,則注書坐於閤門受政稟,自是例也。賤臣承敎出來,受吏曹郞廳來言,大臣置處政事取稟之意入奏,當日爲之。上曰,錦伯進前。上曰,湖西民事,誠爲可悶,卿須按藩後,善爲整頓,期有實效,至若整理貿錢穀事,尤爲難處,卿其下去後,觀勢善授善捧,然後庶可就緖矣。濟遠曰,臣謹當奉敎,而麥事以傳聞言之,幾乎辦凶,是甚憫然矣。上曰,今年年事如大有,則可以善捧,是所祝而已。上曰,右相近於廟務,誠爲盡心,且錢穀事,素有意見,下往前往見相議,好矣。上曰,軍官何不啓請?濟遠曰,事甚悤急,姑未完定矣。上曰,往欽哉?海愚曰,翰林金履永,未及肅拜,徑先入侍,事甚未安,推考警責,何如?上曰,依爲之。出擧條仍命退,承史以次退出。
上在昌德宮。停常參·經筵。
成種仁啓曰,大司憲徐有臣未肅拜,執義李城輔,持平姜克成在外,掌令吳鵬南·韓興裕,持平李基慶傳旨未下,監察茶時之意,敢啓。傳曰,知道。
徐有鍊啓曰,來十一日,朝參日次矣,敢稟。傳曰,停。
蔡弘遠啓曰,明日再明日,昭寧園忌辰祭齋戒正日相値,視事頉稟之意,敢啓。傳曰,知道。
李海愚啓曰,來十一日,輪對日次矣,敢稟。傳曰,當次人受點,後日次待令。
蔡弘遠啓曰,吏曹郞廳來言,御覽官案修正次請出矣,敢啓。傳曰,知道。
尹光顔啓曰,昨日兵曹歲抄中,前守宮大將鄭好仁,從事官朴鍾淳,落漏不書,原單子改付標以入,而不察之當該堂上,不可無警,從重推考,何如?傳曰,允。昨日已料遺漏,欲令添入,而酬應浩繁,未果敍用,傳旨改付標。
傳于黃昇源曰,諸承旨持公事入侍。
李章垕有頉代,以李毅采爲假注書。
尹光顔啓曰,昨日假注書望單子,副望落點,誤以首望頒布,臣矇然不察,惶恐待罪之意,敢啓。傳曰,本事不係於生疎與否,而付之公罪之外,豈用他辭?此後隨事審愼,姑勿待罪。
傳于黃昇源曰,承旨入侍。
傳于尹光顔曰,政官待明朝牌招開政。
徐有鍊,以兵曹言啓曰,來十一日,二番羽林衛番次矣,該番將有闕之代,依例口傳差出,何如?傳曰,允。
兵曹口傳政事,以趙崗爲羽林將。
靖陵直長愼師浚,書陳所懷曰,伏以臣草野冷品,章句腐儒,百無一能,最居人下,少遊場屋,才短不售,老益無聞,分甘溝壑,而徒竊虛名,猥霑祿仕,自量材器,涯分已過,虛糜廩穀,圖報無路,待罪園寢,祗增惶懼,乃於千萬夢寐之外,伏蒙特敎,使之入侍,臣聞命驚惶,罔知攸措。咫尺前席,醜拙已露,而殿下,不加譴退,曲賜包容,始旣詢之以民國之事,末又有文字書進之命。此實聖人詢及芻蕘之意,而螻蟻賤臣,得此異恩於君父之前,雖使糜身粉骨,無以仰報洪私,則惟當披瀝肝膽,指陳事情,以答聖意之萬一,而臣智慮短淺,見識昏昧,其於一切世務,無所講求,則其何敢强所不能,倉卒臆對,以增其罪戾哉?然而進旣不能以言語仰對,退又不能以文字陳奏,則辜負聖恩,其罪尤大。故不敢終辭,承命而退,屛伏私次,反復思惟,臣欲書進也,則識淺文拙,不知所以爲說,臣欲含默也,則奉令承敎,又不可以終違。此臣所以徊徨累日,惶蹙悚愧,不知所以措躬也。然而受命君父,一向辭遜,亦非分義之所安,故忘其僭越,敢以狂瞽之說,仰陳黈纊之下,而第出位而言,古人所戒,臣誠惶恐。臣竊伏念,治國之道,在於安民,安民之要,在於得人。是故唐虞盛際,君臣都兪,而皐陶之謨,不過曰在安民在知人。若言其安民,則亦惟曰食哉惟時,柔遠能邇而已。若言其知人,則亦惟曰九官十二牧,惟時亮天功而已。其道至簡,其法至要,而其效至於黎民於變,萬邦協和,此三古之治,所以熙皥而時雍也。若夫後世,則取民無藝,而民始病焉,邪侫競進,而官不擇焉,官不擇而民始病,則暴民之政作,而安民之效遠矣。此所以治日常少,而亂日常多也。惟我國家,三代後治國也。神聖相繼,明良相遇,立賢無方,而上有則哲之明,治成制作,而下有乂安之效。近世以來,取人之法,漸致頹弛,專取門閥,而賢才沈屈,徒循資格,而闒茸濫進。故居官則多曠瘝之弊,爲吏則忸貪汚之習,國計民憂,撞着者尠矣。至於近年,則水旱頻因,飢饉荐瘥,而賦役漸繁,弊瘼疊生,目下民情,誠極哀痛,苟究其源,皆由於擇人之不審也。民依於國,國依於民,而民生疾苦,日甚一日,則國將何賴?今日之事,所當言者,不勝其多,而知人安民,最爲切要。故姑就其中,撮其大綱,列爲十條。若定田制以裕民,若節財用以愛民,若均良役以蘇殘民,若擇守令以宣惠化,若敦敎化以勵風俗,若革科弊以正士習,若修學校以養人材,若崇正道以禁邪說,若愼選任以淸仕途,若納諫諍以開言路。前五條,安民之屬也,後五條,知人之屬也。輒敢事爲之說,謹列如左,其一曰,定田制以裕民。臣聞書曰,民惟邦本,本固邦寧。蓋固本之道,在於裕民,裕民之道,在於定田制。故孟子論王道,而必曰黎民不飢不寒,然而不王者未之有也。又曰,王政,必自經界始,蓋經界不正,則貧富不均,而民不免飢寒也。孟子生於井田之時,故其言如此,而若井田旣廢之後,王者作而欲民之不飢不寒,則定田制,當求於經界之外也。漢之均田,議者多以爲便,而以富者不悅,終莫之行,然則後世田制,更無可定之道耶?田無限制,民業不均,貧者困於飢寒,而不暇爲善,富者以財損志,而不肯爲善,循是而無改,雖堯·舜爲君,伊·周爲相,亦無以富敎斯民矣。須倣古法行之,然後可以爲治,而我國地小平曠,山澤居半,劃井之制,決不可行。私田之弊,行之已久,亦難猝革,則無寧別土地而上下其等,隨災穰而增減其賦,悉因今制而略爲限節,以抑兼竝,庶乎其可矣。所謂略爲限節者,我國之人,富者田連阡陌,貧者地無立錐。故貧人佃作富人之田,沾體塗足,終歲勤勞,而及其秋成,富人坐收一半之利,貧人作苦者,僅得其半。此所以富益富而貧益貧,若不爲限節,以抑兼竝,則貧民終無可救之道矣。我國兩稅之法,隨田高下,定爲六等,又有年分之法,增減其稅,而至於私田,則不分高下,勿論豐凶,隨其土出之多少,取其一半,普天之下,莫非王土,則私田亦是王土,而其所收租,獨無限節耶?今宜一依兩稅之例,貧人之佃耕私田者,亦隨結卜,定其所取之數,而較兩稅,稍加一二分,假如一卜,公取什一,私取什二,而若田結最歇處,私取什三之類,則富人多田者,取其什二,猶足自饒,貧人佃耕者,勤力其中,亦足爲生。如此則貧富之業,庶可少均矣。然而授田之制,若無定限,則富人有田者,恨失取半之利,不許貧人佃作,亦自朝家,定其均授之制,而國俗,旣有士夫常漢之別,士夫則限五結,常漢限三結,聽其自耕,而以其餘田,許其佃耕於貧族鄰里,則授田之制,亦庶均矣。蓋井田之外,均田最善,而如此限節,抑可爲均田之次矣。然而限節之法,富人亦雖不悅,視均田則有間,且富人,坐享素封之樂,而貧人,不厭糟糠,損彼益此,以均貧富,實爲王政之所當先也。張橫渠論治人先務,未始不以經界爲急曰,世之病難行者,未始不以亟奪富人之田爲辭。然玆法之行,悅之者衆,朱子亦曰,有餘者取,不足者與,務使州縣貧富,不至甚相懸,則民力之慘舒,亦不至大相絶矣。張·朱之論治道,皆以奪富與貧爲說,蓋今之民生,困弊日甚,若不念其飢寒則已。若有意於裕民固本,則合張·朱之說,參以當世可行之勢而折衷之,使無甚富甚貧之人,然後富敎之道,始可行矣。故賈誼曰,衣食足而知禮節,惟聖明留意焉,則宗社幸甚。其二曰,節財用以愛民。臣聞易曰,節以制度,不傷財不害民,蓋國家財用,皆出於民。若侈用而無節,財匱而用乏,則加賦橫斂,害必及民,雖有愛民之心,而民不被其澤矣。故孔子言治國之道,必曰節用而愛民,蓋爲愛民之實,莫先於節用也。昔漢文帝,欲作露臺,一聞工言而罷,夫富有四海,猶惜百金者,此非愛財也,所以愛民也。漢文帝之愛民如此,宜其致太倉之紅腐也。臣聞我國,稅輕貢重,自設大同,盡革舊弊,量入爲出,用度有節,故大同創行後百餘年之間,宣·惠兩倉,充溢露積,而至於太農所入,亦皆陳腐相因,竊聞近年,財用漸竭,太倉告罄,惠廳亦枵,常賦如前,而昔羨而今絀者,何也?豈不以經費之外用度節省,或不如祖宗之時而然歟?格外之匪頒,不急之浮費,當節而不節,則合小成大,積銖爲兩,而終必爲尾閭之洩矣。詩曰,甁之罄矣。惟罍之恥,國儲不贍,而害終及民者,其亦理勢之必至也。臣於在鄕,嘗見常額之外,非時需索,名色甚夥,所定之數,雖似零小,官吏夤緣作奸,其弊已不可言。且其輸納之際,自本邑而營門,自營門而京司,各有人情,故情債所入,竝責於民,情債之多,十倍元數,諺所謂手持進上,馬載人情者,信不虛矣。窮民之勢,常稅之供,尙患難辦,況科外之斂,迭督交侵,豈不尤難?司馬光有言曰,夏澇則秋旱,財用不在上則在下。若上下俱竭,民國皆病,豈國之利乎?伏願聖明,留神於節用愛民之語,大計中外冗費之可省者,悉從廢罷,而凡係病民之事,一切痛革。殿下亦宜躬行節儉,以率群下,衛文之大布大帛,宋帝之靑布葦簾,取以爲法,則用不期節而自節,財不期贍而自贍,愛民之實,孰大於是?有子曰,百姓足,君誰與不足,惟聖明留神焉,則宗社幸甚。其三曰,均良役以蘇殘民。臣聞我國良役,最爲痼弊,在昔碩輔明卿,皆欲釐革,而每患無善策,自減布以後,百年痼弊,宜若盡革,而其弊尙存,莫可救正,其故何哉?臣竊以爲良役不均而然也。何者,各邑簽丁,皆在官吏之手,而簸弄操縱,一任其意。故當其有闕充代之際,出沒閭里,廣搜閑丁,稱以某役有闕,先以富民定役,則富民有錢者,厚賂色吏,輒皆巧免。是以一役有闕,侵及十人,而色吏受賂,旣充其慾,則末乃以貧乞無依之民,充定其代,䝱迫捧疤。故富人則丁男壯夫,皆頉其役,貧民則父子兄弟,無一得免,此其不均之弊一也。至若富村實戶,每歲聚錢,以給官吏,謀免一里軍役,則名之曰除役村,而凡干身役,一切不侵。故邑中各廳,各有除役村,而一境之富村饒里,皆入其中。大抵閑丁,多在富村,而稱以除役,竝皆閑遊。故簽丁之難,所以日甚,而有額之數,無以充代,則三家殘村,無依貧民,偏被其害,此其不均之弊二也。近年以來,人心不古,名分都紊,閑散平民,衣食稍厚,則意覬非分,恥作良人,濫着儒冠,冒稱幼學,出入城邑,締結官吏,或投軍官,或投將校,竝其子壻,圖頉良役,而至於簪纓舊族。士夫後裔,貧殘窮苦,自修農業,則官吏侮視,輒侵良役,入訴官庭,終不見頉,此其不均之弊三也。惟此三弊不除,則良丁日貴,而貧民難保,且里代族代之法,雖是流來簽丁之規,而若膠守此法,不思變通,則隣族之弊,無以救之。設如昔日百戶之里,今爲十室之村,而百戶之役,遍於十室,則豈有餘丁可以推移?守令拘於里族代定之法,越里充定,每以爲難。故所以貧民,一室疊役,多至四五,而其弊遂至於隣之隣族之族矣。至於白骨黃口之弊,雖自朝家,申飭嚴明,而其弊猝不可革者,以其不得其要故也。若使富民,盡充重役,貧民皆從輕役而貧富俱括,閑丁不漏,則無白骨黃口之弊,里族代定之規,亟令變通,而越里越面,隨宜充定,則無隣族之弊,如此則良役可均,而殘民庶蘇。伏願聖明,亟命廟堂,行會外方,富戶實民巧免良役者,悉令明覈,冒錄幼學及各邑鄕作廳除役村,竝爲査出沙汰,使富從重役,貧從輕役,以蘇殘民之力,詩云哿矣富人,哀此惸獨,惟聖明留意焉,則宗社幸甚。其四曰,擇守令以宣惠化。臣聞漢宣帝有言曰,庶民所以安其田里,而無歎息愁恨之聲者,政平訟理也。與我共此者,其惟良二千石乎?蓋人君,深拱九重之中,而所以分憂者,惟在於守令,若守令不賢,則雖明良相遇,日講治道,民不被其澤矣。故雖以帝舜之聖,得十二牧而致萬邦之協和。夫以唐虞之世,尙擇守牧,況於後世乎?漢世良吏,於斯爲盛,而廣漢之鉤距,不如龔黃之循良,蓋龔黃之治,務以寬平恩信,深得人心,爲吏而能得人心,其於爲治,思過半矣。竊觀近世循良之治,絶無僅有,貪汚之風,習以爲常,無怪乎聖澤之或閼而生民之日困也。今之民生疾苦,日甚一日,雖在豐年樂歲,猶患救死不贍,苟使守令,撫摩懷來,恩信周遍,則民雖疾苦,亦或知感,而今之守令,廉平者少,貪刻者多。故民間不見其德惠,習見其刻剝,而九重深邃,訴冤無路,則所以閭里之間,蔀屋之下,不能無歎息愁恨之聲。噫,聖明在上,宵旰一念,惟在於民,而澤不下究,反失民心者,皆由守令之不能宣揚聖化也。蓋守令,係於方伯,方伯之黜陟,苟能嚴明,則守令之貪汚,庶可懲畏,而置上考者,未必皆廉平,居下等者,未必皆貪墨,則守令何所畏戢,而有所勸乎?且守令之貪汚,未必人人皆然。但爲奸胥·猾吏,慫慂以利,駸駸然墮其術中,而不自覺也。其不爲奸吏所誘者,只是廉底人而已。是故姦胥輩自道之言曰,酷吏非畏,廉吏可畏,蓋爲酷吏雖酷,易以利誘,而不足爲畏,廉吏雖柔,不可以利誘,而不惡而嚴也。然則欲擇守令,莫善於擇廉吏,是以西漢之法,每歲州郡貢孝廉,可謂得擇吏之道也。伏願聖明,命選部,別擇廉白醇謹者,以寄字牧之任,申諭方伯,明其黜陟,時遣繡衣,察其臧否,則庶見貪墨知戢,廉白加勉,一路澄淸,惠化旁流,而民得安保矣。臣聞太守,吏民之本,惟聖明留意焉,則宗社幸甚。其五曰,敦敎化以厲風俗。臣聞孔子曰,道之以德,齊之以禮,有恥且格。蓋人性皆善,而氣稟拘之於前,物慾蔽之於後,不能保其本有之善。是以人君,躬行以率下,則人之有本善之性者,自然觀感,有所興起,而然其稟有厚薄,感有淺深。故又有禮以一之,使有規矩準繩之可守,則民皆恥其不善,而又有以至於善也。故堯·舜,率天下以仁,而天下從之,其感應之理,自然如此。然而上有敎化之具,然後可以行其化,是以舜命契爲司徒,敬敷五敎,而五品遜焉。周以三物賓興,八刑糾民,而萬民化焉。唐虞成周之際,下有比屋可封之俗,而猶尙設官而敎之,何況後世,民俗漸汚,其可不敎而責其化乎?今世俗習,日漸渝薄,孝悌之風衰,而少長無序,禮讓之俗廢,而爭訟日起,汨於利慾,而義理全梏,急於進取,而躁競成風,靡然不知名節行檢之可貴,而惟貪吝刻薄之爲務,其流之弊,將至於傷風悖理,而不知愧也。管子曰,禮義廉恥,是謂四維,四維不張,國乃滅亡。賈誼亦曰,使管子而愚人也則可,使管子而少知治體,是豈可不爲寒心也哉?以今之俗,無反古之道,其爲寒心,豈止於賈誼之所云?惟我聖上,躬率之化,比侔先王,而風俗之美,不及古昔者,竊恐施敎之方,或有未盡而然也。伏願聖明,益勉導率之道,使人皆知善之可慕而必爲,皆知不善之可羞而不爲。又以呂氏鄕約,頒行八方,使月朔讀法,善惡記籍,以風厲一國,而必擇端良有學術之人,以掌其事,以責成效,則已壞之風俗,庶可正矣。孔子曰,君子之德風,小人之德草,草上之風必偃,惟聖明留意焉,則宗社幸甚。其六曰,革科弊以正士習。臣聞程子曰,科擧之事,不患妨功,惟患奪志,蓋奪志之害,流而爲科弊,而士習遂壞矣。隋唐以來,皆以科擧取人,而間多偉人,出於其中,程·朱大賢,亦皆應擧,而我東儒賢,多從科目出身,蓋科擧若無弊,則未必不爲取人之一端。若其法久而弊生,則非徒不足以得人,徒壞士習而莫可救矣。噫,今之科弊,可謂日盛而月滋,上之防奸雖密,而下之用奸愈甚,上之設法雖嚴,而下之犯法愈多。苟不矯革,不但士習之日汚,且將壞人心術,其爲世道之憂,可勝言哉?彼無文無筆借述借寫之類,固不足論,其有文有筆者,亦只知科擧之爲重,不知科擧之外,有所用心處,故不務窮經,惟事剽竊,而方其未得也。曲蹊旁逕,期於必得,及其決科也。躐取競進,不顧笑罵,文天祥所謂心術已壞於未仕之前,氣節可觀於已仕之後者,不幸近之矣。且近來科擧頻設,亦害士習,人人皆生僥倖之心,全抛實工,皆求捷逕。此所以紛競之風日長,德藝之士難得也。朱子曰,科擧之弊極矣。鄕擧里選之法,是第一義,今不能行。只就科擧中,與之區處,又嘗曰,某嘗欲作一科擧法,以易·書詩爲一類,三禮爲一類,春秋三傳爲一類,每科擧後,便曉示後擧於某經其史命題,使人心有定止,專看一經一史,過數擧則經史皆通,其子午卯酉分年試經之說,又見於貢擧議者甚詳,所謂科擧中與之區處者,蓋指此等說耳。今欲革科弊而正士習,莫若依朱子貢擧議,每於大比科中,不專取明經帖誦,分其額數之半,以此法試取,而節製及應製課試之士,皆付初試,以待大比之科,亦以此法更試,則不學者無僥倖占科之望,應擧者皆曉習經史,足爲需世之器。如此則科弊可革,而士習可正。惟聖明留意焉,則宗社幸甚。其七曰,修學校以養人材。臣聞孟子曰,設爲庠序學校以敎,所以明人倫也,夫堯·舜之道,孝悌而已。故古之敎人,明倫爲先,若不先明倫,而徒以文藝,則非敎人成材之道也。三代庠序之法,育材論秀之道,尙矣無容議爲,至於安定胡氏湖學之制,亦以德行爲先,而治民·治兵·水利之學,皆切於當世之務。程伊川看詳學制,亦首置尊賢堂,以延天下道德之士及置待賓吏師齋,立檢察士人行檢等法,皆所以祖述庠序明倫之義,而豫養人材,以備選用,豈非爲國之本哉?惟我國初敎人之法,亦倣成周造士之制,內則國子長,擇經明行修之士,專任敎養之事,如金鉤·金末·尹倬諸人,爲大司成二十餘年,勤於敎誨。故當時人材,蔚然成就,而外則州郡,亦有敎授·訓導·提督之職,皆以通明有學術者爲之,以敎鄕士,故學校之間,絃誦洋洋,而經術文章之士,起自遐裔,羽儀王朝者,指不勝屈。蓋列朝培養人材之法如此,故國朝中葉,人材極盛,而道德經行氣節之士,磊落相望,何莫非敎養之效以致耶?近世以來,敎法一弛,人材之盛,漸不如古,而至于今日,有敎養之名,無敎養之實。故京外多少人材,盡壞於科學臼中,臣竊爲世道慨然。程子曰治天下,以正風俗得賢材爲本,又曰天下有多少材,只爲道不明。故不得有所成就,今世亦不無聰明才智之士,顧以敎養無素,故不能成就其材,苟究其病源,則科學爲之祟耳。夫人材盛衰,惟係自上導率之如何,苟能崇儒道而重經術,則今日詞章之士,庶將一變而至道矣。傳曰,未有上好仁而下不好義者,以聖朝右文之化,留意於明倫之敎,則何患人材之不及古哉?伏願聖明,修明學校舊典,內則國子長官,久任其職,以道義經學,訓誨齋生,以責成效,外則州府郡學,復置師長之任,以孝悌忠信,敎其鄕秀,不以文具,責以實效,則四方風動,士皆向學,十數年間,庶見人材之彬蔚矣。詩曰,濟濟多士,文王以寧,惟聖明留意焉,則宗社幸甚。其八曰,崇正道以禁邪說。臣聞朱子曰,世學不明,異端蜂起,蓋異端不能與吾道兩立,故必闞吾道之衰,始得肆其說,是以周道始衰,孔子旣歿,而楊·墨肆行,孟子辭以闢之廓如也。故楊·墨之說熄,而不能肆其害,漢·唐以來,正學衰,而佛氏之說,始入中國。時則無聖賢辭以闢之,如孟子之闢楊·墨,故佛之流害最久。及程·朱出,而深排其似是而非之害,故其說漸熄,而學士大夫,始知趣向。朱子之時,又有陸氏假佛釋之似,以亂孔·孟之實,朱子深排力斥,不少假饒。故陽明一派,雖襲其流,而不敢與正道竝立者,朱子之力也。至于我東,有賊鑴者,詆侮朱子,易其經說,時則有若先正臣宋時烈,辭以闢之甚嚴,以身殉道而無悔也。我東之人尙尊朱子者,先正之功也。近世以來,黨習分裂,人心淆漓,而儒學漸衰,吾道日孤,則西洋邪說,闖入東方。上自搢紳,下至閭巷,轉相誑惑,流害漸深,自生民以來,異端之害,未有甚於今日者也。其無父無君,甚於楊·墨,其滅倫悖常,甚於禪佛,其迷人惑人,又甚於楊·墨·禪佛,而其害已至於子不子臣不臣夫不夫婦不婦,則其所以斥而絶之,拔本而塞源,不可一日緩者也。如其少緩,則數千年禮義之邦,一朝將淪於夷狄禽獸之域,豈不大可寒心哉?然而邪學之肆行,亦由於詆侮朱子之一段種子不絶而然也。然則今日闢邪之道,莫先於尊尙朱子之說,以衛先聖之道也。然而下無孟·朱之道學,又無先正之力量,則今日閑邪衛道之功,惟在聖明闢之廓如也。孟·朱,以聖人在下,而猶皆辭以闢之,況以千乘之尊,兼有孟·朱之道,何患乎闢之不嚴哉?伏願聖明,益明朱子之道,使一國之人,皆誦朱子之書,而其爲邪說所惑者,逆諸四裔,不與同中國,則吾道日崇,而邪說自熄,惟聖明留意焉,則宗社幸甚。其九曰,愼選任以淸仕途。臣聞朱子有曰,做時且精選一箇吏部尙書,使盡搜羅天下人材。蓋用人之法,惟在吏部之得人,若吏部得人,則選擧公明,注擬秤停,而百僚克正,庶績乃凝。然而吏部,雖得其人,或不久任責成,則無以甄才序賢之道矣。夫銓衡之用人,如匠之用材,棄其所短,取其所長,大者爲棟爲樑,小者爲櫨爲杗。若易其所用,而以櫨爲棟,以杗爲樑,則棟撓屋圮之患,不待旋踵而至矣。人材長短,亦類於是,有德量者,可任宰相,有智勇者,可任將帥,言議鯁直者,可任言責,幹局宏深者,可任方面,隨其大小,各適其用,則可以致其才而成其功,苟或反是,大則有負乘致寇之患,小則有僨事曠官之害。是故黃覇,長於治民,而短於爲相,龐統,劣於百里,而優於治中。然則掌銓選而主用人者,必須較長絜短,量能度才,如巨匠之執繩墨,毫釐無差,然後千門萬戶,皆合規矩,而杞梓數尺之朽,亦無所棄矣。且天下之人材甚廣,而一人之見聞有限,則搜羅巖穴,抉剔側陋,使天下人材,盡入於藥籠中者,此豈時月之間所可責效者哉?庶官雖微,苟得其人,猶不可數易。況任銓衡,而欲收天下之賢才者,苟不久任,終無責成之效也。唐虞之際,伯禹之宅百揆,伯夷之典三禮,夔之樂,倕之工,契之司徒,皐陶之作士,后稷之播穀,皆終身不易官。故贊襄之功,終致於變之化,此非後世之所當法者耶?以此言之,三公九卿之長,固當愼簡,而旣得其人,則又當久任,至於兩銓之長,尤不可不久任也。近世以來,選部之長,一歲之中,屢易其人,故爲銓長者,無暇擇人,則注擬之際,徒取門閥,只循資格,而遐逖之人,自守之士,終見枯死,無路展布。此所以仕路日淆,而淸議不張也。程子曰,古之時,公卿大夫而下,位各稱其德,終身居之,故有定志,而天下之心可一,後世則自庶士,至於公卿,日志於尊榮,交騖於利天,下紛然,如之何其可一也。況今世視程子之時,又加遠矣,而用人之法,不問賢愚,惟取門閥,不論能否,惟考資格,已非上世用人之道,而選部之長數易又如此,則如崔祐甫一月之中,甄拔二百人者,豈人人之所可能者乎?上品無寒門,此乃晉魏之陋習,而今世躁競之風,比古愈甚,仕路之雜,較之漢唐,又加倍焉。仕路淆濁,賢愚雜進,而能成其治者,未之有也,爵祿者,所以礪世磨鈍,而無功者濫授,不才者倖得,則何以礪世磨鈍,而勸士大夫之風節哉?故相臣李敬輿嘗言,微勞超敍,反啓倖門,此固識體之言也。伏願聖明,申命兩銓,激濁揚淸,益恢公道,收羅人材,甄拔幽滯,使才各稱器,位各稱德,而凡所差除,一任公議,勿用私人,則庶可見九德咸事,百僚濟濟,躁風漸息,而仕路澄淸矣。書曰,官不必備,惟其人,惟聖明留意焉,則宗社幸甚。其十曰,納諫諍以開言路。臣聞傅說告高宗曰,木從繩則直,后從諫則聖。夫高宗,殷之賢君,宜無失德,而傅說,猶以從諫則聖之語,箴之何哉?蓋以一人之聰明有限,而天下之義理無窮,故狂夫之言,聖人擇之。是以古之人君,立誹謗之木,設進諫之鼓,而雖以大舜之聖,好察邇言,成湯之德,從諫弗咈,況後世人君,聖不如舜,德不如湯,而不諫亦入者,不亦難哉?夫國之有諫官,所以補闕拾遺,繩愆糾謬,納其君於無過之地也。蓋諫官之職,與宰相等,而面折廷諍,與人君,爭是非於殿陛之前者,惟諫官爲然。故古之諍臣直言極諫者,或謂之鶻擊御史,或謂之魚頭參政,而言及乘輿,則天子改容,論及廊廟,則宰相待罪,國之設臺閣,其意豈不重且大哉?然而自古人臣,犯顔而諫者,考之史牒,蓋亦罕覯,而聽諫容直,多在於明君之世也。漢之賈山有言曰,人主之威,非特雷霆,勢重非特萬鈞,開道而求諫,和顔色而受之,用其言而顯其身,士猶恐懼而不敢自盡,又況震之以威,壓之以重,雖賁育之勇,豈有不摧折哉?以賈山此言觀之,人君雖欲容諫,而人臣之能諫者,蓋亦難矣。今我聖明,有大舜察邇之心,有成湯弗咈之量,而一自設禁以來,竊觀章奏之間,絶無戇直之語,奏對之際,未聞剴切之言。臣愚死罪,竊以爲設禁一事,雖出於我聖上因心之友,而或欠於大聖人容直納諫之道也。況近世風習,鯁直者少,軟柔者多,雖使開道而求之,和顔而受之,猶皆畏縮而不敢言,況設禁而禁之乎?臣恐自此以往,以言爲諱,含默成風,而讒諂面諛之徒,投間而進也。張敬夫有言曰,伏節死義之士,當求於敢諫之中,朱子亦曰,伏節死義之士,當平居無事之時,誠若無所用者。然平日無事之時,得而用之,則君心正於上,風俗美於下,足以逆折奸萌,潛消禍本。自然不至眞有伏節死義之事,張·朱此言,眞爲後世人君之龜鑑也。顧今方內乂安,外無强寇,伏節死義之士,固無所用,而臣之私憂過計,竊恐忸安之餘,或有權奸,竊弄威柄,則孰能折其萌而消其本哉?蘇軾有言曰,畜狗所以防盜,不可以無盜而畜不吠之狗,此言雖小,亦可喩大。伏願聖明,穆然深思,淵然遠覽,亟收設禁之令,廣開不諱之門,益恢聖聰,以察邇言,而言可用則採之,言不可用則置之,如漢文之駐輦受言,則忠戇之言,日進於前,而上下交孚,治道益亨矣。陸贄有言曰,諫者雖辭情鄙拙,亦當優容,以開言路,惟聖明留意焉,則宗社幸甚。右臣所陳十條之說,旣皆迂遠陳腐,固不足有槪於聖心,而區區犬馬之誠,不勝願忠之心,不避煩瀆,敢又附陳。伏乞聖明,恕其狂愚,竝加澄省焉。臣聞中庸曰,爲政在人,取人以身,修身以道,修道以仁,朱子釋之曰,人君爲政,在於得人,而取人之則,又在修身,能仁其身,則有君有臣,而政無不擧。中庸所謂爲政在人,卽皐陶所謂安民知人之意,而前後聖賢之言,如合符節,則治國之道,不在多言,其大綱大要,不外乎是二者矣。然而天下國家之本在於身,故大學曰,自天子以至於庶人,壹是皆以修身爲本,中庸亦以修身,爲九經之本。此大學·中庸所以爲表裏,而堯·舜以下聖學相傳之統,惟在此二書,不獨布衣韋帶之士所當從事。蓋雖帝王之學,殆亦無以易之,特以秦·漢以來,帝王道統,不在於上,而誠正之學,九經之義,無所講明。故雖有英君懿辟,而治國規模,率歸偏覇,所以粗成小康之業,而不能挽回三代之治也。今我殿下,以天縱之聖,睿學高明,三代以後,帝王道統,復在於上,則三代雍熙之治,可以復見於今日,而臨御二十年,治不徯志,下而閭里艱難,無熙泰之俗,上而朝著潰裂,少寅協之風,此其故何哉?朱子曰,文王誠意正心之功,熏蒸透徹,融液周遍,南國之人,服文王之化,誠使殿下誠意正心之功,亦如文王之融液透徹,則身修之效,自當自身而家,自家而國矣。豈有一國之人,不服聖化者哉?伏願殿下,勿謂聖學已造高明,而益勉其學,勿謂聖德已臻廣大,而益懋其德,萬幾之暇,惟以庸·學二書,參互講究,反復沈灌,窮格乎萬事萬物之理,涵養乎不聞不睹之中,知旣精而益致其精,工旣密而益加其密,萬理明盡,至道乃凝,而洋洋發育,峻極乎天矣。以之知人而俊乂彙征,以之安民而金膏旁流,朱子所謂有君有臣,政無不擧者,其在斯矣。程子曰,有天德,便可語王道,其要只在謹獨,又言未有致知而不在敬者,中庸九經,所以行之者一,而一者誠也。誠敬二字,又爲聖學之樞紐,惟聖明,竝加留神焉。臣以遐方賤蹤,厚蒙聖渥,而雨露之恩,徧及於臣之一家,臣含恩感激,圖報無地。今於聖詢之下,愚衷自激,而學未知方。才未識務,凡所陳列,率出草野之狂言,瞻雲望日,無任惶恐竢罪之地,所懷批答。第一條定田制答曰,惟先定界,田賦可均,而八口之家,得免饑寒,國俗尤異於中土,貧富之外,別有賞錢,爾言中定結較稅,雖甚有理,若使紀綱不立,其餘皆末也。予所夙夜瞿瞿者,在於立紀綱,爾言第當留意。第二條節財用答曰,予雖否德,衣服飮食,未敢一毫放忽於撙節之戒,然而經用日匱,杼軸日空,僭汰成俗,莫可矯改,豈非予反求處乎?至於卜定誅求之弊,付之廟堂,隨聞釐正。第三條均良役答曰,二疋之減爲一疋,民蒙先王之至恩實惠,伊來百弊,甚於均役以前,靜言思惟,夜輒明發,矢于心銘于肺者,自有一一商度,先從爾言中富從重役,貧從輕役云云,欲一問於籌謨之地矣。第四條擇守令答曰,擇守令在於銓曹,擇銓官在於朝廷,除一吏差一倅,非不慥慥致愼於下點之際,時勤飭勵於注擬之臣,而已自筮仕,徒取門地,龔黃之未易得來,勢似然矣。此所以求雋於草野,期有搜羅之實效,兼以淸白之選,申明舊例者也。第五條敦敎化答曰,爾言是矣。風草之化,豈必遠求?第當體念。第六條革科弊答曰,宣召人魏伯圭疏批,有許施者,欲待諸議而決之矣。第七條修學校答曰,士習不古,文敎未闡,如是而出自科目者,豈有經邦謀國之才乎?慨然欲修明經術,而多歸言敎,第當益加留神。第八條崇正道答曰,欲斥近日所謂邪學,宜先倡明正學,區區苦心,可質屋漏,際聞爾言,陡覺犁然。第九條愼選任答曰,古則德懋懋官,而今之官人反是,地閥爲德,此習若不丕變,何以責立賢無方之效?不待爾言,政欲銳意。第十條納陳諍答曰,言路不開,官箴莫聞,古往今來,寧有若近日乎?此必予有訑訑之色,骫骳媕婀,愈往愈甚,反躬省檢,徒切靦然,然若使朝著之間,有一介忠志之士,不我遐棄,則昌言讜論,予欲虛襟而受之,今予優批於爾者,亦出於先從隗始之意也。
順陵直長蘇洙中,書陳所懷曰,臣猥以微未,特蒙洪造,前席咫尺,濫廁一塵,天光下燭,醜劣莫逃,而聖誘溫諄,詢及所存,又以民國利病,俾進蕘言,自顧學術,本來空疎,何以少效涓埃,對颺萬一哉?必欲辭遜,則怵畏威命,如復勉强,則全無省覺,徊惶隕越,氷炭交中,謹倣古人策別條例,仰瀆乙覽,旣非心肚喫緊,只是口耳掇拾,則事欠誠實,語又荒蕪,惶恐震懍,伏地竢譴而已。其一曰,懋昭君德。王者與天同德,以一心贊萬化,而其本也眞而靜。故程子曰,有天德,便可語王道,而其要在謹獨,蓋天以陰陽五行,化醇萬品,而主宰曰帝,性情曰乾,沖漠無朕,而其竗無方,剛健輝光,而其用則藏,無聲臭之可尋,有於穆之不已,皇王順帝之載,行乾之道,純亦不已,退藏于密,以對越在天,而酬酢萬變,洋洋乎發育萬物,而峻極于天,惟其靜專,故所以動直也。天人一理,更不分別,而天是淸虛一大,故二氣自順其軌,元亨利貞,循環互根,而理常爲之主,人局形氣,故五官能相接而不相能物,交物而引之,則氣常爲之用,氣强處,理有時夾持不得,吉凶悔吝生于動,於是人心道心,棼然交雜,而發於聲色臭味者,如悍馬之難馭,根於仁義禮智者,若微泉之方涓。惟堯斯惻,首發執中二字,而舜又益之以十有六言,惟精也故,能觀其會通而辨理欲,惟一也故,能介其分界而守本心,然後危者反於安宅,微者豁如大道,天君儼臨於湛一之原,而萬彙昭蘇於靈臺之下矣。工夫到此,則寂感如一,而屋漏不愧,天德達而王道行也。然而心者,虛虛靈靈,其出入無定時,亦無定處,操存之功,斯須間斷,則焦火而凝氷,天飛而淵淪,騎遊太遠,而燕蹴淸波,故有惟聖罔念之戒,而其所以克治存養者,亦有至簡而至約者,此程門之帶補一敬字也。敬貫動靜,而靜時必須收斂,動時方有精神,故周子曰,定之以中正仁義而主靜。張子曰,易以艮爲止,止乃光明,朱子曰,明道·延平,敎人靜坐,看來只是靜坐,張南軒曰,程子敎人以敬,卽周子主靜之意,於此可見古人爲學,自有次第,而聖凡,皆以主靜,爲第一義也。恭惟我殿下,聖學天縱,萬理俱明,執中之權,持敬之方,參前倚衡,隨處沛然,有非螢爝之所可仰贊于太陽者,而其具聰明廣達,則視聽易及於泛應,睿知周通,則思慮自多於運用。凝定之功,敓於流動,振作之效,過於鼓舞,制治敷敎,常見其雲行雨施,聚精會神,或欠於淵停嶽立,動而省察,固不害爲達道,而靜而涵養,不如先立其大本。聖神極功,惟在泰山頂上,更進一步,願益加勉於主靜,而躬修淵默之化,則可以祈天永命,可以垂裕後昆,而天德於昭,王道自貞,體常舒泰,而國其永孚于休。其二曰,輔導元子。古之聖王,旣躬有一德,以達王道,而又思所以繼其道,而貽以萬世之業者,在于元子,元者善之長,而仁之本也。體元行仁之方,唯元子是責,則敎不可不豫,而其爲敎,則禮是已。三代尙矣。其禮至今猶存,禹垂典則,而子啓敬承,湯戒風愆,而太甲允德,文·武有謨訓,而成·康代爲有周之令主,誠以一國之大,生民之衆,天命之隆替,祖宗之繼墜,咸有賴於一人。故曰一人元良,萬國以貞,元子之敎,萬世之所係也,漢·唐·宋,陋矣。不足稱說,而古禮之存乎今,唯周制爲詳,其可考而行者,在二戴之記及明堂靑史氏之說,古者胎敎,則有太史太宰縕瑟倚升之禮,旣生則有士屓擇阿誦詩執藝之禮,就學則有三公三少保傅道訓之禮。故文王生而神聖,敎一識百,而聖爲周宗,成王之生,仁者養之,孝者繦之,四賢傍之,而厥德乃成也。至於我朝,聖聖相承,寶訓昭垂,其所以闡弘祚鼎,光崇守器者,竝美三古,卓越漢唐,而皇天眷佑我宗祊,篤生元子,前星涵瑞,黃離膺吉,岐嶷之姿,英睿之聞,宣光於少微,洋溢于幼海,而尺衣已勝,出閤有期,宗社休嘉,臣庶均慶。遠稽三代之古典,近考列聖之垂訓,以裨我聖上止慈之敎,以贊我元子燕翼之方者,亦一國含生之所共延頸者也。微臣所望於今日者,固在於周家之美制,國朝之家法,而又念元者,在天爲資始之理,在人爲本心之德,而剛健篤實其體也,明通公溥其用也。其所以調護之方,雖有儀文度數之詳,而唯爲仁,爲最切於輔相,昔顔淵問爲仁,孔子告之以克己復禮,顔淵請事斯語,而進於聖人,沖年睿質,自然純粹,固知無己可克,而凡百翫好,易致外誘,此古人之所備豫於厥初者也。今我聖上之敎元子,先從四勿上做將去,禮是自家本有底,克得那一分人欲去,復得這一分天理來,久久成熟,天下歸仁矣。朱子曰,孔子敎顔淵以非禮勿視聽言動,語雖切,看見不似告樊遲居處恭執事敬與人忠,更詳細,此又爲仁之方,下學上達之道也。古之敎者,又有言敎身敎之異,身敎者,正己而正人也。伏願殿下,以身敎,其三曰,崇明正學。學之爲言,覺也效也。覺由乎心,效成於習,而天理人欲,同行異情,爲己爲人,小差大謬,不先明諸心審所往而習焉,則何以得其正哉?古昔盛時,風淳俗樸,自無矯僞,君師之所迪,億兆之所肄,率由彝倫當行之路,循其職分,不驚事外,藹然天則,犁然心得,其優優而洋洋者,皆無所爲而然者也。此五帝三王之所以治隆於上,俗美於下,有非後世之所能及,而大學所謂明明德而新民者也。雖以孔子之聖,爲百王之師,統道德之宗,會敎導之元,而其道則五常也,其敎則五倫也。庸信而庸謹,易知而易行,甚所以覺後覺者,只曰學而時習,人不知而不慍而已。如顔氏之如愚,曾氏之守約,鄒孟氏之盡心知性,皆從腔子裏一板上印出來,與人以片片赤心,而其要,則不過曰遏人慾存天理也。自聖道湮而人心漓,文史章句之儒,記誦詞章之習,棼然自衒,而計功謀利,騖外殉名,要人知要人好,自家一箇心,亦存主不得,何論正學於其間哉?宋儒作,而主靜持敬之學,定性訂頑之書,直接乎孟氏心,而至朱子,則又集群儒之大成矣。體認中和之本源,發明善惡之幾微,囿之以眞實心地,涵之以刻苦工夫,自是以來,正學復明,而皇朝功令,大一統矣。海漸之化,竝與道東節要·酌海之編,殆將輿誦而群習,庶幾一洗秦漢之陋,復見三五之盛,而問其從事,則爲己之學也,要其志向,則爲人之事也。心口互戾,胸背交馳者何哉?科擧之學,有以累之也。蓋尊德性道問學者,博文約禮之意,而博文易,約禮難,後之學者,專務其所易,而常憚其所難,故雖英才明智,鮮不浸淫於文華而遺其本實。況又開之以利源,引之以躁競乎?夫守定冊子,尋行數墨,談空說竗,入耳出口者,猶謂之玩物爽志,失其本心。今乃東西綽得,說心說性,排比成章,攘爲己說,投之有司,鬻其小數,其心已先不正。其言自歸架虛,而文詞日巧,正學日鑿,盈於公車,傳於四方者,非組織絢爛,則倡狂恣睢也。習俗已痼,橫流難遏,不待邪說暴行,而主翁垣墻,已自不修,季孫之憂,不在顓臾,而在蕭墻者,不幸而近之,然而利令智昏,而本體之明,未嘗息也。習或相遠,而天性之近,固自在也。仍其明而反之性,使之惕然而覺其非,釋然而去其染,存心於明白,立脚於平實者,亦反覆手耳。秉彝之衷,人所同得,眞正之事,心皆可願,脫略功利,斂就倫常,實心懋實,而餘力學問,則由是進取,而其爲文章,必皆道其平日之學,胸中之蘊,不詭於聖學。由是自修,則必又切己實踐,力行堅持,不趨於空寂,可以培養人材,可以扶持世道,而明德新民之效,當與三古比隆矣。其四曰,扶植人才。才須學而成,須用而見也。古之敎者,自幼儀至彊仕,理義以養其心,禮樂以養其血氣,故高者爲聖賢,下者爲吉士,而又其掄選之方,則詮才程能,各適其用,而初不限以華夷,分以氏族,辨其宗孽,尙其世類也。是故如漢之金日磾,唐之李光弼,宋之張世傑,明之鐵鉉,以外夷而爲世名臣,牛弘·馬援·羊祜·熊繹,以獸畜爲姓,夷之·戎昱·胡安國·狄靑,以荒服爲氏,而爲時聞人,周顗·杜衍·范仲淹·朱壽昌,出自副貳,而不害爲名賢,沈勁·李湛·桓沖·陳塤,係是奸裔,而亦能盡忠于國,大者磊磊軒天地,小者亦輝暎簡策。天之所賦,國之所用,如春天雨露,不擇品彙,而萬物各得其長也。今之語才者,不求之學,取諸智謀之末,斯已誤了,而東俗則尤甚焉。山川風氣,固自偏局,而取捨進退,又多方限,一國之內,層節無數,四民之中,區域有截,已非作成之道,而乃其所以爲敎者,則文詞記誦之學也,所以進取者,則科貢吏員之選也。聰明錮於章句,志氣局於資格,雖有俊乂,一入其中,鮮不爲壽陵之趨,而駸駸然蕙滫之沈矣。此固有志之士,搤掔裂眥者,而又就其中,摧排傾奪,使不得效其能而盡其才者,有此許多分數乎?夫科貢者,可以馭中材,而不足以覊上士也。天下之中材恒多,而上士恒少,故科試之制,姑就功名利祿之途,以駕中人,而若有奇俊之士,則又待之以科貢之外不次之選,此所以能鼓舞一世之人才者也。然而自唐以來,取才之道,專委於科目,英豪奇傑之人,亦未嘗不俯就,而行之千年,已作令典,亦未易釐革也。其制莫善於朱子貢擧之議,而皇明試法,亦自可行也。洪武頒制,有第一場四書義三道,經義四道,第二場論一道,判語五條,詔誥表中一道,第三場經史時務策五道,其所考試,亦自詳悉,而自麗不遵,以汔于今。今之科試,又不先諏其才與不才,而聚之場屋,一試公車,而間有偉占者,故試令一下,雜色咸集,禮圍淆亂,榜眼駁雜,此皆不先分別之過也。一經小學之講,此先朝之已試者,而方其初試之前,自其所部官員,試取能通者,又使其鄕庠門族,保其應試,刊落不才。只取有文者,使赴初試,而榜出之後,如又不稱,則坐其尉薦之里族,竝及其長吏,則冒赴者少,而科場自嚴,僥倖者息,而其虛實易辨矣。仍又兼採貢擧之議,皇朝之制,以爲遵用之法,則亦可以矯救一時之弊也。夫然後,申之以學術,養之以禮義,而擺去各色之方限,一掃朋黨之排比,唯才是用,則才不借於異代,而自足於一世之用也。其五曰,節省財用。有財斯有用,故言財必言用,而用之不以等威,則斯無財矣。無財則不可以爲國,長國家而務財用者,可不審其等威乎?財者生於地而有限,用者在於人而無窮,以無窮之用,求有限之財,非可繼之道也。古先聖王,爲是之慮,制撙節裁成之方,而天下至廣也,萬民至衆也。不可家曉而戶諭也。爲之等威而明之,等威一定於內,而道揆旁達於外,百姓日用而不知,萬法風行而自偃,下無放辟邪侈之行,上有節省簡易之政矣。是故七廟·五廟·三廟·一廟之制定,而天子·諸候·士庶人之祭法立矣。九章至于五章,三鼎至于五鼎,而服食有定制,桓圭而信圭,五玉而三帛,而執贄有等差,老者衣帛食肉,黎民不飢不寒,而老幼有區別。此皆先王參贊地利,輔相民力,以爲財用之本,而毋敢犯越以傷經費之意也。夫然後,品節明而民志定,人皆自安於其分,財不枉費無用,國有充實之美,民得富庶之樂,而禮義有所錯,廉恥有所養也。秦漢以降,禮義不講,而等威漸夷,儀章法制,日就紊雜,而淳風美俗,無復古昔矣。皁綈玄紞,雖儉於帝室,而墻屋文綉,反侈於下戶,方丈萬錢,相夸於朱門,而片菽殘粒,靡及於編氓,財匱於不當用之地,用竭於靡其財之餘。軍國無所需,民食日益艱,蕭然枵然,不可支吾,則拈出節儉二字,以爲一時救藥之方,而人心易化,習俗難變,上有好者,下有甚焉。民俗靡靡,無所不至,雖得一代小康之治,莫救他日悖財之端,一奢一儉,相尋於往牒,而治日常少,亂日常多。畢竟國虛而民貧,以至聚斂之臣,掊克之徒出,而財聚於上,則病其下,利專於國,則傷其民,亦有府庫財非其財者也。是皆等威不明,而民志不定故也。唯我大東,素非貧國,國朝以來,聖聖相承,克儉克愼。式至今日休,而昇平百年,三陲晏然,民皆甘其食美其服,而政旣狃安而弛,仁或因愛而過。法禁之行,日疎於嚴截,而文章之表,無分於貴賤。齊民衣冠,僭擬卿士,島戶之室廬,無異京洛,輿馬聲色,家富則有之,文武科名,財多則得之,以至服食,無所品式,所以靡財而濫用者,先從小人而窮其欲。稼墻之利,自農而竭,魚鹽之利,自漁而消,將至民生日艱而國用不贍,爰究弊源,亶由於等威之不立而民志之不定也。等威者舊章也,修而新之,則民志從而自定,何患乎財用之詘乎?高䯻大袖,亦不無自城中始者,伏願加察焉。其六曰,作新兵制。夫兵者,衛國固圉之用而不得已者也。惟仁者,無敵於天下,邃古之初,民淳俗庬,人皆甘其食美其服,鷄狗之聲相聞,而桴鼓之警不起,則宜其無所事兵,而阪泉之戰,力牧之將,已見於羲·軒之世,風雲鳥蛇之陣,坐作進退之法,又詳於韜·略之書,則物我之相形,猶陰陽之互對,其消長之機,乃征戰之始也。故雖以聖帝明王,有征無戰,而有國則有兵,亦自然之勢也。昔孫卿子,與臨武君,論兵於趙孝成王曰,齊之技擊,不可以遏魏之武卒,魏之武卒,不可以遇秦之銳士,秦之銳士,不可以當桓·文之節制,桓·文之節制,不可以敵湯·武之仁義。故招延募選者,相爲雌雄,禮義敎化者,齊治天下,夫爲兵而不齊之以仁義,亦徒兵而已也。國朝兵制,承麗六衛之餘,無田以授,給保以資,已違兵農相寓之意,而無復伍兩相聯之固矣。其載大典者爲舊制,壬辰亂後添設者爲新制。其後因革,間又有之,則名目甚夥,而若言正兵名色,則合其元保,不過爲二十餘萬,額旣不廣。數又抄略,則宜無縮乏,而自致精鍊,以之禦侮敵愾,無往不可,而夷考軍法,則八陣六花,尙不辨方。以言兵術,則長技短材,俱不精熟,龍蛇之敗績,丙丁之已事,固係天不助順,人不臧謀,而兵力之不競,軍政之空疎,亦未嘗無其責焉。式至今日,則昇平百年,民不知兵,環海千里,生聚蕃息,私賤之歸良者,比諸辛亥以前,似爲倍蓰。納布之減匹者,參之均役以後,顯有若歇,閒丁不患無人,簽額自當不厭,而黃白之徵,隣族之侵,尙爾煩冤,而猶踵謬例者,何也?蓋古之人,不厭爲兵,以其建功立事,在我效力,而國之養之也,以仁義也。今之人,不願爲兵,以其海晏邊靖,無所事兵,人之待之也,以奴虜也。五衛不復,而唯齊民是括,六鄕不聯,而惟握持是事,此所以仁義不齊,而奴虜之爲僇也。仁義不飽乎肚裏,而奴虜恒困於目下,常人之情,莫不欲自好其身而惡其卑賤也。少有去卑賤而就自好者,則何所不用其極也?是以平民之饒厚者,軍校之桀黠者,視其世傳之軍籍,如以朝衣而坐塗炭,百方圖免,而投屬于校院生徒,又投屬于搢紳家世譜之末,裒然衣冠,忽稱士流,此軍額之所以日縮,而舊弊之所以難革者也,均是民也。家富則立地而免,家貧則歷世而傳,鄕兵之負羽納布者,只是祗殘貧弱也。故逃流相繼,而侵及隣族,此爲貧民切骨之冤,而亦郡邑之通患也。夫郡邑之有版籍者,所以爲考據也。凡係昔日軍伍之裔而假托圖免者,一一推刷,而嚴立科條,不復任其變幻。復五衛之法,而倣六鄕之舊,均其賦而平其役,使之樂而不厭,又復涵之以仁義,不賤之以奴虜,則人人將安其分而效其力矣。其所以衛國固圉,安有古今之殊哉?陸贄曰,古之善用兵者,察其技能,知其好惡,不責其所不能,不處其所不欲,以惠則感而不驕,以威則肅而不怨,斯其所以仁義以齊之者也。其七曰,改定田賦。夫民食在於田,國用出於賦,非賦無以爲國,而非田無以生民也。自稼穡之功興,而田廬之制立,分田定賦,上下相維,唐虞以前,邈焉無稽,而夏后氏之貢,殷人之助,周人之徹,雖有五十·七十·百畝之異,而其爲什一之賦,則無不同也。制民之産,惟正之供,莫善於三者,故三代之君,皆以此致治,而春秋之衰,其籍已去,雖以孟子之聖,猶不能聞其詳,又況生於數千載之後,而欲講明于數千載之前,亦已難矣。自是以來,田無定賦,而民失恒産,賦無正供,而用違常度,三十稅一,可稱薄稅之仁,而只得小康,限民名田,足爲復古之漸,而竟歸煩苛,皇王之美制,終不可復,而民國之交病,愈往而甚。唐之柳宗元,力言古道之不可行,宋之張橫渠,要之可行,於今二說竝行,而無人扛分向前,則亦歸於悠悠而已。我東田制,尤難稽古,而普通門外,尙存田形。韓百謙之證以殷制者,誠爲確論,而箕氏設敎,不盡八城,則東南諸田,未必皆助也。勝國之季,趙後一路,頗有古意,而當時諸論,亦多甲乙,其不見施,亦已明矣。顧今見行之制,雖非方里之舊,而量地定賦,亦出什一之義。苟能均其田而平其賦,則亦足爲一王之制,而原初分等,若因厥土之性,在今下上,已失厥賦之貞,偏重偏輕,已見於一井之地,上錯下錯,無分於百畝之間,如三南,非無瘠土,而一例重其賦,如兩西,間有沃壤,而一切下其田,其不能均,厥惟久矣。且饑穰相仍,蠲復無常,自國初至壬辰,幾縮三之一,而自壬辰至今日,則又將縮其半,中間幾度改量,又間十年而査其陳起,文書愈繁,田賦益紊,東西易標,主客換名,於是有川焉,有菑畬焉。有新起者,有舊陳者,名色雜出,而隱結因是而生,吏緣爲奸,而民受其病,雖田更老農,久食其土者,亦不能自下眞贋,又況新到之守宰乎?按其簿而莫審端倪,疑有奸而無從究詰,只得聽其頤指而謹押而已。又或値水旱風霜之歲,災實相混,情僞莫辨,朝家蠲恤,未嘗不厚,而利歸吏胥,澤不及民。由今之田,無變今之賦,雖使李悝·白圭爲之宰,亦無以施其才也,而田賦一事,實爲農民大家疾苦,欲籲天而無從者也。井田旣不可復,名田又不容易,則其將莫之救乎?此皆量久而訛,籍古而弊,使人眩於分別耳。唯在一番改量改案,使川沙菑畬,皆有去取,而新起舊陳,不相參錯,則爲邑宰者,可以按籍考實,而爲邑吏者,不得舞文作奸,田制賦法,可得均平矣。然而改量,亦非容易可始之事也。苟不得人,則步尺之間,奸僞生焉,等第之分,情私行焉。必有賦不加裕而民益受病之患矣。且今之士大夫,能因乘之數者鮮矣。一任吏胥,其爲壞弄,無異於甲己之量案。此則唯在擇人,而許多郡邑,人難盡擇,則亦須優假以十年,擇得數十人,先就尤甚淆亂而釐改。仍又就次商量,而使其先就緖而能幹者,或推移轉差,或兼管鄰邑,則吏不容奸,而量不夾雜,必有改觀一新之效矣。其八曰,釐革糴糶。見於春秋,而倉府昉於唐虞,蓋有倉府,則斯有糴糶,而其法未必皆同也。第其儲積蓄貯,以備不虞之意,則未始不同也。故昔先王,建國立都,必設倉廩府庫,以待經費,而禦侮恤飢,亦賴于斯,如周詩之迺積,孟子之發棠可稽也。鉅橋之粟發,而天下咸服,有司者莫以告,而鄒民疾怨,可見濟飢之在是也。楚·漢相爭,每取敖倉之粟,秦王興敗,先據洛口之倉,則亦可見軍興之賴斯也。若是乎倉粟之有係於民國也。我東還餉,肇自三國,其來久矣,其利博哉?軍國之需,農桑之資,皆於是乎取之,分留有其數,斂散隨其時,名爲國穀,而與民共之,取之者有道,而無愧於濫,與之者有恩,而不嫌於惠。無屯田轉輸之勞,而軍行有所餉,非丐貸嗟來之色,而歲飢有所仰,眞箇公共之物,而信爲仁恕之政也。夫山林川澤,許民芻免,猶爲聖人之仁政,況以黍稷稻粱,而任其循環,豈非王者之無私乎?其爲法固美矣,而其爲弊亦滋甚。所掌者吏胥而垢膩易染,所寄者簿書而奸僞百出,統分結分,無非弊源,停捧盡捧,都是怨府。仁民之澤,不究於下,剜心之冤,欲徹于天,欲因舊貫而矯救,則東倒西傾,如扶醉漢,欲作新規而醫治,則先病後瘳,難遇良劑。此皆天日之俯燭,而向來還餉之策,遍及文蔭者也。諸臣獻策,有何竗方,而聖策十難,實爲對證之劑。夫所謂弊者,或止於一時,而此則終歲不休,或在於一處,而此則無處不然。上自京司,以至道臣守宰,無不受其害,下自官吏,以至里胥殘民,無不犯其科。使者冠蓋相望,而不得鉤其隱,犯者徒流相屬,而無以懲其奸,譬如一人之身,四百四病,迭攻互作,筋骸脈理,無不爲祟,欲試鍼砭而不可得也。唯有擇人,差可整頓,而龔黃之才,亦復幾何?物極則變,天之道也。以其還餉,換作常平,稍存如干,以復社倉之說,已見於柳馨遠所著隨錄,而無已則有一焉。盡去句管及他名目,刊落陳腐,而核其精實,又酌州府郡縣之民戶結數,以爲大邑幾千,小邑幾百,而毋至繁夥,唯務精約,則吏胥可以洗手,而出納不甚炫幻,或可以救得一時之弊也。如嶺南之英陽,關西之江西,皆穀小之故,收捧必限一日,而無敲扑之患。此足爲證,而定數餘剩,換銅上京,付之該官諸司,而嬴朒經費,則亦不失經遠之策也。其九曰,申明圖帳。朱子嘗言,開落丁口,推割産錢,是治縣八字,開法是開錄丁壯,落是除落老故,推卽推排貲産,割是過割買賣,此爲古昔圖帳籍之意也。我國民版,雖曰帳籍,而丁以徵徭,産以定役之法,未嘗槪及,其空疎鹵略,亦已甚矣。何以稽民産而均賦役哉?周官有歲終登數之制,而中國有鄕里里甲之名,夫所謂里者,乃編戶一百一十家爲一里,六里爲一鄕也。一里之中,以其丁田多者十人爲里長,餘百戶分爲十甲。每歲賦役,里長一人,管攝一里之事,輪役十年,終而復始。故曰排年里甲,而其所立成圖帳之法,則每戶先錄人丁,次錄田産,而其錄人丁,則自男女老幼,至同居外居,其書田地,則自承管種放佃承佃,至結數稅名,其書事産,則自農工賈至買賣,又至於房屋頭畜桑果什器,開錄首實,而無敢隱漏。籍以錄其口,帳以登其財,圖以辨其居,凡係民一應事功,昭若列眉,按其圖帳而治其賦徭,則雖非井田之舊,而自有比閭之義,兵田糴糶,無容隱詐,而人丁田業,瞭然常在目中矣。我東籍法,不識圖帳,故民戶人丁,亦致隱漏,何論田賦事功乎?若是乎有籍,則不可無圖帳也。圖帳之式,其來已久,夏商所謂遂人土地之圖,自五家至五縣,稽其人民,辨其區域者是已。若宋元王,夢見神龜,覺而按圖,得漁者豫且於河上二十五家,蕭何入秦,先收圖籍,凡戶口阨塞,無不周知,此皆用此圖也。帳者卽周禮所謂登其六畜及車輦,各辨其物者也。卽今中原人言戶籍者,亦曰某里某圖,呼財物數目曰帳目,其源蓋出於戶口之圖帳,而至今行之者也。東俗喜因循而厭變通,此亦必有以繁擾爲言者,而此非創制,因夏商之古典,遵中華之時制,而因其成籍,加錄田地事産,以其五統,移之十甲,其事至易,其法簡,而其效則爲戶者,其貲産事功,皆有成籍,可以長保而永守,無盜賊侵奪之災。爲縣者,兵制田法,不待量括而皆在其中,春糶秋糴,無復虛戶僞丁,而自實案一正圖籍而事事皆實,豈非爲邦之先務而撫世之典要哉?由今之道,復古之美者,恐無踰於此,而若其補緝罅漏,整頓氄亂,以成品節,以頒今田,則唯在有司之臣討論潤色之而已矣。其十曰,修復水利。昔宋胡瑗在湖學,以水利別立齋,豈不以厚生,於儒者事爲最近乎?古之爲國者,養民之生,後之爲國者,聽民之自生,聽民之自生可也,又從而取之固可也,而不求所以爲可繼之道,則我之取者無窮,而民之生日蹶,民生日蹶,而我之取者,將不我應。國計民生,兩困而俱傷,其何以善其後?此度支之臣,籌司之官,不可不深思而熟慮之者也。我東八路,西北之粟,盡於事大,嶺南之穀,半于供倭,而歲輸兩南之粟,入京師者,以萬萬計,舳艫相銜,接于江海,重之方物土貢,以供大官者,歲常不絶,其取於民不少,而比年以來,水旱荐告,民生日瘁,國課日虧,有司常患,莫知所以爲計。然惟知救菑恤患,與民莫大之利者何哉?大抵他道之田,其水旱常聽于天,而兩湖之田,其水旱常制于人,蓋其地有江湖之灌注,而西南又竝海有堤防蓄泄,雖恒雨恒暘,而可以無虞。故昔之言水利,先焉湖左,皆山高而水深,源遠而流長,大而江湖,小而爲溪潭,築洑通渠,惟意灌泄。故水旱不能爲之災,如忠州之達川,淸州之鵲川,沃川之赤津,堤川之義林,南原之蓼川,長水之溪,任實之葛潭,順天之鶉江,支流派分,沿洄下上,方數百里,而皆爲沃土膏壤。湖右則雖有錦江·榮紅之勝,而江之永矣,不可灌思,唯有堤堰。碁置星列,州府以百數,郡縣以十數,亦能以時畜泄,以時灌漑,而稌秔之美,殆視蘇·杭。三國之時,百濟獨擅富强者,乃能修水利而自給,外而事大交隣,內而國富民足,他國莫敢望焉。國朝定鼎之後,亦嘗修治而疏導,如金堤之碧堤,動三方之民,費百萬之財,而作一巨防,爲數三郡百年之利矣。龍蛇以後,民散田荒,十年不修,而圩田河塘,因循隳廢,海埭溪渠,亦復曠壞。土豪冒耕,佃夫犯境,以至于宮房之折受,則舊制蕩然,而國家坐失兩南之利,以汔于今。夫百濟以一方用之,唯其治之專,故常足於用,今以一統而用之,唯其治之泛,故常不足於用,以國家而無賴于兩南,則可以坐視而莫爲之所,以國家而仰給于兩南。又何可不考其利病而熟圖之也?向時湖南,嘗有一道臣,獨能有志於堤堰,修舊築新,頗著成績,而嗣後無繼,仍復漫然不省,或有說到案行修擧者,則輒復委之民貧財匱,不可動役。夫以逸道使民,民忘其勞,況此以農治農,誰敢言勞,而一切委棄,使民益貧而財愈匱。然則其貧而匱者,將何時而已乎?近年以來,旱魃荐肆,兩湖·沿海·內浦等地,頻年告飢,此皆堤堰無瀦水,溝渠皆淤塞,向之制於人者,皆聽于天之故也。及今春水未生,農功未始,行會二南,延訪老農,修其可修,浚其可浚,而斗門立筒之法,尤加講明。使溝渠之通海者,不湮於潮泥,堤塘之捍患者,不至於摧壞。又督守土之臣,常時相視,以禁富人豪家碾磑蘆葦芰荷陂塘之梗道壅流者,則利興而可久,害革而民不困矣。是法也不特可以行之兩南,東·西北諸路凡有堤堰溝洫處,皆可董飭也。且我國,自是依山爲國之地,顧今遍山,皆被火耕,兀兀濯濯,全無山形,山之有樹木,比之人則毛髮與衣服也。豈有髡髮裸服,而能爲人乎?無樹木則山岡破落滋潤泉源,故大澗小川,擧皆涸絶,以致瀦水之根漸少,灌漑之功罕施,山之有水泉,比之人則津液與榮血也。豈有津枯血涸,而能爲人者乎?山童澤渴,民窮財盡,自是次第必然之理也。傳曰,皮之不存,毛將焉傅?樹木之於山川,乃其皮也,今者山川之皮剝盡,則民將何所傅而爲生哉?今若嚴禁火田,則不出幾年,山皆深蔚,水皆熢涌,引水灌漑,不患不足。山川之氣象,人民之生理,自當頓爾豐厚,此亦水利中最切最急,而不落第二義者也。伏念臣幸得遭聖明之朝,蒙求言之敎,果能究心理亂,明言得失,少補萬一,則豈非平生之至願,而素無經世之學,又乏匡時之略,臨遽綴葺,祗得庬雜,而凡此十條者,夫人皆知之,夫人能言之,不足仰瀆宸嚴,而竊惟萬化之元,始於主靜,萬國之貞,歸于復禮,一德懋昭,天下歸仁,則於千萬年無疆維休者,寔基乎斯矣。至如道學人材兵衛財用,迺是明德中酬酢萬理者,而財用者,又爲王政之本,大學絜矩之旨,孟子制民之産,皆眞實事也。然而有天德,便可語王道,伏願聖人,克明峻德。所懷批答,第一條懋昭君德答曰,所引先儒諸說甚勤,渠可聲,至若泛應運用,流動鼓舞云云,言甚宛轉委曲,而猶勝於不聞,當念在玆矣。第二條輔導元良答曰,當體念。第三條崇明正學答曰,我朝家法,在於崇儒重道,名雖不列於招選,身雖不外於祿仕,皆能說性論心,家程戶朱,人有觀感之效,俗無猖恣之譏。今則經學二字,便屬羞恥,童習而白紛者,只是功令之格,叢稗之書,予所以中朝發嘆,切欲亟改而一洗,爾亦略言之,當隨處留意。第四條扶植人材答曰,科目取人,人材不出,千載無眞儒,未必不由於科擧之累人。爾所云試法之遵頒制,鄕庠之保應試,初試前捧講經,出榜後坐薦主,間多可採者,許令廟堂之臣稟奏。第五條節省財用答曰,爾言是矣。須見直長愼師浚批也。第六條作新兵制答曰,予於近年設施,略寓兵農相依之義,後當知之,復五衛倣六鄕,無已迂乎?第七條改定田賦答曰,量久而訛,籍古而弊,則改其量而釐其籍,非不爲急先務也。守令不得人,田亦不可量,繩標之難於察奸也。圭梯之易於容私也。故昔有湖南一倅,自任以量田,而朝出暮歸,盡量他郡之田,至今傳笑,此予所以難愼鄭重者。第八條釐革糶糴答曰,昨年蔭官對策救弊,如爾說者亦多,而還弊之蝟興,方在說不去之域矣。向日端揆筵奏中,引喩劉晏故事,或似便當,至於社倉之制,已詳於發策十難之中矣。第九條申明圖帳答曰,籍政之紊,政合釐改,而號牌古猶難創,況乎圖帳。第十條修復水利答曰,廢堰作畓之律,山腰犯耕之禁,如輪翼之不可偏廢。卽令該司,拔例嚴飭諸道,期有實效。爾等三人,同日造牘,良亦美事,予甚嘉之。
繕工監副奉事魏伯珪疏曰,伏以皇天,眷佑大東,付畀我殿下,嗣無疆大曆服。當三才交泰之期,膺萬物昭蘇之運。自御極初載,宵旰軫憂,勵精圖治,思兼三王,待周公之朝,總欖萬機,惜大禹之陰,屢下求言之旨,虞舜之達四聰也。屢施蠲恤之典,漢文之賜田租也。警懼災祥,追商宗反修之德,嚴飭科規,體周官賓興之義,致敬于宗廟園寢,盡職于承事兩宮,達孝維則,爲仁有本,德音不瑕,萬民孚顒。然而再過宣尼有成之期,尙遲周邦維新之效,敎化未興,至治未形,朝廷則少耇德宿望係國之安危者,山野則無學問操守爲一時之蓍龜者。古人所謂國空虛者,不幸近之,因以學校弛廢,士無首善之習,軍政惰壞,國無控弦之卒,兵器鈍敗,庫無應變之貯。漕運則年年敗沒,儲蓄則時月告罄,民無恒産,而流散逐末,人心浮亂,而逆獄歲興。水旱疾疫,而邑里殘破,山童澤涸,而庶物耗絶。因之以達官無匪躬之義,牧伯無分憂之念,上自卿大夫,下至庶人皁隷,咸曰利吾,盻盻相讎,雖漢唐末弊,不甚於此時。然而食聖朝之食,衣聖代之衣,而保家室長子孫者,無一人以此言,爲殿下直陳於前陛者,臣實痛心焉。爲今日言者,若指事論事而已。雖一日萬言,固無益於國也。若反本而論,大要有六,臣請歷擧其條,竊望聖明,少垂察焉。初一曰,立聖志明聖學。夫存乎人者,莫良於志,有志則功業成,無志則隳,志大則功業大,志小則小。其或有志而不立,則與無志同,其或違道而妄大,則反不如小。士庶之尙然,況膺首出之運,處作聖人位,統萬方而摠萬機哉?然則立志,如何?以堯·舜自期而已,如以堯·舜爲不美,則亦已矣。如以堯·舜,爲盡美盡善之聖人,則我殿下所自期者,捨堯·舜而誰歟?禹·湯以下,當在姑捨之科矣。殿下以天縱之姿,同然之性,毅然自奮,以彼何人爲準的,而心堯·舜之心,言堯·舜之言,行堯·舜之行。未及於堯·舜一分,歉然自視,不敢自足,旣爲十分舜,猶恐不如堯,旣爲十分堯,猶恐不如天。猛省直前,刻心立志,不疑不沮,純亦不已,則是乃堯·舜而已。志於堯·舜而不及,不失爲殷三宗·周成·康,苟志於漢祖·唐宗,及之,不過爲漢·唐之弘大也。雖自古帝王,處莫高之位,贊言者,咸稱以堯·舜,無反省之學,自信已至於堯·舜,心逸而志懈,自聖而拒諫,小則敗政,大則亡國。此則欲爲堯·舜之心,反爲害也,何者?但知堯·舜之名之爲美,而不知堯·舜之所以爲堯·舜也。彼堯·舜者,未嘗自以爲己聖,旣欽明濬哲矣,而惟恐其有闕也,旣博施濟衆矣,而猶病其未盡也。是以與天地同其大,而四海之莫不尊親也。所以能如是者,以其有聖人之學也。其學非藻翰詞章之謂也。堯·舜以下,傳至周·孔,而載之經書者,是也。昔布要朱子造朝之路者曰,誠意正心之說,皇上所厭聞,勿復言之也。蓋國之常政,在於刑法軍賦之類,而誠正之說,冷歇疎緩,似無管照。故世主每以爲曲士迂說,而罔克念聞,此治日之所以常少,亂日之所以常多也。夫誠意正心之說,卽堯所謂執中,舜所謂精一,禹所謂安止幾康,湯所謂若性綏猷,文所謂緝熙不已,武所謂無貳爾心,是也。若曰,堯·舜·禹·湯·文·武,不知治天下之道則已矣。至今稱二帝三王,莫之或尙,而相傳妙訣,只此數句,則必非迂遠沒功效之說也。仲尼論九經,而本之以思誠,曾氏訓平治,而先之以誠正,顔子問爲邦,而從事於克復,子思推位育,而戒懼愼獨爲工夫,孟子談王道,而求放心復性善爲旨要。若曰,孔·孟·曾·思,不達治天下之理則已矣。至今以孔·孟不得位爲可惜,而相承密旨,更無他術,則必非闊遠欺後人之語也。昔聖人必以君師爲言,君以位名,師以學稱,居是位而有是學,卽所謂天作之君師,而爲聖帝明王,若徒有是位,而無是學,則漢唐以下皆是也。其謂繼天立極罔矣,而其位亦不保矣,甚可懼也。伏願殿下,克念克惕,立志以堯·舜自期,明學以孔·孟爲師,宗社幸甚,生民幸甚。次二曰,簡輔弼擧賢能,維后非賢不乂,天下之大,億兆之衆,非一人所可獨治也。是以非禹·皐陶,堯·舜不能成時雍之治,非伊·周,湯·文不能致刑措之理。矧今殿下新服之初乎?所以篤棐交修,克旅我王于億萬無疆之休,罔不在輔弼,所謂輔弼者公,孤六卿是也。我殿下志堯·舜,而維輔弼,贊而襄之,我殿下學孔·孟,而維輔弼,啓而沃之。然後聖德有日新之工,而功業有久大之效矣。雖然輔弼,匪官惟其人,逢君固寵者,亡其國,猜功修怨者亂其邦,旅進旅退者敗其政,是以先聖王之擧人也。極其難愼,夙夜思惟,側席諮訪者,惟以得一相爲務。傳曰,君道,止於擇相,觀於三代聖王之得聖輔,可知其信然也。然苟非以堯·舜爲期者,堯·舜之輔不爲用,苟非以孔·孟爲師者,孔·孟之弼不苟進,亦其臣樂堯·舜之道者,爲能致其君於堯·舜,學孔·孟學者,爲能喩其君於孔·孟。此正所謂同氣相求,相得益章,而易乾卦二五爻,俱有利見大人之象者也。是以欲得眞輔弼,亦罔不在殿下自期之如何耳。周書曰,官不必備,惟其人,三公六卿之官亦多矣。苟不得其人,而苟欲充之,則用張九齡·韓休,而李林輔·同平章·任韓琦·富弼,而王安石,參知政事,一陰敗諸陽,而終歸於亂亡矣。肆以先王,不求其必備,其所以難愼可知也。莫盛於唐虞,而伯禹,以百揆兼司空,亦莫盛於姬周,而周公,以大傅而行冢宰,此所以治化,後世莫及也。如今公卿十數位,備得其人固難矣。況議政·判書,皆爲仕歷之官,而人人循階遍歷,有若·有司之職計仕進敍者乎?九官九人,終舜之世五十年,亂臣十人,終武·成之世五十年,德有所稱,材有所長,各久其職,同成輔理,皐陶不爲百揆,保奭不爲冢宰,不害爲姚·姒之名臣,而虞周之治,卓越百王,則君臣令名,竝顯而無窮焉。今時則不然,纔秩二品,則必欲遍歷六宰,纔陞貳相,則必欲歷位上台,不論賢否,輪付迭代,故通計時散,亞卿以上見存,幾至二百餘人,誠不敢知昭代作興之化,果勝於虞周而然歟?此二百人,皆是二八十亂之倫,理無之事也。以此而望至治,誠猶却行而求進也。我祖宗盛時,命先正篤弼也,猶有古例,故號稱當時,比竝姬周也。易曰拔第茹,以其彙征吉,苟上無拔茹之擧,下無彙征之運,輔弼無伸其道,庶績無以致其凝。此皐陶所以陳翕受之謨於九官旣命之後,殷王所以盡旁求之方於莘老旣騁之餘者也。內而百尹庶司,外而守尉丞吏,一不得人,不可以成至治,苟不素蓄,何以備其用哉?夫天下未嘗無賢材,每於大比之年,使方伯·節度,下至郡縣,各擧一人,無拘文武,勿限門地,德行爲上,才能次之,吏曹合而錄之。若科榜,各懸其薦主之名,生進則屬之太學,儒士則分屬四學,武士則分屬軍衛,有如漢時待詔之規,勿爲文具,實次注擬,歷試六考。若有冒罔,罰其薦主,已死者罰至追削,若果賢能,隨其大小而賞其薦主,一如古者受上賞之法,京官則六品以上,各薦一人,略如唐人擧代之規,試其臧否,賞罰薦主,則不出數十年,材俊畢興,庶職無曠,有九德咸事之效矣。致治之本,專係於取士,而取士之法,專憑於科擧,則兩漢之治,固不可得,況可望唐虞三代乎?科擧因革,似無害於世主之自爲政。然每欲革之,而不可得者,革科之言,必出於談三代之口,而世主之意,每切於縱吾心之欲。故願治之心自懈,而談治之人自疎,其臣下則不肖雜進之路,無如科擧。故逢上意而巧沮之,數千百年,俗成而不可革,弊痼而不可救,甚可慨也。程伊川學制,旣不純於三代,實爲酌古通今之美法,而亦不能行,則科擧今不得不竝用矣。然文體,實治化之影子,俗習之英華,觀於書之典誥,詩之風雅可知也。試取之時,文體之簡嚴尊重,氣全而理勝,詞婉而成章者,近於有德之言,而其人十可得三,其明白切至,曲盡事情,機軸穩密者,近於有能之士,而其人十可得五,其餘輕靡哀怨之體,皆是亡身亂俗之人也。在上者,所宜痛斥而切禁者也。若以榜中得人與否嚴考,官定賞罰,而文體不如法者,輒削其榜,則科擧,亦足爲得才俊之一路,只在施法之誠不誠如何耳。中廟朝薦科,最爲近古,而爲衮貞姦凶輩所惡,則其法之良美,可推而知也。歷代權設之弊政,或有因循不改者,獨薦科一廢而不復,是猶三代之法,廢而不復也。中廟初載之近於三代,亦可推而知也,甚可惜也。然薦主之賞罰不嚴,則雖薦科,尤不可用也。伏願殿下,克念克惕,以得輔弼爲急,以擧賢能爲務,宗社幸甚,生民幸甚。次三曰,勵廉恥振紀綱。傳曰,禮義廉恥,國之羅,禮亡則危,義亡則亂,廉亡則敗,恥亡則亡。見今一國之人,大小無一人有禮義廉恥者,人無四維,身必危亡,一國之人,擧皆危亡,國誰與獨存?古人以爲國之四維者,誠以是也。今國勢如久病之人,臟腑筋骨榮衛,無一不病,痰潮塞喉,食飮盡廢,四末厥冷,六脈俱絶,但病熱烘中,鼻息不絶而已。國醫非有越人枯骨生肉之技,不可爲也。昔賈生,進薪火痛哭之說於文帝,而漢猶不亡於當時,故說者或以爲過矣。然賈誼之言,文帝略皆施用,故後元之治,幾於刑措,而薪下之火,不至大起,若使文帝,誠知一痛哭之非虛語,景帝亦不遭七國之變矣。當時相府,檄召弄臣,軍中但聞將軍令,幸夫人衣弋綈,太倉之粟紅腐,此所以爲四百年之基也,未必非賈傅流涕太息之效也。若使賈傅論今日,殆將痛哭不已,繼之以血也。夫禮義廉恥四者,存乎心則恥爲大,施乎行則禮爲本,使天下之人,皆恥爲不義,雖欲不治,不可得矣。使斯民知恥,則在乎禮,禮也者,非擎跪拜揖之謂也。凡天下之物,大小尊卑貴賤多少侈儉,皆有自然之節文等級,不失其等節,則順而有序,失其等節,則無序而亂。匹夫之身,蔀室之政,得之則存,失之則亡,況一國乎?易曰,上天下澤履,君子以辨上下定民志,夫上天下澤,自然之等級,而不可凌者也。故曰履以行禮,因萬物自然之等級而辨明之,制其不相凌之節文,然後民志始定,民志定而恥生,恥生則有所不爲,民有所不爲,則治化可垂拱而成也。民志之不定,莫甚於今日,等級凌遲,志意浮越,妄希僭踰,散漫淫溢,辭讓之心亡,挹退之情絶,朝廷無讓德之風,故庶官皆曠,鄕黨無自卑之俗。故上令皆反,干分犯上,而不義成風,冒進無饜,而廉隅都喪,無禮無義,而羞恥全亡,則皁隷通行鄕士之禮節,浦店偸效宮府之服食,環海東一區,洚水逆行,蕩蕩懷山,莫之可遏矣。自古言者,有曰四維不張,則人皆以爲儒者常談,莫之念聽,有曰紀綱解弛,則人皆知危亡將至,殊不知四維者,紀綱之本體也。四者統管人物政刑法令財貨,大而爲綱,小而爲紀,細至於言語服食居處器用,無不貫攝。此而旣亡,則大小漫漶,如朽綱敗罟,人各自謀,億萬其心,一國之人,皆爲倖民,一國之財,皆爲賂物。上自朝廷百官,下至閭里胥長,無一人以公道得者,大自軍賦刑法,細至爭訟追問,無一事以公道成者,大小恬嬉,視爲常事。朝士則以官職豐薄,進奉多寡,飮食品第,淫褺諧談爲廟謨。稍稱自好者,以風月短律,遊山景致,花木鳩聚,風水理談爲高致,其或以國憂民瘼,發於語言者,目之以鄕黯,斥之爲餒骨,擯不與齒。故聖上恤民之綸音歲降,而民人迄未蒙一分實惠,民間之變怪冤枉,干紀亂天者,歲出月生,而京外庶正,漫不認爲何事。以一國之內,貴賤貧富老少父子兄弟男女奴主,一齊凌替,漫無等級,此正向所謂六脈俱絶者也。其所以架漏度日,不卽渙散者,特以祖宗積德之靈,有以扶持者而已。土崩瓦解,可翹足而待也。豈不萬萬寒心哉?伏願殿下,克念克惕,以勵廉恥爲急,以振紀綱爲務,宗社幸甚,生民幸甚。次四曰,正士習抑奢競,自古謂士爲國之元氣,元氣者天地之正氣也。夫士稟天地之正氣,體天地之正理,行天地之正道,談天地之正事,元首待是而明四目達四聰,股肱用是而代天工熙庶績,以是而謂之元氣者誠然矣。詞章之學興,而士之名已忝,及乎尋章摘句,衒時鬪靡之習盛,則士之實全亡,以至于今,士習之渝極矣。鄕谷校院之士,尋摘小伎,猶不能及,而朋從餔啜,徒事傾軋,場屋操觚之士,雜墨綴行,鳥哢蛩啼,所謂程文,已極無所謂,而輕佻浮薄,冒沒奔走,甚至於賣文鬻筆,擧爲能事,大學上庠之士,場屋舊染,本無實學。寄廩旅遊,亦出赴擧,終歲不讀一卷書,終日不談一義理,群居泄泄,徒糜科食,四學明經之士,不通經義,只誦句讀,苟且冗碌,尤極虛妄。孟子幼遷于學傍,而學揖讓進退,郭泰勸人遊學,皆成名士,則戰國漢季之學,猶不若是之無似也。然則當今所謂士者,及爲病國之痃瘕,殄俗之痰火,烏在其爲元氣也?元氣旣若是耗敗無餘,則無怪乎病勢之至於六脈俱絶也,士習之至此者,奔競爲之祟也。蓋自廉恥都喪,擧世躁奔,人無安分受命之心,士無爲己自守之志。干謁權貴,舊爲士累,而今以遞謁卿相爲巨擘,出入官府,邦有常禁,而今以未交官長爲大恥,苞苴織路,投刺交門,能文者典述,善筆者獻寫,談命者譽祿,相墳者納地,卿相之赫蹄,紛飛於城中,人士之蠒足,旁午於都下。乃至於鄕吏驛胥,浦豪店長,山僧軍校,競尋曲蹊,交穿暗逕,得意則發身賭利,小售則矜驕鄕里。其趨乎下風者,亦皆垂涎翹足,咨嗟歆羨,遂以丘無靜民,野無眞俗,苟不變此風革此習,雖堯·舜,亦無以施其化矣。萬古未有民習至此,而不亡之國也,此非小少法弊政疵比也。伏願殿下,克惕克念,以正士習爲急,以抑奔競爲務,宗社幸甚,生民幸甚。次五曰,律貪贓禁奢侈,貪吏國之蠹也。蠹蕃則木死,貪盛則國亡,貪吏上以竊國,下以剝民,剝民之害,甚於竊國。竊國則國猶依民以生,剝民不已則民亡,民亡則國雖欲獨存,誰與爲存?是以傳曰,與其有聚斂之臣,寧有盜臣?其理誠然也。夷考往代,一貪猶足以亂國,況十百乎?庶士諸報事,猶足以敗政,況內而公卿師長,外而方伯連帥乎?方今貪風捲地,濁浪滔天,同浴者不可以譏躶,故廷無彈劾之古風,入溷者同臭而與化。故人皆效尤而爲常,其本則庶官開門,夜半爲市,在下者,不得不以財交易,其財卽人血民髓也。或稍持淸裁者,誚之以爲餓死相,輒爲斥去,於是一國大小之人耳目言笑喜怒寤寐遊戲,皆錢貨也。往還將迎族親婚姻死生升沈門戶道路,皆錢貨也。降觀其野,則雨耕風耘而甁罌盡傾,月紡雪織而杼軸俱空,男女耄倪,呑詈嚼愁,魂嬴魄瘁,有生爲讎,求死不得,靡有膂力,以念穹蒼,周詩大東之悲,未有甚於此時者也。野人之言曰,倒生胎兒,投錢順娩,此是悲痛之辭也。情不甚相遠,夫何他時淸白之多,而今乃若是其貪墨也。此則奢侈之習,馴以致之也,東方天下之貧國也。山無金玉銅錫之礦,水無珠貝文犀之貨,海陸無千里之遠,故魚鹽未收三倍之羨,俗習乏耐久之性。故商賈不支十年之積,穀物脆腝,不能陳三稔,人性拙嗇,不能通遠賈,肆我聖祖之初經營也。以儉爲度,以約垂統,考之舊典可徵也。昇平日久,俗渝文弊,競尙浮華,物采無分。第宅衣服飮食器用鞍馬,窮極奇麗,淫巧日滋,西洋之玩,南海之珍,倭人之寶,蒙古之貨,陳隋所不得備,張華所未嘗記者,擧萃于私室,務勝無厭,日增月加,其倍蓰于乘輿服御者,殆將比屋,牛醫夏畦,賣餠織箔,皆無藜羹瓦器之心,放僻無不爲焉。此其所需,非不義之財,勒取之貨,暗賂盜賄,不可得也。上下交征,小大風成,無怪乎慾壑呑海,貪火燎天也。於是上自公卿世胄,下至鄕曲文武,皆厭薄京官,圖取外任,今夕得除,明朝赴任,自其翌日,所飭者廚傳,所飭者工作,珍餌寶饍,每極新味,奇器瑰玩,每極新巧,以是而自肥,以是而好賂,輦馹輸運,相望官途。彼爲牛豕於桁楊三木之下者,焉有餘地可以爲千乘之邦本者乎?萬古未有俗尙至此而不亡之國也。伏願殿下,克念克惕,以律貪贓爲急,以禁奢侈爲務,宗社幸甚,生民幸甚。次六曰,由舊章革弊政。洪惟我祖宗典憲,監三代而損益,酌古今而用中。大典一書,大綱旣正,而續錄旣備,萬目畢張,可謂萬世不易。率由無弊,而奈何恬嬉成風,紀綱解紐,法令徒具,一切弛廢,高麗三日,尙云耐久,渙汗不必反而亦不必行,懸魏不必斂而亦不必施。上不責成,下不信服,金科玉條,漫爲文墨之空言,輯錄·通編,擧爲架閣之塵籤,庶官臨事,任意裁處,低昻於情面,闊狹於苞苴,雖兵刑大政,初無一事比義照例,況小少條列乎?夫如是,則雖周官品節,無所益於國,堯·舜之仁心,無以信於民,民不信而能國,自古未有也。書曰,監于先王成憲,今則奚啻不監而已,詩曰,不愆不忘,今則奚啻愆忘而已。傅說之訓曰,事不師古,惟克永世,非說攸聞之辭也,謂其無幸而存者也。若以說之言爲非妄,則今日豈不寒心哉?誠宜監觀成憲,修擧廢墜以救之,若救焚極溺之不暇,而但無有久而無弊者,小而三十年人事變,大而六十年天道革。是以古昔聖人,有所制作,隨時爲貴,所以合乎人而順乎天也。乃若龍雲火鳥之更紀,忠質文之迭尙,非苟爲異也,蓋有所不得已也。雖然其所以統天治民,爲君爲師之大經,則自庖羲,至於文·武,未之或殊也。是以湯以質革忠,而書稱纘禹服,武以文革質,而書稱政由舊,若曰纘禹由舊,而膠柱於品節,刻舟於制度,則是猶駕轅於瞿塘,張帆於太行,雖殷周之盛德,不能致其至治也。然則當今急務,亶在於率由舊章,而苟不變革頹弊,而徒拘於律令文字之末,則只有率由之名,而大無率由之實,反不如因循以度時日也。當今國之大政,若科擧若軍兵若漕運若糶糴若貢案,一切廢壞,民國俱瘁,弊與風成,習與俗化,雖聖明撫運,只欲因舊修擧,決不可得也。宜體羲易隨時之義,仲尼損益之訓,大施更張,然後可冀於變之效矣。自古言者,每以更張爲難,輒以祖宗爲辭,及其權姦蠹國,變亂舊章,則一朝盡變祖宗良法,而無所憚也,此無他也。變亂良法,則姦宄得志,而悅之者衆,故一唱而百和,隨時革弊,則頹綱振擧,而憚之者多。故一謀而百沮,亂舊之法,多出於逢君之好,而爲面諂之言。故上卽易從,革弊之政,皆出於救民之術,而多直陳之辭,故上必不悅。此漢唐以下衰弊之政,終不能中恢,而至於淪胥而止者也。革弊之說,先正臣李珥,曾以熟陳於祖宗朝,今取考其遺集,可知也。若使當時,聽施先正之策,壬辰之禍,必不至於若是烈也。今日之弊,百倍於先正之時,在廷之臣,無一人以先正之言進於殿下者,正周雅所謂無然泄泄者也。以殿下天縱睿智,何不熟思於燕蠖之際也?聖曆之距宣祖朝,已二百年,謂今日勝於當時,理無之言也。若言法久必弊,則二百年間,弊而益弊,勢所必有,先王之爲當時憂,猶如是汲汲,以爲亂亡之必至,則今日之憂,當何如哉?若乃革弊之目,則不可以淺謨單慮擬議也。今取前代名臣奏議,參以當今時宜,則必有允當之策矣。伏願殿下,克念克惕,以由舊章爲急,以革弊政爲務,宗社幸甚。生民幸甚,臣所陳六條,進言者常談,別無奇辭異策,是猶醫者之診病症,不過曰外感內傷,論病祟,不過曰風寒暑濕,藥方則亦不過蔘苓茋朮加減而已。雖岐伯兪附之神方妙劑,固非獜髓鳳膏,若以其別無奇異,而終不信服,則病無可已之時矣。六條中次三以下,別無救弊,蓋聖志聖學,爲萬化之根,萬機之本,志旣定學旣明,則以是志求輔弼,輔弼自賢,以是志擧賢能,賢能自進。夫然後,以是學而加勉,純而不已,以是學而爲政,協于克一,不待設弊,而夏商以下亂邦亡國之政,皆爲今日之前鑑,堯·舜以下聖帝明王之治,皆爲今日之良藥也。是以志弛則百弊俱生,西補而東潰,學暗則萬理都昧,前得而後失,雖使賈誼設弊,陸贄奏議,無益於爲治也。此孟氏所以有人不足適之訓也。人所喜慕,莫美於聖賢,莫大於堯·舜,雖婦孺,許之以聖賢則喜,贊之以堯·舜則悅,雖然勸之以聖賢堯·舜之事,則未必喜悅,强而責之以必爲聖賢堯·舜,則雖大人,或至於怒而拒之,此非知覺,昔睿而今愚也。特其私意之蔽也。夫私意者,耳目口鼻之於聲色臭味也,心志之於放逸也,四肢之於安肆也,惡聞其過也,不能與人善也。聖人亦有形氣,其所欲爲,非與衆人異也。耳之欲聲也,而不聽淫樂溢音,目之欲色也,而不溺妖艶亂色,口之欲味也,而不爲肉山酒池,鼻之欲臭也,而不熱沈香滿車。心志則只欲其和泰,而不令放逸,四肢則只欲其安吉,而不令傲肆,此則無他也。深知聲色臭味之爲可好而安泰爲可樂,欲吾身之百年久享,欲子孫之萬歲常榮也。是以堯·舜·禹·湯·文·武之享富貴,萬世之莫及也。反是者桀·紂·幽·厲,身國俱亡,其小者亦不能久年,周書所謂立王生則逸,或五六年三四年者也。歷數古今,雖卿士庶人,亦無以非堯·舜之道而久享安樂者,況帝王乎?是以帝堯之心思,安於黎民之於變時雍,舜之耳目,樂於明四達四,禹之口體,悅於菲飮卑宮,若將隕于深淵者,成湯之所以安其心也。日中不遑暇食者,文王之所以寧其位也。夫如是,故德業廣大於當時,聲名悠久於後世,富貴孰加於是,康吉孰大於是?此數聖人之所以能此者,無他也。皆樂聞其過而從諫不咈,與人爲善而從善若流也。聖賢之所以爲聖賢,只此二事而已。盡於此,則爲五帝·三王,少能於此,則爲漢祖·唐宗,萬一於此,亦不至亡身覆國。然而自殷·周之衰,至于後世,能此者,落落若晨星,覆轍相望於前途,而後來者,以朽索御六馬而趨之,豈不寒心哉?世主之失德亂政,皆由於游畋酒色,昏暗懦弱。今我殿下,本無游畋之誤,酒色之荒,而天縱英明,乾剛發揮,是有五帝·三王之姿質,而絶商·周敗德之過愆也。宜其聖敬日躋於光明,而至治已趁於雍熙也。臣不敢知殿下,自視殿下之躬,其已爲堯·舜乎?臣則以爲猶未也。臣不敢知殿下,自視殿下之國,其已爲唐虞乎?臣則以爲猶未也,此無他也。殿下尙未立堯·舜之志,尙未明堯·舜之學,故輔弼尙未得唐虞之臣,賢能尙未致唐虞之盛,而法令政敎,猶未免文具而已也。若此而因循度日,牽補過歲,則殿下之所以悅耳目而安心體者,殆非虞舜之惟康而文王之以寧也。程·朱以後,儒士之進言於君者,不知幾千萬言,編進冊子者,不知幾十百編,時君未嘗領察者,非特以爲不可用而已,亦厭其煩瀆也。今臣之言殆萬矣,非特古人之糟粕而已,亦難雜無倫。固知不以上塵睿覽,但自愛野芹,含恤嫠緯。玆敢於堯·舜·禹·湯之德,竊取其切要之語,爲殿下獻,堯之允恭克讓,舜之捨己從人,禹之克勤克儉,湯之從諫不咈,文·武之明德愼罰,此是帝王之二十字符也。伏願殿下,以此審思于心,實有諸己,念念在玆,節節服行,則其所以實敬德而諴小民者,克至于祈天永命,而宗社鴻休,永無替于億萬斯年矣。臣以僻海陋儒,不識不知,而但愛君憂國之誠,根於秉彝,不能自已,私自縷列,忘其僭越,猥於今日,獲拜前席,許進蕘言,憂惶悸懼,罄憚愚誠,伏望睿裁焉。仍伏惟念臣犬馬之齒,已至七旬,氣質素弱,夙痾纏痼,登降拜揖,不能自力,以此供職,恐遂獲罪,玆敢仰恃天恩,私伸情悃。伏乞特垂矜恕,亟褫職名,使得早歸家鄕,以終天年,一息猶存之前,敢忘頌戴之祝。設令臣盡瘁從仕,襪線小才,無補衮職,請以眞西山大學衍義,先正臣李珥所編聖學輯要,爲殿下寶訣,此則眞文忠·李文成,長在殿下之左右也。環東土生靈,親見堯·舜之君,皆爲唐虞之民矣。江湖白髮,知帝力於耕鑿,魏闕丹心,安臣分於草茅,此豈非聖世溥博之化,上下同流者乎?臣無任瞻天望聖祈懇激切云云。省疏具悉。旣徵稿而得其所存矣,又賜對面敲其所抱矣。聞有十年硏究,著爲萬言封事者,又命大農而給策札矣。今見其章,誠富且贍矣。初一立志明學之奏,予庸嘉乃,予志不立也。故民志不能壹,正學不明也。故邪學不能熄,莫非予反省處。當體念。其二簡弼擧賢之奏,予庸嘉乃,以人事君,大臣之責耳。剔蔽拔茅,野無遺賢,竊有望於今日巖廊。次三·次四·次五·次六,言言剴切,切中時弊,四維之不張,莫近日若也。國綱之不振,惟是時卽然,躁競甚而士趨日卑,侈汰極則貪風日盛,無復古昔之彝憲,而稗政疵法,指不勝摟,每中夜以思,繞榻不寐,自顧初心,不覺顔發騂也。爾以遐陬疎蹤,能竭論至此,求聞所以求益也。就中大比之歲,方伯·節度·守令之薦人與科擧文體之不如法則削其榜事,令廟堂消詳稟覆,俾有導之以言之實效,爾年七十,承召上來,只令依願還鄕,則眞所謂去來何所聞見,且欲遲待計仕,有甚於馮老之郞潛,畀以一邑,得施所蘊。
傳于徐有鍊曰,繕工副奉事魏伯珪,明日政守令差送事,分付銓曹。
丙辰三月初七日辰時,上御誠正閣。諸承旨持公事入侍時,行都承旨黃昇源,左承旨成種仁,右承旨李海愚,左副承旨蔡弘遠,右副承旨尹光顔,同副承旨徐有鍊,記事官柳遠鳴,記注官金良倜,記事官吳泰曾,檢校待敎徐有榘,以次進伏訖。上曰,前忠淸監司奪符宣傳官,到營下奪符,勿往巡到所之意,分付,可也。光顔曰,無公事矣。上曰,先退,可也,昇源讀奏江華留守金履翼狀啓淸州牧大同船無弊護送事,昇源讀奏慶尙監司李泰永啓本咸陽郡反庫事。命書判付,弘遠·有鍊·海愚·種仁曰,無公事矣。上曰,竝先退,可也。上曰,入侍注書,誰也?昇源曰,柳遠鳴·韓致重矣。上曰,昨日假注書落點,非韓致重,則何爲入來,其時副望,誰也?注書詳奏,可也。賤臣奏曰,副望,卽李毅采矣。上曰,以副望落點,則何爲以首望頒布?賤臣奏曰,院吏以首望落點呼望,故以此出牌矣。上曰,原望筒持入,可也。賤臣承命出,持望筒進伏。上曰,誤爲頒布之委折知入。賤臣承命還奏曰,問于院吏,則承旨以此頒布云矣。上曰,承旨,誰也?賤臣承命出還奏曰,右副承旨尹光顔矣。上曰,萬萬駭然落點頒布,何等至重,而有此無前之駭擧乎?敎昇源曰,卿爲一院之長僚,不能檢飭,誠爲慨然。昇源曰,臣矇未致察,如是做錯,不勝惶懍矣。上曰,近來承旨擧行,專不成樣,試以今日入侍班次言之,初不整齊而入來,豈不駭然?仍命退,承史以次退出。
丙辰三月初七日午時,上御誠正閣。承旨入侍時,行都承旨黃昇源,左承旨成種仁,右承旨李海愚,左副承旨蔡弘遠,右副承旨尹光顔,同副承旨徐有鍊,記事官柳遠鳴,假注書李毅采,記注官金良倜,記事官吳泰曾,童蒙敎官崔崑,以次進伏訖。上曰,崔崑進前,可也。崑進奏職姓名。上曰,爾年今爲幾何?崑曰,六十一矣。上曰,爾入薦剡,所存在何?崑曰,少業功令,今已老廢,有何所存之可以仰瀆天聽乎?上曰,顯族有誰?崑曰,同姓無顯族矣。上曰,異姓有顯者乎?崑曰,李東馨·朴祐源,爲遠戚矣。上曰,爾將留京從宦乎?崑曰,蒲柳賤質,今已衰朽,安能有從宦之望乎?上曰,爾退以文字,陳達所懷,可也。崑曰,所學空疎,實無以對揚聖敎矣。上曰,爾旣老於草野,生民之弊瘼,閭里之疾苦,必有所聞見,而可以裨益於爲治者,爾須詳細條達,以備一得之見,可也。仍命退。上曰,予聞入侍諸臣,惶汗浹背,至若近來,則以入侍爲無難,以提稟爲至易,雖以今日崔崑入侍事言之,昨日登筵,承旨全然忘了。今又筵退後,始爲微稟,予不必以臨殿爲難,而在卿等道理,豈容如許?崔崑之來待,旣在早朝,則擧無一言,纔退半日,又敢煩稟,此何紀綱,此何事體?一言以蔽之曰,不知難愼之致也。予雖涵容,卿等勿復如此。仍命退,承史以次退出。
上在昌德宮。停常參·經筵。
成種仁啓曰,大司憲徐有臣未肅拜,執義李城輔,持平姜克成在外,掌令韓興裕·吳鵬南,持平李基慶傳旨未下,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
尹光顔啓曰,判尹李得臣,知義禁申思運除拜後,過三日不爲出肅,依定式推考警責,仍卽牌招,何如?傳曰,允。
傳于蔡弘遠曰,禮房承旨馳詣昭寧園,奉審摘奸以來。
傳于李海愚曰,右承旨入侍。
黃昇源啓曰,吏曹判書沈煥之,參判徐龍輔,牌不進,推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
以吏曹參判徐龍輔,再牌不進推考傳旨,傳于黃昇源曰,更爲牌招。
傳于尹光顔曰,吏曹參判上疏入之。
傳于尹光顔曰,吏曹參判批下,牌招行公。
有政。吏批,判書沈煥之進,參判徐龍輔牌不進,參議宋煥箕在外,右承旨成種仁進。以具庠爲左參贊,權裕爲同經筵,徐龍輔爲同成均,權裕爲司圃提調,具庠爲惠民提調,鄭存中爲掌苑提調,魏伯珪爲機張縣監,鰲恩君單李敬一,李東英今加嘉義,前持平李萬運父。
以機張縣監望筒,傳于成種仁曰,七十老人,何以遠赴如機張等邑?有前程惜功名之文蔭沈象奎·林淵浩輩差送,實爲一擧兩得之政,湖南守令,有聲績文蔭倅中相換,魏伯珪,使之當日辭朝,給馬下送。
再政。機張縣監魏伯珪,玉果縣監李得養相換。
兵批,判書具㢞病,參判李太亨病,參議李東馨入直進,參知李義駿病,右承旨李海愚進。上護軍鄭好仁,大護軍鄭存中,護軍洪義榮·權裕·姜彝正·閔台爀·林道浩·洪仁浩·洪明浩,副護軍成德雨·李相璜·吳泰賢·尹東晩·朴基正·金熙朝·李尙度·李東稷·李儒慶·金孝建·姜忱·李普天·朴聖泰·金啓洛·宋民載·洪義浩·李栢然·趙宅鎭·李庚運·申耆·金樂淳·洪龍鎭·李文爀·吳文常·兪碩柱,僉知單徐英輔,以上竝單付。
以禮曹參議望筒,傳于成種仁曰,前望單子入之。
禮曹參議前望單子入之,李鼎德落點。
尹光顔啓曰,假注書李毅采,時無職名,令該曹依例付軍職,冠帶常仕,何如?傳曰,允。
李海愚啓曰,事變假注書尹致永,身病猝重,勢難察任,今姑改差,何如?傳曰,允。
尹致永改差,代以尹命烈爲事變假注書。
李海愚啓曰,事變假注書尹命烈,時無職名,令該曹依例付軍職,冠帶常仕,何如?傳曰,允。
尹光顔啓曰,玉果縣監魏伯珪,當日辭朝給馬下送事,命下矣。兩司俱未署經云,諸臺所當牌招署經,而大司諫李義綱受由,執義李城輔,持平姜克成在外,只有大司憲徐有臣一人,無以備員署經,未差之代,政官牌招開政差出,待下批仍卽牌招,大司憲一體牌招,以爲備員署經之地,何如?傳曰,前望單子入之,待下批牌招察任。
尹光顔,以弘文館言啓曰,本館上番闕直,事甚未安,校理金銑,副修撰李景溟連呈辭單,不爲行公,竝卽牌招,以爲推移入直之地,何如?傳曰,允。
臺諫前望單子入之,掌令李萬榮,持平李福潤落點。
尹光顔,以漢城府言啓曰,因刑曹草記,南學齋儒鄭履周,放逐本鄕事,命下矣。依下敎,鄭履周,京畿坡州地放逐之意,敢啓。傳曰,知道。
成種仁,以兵曹言啓曰,今十一日,羽林衛番次,而新除授番將趙崗,在外未上來云,改差,口傳差出,何如?傳曰,允。
兵曹口傳政事,以鄭汝坤爲羽林將。
成種仁,以兵曹言啓曰,訓鍊院官員入直四處直所柴油等雜費,無可方便取用,以兩空闕把定元軍中,各減二名,竝與身保布而收捧接濟事,稟達擧條。上曰,依爲之。景福宮慶熙宮,各減一名,其外各處中,量減二名草記可也事,命下矣。各所派定,皆有裁量,別無減省處,以留營軍中二名除出減番,一體收布取用,何如?傳曰,允。
成種仁,以備邊司言啓曰,前左尹權恢卒逝,今方歸葬於忠淸道結城地,而曾經二品實職,依法典,返柩時擔軍題給之意,分付所經各道,何如?傳曰,允。
成種仁,以訓鍊都監言啓曰,本局千摠李長喆,身病甚重,勢難察任,改差,何如?傳曰,允。
司鑰金光重手本,別監金道郁除下後,其代可合人擇差事,傳曰,近來別監行身,甚於捕卒·羅將,則被打於院隷,在渠可謂萬丈光焰,金道郁陞差,差備別監相換,院隷錢一兩賞給,以爲倡敢賈勇之地。
安春君疏曰,伏以,臣以蒲柳之質,素患風痰,轉成膏肓,五朔沈淹之餘,一倍添劇,胸復牽掣,叫痛吟苦,一日之間,不知昏倒之爲幾時,方在涔涔委席之中,而卽奉先蠶壇祭官名帖,驚惶震懍,罔知攸措。仍伏念臣以無似,忝在屬籍,前後恩渥,天高地厚。臣今年迫桑楡,尙未效涓埃之報,罪深辜負,若隕淵谷,至於職分奔走之事,豈敢有絲毫辭免之意,而第顧病狀危劇,無由强作,竊恐莫重將事之際,必致僨誤。玆敢不避屑瀆,疾聲呼籲於宸嚴之下。伏乞聖明,亟命變通享官之任,仍治臣罪,以安微分,千萬幸甚。臣無任云云。答曰,省疏具悉。疏辭許令該曹付標。
吏曹參判徐龍輔疏曰,伏以,臣罪關師律,罰止流竄,仰以感戴,俯以自訟,甘作荒徼之棄物,千萬不自意,聖度包涵,恩言鄭重,特地宥還,已出常格,曾未數旬,恩敍繼降,天官佐貳之銜,籌司尙方之任,甄錄自如,臣於是,惝怳怵惕,若夢非眞,實不知無狀賤臣,何以得此於君父也?噫,莫嚴者師律,莫重者國法,師無律則亂,國無法則殆。自古聖帝明王之設官任職,立經陳紀,將以制其律而不至於亂,循其法而不至於殆,如臣庸愚,濫膺戎垣之重,猥承先驅之命,師行臧否,皆其責耳。旣不能先機遠慮,隨處戒飭,又不能奉若明訓,臨事對揚,致使前古所無之擧,出於深夜倉卒之際,而淸蹕爲之遲廻,百僚莫不驚遑,苟究厥由,罪實在臣,師不以律,孰大於是?國自有法,合置何辟,而畢竟勘科,不加金木之誅,只行流竄之典,末又恕之以公罪,華貫顯膴,榮寵備至,有若微眚細過之乍罰旋滌者然。臣心惶恧,固不暇言,其於重師律嚴國法之道,果何如哉?反復思惟,悸恐冞切,新除之下,承膺無路,玆敢略暴衷懇,仰瀆崇嚴。伏乞聖明,俯垂鑑諒,亟遞臣所帶之職,仍將臣辜恩失職之罪,更加勘斷,以嚴師律,以重國法,不勝幸甚。臣無任云云。答曰,省疏具悉。卿其勿辭行公。
丙辰三月初八日未時,上御重熙堂。右承旨入侍時,右承旨李海愚,記事官柳遠鳴,記注官金良倜,記事官吳泰曾,原任直閣金祖淳,以次進伏訖。上曰,金致萬致祭祭文還給,改撰句數,限以四十句,入侍退出之前,卽爲製入,可也。賤臣承命出傳,還入進伏。命退,諸臣以次退出。
上在昌德宮。停常參·經筵。
自初昏至夜三更,月暈。
成種仁啓曰,御營廳將官來言,今日本廳軍兵,日次私習云矣,敢啓。傳曰,知道。
蔡弘遠啓曰,玉堂備員間,視事頉稟之意,敢啓。傳曰,知道。
尹光顔啓曰,玉果縣監魏伯珪,憲府則已爲署經,而諫院則只有大司諫李義綱一人,無以備員署經,未差之代,政官牌招開政差出,待下批牌招,大司諫,一體牌招,以爲備員署經之地,何如?傳曰,一司除署經下送。
傳于尹光顔曰,玉果縣監留待。
傳于黃昇源曰,都承旨入侍。
傳于黃昇源曰,都承旨退去,他承旨入侍。
傳于尹光顔曰,玉果縣監入侍。
傳于蔡弘遠曰,左副承旨入侍。
以判尹李得臣,知義禁申思運,牌不進推考傳旨,傳于成種仁曰,更爲牌招。
以吏曹參判徐龍輔牌不進推考傳旨,傳于尹光顔曰,宜令一伸廉隅,許遞。
以校理金銑,副修撰李景溟,牌不進罷職傳旨,傳于尹光顔曰,只推。
以漢城判尹李得臣牌不進推考傳旨,傳于趙鎭寬曰,更爲牌招。
以漢城判尹李得臣再牌不進推考傳旨,傳于尹光顔曰,宜令一伸廉隅,許遞。
以知義禁申思運牌不進推考傳旨,傳于尹光顔曰,更爲牌招。
以宣傳官射會單子,傳于尹光顔曰,未滿四矢人,更試十巡,又未滿四矢,以六兩一百三十步試取,試記修整。
檢閱金履永狀啓,臣於本月初六日,敬奉聖諭,馳到驪州州內面上洞里行判敦寧府事金履素所住處,則以爲,臣罪犯罔赦,孽由自作,薄勘未足相當,公議旣又迭發,逬歸鄕土,杜門血泣,每念當日之光景,不覺心魄之怔營,自分死期之將迫,惟俟金木之嚴誅。千萬不自意,誤恩曲至,沛澤洋溢,究竟於三司之啓,滌蕩其萬死之辜,爵秩依舊,恩諭渙宣,遠辱簪筆之臣,特侈敦召之禮,此實非死罪賤臣所敢承當者,聞命驚惶,情爽神癡,瞻望雲天,感涕徒逬。噫,臣之罪負,顧何如也?雖使臣工辭自明,實無一分倖逭之理,重辟不加,則國體無以尊矣,公議不泯,則臣罪固自如矣。偃息鄕廬,飮啄自在,尙非臣分之所可安,其何敢憑恃藏垢之恩私,不顧按法之輿論,處同無故,冒承恩命,重犯放恣無嚴之科哉?情窮勢蹙,蠢動無路,席藁涕泣,復犯逋慢,惟願亟降鈇鉞,以勘前日未勘之罪焉。至若偕來之擧,卽是朝家禮遇大官之事,尤豈可施之於辜負釁孽之臣乎?亦願遄命召還,無使國體重虧,賤分益悚云。臣旣狀見聖諭中,有偕與上來之敎,則不敢遽然復路之意,馳啓。傳曰,卿何若是?須念受以爲謝之意,卽日登道事,更爲傳諭,期於偕來,而十五日擧動,意謂大臣咸簉,豈可不於其前出肅乎?此意一體傳諭。
尹光顔啓曰,卽見判敦寧府使金履素所住處傳諭史官金履永狀啓,則旣違格式,且有誤書,而末端不敢遽然復路等語,尤涉未安,推考警責,何如?傳曰,允。新進尤當致愼於奏御文字,而焉敢若此?當該翰林,待其復命禁推,狀啓體段之違式,專由於畿營擧行之該然,道臣及留營都事·地方官,從重推考,以存事面,可也。
以檢閱金履永推考傳旨,傳于尹光顔曰,請推啓辭允下,仍令禁推,則承傳之下司憲府者,當下義禁府而已。旣捧推考傳旨,又捧禁推傳旨,提詢之下,漫漶煩稟,當該承旨遞差。
掌令李萬榮啓曰,臣姿質鹵莽,言議巽軟,本不合於淸朝耳目之任,而且臣於本府,已經亞憲,其在公格,豈可仍冒?請命遞斥臣職。答曰,依啓。
傳于尹光顔曰,發遣吏郞,諸執事淸齋與否,摘奸以來。
蔡弘遠啓曰,臣與同副承旨徐有鍊伴直矣,纔已遞差,伴直無人,右副承旨尹光顔,牌招入直,何如?傳曰,允。
蔡弘遠,以弘文館言啓曰,本館上番闕直,事甚未安,校理金銑,副修撰李景溟,旣有只推之命,竝卽牌招,以爲推移入直之地,何如?傳曰,允。
成種仁,以整理儀軌廳定例堂上意啓曰,堂上徐龍輔,今日又不仕進,卽爲牌招,何如?傳曰,允。
成種仁,以整理儀軌廳定例堂上意啓曰,堂上徐龍輔,時無職名,令該曹口傳付軍職,以爲仕進之地,何如?傳曰,允。牌招察任,可也。
兵曹口傳政事,護軍徐龍輔。
成種仁,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭正日相値,不得爲之之意,敢啓。傳曰,知道。
蔡弘遠,以備邊司言啓曰,卽見忠淸前監司李鼎運狀啓,則以爲本道穀簿,自來不敷,雖在常年,猶不免傾庫,荐歉之餘,民勢艱乏,分留法意,非不嚴重,而亦難膠守常規。還軍餉應加分外,留庫條中,特許從略加分,其中沿邑穀物,尤爲尠少,賑給還分,塗抹無策。除非道里遙遠之處,亦有從便轉輸之道,依近例量宜移劃事,請令廟堂,稟旨分付矣。本道每年加分之狀,輒蒙朝家許施,而今當荐歉,還戶倍多,則如是爲請,其勢固然。至於山沿移轉,自是年例應行之事,而每慮有彼願此厭,遠輸無實之患,今以仰體字恤,從便轉輸爲辭,則其必有區劃善處之道,竝依狀請施行之意,分付于新道臣處,使之爛商詳探,以有按舊圖新之效,何如?傳曰,允。
丙辰三月初九日辰時,上御誠正閣。玉果縣監入侍時,右承旨李海愚,記事官柳遠鳴,記注官金良倜,記事官吳泰曾,玉果縣監魏伯圭,以次進伏訖。上曰,尹煌致祭承旨,何日下去?海愚曰,聞十一日下去云矣。上曰,李眞望致祭禮郞,何日下去云耶?海愚曰,未及詳知矣。上曰,兼春秋出去知入,可也。良倜承命出還奏曰,禮郞已於初六日下去矣。上曰,魏伯圭進前。伯圭進前,奏職姓名。上曰,爾之精力,能不衰耗,勤於吏事乎?伯圭曰,臣偏蒙恩數,不知所達,而精神昏聵,難副分憂之聖意矣。上曰,京人每輕鄕士夫,爾能約己奉公,且威生於廉,必爲着意善治,使京士夫愧服,可也。上曰,爾鄕距玉果,幾里?伯圭曰,二百里矣。上曰,爾以赴擧之行,上京,凡幾次?伯圭曰,赴擧之行,恰爲十四年,而年年上京,始於乙酉之歲,登進士矣。上曰,其後,幾次?伯圭曰,其後不作京行矣。上曰,然則爾不赴大科乎?伯圭曰,然矣。上曰,何日發赴任之行?伯圭曰,旣伏承從速發行之下敎,今已辭陛矣,何敢一刻逗遛乎?上曰,自京距玉果,幾里?伯圭曰,六百六十里有餘矣。上曰,自京距爾鄕,幾百里?伯珪曰,九百里矣。上曰,莅民之責,不在於邑之大小,而今此除拜之意,果出於先從隗始之義,我國雖云壤地偏小,用人之道,不係於大小之別。予於此,未嘗不慨然,每欲矯革丕變而未果矣。近以收攬遠人爲權輿,爾於還鄕之日,布告鄕里,明言上意之如是,使人人有彈冠之心,邑邑起引領之思,可也。上曰,湖南道內,素著名譽之士,凡幾人?伯圭曰,道內名稱之士,已得蒙恩除職者多矣。上曰,誰也?伯圭曰,愼師俊·蘇洙中諸人矣。上曰,此外亦有可稱之士乎?伯圭曰,臣未有所聞者矣。上曰,崔崐,何如?伯圭曰,此人亦見稱於道內者矣。伯圭曰,無論文蔭武,多年積仕,始爲循序之階梯,而臣則猥荷聖恩,得除副奉事,不滿四五日,有此百里之特畀,恩數曠絶,萬無圖報之道。臣若僨誤,則徒添孤負之罪,特命遞改,是臣區區之望。上曰,爾是遠人,不知格例矣。崇品外雖資至正憲,無敢以官職辭免,陳懇於筵席,如欲辭遞,有上疏之例,而此亦三司以上所可爲者,爾則鄕人,雖或容恕,而若使臺臣登筵,則必有言矣。海愚曰,筵席事體,至爲嚴重,正卿以下,皆不得陳懇辭免,而玉果縣監魏伯圭,敢以請遞等語,肆然陳達,推考,何如?上曰,遠人不識格例,不是異事,勿推,可也。出擧條上曰,宣諭,可也。海愚讀宣諭別諭訖。伯圭奏七事。上曰,爾須善爲之。伯圭先退。海愚曰,柳尋春,今方來待矣。上曰,孝陵參奉柳尋春入侍。出榻敎尋春進奏職姓名。上曰,何日自直所出來?尋春曰,昨夕出直還來矣。上曰,爾之向日登筵,未叩所存,故使之今日來待矣。湖南蔭官,旣有以文字進者,向於南基萬,亦有所諭。爾亦退與南基萬相講,各以文字奏進,爾是生長鄕里,生民疾苦,必多熟諳,至於朝廷事務,雖不能練解,而爲治之效,無間遠近,如有所知,罄其素蘊。上曰,鄕人初登筵席,慮或有未及諦聽,注書筵退後詳諭,可也。命退,諸臣以次退出。
丙辰三月初九日申時,上御重熙堂。左副承旨入侍時。左副承旨蔡弘遠,假注書李毅采,記注官金良倜,記事官吳泰曾,以次進伏訖。上曰,先蠶壇摘奸吏郞入來乎?弘遠曰,姑未入來矣。弘遠曰,今春先農壇享祀時,宣傳官持符驗,留待城門,神位板還安後,還爲下鑰事定式矣。今番壇享,依此爲之乎?上曰,一體依定式爲之,可也。仍命退,承史以次退出。
上在昌德宮。停常參·經筵。
巳時,日暈。申時酉時,日有兩珥。自初昏至夜三更,月暈。自五更至開東,灑雨。
藥房副提調黃昇源啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。玆殿·玆宮氣候一樣,卿則不必入侍矣。
王大妃殿·惠慶宮·中宮殿,藥房口傳問安。答曰,知道。
成種仁啓曰,大司憲徐有臣未肅拜,執義李城輔,持平姜克成在外,掌令二員未差,持平李福潤呈辭,監察茶時之意,敢啓。傳曰,知道。
黃昇源啓曰,卽見進賀正使判中樞府事李秉模所到處傳諭史官徐俊輔狀啓,則不書職銜,有違格式,原狀啓今方還下送,而不審之失,不可無警,推考,何如?傳曰,允。
傳于黃昇源曰,諸承旨持公事入侍。
傳于李海愚曰,右承旨入侍。
以校理金銑,副修撰李景溟,牌不進罷職傳旨,傳于李海愚曰,只推。
蔡弘遠書啓,臣傳香後依聖敎,與初獻官,進詣神室,陪奉神位版,至先蠶壇奉安後,壇上奉審則無頉,祭物·祭器·祭井看審則精潔,諸執事進排官及樂工樂生佾舞摘奸則無頉,臣仍留享所,待將事還奉神位後,復命之意,敢啓。傳曰,知道。
尹光顔,以二所巡廳言啓曰,去夜二更四點量,犯夜人內官張漢得執捉,何以爲之?敢稟。傳曰,令金吾堂上,嚴杖究問犯禁委折,捧供以聞事,分付。
李海愚啓曰,禁府都事來言,犯夜人中官張漢得,嚴杖究問犯禁委折,捧供以聞事命下,而判義禁沈頤之,同義禁曺允大·韓光近,俱有身病,知義禁申思運未肅拜,不得擧行云,竝卽牌招,以爲擧行之地,何如?傳曰,竝許遞。
尹光顔,以吏曹言啓曰,卽接慶尙監司李泰永移文,則副司勇張胤宗,所抱貞疾,積年沈痼,雖當日候和暖之時,萬無强策登程之望,所帶軍職,依傳敎減下之意,枚移該曹云矣。張胤宗實病,旣難上來,副司勇之銜,減下,何如?傳曰,允。
蔡弘遠,以弘文館言啓曰,本館上番闕直,事甚未安,校理金銑,副修撰李景溟,旣有只推之命,竝卽牌招,以爲推移入直之地,何如?傳曰,允。
尹光顔,以成均館同知館事意啓曰,四學學製,分四等設行,而若有過限之事,則當等季朔旬間,以限內不得爲之,自本館草記事,曾已定式矣。卽接四學牒報,則兼中學敎授李始源,兼東學敎授林漢浩,兼西學敎授金銑,俱有身病,兼南學敎授趙德潤,奉命在外,當等學製,俱不得設行云,令政院稟旨擧行,何如?傳曰,允。
以宣傳官未滿四矢人更試單子啓判付內,名以武臣,不知操弓,則此輩焉用,三試之後,僅免於未滿四矢,極爲駭然,更令試取,近於苟且。令兵判,爲先嚴棍十度後,依新出身例,西北邊地赴防,今科赴防者,只是一人,甚爲草草,兼以此輩代充,以增額數爲旀,南志復外,柳葉箭十巡番番二十矢,鐵箭番番百三十步,騎芻番番三中,此三技中雖一技,如彼成功,然後狀聞分揀,其前雖髮至皤皤,毋敢踰鐵嶺浿江事,分付西北帥臣處事,亦令兵判知悉爲良如敎。
尹光顔,以兵曹言啓曰,宣傳官去正月朔三次射會未滿四矢人更試單子,判付內,名以武臣,不知操弓,則此輩焉用,三試之後,僅免於未滿四矢,極爲駭然,更令試取,近於苟且。令兵判,爲先嚴棍十度後,依新出身例,西北邊地赴防,今科赴防者,只是一人,甚爲草草,兼以此輩代充,以增額數爲旀,南志復外,柳葉箭十巡番番二十矢,鐵箭番番百三十步,騎芻番番三中,此三技中雖一技,如彼成功,然後狀聞分揀,其前雖髮至皤皤,毋敢踰鐵嶺浿江事,分付西北帥臣處事,亦令兵判知悉爲良如敎事,命下矣。依傳敎,宣傳官李貞坤·南志復·李亨謙·金植,各嚴棍十度後,李亨謙·金植,平安道江邊分防,李貞坤·南志復,咸鏡道六鎭分防,竝卽今日發送,而到防卽時,南志復外嚴飭肄射事,以傳敎內辭意,各該道帥臣處,行移分付之意,敢啓。傳曰,知道。
成種仁,以義禁府言啓曰,因二所巡廳啓辭,去夜二更量犯夜人內官張漢得,令金吾堂上,嚴杖究問犯禁委折,捧供以聞事,命下矣。張漢得拿囚之意,敢啓。傳曰,知道。
丙辰三月初十日辰時,上御誠正閣。諸承旨持公事入侍時,行都承旨黃昇源,左承旨成種仁,右承旨李海愚,右副承旨尹光顔,記事官柳遠鳴,假注書李毅采,記注官金良倜,記事官吳泰曾,原任直閣金勉柱,以次進伏訖。上命讀奏各房公事,光顔讀奏忠淸監司李鼎運狀啓巡審事,離營事,學錄金喆修病親呈辭事,昇源讀奏咸鏡監司趙宗鉉啓本吉州牧反庫事,江原監司李秉鼎啓本伊川府反庫事,種仁讀奏武兼李國世病親呈辭事,咸鏡監司趙宗鉉啓本舊還上畢捧事,京畿監司金文淳啓本時囚罪人等同推刑訊次數開錄事,咸鏡監司啓本罪人禹光德等安邊等到配事,江華留守金履翼狀啓頒敎文祗受事,開城留守李冕膺狀啓頒敎文祗受事,廣州留守徐有隣狀啓頒敎文祗受事。上命書判付。上曰,各道放未放,毋以成冊爲之事,曾有下敎,而今此成冊登聞,有違申飭之意。若自備局,如是行會,則責在備局行會,而該道不能奉行,則當自備局,請罪監司,此意言于有司堂上李時秀,可也。上命書傳敎曰,禮房承旨傳香,與初獻官,進詣神室,陪奉神位版,至先蠶壇奉安後,奉審摘奸以來,還奉時亦依先農壇祭享禮爲之。又命書傳敎曰,禮房承旨馳詣宣武祠,奉審摘奸以來。上曰,禮房旣進壇享,吏房以代房進去,可也。上敎光顔曰,宣武祠修掃事,曾有申飭,而每因其守直之不能擇人,輒致廢蕪,奉審後庭廡墻垣,一一遍審以來,可也。光顔曰,故參判洪景輔家致祭文,以知製敎不備,故尙未撰進,而今則日字已迫,何以爲之?上曰,知製敎中蒙敍人錄入,可也。上曰,尹煌致祭文,誰爲撰進,而何尙不入啓耶?泰曾曰,李勉兢製進,而今日當書入云矣。上敎種仁曰,承旨纔解嶺邑之符,南農消息,必有入聞者,今年麥事,將何如云耶?種仁曰,果聞嶺麥,雖或有凍損處,亦將不至於失稔云矣。上曰,然則比畿內得差勝耶?承旨所住,又是畿內,諸處秋牟之立苗,必皆目擊,果將,何如?種仁曰,麥農不在於立苗之疎密,專在於成實之如何。秋牟雖經正月之寒,猶不至於專損,春牟雖緣雨水之頻數,播種愆期,而下種處則今方茁茂云矣。上曰,正月之寒,挽近所無,近日亦多寒冷之時,花信猶杳然矣。種仁曰,三南竹田,聞多凍損,可知春寒之無前矣。上曰,以竹田長養事,曾有申飭,果能有效否?種仁曰,嶺南之竹,本不如湖南之盛,而朝令以後,邑宰·鎭將,相戒禁斫,有成苞之益矣。上曰,扇子之短樣,亦有定式,此亦大益於竹政,未知目下奉承耶?種仁曰,扇竹之必用長節,固是巨弊,今此定制之後,人皆奉承之不暇,何必復用侈靡之制哉?但前所造置者,未必不多,旣成之物,不可復毁,今年則或有混用之慮矣。上曰,但不欲自今新造耳。舊製混用於今明年,亦何足怪也?上曰,楮田申飭,不下於竹田,而亦能有實效云耶?種仁曰,楮之爲物,非種之平田也。不過田塍崖谷之間,仍以種之,而民亦無以此爲業者,故其效則楮不如竹矣。上命退,諸臣以次退出。
丙辰三月初十日午時,上御便殿。右承旨入侍時,右承旨李海愚,記事官柳遠鳴,記事官吳泰曾,以次進伏訖。上曰,定例堂上入侍。出榻敎賤臣承命出傳,與廣州留守徐有隣,定例堂上徐龍輔,偕入進伏。命書傳敎曰,十三日咸興·永興本宮衣幣香燭奉詣時,當親傳,前一日齋宿,皆依昨年例爲之,該房知悉。命退,諸臣以次退出。
上在昌德宮。停常參·經筵。
自開東至巳時,灑雨下雨。自申時至人定,灑雨下雨,測雨器水深一寸四分。
成種仁啓曰,大司憲徐有臣未肅拜,執義李城輔,持平姜克成在外,掌令二員未差,持平李福潤呈辭,監察茶時之意,敢啓。傳曰,知道。
蔡弘遠啓曰,因成均館草記,四學春等學製,兼中學敎授李始源,兼東學敎授林漢浩,兼西學敎授金銑,俱有身病,兼南學敎授趙德潤,奉命在外,俱不得設行,令本院稟旨擧行事,允下矣。李始源·林漢浩·金銑,限內不得設行,依定式禁推傳旨捧入,趙德潤奉命在外,合有變通之道,何以爲之?敢稟。傳曰,竝遞差,在外者許遞。前望單子入之。
成種仁啓曰,昨日先蠶壇享所塡祝時,初獻官安昌君姓名,當爲具書,而大祝不書姓字,雖卽釐正,莫重享禮,如是做錯,萬萬未安,當該大祝韓用鐸,不可以事過而無警,從重推考,何如?傳曰,允。
傳于李海愚曰,右承旨入侍。
傳于成種仁曰,左承旨入侍。
以校理金銑,副修撰李景溟,牌不進罷職傳旨,傳于成種仁曰,只推。
以監軍單子,傳于李海愚曰,昨日監軍爲之。
傳于蔡弘遠曰,明日出宮門路,以協陽門爲之。
承旨前望單子入之。金翰東·崔獻重落點。
黃昇源啓曰,明日齋宿,承旨當爲備員,而右承旨金翰東,同副承旨崔獻重俱在外,合有變通之道,何以爲之?敢稟。傳曰,許遞。前望單子入之。
承旨前望單子入之。李亨元·李義鳳落點。
注書柳遠鳴病代,以具得魯爲假注書。
以校理金銑,副修撰李景溟,牌不進罷職傳旨,傳于李海愚曰,只推。
以慶尙監司李泰永啓本才行表著人姓名年歲開錄事,傳于李海愚曰,七十州幅員之廣,經明行粹,有德行有才藝,下此鄕黨之稱美以一能者,果止是三人,而三人者,亦果道內七十州之無異辭第一翹楚乎?況向下飭敎,何等截嚴,則其所擧行?若是泛忽,極爲駭然,薦目還下送,更以他儒,多數薦擧,各於人名之下,書以行義文學才能及可合著稱之實蹟,仍以世派居住,懸註修啓,切勿更循年例道薦之套習事,令該曹別關,嚴飭該道。
成種仁,以弘文館言啓曰,本館上番闕直,事甚未安,校理金銑,副修撰李景溟,旣有只推之命,竝卽牌招,以爲推移入直之地,何如?傳曰,允。
李海愚,以吏曹言啓曰,卽接通禮院所報,則明日齋宿時,左右通禮,不可不備矣。右通禮未差之代,口傳備擬以入之意,敢啓。傳曰,知道。
吏曹口傳政事,以申禹相爲右通禮。
成種仁,以兵曹言啓曰,纔因黃海監司徐邁修狀啓,道內各邑宣薦出身搜訪論列事批旨內,平山禹尙度,宣薦越薦,近四十年,尙未得一命,宜有齎鬱之歎,除取才先付一內,卿其召見草記事,命下矣。禹尙度今已上來,故臣招見其身手,則鬢髮雖白,氣力尙健,爲人亦頗近可矣,敢啓。傳曰,待窠收用。
檢閱金履永狀啓,臣於本月初十日,敬奉聖諭,傳諭于行判敦寧府事金履素所住處,則以爲臣之罪負,臣旣自知,則恩命之下,安敢自引私義,以益其逋慢之誅,而第臣罪戾旣重,無路轉動,縮伏惶隕,靡所措躬,不自意恩諭荐降,至以十五日簉朝爲敎,臣於此,感泣震越,不暇量度,方將冒沒前進,待罪江外云,大臣今旣登程,臣亦隨往之意馳啓。
假注書徐俊輔狀啓,臣本月初四日,伏奉聖敎,初八日,馳往傳諭于回還謝恩兼進賀正使行判中樞府事李秉模所到處黃海道鳳山郡山壽院是白乎則,以爲幸賴聖恩,一行穩旋,京國漸近,瞻依益切,不意史官,遠臨路次,傳宣聖旨,追軫旣往之行役,更令其驅之無疾,溫音鄭重,德意藹然,恩榮所被,道路生輝,相顧莊誦,無任感祝之至。今方按站前進,以爲旬後復命之計云矣。臣則自此,仍爲前進,先期復命計料爲白乎旀,緣由馳啓。
丙辰三月十一日卯時,上御便殿。右承旨入侍時,右承旨李海愚,記事官柳遠鳴,記注官金良倜,記事官吳泰曾,以次進伏訖。上曰,左副承旨入侍。賤臣承命出傳,左副承旨蔡弘遠進伏。命書榻敎曰,禮房承旨入侍。命海愚,書公事判付訖。仍命退,承史以次退出。
丙辰三月十一日午時,上御重熙堂。左承旨入侍時,左承旨成種仁,假注書李毅采,記注官金良倜,記事官吳泰曾,以次進伏訖。上命書傳敎曰,在外承旨許遞,與未差之代,前望單子入之,待下批牌招察任。又命書傳敎曰,南奉朝賀家致祭禮官,則朝遣閣臣事,分付。又命書傳敎曰,四明何日?孺慕難抑,況欲仰慰慈宮之心,則尤豈已之乎?且況科甲之重回,上舍之聯名,在他人,猶可謂稀貴,在於奉朝賀處地,而此日此侑,其可獨闕乎?予心愴感,無以爲喩,十五日洪奉朝賀家,亦爲致祭,祭文當親撰,以此,分付。仍命退,承史以次退出。
上在昌德宮。停常參·經筵。
上詣摛文院,入堂內後,內閣·政院·玉堂·藥房口傳問安。答曰,知道。
蔡弘遠啓曰,大司憲徐有臣未肅拜,執義李城輔,持平姜克成在外,掌令二員未差,持平李福潤呈辭,監察茶時之意,啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
成種仁啓曰,今日齋宿,承旨當爲備員,而右承旨李義鳳,不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,鄭尙愚落點。
傳于李海愚曰,十五日次對,進定於今日。
李海愚啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
具得魯改差代,洪奭周爲假注書。
傳于成種仁曰,左承旨爲軍士房。
專于蔡弘遠曰,左承旨爲禮房,右副承旨爲軍士房。
傳于鄭尙愚曰,當該司謁,令攸司科治。
傳于李亨元曰,大臣·備局堂上引見。
傳于李海愚曰,回還三使臣入侍。
以慶尙左兵使李潤謙海毒尙未淸淨,生熟鰒進上,不敢循例封進,惶恐待罪事。傳于成種仁曰,勿待罪事,回諭。
成種仁,以都摠府言啓曰,今日入直內三廳武兼禁軍及軍兵等,當爲中日習射,而摛文院齋宿相値,不得爲之之意敢啓。傳曰,知道。
丙辰三月十二日辰時。上詣摛文院齋宿。大臣·備局堂上引見入侍,進賀回還使臣入侍時。行都承旨黃昇源,行左承旨李亨元,左副承旨成種仁,右副承旨李海愚,同副承旨蔡弘遠,假注書具得魯·李毅采,記注官金良倜,記事官吳泰曾,事變假注書尹命烈,二直提學李晩秀·金勉柱·尹行恁·金祖淳,直閣李始源,原任待敎徐有榘,以次侍立訖。上具翼善冠·衮龍袍,乘輿出宣化門·協陽門,由肅章門·進善門,至摛文院,降輿升堂。上曰,扈衛別將·禁軍番將汰去。出榻敎上曰,次對引見。賤臣承命出傳,與右議政尹蓍東,上護軍金持默·李柱國,禮曹判書閔鍾顯,吏曹判書沈煥之,戶曹判書李時秀,知訓鍊李敬懋,行護軍徐有大·李漢豐·徐龍輔,刑曹參判趙鎭寬,修撰金熙采,以次進伏訖。上曰,左承旨爲軍士房。蓍東進前曰,移蹕勞動,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,春序已暮,日氣尙寒,花信杳然,史官亦足書之矣。蓍東曰,正月之寒,天下大同云。花氣之蕭索,無足怪矣。而朝看北岳,則又有雪色矣。上曰,雪亦非其時矣,雨暘不時,予甚憂慮,故次對進定於今日矣。蓍東曰,近者井泉,頗多涸處矣。昨日之雨甚洽,今當百穀始播之時,亦或有潤物之功矣。上曰,春寒如此,麥事可憫。蓍東曰,備堂座目,訓將職銜,以兼知訓鍊書入,臣之不察之失,伏不勝惶恐矣。上曰,知訓鍊,非實職乎?果是實職,則當不書兼字,若是兼職,則座目當書護軍,而知訓鍊,則似不書矣。蓍東曰,無實職則知訓鍊爲實職,有實職則知訓鍊,爲兼職云矣。上曰,然則將臣,亦何不察也。兵判考經國大典以入,可也。上曰,訓鍊之於武臣,誠華職矣。古有武學,故朱子嘗爲武學敎授,而我朝梁誠之疏,有可考矣。自武學之廢,改以訓鍊院,蓋非久矣。蓍東曰,誠如聖敎矣。上曰,近因訓鍊院修改事思之,若建武成廟,則武學可以大備,而此誠閑思漫量也。蓍東曰,聖敎誠不勝欽仰矣。上曰,朱子嘗謂,諸葛孔明,庶幾禮樂,蓋孔明,實合從享於文廟矣。蓍東曰,澹泊明志,寧靜致遠八字,大有功於後學,故故重臣金萬重,嘗以爲孔明,從祀文廟宜矣。而皇明嘉靖年間,亦嘗從享於文廟矣。上曰,武臣亦何可徒尙弓馬乎?蓍東曰,郤穀之詩·書,杜預之春秋,古稱名將,然則將臣,亦不可少忽於詩書禮樂,而眞箇武略,不在弓馬矣。蓍東曰,向以羅里餔句管堂上事,始知徐龍輔·趙鎭寬之以世嫌不相見,以臣愚見,龍輔似過矣。上曰,其所以爲世嫌者何事也。蓍東曰,此不過監司之罷黜守宰事也。以此而世世爲嫌,已是過當,而揆以公體,亦不當如是矣。上曰,意其有難强之事,姑不提飭矣。卿言如此,當申飭矣。因命書傳敎曰,嫌路之太廣,亦關朝體世道,至於宰臣徐龍輔之與趙鎭寬,不欲作僚,尤無所據。今聞大臣言,羅里餔句管堂上差下之後,亦復逡巡云,早欲提飭而未果。當該句管堂上徐龍輔,從重推考,牌招申飭行公。蓍東曰,卽見平安監司金載瓚狀啓,則枚擧義州府尹沈晉賢牒報,以爲本府春牟,爲六千七百四十七石零。此是半留半分之穀,而半分之耗,年年增加,民多受弊。限三千石,以小米相換,餘牟三千七百四十餘石,折半還分,則可無計戶勤分之弊。春牟元數中三千石,自今秋準折換奉事,請令廟堂,稟旨分付矣。以牟換米,外面雖似兩便,而今秋年事,未可預料,耗條退等,亦有多則生弊之慮,所請三千石,限折半許令以田米依準折,待秋換捧之意,分付,何如?上曰,依爲之。出擧條蓍東曰,前因東萊府使尹長烈狀啓,倭館東大廳行廊修理事,覆啓許施矣。卽見慶尙監司李泰永狀啓,則枚擧該府使尹長烈牒呈,以爲館所修改處摘奸後,材瓦鐵物,從實磨鍊,成冊修補。而所入物力,則丁亥東行廊重修時用下,爲六千三百七十兩,丙午西行廊改建時用下,爲一萬三千六百十四兩,而東行廊重修,今爲三十年之久。目下事役,無異新創,參互兩年已行之例,折衷磨鍊,則所入之數,假令爲九千有餘兩,然後庶可完役,請令廟堂,趁卽稟處,材木,萊府近處松田中,不合船材者斫給之意,統制使處,亦令廟堂,稟旨,分付矣。今此倭館東行廊重修之役,已過二十五年之限者,爲五年矣。濱海卑濕之地,累經修改之處,故頹圮朽傷,役處浩大。雖曰重修,無異新創,九千兩許劃之請,營府必有往復商量而然,所入物力,儲置米之許貸,記付錢之白給,雖云已例,俱有弊端,今不可擧論,萊府公木一百五十同作錢餘剩條,每年爲二千二百兩零,限年劃付,卽是近例之可按行者,今亦依此,限四年取用,而此是逐年剩餘,則有難一時辦出,先以濟民南倉錢中九千兩,如數許貸,使之每年還充,則役事可卽經紀。公貨又不見縮,似爲兩便之道。材木則酌定容入,亦已枚報本司矣。萊府近處松田中,風落自枯及不合船材者斫給。陸運則監董官,擔當擧行。水運則用附近兵船載去,沙格糧米,依例以儲置米會減。而左沿材木,每患不足,自前多以右沿許斫,以此一體分付于嶺南道臣及統制使處,何如?上曰,依爲之。出擧條上曰,魏伯珪疏見之乎?蓍東曰,多有開眼處,而適未及詳見矣。上曰,忠淸監司林濟遠辭陛時,深以麥事爲憂,而且云民戶,十室九空,果如其言,則豈不憫哉?蓍東曰,濟遠所奏,似有過中者矣。雖以道路上目擊言之,閭閻到處撲地,臣則以爲土不加闢,而生齒則日繁矣。上曰,予聞壬辰以前,自城中至江外,人家極爲櫛比云。而挽近以來,昔之櫛比者,太半空疎,亦豈可謂之戶口增乎?蓍東曰,大同創行之前,外邑吏屬,彌滿京城,經閱歲月,故買室仍居者,不勝其多。其時江外人家之櫛比,亦事勢之所然也。上曰,生之者衆,食之者寡,則財恒足矣。而今則生之寡而用之衆,奢侈日甚而生民日悴,豈非大加憂念處乎?蓍東曰,聖王御宇,治法政謨,惟當以節用而愛民五箇字爲要道,近日奢侈之弊,非但衣服,而飮食之爲費,有甚於衣服矣。惟願聖躬,親自崇儉,以圖丕變焉。上曰,卿若隨事交勉,力所及處,予豈不加意乎?予以爲導率之方,莫若得寸而得尺,漸摩以進,期有成效,近日人心不古,侈靡相尙,百物騰踊,而不知爲戒,轉相僭汰踰制,其弊將至於紀綱陵夷,貴賤混淆,國不得爲國,詩云東人之子粲粲衣服者,不幸近之矣。昨春一宰臣疏後,果有改觀之效乎?予每念及於此,不覺坐以待朝也。若不大加飭勵,隨處節納,則其將若之何哉?卿等須亦善爲曉諭,先自宰列近侍,逮至閭巷匹庶,期有觀感之效,以爲對揚之方,可也。雖以章服言之,朝士之必服甲紗者,不踰三十年矣。甲紗自尙衣院求之,亦難得,豈不至貴乎?單紗亦非可服之物,其輕脆難久,無異生綃矣。大抵近來弊風,恥爲人笑,故必欲倣效,轉相務勝,若以人之笑之,不以爲恥,則國其庶乎?夏書云,朽索之御六馬,今日之所可凜然,奚特朽索御馬之比哉?予嘗見故相臣李福源爲弼善時,服藍色章服,戶判必知之矣。自今以後,四品以上服藍色,或與草綠通用,似爲便好矣。蓍東曰,曾見朝臣畫像,多有藍色章服矣。柱國曰,近來軍門將校之所着軍服,皆以大緞甲紗等屬造作,以苧布三升爲之者,未嘗有之。俗習已痼,轉相效嚬,其在尙儉之道,宜有飭禁之政,從今以往,各軍門將校軍服,以苧布三升等屬,使之造着。而若其已着緞紗之屬,一切禁止,則恐有繹騷之端,此則許其服着,勿令復造。且以尾箭言之,不過華飾,亦近糜費,此後則將校之尾箭,依駕前駕後例,一倂祛之,恐合事宜,敢此,仰達矣。上曰,諸將臣各陳所見,可也。禁衛大將李敬懋曰,各營門校屬,三升與苧布軍服,不但賤薄而不肯着,亦有所不敢而然,今若定式以緞紗苧升,惟意所欲,則實合各隨其力,方便辦備之道,而將校之尾箭,旣無意義,徒歸糜費,一竝除之宜矣。摠戎使徐有大曰,戎裝之華侈,漸至務勝,實爲軍校糜費之方,三升苧布等軍服,曾或着之之狀,臣亦見之矣。此後則大緞甲紗,更不改造,尾箭亦爲除之,則於軍校,可除爲弊之端矣。壯勇大將金持默曰,訓將以軍服尾箭等事,旣已詳陳,臣意,亦無異同矣。御營大將李漢豐曰,臣亦別無他異見矣。兵曹判書具㢞曰,諸將臣所陳,俱有意見,臣豈有他議乎?上曰,大臣之意,何如?蓍東曰,今我聖上,深憫軍裝之太侈,糜費之難繼,自近臣侍衛之服着,必欲祛奢從儉,而諸將臣所奏,又先以各軍門校屬軍服之三升苧布,箇箇之去尾箭爲請,齊聲無異辭,可知爲大同之論,臣亦欽頌贊成而已,無他可以仰達者矣。上曰,依訓將議爲之,大抵奢侈之弊,莫甚於互相效嚬,以爲時體而打成一片也。衣狐貉者,非不侈矣。間有弊縕袍之人,則非奢也。苧衣綿袴,脗然一色,人人鮮新,則是謂侈也。營校軍服,旣欲從儉,則先從別軍職·宣傳官等大緞·甲紗·單紗隨節改着之侈風,而嚴禁爲可,別軍職則新除,例有尙方賜給大緞軍服次,以此一件,通四時服着,固無不可,至於宣傳官之倣效別軍職,空然隨節改着之弊,在所痛禁,有緞件者,雖夏着緞,有紗件者,雖冬着紗,然後實爲端本之政,爲先以此嚴飭,期於一洗弊習之地,可也。出擧條上仍敎柱國曰,卿之孫,具章服三領,隨節換着,卿須切禁,毋以侈風示人,可也。上曰,近日朝著,不成規模,目下急務,莫若爲長遠之慮,予之所恃,惟大臣而已。相業之業字,卽成事成功之義也。予之求助於卿者,實在於立定規模,成就事功,無論大變小變,而必也見信於民,然後可以贊君德而做相業,卿其勉之。蓍東曰,臣之爲人,萬萬不似,猥忝秉軸,每以有君無臣,中夜惶歎,及承今日之下敎,不覺感涕之被面矣。上曰,國家四十年前,朝多碩輔,三十年間,間或有之。二十年來,遂成寥寥,至於國榮之滓穢風敎而極焉,則國家之得有今日,亦云幸矣。八年費心,而纔得左相,又八年而纔得卿來,卿若於向來,出而浮沈於世,則難保其成就。今日之人望,此後八年,又安得如卿者乎?蓍東曰,禁府文案,以特敎,有所割出者云。凶逆如國榮·在簡,而其罪名,豈可割去而蕩滌之乎?上曰,外面看之,則雖似未穩,而予亦有所據矣。國榮之臺啓律名,卽是孥籍,而金吾所在文書,不過歸還田里,歸還旣非罪名,則尙今留置金吾,實無意義,李在簡之罪,因左相及金奉朝賀疏始知之,而旣不一問,在道徑殞,則加以極律,終涉法外,不然則予豈爲此耶?蓍東曰,榮·簡罪名,難容於覆載之間,大書特書,有何不可,而特使割去,以屈王法乎?其時禁堂李鼎運·宋鍈,聞其事實,元非掩置云矣。頤之曰,金吾文案比臺啓,縱有輕重,而罪名發端,賴有此紙,決不可割去矣。況在簡事,金吾文案與臺啓,無甚輕重乎?煥之曰,榮·簡事,大臣已奏達,而臣竊以爲王府丹書割去之聖敎,實爲萬萬過擧矣。豈可使凶賊輩罪名,一朝蕩然,無所徵乎?且金吾堂上疏,政院以禁令不受,承旨之奉下敎阻搪,設或有據,而至於守門將近仗軍士院吏司謁之自下阻搪恐無如許國體矣。上曰,後弊則果有之矣。煥之曰,雖有割去之下敎,金吾堂上,決不可奉承而擧行者也。亟收成命,恐合事宜矣。亨元·種仁曰,王府無丹書,則亂臣賊子,何所懲畏乎?區區憂愛之忱,願從大臣重臣所奏,以扶國綱焉。上曰,遂事勿說,可也。仍命退大臣備堂。上曰,三使臣進前,李秉模·徐有防·柳畊,以次進伏。上曰,卿等萬里行役,無事往返,可幸。秉模曰,日氣不調,早朝移蹕,聖體,若何?上曰,一樣矣。秉模曰,臣出疆多月,久未承候,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,元子宮氣候萬安乎?上曰,好在矣。上曰,使行之必趁歲前入去,蓋是慶賀之意,而彼人亦能曉得乎?秉模曰,若於歲後入去,則必爲無色矣。上曰,太上皇筋力,一向康健乎?秉模曰,然矣。正月旬間,可謂無前劇寒,而幸圓明園,日出前出宮,屋轎只是兩面琉璃窓,無一毛帳之取煖,而少無寒慄之意,語音亦甚洪亮,不似九十歲老人矣。上曰,新皇帝,仁孝誠勤,譽聞遠播云,然否。秉模曰,狀貌和平灑落,終日宴戲,初不遊目,侍坐太上皇,喜亦喜,笑亦笑,於此有可知者矣。伏聞有謝恩使停止之命,冊封奏請,若不於今年爲之,則使行之不爲入去,誠便當矣。上曰,以此命右相入侍矣。謝恩之送使,旣因皇勅停止,而若待冬至例遣之行,則亦太遲遲,廷議或以爲趁聖節送使,兼修謝恩之例爲當云。而此亦不可不商量處,蓋上皇聖節,旣不送使。且今年聖節,異於周甲,而只於新皇帝聖節,創開新例,亦涉如何,傳位大事也。節次甚簡,全無張大之擧,使臣則不必別遣,而節使稍早入送,似好矣。上曰,謝表,何以爲之乎?秉模曰,臣亦屢問於彼中,則以爲不必各各爲之,只云皇上睿覽,或云皇帝陛下,則太上皇帝·新皇帝,自當見之云。而此亦不分明知委,蓋太上皇,諸凡事務,不欲異於前日,故自下擧行,甚難云矣。上曰,規模則雖欲省約,而在下則事面,豈不難處乎?若於表式,只云皇上睿覽。或曰皇帝陛下則欽惟句,何以爲之乎?不可不入送齎咨官,以不送謝恩使緣由別咨,而其間表式擧行,自下知來,似好矣。秉模曰,軍機定例,非久欲出送云,少徐徐入送,似好矣。上曰,不可不爛商處之,卿等筵退,深思善處之道,可也。仍敎晩秀曰,別咨文,已爲構出乎?晩秀曰,草本構出,而更觀回咨,以爲釐正計矣。命退,諸臣以次權退。
上在昌德宮。停常參·經筵。
未時申時,日暈兩珥,自初昏至夜四更,月暈。
內閣·政院·玉堂·藥房口傳經宿問安。答曰,知道。還內後,內閣·政院·玉堂·藥房口傳問安。答曰,知道。
蔡弘遠啓曰,大司憲徐有臣未肅拜,執義李城輔,持平姜克成在外,掌令二員未差,持平李福潤傳旨未下,監察茶時之意,敢啓。傳曰,知道。
傳于成種仁曰,左承旨入侍。
傳于成種仁曰,十五日景慕宮望祭當親行,執事官齋宿,則依近例,只於齋所致齋,百官陪享,而亦於明日,淸齋一宿,出還宮,由逌瞻門,該房知悉。省牲省器,依例磨鍊事,分付該曹。
傳于成種仁曰,廟宮享祀親行,則雖非四時及臘,皆用大享例,自是禮典所載,近於宮享朔望,以省約之意,權用酌獻之儀,再明日望祭親行時,依禮文,用樂用太牢,齋令已下敎,而肄儀,亦依齋令例用酌獻,禮儀除之事,分付。
李海愚啓曰,景慕宮望祭親祭祭文,當爲製進,藝文提學具庠,卽爲牌招,何如?傳曰,齋所牌招。
吏曹口傳政事,以李致中爲分內局提調。
傳于李海愚曰,以驪陽宅內賓,隨其曾祖母府夫人,姑母貞敬夫人,及覩昔日此年,而至今巋然,惟故參判洪樂仁妻貞夫人閔氏而已,事甚稀貴,令該曹,衣資食物,優數輸送於再明日,而仍令戶郞存問,觀於堂後日記,府夫人入闕後數日,閔文忠,又與其子登筵,恩數之逈越,至今詳載。且況丙辰元朝,文忠筵奏,可謂先正後一人,豈勝感歎,驪陽府院〈君〉內外故奉朝賀閔鎭遠家,同日致祭,祠版在於驪州云,今日受香,祭文則承旨知製敎乏人,以內閣知製敎製進。
傳于黃昇源曰,再明日致祭諸家,皆於齋所,傳香事,分付。
傳于黃昇源曰,闕里志·闕里文獻考·幸魯盛典等冊及聖蹟·聖林·聖廟圖三本,孔氏碑八本,建寧熹平碑·禮器碑各三本,五鳳碑一本,貿納譯官尹得運加資。
檢閱金履永書啓,臣敬奉聖諭,傳諭于西部龍山坊東門外契行判敦寧府事金履素所住處,則以爲臣聞命惶隕,不暇揆度私義,竭蹶前進,今方來伏江外,而衝冒風雨,宿疾添劇,昏瞀不省之中,忽伏奉史官傳宣聖諭,曲諒自處之義,開示進身之路,有若提撕,惟恐虛徐,以臣罪負,得此溫諭,感泣周皇,益不知措躬之所,謹當收召神精,冒入文字,恭俟處分云矣,敢啓。傳曰,知道。
鄭尙愚啓曰,卽者敦寧府錄事來言,判敦寧金履素,今方入城云,係是大臣去就,敢啓。傳曰,知道。
傳于鄭尙愚曰,領敦寧家,遣御醫看病。
以金履永禁推傳旨,傳于蔡弘遠曰,分揀。
傳于成種仁曰,吏曹參判前望單子入之。
吏曹參判前望單子入之,黃昇源落點。
李海愚啓曰,明日動駕,承旨當爲備員,都承旨未差之代,政官牌招,開政差出,何如?傳曰,前望單子入之,待下批牌招察任。
承旨前望單子入之,趙鎭寬落點。
傳于鄭尙愚曰,刑曹參判前望單子入之。
刑曹參判前望單子入之,李亨元落點。
李海愚啓曰,臣與左承旨李亨元伴直矣,纔已移拜刑曹參判,伴直無人,左副承旨蔡弘遠,所當牌招,而拘於廳規,不得請牌,何以爲之?敢稟。傳曰,牌招。
傳于成種仁曰,承旨前望單子入之,待下批牌招察任。
承旨前望單子入之,閔台爀落點。
李海愚啓曰,右副承旨蔡弘遠,牌不進罷職傳旨今方捧入,而伴直無人,左副承旨李海愚,所當牌招,而拘於廳規,不得請牌,何以爲之?敢稟。傳曰,牌招。
以右副承旨蔡弘遠,牌不進罷職傳旨,傳于李海愚曰,許遞。
李海愚啓曰,明日動駕,侍臣當爲備員,而執義李城輔,持平姜克成在外,持平李福潤傳旨未下,兩司未差之代,政官牌招開政差出,待下批仍卽牌招,何如?傳曰,都承旨及奉命承旨許遞,承旨兩司未差之代,前望單子入之,違牌持平只推。與新除授承旨兩司,牌招察任。
承旨前望單子入之,趙尙鎭·宋銓·李肇源落點。
兵曹口傳政事,護軍趙鎭寬·閔台爀,副護軍蔡弘遠,以上竝單付。
以黃海監司徐邁修狀啓,薦新生石首魚,限內不得封進,惶恐待罪事,傳于李海愚曰,勿待罪事,回諭。
以校理金銑,副修撰李景溟,牌不進罷職傳旨。傳于鄭尙愚曰,只推。
成種仁,以弘文館言啓曰,本館上番闕直,事甚未安,校理金銑,副修撰李景溟,旣有只推之命,竝卽牌招,以爲推移入直之地,何如?傳曰,允。
李海愚,以兵曹言啓曰,明日景慕宮擧動時,環衛軍兵,當爲磨鍊,而去十二月朔祭親行時,弘化門·集春營軍,禁將率領排立,廣智營入直軍三十名,宮大門排立,正月朔祭親行時,壯勇大將,率入直馬軍,反本營入直鄕軍一哨,弘化門入直軍三十名排立,入直禁軍三十人,別將率領,宮大門排立,餘皆除之矣。今番則何以磨鍊乎?敢稟。傳曰,今番百官陪享,大門外訓將先詣,率出番軍五哨,環衛作門,逌瞻門外,則禁軍別將,率禁軍一番,弘化門軍五十名,廣智營軍五十名,集春營軍五十名,環衛作門,可也。
李海愚,以兵曹言啓曰,去十一月二十三日本曹草記,關西抄上鐵箭遠射人金啓默,更爲試取事批旨內,步數雖勝於韓述道,初次旣不入格,此後坐起,更試草記,則當親試後施賞,令該房知此,臨時微稟可也事,命下矣。臣於今日南別營禁軍取才時,順安前萬戶金啓默,以鐵箭試取,則一矢二百一步,二矢二百六步,三矢二百一步矣,敢啓。傳曰,極爲可嘉,爲先木三疋施賞,後日付料試射時待令,可也。
鄭尙愚,以訓鍊都監言啓曰,守御廳移來軍一百二十名,本局軍兵,隨窠盡充之意,敢啓。傳曰,知道。
判敦寧金履素疏曰,伏以於日昨史官之修啓也,冒死附奏,恭竢處分,及奉恩敎,威罰不加,誨勉交摯,臣雙擎莊誦,以惶以感,益不知措躬之所也。噫,向來事,一則臣罪,二則臣罪,萬被誅戮,猶不足贖,魚鑰徑放,鑾駕在途,軍卒排徊於城下,士女驚惑於道上,景色之蒼黃,國綱之虧壞,求之往牒,實所未聞,身爲留都之相,外內事務,罔不摠領,而旣不能先事察飭,以待仍留之旨,又不能趁時啓達,以請徑閉之罪,惝怳罔措之頃,自陷大戾,苟論其律,邦憲至嚴,而守宮之騎堂,行軍之帥臣,替當其罪,邊州之竄,惡地之配,或已勘過,或猶在籍,而臣獨倖逭,當初特勘之命,止於譴罷,暫時臺啓之允,仍卽出場,區別之際,曲費聖念,涵貸之私,獨偏臣身,混被肆赦之典,而職秩如舊,繼降偕來之命,而史官遠臨,臣是何人,乃反轉罪爲榮,荐蒙恩造,至此之極耶?每奉恩命,北望頓地,自不覺淸淚之被面也。臣之逖違京闕,倏爲數朔,況玆閟宮行禮,隔無多日,揆以義分,豈不欲竭蹶趨承,少伸誠忱。而第念負犯旣重,而朝家之寬恕太過,彈墨未乾,而情踪之危蹙自如,臣雖不肖無狀,其何敢徒恃寵靈之偏厚,不畏公議之莫嚴,而揚揚出膺,有若微眚薄過之已經勘斷者哉?恩諭之下,不敢偃處,不得不來伏江郊,冒陳血懇,仰瀆崇嚴。伏乞聖明,念公法之不饒崇顯,諒私義之有壞廉防,追勘應被之律,兼治逋慢之罪,以肅典憲,以警具僚,千萬幸甚,臣無任云云。答曰,省疏具悉卿懇。近日敦諭,備言之矣。但騎堂之姑未宥還,或爲卿難進之端云,而此則不然,卿雖一邊自引義,當一邊請罪,則今以騎堂之見宥,欲爲出脚之節拍者,反有因卿屈法之嫌,須安心,卽日入城待出肅。仍傳曰,此批答,偕來史官傳諭。
丙辰三月十三日卯時。上親傳咸興·永興衣幣香祝後還內入侍時,行都承旨黃昇源,行左承旨李亨元,右承旨成種仁,左副承旨李海愚,右副承旨蔡弘遠,同副承旨鄭尙愚,假注書洪奭周·李毅采,記注官金良倜,記事官吳泰曾,二提學沈煥之,二直提學李晩秀,原任直閣金勉柱·尹行恁·金相淳,直閣李始源,原任待敎徐有榘,以次侍立訖。上具翼善冠·衮龍袍,親臨封裹。上曰,承旨·閣臣,率閣吏升堂,親自監封,可也。昇源·煥之等,盥洗升堂,奔走執功。上曰,龍亭及儀仗鼓吹,竝入陳軒前,可也。兩本宮衣襨香祝,以次傳授,奉安香亭,上每鞠躬俟其過,奉安訖。乘輿出內閣門外,詣幕次鞠躬,敎晩秀曰,卿陪至東門外,香亭移奉時,須盡敬恪,啓行後復命,可也。乘輿入進善門·仁政門,至萬安門外,降輿還內,諸臣以次退出。
丙辰三月十三日辰時。上御重熙堂。左承旨入侍時,行左承旨李亨元,假注書洪奭周,記注官金良倜,記事官吳泰曾,以次進伏訖。上敎亨元曰,進賀使先來狀啓中,可考文書六度,同封上送云,而無一度上來者,事體所在,疎忽莫甚。若非當初之不善封送,則必是開坼時落漏,自院中,招致首譯,問其委折也。又敎亨元曰,故參判洪景輔致祭文,令承旨中知製敎撰進,而若承旨中乏人,則他知製敎,斯速撰進,可也。仍命退,承史以次退出。
上在景慕宮。停常參·經筵。
自辰時至酉時。灑雨,測雨器水深三分。
大駕詣景慕宮,入齋室後,內閣政院·玉堂·藥房口傳問安。答曰,知道。省牲省器罷後,內閣·政院·玉堂·藥房口傳問安。答曰,知道。
以香室景慕宮望祭·親祭受押單子,判付啓親押。
傳于李海愚曰,禮房承旨,馳詣宗廟,奉審摘奸以來。
李海愚啓曰,右承旨宋銓,牌不進罷職傳旨今方捧入,而今日擧動,承旨不可不備員,何以爲之?敢稟。傳曰,只推。更爲牌招。
李海愚啓曰,故大臣宋寅明贈秩,大臣金致萬家,遣承旨致祭事,命下矣。何承旨進去乎?敢稟。傳曰,都承旨·左承旨進去。
宋銓啓曰,今日省牲省器時,典牲提調,當爲進參,而提調李致中,以分內局提調守宮,合有變通之道,何以爲之?敢稟。傳曰,實提調守宮,分提調則更令擬入,使之隨駕。
吏曹口傳政事,以鄭存中爲分內醫提調。
李海愚啓曰,禮貌官來言,百官稟旨就次。傳曰,知道。
傳于李海愚曰,金判敦寧留待。
傳于李海愚曰,金判敦寧入侍。
傳于李海愚曰,李判府事·右議政入侍。
傳于李肇源曰,吏·兵·戶判入侍。
傳于鄭尙愚曰,刑·工換房。
李海愚啓曰,今日齋宿,承旨當爲備員,而都承旨趙尙鎭,左承旨成種仁奉命在外,何以爲之?敢稟。傳曰,許遞,前望單子入之,待下批牌招察任。
承旨前望單子入之,趙鎭寬·李勉兢落點。
漢城判尹前望單子入之,權落點。
兵曹口傳政事,大護軍李得臣,護軍趙尙鎭,副護軍李義綱·成種仁·金翰東·尹光顔·李義鳳·徐有鍊,副司果李萬榮·李宗燮·尹序東·李龜雲·宋翼孝·吳鼎源·沈興永·柳雲羽·崔重圭·金孝眞·張至顯·金若鍊·李貞運·韓用鐸·李翊模·朴秀晩·朴鍾淳·朴吉源·鄭觀輝·李泰賢·李儒修·丁志元·韓啓玉·李心傳·玄重祚·趙彦哲·文躍淵·黃乃正·姜世鷹·郭龍濟·權漢緯·姜碩龜·鄭㝡成·南涑·申龜朝·李瑞朝·洪時傅·宋知濂·金和鍾·姜彙鈺·李海淸·洪宅夏,以上竝單付。
以大司諫李義綱,牌不進罷職傳旨。傳于李肇源曰,許遞。
兩司前望單子入之,司諫高宅謙,掌令沈奎魯·池德斌,獻納金履喬,正言尹悌東落點。
以閔光魯囚單子,傳于鄭尙愚曰,分揀放送。
李海愚,以兵曹言啓曰,庚辰年溫泉幸行時,隨駕軍兵各差備等,令該營各部,搜訪時存者,修成冊報來,故別單書入之意,敢啓。傳曰,依別單,判下擧行,而政官牌招,開政下批,判尹前望單子入之,待下批牌招,先擧行後謝恩,可也。
李海愚,以兵曹言啓曰,庚辰年溫泉幸行時陪從人,更加搜訪,則折衝前僉知崔道涵年七十三,以禁衛營劑藥官陪從,折衝金仁宅年七十七,以道路次知南漢旗牌官陪從,折衝朴昌禧年六十,出身金希鳳年六十八,俱以禁軍陪從云矣,敢啓。傳曰,知道。加資未經實職者,同僉樞加設,擬入追榮後,一竝減下,可也。
李肇源,以漢城府言啓曰,庚寅年溫泉幸行時,內侍府與掖庭署所屬及各司吏隷軍士等隨駕人時存者,竝令各部,搜問坊曲,修成冊報來,故別單書入之意,敢啓。傳曰,知道。
有政。吏批,判書沈煥之,參判黃昇源進,參議宋煥箕在外·未肅拜,右承旨宋銓進。以李尙度爲大司鍊,徐龍輔爲左尹,鄭好仁爲判義禁,徐有防爲知義禁,洪明浩·金魯永爲同義禁,李義勝爲假引儀。
兵批,判書具㢞進,參判李太亨病,參議李東馨病,參知李義駿入直,左副承旨李海愚進。以崔道涵·金仁宅·朴昌禧·崔重顯·金斗彬·李元盛·延就近·河泳·朴商根·孫景輝·郭惇恒·金命淑爲同知,以金希鳳·林義培·池德盛爲僉知,以崔奎漢·李相禧·黃錫耇·金福興·金弘兌·黃載慶·千世翊·黃載性·宋春弼·朴昌華·林福起·朴萬春爲景福將。
李勉兢,以弘文館言啓曰,新除授副校理金近淳·鄭來百,修撰李基讓,副修撰尹益烈,竝卽牌招察任,何如?傳曰,允。
李海愚,以兵曹言啓曰,本曹草記,西關抄上武士金啓默,鐵箭二百步入格事批旨內,極爲可嘉,爲先木三疋施賞,後日付料試射時待令可也事,命下矣。依傳敎,木三疋施賞之意,敢啓。傳曰,知道。
李海愚,以御營廳言啓曰,今三月十四日大駕詣景慕宮,親行望祭時,依兵曹節目,弘化門入直軍五十名除出,出番哨官印時彦,領赴于禁軍別將陣,解嚴後,還爲入直,而待標信擧行之意,敢啓。傳曰,知道。
李海愚,以二所巡廳言啓曰,去夜三更三點量,犯夜人幼學南持喆執捉,依例移送秋曹之意,敢啓。傳曰,知道。
丙辰三月十四日辰時。上詣景慕宮。經宿擧動入侍時,行都承旨趙鎭寬,左承旨李勉兢,右承旨宋銓,左副承旨李肇源,右副承旨李海愚,同副承旨鄭尙愚,記事官柳遠鳴,假注書李毅采,記事官吳泰曾·金履永,二提學沈煥之,二直提學李晩秀,檢校直閣金勉柱,原任直閣尹行恁·南公轍·金祖淳,直閣李始源,原任待敎徐有榘,以次隨駕。上具翼善冠·衮龍袍,乘輿出永淸門由明政門,出弘化門入逌瞻門,詣景慕宮,降輿入齋室,少頃就板位,行再拜禮。仍詣宮內奉審後,仍詣省牲位省牲,仍詣省器,親押訖。還御齋室。上命書傳敎曰,差祭則以僚相爲之,卿則直詣宮班,昨令卿子傳之。行禮後入侍事,遣史官傳諭于左相。又命書傳敎曰,姑許長暇,便宜將涉,今日聞欲來待承候。領相入侍事,遣史官傳諭。上曰,時原任大臣進前。領議政洪樂性,左議政蔡濟恭,判敦寧府事金履素,判中樞府事李秉模,右議政尹蓍東,以次進伏。樂性曰,移蹕勞動,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,此日重回,伏想聖慕無窮,難以自抑矣。上曰,此夜,誠不知何以度過矣。上敎樂性曰,卿則難以筋力爲禮,不必參享班矣。樂性曰,臣旣生存此世,此日大享,安得不參乎?上曰,必勿參也。上敎濟恭曰,近日病情,何如?濟恭曰,有時發作,寧日恒少矣。濟恭曰,向日之事,臣實自作,今此登筵,益覺惶慙矣。上曰,何必追提乎?予於奉先之誠,或恐未追先烈,於卿云云,蓋出於爲所重責備之意也。事旣妥帖,一付之先天,可也。上敎履素曰,敦諭已悉,更無可言,而卿於其日,替當領相之事,事端生於不意,適所以表顯領相之福力,事甚巧矣,於卿何有。蓋是騎堂之過,騎堂亦無足深罪者矣。履素曰,伊日事,罔非臣罪,亦不可不請騎堂之罪,而臣於蒼黃之際,亦未暇請罪,此亦臣之罪也。上敎蓍東曰,彼中方物事,其果相議於領·左相乎?彼中以爲表咨稱號,只得依前例爲之,而不必別稱太上皇云,則方物,亦不必分而貳之,而至於聖節,則方物,不可混同,此甚疑晦,須與判府事相議,以爲善處之道焉。蓍東曰,今番以皇后前三節表箋方物停止事,禮部咨文出來矣。令槐院,撰出回咨,正書安寶,定禁軍騎撥,下送于灣府,使之傳給鳳城將處,以爲轉致北京之地,何如?上曰,依爲之。出擧條蓍東曰,濟州新牧使柳師模,方在靈巖都會所,所齎去木綿·胡椒·丹木之屬,皆區處能準六千兩之數,而作米一款極難處,公穀則分留之外,雖道臣,不能任意遷動,私商處則元無各穀,只有白米,其處市直六千兩錢,僅可得千石。船價雜費,又當除出,該牧使陛辭時,奉承下敎折米二千石貿去之數爻,大相逕庭。以此之故,不敢爲候風越海之計,再次告急于臣等,舊牧使,方私次待命,新牧使,赴任無期,本島賑事,亦誠可憫矣。湖南沿邑留庫條租牟稍裕,折米二千石,不難辦出,受價許劃,無少爲害,今不可固守分留之法而無所闊狹,使朝家爲島民拔例發帑之德意,有未盡對揚之歎,沿邑留庫穀中租牟有裕處,六千兩價,折米二千石,趁卽許劃。領運一節,亦令各其地方官,助力裝載,交付于該牧發船之前,俾得從便運入之意,分付于湖南道臣及該牧使處,何如?傳曰,依爲之。出擧條上命領相退,諸大臣以次退出。上命書傳敎曰,溫幸隨駕人加資實同僉知判下者,三望擬入,未追榮人,追榮後減下,已追榮者,肅拜後減下,皆令明日肅拜。以空闕衛將判下者,以加設,具三望擬入,亦於追榮後減下,而軍兵員役年過七十者帖加,六十以下,米斗分等題給事,分付該曹。上曰,卿宰侍從未付軍職人,令該曹口傳付軍職。出榻敎鄭尙愚啓曰,昨日傳敎中,有再明日望祭肄儀除之之命,而今日親臨省牲·省器時肄儀節次,一體排設,事甚未安,當該禮堂推考,郞廳所當重勘,而本院請推之外,無他可施之罰,何以爲之乎?上曰,依爲之。郞廳拿處,可也。上命書榻敎曰,禮曹當該堂上推考,郞廳拿處。徐龍輔啓曰,臣於摠廳餉還事,適有言端,敢此仰達矣。昨年因各邑需米之以錢代捧,軍校支放之需,竝於留庫米中,先爲取用之意,會已筵稟,而其外城役所用及部內民還之以錢代捧者,不可不及今分給於移轉各邑,然後可無後時之歎,而摠帥適不登筵。且是臣待罪本廳時,所嘗陳稟之事,故敢此仰達矣。上曰,依爲之。出擧條諸臣以次權退。
上在昌德宮。停常參·經筵。
還內後,內閣·政院·玉堂·藥房口傳問安。答曰,知道。
藥房分提調臣鄭存中,左承旨臣李勉兢啓曰,聖慕冞篤於是日,望享親薦於閟宮,徹漏齋殿,勞動且多,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢此問安。竝爲仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
宋銓啓曰,明日常參·經筵,取稟。傳曰,停。
傳于宋銓曰,右承旨入侍。
趙鎭寬啓曰,故大臣兪拓基家,遣承旨致祭事,命下矣。何承旨進去乎?敢稟。傳曰,都承旨進去。
李肇源啓曰,故奉朝賀洪鳳漢家,遣承旨致祭事,命下矣。何承旨進去乎?敢稟。傳曰,左副承旨進去。
宋銓啓曰,故左議政李台佐,故領議政李宗城家,遣承旨致祭事,命下矣。何承旨進去乎?敢稟。傳曰,右承旨進去。
宋銓啓曰,臣故左議政李台佐,領議政李宗城致祭事進去,下直之意,敢啓。傳曰,知道。
傳于鄭尙愚曰,翌日問安,勿爲之。
以修撰李基讓牌不進罷職傳旨。傳于宋銓曰,只推。
宋銓,以內醫院分提調意啓曰,副提調趙鎭寬,謂有情勢,今日問安。不爲仕進,卽爲牌招,何如?傳曰,允。
鄭尙愚,以吏曹言啓曰,贈諡莊貞公李墍延諡,今月二十二日,定行於原州地云矣,敢啓。傳曰,知道。
李海愚,以戶曹言啓曰,庚辰年溫泉幸行時隨駕軍兵及各差備員役等六十以上九十九人,各米二斗,大口魚一尾,五十以上五十五人,各米二斗,謹依判下數題給,役姓名及頒給實數,別單書入之意,敢啓。傳曰,知道。依兵曹草記批旨,嚴飭京兆,當爲賜米人之遺漏者,各別搜訪,使之草記別單,可也。
李海愚,以兵曹言啓曰,庚辰年溫泉幸行時隨駕人別單啓下,而出身鄭贊洪,年七十九,以御營廳後牌軍隨駕。出身余尙煒,年五十六,以轎子陪隨駕矣。今番別單修正時,未及照察,以致落漏,臣不勝惶恐,而賞典依他例,令政院,原別單中稟旨,改付標擧行,何如?傳曰,允。今日內擧行,而此後如有落漏者,嚴飭京兆搜訪,使之草記別單後,一體擧行,可也。
李肇源,以刑曹言啓曰,因二所巡廳啓辭,今月十三日夜三更量,犯夜人幼學南持喆,移送秋曹事,命下矣。依更數,南持喆,決笞五十度,放送之意,敢啓。傳曰,知道。
李海愚,以兵曹言啓曰,羽林衛將金衡柱,身病猝重,時月之內,無望供職,呈狀乞遞。實病旣如是,則宿衛領軍之將,不可久曠,改差,何如?傳曰,允。
庚辰年溫幸隨駕別單,尙宮崔氏,紬一疋木三疋米一石。尙宮金氏,紬一疋木一疋米三斗。尙宮趙氏,紬一疋木一疋米三斗。尙宮李氏,紬一疋木二疋米五斗。尙宮金氏,紬一疋木一疋。尙宮朴氏,紬一疋木一疋。尙宮崔氏,紬一疋木一疋。尙宮韓氏,紬一疋木一疋。內人李氏,從自願免賤。內人朴氏,木二疋米三斗。尙宮李氏,紬一疋米二石猪肉五斤。以上賞給。本宮長番內官具興三,年六十六通訓。掌務內官徐宗翊,年六十六通訓。中宮殿安否薛里內官吳壽益,年七十通政。嬪宮掌務內官趙相藺,年六十九嘉善。以上加資。世孫宮問安長,番內官崔鳳佐,年六十三崇祿,熟馬一匹特給。兵曹隨駕禁軍騎士將秩,前五衛將李顯昌,加設五衛將秩,禁軍正憲韓宗復,嘉義鄭光一,嘉善前萬戶玄翊光,折衝前萬戶柳星郁,前僉使李世豐,前萬戶金章垕,前權管曺潤亨,武兼申達夏,加資實同知秩,正憲前僉使金海潤,嘉義前僉使朴泰儀,嘉義前萬戶申楫,嘉善前僉使曺潤寬,嘉善前萬戶安時佐,折衝前僉使鄭興僑,折衝前萬戶金振光,折衝張天翼·金世鼎·張翼瑞,牛峴僉使金雲瑞,折衝朴昌禧,掖庭署嘉善前司鑰崔重顯,嘉善前同知金斗彬,嘉義前同知李元盛,中部嘉善前同知延就近·河泳,東部嘉善孫景輝,北部嘉善朴尙根,訓局嘉善僉使郭惇恒,嘉義前僉使金命淑,追別單正憲左右挾船主金繼重,年八十七,居廣州蠶室。嘉義朴益祥,年七十九,居南部纛島。嘉義韓時雄,年七十三,居西部黑石里。嘉義洪命輝,年七十二,居南部纛島。嘉義金聖集,年七十二,居西部龍山。嘉義白泰福,年七十二,居南部西氷庫。嘉義工曹書吏李聖集,年七十,居西部義盈庫洞。嘉善工曹書吏金龍甲,年七十八,居北部碧莊洞。資憲船匠老職同知閔太輝,年八十三,居西部黑石里。待令捕校折衝前僉知金鼎弼,嘉善康聖彦,加資實僉知秩,掖庭署書題林義培,前司鑰池德成,兵曹前萬戶文斗弘·李·韓弼禹·李爀,及第郭重儀·車辰燁·朴再文,閑良吳贊文·延衡明,出身金希鳳,追別單禁軍出身前萬戶徐廷潤,閑良金寶三,加資巡將秩,掖庭署嘉善前察訪丁胤祚,加資空闕衛將秩,掖庭署通政崔奎漢,嘉善李相禧,折衝千世翊·黃錫耇·金福興,通政金弘兌,通政黃載慶,宮任千世翊,通政黃載性,中部嘉善宋春弼,摠戎廳敎鍊官嘉善朴昌華,折衝林復基,北部禁漏官朴萬春,追別單折衝盧景燁,嘉善田得春,嘉善吳復一,加資秩,北部馬醫司僕任世芳,馬醫司僕金龜東,宮任徐德寬,追別單把摠千萬起,折衝許胤,執事金鳳伊,折衝方壽昌,將校朴希文,人吏方性直,折衝康弼俊,人吏鄭致燁·鄭雲寬·文在渭·申在郁·方起正,帖加秩,掖庭署嘉義李壽寬,本宮守僕朴景煥,別監李東馥·朴重謙,年七十員役宮屬金善才,使令曺老味,中部嘉善朴性淳,年七十。員役前書吏尹道莘,匠人李成輝,東部折衝金一澤·李時喆,西部嘉善李興漢,嘉善李成震,通政金成達,折衝梁時福,出身洪夏祿,折衝高昌道,嘉善金仁起,年七十。員役前使令李枝發·金益輝·沈善贊,養馬金金夢,南部通政金聲振,出身金伍才,通政金成大,年七十,員役前使令李泰明·金仁碩,北部折衝朱得星,忠翊衛金鼎爀,講書院書吏李文爀,年七十。員役前權導韓大興,兵曹嘉善洪世裕,忠壯衛文尙行,出身金貴老,錄事洪世輝,年七十。員役近仗軍士朴泰善,前轎子陪姜時金,訓局嘉義金彰國,折衝辛世九,訓鍊奉事安宗郁,折衝金萬應,嘉善崔郁完,騎士金善鏡,折衝崔雲起·徐鼎佐,出身姜德煥,溫陽出身金萬雄,訓局出身崔泰東,騎士朴壽彬,同知旗隊車廷翼,嘉善金枝盛,別旗隊咸時澄,折衝姜壽長,別武士金光義·林時雨,嘉善李珍芳,年七十。軍兵車輝·李厚三·金玉己·金鼎三·韓興才·閔弘祥·曺時載·申承基,禁衛營別騎衛金守淡,嘉善李得海,折衝車運萬·金鼎元·盧興集,資憲李大蕃,年七十。軍兵金光運·李廷杓·洪世寬·張益良·朴壽聃,御營廳出身李民壽·金碩枝,前萬戶南宮深,龍虎營前萬戶朴大源,出身朴文彬,折衝琴命徽,守禦廳出身李枝興,禁軍李春興,出身劉得良,嘉善李世輝,年七十。軍兵張泰明·金三萬·徐天雲,畿營嘉善金世奉,折衝李碩就,折衛金龍江追別單靑坡驛卒張弼齊,廬原驛卒李枝蕃,出身鄭贊洪·余尙煒,使令趙有信,良人方大成,將仕郞李仁昌,良人李東福,嘉義辛圭,左右挾船主李大謙,年七十三。居南部西氷庫,挾船沙工金萬才,年七十三。居西部黑石里,挾船沙工文聖昌,年七十二。居東部子麻場,沈學成,年七十。居東部子麻場,管領姜允默,年八十五。居土亭里,米二斗大口魚一尾秩,年六十。以上員役軍兵掖庭署四金,金厚福·振漢·聖弼·聖起,中部崔大得·徐必元·全聖蕃·崔世郁·吳聖得·承祥郁·陳弼貴·禹鼎大·車得輪·表世良·李長貴·洪道仁·尹三同·金就良·禹弘積·朴聖禧,東部朴大興,西部李興世·朴龍得·朴大喜,南部金景大·禹夏聖·李萬春·金三福·朴守蔓·吳弼奉,北部李聖植·崔重五·李枝盛·鄭福祥·金成位·李長春·李永春,訓局鄭重山·金應礪·金九鼎·金光燁·鄭德相·金有興·朴太蕃·全養洽·韓萬係·宋漢京·張斗世·尹光殷·金振明·朴弼成·鄭爀運·李世俊·金雄宅·鄭仁行·吳彦松·韓世昌·崔得奎·吳世斌·李復馨·洪時億·田興泰,禁衛營李弘佑·李泰興·林命柱·趙漢雄·金淵,御營廳閔宗采·劉聖澤·朴萬柱·朴世健·李東蕃·金重京,龍虎營朴忠光·朴載文,守禦廳朴重彬·趙世重,摠戎廳李幸得·金千彬·李先奉,兵曹崔福男·李取大·安英得·李弼萬·金守才·金光澤·林旕福·李興柱·趙德仁·柳漢昌·姜唜山·洪道位·吳貴福·金大喆·韓景煒·姜濟哲,京畿監營金乭男·金龍世,追別單靑坡驛卒李聖徵·張佑辰,蘆原驛卒洪時涵·李二昌·崔東延·崔成蕃,中部義禁府書吏林厚根,衛將所使令白雲昌,軍士咸得才,戶曹軍士朴庚戌,西部戶曹軍士鄭順奉·南大鵬,燈籠軍金相健,楊州軍器寺別破陣韓碩范,西部船匠李泰成,居黑石浦,判得福居栗島,北部摠戎廳牢子朴萬堂,摠戎廳旗手鄭云才,南部左右挾船主朴成郁·辛應祚,西部左右挾船主嚴思賢·金景祚·鄭萬輝,南部左右挾船主朴昌億,廣州宋弼商,西部成潤祚,南部金景仁,西部李時泰,南部金海雲,廣州徐廷澤,楊州金重錫,廣州韓師良,南部李春好·金壽文,廣州朴持弘,西部黃辰威,南部朴再興,西部柳興根,廣州朴五采,南部張道雄,西部朴順大,南部李思福,挾船沙工西部金龍雲,書員朱道泓,良人李成福·金成雲,軍士申五金,折衝裵興柱,使令金福起,嘉善金得順,巨達李益文,閑良尹修宅,匠人金六不伊,良人朴贊奉,米二斗秩,年五十。以上員役軍兵掖庭署千世昌·伊德福,中部趙安國·朴仁光·金必瑞,東部丁興益·朴貴得,西部金敬禧,北部羅成云·安國臣,訓局朴昌燁·鄭希僑·金德弘·朴世雄·趙聖澤·趙尙伯·曺風老味·劉興日·鄭道明·盧東昌·丁萬壽·庾禧夢·金必鳴·金生水·朴枝盛·宋鳳得,禁衛營朴重郁·李老味·車得輪·安再位·趙福興,御營廳崔尙佐·崔尙才·金有恒·嚴景輝·金成大·黃得春·金世完,龍虎營李春蕃·金泰潤·朴泰蕃·鄭三福·黃龍澤,守禦廳金大天·張普興·金宗碩·孫天祐·朱花石,兵曹徐信廻·安德仁·劉福乭·白成福·金英大·趙同金,追別單靑坡驛卒鄭壽大·閔億慶·李泰徵,良人吳珪興·權頭·金聲遠,嘉善林在寬,折衝申得宗,良人金起復,典設司書員池道淸,居北部三淸洞,戶曹軍士金莫金居中部,義營庫役人李太輝居北部,軍器寺別破陣金載禧居西部,左右狹船主朴五采居廣州,張道雄居南部,朴順大居西部,李思福居南部,管領金道成居南部,金振哲居南部。
丙辰三月十五日子時。上行景慕宮。望祭還宮入侍時,行都承旨趙鎭寬,左承旨李勉兢,右承旨宋銓,左副承旨李肇源,右副承旨李海愚,同副承旨鄭尙愚,記事官柳遠鳴,假注書李毅采,記事官吳泰曾·金履永,二提學沈煥之,二直提學李晩秀,檢校直閣金勉柱,原任直閣尹行恁·南公轍·金祖淳,直閣李始源,原任待敎徐有榘,以次侍立。上具冕服就板位,行再拜禮。仍詣神位前三上香,執酌獻酌,行禮如儀訖。還御齋室,改具翼善冠·衮龍袍。上命書傳敎曰,若踰今日,則有非爲所重拔例示意之意,銓曹不欲擧行,至有吏判昨筵之奏,雖過矣。亦曰,爲所重,則不可强所難强,趙潞鎭·金鍾純,令該曹,先付軍職給祿,使之着帽入侍,上出齋殿乘輿。上曰,時原任大臣入侍。出駕前下敎上曰,今日加資人,皆於轎前肅拜,諸家致祭,亦於轎前受香。出駕前下敎上曰,初仕人入侍。出駕前下敎上敎勉兢曰,庚辰溫幸時隨駕軍兵員役六十以上人,宮門外賜米,可也。濟恭曰,達宵將事,早朝回鑾,聖體,若何?上曰,一樣矣。上敎秉模曰,南奉朝賀家致祭時,卿可往見乎?秉模曰,臣將往參矣,上又敎濟恭曰,故參判洪景輔,戊申之功,豈不偉哉,今日致祭時,卿可往見乎?濟恭曰,臣將往參矣,上命大臣退,大臣退出,上出逌瞻門入弘化門,由明政門入永淸門還內,諸臣以次退出。
丙辰三月十五日辰時。上御重熙堂。右承旨入侍時,右承旨宋銓,假注書李毅采,記事官吳泰曾·金履永,二直提學李晩秀,以次進伏訖。上命書傳敎曰,故相之家,視之自別,以其有癸酉戊寅樹立,而昔年此時,故相父子熙政堂入侍時恩禮,昭在記注,豈忍空度此日?故領議政李宗城家,遣承旨致祭,祭文當親撰,亦爲致祭於故相李台佐,祭文卽令知製敎撰進。仍命退,諸臣以次退出。
上在昌德宮。停常參·經筵。
宋銓啓曰,明日常參·經筵,取稟。傳曰,停。
李肇源啓曰,大司憲徐有臣未肅拜,執義李城輔,掌令池德斌,持平姜克成在外,掌令沈奎魯,持平李福潤呈辭,監察茶時之意,敢啓。傳曰,知道。
宋銓啓曰,專經文臣殿講,文臣製述與吏文製述,過十五日更稟事,命下矣。以何日爲之乎?敢稟。傳曰,來月更稟。
李海愚啓曰,西北別付料親臨試射,過十五日更稟事,命下矣。以何日爲之乎?敢稟。傳曰,再明日爲之。
傳于趙鎭寬曰,諸承旨持公事入侍。
傳于宋銓曰,金奉朝賀今日欲爲進箋云,差晩入來事,遣史官傳諭。
傳于李肇源曰,金奉朝賀入侍。
傳于宋銓曰,領敦寧家,遣御醫持藥物,不離看病。
傳于宋銓曰,領敦寧家,遣史官問疾。
李肇源啓曰,筵說事體,本自嚴重,無敢一字差爽,而今此十二日次對入侍,使臣入侍筵說,不但語意文勢之未能接續,上下酬酢,旣多錯誤,又甚疎漏,誠極駭然。當該注書,所當重勘,而本院請推之外,無他可施之罰,何以爲之乎?敢稟。傳曰,汰去。
假注書李毅采汰去,代李泳夏爲假注書。
李勉兢,以檢校直閣金勉柱言啓曰,日省錄所載筵說,入侍注書,每於筵退之後,卽爲修送本閣,自是定式,而近來注書,不卽修送,亦不詳記,以致日省錄修正之遲滯,注書擧行,已極怠慢,而以今初六日次對入侍筵說觀之,糢糊囫圇,尤不成樣,筵說事體,何等嚴重,而全不審愼者,萬萬駭然。原筵說使卽更爲修正,而當該注書,不可無警飭,令該府拿問處之,何如?傳曰,允。
傳于李肇源曰,編書之役,職務相妨,左尹徐龍輔,本職許遞。令該曹口傳付軍職。
兵曹口傳政事,護軍單徐龍輔。
以判義禁鄭好仁,知義禁徐有防,牌不進推考傳旨,傳于李肇源曰,情勢似然,竝許遞。放未放回啓,不可遲滯,前望單子入之,待下批,牌招察任。
禁府堂上前望單子入之,判義禁洪檍,知義禁李得臣落點。
李肇源啓曰,判義禁洪檍,牌不進推考傳旨,今方捧入矣。罪人放未放,當爲回啓,而如是違牌,不卽擧行,事甚未安,更爲牌招,何如?傳曰,允。與知義禁牌招。
李肇源啓曰,判義禁洪檍再牌不進,知義禁李得臣,牌不進推考傳旨,今方捧入,而罪人放未放回啓,不可遲滯,如是違牌,不卽承膺,事體所在,誠極未安。知義禁更卽牌招,判義禁所當更請牌招,而係是一日三牌,何以爲之?敢稟。傳曰,待開門,更爲牌招。
傳于李肇源曰,整理通考校正堂上李家煥,尙不仕進,往役之義,果安在哉?從重推考,牌招察任。
以校正堂上李家煥,牌不進推考傳旨,傳于宋銓曰,更爲牌招。
兵曹口傳政事,安宗郁爲笠巖別將,景福將單李東馥。
以忠淸兵使金明遇狀啓,鴻山縣監金思䄷所佩兵符偸去罪人捉得事,傳于李海愚曰,果不出所料,況於限內,捉得投火之迷劣知印,卿則有何惶悚之端乎?於是乎益覺前伯狀啓,措語之萬萬不審,當該道臣奏御輕率之失,所當嚴勘,而以他罪坐竄,姑爲勿論,兵符令政院改造下送事,回諭。
李肇源啓曰,鴻山縣監兵符,今已造成,監營及所管該營所上左二隻,該縣監所佩右一隻,定禁軍下送,依例分上舊兵符,收聚上送,以爲燒火事,忠淸監司處,下諭,何如?傳曰,允。
宋銓,以承文院都提調意啓曰,院寫字官別付司果洪慶運,旣已終制,還付其祿,以充元額,何如?傳曰,允。
李海愚,以兵曹言啓曰,崇禮門護軍部將,曾因大臣陳箚,定配事蒙允,可謂兩罪俱發,臣又詳加査實,則當初城門之徑先下鑰,已極驚駭。信箭之私自請受,亦涉妄率,比之盧重一,具有罪犯,而尙不勘處,未免稽緩,嚴棍充軍,何如?傳曰,允。
李海愚,以兵曹言啓曰,崇禮門入直護軍部將罪犯,尙不勘處,嚴棍充軍事,草記允下矣。當該護軍張泰允,部將孫弼榮,各嚴棍十五度後,張泰允,咸鏡道端川府充軍,孫弼榮,平安道宣川府充軍,定驛子,押送各其配所之意,敢啓。傳曰,知道。
李海愚,以兵曹言啓曰,龍虎營拘留罪人內吹螺赤李世興等九名,各決棍十五度,嚴治後放送之意,敢啓。傳曰,知道。
知義禁李得臣疏曰,伏以,臣本以無似之姿,頃叨非分之職,甚事不茫昧,何者非僨誤,而特蒙我殿下涵容庇覆之恩,擧行之生疎,而屢勤指敎,格例之疑晦,而輒加導誨,諄諄焉惓惓焉,如慈父之護稚子,幸而不抵大何,而至若幸行時,前後干科,非止一二,莫重園所,雜人之無敢喧擾,法意甚嚴,而臣未之禁止,深夜行殿,從臣之不許混入,定式所在,而臣未之遵守,當査而未査,宜飭而不飭者,何莫非臣之罪犯,而及夫伊日城鑰事出,而臣尤無所逃其罪矣。臣於轎前,承聆下敎,心神震越,蒼黃往見,則魚鑰已下,而前驅傳于城外,龍旂在前,而大駕駐於路上,似此光景,卽前古所未有之變怪也。當日擧行之臣,夫孰不死有餘罪,而若其罪之有則臣耳。夫宮城之開門閉門,行在所大事小事,莫非本兵之所主管,而臣是其時長官,一則臣罪,二則臣罪,大臣玉堂之當初箚請,已是寬勘,而特敎付標之止於削職,尤豈意望之所敢到哉?逬伏江外,杜門追思,鈇鉞幸逭,魂夢猶驚,不自意拂拭之眷,曲加原恕,敍命旋降,除旨聯翩,樂院,京兆,纔蒙體諒,金吾新除,又侈召命,無復瑕纇,依舊甄錄。臣於是,誠切感激,義重竭蹶,固當不俟駕屨,顚倒趨膺,而念臣罪負,初非微眚薄過之可以乍勘旋滌者比。且臣於昨春,待罪現職,以鄭妻之不得押付事,廷議如沸,三司聯箚,至斥以將焉用彼金吾,臣亦受而甘心,然罪固自速,而言出臺地,心雖愧服,而事關廉防,今若諉以時月之稍久,而揚揚冒出,則眞所謂不識人間羞恥事者也。臣身去就,縱不足恤,淸朝防範,寧容自壞。左右思量,承膺無望,玆敢短章呼籲,仰瀆崇嚴。伏乞聖慈,俯垂鑑諒,特賜譴斥,俾私分安而公議伸,千萬幸甚。臣無任云云。答曰,省疏具悉。卿其勿辭行公。
楊州牧使申獻朝疏曰,伏以,才識淺短,人器庸下,凡百事爲,一無肖似,而濫被洪造,偏蒙拂拭,前後踐歷,罔非踰涯。又況家貧而親老,特荷曲諒之殊眷,再典畿邑,養遂專城,地近而便於省覲,廩厚而優於甘旨,感激寸忱,圖報無地,唯以隨處盡職,自以爲涓埃之酬,病於民者,必欲祛之,便於民者,必欲遂之,斷斷一心,竊庶幾仰體九重宵旰之憂矣。不料今番北城分糶之行,重得罪於摠戎使徐有大,牒題之論列,已極嚴峻,吏鄕之推論,尤甚愧赧。以此情地,有難冒據,呈遞巡營而不獲焉。進退轉益卽當,蹤跡尤覺臲卼,此非獨臣身之私義,亦關於邑民之疾苦,則不可隱於天地父母之前,玆敢擧其顚末,而仰塵於黈纊之下,唯聖明垂察焉。大抵北城餉還,實爲楊民之第一痼弊,昔之所受,不過一千五百石,今增爲四千石城餉,其數太過,而當其捧糴,必値隆冬,牛載馬輸,背負肩擔,間關運致於氷崖雪确高峯絶頂之上者,已切矜憐,而及其捧上之時,管庫輩之操縱網利,不一其端,量斛則謂之易縮,而斛上幾餘一斗,色落則謂之前例,而升樣大如小斗。且其元耗一斗外,又有春三升秋一斗,尺價役價手後等許多名色,而俱爲病民之科,致衆民於雪虐風饕鳥飛莫過之地,又逞此濫徵之習,則誠所慘切不忍見也。臣於昨冬領民捧糴時,少禁其太濫,而以其所捧,還爲分受,則雖過略干年,決知無欠縮之過多,而今春又以分糶之廳關,以本月初三日,更爲領民上城,與管城將,開中興倉,先出四五百包,試爲斛量,則一包之縮,幾爲四五斗,所謂完石之縮,亦不下二三斗,折衷計之,則十石所縮,殆近於三四包。以四千石都合假令,則其爲逋欠,將近於五六百石。雖云年久積置,自致欠縮,而如是多縮,曾所不意。以此勒分,實有所不忍者,必欲一倂改量,則管城將大驚,恐不肯從,此亦無怪其然也。不得已飛報本廳,請其改斛,補縮後分給,則該帥以無例防題,於是乎左右思量,事勢兩難。宣言衆民,試探群情,則幾百幾千,一口齊聲,寧可作一日之虛行,決難受半斛之還米,更懇本廳,期於得諾,然後更來受去,亦未晩矣。相率懇乞,其情亦慽,臣目見其光景,旣不忍勒令受去,雖欲更爲論報,當日之內,周旋無路,與其招怨於衆民,毋寧獲罪於本廳。乃以好樣區處之意,慰諭民人,率民下來之狀,更報本廳,蓋欲以書以面,從便相議後分給矣。迺者該帥不問其曲直,直爲推論首鄕首吏,以從速分給之意,勒捧侤音而退出之。噫,此誠難從之令也。若使石樣完實,斗數準滿,而爲守令者,動於民人之虛驚,不受而下去,則誠有罪矣。萬目所覩,欠縮如此,則難防者民口,難抑者民情。伏祝我殿下恤民之至意何如,而旣知有冤於民,只怯營門之威,惟令是從,勒給乃已,則烏在其百里分憂之意也?城餉之設置,卽不虞養兵之需也。民亦兵也,兵亦民也,不恤民而能養兵者,未之有也。夫子曰,去兵存食,去食存信,然則兵與食,比一信字,亦輕矣。今以不滿一斛之米,謂之一斛,而勒給於民,則其果爲王政之信乎?惜乎,摠帥只知軍餉,而不知此箇事理,惟以威制爲事,竊爲之慨然也。其題辭曰,有筵稟定式,又曰此是前例所無,定式之本意,臣亦豈不知也。軍餉幾許石,分授各邑,春糶秋糴,用舊蓄新,卽定式之意也。夫焉有雖不滿一斛,除雜談勒給於民,永爲定式之理乎?改斛雖曰無前例,而欠縮亦是無於前之事,今此改斛之請,以前例終始防之,則臣雖愚昧,明知其末流之弊,亦不少矣。今年以縮數斗之斛,無辭而給之,則明年將給半斛之米。不出數年,亦將至於有石之名,而無石之實,此豈獨爲楊州民而憂哉?畿邑之管於北城者,亦當在在皆然,思之及此,寧不寒心?廳關又曰,本牧創出外邑無前之弊,他邑之有縮無縮,受去不受去,臣固未知,而本州之例,石以受出,斗以分給,以如此多縮之石,用許多解分之斗,則其所欠縮,使誰當之。臣之區區愚見,欲便於本州民而已,他邑之前例有無,顧何必致責於臣乎?噫,可矜者民産,可畏者民怨。今雖準給一斛米,到秋捧糴,登陟之勞,往來之費,姑無論,一斛所納,都計雜費,則殆近倍之,此猶可矜,今以不滿一斛之石,直欲勒給者,決非仁人君子所可爲也,臣之受侮於該廳,無復餘地,而一番改斛,在所不已,此豈臣一己之言也,卽楊民萬口之願。伏願殿下,俯垂諒察,博詢於廟堂之臣,從長區劃,使補其縮,得以分給,則於楊民,可蒙實惠,而亦可懲管庫輩幻弄之弊,惟聖明採納焉。臣無任云云。省疏具悉。許令廟堂,稟處。
丙辰三月十六日卯時。上御誠正閣。諸承旨持公事入侍時,行都承旨趙鎭寬,左承旨李勉兢,右承旨宋銓,左副承旨李肇源,右副承旨李海愚,同副承旨鄭尙愚,記事官柳遠鳴,假注書李毅采,記事官吳泰曾·金履永,原任直閣金勉柱,以次進伏訖。上曰,奉朝賀入來云乎?鎭寬曰,當入來云矣。上曰,傳諭史官爲誰?鎭寬曰,尹命烈矣。上曰,致祭大臣家,賓客誰爲最多?勉兢曰,故相臣李宗城家最多云矣。上曰,奉朝賀入來事,承旨作書,可也。尙愚曰,判義禁鄭好仁,知義禁徐有防,除拜後過三日,不爲出肅,依定式,推考警責,仍卽牌招察任,何如?上曰,依爲之。出擧條鎭寬等曰,兵房·禮房·工房,無公事矣。肇源讀奏全羅監司徐鼎修啓本罪人柳河源黑山島到配事,鎭寬讀奏黃海監司徐邁修啓本鳳山郡反庫事,尙愚讀奏儀賓都事宋欽書病親呈辭事。命各書判付訖。命退,諸臣以次退出。
丙辰三月十六日辰時,上御誠正閣。金奉朝賀入侍時,右副承旨李海愚,記事官柳遠鳴,記注官安經心·金良倜,奉朝賀金鍾秀,以次進伏訖。鍾秀曰,日來聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上曰,昨日致侑於卿家,出於感舊之意,卿必爲榮感矣。鍾秀曰,致祭之命,恩數隆摯,臣不勝感頌之至矣。上曰,卿於何處受祭乎?鍾秀曰,在於夢村矣。上曰,春寒尙緊,昨日行役,得無損節耶?鍾秀曰,觸寒上來,賤疾添劇矣。上曰,添劇之時,症祟何如而然耶?鍾秀曰,達夜嘔吐,運動凡節,極難矣。上曰,精神則無減乎?鍾秀曰,精神全減,雖家國重事,有時全然忘却者多矣。上曰,兪領敦寧病勢,聞甚極重,誠用悶慮矣。鍾秀曰,病狀果涉危重云,爲之可憫矣。上曰,不但以可憫言之,人固不易得,而病如是危篤,豈不惜哉?上曰,領敦寧之向日箚子,足爲自家之事業乎?鍾秀曰,然矣。上曰,予亦以初元知遇,別有矜憫於此大臣之病矣。上曰,領敦寧家問疾,史官促令知來,可也。賤臣承命出傳,還入進伏。仍命退,諸臣以次退出。
上在昌德宮。停常參·經筵。
自巳時至未時,日暈。
李肇源啓曰,大司憲徐有臣未肅拜,執義李城輔,掌令池德斌,持平姜克成在外,掌令沈奎魯,持平李福潤呈辭,監察茶時之意,敢啓。傳曰,知道。
宋銓啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
宋銓啓曰,來二十一日,輪對日次矣,敢稟。傳曰,爲之。
宋銓啓曰,來二十一日,朝參日次矣,敢稟。傳曰,停。
宋銓啓曰,三皇忌辰日望拜禮,前期一日以稟事,曾有先朝受敎矣。今十九日,毅宗皇帝忌辰日,親行望拜禮,何以爲之乎?敢稟。傳曰,謹當親行矣。
傳于趙鎭寬曰,諸承旨持公事入侍。
鄭尙愚啓曰,卽見忠淸監司林濟遠鴻山縣兵符事査啓,則跋辭中引用不經文字,至於該縣監罷黜,措辭中姑先二字,亦違格例,奏御事體,何等嚴重,而有此不審,原狀啓,係是守令遞罷,故雖不得不捧入,該道臣,不可無警,從重推考,何如?傳曰,允。
鄭尙愚啓曰,卽者副校理金近淳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李肇源曰,右副承旨入侍。
以吏曹判書沈煥之焚黃呈辭,傳于鄭尙愚曰,遠例無論,近式亦違,捧納承旨,從重推考,吏曹判書沈煥之,亦爲從重推考,呈辭還給,此後大享,取稟未下前,呈告呼望,更加嚴飭勿爲,而廟社宮若各一親行,則稟雖未下,此則許捧事,亦令該房知悉。
傳于宋銓曰,十九日當詣奉室,行望拜禮,該房知悉。
傳于李肇源曰,領敦寧家,遣史官問疾。
李肇源啓曰,判義禁洪檍,知義禁李得臣,牌不進推考傳旨,今方捧入矣。放未放回啓,連有飭敎,而如是違召,不卽擧行,事甚未安,更爲牌招,何如?傳曰,允。
李肇源啓曰,判義禁洪檍,知義禁李得臣,再拜不進推考傳旨,今方捧入矣。放未放回啓,不可遲滯,而連事違召,無意承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招,違牌勿爲呼望。
注書柳遠鳴病,代徐俊輔爲假注書。
李海愚啓曰,判義禁洪檍疏批已下,卽爲牌招,何如?傳曰,待開門牌招。
宋銓,以弘文館言啓曰,本館上番闕直,事甚未安,校理金銑,修撰李基讓,副修撰李景溟,旣有只推之命,副校理鄭來百,連呈辭單,不爲行公,校理金銑,副校理鄭來百,竝卽牌招,推移入直,修撰李基讓,副修撰李景溟,一體牌招察任,何如?傳曰,允。
李海愚,以兵曹言啓曰,再明日皇壇望拜禮時,侍衛軍兵及環衛軍兵,當爲磨鍊,而甲寅五月行禮時,挾輦軍一百名磨鍊,訓局步軍二哨外,各營入直軍訓將都領環衛。昨年三月行禮時,挾輦軍·金虎門軍四十名爲之外,各營入直軍訓將都領環衛。槍劍軍,連爲置之矣。今番則何以爲之乎?敢稟。傳曰,依昨年例爲之,可也。
判義禁洪檍疏曰,伏以,是年重回,宮享親祼,伏惟睿慕益新,如臣之跡忝舊僚者,下懷愴泣,有倍他人。臣伏聞古人有能一言而感主者,而今臣瀝血之辭,前已再瀆矣。疾痛之呼,猶不足以因聽卑之天,哀籲轉苦,兪音愈邈。至諭以如卿筋力,決難許之。有若臣之殘骸,猶可堪於扶策,而飭辭而丐免,此莫非微誠淺薄,苦忱未格之致,此誠臣之罪也。嗚呼,臣之一身頂踵,罔非聖明造化,而糜肌粉骨,以答殊恩,蹈火赴湯,以竭微力,卽臣宿昔之素所矢心,則臣之情病,苟有一分可强之勢,豈敢冒昧煩聒,而不知止哉?惟其沈疴經年,呻囈度日,長作床笫上物,已成癃癈樣子,而一自身名之汚辱,無意自處以生人,不敢比肩於周行,雖於起居之列,莫效趨走之義,日昨陪享之班,僂背矮步,徒爲同朝之嗤點,而半夜觸冒,一倍危綴,方此病枕奄奄,此際金吾寵除,未一旬而復降,庚牌召命,至再三而冞勤,臣固仰聖上,特以簪履之舊,不欲永棄,每假光寵,記存於衆擯之中,臣雖至頑,寧不知感,而望絶趨承,罪積逋慢,受恩彌重,孤恩轉深,撫躬悼歎,滿心悚蹙,臣之病勢旣如此,踪地又如此,假令臣廁跡廷紳,編名朝籍,不過虛縻,將焉用彼。噫,雖以牛馬之微,及其齒老而力盡,不堪於鞭策,則使之稅駕而脫羈,任其息足而磨樹,物猶爲主所憐,得順其性,如臣殘喘,獨未蒙聖澤,獲遂至願,則臣反不如矣。顧以一介之私,屢瀆九重之聽,固知萬萬惶恐,而情窮勢蹙。又不得不剖肝,而復申血懇,民之所欲,天必從之,殿下之於臣,亦一天也。伏乞俯垂愍察,先鐫臣所帶之任,仍許臣致仕之願,俾此垂死之身,卒蒙生成之澤,伏地以俟,祝天而已。臣無任云云。答曰,省疏具悉。前批旣言,卿其勿辭行公。
正言南基萬疏曰,伏以臣材疎跡散,甘自隱淪,與世長辭,望絶榮塗,不意聖明,何由記其姓名,而收召於草莽之中,前後恩命,至再至三,隆眷盛渥,曠古曠今。臣且驚且懼,章皇登道,間關跋涉,動經旬望,旣失不俟之義,恭俟後時之誅。而聖度包荒,不以爲罪,反以爲寵,除之以匪分之職,申之以馹召之命,旣又進之咫尺之地,諭以留待之敎。臣祗奉聖旨,不敢自有,退伏邸次,無地可容。昨於宮享之日,又除臣司諫院正言,臣惶懼震越,不知所爲。而第伏念,此時違牌,有非臣分之所安,乃敢聞命卽肅,進參於百執事之末,自顧慙恧,不知所以爲計也。抑臣尤有所萬萬惶蹙不自堪者,臣少習功令,濫竊科第,見識魯莽,文辭拙澁,其於經綸事業,時務得失,昧昧然無所知識,而頃於參奉臣柳尋春登筵之時,又伏承所懷書進之敎,臣始也惘然,終焉踧踖,坐逾時日,只有愧汗之浹背而已。臣因竊伏念我殿下御九五之尊,任億兆之責,兢業之心,不弛於宵旰,乾惕之意,常切於廈氈,憂勤惻怛,如傷若保之盛念,二十年如一日。臣在鄕曲時,伏覩十行之誕宣,未嘗不莊誦欽歎,每從山東父老,有少須臾無死之願。今新自草野來,殿下或慮蔀屋之下,猶有隱情,芻蕘之言,容有可採,必欲聞一二矯弊之策,此大舜好問用中之心,周武不泄不忘之意也。臣亦積弊中裏許人,豈不欲一一條陳。第臣伏讀御題還餉一策,殿下深居九重,明見萬里,設弊原弊,說盡無餘,雖使身親經歷者形容,未必若是之明且盡也。擧一反三,其他諸弊,殿下亦已燭照而數計之矣。又況文蔭諸臣之應製,湖南諸人之條陳,說之詳矣。臣何庸疊架爲哉?若其矯弊之策,則殿下歷問十餘條,而未有決定斷行之事,未知諸臣之所敷奏,果有別般善策,可以救目前之急者乎?臣愚以爲法不能自弊,必有起弊之端,弊不能自生,必有生弊之由。不正其本而治其末,雖事事而更之,未必無後弊,而將不勝其改易矣。夫民弊之爲弊,非一朝一夕之故也。小而成大,積而爲痼,以至於莫可收拾之境,一則守令也,二則守令也。今夫守令,非民之司命乎?旣司乎民命,而不恤乎民隱,則將焉用守令爲也。而若言其守令之弊,則直由於四維不張,貪汚成風,還餉則虛留盡分,軍政則充黃徵白,田政則陳作相混,籍政則虛實相蒙,種種弊瘼,有口者皆可言,有目者皆可覩,則爲今之計者,莫如審擇守令,而守令之本,在於朝廷,朝廷之本,在於殿下,伏願殿下,勿以狂僭而垂察焉。臣因此而竊有獻焉。臣聞宋臣朱子之言曰,帝王之學,與韋布不同,經綸之業,與章句有異。然其本末之序無二道,夫天下之理,一本而已。徹上徹下,無非是理,故從古聖賢千言萬語,莫非發明吾人一心之理,而其關聚收殺,直指仁體,最爲精切者,則臣愚以爲莫切於西銘一書,蓋其爲書,約數百言,而體用俱備,本末兼該,自乾稱父,至顚連無告,如棋盤,是其體也。自于是保之,至沒吾寧也,如下子,是其用也。今夫人之生也,父乾而毋坤,體塞而性帥。其本則一源也,其仁則竝生也。雖其人物有異,貴賤有分,長幼有別,聖賢有等,而血脈之所貫通,恩義之所流行,分明是天下而一家,中國而一人,痒疴疾痛,擧切吾身,而鍼箚刀割,隨處皆覺,則銘中予字及九吾字,儘是我去擔當之意。而大君宗子,所以建立中間,參贊造化者,又豈非要得天地萬物一體看者耶?今我殿下,受皇天付畀之重,居大君宗子之位,同胞我民物,兄弟我疲癃,八域疆土,無一區非吾心之所當管,一國民庶,無一物非吾仁之所當推,則凡天地間若大若小若貴若賤,固不可以人我看,亦不可以彼此言,苟使顚連者袵席之,流離者奠安之,吾之血脈仁體,得以流行於天地之間,則彼閭里間些少弊瘼,直是一擧措之間耳。昔穆陵之世,先正臣李滉,嘗爲圖作帖,衍而爲說,奏御筵席,大被嘉納,今十圖中第二圖是已,然則一部西銘,爲殿下世傳家法,臣無庸贅陳,而愚衷耿耿,實出於加勉之意,伏惟殿下留意焉。臣於章末,敢陳告歸之懇,臣受恩罔極,無路圖報,豈不欲趨走使令,以效涓埃之萬一。而第臣犬馬之齒,逾六望七,蒲柳之質,英華蚤謝,所患胸腹,轉入膏肓,有時發作,絶而復甦,或恐千里旅邸,一朝溘然,以重不忠之罪,頃於登筵之日,竊欲仰陳情私,而嚴威之下,恐涉猥越,逡巡囁嚅而退,玆敢冒萬死仰籲。伏乞天地父母,諒臣微懇,亟遞臣所帶職名,俾得歸伏衡茅,歌詠聖德,卒歲優游,是我殿下終始之賜也。臣無任云云。省疏具悉。爾牘數十行,言簡而意盡,首尾許多弊端之救弊,而其要歸之於本源,此固理到。且況敷說西銘之微旨,證之以先正圖說者,爾必有所存,故言之乃能如彼,極庸可嘉,此圖予所欽誦,付之壁間,昕夕常目者,益當體察而監省。爾其勿辭,在京察職。
副校理金近淳疏曰,伏以臣辭不獲免,事難回避,遂不得已冒昧出肅,持被禁省,已有日矣。臣於淸夜之中,默念官守之重,自不禁怵焉惶懼,慨然憂歎。夫官以論思爲名,而自諉愚昧,不能盡一日之責,則是負其官也,心知政德之累,而徒懷嚴畏,不敢效一言之獻,則是負其心也。以是思量,百慮攻中,繞壁明發者屢,而區區願忠之誠,終莫能自已者,卽近日禁令一事也。嗚呼,逆者,人得以誅之,法乃天下之平也。此非臣之言,卽古群聖賢之明訓,則法有時低昂,逆不可懲討者,往古來今,果有是否。伏惟殿下,學貫天人,明傡日月,御極以後,政令施措,動合典則,尤於忠逆之分,義理之界,嚴正磊落,高出百王,群下之所以想望興起,思見德化之盛者,豈有量哉?竊怪夫數年以來,過中之擧,非常之敎,率皆出於群情之外,而日前金吾文案之自內割給,尤何等過中非常之極也。噫,日月寖久,王府之刑章莫伸,金木尙稽,輿情之憤鬱冞切,而惟是一副文案,載在攸司,昭布備臚,厥罪孔彰,有目皆見,祗緣好生之德,縱未得快輿憤於卽地,所賴不刋之典,猶可以嚴大防於萬世,又況因此而懲討,安知無夬正之日乎?昨年該堂之事,臣未詳其時事實之如何,而旣不能登時覆難,以效執藝之義,末乃以從中掩置,自歸慢命之科,論其罪犯,島竄猶輕,而因一激惱,竝與大防而壞削之,一葦掃除,不少留難,旣又慮夫群下之或多爭執,遂爲之設禁而禁之,一有忠志之士,抱玆憂慨,思效匡救之忱,而片言單辭之或涉新禁,呈徹無階,不唯喉院一例退却,至於閽人阻之,騎省拒之,竝與喉院之呼望而不得爲之。嗚呼,有國之有臺閣,將以求聞昌言,增崇聖德,其禮遇也倚重也顧何如,而乃使堂堂告君之章,見阻於九門之外,任其呵斥而莫之敢誰何,如是而國之能國,臣不敢知也。嗚呼,一自禁令之出,國家之事,無復可爲。而況又年增歲疊,禁又生禁,於是乎殿下之庭,遂無言矣。昔之攢手興嘆者,今皆轉面爲憂,以之士風推殘,氣節消磨,臺閣之設,便一冗官,而祖宗朝言議風采,邈然不可復接,駸駸然忠逆混淆,義理顚倒,而莫可救正,不審殿下當日之志,其果若是而止乎?臣於日前,伏見所下湖儒批旨,讀至言路條,愛我以下數十言,臣不覺百拜感泣,殿下之思聞忠讜,如是其切,而獨彼禁言之令,依舊自在,此何異於欲入而閉之也。臣愚竊爲今之計,莫若先從禁令,一竝還收,奮發聖旨,開廣言路,俾忠逆嚴而義理正,則太平萬世之治,其將不外於斯矣。伏願殿下,勿以人廢言幸甚。臣於治疏將上之際,得接家信,則臣母素患濕冷之症,近因風寒,一倍添劇,食飮全却,症形深緊,藥餌調護,賴臣扶將,而臣身在公,脫直無期,焦遑之極,按住不得,玆敢拜章請急,徑出禁扃。伏乞天地父母,特賜鑑諒,遞臣所帶之職,以便救護,治臣擅離之罪,以肅朝綱焉。臣無任云云。省疏具悉。言則雖然,意亦有在,爾其勿辭,救護。
孝陵參奉柳尋春疏曰,伏以臣生長草野,無所知識,所事者耕農,所業者科目,拙訥空疎,自分爲聖代之棄物,不意猥蒙恩造,特付軍銜。仍命道臣,催促上送,臣私竊伏念,此等恩數,殊非微分之所安,而念舊收錄,實是寵遇之攸曁,惶隕感激,奔走竭蹶,恭俟處分於城闉之下矣。迺者再登筵席,荐承恩除,得近日月之光,偏蒙薰沐之澤,雖使古君子處之,猶且怵惕而不敢當,況臣愚劣,何以堪承。殿下誤以臣,謂來自嶺外,有所見聞,至有所懷書入之敎,尤可見大聖人詢蕘之至意,而疎迃之識,隨事齟齬,聞命惶蹙,不知所對,臣罪至此,實合萬戮,臣他不暇妄論。而姑就本源上略陳之,惟聖明垂察焉。臣竊惟古今人,開口便說學,論學便說心,看作陳談,無甚新奇,而農夫棄來耟,則不能治桑麻,匠石捨規矩,則不能爲方圓,外是而論治者,皆苟而已,夫人主一心,萬化之原,其體甚大,其用甚廣,天地其範圍也,四海其境界也,是心之得其正,而朝廷正百官正,而天下萬事無不正矣。是心之失其正,而身不修國不治,而天下萬事無不隳矣。方其隱而微也,是非邪正,藏否得失,雖若無目可睹,無耳可聞,而發之日用,措諸事爲者,無往而非這箇樣子,則一心之操縱敬忽,其幾之可畏,有如此矣。然而治心有術焉,不過曰知行之兩進而已。夫以一心之微,交乎利·欲之間,毫釐之差,天壤立判,斯須之頃,人鬼影隨,則必當精察明辨,以極夫取舍之分,而硬着心,大着脚,俛焉孜孜,弗得弗措,然後,知行相須,內外交修,而天下之事,可得以言矣。是以中庸九經,乃治天下之大經大法,而必以知仁勇三德,爲一篇之樞紐根柢,知者,所以知此也,仁者,所以體此也,勇者,所以强此也。知及之而仁不能守,則非所謂知也。仁守之而勇有所不足,則非所謂仁也。三者之工,徹頭徹尾,成始成終,不可偏廢,而若言其要,則又在於勇之一字,見善不遷,非勇也,改過不猛,非勇也,立志不固,非勇也,做事無終,非勇也。見善不勇,則始勤終輟,而有一暴十寒之憂,改過不勇,則姑息苟且,而有半塗中廢之失。立志不勇,則其何能任重道遠,經綸大經,做事不勇,則亦安能特立不倚,以應當世之務哉?此易,以陽剛爲吉,中庸,以固執爲貴也。嘗見朱子答黃敬之語曰,看公大病,只在於不勇,須是勇猛果決,合做便做,不要安排,不要等待,不要靠別人,不要靠書籍言語,只是自家自點檢,夫以匹夫之微,猶且勇果如是,而況人君,摠萬幾之繁,作衆物之表,言而世爲天下法,行而世爲天下則者乎?惟我殿下,聖質天縱,旣仁且知,洞貫天人之學,窮探性命之原,著之於日用行事之實,發之於政令注措之際者,實非管蠡之所可窺測。而臣未敢知我殿下一言一行,果皆合於堯·舜·禹·湯·文·武之聖乎?殿下以堯·舜·禹·湯·文·武之姿,而若不以堯·舜·禹·湯·文·武自期,則其亦不足於勇也明矣。臣自在田野,竊聞我殿下深留意於朱子之書,常於衆務之暇,誦讀思繹,更漏向闌,而未嘗或輟。斯誠作聖之基,生民之福,聖而益聖,勉而益勉,推之萬物庶事,其剛健篤實,一從此箇節度,則二帝可三,三王可四,太平萬歲,庶幾復睹,而竊恨夫上有堯·舜之君,下無稷·契之輔,忠言讜論,不聞於前,而至如玉署之職,亦成冗官。嗚呼,天下後世,必有知殿下之心者矣。知殿下之心,則亦必有慽然於斯者矣。爲今日殿下臣子者,豈忍以經筵爲請哉?臣愚死罪,竊以爲雖無三筵之設,召對之擧,而萬幾之暇,得與玉署諸臣,詢諮乎民生之疾苦,閭里之艱難,與夫人才之賢否,時政之得失,好問察邇,如大舜之用中,不泄不忘,如武王之建極,虛己而受,取人而善,則豈不有補於聖德之萬一耶?若夫鄕曲間許多弊瘼,則臣亦嘗目擊之矣。方今生民切骨之冤,還政爲甚。其捧糴也,斛上有斛,斗上有斗,終歲勞苦,盡輸官庫,而及其頒糶,塵沙糠粃,俱是無用,凶年歉歲,資活無路,則還政之弊,有如是矣。以良役言,則匹布之役,自非難徵,況今昇平已久,民物甚繁,則何患乎軍政之不足,而有所謂別軍官,在家軍官者,是果何許名目也。大邑千餘,小邑亦不下數百名,擇其富實,除番取錢,軍校胥吏,又有所謂契坊假屬,而公家應役之民,只是貧寒丐乞流離之徒而已,繼以死亡,徒擁虛簿,而白骨徵納,侵及鄰里,十家之役,一家應之,十夫之應,一夫當之,則良役之弊,有如是矣。以田政言,則近年以來,連値大水,陵谷變遷,一有朝家還起之令,則平沙瀦澤,混入徵稅,因循掩匿,徒歸隱結。以籍政言,則貧民之生,困於還政,瘁於良役,靡有家室,朝東暮西,而苟充其數,虛戶居半。以販鹽言,則當初設施,蓋爲有補於國,無害於民,而方伯縣邑,便用榷沽之術,褊裨長吏,作爲射利之資,至有計戶分授,勒捧民錢。以奴婢言,則我聖上蠲恤之典,果何如而吏緣爲奸,侵欺不已,科外之捧,旣骨之徵,姑無論,延及族屬,橫犯良民,萬口號籲,十室騷擾,此近日民弊之大略也。其他衆瘼,不可勝數,而我殿下,明見萬里,洞燭無餘,文蔭之策,湖南之疏,已登乙覽,聖量自定,臣安敢更贅也。大抵此等弊痼,皆由於守令之貪汚,方今民牧,視百姓如家鷄圈豚,以侵漁爲能事,掊克爲伎倆,蠲減之敎,字恤之意,屢發於絲綸之間,而互相掩覆,無所顧忌,使殿下仁愛之澤,閼而不行,民安得不困,弊安得不滋耶?然則今日矯救之道,當以擇守令爲先,而守令之本,係於監司,監司之本,係於廟堂與銓曹,廟堂與銓曹之本,係於殿下之一心,惟願殿下,精以察之,一以守之。從事於知行工夫,而又必以乾剛手段,向前擔去,涵養本源,措諸事爲,以爲端本出治之要,日近賢士大夫,訪問治道,審擇而去取之,則其爲切近功用,未有過於是者也。伏願殿下,深留意焉。臣年未始仕,知慮淺劣,口不讀書,辭語拙澁,無用之實,不待言明,瀆冒之誅,實所自甘,而聖問之下,不敢自外,略陳愚見,恭俟鈇鉞。臣無任云云。省疏具悉。一見再見,頗甚精詳。且見疏本,亦多有可以採用者,極可嘉也。
奎章閣整理字鑄成時,監董閣臣別單,直提學李晩秀,原任直閣尹行恁,各內下中鹿皮一令賜給。看役別單,看役前同知柳明杓,鑄字監官差定牌將,嘉善黃仁爀,分類唱準,嘉善趙潁,已上木貳疋。員役別單,書吏劉相祐·朴允默,已上木貳疋,使令吉光福,木壹疋,房直姜再乭,水工銀孫,軍士德柱,已上米參斗。工匠別單,守欌諸員鄭甲成,徐景裕·金孝一·徐景禧,印出匠韓昌得,已上各一百二十日。木布各壹疋。刻手邊首劉澤龍,木參疋。刻乎朴亨蕃,以上各九十日,李相眞七十六日。李潤澤六十八日。李周都六十五日,朴文浩五十九日,太聖遇五十八日,朴昌福五十七日,小爐匠邊首金仁璟七十五日,帖加小爐匠金世萬七十三日,李光得六十九日,崔成大六十八日,金光澤六十五日,金應鑑六十日,韓泰成三十一日,小爐匠助役金致鑑七十三日,李萬春六十九日,李繼成六十八日,文昌兼六十五日,張時福六十日,兪泰龍三十一日,豆錫匠邊首李震福九十五日,豆錫匠李得希·張龍甲·林順乭·李興福,以上各九十三日,洪範金·崔道學·朴慶大·姜仁得·金貴昌·鄭敬文·張春得·金福興·金千乭·尹得大,以上各九十一日,表命得·張壽命·張海彬,以上各九十日,丁仁相·尹相俊·李希得·曺漢得·金壽千,以上各四十日。九十日以上木貳疋。七十日以上木布各壹疋。五十日以上,木壹疋。四十日以下,布壹疋。使喚牢子李壽贊,巡令手李聖燁,各布壹疋。
丙辰三月十七日卯時。上御誠正閣。諸承旨持公事入侍時,行都承旨趙鎭寬,左承旨李勉兢,右承旨宋銓,左副承旨李肇源,右副承旨李海愚,同副承旨鄭尙愚,記事官柳遠鳴,假注書李泳夏,記事官吳泰曾·金履永,檢校直閣金勉柱,以次進伏訖。鎭寬·勉兢·銓·肇源·海愚,前奏無公事,先退。尙愚讀奏正言南基萬上疏。命書疏批。上曰,左承旨入侍。遠鳴承命出傳,與左承旨李勉兢偕入進伏。上敎勉兢曰,大享入稟未下之前,勿捧呈告者,曾已出擧條定式,而今番吏判焚黃呈辭,何爲捧入?未知定式而然乎。勉兢曰,昨年出擧條承批之後,或認以一年之內,一經親享,則呈辭勿拘故,吏判亦似緣此矣。雖以今年言之,社享·宮享,旣經親行,社宮夏享,雖入稟,自在勿拘中,廟享則姑未親行,又方入稟,呈辭不可捧,若或夏享攝儀命下之後,秋享入稟之前,則當捧之矣。上曰,依此擧行,可也。上敎勉兢曰,今番加資及賜米別單之下戶·兵曹者,須條列詳錄,置之內閣及政院,謄于日記冊,可也。又敎曰,明日西北別付料試射時,試官依前例爲之。又敎曰,再明日皇壇望拜禮,當於奉室前庭行禮,皇明人子孫及忠良子孫,皆立臺上,九卿班次之前事,分付該曹。命退,諸臣以次退出。
丙辰三月十七日辰時。上御便殿。來待諸臣入侍時,右副承旨李海愚,記事官柳遠鳴,記事官吳泰曾,記事官金履永,檢校直提學徐龍輔,二直提學李晩秀,原任直閣尹行恁·南公轍·金祖淳,直閣李始源,以次進伏訖。上曰,再明日皇壇望拜禮齋宿,明日當於便殿爲之。明日當更有下敎,以此分付政院,可也。賤臣承命出傳,還入進伏。上曰,廣州留守如已來待,入侍,可也。賤臣承命出,與廣州留守徐有鄰,偕入進伏。命海愚書公事判付訖。仍命退,諸臣以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,掌令池德斌,持平姜克成在外,掌令沈奎魯,持平李福潤呈辭,監察茶時之意,敢啓。傳曰,知道。
李勉兢啓曰,玉堂備員間,視事頉稟之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,同副承旨鄭尙愚,今日不爲仕進,卽爲牌招,何如?傳曰,允。
宋銓啓曰,明日奉室望拜禮時,兩司將官,當爲進參,大司憲徐有臣,大司諫李尙度,竝卽牌招,以爲淸齋之地,何如?傳曰,允。
傳于李肇源曰,左副承旨入侍。
李肇源啓曰,判義禁洪檍牌不進推考傳旨,今方捧入矣,放未放回啓成命,已至多日,而連事違召,無意承膺,揆以事體,誠甚未安,更卽牌招,何如?傳曰,允。
以同副承旨鄭尙愚,牌不進罷職傳旨。傳于李海愚曰,只推。更爲牌招。
傳于李海愚曰,軍士房承旨入侍。
李肇源啓曰,判義禁洪檍,再,牌不進,推考傳旨,今方捧入,而放未放回啓之尙未擧行,極涉未安,所當更請牌招,而係是一日三牌,何以爲之?敢稟。傳曰,更爲牌招。
李海愚啓曰,判義禁·知義禁,更爲牌招,違牌,勿爲呼望事,命下矣。判義禁洪檍疏批未下,而知義禁李得臣,來詣闕外,謂有情勢,屢度催促,終不承膺,事體所在,極爲未安,從重推考,何如?傳曰,允。
傳于李海愚曰,西北別付料試射,待晴爲之。
徐俊輔有頉代,洪奭周爲假注書。
傳于宋銓曰,出宮門路,以集成門爲之。
傳于宋銓曰,領敦寧家,遣史官問疾。
以大司諫李尙度,牌不進罷職傳旨。傳于李肇源曰,只推。
宋銓,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李海愚,以都摠府言啓曰,今日入直內,三廳武兼禁軍及軍兵等,當爲中日習射,而皇壇望拜禮齋戒相値,不得爲之之意,敢啓。傳曰,知道。
李海愚,以備邊司言啓曰,楊州牧使申獻朝上疏批旨內,有許令廟堂稟處之命矣,取見其疏本,則以爲北城餉還,實爲楊民,第一痼弊,昔之所受,不過一千五百石,今增爲四千石,其數太過,而及其捧上之時,管庫輩之操縱網利,不一其端,昨冬捧糴時,少禁其太濫,而以其所捧,還爲分受,則決知無欠縮之過多,今春領民上城開倉,先出四五百包,試爲斛量,則一包之縮,幾至四五斗,所謂完石之縮,亦不下二三斗,必欲改量,則管城將,報本廳該帥,以無例防題,推論吏鄕,以從速分給之意,勒捧侤音,今年以縮數斗之斛,無辭給之,則不出數年,將至於有石之名而無石之實,此豈獨爲楊州民而憂哉?右以受出,斗以分給,其所欠縮,使誰當之,一番改斛,在所不已,博詢廟堂,從長區劃爲辭矣。以此辭意,査問于摠戎使徐有大處,則還分之法,用舊蓄新,故昨年精實之穀,果爲留庫,今年所分給,卽是癸丑所捧,而屢經反閱,自不無如干斛縮,該牧使,領民而來,不受而去,今則其勢,將不可復動農民,費日繦負于山坂峻險之地,又未知更無後頉,終歸於兩皆順便之方,昨再昨年,因朝令,從民願還米一石,以錢四兩五錢代捧,方爲積置者,其數夥然,而姑未分給,日前因前摠戎使徐龍輔,筵稟錢還分給事,判下知委矣。顧今善處之道,楊州民則四千石數,以錢代給之外,實無他道爲言,參互該牧疏辭與摠帥所言,則殆不分此是而彼非,有難從甲而抑乙。第以常年年事律之,則春受四百五十之錢,秋納一斛還米,民必樂從而願之,況聞目下楊民物情,則非至於州還絶巡,農糧難繼之患云,以錢出給,尤無所妨,以此分付于摠戎使及京畿道臣處,恐合事宜。大抵楊州民昨冬所納,擧皆精實,而四五朔之間,今春所受,若是無實者,誠極駭然,平時之不能察飭,在所當警,摠戎使徐有大,從重推考,當該管城將拿問處之,何如?傳曰,允。
李海愚,以御營廳言啓曰,今三月十九日,大駕詣奉室望拜禮時,依兵曹節目,新營入直軍三十二名內,除營直五名,實二十七名,依例除標信除出,入直千摠李普漢,哨官宋哲文,領赴于訓鍊都監都領陣,而解嚴後,還爲入直之意,敢啓。傳曰,知道。
丙辰三月十八日午時。上御便殿。右副承旨入侍時,右副承旨李海愚,假注書洪奭周,記事官吳泰曾·金履永,以次進伏訖。上曰,同副承旨入侍,出榻敎同副承旨鄭尙愚進伏。上曰,楊牧上疏回啓,事關民事,不可遲待,登筵稟處,使之卽以草記回啓,可也。賤臣承命出傳。仍命退,承史以次退出。
上在昌德宮。停常參·經筵。
宋銓啓曰,明日常參·經筵,取稟。傳曰,停。
宋銓啓曰,來二十一日輸對,以停朝市頉稟之意,敢啓。傳曰,知道。
李肇源啓曰,今日次對,兩司長官,當爲進參,大司憲徐有臣,大司諫李尙度,竝卽牌招,何如?傳曰,允。
傳于李海愚曰,大臣·備局堂上引見。
傳于李勉兢曰,左承旨入侍。
承旨前望單子入之,金祖淳落點。
傳于李海愚曰,未肅拜承旨許遞。前望單子入之。
承旨前望單子入之,崔獻重落點。
趙鎭寬啓曰,新除授同副承旨崔獻重,卽爲牌招,何如?傳曰,允。
傳于李海愚曰,有司堂上入侍。
以同副承旨崔獻重,牌不進罷職傳旨。傳于李肇源曰,只推。更爲牌招。
玉堂前望單子入之,副應敎李明淵,校理尹序東,副校理韓光植,修撰金熙稷·金履喬,副修撰李晴·趙德潤落點。
以副應敎李明淵,校理沈興永·尹序東,副校理韓光植牌不進罷職傳旨。傳于李肇源曰,只推。更爲牌招。
傳于李海愚曰,兪領敦寧家致吊,左承旨進去致祭,則當有內閣致祭,退行於葬前,祭文則知製敎撰進,內閣致祭,以御製祭文爲之,原任直提學徐龍輔進去。
傳于李海愚曰,當該注書汰去。
假注書李泳夏汰去,代以李弘謙爲假注書。
李肇源啓曰,臺諫請推擧條中,正言尹悌東名字,以尹序東誤書,奏御文字,本自嚴重,臺臣名字,在所詳審,而如是誤書,揆以事體,誠甚駭然。當該注書,所當重勘,而本院請推之外,無他可施之罰,何以爲之?敢稟。傳曰,拿處。
有政。吏批,判書沈煥之進,參判黃昇源進,參議宋煥箕在外,右承旨宋銓進。以柳焵爲大司諫,李益運爲左尹,鄭好仁爲判義禁,具㢞爲知義禁,李玄謙爲繕工副奉事,贈戶參崔孝一,贈兵判例兼加,贈事承傳,故牧使林亨秀,贈吏參例兼,贈職事承傳,兼執義柳畊減下。
兵批,判書具㢞進,參判李太亨入直,參議李東馨病,參知李義駭病,右副承旨李海愚進。以李燁爲副摠管,洪浩源·李晦植爲羽林將,金近淳爲文兼,安思默爲訓鍊主簿,曺慶信·尹益儉爲武兼,同知單崔奎漢·李相禧·黃錫耉·金福星·金弘兌·黃載慶·黃載性·宋春弼·朴正華·林復基·趙明會,僉知單千世翊,同知單金壽漢,僉知三單鄭聖翰·張奉源·朴挺玉,護軍姜漷,副護軍金履規·李文喆·趙雲行·白東遠·沈禹相,副司正尹命烈。
宋銓啓曰,祿都目政事兼行之時,例爲入稟,而今日政事,祿單子,初不提稟,循例入啓,事違格例,極涉未安,臣之矇然捧入,不勝惶恐待罪,而當該吏曹堂上,不可無警,從重推考,何如?傳曰,允。推考。
李海愚,以禮曹言啓曰,五禮儀,大臣之喪,自上有擧哀之節,取考謄錄,則或因特敎擧行,而今日有不敢循例取稟之意,敢啓。傳曰,知道。
李勉兢,以成均館同知館事意啓曰,臣聞居齋儒生等,今日夕食堂,不爲設行,馳詣泮宮,招致諸生,問其捲堂之由,則諸生等,書進所懷以爲臣等久沐菁莪之化,濫叨虀鹽之供,而第其學識素蔑,行誼未修,莫副聖朝作成之意,一日二日,恒切悚恧,卽見玉果縣監魏伯珪疏本,則其論士習一款,竝及太學上庠,而謂以場屋舊染,本無實學,寄廩旅遊,亦出赴炎,終歲不讀一卷書,終日不談一義理,群居泄泄,徒糜料食,結之以當今之所謂士者,卽病國之疾瘕,殄俗之痰火,若其徒糜料食之目,則臣等固當甘受,而至於病國殄俗等語,有不勝驚心而汗顔者,臣等雖甚無似,忝在賢關,誦讀先聖之書,粗知廉恥之義,則得此詆斥於章奏之間,顧何敢抗顔入堂乎云。臣以聖廟捲堂,事體未安之意,縷縷開諭,多般勸入,而諸生等,終不回聽,無意還入,何以爲之?敢稟。傳曰,眞所謂諸生何不爲君子乎云者,若爲諸生設也。藉令湖南宣召人玉果縣監魏伯珪所言,混斥無別,此不過過去慨惋之談,況夫疏語,專指俗士弊習,有甚毫分係關於諸生乎?且況以言爲諱,人皆囚舌之時,竝與此等草野淳庬之論,不見容於賢關多士之羞恥當如何?諸生爲君子儒,而伯珪疏中云云之說弊,付之俗下小人儒,不亦休哉,不亦宜哉?以此意勸入,仍設食堂,退去,可也。
李海愚,以兵曹言啓曰,今三月二十日,文臣朔試射試官望,備擬受點矣。停朝市相値,不得爲之之意,敢啓。傳曰,知道。
以忠淸監司林濟遠狀啓,鴻山縣監金思䄷,姑先罷黜事,判付內,啓下刑曹,該守令罷黜事,依殿牌作變邑守令勘罪勿論之例,特爲分揀事,分付爲良如敎。
摠戎使徐有大疏曰,伏以臣猥以無似,重叨北城之任,年衰病痼,豈有一分堪承之望,而祗緣受恩如天,報答無地,黽勉冒膺,行且數月,而僨誤是懼,尋常悚蹙,卽伏見楊州牧使申獻朝疏本,則盛論北漢移轉事,而侵斥臣譏嘲臣,無復餘地,臣於是滿心慙忸,繼之以憂嘆也。任保障之責者,重城餉,守字牧之任者,察民情,職分之所當然,則臣之不能如楊牧,亦楊牧之不能如臣也。然臣雖武夫,粗知兵民表裏之義,信食輕重之分,又於此城餉春糶冬糴,備嘗艱險,爲畿氓切肌之弊,前後在任之時,亦皆聞之詳而見之熟矣。豈於今年之楊民,忽事威制强令,行之以行不得之政乎?蓋此城餉之設置,已過百有餘年,而楊民之受食,亦爲百有餘年,未聞以斛縮執頉,而論報之不足,至於陳疏,所受食者,非止楊州一邑,而亦未聞列邑之以此稱頉而不爲受去,則未知今人之愛民,加於古人而然耶。楊牧之愛民,深於他邑而然耶。其疏有曰,斗量斛縮,多者爲四五斗,小者爲二三斗,楊牧旣已親自監量,而質言於奏御文字,則臣何必曰不然,而苟如其言,四千石當分,縮爲五六百石,則是無餉也。無餉而徒守管鑰者,其可謂守臣云乎哉?至於吏鄕之推論,不過體例間事,而使之詳曉從前已例,毋或轉生葛藤之意,而今歸之於勒捧侤音,亦可謂過於分數矣。傳曰,仍舊貫如之何?諺曰,新不創,古不革,如臣之無他才能者,只知按例做去,顧何以妄自矯救,祛弊生弊乎?淸朝風俗,素貴忠厚,京外維持,亦係體統,而緣臣之冒據匪據,致有此一朝壞損,將何面目,一向蹲據,行守臣之事,而管攝於城餉之政乎?治疏將上之際,又伏見廟堂覆啓判下者,臣之不能察飭之失,尤無所逃,而問備薄罰,不足以勘罪。伏乞聖明,亟加嚴譴,以爲不職者之戒,以重城餉,以慰民情,千萬幸甚。省疏具悉。疏語有關體統處,該倅推考,卿其勿辭,行公。
丙辰三月十九日卯時。上詣皇壇。望拜禮入侍時,行都承旨趙鎭寬,左承旨李勉兢,右承旨宋銓,左副承旨李肇源,右副承旨李海愚,同副承旨鄭尙愚,假注書洪奭周·李泳夏,記事官吳泰曾·金履永,二提學沈煥之,二直提學李晩秀,檢校直閣金勉柱,直閣李始源,檢校待敎徐有榘,以次隨駕。上具翼善冠·衮龍袍,乘輿出集星門,至冽泉門外,降輿,就奉室前庭,行四拜禮訖。仍詣壇內,奉審後,出冽泉門,乘輿由集星門。上曰,明日次對,進定於今日。出駕前下敎還內,諸臣以次退出。
丙辰三月十九日卯時。上御熙政堂。大臣·備局堂上引見入侍時,右副承旨李海愚,假注書李泳夏,事變假注書尹命烈,記事官吳泰曾·金履永,右議政尹蓍東,行上護軍李柱國·沈頤之,行禮曹判書閔鍾顯,兵曹判書具㢞,行大護軍李敬懋,戶曹判書李時秀,吏曹判書沈煥之,刑曹判書李肇源,行都承旨趙鎭寬,行護軍李漢豊,開城留守李冕膺,掌令沈奎魯,持平李福潤,獻納金履喬,正言尹悌東,修撰金熙采,副修撰尹益烈,以次進伏訖。蓍東曰,近日朝昏甚寒,聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何。上曰,一樣矣。上曰,大臣奏事,可也。蓍東曰,此全羅監司徐鼎修狀啓也。以爲濟州入送貿運及移轉穀所載扶安等五邑船五隻火燒,沈失各穀爲一千九百二十八石,人物一名,亦爲渰死,誠不勝萬萬驚駭,發船之際,不能董飭,致令五船落後逢風,至有失火投水之擧者,難免不飭之責,許多船隻到泊之際,旣不前期等候,指導安泊,又不董發浦丁,登時救護,致此沈覆者,極爲駭然。領運差使員光陽縣監韓師鎭,濟州判官趙敬日罪狀,令攸司稟處,別下貿穀,乃是格外特恩,不可以混歸沈失之中,同州領受各穀一萬三千七十二石中,一萬石以別下貿運條施行,三千七十二石以移轉條施行,而移轉臭載給代,旣有已行之例。今番沈失各穀之代,沿海留庫稍裕處,預先區劃,以待處分裝發計料事,請令廟堂稟旨分付矣。耽羅入送穀物之火燒沈失,人物一名之漂溺未拯,誠萬萬驚駭矣。道臣之以移轉條移施,而依例給代事狀請者,誠爲得體,竝依狀請施行,裝發之後,差先差後,或利泊或失風,海路事勢,自來固然,火燒沈失。又是船中無妄之災,則差使員論勘,未免太過,該牧·判官之不能指導安泊,登時救護,亦非險海浦嶼,所可容人力周旋者,而災年新到之官,非罪遞易,誠爲可悶,光陽縣監韓師鎭,濟州判官趙敬日拿處事,今姑安徐,使之盡心民事,以爲戴罪責效之地事,更爲分付,何如?上曰,依爲之。出擧條上曰,兪領敦寧之病,聞甚危劇云,卿果見之否。蓍東曰,見之矣。上曰,能無時日之慮乎?蓍東曰,此則未可知,而神精已昏,無復餘望矣。上曰,非但其人之不易得,國之元老,餘者幾人,向見金奉朝賀精力凡節,與初春之登筵時,便覺一倍朽落,領敦寧之病勢,又如此,予心憫然矣。蓍東曰,別咨入送事,何承下敎,而尙未及稟定矣。上曰,須與左相相議,後日登對時,更稟,可也。蓍東曰,贈參判崔孝一贈諡事,成命已下,非當品贈職,而施以節惠之典者,似無其例。且崔孝一·車禮亮·安克諴事蹟之奇偉,忠烈之炳朗,將有辭於天下後世,則一資加贈,非可靳惜。崔孝一加贈正二品職,何如?上曰,依爲之。出擧條鍾顯曰,奏御文字,何等審愼,而平安監司金載瓚狀啓中,以故忠臣崔孝一之贈戶參,而誤稱屢贈至贊成。至於節惠之典,則近始因特敎,方爲擧行,而謂以忠烈賜諡云者,極爲未安,當該道臣,從重推考,何如?上曰,以贈參判之賜諡,雖因特敎,旣無可據之文跡,則從大臣之言,先令加贈,然後賜諡,實合重愼之意故耳。朝廷之擧措,猶且如此,況奏御文字乎?又況事實關係乎?無諡而曰有諡,未贈正卿。而至謂已贈貳相云者,不可但以不審言,其委折,爲先·關問後,草記論罪,可也。出擧條上曰,車禮亮·安克諴之卓節奇蹟,亦可謂伯仲於崔孝一·黃一皓,追配之典,烏可已乎?祠號顯忠,已是奬節之意,而箕伯狀聞中,不擧其祠號者,甚疎漏矣。因命書傳敎曰,今日祗拜奉室,益切匪風之感,因右相筵奏,加贈故忠臣崔孝一,而又聞禮判之言,知有道臣狀請者,取見狀聞此言,予今日欲言者,事若不偶,何待稟處,故忠臣贈兵曹參議車禮亮,贈兵曹參議安克諴,依故忠臣贈判書崔孝一追配例,一體配享於顯忠祠事,分付該道。上曰,松留進前。冕膺進伏。上曰,松京自是故都,素多人才,而人皆擯棄,便成蕪鄕,故予每欲一番駕過,親臨試才,以慰子弟之心,而勢掣園幸,時難遠遊,尙今未焉。心常恨歎,向見玆土一武臣,其才可用,故特除訓副,以示予意矣。冕膺曰,非但才藝之多出,自古孝烈之名世者,亦多有之。雖以今番殺獄事言之,其所納供,自初承款,自以爲鬪鬨之事,雖非出於惡意,而實因之緊,不敢逃於償命云云。年未二十,當死不懼者,亦可見土俗之樸直,幸蒙聖上之俯燭,特許減律,不但一人之含恩,開城一境,莫不知聖上欽恤之澤矣。上曰,今此移邑之擧,實是大更張之政也。守土之臣,必擇其人,而可堪之人,何必於崇品中擇遣乎?蓍東曰,誠如聖敎矣。古或有堂上資級,而陞爲是任者矣。煥之曰,故牧使林亨秀贈職事,因湖南儒生上言,自禮曹回啓蒙允,移送本曹矣。亨秀文章氣節,最爲當世之峻望,而竟䧟於丁未壁書之變,士林之稱冤,至今未已。其本職,爲堂上牧使矣,今於褒贈之典,似當以變品擧行,而臣曹不敢擅便,下詢大臣,以爲稟定之地,何如?上曰,大臣之意,何如?。蓍東曰,林亨秀文章氣節,至今稱道於士林之間,今因儒生上言,而有貤贈之命,則似當爲變品贈職矣。上曰,依爲之。出擧條煥之曰,校書館員役料,不可不磨鍊,而本館冊紙留資爲四千卷,以其貢價,取爲員役料,恐好矣。上曰,戶判則以爲如何?時秀曰,此則後當有用處,不可徑先毁用矣。上曰,戶判之言,亦有理矣。蓍東曰,吏曹判書沈煥之,奏對就座之際,遺落所佩,有闕筵體,不可無警,推考,何如?上曰,依爲之。出擧條蓍東曰,刑曹判書李祖源,諸宰奏事之前,越次進前,欲有所達,事體未安,推考,何如?上曰,依爲之。出擧條蓍東曰,卽見三陟所來紫檀香,品皆極好者,爲五十餘塊矣。何以處之乎?上曰,歸之戶判,可也。祖源曰,因兵曹草記,踰越景福宮城,偸斫生松罪人金福得,移送臣曹,照法重繩事,允下矣。謹按律文,則大明律越城條,有曰,凡越皇城者絞。大典通編禁制條,有曰,空闕松木偸斫者,不恨年邊遠定配云。而明律,無空闕與時御所區別之文,通編則初不攙入越城與否,若從明律,則罪係一律,若從通編則罪止遠配,本宮雖是久廢之地,其爲皇城則一也。當此民俗渝頑之時,宜施當律,俾警來後。而第律典旣無時御所·空闕區別之論,其在審克之道,一經稟定後擧行,恐似得當,故敢此,仰達矣。上曰,豈有踰墻之理,空闕門禁蕩然之致,此所以嚴處守直中官及衛將者也。踰墻旣無明證,枝柯安知生松,以攔入律,勘放,可也。出擧條上曰,臺諫進前,只擧尾辭,可也。奎魯等曰,請寢罪人鄭致達妻,出置城外之命,依前還發配所,亟令王府,夬正典刑,措辭見上上曰,不允。出擧條奎魯等曰,請物故罪人德相,亟施孥籍之典,措辭見上上曰,不允。出擧條奎魯等曰,請逆賊尙喆,追施孥戮之典,措辭見上上曰,不允。出擧條奎魯等曰,請亟寢昧爽以後申禁之命,因許捧入未徹之啓,特賜允兪。十五字刀割奎魯等曰,請遲晩後物故罪人啓能,亟施孥籍,趾賊等凶種,夬施邦刑,養遂獻遂,竝設鞫得情,措辭見上上曰,不允。出擧條奎魯等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑,措辭見上上曰,不允。出擧條奎魯等曰,請物故罪人國榮,亟施孥籍之典,措辭見上上曰,不允。出擧條奎魯等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法,措辭見上上曰,不允。出擧條奎魯等曰,請承款後物故罪人九宗,亟施孥籍之典,措辭見上上曰,不允。出擧條奎魯曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。上曰,此豈至今相持之事乎?奎魯曰,臺諫之意,則以此爲必討之極逆也。蓍東曰,掌令沈奎魯前啓奏達之際,多失筵體,不可無警,推考,何如?上曰,柳師文事,不欲停啓,則敷奏之際,自有格式,而語次大有做錯,不可推考而止,遞差,可也。出擧條福潤曰,柳師文事。上曰,俄者臺臣,亦已言之矣。福潤曰,請寢李汝節定配之命,更令王府,嚴覈取服,施以當律,措辭見上上曰,不允。出擧條上曰,臺諫未承批言,先傳他啓,則柳師文事,不期停而自停矣。悌東曰,李福潤請改正焉。海愚曰,臺諫傳啓,自有序次,而正言尹悌東府啓未畢之前,先發諫院新啓,臺體壞損,推考,何如?上曰,近來之人,顚錯如許,胡大事也。憲臺未畢下諭之前,忽地進前,徑發新啓,使諫院前啓,在似停未停之科,敢以何顔,論李福潤乎?格例之破壞,猶屬餘事,姑先罷職,可也。出擧條履喬曰,請金甲島爲奴罪人克觀,古今島爲奴罪人克泰,更令玉府,嚴鞫得情,快正王法,措辭見上上曰,不允。出擧條履喬曰,請逆賊尙魯,亟施孥戮之典,措辭見上上曰,不允。出擧條履喬曰,請亟寢秋曹罪人柳師文放釋之命,仍令王府,設鞫嚴問,快正典刑,措辭見上上曰,憲啓旣停,諫院之獨留此啓,不知其爲臺體,此則不可賜批矣。履喬曰,臣本不合於淸朝耳目之任,而怵分畏義,詣臺登筵傳啓之際,至於柳師文事,未承批旨,臣實慙愧,何可一刻晏然於臺次乎?請命遞斥臣職。上曰,勿辭。海愚曰,獻納金履喬,一日再啓煩瀆,退待物論矣。上曰,知道。出擧條益烈曰,李福潤事,萬萬駭然矣。言未畢。上曰,臺啓方傳,玉堂先啓,已失筵體。而且況以下番而先奏者,亦有越爼之嫌。命書榻敎曰,入侍玉堂上下番遞差。上曰,禮判進前,鍾顯進伏。上曰,以卿久出疆之,故本曹擧行,多不如前日矣。夏享大祭日字,明日內擇吉以入,可也。鍾顯曰,昨年秋展謁擇日官,降定生徒,而將觀來後擇日之能否,以爲贖罪之地事,旣承筵敎矣。但旣降生往,則不敢與擇日,雖欲贖罪,無地效勞矣。上曰,降定之生徒,與他自別,先從夏享吉日擇入,可也。上曰,或晴或雨,豈但責之於日官,而雖以今番皇壇祭享時言之,先曉之雪,終日之風,洞屬之誠,不敢少弛矣。將事之夜,星月昭朗,自然有神佑靈感之冥冥相應者,然矣。蓍東曰,當日陪班,相顧攢賀,而臣之前後陪祭景慕宮者屢矣。而日候無日不淸明,聖孝之昭格,臣實欽仰矣。上命書榻敎曰,未肅拜禁堂許遞。今日政差出。上曰,贈參判崔孝一加贈正二品,政官牌招開政,出榻敎祖源曰,臣取見各道獄案,則上年十二月分,慶尙道金海府殺獄罪人朴順三,及其子渭昌等獄事,判付內,有問議大臣後,草記之命,故問議後草記,而順三則特貸一律事判下,至於渭昌則無判付還下,尙不得行會矣。大抵此獄,其戕殺之慘酷,情節之巧惡,自有殺變以後,所未見者,其父入於元犯,已成鐵案,則其子之必欲爲之百計圖脫者,在於情理,固無足怪,渠之兄弟中,果能自戕其身,期於報復,則雖謂之傷勇,君子亦當恕,而今乃忽地滾鬪於屍親,旋卽暗殺其婢夫,以爲移禍之計者,究厥所爲,萬萬凶巧,今若諉之以事出於子救父,而有所一分容貸,則哀彼士同之死,實因旣狼藉,看證又明白,而將無償命之日,悠悠九地冤,倘復如何?揆以獄體,萬無是理,依大臣收議,嚴訊得情,恐合事宜,故敢此,仰達矣。上曰,更思手勢凶巧,未可以復讎參恕,大臣獻議,亦各百見,初欲依議施行,此擧條,循例啓下,追聞筵臣之言,以韓文公已定之論,有所執難,此說亦好,然則古人已定之論,不可不從,筵臣執難之言,不可不信,金海朴渭昌置之傅生之典,以次律勘處事,分付道臣,可也。出擧條仍命退,諸臣以次退出。
丙辰三月十九日辰時。上御重熙堂。左承旨·有司堂上入侍時,左承旨李勉兢,假注書洪奭周,記事官吳泰曾·金履永,戶曹判書李時秀,以次進伏訖。上敎時秀曰,大臣尙未出去乎?時秀曰,未出矣。上曰,向以濟州牧折米二千石,竝以公穀折給事,出擧條矣。意外今番運穀之沈燒,又近二千石,若兩條,俱以公穀充定,則不但官力之難支,沿民弊瘼,亦所當念,沈燒穀則在朝家軫恤之道,不可不充數輸送,而至於折米,則似當有從便闊狹之路,退以此意,言于大臣,使之商量善處,可也,時秀先退。命書榻敎曰,同副承旨許遞。前望單子入之。仍命退,承史以次退出。
丙辰三月十九日辰時。上御便殿。左副承旨·右副承旨入侍時,左副承旨李肇源,右副承旨李海愚,假注書洪奭周,記事官吳泰曾·金履永,以次進伏訖。命書傳敎曰,贈吏判申㬅,贈戶參崔孝一議諡,豈可踰此日,行公玉堂牌招,使之擧行。仍命退,承史以次退出。
丙辰三月十九日午時。上御重熙堂。右副承旨入侍時,右副承旨李海愚,假注書洪奭周,記事官吳泰曾·金履永,以次進伏訖。上曰,左副承旨入侍,出榻敎賤臣承命出傳,左副承旨李肇源進伏。海愚先退。上曰,兪領敦寧,聞已卒逝,不勝驚悼,此大臣,於予際遇旣早,契合最深,近聞其病重,常切憂慮,今者傷感之懷,難以自抑。仍命書傳敎曰,受知也最先於儕僚,而見詡者亦在不渝不涅,似此之人,何處更易覓來,今云已矣。不可復見,嗟惜傷惻,久而無言,至於立朝行蹟,事予誠衷。自有不誣之公議,則褒近溢美,否亦沒實,予難措辭於其間,寧稽於三日書旌之時,宜使太史,備述遭逢之顚末,以爲徵信之證,卒領敦寧兪彦鎬喪,易名之典,待其撰狀,斯速爲之,擧哀臨吊之節,依近例置之。第四日遣承旨致吊,成服後致祭,而祭文當親撰,勸粥恤孤,及祿俸,限三年輸送等事,依例擧行,其子兪漢宰,待闋服調用。又命書傳敎曰,在外及未肅拜玉堂許遞。前望單子入之,待下批,與出番玉堂牌招,只兩人諡號,先爲議諡,其餘,待大臣議諡日爲之事,分付。仍命退,承史以次退出。
上在昌德宮。停常參·經筵。
藥房提調沈頤之,左承旨李勉兢啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣未肅拜,執義李城輔,掌令池德斌,持平姜克成在外,掌令一員未差,持平李福潤呈辭,監察茶時之意,敢啓。傳曰,知道。
宋銓啓曰,玉堂備員間,視事頉稟之意,敢啓。傳曰,知道。
趙鎭寬啓曰,假注書李弘謙時無職名,令該曹,依例付軍職,冠帶常仕,何如?傳曰,允。
傳于李勉兢曰,左承旨入侍。
傳于宋銓曰,禮曹判書入侍。
傳于李海愚曰,承旨前望單子入之,待下批牌招察任。
承旨前望單子入之,申耆落點。
傳于趙鎭寬曰,都承旨入侍。
傳于李肇源曰,右副承旨入侍。
以左承旨申耆牌不進罷職傳旨。傳于李勉兢曰,只推。更爲牌招。
傳于李勉兢曰,實錄有考出事,曾經翰林中,在京人推付別兼,除肅拜,使之進去考出,畢考後減下。
傳于宋銓曰,右副承旨入侍。
以副應敎李明淵,校理沈興永·尹序東,副校理韓光植,再牌不進罷職傳旨。傳于李肇源曰,勿施,仍以前牌催促。
李肇源啓曰,判義禁鄭好仁,知義禁具㢞牌不進推考傳旨,今方捧入,而放未放回啓命下之後,如是違召,不卽擧行,事甚未安,更卽牌招,何如?傳曰,無端違牌,何也?勿施,嚴飭擧行。
禮曹,來四月初二日,宗廟夏享大祭親祭,取稟。奉敎敬依。
李勉兢,以內醫院提調意啓曰,副提調趙鎭寬,謂有情勢,今日問安。不爲仕進,卽爲牌招,何如?傳曰,允。
宋銓,以禮曹言啓曰,來四月初二日,宗廟夏享大祭親行時,同日永寧殿,依例遣大臣行祭事知委,何如?傳曰,允。
宋銓,以禮曹言啓曰,來四月初二日,宗廟夏享大祭親行時,省牲省器之節,依例以親臨磨鍊擧行乎?敢稟。傳曰,依例磨鍊,可也。
李勉兢,以成均館同知館事意啓曰,因本館草記批旨內,眞所謂諸生,何不爲君子乎云者,若爲諸生設也。藉令湖南宣召人玉果縣監魏伯珪所言,混斥無別,此不過過去慨惋之談,況其疏語,專指俗士弊習,有甚毫分係關於諸生乎?且況以言爲諱,人皆囚舌之時,竝與此等草野淳庬之論,不見容於賢關,多士之羞恥,當如何?諸生爲君子儒,而伯珪疏中云云之說弊,付之俗下小人儒,不亦休哉,不亦宜哉?以此意勸入,仍設食堂,退去可也事,命下矣。臣謹以批旨內辭意,招致諸生,反覆曉諭,則諸生等以爲聖敎至此,今方還入云,仍設食堂,臣則退去之意,敢啓。傳曰,知道。
趙鎭寬,以戶曹言啓曰,卒領敦寧府事兪彦鎬喪禮葬,主家,以遺戒不敢受云矣,敢啓。傳曰,大臣之遺意如許,則主家之不欲如例爲之,雖固然矣。勿請易名,勿豎墓道,有朝令則例皆祗受,況禮葬乎?依例爲之之意。傳于主家,可也。
李海愚,以戶曹言啓曰,謹以本曹草記批旨內辭意,往傳于卒領敦寧府事兪彦鎬家,則以爲聖敎之下,不敢違越,惶感祗受云,依例擧行之意,敢啓。傳曰,知道。
李海愚,以兵曹言啓曰,來四月初一日,大駕詣宗廟齋宿,初二日夏享大祭親行時,何營軍兵隨駕,何營軍兵留陣,禁軍及馬步軍幾番幾哨磨鍊,而禁衛鄕軍停番矣。各軍門餘軍留營,何以爲之乎?敢稟。傳曰,訓局步軍十五哨,馬軍三哨,禁軍磨鍊,御營廳留陣,而留營則除之,可也。
李肇源,以義禁府言啓曰,瑞興府使李舒永拿處事,傳旨啓下,而大典通編赦令條,有曰,凡宥旨前事,啓請上裁矣。李舒永所犯,係是宥旨前事,上裁,何如?傳曰,分揀,可也。
丙辰三月二十日辰時。上御重熙堂。右副承旨入侍時,右副承旨李海愚,假注書洪奭周,記事官吳泰曾·金履永,內閣直提學李晩秀,檢校待敎徐有榘,以次進伏訖。上曰,應敎李始源,今將入來與否,知入,可也。賤臣承命出問。回奏曰,不爲入來云矣。上曰,昨日望拜皇壇,益切風泉之感,今欲編摩一書,以寓尊周之意,而首揭列聖朝絲綸,及御製詩文中,表章春秋大義者,次以一時忠臣志士闡明義理之作,無論疏章與詩文,竝爲編入,至於以忠節被旌者,祠院所在及事蹟本末,一一具載,此書若成,庶可以昭大義於天下矣,其在徵信之道,事當考出實錄,上下番翰林與同春秋及別兼,偕詣藝文館,同爲考出,詳抄精謄,以爲編輯之地可也,晩秀·有榘先退。上曰,昨日府啓中,柳師文事停啓矣,凡臺諫入侍傳啓,則例不呼停啓望,只傳他啓,而不傳此啓,則便是停啓,今後則須復舊例也。仍命退,承史以次退出。
丙辰三月二十日辰時。上御重熙堂。都承旨·左承旨入侍時,行都承旨趙鎭寬,左承旨李勉兢,假注書洪奭周,記事官吳泰曾·金履永,以次進伏訖。上曰,忠淸水營試射放成冊,催促,可也。賤臣承命出飭。上曰,禮判如已來待,卽爲入侍,可也。賤臣承命出,與禮曹判書閔鍾顯,偕入進伏。上敎鍾顯曰,大享擇吉,以何日爲定耶?鍾顯曰,來月初二與初四,俱爲吉日,而初四則月離于畢,慮或遇雨,故以初二擇入矣。鍾顯曰,大享受誓戒之日,若値陵寢忌辰,則誓戒進行於齋所起寢呼唱之前,而留門則初更爲之事,曾有甲寅特敎定式矣。今香誓戒之夜,適値英陵忌辰,誓戒正時,進定於二更爲當,敢此,仰達矣。上曰,依爲之。出擧條上曰,禮房承旨入侍。出榻敎賤臣承命出傳,右承旨宋銓進伏。鎭寬·勉兢先退。上曰,兪領敦寧,今已卒逝,極庸嗟惜,如此人者,豈可易得耶?鍾顯曰,誠如聖敎矣。此大臣,資稟近道,操履潔白,且歷險履變,久而彌堅,方其疾革,神氣不亂,處置後事,皆鑿鑿中窾云矣。上曰,外貌雖若淸弱,而中心之操守,則極爲堅確矣。年前耽羅之事,予所不得已也。雖以尊朝體,重國法之意,有此處分,而豈有一毫欲傷損之心乎?惟此番一事,爲自家失着處,而際遇之隆,則終始無間矣。鍾顯曰,當初實狀,雖緣誤認本事,而反有乖於以直事君之道,故自家亦以爲沒身之恨矣。終始受知,眞可謂稀世之遭遇也。命書傳敎曰,諸道放未放回啓,尙今稽滯,未肅拜禁堂牌招,使之擧行。仍命退,諸臣以次退出。
丙辰三月二十日申時。上御重熙堂。都承旨·右副承旨入侍時,行都承旨趙鎭寬,右副承旨李肇源,假注書李弘謙,記事官吳泰曾·金履永,以次進伏訖。上曰,實錄今方考出,下番翰林出去,而兼春秋一人入來,廳注書亦爲出去,而他注書入侍,可也。履永·弘謙退出,假注書洪奭周,記注官金良倜進伏。命鎭寬·肇源·泰曾,書御製領敦寧兪彦鎬祭文各一張。命書傳敎曰,優禮之大臣,例於成服前一日,不待諡狀賜諡,而故相則有可紀之蹟,雖待撰狀議諡,豈可遲滯,分付弘文館,使之催促,卽爲擧行。仍命退,承史以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,掌令池德斌,持平姜克成在外,掌令一員未差,持平李福潤呈辭,監察茶時之意,敢啓。傳曰,知道。
宋銓啓曰,明日常參·經筵,取稟。傳曰,停。
宋銓啓曰,來二十五日,朝參日次,而明陵忌辰祭,齋戒相値,頉稟之意,敢啓。傳曰,知道。
李肇源啓曰,漢城左尹李益運除拜後,過三日,不爲出肅,依定式,推考警責,仍卽牌招察任,何如?傳曰,允。
傳于李勉兢曰,右承旨入侍。
以左承旨申耆,再牌不進罷職傳旨。傳于趙鎭寬曰,同一情勢,皆許一伸,許遞。前望單子入之,待下批牌招察任。
承旨前望單子入之,李義駿落點。
同春秋前望單子入之,趙鎭寬落點。
李海愚啓曰,卽見忠淸監司林濟遠狀啓,則鴻山縣監所佩新造兵符右一隻,以待新縣監下來傳授次,姑爲留上臣營爲辭,兵符傳授何等嚴急,則該縣監雖已請罷兼官處事當傳授,而留上監營大違格例,萬萬未安,原狀啓,雖不得不捧入,而該道臣從重推考,何如?傳曰,允。
吏曹口傳政事,敦寧都正單,權聖應特除事,承傳。
以忠淸監司林濟遠狀啓,庚年溫宮幸行時,擧行校吏等姓名年嵗開錄事。
傳于李海愚曰,將官校吏等各加一資,空闕衛將加設單付,令該曹,口傳下批,與有旨同爲封送同知之追榮僉知之夫人帖,道臣都捧成冊,報于該曹,卽令該曹口傳下批,亦與有旨同爲封送。
兵曹口傳政事,景福將十二單許胤·方壽正·康弼俊·千萬起·金鳳伊·朴希文·方性直·方起正·鄭致燁·鄭雲寬·文載渭·申在郁。
李勉兢,以吏曹言啓曰,今二月初二日,因臣曹草記,庚辰年溫泉幸行時,陪從人訪問書啓事,批旨內,各加一資以示念舊之意,其時錦伯,卽綾恩君係是資窮,令該曹衣資食物輸送,遣郞廳存問地方官,故郡守龍恩君尹琰加贈一階,其餘差使員守令,問于該道,追後草記,而生存者一體加資,卿則已爲草記,而兵曹則尙無皁白,該堂推考隨駕武臣及禁軍守禦廳前排軍先後牌軍之生存者,亦卽訪問於各該部各該營門,而該郡擧行,校吏亦令道臣探問狀聞,因此思之,有每欲一諭,而未能者,故重臣李潭繡衣時事,其可忘乎?乙未以前樹立,卽其源流,其子參奉李靖模,湖西守令待窠調用以示錄孤之意,可也事,命下矣。依下敎,發關於忠淸監營矣,卽接該道臣林濟遠關移,則差員·守令二十二人,察訪四人中,生存人只有前縣監權聖應一人,而以平澤縣監船隻領去差使員,往西氷庫船艙,陪行至溫宮云矣,敢啓。傳曰,特拜敦寧都正口傳下批,可也。
李海愚,以都摠府言啓曰,今日入直內,三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
李海愚,以兵曹言啓曰,今三月二十一日,武臣賓廳講書日次,而以停朝市相値,不得爲之之意,敢啓。傳曰,知道。
李海愚,以二所巡廳言啓曰,去夜二更五點量,巡到北部大安洞契執捉犯夜人,則左邊捕校前權管文廷福,脫衣脫網,不邇軍號,究厥所爲,極爲駭然,衣例移送兵曹之意,敢啓。傳曰,知道。
義禁府啓目,粘連京畿放未放冊子中,本府所管罪人仍秩乙良,竝依啓聞施行爲白乎旀。他餘罪人等令刑曹稟處何如,判付啓依允爲旀,永平朴奎淳,仁川朴成杓放爲良如敎。
刑曹啓目,粘連京畿放未放冊子中,本曹所管罪人仍秩,竝依啓聞施行之意分付道臣,何如?判付啓,依允爲旀,豐德韓廷佑放爲良如敎。
又啓目,粘連,江原道放未放冊子中,本府所管罪人放秩趙鉉·朴宗正等段,依啓聞施送爲白遣◆稟秩中元有朋竝仍爲白旀,他餘罪人等,令刑曹稟處,何如?判付啓,竝只依回啓,施行爲良如敎。
刑曹啓目,粘連,江原道放未放冊子中,本曹所管罪人放秩未放秩乙良,竝依啓聞施行爲白乎矣,放秩中淮陽卞大珍,江陵奴二長·韓光猷,寧越鄭喆孫,蔚珍方光明等,竝仍置爲白乎旀,稟秩中通川朴成得,襄陽金同守等,竝仍配爲百乎旀,金城·崔相崑放送之意,分付道臣,何如?判付啓,依允爲旀,徒年中金化朴萬太,以鎭吏誣陷官長,昨年大赦,雖不得不減等,豈可因此永放,不念風化是旀,金成劉百中,襄陽文成大,淮陽朴誠福,蔚珍宋龍錫等段,與二長之所犯,可謂一而二,近來婢夫凌辱妻上典之律,別加申明之時,有難輕放是旀,高城徐胄愿·金城金昌得等段,語逼官長亦關紀綱,楊口韓厚邑時段,人物致傷,難以輕放是旀,通川宋景周段,假稱捕校厥罪不輕是置,竝只仍配諸道回啓。時今番段,依此假令稟處,俾無倖宥之弊爲旀,蔚珍方光明段,所爲之如何姑無論,海營之屬,頑悍蔑法之習,不可不懲,卽爲放送,仍又枚擧此意,措辭行會該道,此後更以延坪端有登聞,則道臣·守令之嚴處除良,營屬之犯科者,庸施懲一之典,以勵國綱,今番査啓以後,營屬更不逞憾與否,從近發遣,備卽按廉之意,言于廟堂爲旀,鐵原宋昌奎段,不可以語逼道臣言厥弊,曾所熟聞放爲良如敎。
又啓目,粘連,黃海道罪人放未放回啓云云。未放秩乙良,依啓聞施行爲白遣,稟秩中韓聖養段,不可處議疏放,仍李德鉉·李義和·閔百準·鄭彦衡·李殷模·張志冕等所犯,不至深重,宜有參恕之道,而臣府不敢擅便,上裁爲白乎旀,他餘罪人,令刑曹稟處,何如?判付啓,依允爲旀,李德鉉之睯,不知畏李義和之倖逭重典,豈可輕放以啓少人之幸乎?竝只仍配,平山鄭彦衡段,事關所重,渠必稱屈,白川閔百準段,同罪者見宥,平山李殷模,瑞興張至冕,俱非渠首犯,文化李春洽,何足責,竝只放送事,分付爲良如敎。
刑曹啓目,粘連,黃海道罪人放未放回啓云云。本曹所管定配罪人放秩未放秩乙良,竝依啓聞施行爲白乎矣,放秩中殷栗李代寬,不可以徒年遽議,疏釋稟秩中,松禾私奴福弼,亦不可疏放,竝仍配之意,分付道臣,何如?判付啓,依允爲旀,文化李春世段,鞭塚揷木,是可忍也,長連盧有哲,長淵金景興段,毆打禁吏捕卒谷山金得鎰,康翎趙明位,兔山秋命吉段,凌辱妻上典,長淵宋載陽段,犯斫夥然,竝仍爲旀,殷栗金用究,其情容有一分可恕,執其跡,亦無十分可疑,德川李輔仁段,與韓山韓宅裕,無異放送爲良如敎。
禁府啓目,粘連,忠淸道罪人放未放回啓云云。本府所管罪人放未放秩乙良,依啓聞施行爲白遣,稟秩中鄭扞·成範鎭·金直休等段,不可輕議宥釋,竝仍元羽孫·申韺·李宗爀·李益洙·鄭東協·宋啓來·申大顯·鄭大容等段,所犯不至深重合有參恕,而臣府不敢擅便上裁爲白乎旀,他餘罪人,令刑曹稟處,何如?判付啓,依允爲旀,沔川成範鎭段,事實容有可恕,忠州元羽孫,燕歧申韺等段,與橫城趙鉉,白川閔百準,不可異同,黃澗李益洙,永同宋啓來等段,與平山李殷橫,瑞興張至冕,亦不可斑駁,公州具忠元段,繡啓狼藉而渠供發明,豈可不從繡衣之言,而渠之兩代光親合施絜矩之政,鎭川申大顯,韓山鄭大容等段,當初定配,出於先從位高者始之意,竝只放送爲旀,永同李宗爀段,初檢之刑棍竝施,所爲絶悖,徒配失之太寬,仍爲旀,淸州鄭東協段,莫曰襲謬比之,李德鉉之萬包虛留,渠有何罪,況百餘石租改色,又豈與德鉉之恣意犯科,同日而許乎?輕重顯殊,用律混圇,何以爲弦韋之方乎?德鉉移錄於流秩,東協特放,竝與罪名,蕩滌爲旀,禮山李承薫段,旣罪其罪,宜入其人放送爲良如敎。
刑曹啓目,粘連,忠淸道罪人放未放回啓云云。本曹所管放秩未放秩乙良,竝依啓聞施行爲白乎矣,稟秩中定山安萬昌·黃澗李大阿希,靑山李光憲等段罪雖徒年,關係傷倫,淸州吳得海,忠州崔用甲,淸風吳得位,堤川金以甲等段,因判付定配者,則不可遽議疏釋,竝仍配爲白遣,文義卞光珪段,所犯不至深重,放送之意,分付道臣,何如?判付啓,依允爲旀,丹陽鄭俊相,與諸道同罪,仍配之類,無彼此俊相亦仍,韓山韓宅裕段,與京華士夫有異,則何足責放送爲良如敎。
義禁府啓目,粘連,全羅道罪人放未放回啓云云。本府所管罪人乙良,依啓聞施行爲白乎旀,他餘罪人等令刑曹稟處,何如?判付啓,依允爲旀,珍島以蘇弊之意他罪人皆移配,則雖因特敎反貽弊端是置,尹熤段,移配羅州,令該牧使嚴戢,分明改心之前,決無疏放之理,以此分付爲旀,同福柳烇段,減等爲旀,黒山島柳河源段,雖以爲所重之意,有拔例處分,黒島則過矣移配白翎爲良如敎。
刑曹啓目,粘連,全羅道罪人放未放回啓云云。本曹所管放秩仍秩乙良,竝依啓聞施行爲白乎旀。稟秩中井邑兪濟禧,海南李命天等段,竝仍茂朱金光業,長水李得成·泰仁黃檜,長城崔再得等段,竝放仍秩中,萬頃梁潤基段,合有參恕之道,光陽具修良段,同罪前已蒙宥,竝只放送爲白乎旀,咸平金已得,海南僧太云等段,逃躱配所,已極無嚴,定限譏捕之意,分付道臣,何如?判付啓,依允爲旀,茂朱金光業,長水李得成,泰仁黃檜,長城崔再得等段,他道同罪,皆仍本道之請宥,未免失之太寬,竝只仍配爲旀。興德趙光國,放送爲良如敎。
李肇源,以義禁府言啓曰,京畿放未放覆啓判付內,永平朴奎淳,仁川朴成杓放事,命下矣。朴奎淳·朴成杓,竝卽放送事,分付道臣之意,敢啓。傳曰,知道。
李肇源,以義禁府言啓曰,全羅道放未放覆啓判付內,珍島尹熤移配羅州,同福柳烇減等,黒山島柳河源,移配白翎事,命下矣。尹熤移配羅州牧,柳河源移配黃海道長淵白翎鎭,而仍前罪目,依例發遣府羅將押送于各其配所徒二年半定配罪人柳烇減等,以徒二年改錄徒流案事,分付道臣之意,敢啓。傳曰,知道。
李肇源,以義禁府言啓曰,忠淸道放未放覆啓判付內,沔川成範鎭,忠州元羽孫,燕歧申韺·黃澗·李益洙,永同宋啓來,公州具忠元,鎭川申大顯,韓山鄭大容,淸州鄭東協,禮山李承薫放送事,命下矣。成範鎭·元羽孫·申韺·李益洙·宋啓來·具忠元·申大顯·鄭大容·鄭東協·李承薫,竝放送事,分付道臣之意,敢啓。傳曰,知道。
李肇源,以義禁府言啓曰,江原道放未放覆啓內,放秩中橫城趙鉉,春川朴宗正依啓聞放送事,判付內,依回啓施行事,命下矣。趙鉉·朴宋正,竝放送事,分付道臣之意,敢啓。傳曰,知道。
李肇源,以義禁府言啓曰,黃海道放未放覆啓,判付內,文化李德鉉移錄於流秩,白川閔百準,平山鄭彦衡·李殷模,瑞興張至冕,文化李春洽放送事,命下矣。李德鉉罪名,以流三千里移錄徒流案,閔百準·鄭彦衡·張至冕·李殷模·李春洽,竝放送事分,付道臣之意,敢啓。傳曰,知道。
丙辰三月二十一日卯時。上御重熙堂。右承旨入侍時,右承旨李勉兢,假注書洪奭周,記注官金良倜,記事官金履永,以次進伏訖。上曰,右副承旨入侍,出榻敎右副承旨李肇源進伏。上敎履永曰,實錄考出,今幾何爲之乎?履永曰,今始考出兩樻,而尙餘二十五樻矣。上曰,如是則當至屢日考出及謄書之人數多,然後可以速成矣,春秋館堂上,使之盡爲入來。仍命書傳敎曰,御定編書有考出之役,而實錄有所重,謄錄不可委之下吏,春秋館堂上未差之代前望單子入之,待下批,牌招察任,抄啓文臣中,金近淳·權晙·李勉昇·徐俊輔·金履載·姜浚欽·黃基天,舊抄啓中,金履喬·韓致應·宋知濂·金熙華,權付謄錄郞,此與設廳編摩有異,亦是特敎權付,不必更自該曹啓下,以此,分付。上曰,昨聞承宣言,則國朝寶鑑先朝實錄中。丙辰三月,景慕宮冊封日字,以夏四月誤書云,事關莫重,不可輕易改書,須傳于品高之人,使之稟定改易,可也。勉兢先退。命書傳敎曰,兪領敦寧家,遣近侍致吊,今日致祭,進去閣臣,仍爲擧行,明日則只爲勸粥,而古例則粥物,自內廚備送,中使進去,近例閣臣·大臣,則閣官領去,水刺間備送,依近例爲之事,分付。上曰,大臣隱卒之際,祭吊之節,勸恤之禮,載諸法典者,若是詳備,我朝敬禮之家法,可謂至矣。肇源曰,誠如聖諭,臣初入銀臺,始知朝臣入侍,必稱客來,禮使之道,誠不勝欽歎。上曰,承宣尙未知之乎?承旨入稟,司謁來奏,則不曰入稟,而曰傳喝,入侍命下,則曰請客,朝臣入閤門,則曰客入,古例卽然,卽此數事,可見禮遇士夫之盛矣。仍命退,承史以次退出。
上在昌德宮。停常參·經筵。
李勉兢啓曰,明日再明日,英陵忌辰祭,齋戒正日,二十五日,二十六日明陵忌辰祭,齋戒正日相値,視事頉稟之意,敢啓。傳曰,知道。
李肇源啓曰,大司憲徐有臣未肅拜,執義李城輔,掌令池德斌在外,掌令一員,持平一員未差,持平李福潤呈辭,監察茶時之意,敢啓。傳曰,知道。
傳于趙鎭寬曰,諸承旨持公事入侍。
傳于李海愚曰,右副承旨入侍。
傳于李義駿曰,戶曹判書入侍。
傳于宋銓曰,敦寧都正權聖應入侍。
傳于李肇源曰,左副承旨入侍。
傳于李勉兢曰,騎馬一匹立之,史官一員待命。
事變假注書尹命烈書啓,臣敬奉聖諭,馳往傳諭于西部皇華坊聚賢洞契,判中樞府事尹塾所住,則以爲臣於積年沈痼,昏錯癃囈之中,不意史官儼臨,特宣恩敎,臣驚惶伏地,雙手跪受,替讀奉聆,則恩旨鄭重,俯念臣復起之無望,特晉輔國之秩,近侍委問存沒,銓卽躬傳敎旨,恩數之曠絶,歷數往今,凡幾人矣。伏奉宣綸,不覺聲淚之俱發,體肢之顓掉,此實慈父尤憐病息之至意,臣雖頑如木石,敢不拭昏扶顚,竭蹶叩謝,而以臣癃喘,萬無進身赴闕之望,臣於是,罪辜益深,惶越尤切,謹當收拾餘精,冒入文字,以暴微衷之萬一云矣,敢啓。傳曰,知道。
趙鎭寬,以漢城府言啓曰,庚辰年溫泉幸行時,隨駕人見漏者,兵曹改付標草記批旨內,此後如有遺漏者,嚴飭京兆搜訪,使之草記別單後,一體擧行可也事,命下矣。分付各部,更加各別搜訪矣。近日追後而來現者,及其間出他而始還者,一一收錄報來故,別單書入之意,敢啓。傳曰,知道。依初別單例,有分等判下者,卽令吏·兵·戶曹擧行後,草記,掖隷盧景曄,講書院書吏田得春,竝加資,空闕衛將加設擬入,待追榮減下,掖隷吳復一加資,空闕衛將,依他例擬入,待追榮減下,且思之,此人似是陪吏,如果然草記,其中嘉善康聖彦,有受賜筆跡之曾所來納者,難於彼此,且恐屑越,雖不得無端收用,此時此單,豈可虛過,實同知單付,待追榮減下,其子令兵判,待吏胥料窠,使之糊口,因此思之,平壤咸戴一,效勞旣多,至以世宥之意,有受賜之筆跡,其人近做何事,而子若孫,任役間,見帶何任何役,令道臣,査問狀啓,同府李大心,去處及役名,亦令査問狀聞,長湍梧木里金聖集之效勞,極不尋常,所蒙恩眷,亦出常格,其人之生存與否,家閥如何,令道臣,探問狀聞,以爲收用之地事,卽令廟堂行會,同知黃錫耆,日前雖已加資,昨日奉考所藏翰墨,無以爲懷,令兵判,招問所願草記,御定武藝圖譜,意在追述,而其時前萬戶林秀雄之蒙被恩數,至今記憶,有其子付料於壯勇營校屬,而其可草草付料而止乎?別武士林福麒特差參上部將,待僉使窠差送,因此而又有起感者,近久未見,而復起出入於朝行,似未易行,上護軍尹塾,特拜輔國判中樞府事,令該曹口傳下批,官敎,令吏郞往傳,遣史官傳諭,此意,仍爲存問書啓,可也。
李海愚,以兵曹言啓曰,今三月二十二日,各廳堂下武臣朔試射時,武臣兼宣傳官南燦·李聖濂,部將沈擇之·權珏等,俱未滿四中,依定式,各決棍十度,部將金光琇,柳葉箭二中,騎芻一中,以矢數計之,則雖未滿四中騎芻,例有倍劃之規,依此例,勿爲決棍,實病及呈辭受由人等退試次,姑爲懸頉以入之意,敢啓。傳曰,知道。
傳于宋銓曰,風氣如此,今日武臣堂下試射,未滿四矢以下,棍汰勿論事,分付。
李海愚,以壯勇營言啓曰,宣沙浦僉使趙命載,行已醜悖,處事頑猾,怨聲狼藉,故發關行査於道帥臣處,則諸般罪狀,果如所聞,少無差爽云。而渠以本營之校,無所顧忌,專事不法之狀,萬萬痛駭,爲先罷黜後,其罪狀,令攸司,照法嚴處,何如?傳曰,允。
以前宣沙甫僉使趙命載拿處傳旨。傳于李海愚曰,令帥臣,嚴棍懲勵事,下諭。
兵曹口傳政事,康聖彦同知單付,以田得春·吳復一·盧景曄爲景福將,以林福猉爲宣沙浦僉使。
吏曹,嘉善田得春·吳復一,今加嘉義,折衝盧景曄,今加嘉善,員役趙有洽,方大成,將仕郞李仁昌,員役李東福,今超通政,嘉義辛圭,今加資憲,以上帖加成給,庚辰年溫泉幸行敎是時,陪從人加資事,承傳。
以宣沙浦僉使林福猉望單子。傳于李海愚曰,見望筒思之,溫宮役事承傳之李應器,尙不收用,銓曹事,萬萬駭然,當該堂上,一竝從重推考,先付巡將給祿。
李海愚,以備邊司言啓曰,宗廟夏享大祭在近,而侍從多有罷散者,祭官難以分排云,在前如此之時,連有請敍之規矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
兵曹口傳政事,副護軍李尙度,副司果朴瑞源·吳鵬南·韓興裕·李基慶·金銑·尹序東·鄭來百·韓光植·閔師宣·李基讓·李景溟·沈鎜·吳翰源。
李海愚,以兵曹言啓曰,依傳敎,同知黃錫耆招來,問其所願,則以爲頂踵毛髮,罔非天恩,感祝無地,何敢更有餘望,而目今形勢,極其窮乏,糊口沒策,所願在於邊將云矣,敢啓。傳曰,邊將則窠乏,空闕衛將,作窠單付,陞資間,久任,可也。
兵曹口傳政事,景福將單黃錫耆。
李海愚,以兵曹言啓曰,今三月二十日,二所巡廳犯夜被捉左捕廳捕校文廷福,依更數,嚴棍二十度之意,敢啓。傳曰,嚴飭未久,又此犯科,該捕將,越俸一等,該校,給之該帥,可也。
趙鎭寬,以戶曹言啓曰,因漢城府追啓下別單,庚辰年溫泉幸行時,隨駕人六十以上十一人,各米二斗,大口魚一尾。五十以上五人,各米二斗,謹依判下數題給。役姓名及頒給實數,別單書入之意,敢啓。傳曰,知道。
李勉兢,以漢城府言啓曰,掖隷吳復一加資,空闕衛將,依他例擬入,待追榮減下,且思之,此人似是陪吏,如果然,草記事,命下矣。招問于吳復一處,則以爲甲戌年間,陪吏隨行,而己卯年陞差別監云矣,敢啓。傳曰,令內需司,加給米五斗,可也。
李勉兢,以漢城府言啓曰,每式年成籍後,五部帳籍,江都藏置件,例於翌年春,自臣府,郞官持往江都,舊籍曝灑,竝與新籍藏置,而壬子式帳籍藏置草記批旨,有待來式,一體擧行之命矣。壬子式及乙卯式帳籍,發遣本府郞廳,藏置曝灑等事,依前擧行,而帳籍封裹雜物,令各該司進排,領去官吏所騎馬及帳籍載運馬,亦令該曹題給,何如?傳曰,允。
禁府啓目,前假注書李章垕原情云云。傳旨內辭緣,泛稱遲晩,刑推得情何如?判付啓,筵說修正之問東答西除良,筵席擧措,亦多駭然,鄕闇生疎,雖不足責,此後懲勵之道,不可白放,削職爲良如敎。又啓目,前假注書李泳夏原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,管城將李膺運原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,功議區別,勘放後,草記爲良如敎。又啓目,中官張漢得口招云云。問目內辭緣,惶恐遲晩,刑推得情,何如?判付啓,加杖十五度放送爲良如敎。
李肇源,以義禁府言啓曰,時囚罪人李膺運原情公事,判付內,功議區別,勘放後,草記事,命下矣。李膺運傳旨內,北城餉還一包之縮,幾至四五斗。雖曰舊穀,所欠豈至此多,謂以城餉,若是無實,誠極駭然,拿問處之,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯狂法受贓外,笞杖,竝收贖矣。李膺運杖八十收贖,奪告身三等,而其十一代祖從生,敵愾功臣云,功減一等,杖七十收贖,奪告身二等,放送,何如?傳曰,公罪勘送,可也。
李肇源,以義禁府言啓曰,時囚罪人張漢得,加杖十五度放送事,命下矣。張漢得各別加杖十五度後,放送之意,敢啓。傳曰,知道。
右議政尹蓍東箚曰,伏以今者諡號署經事,檢詳當爲差出,開城留守,平安兵使,亦已瓜遞,臣又奉承筵敎傳于領相矣。領相謂於月前陳疏,而下恩批,强臣使之擬入,臣竊念,政府郞僚,自是掄選之職,松都,西閫,爲任甚重,雖於格式間事,所宜難愼,首相時蒙由暇,左相亦被優老之渥,凡於稟覆行會等,循例擧行,臣雖暫時代斵,至於剡擧差擬,則首揆當主之,否則左揆在焉,固無由暇之相妨,優老之或可諉也,臣何敢越兩右僚次而冒當之,又況鑑裁銓品,萬萬不可及者乎,往復之際,自致遷就,成命已久,擧行此遲,玆不得不冒入文字,仰瀆宸嚴,伏願聖明,念舊規之難容放倒,察微懇之非出取便,亟賜處分,以存國體,以安私分焉,取進止。答曰,省箚具悉卿懇,領相旣以中書故事爲奏,左相近亦在家調將,而領相則以呈告例,不爲視務,雖非筵奏,卿當替行薦剡,左相則與呈告差間,卿須往復停當,兩相簉朝間,依此擧行爲可。仍傳曰,此批答,遣史官傳諭。
上護軍李柱國疏曰,伏以臣螻蟻之質,百不猶人,犬馬之年,殆將垂死,鈍材蔑識,徒切負乘之懼,而鞠躬盡瘁,圖報涓埃之效者,是臣未死前,一段苦心故,由前由後,有除輒膺,未嘗敢爲辭免之計,誠以全保之聖澤,深如河海,一身之私義,輕如鴻毛,不計顚沛,不量疎迃,恩天是戴,駑步思殫,臣情到此,呼亦戚矣,臣自去秋,偏蒙不世之洪造,拔之坑坎之中,置諸衽席之上,復寄以元戎重任,閤門感泣,五內靡措,臣雖頑如木石,愚如豚魚,豈不欲裨報萬一之殊私,而年迫八十,精力俱耗,言語顚錯,思慮茫昧,尋常簿牒,前忘後失,大小戎務,遺首漏尾,以若衰朽,以若癃疾,雖居閑漫之職司,尙患僨事,況當劇務之訓局,冒沒承膺,至於七箇月之久,則臣身之不敢自有,抑亦聖明之所俯燭耳。臣竊有一二微見,關係於軍國之務,宿衛之重,猥越是懼,齋志泯默,今則疾病侵尋,死已無日故,收拾昏憒之心神,略申尺寸之愚忱,惟聖上垂察焉,我國軍制束伍之規,倣用周室兵農之制,分番之法,採取唐家長征之例,而壬辰以後,五衛變而爲諸營,則祖宗朝,隨時沿革之意,猗歟盛矣。然京城,爲八路之根本,而輦轂之下,見存軍額,不滿萬數故,臣常憂都下軍制之疎虞,每念先正臣李珥,養兵十萬之說,未嘗不三復而永嘆,今我聖上,深軫宿衛之單弱,特設壯勇一營,從今以往,京師控禦之地,增修陰雨之備,前聖後聖,其揆一也。臣固欽仰莊誦之不暇,而第伏念,禁,御兩營鄕軍上番之法,一以爲守禦之道,一以爲敎鍊之方,當初設施,非不美也。而上番之規,五年爲一次,及其替番,不過二朔,則其所操鍊者,殆同十寒一曝,坐作進退,隨人頤使,指揮號令,仰人口吻,下鄕之後,依舊茫然,則安在其敎鍊之法意也哉。且況往來之際,徒費糧資,廢農棄業,妻兒呼庚,鄕軍上番之弊,有如是矣。今以御廳論之,各道所在鄕軍之數,爲一萬六千三百名內,卜馬軍爲一千一百七十五名,每番以五哨,輪回上京,而凡軍則每名資保,爲一名,卜馬軍則每名資保,爲二名,元軍與資保,合爲三萬三千七百七十五名,今若竝充軍,保收其身布,則爲六萬七千五百五十兩。且其自京接濟之料米,爲四千八百五十石零,旅需錢回糧木等,所下爲六千八百餘兩,統而計之,合爲九萬八千六百餘兩,禁營之軍額資保,大略相同矣。以臣愚見,莫若永革鄕軍上番之規,收上身布與保米,而兩營軍額,以各營將校子技及五部良民之有根着者,各限一千名塡充,俾作二司十哨之制,恒在都下,而一年接濟之數,假令元兼料竝米,爲一萬四百餘石,奉足及草價等所下,爲二萬三千四百餘兩,竝計爲七萬五千三百餘兩,以其所捧,計其所用,其所贏餘,各爲二萬餘兩。兵志曰,軍無財,士不用命,儲財需用,實是富强之術,以此爲不虞之備,諸般雜用,則足食足兵,莫過於此,鄕軍則可無廢農往來之苦,都民則庶有沾料資生之道,豈不兩便也哉?或以爲自古徵番,法意攸在,不可猝罷,旣不上番,則朝家空失多數軍額,是則不然,鄕軍無益之弊,如右所陳,雖不上京,男丁成冊,旣在各道兵營,自鄕團束,元有舊例,若當緩急,自可編伍,安有空失軍額之理哉?宮墻之外,設置五營,入直將官與軍卒,分掌五更,遞相巡綽,而宮墻闊遠,間有山麓,一遭週回,動費一更,巡卒過去之後,有時間斷,誠極疎忽,宮墻間數,爲二千六十四間,今若每於五十間,設置一軍舖,以字內營入直軍卒,分排守直,而每舖軍四名式分置,則舖爲四十一處,軍爲一百六十四名,每舖四名內二名式,交替行巡於當舖之內,而五營入直軍元數,合爲二百六十五名,軍舖分置者外,各該哨官,領在直所,時時摘奸,各營門別巡將卒,又爲糾察勤慢,則其在警巡無間斷之虞,有嚴密之效矣,諸道之設置水陸軍兵,因其緩急,各爲其用,南人之慣於船,北軍之閑於騎,此其習熟之然,理勢之常,平時團束,皆取其長,而水營所管水軍,多在山邑,甚至有距水營三四百里之遠者,名以能櫓,全昧操柁,則臨急遠徵,將何所用,臣以爲水軍之在山邑者,陸軍之在治海者,互相換定,則便宜之政,莫大於是矣。凡此所陳三條,言雖淺近,事係釐革。伏乞聖明,俯詢廟堂,以爲裁處之地,千萬幸甚云云。答曰,省疏具悉。君爲元首,而股肱以喩相,腹心以喩將,諫官喩耳目,承旨喩喉舌,近取諸身,闕一則不可,惟腹心嚴緊且重於五官,元戎之緊重,尤倍兩營,近日復畀之擧,不以旣髦而難之,誠予知卿之可仗,觀於用卿捨卿之異於凡帥,慧眼達識,必有窺其相與之際者,卿之所陳一二條,卽予嘗所櫽括彌綸,以求其易行之術,以待其可爲之期,夙宵一念,寤寐如結,一欲展施而後已,若使此計成,而轉以及於大於此者,則均役之聖志可明,初元之設言可踐,三軍萬民,擧在幈幪之中,而如卿所云上番之停番,軍舖之碁置等方略,不期採而採,當其時,與有榮於卿大矣。環視有位,語孰到此,此所以一聞黎然,丕加嘉乃,附陳水陸軍換定事,許令廟堂稟處。
童蒙敎官崔崐,書進所懷,伏以臣跧伏草野,聞見寡陋,只與村翁野老,問桑麻說秔稻而已,得於輿人之聽,略採一邑之瘼,條列左方,以塞明問之萬一,蓋據一邑而一路之弊,可推以知,據一路而一國之弊,亦可推以知矣。伏惟聖明財察焉。一。正風俗。風俗與世淳漓故,孟子曰,唐虞之民,熙熙如也,王者之民,皥皥如也。霸者之民,驩虞如也。世道之升降汙隆,自古已然,近來風俗,日趨渝薄,回淳反眞,已矣無望,而雖以臣州里所聞見觀之,父而不父,子而不子,夫而不夫,婦而不婦,兄而不兄,弟而不弟者,往往有之,而少者凌長,不知擎拳曲跽之禮。賤者凌貴,公肆蹴踏詬辱,而長者不能禁止,貴者莫敢誰何,今日如是,明日又如是,狃以爲習,視若茶飯,遂至於倫常斁而名分紊,不知有綱紀法度,而駸駸然相率而不止,幾何不淪於禽獸·夷狄之域哉。賈生所云,慮有德色,反唇相稽者,不幸近之。雖曰百里不同俗,千里不同風,一鄕如此,餘反三隅,臣謹按周禮大司徒,以鄕八刑,糾萬民,蓋道之以德,齊之以禮,而刑者,又弼敎之具也。方今聖明在上,導率風敎,無以尙焉。而就其不率敎者,齊之以刑,一如成周之制,則俗習正,民志壹,而擧一世,咸歸於於變之化矣。先正臣李珥,嘗著鄕約,善者籍,惡者亦籍之,蓋倣周禮之遺意,而行之有效,至今稱道者也。臣意,更以先正鄕約,頒于州縣,選一鄕中身修心公者,爲執綱,俾主彰痺之籍,則其於風化,豈云小補乎哉。二。興學校。學校首善之地,賢士所關故,三代盛世,莫不以是爲重,庠以養之,序以射之,校以敎之,而人倫明於上,敎化行於下,培養作成,濟濟藹藹者,率是國之楨幹,朝之麟鳳也,三代以降,漸不如古,而又莫今日若也。校宮雖設,鄕無善俗,飭躬讀書,鮮見其人,鼓掌騁辯,專事分明,朝入暮出,徒爲餔歠之行,群聚衆咻,便作是非之場,冠章甫而不知孔·孟之爲何事,衣縫腋而擧昧詩·書之爲何物,遂使昭代藏修之所,一朝爲此輩壞了如此,而尙何望彬蔚之譽哉?近又有一種邪學,橫流中外,父子傳述,士女誦習,其所陷溺民心,誑惑衆聽,有甚於楊·墨之害,佛·老之法矣,玆曷故焉,由正學不明而無嚴師以導也。朱子曰,惟聖斯惻,建學立師,以培其根,以達其支。國學與鄕學,我國固已設之矣。殿下又居君師之位,而其於立敎明倫之方,井井有規度矣,當今之務,惟在得其人,而倣而行之,十室之邑必有忠信,則何患無其師也,擇其篤行誼通經術者,鄕寘一人,使家塾之蒙士,有所依歸,而養其仁義禮智之性,祛其浮薄詖淫之行,期於成章,而又講學之暇,試之文詞,以爲需世之用,則儒化大興,士風丕變,豈不休哉,豈不休哉?三。變科制。科制之設,古矣。漢以策,唐以詩賦,宋兼試以論表各體,良臣碩輔,鴻儒宗匠,莫不由是焉進身,而彌綸世道,黼黻皇猷,則科擧何嘗累人,人自累科擧耳。竊覸我朝取人,亦尙科甲,明經學以講其義理,製課試以考其才藝,應製文者,未必懵經學,擧明經者,未必無文詞,則祖宗朝科製,最爲得人才之良法也。今也不然,講製分爲二岐,而講試說書,口讀而已,尋章摘句,耳㔄而止,經術之空疎,文體之浮靡,職由是也。又於臨場,士趨不端,較計得失,拚棄性命,躁競相尙,關節先行,甚至豪族富戶,賂客購人,倩文借筆,其所爲弊,難以毛擧,而鄕邑爲甚。董子曰,譬之琴瑟,不調甚者必解而更張之,今日科制,不容不更張,而中朝之憂嘆,亦已屢矣。臣愚以爲取人之道,莫善於周之鄕貢,而科制有不可廢,則漢之擧賢良,實爲矯救之要道也,蓋賢良之科,實倣鄕貢之規,而臨軒親策,叩其所存,則其賢不肖才不才,可以立判,而向之章句之儒,奔競之子,不得售其伎倆矣,此法,我祖宗已行之申明舊典,最合先務,雖然奸竇日開,弊源自在,嚴其薦法,主者坐之。而且復古之明經法,必以明經義,有文藝者選擧,則科弊可革,士習自正,惟殿下懋哉懋哉,四,明田政,田政係生民休戚,是以夏人貢,殷人助,周人徹,皆所以均賦役而制民産也。孟子經界章,備言三代遺法,而乃曰仁政必自經界始,顧不重歟?我國壤地,多高山大川,少平原廣野,不便於畫井故,倣貢法而取其賦焉,則亦未始不均也。然而日月悠久,陵谷變遷,昔之桑田,今爲碧海,而考籍數貢,歲以爲常,今之所謂白地徵稅者,是也。試以湖南一路言之,自經辛壬之大水,良田沃壤,或成川渠之途,或作沙礫之場,去年不墾,明歲又廢,而徵租自如也。又有所謂舊陳今陳者,林木叢雜之野,草菜荒穢之區,擧入於常賦之中,一夫之白徵,不下數結,而富戶倍之,重以頻年不熟,膏膄之田,糞猶不足,矧伊荒廢之土,租何從出。民不堪苦,奔走呼愬,則守宰諉之方伯,方伯諉之廟堂,輒稱經費之大縮,災結之少下,而以自解焉。間雖有給災之歲,亦不過十之五六耳。坐民困悴,若是之甚,而廈氊,邃矣。田野,邈矣。雖以聖上懷保之德,亦何由盡燭,臣願亟下明詔於諸路,成川之地,舊陳之田,不可改闢者,一一査出,永蠲其賦,且許今陳之隨起收稅,如水田之例,則田政明而生民幸甚幸甚。五。均糶糴。糶糴,所以周民急而需國用也。漢置常平,魏置平糴,社倉於隋,義倉於唐,代各異規,而其爲民國則一也。亦唯我朝糶糴之法,春頒秋斂,倣周官旅師之制,均予寡取,寓夏貢什一之義,行之累百年,而法久弊生,理所必至,倉庫典守吏胥主之,舞文弄奸,愈出愈巧,以語其大,則一人所逋,多者以千斛計,而下至百十,年年反作,官擁虛簿,及其現發也。徵督反及於疎遠之姻族,而逋吏之田産自在也。其次,方其納糴之時,民以精實,吏以空殼,而及夫糶也,吏民反是,又有所謂分石之法,乘夜開倉,石取其半,而和以塵土,又爲小斗大斗小斛大斛,發斂異用,利其取剩,如許疵弊,不可殫記,而間有貪墨之長吏,一遇荒歲,以公家穀物,爲自己料販之資,貴賣賤買,害及一境,凡此數者,皆所以病民國,而甚非糶糴之本意也。至於山郡之穀多,海邑之穀少,曁夫富戶之不受,貧民之偏受者,亦一今日之痼弊也。蓋海邑穀常貴,山郡穀常賤,故上司之執錢者,不於山郡,而必於海邑也。倉儲少完實,而多虛穀不完之石故,富戶常行賂而不受,貧民以無賄而偏受者也。矯革之方,議者不一,而臣愚以爲長吏廉,然後小吏自可畏戢,莫敢售其奸矣。宜先從守宰,極選其廉白剛明者,又嚴立選倉吏法,必取醇謹小心者,俾之典守。又隨邑之大小,均儲穀物,而上司之執錢,無偏於海邑,排戶均分,而亦無富戶之巧避,則或可救目前之弊矣。且斗斛衡尺,所以適多寡,平輕重,齊長短者也。我國公私所用,各異其制,大非虞帝同律度量衡之義,而求之古今天下,寧有是哉?至於官府之用,亦違地部之式,吏緣爲奸,百弊俱生,更願嚴飭地部,斗斛衡尺,申明舊制,內而京師,外而八路,無論官府私室市廛村閭,一傡收聚,釐校頒式,均齊方正,無敢違越,俾杜公私僞濫之弊,一或有犯者,詗察摘發,繩以重法,使民知畏,官長亦施以不能檢察之罪,以爲永久遵行之地焉。六。修軍政,軍政。有國之不可疎虞者也。古人安不忘戰,故書曰,其克詰爾戎兵。詩曰,修爾車馬,弓矢甲兵,用戒戎作。蓋事豫則立,不豫則廢,若害至而爲之備,患生而爲之防,則是猶見兔而顧犬,亡羊而補牢,已云晩也,亦何及矣。我國兵制,粤自祖宗,雖有措置,而戎政之疎虞,無如近日,以言乎卒伍,則疲劣莫甚,固捍禦之難責,以言乎器械,則朽鈍無比,尙擊刺之暇論,晁錯有言,器械不利,以其兵予敵。卒不可用,以其將予敵。此誠千古格論也。方今昇平日久,人不知兵,恬嬉成風,架補度日,不幸一朝,有不虞之憂,則以此疲鈍之兵械,將何以敵愾而制勝乎?臣竊以爲疊役之弊,黃·白之徵不革,則軍伍無可精之日,何者,姑就臣所居道,言之,陸軍束伍,自有定制,而俗渝民狡,不守其常,稍有財産,則賄悅官吏,圖免軍籍,昔之陸軍,變爲閑散,而代簽之害,至及束伍,今之束伍,率是私賤,而貧弱之極,不過備數,於是相率怨咨,散而之四,則其所之之邑,又不免簽丁兩處徵布者有之。或已充束伍,而又定納布之役者有之。是所謂疊役也,黃口之兒,亦簽軍簿,白骨之人,且責番布,如彼如此,虛額夥然,則精鍊强勇,非所可言,而戎裝軍械,責之於此輩,亦安得以便利乎?臣謂諸路軍案,嚴加査正,疊役黃·白之類,無遺頉免,遊民饒富之輩,隨闕充定,俾無虛額。且刀槍弓矢,袍鎧鞍馬之屬,飭令一新。私備者隨時點閱,官庤者間年繕治,而又於農隙,輒爲操鍊,則先事備患之政,恐似得宜。雖然,將非其人,則雖有勁卒利械,無益於勝敗之數,更願預選有智略合將材者,使列邑,採訪剡擧,如鄕貢之規,以爲儲養綢繆之策焉。七。抑奢侈。奢侈,儉約之反也。自古家國,未有崇儉德而不興者,亦未有尙侈風而不敗者,考之史牒,已然之蹟,可徵也。人情,大抵飮食,欲其甘軟也,衣服,欲其輕煖也,聲伎器玩,欲其娛耳目也,輿馬宮室,欲其便身體也。於是乎驕淫矜誇,放僻奢侈之極,是謂不遜,庶人儗於士,士儗於卿大夫,卿大夫儗於君上,糜財竭用,僭分踰制而後已。信乎奢侈者,危已之本也。唯我聖上,躬行節儉,志勤倡率,唐虞之采椽不斵,夏禹之菲其飮食,漢文之身衣弋綈,不必專美,而觀於鄕谷之俗,一何相反也。文章,所以表貴賤,而昔之平民而麤葛短布者,今焉齊紈蜀錦,依樣大夫之衿紳,昔之臧獲而氊笠窄袖者,今焉大冠博帶,無分上典之服飾,揚揚閭里,莫敢誰何。制度,所以明等威,而村女市商之跣足徒行者,擧乘流水之車,游龍之馬,鄕品邑胥之繩樞甕牖者,皆處翬飛之屋,鬼瞰之室,相與務勝,視若固有。至如器皿之陶瓦,變爲鍮銅,飮食之糲粟,化以綺饌,特其餘事耳。物極而反,理之常也。反之如何,儉而已。古人有言曰,君儉則臣知足,臣儉則士知足,士儉則民知足,民儉則天下知足,天下知足,則禮義自生,刑政自平,儉約之政,殿下固已行之,而屢形於絲綸之間矣。臣不敢知殿下之臣僚,果能對揚聖意,躬自服襲,使一世之士民,靡然如草上之風也耶。名物度數,自有我國成制,今宜一遵大典施行,而凡厥服飾器用之奢濫者,先自朝紳始,而痛加裁抑,仍以頒示八方,俾知下不敢僭上。賤不敢踰貴,則非但等威明而尊卑嚴,亦足爲節財用阜民産之道,伏願殿下念哉念哉。八。革時弊。竊伏念列邑之痼弊,非一非再,而臣聞見不廣,難以歷擧,只以最所耳㔄而目擊者,略陳之。夫産紙之鄕,何邑非瘼,上司之卜定無節,土倅之責應踰制,而元價旣不稱當,情債從以倍蓰,民受其弊,殆不聊生。臣居比淳昌,嘗聞之,紅花鴉靑二色紙,尤爲淳人之固弊也。何者,一束紅牋,費近百金,鴉靑之費,亦至數十云。臣未知用之何處,而似不過爲扇子飾耳。今以貧民一家之産,乃爲卄張紙所糜費者,寧有如許道理,固已慨嘆,而臣鄕南原,亦有紙所,紙品之好,甲于國中。是故,營邑之誅求,視他邑,更有甚焉。例給價錢一束二緡,而畢竟浮費,率二倍之,通計一年所費,無慮數千金,而便同無麵之飥,龜背之毛,故於是,以進上烟戶,兩廳所儲之財,姑先取用而彌縫之,今年如此,明年又如此,兩廳亦將隨而蕩殘矣。蓋兩廳,卽本邑大小民人,各出財力而貯之,以爲每年責應許多民役而設置者也。此廳一罄,則又將結徵而戶斂,紙役之責應,無虛歲,而民間之徵斂,亦無已時也,終必空一邑而後已,其爲厲民,孰大於是,一鄕父老,隱憂永嘆,無有窮已。大抵淳·南之紙弊,不但物力之費,有倍於官給之本價,營邑該吏,視其情錢之多寡而進退之故,費如是夥然也。如欲拔本而塞源,先從人情錢禁斷,而年例卜定外,各色紙物之別卜定者,永爲革罷,時價取用事,著爲令甲,則庶解生民之倒懸矣。兩邑之弊,旣如是,其餘列邑之紙弊,從可知也。臣旣以紙弊仰陳,而又有竹弊之可言者,湖南十二邑進上靑大竹,而産竹之邑,古有而今無者,往往皆然,必遠求諸他邑故,一竹之價,已過五六兩,而及其輸納營門也,雇貰雜費,視程道遠近,而又不趐五六兩矣。營屬輩,捧納之際,以鹿皮爲圈,納其竹而伸縮之,討箇人情,操切大小,其所行賂,又不下五六兩,摠以計之,則一竹之費,幾乎數十金云。一竹之費如此,則十竹之費,亦可推知,而何莫非出於吾民者耶,民安得不貧且困也。事雖微瑣,擧一反三,寧不寒心,臣愚以爲一例嚴禁,允合事理,凡此八條之修明,專係於擇守令,守令所以承流宣化者,而得其人則吏畏民懷,弘農之虎可感,不得其人,則政煩賦重,永州之蛇可哀也。張九齡云,六合之衆,懸命於縣令,宅生於刺吏,欲治之本,莫若重守令,信哉斯言也。今之守令,能無魚弘之四盡,而果有中牟之三異耶?方伯·連帥之臣,椎剝而自肥,流連而自樂,州·牧·郡·縣之長,苛政以爲賢,媚事以爲能,上下相效,貪虐大肆,閭里繹騷,景色愁沮,古人所謂一路哭,正爲今日道者也。守臣如此,其何以彈壓部下之令長也。令長如此,亦安能懷保百里之民生也。向所陳八者之弊,職由於守令之不得其人耳。古之循良,今不可復見,而稍自廉謹者,間有十一至焉,而近來守令數遞,又爲目下之一巨弊矣。漢吏之長子孫氏倉庫,尙矣無論,而前令之坐席未煖,新倅之五馬已到,迎送絡繹,民受其困,簿領紊亂,吏緣爲奸,凡糴餉之枵然,田政之白徵,軍伍之虛額,餘外許多弊端,皆從此中出,寇河內之一年莫借,張京兆之五日足歎,此實遠人之所共蹙頞而咨嗟者也。臣謂當今之務,莫如懲貪汙而嚴立烹阿之典,不以貴近彊禦而無或寬貸,責久任而牢守滿瓜之限,勿以小失薄過,而遽爾徑遞,則恐不待大更張大變通,而人皆固志,民自蘇息,將復見擧願爲聖世之氓,而太平之歌詠作矣。臣言非誣,惟殿下勿疑焉。又其本,在乎申嚴薦法,上而方伯·連帥,下而州·牧·郡·縣之不法不職,隨其罪而罪之,薦剡之主,亦以其罪而坐之,則恬潔忠愼者竝進,而贓汙罷軟者自遠矣,豈非斯民之幸歟。今臣所陳,不過鄕黨州里間父老之所傳誦者,無甚新奇,眞所謂常談也,死法也,固不足聽聞,而臣於此,區區芹曝之誠,不能自已,敢附古人糟粕之語,以備淸燕之省覽焉。臣聞董仲舒之言曰,人主一心,爲萬化之本,正心以正朝廷百官萬民,蓋君心一正,則天下萬事,莫不一於正矣。然則今日熙績之道,顧不在殿下端本之治耶?臣更以十事,爲殿下誦之。典學立志也,敬天恤民也,選任輔弼也,儲養人才也,洞開言路也,法祖宗也,振紀綱也,明賞罰也,節財用也,崇儉德也,此皆歷代名臣碩輔,章牘奏議,所已明白敷陳者,按之史乘,歷歷如指掌,臣不必疊架覶縷,而竊覸我殿下,道冠百王,知周萬物,緝熙之學,已典終始,而立志期以唐虞,寅畏之心,不懈宵旰,而恤民過於禹·文,槐棘崇班,每存難愼之念,棫樸盛化,克盡作成之方,則象於澤山而虛受有度,觀德於廟宮,而舊章不愆,一弛一張,百度皆擧,五章五用,萬民咸服,捐不急之費而財可阜矣。懋朴素之政,而儉其昭矣。凡此數者,固不待微臣之仰勉,而新而又新,聖而益聖,亦大聖人於穆不已之工也。伏願殿下,無謂已治已安,念玆在玆,益修勉勉之德,使天理煥然於方寸之間,而立經陳紀,發號施令,雷動風行,沛然若時雨之降,則八域蒼生,與物咸昌,合輳將來,擧皆歡欣鼓舞於春臺烟月之中。而向所陳八條之弊,不過如洪爐之點雪,太虛之尺霧,而自可消霽於大化之陶鎔,於不休哉,於不盛歟?唯聖明留神焉。仍念臣,學未通方,才莫踰人,居家蔑一行之修,處鄕乏寸善之譽,而賤名誤徹於黈纊,收召至及於蓬蓽,聞命驚惶,若隕淵谷,左右思量,罔知所以爲計,欲處則反涉於妄自標致,欲進則奈何乎無物倥侗,而與其偃蹇田間,自速逋慢之誅,毋寧趨伏闕下,悉暴空疎之私,强策登程,爲伸義分,而及登前席,唯我殿下,不以臣鄙夷,天顔溫粹,酬酢如響,側席詢蕘之盛意,藹然於辭表,臣於是,益不勝寸忱感激,而繼之以隕越慙恧也。旣承書進所懷之敎,終不敢辭避,退伏邸次,昧昧然求其說而不得,今才收拾神精,略掇前人陳腐之說,編成數段文字,仰塵睿覽,而第恐無一言一事,有可以動人主之聽,而小補民國者,荒拙甚矣,僭瀆極矣云云。答曰,第一條,正風俗,大抵治隆於上,然後可言俗美於下,今也敎化頹弛,習尙壞悖,三綱淪,九法斁,人不知其性之所有而全之,所以異於禽獸之別,綱紀名分,儀章法度之駸駸然日趨陵夷,特次第事,興言及此,寧不凜然而心寒,予近欲留意於鄕約之修明者,爲救焚極溺之要道,莫云迃遠而不切於事情,常談之中,自有妙理,故曰觀於鄕而知王道之易易,第欲申諭京外,期有其效。第二條,興學校,道之所存,師之所在,此所以學校之設,其廣如彼,設小學,敎之以灑掃應對之節,設大學,本之以躬行心得之要,次第節目,煥然可述,於是乎能者治人,不能者治於人,師道在上,化民成俗,降及後世,恥言學一字,竝與庠序校宮之外面儀文,而擔却笆籬邊,賢關已然,鄕校可知,且況近者朝端,乏矜式之拂士,人人樂放縱,事事壞繩檢,不知有君臣父子日用當然常行之則,而正學由是不明,師道由是不尊,甚至所謂西來之洋學出,將使冠裳而左袵,人猶不知懼焉。予乃蚤夜耿耿,不敢遑寧,際聞爾言,極可嘉乃,予則曰,先從經旨大明,儒風丕振,然後餘外治敎,始可語到云,而縷縷十行,每歸言敎,一日二日,未見有刮因之效,後之視今者,謂何等時乎?第欲另加留意,第三條,變科制,科制之於用人,末也,然若使風俗正,學校興,而朝著之間,知有禮義廉恥,則無論講取製取,其爲得人則一也。所以三致意於右二條也,第四條,明田政,爾言是矣。先自本道之成川之地,舊陳之田不可改闢者,令廟堂,嚴飭道伯,期於査正,第五條,均糴糶,本爲益民而設者,今反歸於厲民,寧不痛歎,近日發策而遍詢。仍命大臣·有司之臣,講行矯救之政,姑欲觀其稟決之如何,第六條,修軍政,朝因元戎封章,敷示十行之批,爾須取見於朝紙也。第七條,抑奢侈,儉而未有不治之國,奢而未有不殆之邦,豈俟智者,可以知之,然而百千弊病,愈往愈甚,此蓋躬率之未盡其道而然歟?每一念到,食息何甘,近以矯正變革之策,別有詢諮於筵席,先令廟堂,期於整飭,若無別般淬厲之政,難責食效,更欲十分着念。第八條,革時弊,雖以紙弊一事言之,年前朝令,不啻截嚴,則淳昌·南原等邑之依舊有弊,揆以紀綱,駭痛莫甚,卽令廟堂,關問道伯,俾卽嚴査狀聞,又若靑大竹之弊,亦有別加申禁,而誅求不止,冗費多端,一竹之費,至爲中人幾家之産者,亦可曰國有法乎?廟堂知悉。一體査問。
丙辰三月二十二日卯時。上御重熙堂。右副承旨·戶曹判書·敦寧都正權聖應入侍時,右副承旨李海愚,記事官柳遠鳴,記注官安經心·金良倜,戶曹判書李時秀,敦寧都正權聖應,以次進伏訖。上曰,權聖應進前,聖應進奏職姓名。上敎聖應曰,爾年幾何?聖應曰,今爲六十八歲矣。上曰,爾之曾經守宰,凡幾邑也?聖應曰,三典郡縣,一經郵官矣。上曰,邑名歷擧以對,可也。聖應曰,平澤·延豊·交河·金泉矣。上曰,爾自金泉瓜滿而歸乎?聖應曰,然矣。上曰,爾年姑未滿作宰之年限乎?聖應曰,年限已過矣。命聖應先退。上敎時秀曰,漢城府別單,判付行會何以爲之?時秀曰,俄於閤外,已爲擧行矣。上曰,給米人,使之指揮齊會乎?時秀曰,聞已來待矣。上曰,聚會于別例房,以爲頒給,可也。上曰,加資人及宣沙浦僉使來待乎?海愚曰,一人未及來,而其餘皆已來待矣。上曰,已來者,使之入侍。賤臣承命出,招入盧景燁·田得春·吳復一·姜聖彦,宣沙浦僉使林福麒·李仁昌·李東福,進立階下。上曰,進奏姓名,可也,景燁等,次第進奏。上敎聖彦曰,爾則非特溫幸時隨駕,又有受賜筆蹟故,所以特除同知矣。仍命先退,景燁等退去。上曰,尹塾家,史官進去人誰也。海愚曰,事變假注書尹命烈矣。命退,諸臣以次退出。
丙辰三日二十二日午時。上御重熙堂。右副承旨入侍時,右副承旨李海愚,記事官柳遠鳴,記注官金良倜,記事官金履永,以次進伏訖。上敎履永曰,實錄考出之役,何時可以告訖。履永曰,今則所餘無多,今日內,庶可了當矣。命海愚,書公事判付訖。仍命退,承史以次退出。
丙辰三月二十二日申時。上御重熙堂。左副承旨入侍時,左副承旨李肇源,假注書李弘謙,記事官馬思人,記注官金良倜,以次進伏訖。上敎肇源曰,崔崐招致啓板前,使之聽批,所懷與批旨,送于內閣,載之日省錄,亦令記注於堂后日記,可也。仍命退,諸臣以次退出。
上在昌德宮。停常參·經筵。
巳時午時,日暈。
李肇源啓曰,大司憲徐有臣,牌招啓辭未下,執義李城輔,掌令池德斌在外,掌令一員,持平一員未差,持平李福潤呈辭,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晉秀曰,同副承旨入侍。
傳于李肇源曰,京畿監司留待。
傳于宋銓曰,左承旨入侍。
傳于李肇源曰,左承旨差祭,右副承旨聞有實,許遞。同副承旨有編書之役,兵曹堂上仍任,與未差之代,前望單子入之,待下批,牌招察任。
承旨前望單子入之,李冕膺·金勉柱·蔡弘遠·李晉秀落點。
備邊司薦望,以趙鎭寬爲開城留守,以任嵂爲平安兵使。
傳于李晉秀曰,新除授開城留守牌招,使之三明日辭朝,管理使下批,政官牌招開政,而如有口傳下批之例,口傳擧行。
李肇源啓曰,兵曹郞廳來言,平安兵使,下批政事,取稟。傳曰,當日爲之。
宋銓啓曰,吏曹判書沈煥之,參判黃昇源牌不進推考傳旨,今方捧入,而判書沈煥之,謂有情勢,陳疏到院,原疏以齋日,纔已退却矣。開政命下之後,如是違牌,不卽擧行,事甚未安,判書參判更卽牌招何如。傳曰,判書上疏入之,待下批與參判,牌招開政。
傳于宋銓曰,左副承旨入侍。
宋銓啓曰,今日受誓戒時,承旨當爲備員,而都承旨李冕膺,以前任開城留守,未及交龜,同副承旨蔡弘遠牌不進,不得備員,何以爲之?敢稟。傳曰,都承旨許遞。前望單子入之,待下批,違牌承旨只推。與新除授承旨,一體牌招察任。
承旨前望單子入之,趙尙鎭落點。
有政。吏批,判書沈煥之進,參判黃昇源進,參議宋煥箕在外,左承旨宋銓進。以玄重祚爲掌令,以鄭㝡成爲持平,以韓興裕爲獻納,以申龜朝爲正言,以張至顯爲校理,以林漢浩爲副校理,以李龜雲爲檢詳,以閔鍾顯爲弘文提學,兵曹參知李義駿仍任事承傳,開城留守單趙鎭寬。
兵批,判書具㢞進,參判李太亨入直,參議李東馨病,參知李義駿病,右承旨李肇源進。以許胤·方壽正·吳復一·田得春·康弼俊·盧景曄爲同知,以千萬紀·金鳳伊·朴希文·方性直·方起正·鄭致曄·鄭雲寬·文載渭·申在郁·梁德履爲僉知,平安兵使單任嵂,以申應周爲護軍,以李勉兢·申耆·金祖淳·鄭尙愚·李海愚·洪允復爲副護軍,以金觀柱·沈奎魯·姜克成爲副司直,以金熙采·尹益烈爲副司果,以李弘謙爲副司正。
傳于宋銓曰,出宮門路,以協陽門爲之。
宋銓啓曰,今日受誓戒時,承旨當爲備員,而同副承旨蔡弘遠,再,牌不進,無以備員,何以爲之?敢稟。傳曰,許遞。前望單子入之,待下批,牌招察任。
承旨前望單子入之,李鼎德落點。
傳于李肇源曰,新除授承旨李鼎德差祭,許遞。仍任前職。
李肇源啓曰,傳敎事體,至爲嚴重,無敢一字節該,而卽見京畿監司金文淳,長湍居金聖集,年歲家閥,探問啓本,則漢城府,追別單判下傳敎,只拈出金聖集探問一條,而節該馳啓,此專由乎備局行關之本自刪節而然,事極未安,當該堂上,從重推考,何如?傳曰,允。
李肇源,以吏曹言啓曰,今此宗廟永寧殿夏享大祭諸執事中,時無職名人員,令該曹口傳付軍職,何如?傳曰,允。
李晉秀,以壯勇營言啓曰,新除授善騎別將申應周,時在平安兵營任所矣。領軍之任,不可久曠,使之斯速給馬上來,何如?傳曰,允。
李晉秀,以御營廳言啓曰,今三月二十二日,本廳諸將官射講時,哨官金光涪,三技俱爲無分,依節目汰去之意,敢啓。傳曰,知道。
禁府啓目,粘連,平安道修啓冊子中,本府所管罪人仍秩乙良,依啓聞施行爲白乎旀,他餘罪人等,令刑曹稟處,何如?判付啓,依允。刑曹啓目,粘連,平安道放未放修啓冊子中,本曹所管放秩仍秩乙良,竝依啓聞施行之意,分付道臣,何如?判付啓,依允爲旀,義州洪仁福,卞復圭放送爲良如敎。
安春君疏曰,伏以臣一病五朔,有加無減,轉至難醫之境,前後幸蒙天地父母之恩,得解享官之任,尙保殘命於床席,惶隕感祝,措躬無地,而不意今者永寧殿夏享獻官重任,又及於微臣,回顧病狀,末由承膺,臣分之壞虧,於斯大矣。跼天蹐地,震懷罔措之至,玆敢疾聲呼籲於宸嚴之下。伏乞聖明,亟命變通祭官之任,仍治臣瀆擾之罪,以肅朝綱,千萬幸甚云云。答曰,省疏具悉。疏辭,許令該曹付標。
昌城尉黃仁點疏曰,伏以臣見差宗廟夏享大祭亞獻官預差,而臣自昨年春,得兩脚拘攣之症,雖於房闥之內,坐立必須人扶,恃杖猶患蹣跚,起居之班,雖或强疾趨參,至於駿奔之列,萬無自力之望,預差雖異實差,所以備陞實之用,臣若徒懷瀆擾之懼,不卽自鳴,莫重享官,或致臨時狼狽,則臣罪至此,尤當如何?玆敢據實,仰籲於宸嚴之下,伏乞聖明,俯賜諒察,亟命該曹,趁卽變通,千萬幸甚云云。答曰,省疏具悉卿懇。疏辭,許令該曹付標。仍傳曰,此批答,遣史官傳諭。
丙辰三月二十三日辰時。上御重熙堂。左承旨·同副承旨入侍時,左承旨李勉兢,同副承旨李義駿,假注書李弘謙,記事官吳泰曾·金履永,以次進伏訖。上曰,京畿監司入侍,出榻敎賤臣承命出,與文淳,偕入進伏。上曰,近來風日甚不佳,卿巡路所過,麥事,何如?文淳曰,秋牟太半失種。春牟則頗有豐漸,而但雨候頻數,亦不無失稔之慮矣。上曰,風雨之失調,莫今時爲甚,民事豈不憫然乎?上敎義駿曰,近日亦居江村乎?義駿曰,然矣。上曰,江郊麥無病乎?義駿曰,風不惟不調,雨亦不順,年麥着根者甚稀也。上曰,當此日候和暢之時,絶無花開處,梨花或發,而枕杏則見稀,此實由於暘煥未若之致也。豈非予當警惕處乎?仍命退,諸臣以次退出。
上在昌德宮。停常參·經筵。
自卯時至巳時,灑雨下雨,測雨器水深二分。
誓戒罷後,內閣·政院,藥房口傳問安。答曰,知道。
李肇源啓曰,大司憲徐有臣牌招啓辭未下,執義李城輔,掌令池德斌在外,掌令玄重祚,持平鄭㝡成未肅拜,持平李福潤呈辭,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,左副承旨金勉柱,今日不爲仕進,卽爲牌招,何如?傳曰,允。
閔台爀啓曰,受誓戒罷後,玉堂未及趁參於問安,事甚未安,推考,何如?傳曰,允。
傳于閔台爀曰,右承旨入侍。
承旨前望單子入之,洪義浩,李益運·閔台爀落點。
傳于李肇源曰,開城留守留待。
傳于李肇源曰,開城留守入侍。
傳于李晉秀曰,書狀官留待。
傳于李晉秀曰,書狀官入侍。
以右承旨李益運牌不進推考傳旨。傳于李肇源曰,此是法典所無,豈可違牌,此傳旨勿施,仍以前牌催促。
傳于李肇源曰,同副承旨入侍。
傳于李晉秀曰,水原留守入侍。
傳于李晉秀曰,定例堂上入侍。
傳于李晉秀曰,來待諸臣入侍。
以京畿監司金文淳啓本,長湍居金聖集,年歲家閥,詳探馳啓事。傳于趙尙鎭曰,卿其招見相當可合之任,論理狀聞事,回諭。
兵曹口傳政事,以金守昌爲同知,以尹商輔·洪允德爲僉知,以李東源爲忠壯將,以金箕昶·張世弘·金頤晏·金振九·崔宅正爲五衛將,以李泰益·李永曄爲景福將,以李養暐·朴重信·閔以顯爲慶熙將,以趙和璧·李德純·金元大·崔重煥·羅致輪·李岳齡·李雲江·崔敬瞻·張簫·李德寬·張秀弼·金百鍊·高德耉·崔宅謙·崔世載·鄭允行·李世觀·孫聖玉·車鳳儀·千圭錫·林百春·崔碩輝·李珍國·柳東茂爲景福將,以崔龍福·安鎭福爲同知,以金世郁爲僉知。
李晉秀,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李晉秀,以備邊司言啓曰,卽見慶尙監司李泰永狀啓,則以爲本道穀簿,毋論沿峽,到底艱乏,以此應分之穀,較諸當受之戶,則口食種糧,塗抹無路,列邑加分之報,鎭日沓至,若其民多穀少之處,歲儉地廣之邑,依報許施,量宜分排後,加分實數,待畢巡,依例登聞事,請令廟堂,稟旨分付矣。本道之年年加分,道臣狀請,朝家許施,便成已例,無歲無之,今亦許其從便分排,無論左右沿峽,酌量加劃,以爲農糧接濟之地,而實數與衙門穀簿,一一區別狀聞之意,分付,何如?傳曰,允。
李晉秀,以訓鍊都監言啓曰,本局哨軍蔣得伊,南門外紫烟近處,豹虎一頭,格殺來納,依例封進,而木綿二疋,布子二疋,考例施賞之意,敢啓。傳曰,知道。皮張,卿處賜給。
李益運,以義禁府言啓曰,李膺運杖八十,奪告身三等,功減一等,杖七十收贖,奪告身二等照律,草記批旨丙,以公罪勘放可也事,命下矣。李膺運杖七十,以公罪收贖之意,敢啓。傳曰,知道。
禁府啓目,粘連,本府所關罪人未放秩乙良,竝只依啓聞施行爲白乎矣,其中彦陽李義肅段,身爲陵官,風落木五百餘株內,只報百餘株,其餘皆歸於帖下賞施之用,極爲無狀,高靈金命淳段,穀簿申飭前後何如,而虛欠現發,數旣夥然,徒配之遇赦卽放,雖載法典,不可遽議放釋,竝仍爲白乎旀,他罪人等,令刑曹稟處何如?判付啓,依允爲旀。泗川張景泓放送爲良如敎。
刑曹啓目,粘連,本曹所關定配罪人放秩未放秩乙良,竝依啓聞施行爲白乎矣,未放秩中,梁山宋昌奎段,入於江原道未至配所秩,已爲蒙宥,今無可論,而放秩中,順興金奉伊段,罪名稍輕,依道臣所請放送爲白遣,長鬐梁自一,興海李仲伊,居昌宋慶福,永川千七抑等,律雖徒年,罪係不輕,稟秩中,山淸徐命大,機張金世國,蔚山池應彩,寧海李孝才,晉州黃聖漢,醴泉韓錫舜,梁山辛以億等所坐,亦爲甚重,有難遽議疏釋,竝只仍配之意,分付道臣,何如?判付啓,依允爲旀。機張李泰萬,居昌徐完世,義興朴重顯等乙良,放送爲旀,龍宮吳哲段,與韓山韓宅裕,別無異同,欲待放未放,一體疎放,而觀此啓本,不爲擧論。雖曰該邑充軍,旣有載之流案之名,則該道之初不擧論,卿曹之無所皁白,俱未免不審,哲放,其委折草訖。亦卽關問該道爲良如敎。
敎開城留守趙鎭寬書。王若曰,崧府爲股肱之郡,正須保釐之材,仙樓撤喉舌之班,庸畀居留之責,雖出予心之特簡,亦是廟議之允符,惟卿,文雅規模,通敏才識,傳襲忠孝之訓,持身謹勤,長生仕宦之家,處事練達,中間十年餘處散,增益應多,邇來一歲中超遷,恩造冞重,窺石室之藏,長銀臺之席,蓋取文華,佐秋官之讞,參籌司之謨,綽有政事,眷注方深於邇列,旣知所存於中,責任且重於分司,正合歷試之外,眷彼開城一域,實我近畿配京,山河按勝國之遺基,民物殷盛,貨財稱列路之都會,舟車委輸,奈此古今之頓殊,居然百瘼俱作,以致公私之互弊,政急一番更張,惟經始謀劃之難,有倍昔日,顧摠制管豁之任,必須其才,玆授卿以開城府留守兼管理使,卿其往愼乃司,祗服予命,法漢吏循良之美,政宜因俗而爲治,追趙臣保障之功,勿以無虞而忘備,士民宜先奬勸府,庫必期充物,他餘稟專,厥有典憲,於戲,舊京得管理之重,予則忘憂,官廚備滫瀡之供,卿應知感,庶竭移孝之悃,克效報國之試,故玆敎示,想宜知悉。知製敎金履喬製進
丙辰三月二十四日子時。上詣仁改殿月臺。親臨受誓戒入侍時。行都承旨趙尙鎭,左承旨宋銓,右承旨李肇源,左副承旨金勉柱,右副承旨李晉秀,記事官柳遠鳴,假注書李弘謙,記事官吳泰曾·金履永,記注官金良倜·安經心,二提學沈煥之,二直提學李晩秀,以次隨駕。上具遠遊冠·絳紗袍,乘輿出宣化門·協陽門,由肅章門,詣仁政殿月臺,降與陞座。上曰,新除授承旨,先入侍後謝恩,出駕前下敎引儀唱在位百官行四拜禮,在位百官四拜禮訖。讀誓文官吏曹判書沈煥之,上階讀誓文訖。引儀唱在位百官復行四拜禮,在位百官行禮訖。左通禮,跪告禮畢,上降座乘輿,出仁政門,由肅章門,入協陽門·宣化門還內,諸臣以次退出。
丙辰三月二十四日辰時。上御誠正閣。開城留守入侍時,右承旨李肇源,假注書李弘謙,記事官吳泰曾·金履永,開城留守趙鎭寬,以次進伏訖。上曰,違牌及不爲仕進承旨許遞。與未差之代,前望單子入之,待下批,牌招察任。出榻前下敎上曰,開城留守進前,鎭寬前奏職姓名。上敎曰,卿之佩符,廣尹後初也。以公以私,此實卿難得之會也。且今本府弊瘼,在所釐革,卿之此去,可以分予之憂,卿須着意爲之,可也。鎭寬曰,臣之得有今日,罔非恩造,臣今入事老母,出事聖君,君親一也。移此事親之誠,願效於聖朝,此是臣圖報萬一之意也。上曰,老人,今番可以將往乎?鎭寬曰,今日辭陛,似未及周旋矣。上曰,稍緩行期,則可及周旋,三明日辭朝,可也。上敎肇源曰,開城留守明日辭朝,以三明日改書出,可也。上曰,此職,無異京銜,可常常進見矣。仍命退,諸臣以次退出。
丙辰三月二十四日辰時。上御便殿。來待諸臣入侍時,同副承旨李晉秀,記事官柳遠鳴,記注官金良倜,廣州留守徐有隣,水原留守趙心泰,定例堂上李時秀·李晩秀·尹行恁·徐龍輔,以次進伏訖。上敎心泰曰,外營節目,果已成乎?心泰曰,外營軍餉色節目,粗成一通文字,而外帑庫以下節目,則俱非軍餉色所管故,不爲載錄矣。有鄰曰,雖非軍餉色所管,旣是園幸所需,外營所管,則一依內營別剩庫等例,付之節目下方似好,故臣等於閤外,以此相議矣。上曰,依此爲之,好矣。上曰,城役今至幾何?心泰曰,已築二千五百餘步,未築二千二百步,今則工役已過半矣。上曰,兵判來待于監印所,卽爲開政,可也。賤臣承命出傳,還入進伏。命書傳敎曰,年年播植,歲以爲課,而今年則除却十邑,所植近百萬株,園令差員等所監植。又近數十萬株,橡實播種亦然,都數合爲七百餘石,其在爲所重,酬其勞之道,不可無記念之擧,令李根曾,有陞敍承傳,今番則右職調用,令金履銈,差使員安城郡守曺允植,以該邑看役,論賞勿論,加德僉使張世紈加資,奉安閣衛將金孝元賞加,南陽人折衝金守昌,八年赴役,其勞無比,同知加設,口傳擬入,其餘牌將·校吏·員役·使喚·軍人等,令兵曹內外營各該營,依判下分等施賞後,草記或狀聞事,分付,因此而有定式者,播植係是年年爲之之事,而似此擧行,主管無所,定例堂上與內營提擧,句管擧行事,亦爲分付。又命書傳敎曰,園所外南山役處,期以十年者,告完於三十日內,此皆列邑諸倅,誠心董役之效,豈不嘉尙?地方官水原判官洪元燮準職除授,南陽府使田義顯,廣州判官金履鎬,安城郡守曺允植,安山郡守趙重瞻,龍仁縣令丁遇泰,振威縣令吳在斗,始興縣令金思羲,果川縣監金履裕,陽城縣監鄭柱,竝陞敍,其餘裨鄕校吏以下,依判下分等擧行,而今番渠輩效勞,倍於年例植木,宜有別般施賞之擧,豈比壬子已例乎?各邑校吏分三等,一等帖加,二三等自各該邑,米綿分等施賞,而應受人,後錄狀聞事,下諭于本府留守。命退,諸臣以次退出。
丙辰三月二十四日午時。上御重熙堂。書狀官入侍時,左副承旨李肇源,假注書李弘謙,記事官吳泰曾·金履永,書狀官趙德潤,諸臣以次進伏訖。上敎德潤曰,遠路能無病還歸否。德潤曰,無事還歸矣。上曰,所過沿路麥事,何如?德潤曰,近來雨候頻數,年麥多不着根矣。上曰,將命往還,有何所見乎?如有弊瘼,陳之,可也。德潤曰,譯官之弊不一,而究其本則專由於人員之數多,人夫三百九人,馬匹二百十九,此無非貽瘼之端,而至於刷馬郵人,年年負債於灣上,今年積逋之人,明年又入去,其弊亦不少,爲今日之計,莫如稍減額數也。上命退,諸臣以次退出。
上在昌德宮。停常參·經筵。
辰時巳時日暈,未時交暈,白虹貫日。
藥房提調沈頤之,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
玉大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣,掌令玄重祚,持平鄭㝡成未肅拜,執義李城輔,掌令池德斌在外,持平李福潤呈辭,監察茶時之意,敢啓。傳曰,知道。
李晉秀啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,明再明間,待下敎來會。
傳于閔台爀曰,禮房承旨,馳詣明陵,奉審摘奸,局內諸陵,一體奉審以來。
傳于李益運曰,右承旨入侍。
傳于李晉秀曰,同副承旨入侍。
以廣州留守徐有鄰狀啓,陰竹縣田稅大同米,無弊指路護送事,判付內,啓下戶曹爲旀,凡事莫如修明昨年之一齊利運,其效專在於護送指路,今年擧行,勝於昨年,然後始可爲修明舊典,卿曹與惠廳知悉。而亦令廟堂,十分嚴飭諸道,俾有實效,時遣備郞,以考其擧行勤慢,列邑不能者,這卽勘罪,以爲懲一之地爲良如敎。
傳于洪義浩曰,三司山林及都憲外,在外及衆所共知情勢人許遞,前望單子入之,待下批,與未肅拜諸臺牌招,使之待開門謝恩。
三司前望單子入之,大司諫朴宗甲,司諫吳鼎源,掌令朴瑞源,持平朴柱遇,副校理李貞運,副修撰李基讓落點。
洪義浩,以議政府三公意啓曰,新除授檢詳李龜雲,時在慶尙道禮安地,諡號署經,多日遲滯,不可等待上來,今姑改差,何如?傳曰,允。待兪領敦寧議諡,臨時差代,俾無爲弊之端,而先議兩忠臣諡,與大臣諡,同爲下批,而贈判書崔孝一,今將賜諡,而贈參判·參議車禮亮,安克誠,追配灣府贈兵判之祠,事若不偶,同日設祭於其祠,宣諡於其家事,分付禮曹,可也。
洪義浩,以壯勇營言啓曰,依園所植木別單判付,植木牌將,本營知彀官崔命喆,壯勇衛車道吉,別武士李千福·安德恒,各木一疋·布一疋,植木軍良人安千得·柳福得·鄭守寬·李文喆陞禁,兼司僕池泰寬等十四名,各木二疋,八斗軍良人李文漢陞一斗,待年軍金鎭喆等四名,待窠陞元軍,鷺梁津別將黃壽海,旗牌官安時興·李萬協,各木一疋,書記張師漢等二名,植木軍羅千給等四名,各布一疋,金孝得等一百十六名,各米二斗,橡實領運壯勇衛車道吉,胡椒三升,張平胡椒二升,崔碩良木一疋,使喚軍元男木一疋·布一疋,鄭光潤等二名,各布一疋,分等施賞之意,敢啓。傳曰,知道。
李晉秀,以訓鍊都監言啓曰,謹依園所植木別單判付,本局植木軍良人權福燁,李興大,陞付兼司僕,待年軍金小年,白景孫,朴大吉,待窠陞元軍之意,敢啓。傳曰,知道。
李晉秀,以御營廳言啓曰,依園所植木補土別單判下,植木牌將本廳別武士金禹鼎,木一疋·布一疋,使喚軍兼司僕李雲福,木一疋·布一疋,考例施賞,閑良金成烈,依例陞付兼司僕,補土看役敎鍊官徐有祁,待相當窠收用,待年軍金德昌·李貴得·李元聃·李春澤·車命允等,元軍有闕陞實之意,敢啓。傳曰,知道。
李晉秀,以摠戎廳言啓曰,謹依園所植木別單判付,植木牌將本廳敎鍊官申㬘,木一疋·布一疋,北漢自願軍六十名等,各布一疋,金啓源木一疋·布一疋,領率將校林萬等三人,各布一疋,分等施賞之意,敢啓。傳曰,知道。
李肇源,以義禁府言啓曰,慶尙道放未放覆啓判付內,泗川張景泓放送事,命下矣。張景泓卽爲放送事,分付道臣之意,敢啓。傳曰,知道。
李肇源,以刑曹言啓曰,因慶尙道放未放回啓,判付內,龍宮吳哲與韓山韓宅裕,罪無異同,欲待放未放一體疎放,而觀此啓本,不爲擧論。雖曰該邑充軍旣有載之流案之命,則該道之初不擧論,卿曹之無所皁白,俱未免不審,哲放,其委折草記,亦卽關問該道事判下矣,吳哲之當初充軍,在於龍崗,故載錄於平安道放未放修啓冊子,而忠淸道放未放修啓冊子韓宅裕罪目中,吳哲配所以龍宮書錄。奏御文字,何等審愼,而有此誤書者,極爲疎忽,該道臣從重推考,臣亦有回啓時,未能照檢之失,惶恐待罪,而吳哲則分付平安道臣,使之依判付放送,何如?傳曰,允。卿等推考。
丙辰三月二十五日辰時,上御誠正閣。藥房入診入侍時。提調沈頤之,副提調趙尙鎭,假注書李弘謙,記事官吳泰曾·金履永,檢校待敎徐有榘,以次進伏訖。頤之曰,日氣不調,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。頤之曰,江心水汲取,關係莫重,而船隻尙未修置,多有疎虞之端,忠州站船一隻,擇其完固,劃付鷺梁別將,以爲使用之地事,分付戶曹,何如?上曰,依爲之。出擧條上敎有榘曰,冊子須與李義駿·成大中,同爲考出,而凡例與冊名,當臨時爲之矣。仍命退,諸臣以次退出。
丙辰三月二十五日未時,上御便殿。同副承旨·水原留守入侍時。同副承旨李晉秀,記事官柳遠鳴,記注官金良倜,二直提學李晩秀,水原留守趙心泰,以次進伏訖。心泰曰,平薪鎭罷牧設屯之後,保軍三百五十名,以左中右三哨,定爲屯軍,仍作寓農之兵,其所節制,宜早講定,而第伏念該鎭旣是湖西舟師之任,則雖不可專屬外營,以一司三哨之制,僉使平薪屯牙兵把摠定號,而哨官則鎭校中,勤幹可勘者差出,自外營成給傳令,以爲緩急領赴之地,而毋論把摠·哨官,依三邑協守將例,考績褒貶,恐合事宜,而且三場收稅米,以結摠略綽磨鍊,除雜頉,當爲七百餘石,屯軍身米,亦爲一百四十石,係是內營上納者,則軍需所關,事面不輕,自今年爲始,依當初節目,以本鎭兵船,定沙格載運,僉使領納之意,定式施行,何如?上曰,依爲之。出擧條心泰曰,龍珠寺,定置僧統,摠轄南·北漢摠攝,專制八路寺刹者,寔出於供護仙寢之重,而且僧徒之食料者,爲數不些,則一任抛置,尙無定制,終非制置本意,自今爲始,一從食料數爻,成置軍案於外營,而亦於春秋暇日招聚營下,肄習金鼓進退,俾知方向,仍試炮射,略施賞格亶合團束激勸之方,以此出擧條定式,何如?上曰,依爲之。出擧條心泰曰,軍器所用旗桿鎗柄及火箭打造杵所入加時木,無非緊要,而此非市肆間貿用者,加時木中,旗桿木五十箇,鎗柄木五十箇,鳥銃家木一百箇,火箭杵木三十箇,自明年,卜定於嶺·湖兩南統水營所産處,以爲稅船便添載上送之地,何如?上曰,依爲之。出擧條心泰曰,箭竹樺皮,武庫物種中,爲用亦緊,箭竹則備邊司所捧中,湖南竹一百浮,湖西竹五十浮,每年移送之意,出擧條定式,樺皮備局所捧中,加數卜定,年年限五十同,與箭竹一體移送,何如?上曰,依爲之。出擧條心泰曰,外營以新設之故,雨備油芚等屬,專不成樣,火箭打造所入不些,而無路繼用,大比設科之時,落幅紙,嶺南左右道各三十軸,湖南左右道各二十軸,湖西左右道各二十軸,自試所,劃送各其道監營,自監營,從便輸納于外營之意,出擧條定式,以爲永久遵行之地,何如?上曰,在前則落幅紙,爲等閒之物,凡有請得取用甚易,近來則不然云,豈非京試官都事羞恥事乎?廟堂之上送如許,則本府輸送,安知不亦然乎?每道各定軸數,取用,可也。出擧條心泰曰,外帑庫,不可無屬寺,寶城鳳甲寺,從其所願,許屬之意,依龍珠寺屬寺例,自備局,行關知委於該道監營,以爲成節目永久遵行之地,而所納紙價錢二百五十兩,付之紙所,各色紙酌定卷數,使之浮納於外帑庫,恐合事宜,而旣爲屬寺之後,當有僧統擧行者,考據長興寶林寺已例,造給印信寺屬,昆陽多率寺僧統,亦一體造印以給之意,出擧條知委禮曹,何如?上曰,依爲之。出擧條心泰曰,行宮旣置外帑·外別·外整理·內用等庫,所重比他自別,則內軍器物種,亦當次第備置,而其將何以經紀?武庫庫舍則今方營建於維與宅北邊,而至於軍器物種,以財力之無路拮据,姑未措備,言念所重,萬萬悚悶,故敢此仰達矣。上曰,沁都內武庫,有別置之軍物,而丙申以後,亦多別造輸置者,就此取用,無所不可。甲冑一百部,島銃三百部,環刀二百柄,各色弓一千張,長箭二千部,片箭一千部,筒兒一千箇,箭竹六百浮,筒介二百部,輸送于華城,而年例曝曬,久未爲之,從近遣別軍職與守臣,眼同曝曬後,輸送物件,別定差員,從便船運事,分付沁留。至於親軍衛二百人所着甲冑百餘件,猶不足,依年前統營例,卿其造成,所入物力,亦依統營例,令廟堂,卽爲行會,可也。出擧條心泰曰,平薪屯稅米昨年條作錢作穀,名以外內營兼濟穀,散置本府及附近畿邑,自今春還分取耗,而外營武庫,素乏財力,新備或修補者,無路措施,誠非細憂,耗條自今年爲始,永付軍器色,以爲需用之意,出擧條定式,恐合事宜,故敢此仰達矣。上曰,依爲之。出擧條心泰曰,行宮修理,自外整理所,纔已節目啓下,而修理所入紙地,非所立辦者,故紙所業已創設,募聚僧徒,已始紙役矣。外整理所修理財力,年例應捧三千兩中,一千兩姑先預下,以爲浮出整理紙,留儲庫中,及時需用之地,何如?上曰,依爲之。出擧條命退,諸臣以次退出。
丙辰三月二十五日酉時,上御重熙堂。右承旨入侍時。行右承旨李益運,記事官柳遠鳴,記事官吳泰曾·金履永,以次進伏訖。上曰,諸承旨皆已申退乎?益運曰,然矣。上曰,政院日記之所載虹貫之災,亦多有之乎?益運曰,考閱日記則多有之矣。命書傳敎曰,雲觀虹貫之報,豈勝懍惕悸懼,入春以後,寒燠乖宜,推以無花,憂在無麥,夙宵戰兢,不敢遑逸,而乾文之示警,又適在此時,某事某政,强引湊合,謂之以何災何沴之應,反有近於傅會,雖不指的爲說,今之治規時象,無往而非召災致沴之端,豈必淫虹干陽,然後始可覺知,而然猶夢夢牽補度過,毫無依稀髣髴於振作警勵底意思,則上天至仁愛之欲誨,安得不諄諄然若有丁寧垂戒也。否德忝位,二十年來,無災不召,無沴不致,而虹貫之異,卽所初有,凡係側身責躬之方,其敢循常應文爲乎哉?自今日減常膳三日,待朝廷,訪大臣·三司·喉院之臣,欲問求助之策,而目下急先可矯者,無過於無言,而言路偏塞也,各以讜言,書思對命,莫負古人備忽之義。又命書傳敎曰,昔在先朝,有雲觀虹貫之報,而試士則求言得人之意,雖不停行,大享則大臣仰請命攝,大抵敬天奉先,豈有二致,而齋心之時,貴在專一,今當夏享大祭,以攝儀爲之,明日以求助之意,大臣旣命來待,次對諸臣,亦爲來會,仍行次對。上曰,院儀啓辭,登筵爲之,可也。仍命退,承史以次退出。
上在昌德宮。停常參·經筵。
閔台爀啓曰,明日常參·經筵,取稟。傳曰,停。
傳于李晉秀曰,大臣·備局堂上引見。
傳于洪義浩曰,左副承旨入侍。
傳于李晉秀曰,留院上疏入之。
傳于李肇源曰,右副承旨入侍。
備忘記,開城留守趙鎭寬下直,長弓一張,長箭一部賜給。
傳于李肇源曰,開城留守入侍。
吏曹口傳政事,注書單金履永。
以獻納韓興裕,正言南基萬,校理沈興永,副校理金近淳牌不進罷職傳旨。傳于李肇源曰,只推。
李晉秀,以御營廳言啓曰,本廳來四月五月兩朔應立,左部右司屬,全羅左道五哨軍兵五百十七名,今已逢點整齊矣。四月初一日,與中司軍兵,替代立番後,舊軍放送之意,敢啓。傳曰,知道。
李晉秀,以御營廳言啓曰,本廳來六月七月兩朔應立,左部後司屬,全羅左道二哨,右道三哨,合五哨軍兵,五月二十五日京中逢點,六月初一日,與右司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
李晉秀,以御營廳言啓曰,今日新番全羅道五哨軍兵點考,而礪山都會邑調點時,收斂狼藉之說,有所及聞,故詳細査實,則兵營監色輩,稱以雜費,其所橫斂之錢,至於一百二十九兩之多。軍中收斂,何等要禁,而創出名色,若是徵索,誠極無嚴,所斂之錢,一一推給於各哨軍兵等處,而當該調點官之矇不察飭,致此無前之弊者,揆以師律,萬萬駭然,全羅兵虞候李道善,令該府拿問勘處,兵使朴基豊,亦難免不能檢飭之失,從重推考,何如?傳曰,允。
領議政洪樂性箚曰,伏以今玆虹貫之異,果何爲而作也,臣始也瞠然而驚,終焉惕然而懼,誠莫知以我聖上欽若對越之誠,又何以致仁愛之警告,若是乎著明也,繼伏奉聖敎下者,大享至命攝儀,常膳特俾減撤,又有時原任大臣來會之敎,修省求助之盛念,已藹然有感格消弭之機,臣不勝欽頌萬萬。臣旣忝在首揆,則固當竭蹶趨簉,少副我殿下警勵之至意,而昏眩宿症,近益添劇,委頓狀席,莫省東西,寸步運動,斷無其望,伏枕震惶,不知措躬之所,臣雖在病昏涔涔之中,一段耿耿之衷,尙有不泯,玆敢冒死仰陳焉。竊念上天之載,無聲無臭,而其所以感通無間,只是一箇實理而已,故人君應天之實,亦有在乎實心實政,桴鼓影響,作於下而應乎上,誠之不可揜,有如是矣,臣於前冬雷異之時,伏讀求言之旨,申申聖意,惟在於以實不以文五字,臣實莊誦敬歎之不已,而徒緣賤臣不誠無實,莫能一毫對揚,卒至無一事振刷,無一言措施,竟使我聖上遇災警惕之盛德,不免於有實心而無實政之歸,雷災未幾,虹變又作者,莫非臣罪,而亦可見天道之不可誣也。夫朝家之實政,莫大乎置相矣,燮理調和之責,亶在於輔弼之地,而乃以如臣無似者,置之百僚之首,縻以三事之任,尸素瘝曠,宜退不退,問其官名則元輔也,問其職務則茫乎其無所知,伈伈乎其無所爲也,名實不副,莫此爲甚,一身私義,固不足恤,而其如國事何,其如天譴何?伏願殿下,以修擧實政,爲弭災之大本,以斥退臣身,爲實政之先務,亟加鐫免,改卜賢德,以圖弘濟之術焉。且伏見聖敎中,目下急先可矯者,莫過於無言。大哉王言,臣請因是而略陳之。國家元氣,惟言路是已,自古以來,或値災異,未嘗不求言,而求之匪難,用之實難,故天心之格與不格,惟係乎用言之實與不實耳。今日朝著之上,固乏謇諤之風,章奏之間,罕見剴切之論,宜乎其不槪於聖心,而其或有進言論事者,率多過加摧折,雷霆千勻,竄逐相續,儻使其言非耶,則勿用可也,何可加之以摧折乎?至於設爲禁令,防遏言路者,非止一二,言者之摧折,猶且不可,況可以懸禁象魏,以杜一世之口哉,堂堂聖明之朝,乃有禁言之名,臣竊不勝憂歎,而一邊求之,一邊禁之,此果可謂求言之實政耶?臣竊謂欲矯目下無言之弊,則諸般禁條,一傡收還,前後以言獲罪者,亦皆赦宥,然後直言讜論,庶可以聞矣。且伏睹近日聖念,屢勤於旁求,恩旨每降於宣召,草野一能之士,名入薦剡,皆得瞻望咫尺之淸光,畢陳平生之蘊抱,此誠昭代之美事,曠世之盛擧,然而上旣有求言之誠,下亦有進言之實,而徒緣如臣癃耄,叨居廟堂,一莫能悉心奉行,見諸施用,畢竟播之章牘,用侈一時之觀美而止耳,臣竊恐此亦有乖於求言之實政也。顧今民食孔艱,而軫恤之宸憂徒勤,世道日下,而挽回之至意莫遂,一事二事,終歸空言,此莫非大小臣工恬嬉怠忽之罪,而振作淬礪之大機括,亦恐不越乎聖明一念之間。伏乞精察乎流通之際,深思乎警省之方,廣開不諱之門,博採可用之論,推之實心,以及實政,則祥和不日可導,災沴不日可消矣。仍念狂戇之論,奇偉之策,每多出於草莽韋布之中,則當此仁天示警之日,昌言之進,不必獨責於三司喉舌之臣,宜令銀臺,代撰王言,布告中外,使芻蕘之說,畢達於黈纊之下焉,今者諸僚咸簉,臣獨病伏,而神思昏迷,草草數語,亦不足以仰裨萬一,尤增罪戾,伏不勝兢蹙之至。取進止。答曰,省箚具悉卿懇,咎在否德,何尤輔相,至於草野昌言,依卿所陳,當勤諮於諸道,卿其安心愼攝,俟間視事。仍傳曰,此批答,遣史官傳諭于領議政。
左議政蔡濟恭箚曰,伏以,臣於病伏涔涔之中,得見靑臺之報,陰虹有貫日之變矣。嗚呼,何由而致此,伏唯我聖上臨御二十載,聖志益勵,求治益切,未明求衣,侵夜忘勞,此帝王之盛節也。第恨朝廷之上,人才渺然,不足以對揚萬一,以登大猷之世,而若謂之因是而召災致異,則亦云過矣,奈之何上天示警,去益丁寧,昨歲冬雷,懍惕之心,尙今未弛,今春無花,簡策所未見,謂之祥也不宜,至若虹貫,以陰氣而凌犯太陽之尊,此其災,曷云小哉?我聖上,祗事日監之天,無形之視,無聲之聽,不啻若孝子之事父母,而今乃祥不見應,災反有召,淵衷之惕然恐懼,當復如何?臣達宵彷徨,實不知所措,此際伏承時原任來待之敎,盛矣哉,大聖人不遑寧處求助臣隣之意也,臣一縷未泯之前,豈不欲匍匐進詣,仰聆玉音,俯陳微衷,而第臣素患塊積,挽近以來,發作無常,終夜磨腹而莫之伏焉,鎭日服藥而莫之驗焉,此其勢,病癈無疑,而最是暫束袴帶,便覺胸腹煩懣,殆欲狂叫躍出,冠裳赴闕,斷無其望,自非然者,日前親臨誓戒,何等盛禮,而臣敢不趨參班行乎?今又冥然漠然,若不知天災之可驚,聖旨之可奉,宛轉衾褥,蠢動不得,國有常憲,臣豈免諸?仍竊伏念,方今義理不明,紀綱不振,京外之百千萬事,無不受病,而若論其最可憂,最可憫者,則如臣之苟充於議政之數者是耳。夫相得其人,則其國安,相不得其人,則其國危,顧其重,果何如?而乃以此癃病昏憒,全不事事之一癈物,假其名而曾不難愼焉,所誤者隆恩異渥,所壞者朝廷名器,置相如此,仁愛警告,此固理之當然。策免古例,雖曰虛文,西漢近古,最爲可法,惟願殿下,凡於事爲,益以一誠字做去,以答上天之意,而斥退如臣無用,惟賢德是卜,亦係懋誠之一急務,臣雖進前,所欲言者,無過於此。伏乞勘臣偃便之罪,削臣見帶之職,以肅朝綱,以幸國事焉,取進止。答曰,省箚具悉卿懇,由予否德,於卿何有,今日未參,不須過引,卿其安心,益務燮理之功。仍傳曰,此批答,遣史官,傳諭于左議政。
副修撰李基讓疏曰,伏以,臣聞天下之至實者天理也,一雨一風,無非實理,則況其和而可爲祥,異而可爲災者,宜無一不出於實理者,而乃今雲觀之報,又何爲而至哉?洪唯我殿下,卄載臨御,一心憂勤,平居則敬天事先,恤民欽刑,旣極其至矣,遇災則責已求助,蠲弊究惠,又盡其道矣,而災異之作,殆無虛歲,臣誠惝怳,莫知所諭也。然臣又聞,人之所以與天參者,只此一心,而此心之誠,卽天之實理也,況人君一心,直與天通,好惡顰笑,若相爲謀,則臣恐殿下之所以誠心孚格,或不如上天之實理仁愛也,上天之載,旣自杳邈,人君之心,又甚精微,雖非如臣蠢劣者,所敢窺測,而臣愚死罪,請試以一二所知者復焉。從前至今,殿下之所急者求言也,然求而不用,與不求等也。還餉之策對者數百,而尙無釐改之政,廉白之選言者不一,而未有掄簡之擧,前後懲討,積紙弊舌,而一未聞有允兪之命,臣未知殿下求之不以誠歟,抑誠於求而不能力於用歟,有一於此,則殿下一心至誠純一之工,恐有所未盡,而上天之譴,無以答也,下民之望,無以塞也,庶政庶務,無以綱紀之也。故臣謂今日之憂,不在於弭災,而在於修誠,目下之急,不在於求言,而在於用言,至於一政一事之小得小失,非所當急也。伏願殿下,急於用言,先從臣言始,以誠心格天,以誠心求治,則生庭之桑不足憂,而守心之星將自退矣,唯殿下懋哉。臣於有災求言之時,旣承恩除,又有召命,臣固當卽地竭蹶,以效微忱,而以情則向被臺參,尙未蒙勘,以病則素抱虛勞,近忽大發,委頓喘息,已近四旬,實無蠢動趨走之望。伏乞聖慈特垂鑑諒,亟命遞斥臣新除職名,仍治臣違傲之罪,以安私分,以正國綱焉,臣無任云云。答曰,省疏具悉。當留意,而對策後救弊,欲待廟堂之臣,從長稟決。至於淸白掄選之稽滯,今聞右相之言,先朝己未庚申年間,有自下停當者,而文蹟尙未考出云,似當從近擧行,外此誠之一字敷奏,豈可以常談看,今筵千言萬語,都在於此,爾亦言之,誠可嘉也,勿辭察職。
丙辰三月二十六日卯時,上御誠正閣。大臣·備局堂上引見入侍時。行都承旨趙尙鎭,行左承旨閔台爀,行右承旨李益運,左副承旨洪義浩,右副承旨李肇源,同副承旨李晉秀,記事官柳遠鳴,假注書李弘謙,事變假注書尹命烈,記事官吳泰曾·金履永,判敦寧金履素,判府事李秉模,右議政尹蓍東,行上護軍金持默·李柱國·沈頤之,禮曹判書閔鍾顯,兵曹判書具㢞,行大護軍李敬懋,戶曹判書李時秀,吏曹判書沈煥之,水原留守趙心泰,刑曹判書李祖源,行護軍徐有大,開城留守趙鎭寬,行護軍李漢豊·徐有大,應敎李始源,副應敎李明淵,掌令玄重祚,校理張至顯,副校理李貞運,修撰金履喬,副修撰趙德潤,諸臣以次進伏訖。履素曰,近日風雨頻仍,日候乖和,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,今日之延見卿等,實出於求助之意,昨夜所下傳敎,卿等皆見之乎。今此虹貫之異,先朝乙未以後,始有之災也,邇來數十年之無此異者,非敢曰幸也,今之有此異者,亦可見天心之仁愛眷顧,而有若諄諄而命者然,此正側身反省,轉移奮發之機也,惟其御極後初見也。故一倍凜惕,考之舊例,則院啓陳勉,或有或無,其例不一,而其在恐懼修省之道,不可以臨殿詢咨之反涉文具而廢之,故待朝求衣,思聞昌言。目今治規之委靡,朝象之泮渙,不待虹日之災,而有識之憂,固已凜然而寒心矣。大抵今春乖候,予所創見,節屆和暢,寒若冬沍,且花者,所以發宣天機,而一春無花,亦甚乖常,苟求其故,莫非否德反省之端,鄕等各陳消弭之方,無負臨殿求助之意也。履素曰,災異之作,何歲無之,而未有若近日之甚焉,雨雪相仍,寒冷太過,花之稀開,麥之受病,種種物候,殆是初見,昨日虹貫,臣又目擊,此必是人事之所召,仁天之所以警告者,靡所不至也。先正臣李珥之言曰,無災之災。天下之至災,蓋謂天之示災,猶有修省轉移之望,反有勝於漠然而無所告戒。然則今日之異,安知非天人相與,回災爲祥之好機耶?昨奉傳敎下者,首先以言路之杜塞爲憂,有以仰來諫之聖意,而夫言路者,有國之血脈也,所以開廣聰明,裨益治謨,自古及今,言路閉而能爲國者未之有也。今日廷臣,雖無以讜言昌論,對揚聖意之萬一,而試以所嘗陳於殿下者觀之,豈無一二可採之言,而若或不槪於聖意,則未見虛心聽納之實,雖係義理之莫重,國論之公共,輒加摧抑,至設禁令,烏在其翕受之本意,而雖有眞箇昌言,誰肯爲殿下道哉,目今世道之陷溺,人心之泮煥,職由於義理之晦塞,而義理之晦塞,亦今日禁令之所使也。苟欲恢張言路,必宜先收禁令,今日消災之方,孰有急於此哉,伏願採納焉。上曰,卿言皆好,而至於設禁,予之不得已而然也,往古來今,言路之閉塞,未有若今之甚者,禁令之設,固知在古無稽,於後有弊,而禁令之外,亦豈無衮闕時政之可言者乎,此不可專諉之設禁而然也。履素曰,殿下凡於政注得失,言議是非之間,若或未及省察,而有此闕遺,則猶可望因機回悟,如更日月之美,而今殿下,獨於此事,知之明而察之詳矣,猶復苟且彌縫,知而不改,臣誠不能無憾於天地之大也。臣於年前,或承嚴敎或被恩譴,今不敢張皇前說,而區區所望,則惟在於亟收禁令,廣開言路矣。上曰,修省消弭之方,無出於敦風厚俗,而顧今俗習,其薄如紙,而國豈得爲國,人豈得爲人乎?方今急先之務,莫如敦敍五倫,恥言人過,期做淳庬之治,而近日俗習,相反於是,此予所以期欲挽回,而有如救焚拯溺者也。要其歸,則無出於靖世道保世臣,而每有一番求言,輒生一番風波,予則以爲風俗敦,然後言路自開,風俗不敦,則雖公車日積,言議風生,而其流必至於世道不靖,世臣難保,眞所謂如是難,不如是亦難者也。若使薄俗未變,淳風未回,則雖使休祥日臻,災異未現,不足以爲貴。書不云乎,予有臣三千,唯一心。此所以爲成周基業,而今則二人同坐,其心各異,如是而治,雖欲從欲得乎?秉模曰,昨春以後,人皆曰一初淸明之會,在廷之臣,亦以此期望焉,而顧今世道朝象,不但不能丕變,或不無反不及之嘆,臣誠未曉其由,臣之蔑識淺學,固不敢議到於天人相與之際,而至於遇災言徵,應文備數,則臣則以爲慢天之歸,臣則無可達之事,而大抵世道之汚隆,咎徵之符應,莫捷於用捨之際,考之往牒,班班可徵,忠厚之士進則風俗自歸於忠厚,浮華之士進則風俗自歸於浮華,此必然之驗也,伏願殿下,克愼於用捨之際焉。上曰,卿言誠有見識,當體念,而昨春權裕疏後,人皆拭目,擧望一變之效,而沁泄至今,依舊樣子,果如卿言矣。蓍東曰,今我殿下,遇災驚懼,反躬自責,臨殿詢咨,縷縷千百言,專以時象之淆漓,世道之迫隘爲憂,思聞轉移之嘉謨,世道時象之至於如此,罔非臣等之罪,而我殿下,學貫天人,知周萬物,格致之工,已到極處,修齊治平之功,自可擧而措之而已,回淳反樸之化,臣則以爲不難致也,第如臣無似,忝居三事之列,適足爲召災致沴之一端矣。上曰,方今救藥,莫過於懋實,予之年來注措,自顧多愧,而至於枚卜卿一事,自以爲最是實政矣。蓍東曰,挽回世敎,莫過務實,聖敎誠至當矣。君臣上下,若以一實字微去,則政令事爲之間,自當有彌綸之道,朝象何患乎不靖,世道何患乎不淳,言路何患乎不開,民事何患乎不理,侈風何患乎不革,惟願殿下,益懋聖工,以實心行實政,以爲消弭之方焉。上曰,卿言好矣。大抵雖以聖學言之,精一執中,擇善固執,自是一串工夫,而擇善而後,方可固執,能擇乎善,正是難事,必也因時參酌,隨處權度,然後方可成用中之治,近日俗習之淆漓,專由前日時象之所以馴致者也,一實字,政是對症投劑,當今之時,無變今之俗,可謂着手無處矣。上曰,今日召接,專爲求助,諸宰奏事,姑徐之,三司先爲進前,未肅拜臺諫,亦爲先入侍後謝恩可也。命烈承命出,與司諫吳鼎源,掌令朴瑞源等,偕入。鼎源等以次進前奏曰,今日國忌正日,合啓以所懷,仰達矣。鼎源等曰,請寢罪人鄭致達妻出置城外之命,依前還發配所,亟令玉府,快正典刑。措辭見上上曰,不允。出擧條鼎源等曰,請物故罪人德相,亟施孥籍之典。措辭見上上曰,不允。出擧條鼎源等曰,請逆賊尙喆追施孥戮之典。措辭見上上曰,不允。出擧條鼎源等曰,請亟寢昧爽以後申禁之命,仍許捧入未徹之啓,特賜允兪。十五字刀割重祚等進前,請遲晩後物故罪人啓能,亟施孥籍,趾賊等凶種,快施邦刑,養遂·獻遂竝設鞫得情。措辭見上上曰,不允。出擧條重祚等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上上曰,不允。出擧條重祚等曰,請物故罪人國榮,亟施孥籍之典。措辭見上上曰,不允。出擧條重祚等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭捧根脚,夬正王法。措辭見上上曰,不允。出擧條重祚等曰,請承款後物故罪人九宗,亟施孥籍之典。措辭見上上曰,不允。出擧條重祚等曰,府院前啓,則以齋日不得陳達矣。重祚曰,臣有區區所懷,敢此仰達矣,柳師文事,卽臣府啓中一也,臺啓停連,何等重大,公議旣發,罪名一加,則有不可輕易低昂,設或有不由公議,罪有可赦者,惟當覈其事實,卞其人鬼,使群心無疑,然後其啓可以停矣,豈有置諸䵝昧,强之使停,而曰停啓也哉?今者柳師文罪名,卽是人臣之極案,而發論之人,至今尙在,則向也諸臺臣請覈之啓,臺體卽然,事當明加窮覈,俾出究竟,而以一次問啓之歸於塗聽,便謂之無復可問而抛置之,以一箇臺臣之失其擧措,便謂之前啓已停而收殺之,國家刑政,寧有是哉,至於停啓臺臣,則雖曰昏謬顚錯,而使莫重臺啓,無端遽停於未窮覈之前者,論其所失,不可但以虧損臺體言,臣謂持平李福潤,特施刊改之典,亟收柳師文憲府停啓之命,而仍爲嚴加窮覈於當初發論之人,使群心服而公議伸焉。上曰,臺臣事,雖由於生疎,停則停矣,不允。出擧條重祚曰,我殿下因昨日天變,特開筵席,而以弛救之方,求言于臣隣,聖意勤且至矣。然凡雖至治之世,不能無可言之弊,方今可言者,不可以一二數也,而不知何事何弊之應於天災,則何可以一時筵奏,盡言其可言之弊哉?殿下以百弊之原,歸之於風俗,至哉王言,第念今日時俗,打成一套,莫可破了,一世皆然,而不惟一世,我殿下政令注措,亦不免行於此套之中,是故殿下欲抑奢侈,而奢侈之套不破,故不能抑之,殿下欲得人才,而用人之套不破,故不能得矣,殿下欲救生民,而治民之套不破,故不能救矣。夫欲矯今時之弊,則破今俗而復古道,然後弊可得以矯矣,不復古道,能矯今弊者,未之有也。伏願聖明,自今以後,隨事隨弊,必求其生於何套,亟破已成之套,復古道而別立規模,懋實而力行,則今日弊痼,庶可以革矣。上曰,言甚是矣。出擧條重祚曰,士者國之元氣也。唯我祖宗朝,扶植而培養之者,果何如?而我殿下待士之誠與禮,又靡所不用其極,則惟彼多士之不能丕變於陶鑄之中者,誠有罪矣。向於別試時,殿下操切太過,至有罷場之擧,夫科擧革罷則已,旣有科擧,則關係於士者亦不輕。且別試大比科也,方當京鄕咸聚,蓄銳以進之時,忽地罷場而退之,士皆挫氣,至今不能振作,是誠過擧也。士如有挾冊者,則挾冊者罪之,士如有攔入者,則攔入者罪之,有罪者罪之而已,何必盡一場罷之乎?且入門之際,亂加以枷,枷之不足,繼之以索,其時景像,足可以摧沮士氣。殿下之心,雖出於嚴科場正士習,而猝然如是,則亦恐無其效而徒致挫却。自今以後,則於正士習嚴科場之道,但明立規模而已,勿爲過加操束焉。上曰,自有科規,何可別立規模乎?出擧條重祚曰,褒尙節義,聖王之美事,幽冤畢達,治世之仁政。沈儀之之爲國辦死,眞草野義士忠志之人,至今飮泣,歲初賓筵,大僚建白,特蒙伸雪之典,瞻聆所及,孰不欽歎,而至於儀之之妻趙氏,亦一節婦也,坐於其夫之累,謫在巨濟之島,閉戶蒙被,不見天日者,十三年如一日,及其癸卯初,以巨濟之大饑,有移配智島之令,於是乎儀之之妻,更不欲含羞忍恥,再轉之他,遂乃不食八日,竟就一死,儀之親屬之株連者,擧蒙曠蕩之典,而獨儀之妻身故之後,尙在徒流之案者,已是欠事,且況其夫冤枉,今已昭晣,則亦何論於連坐之一婦人耶?伏願亟命該府,蕩滌其罪名,洗去其累案,使匹婦無冤,聖德有光,則亦安知不爲今日消弭之一端乎?上曰,此則必無之事也,若尙在徒流案,則予豈不知趙氏果誰家女?煥之曰,此是先正臣趙光祖之傍孫也。往在癸卯,自巨濟移配智島時,趙氏知其不復見天日,不食八日,竟至自處,而其後遂無疎放之文跡,故知其尙在案中矣。上曰,豈有是理,禁堂出去知入。知義禁具㢞承命出,㢞復命曰,趙氏名字,在爻周中矣。上曰,雖不在徒流案,而女子之名,尤異於男子,卽爲洗草,可也。重祚曰,近日隄防不嚴,官方淆雜,注書柳遠鳴,卽柳慶裕之玄孫,而慶裕曾出於虎龍之招語未畢,遠鳴逬出。上曰,此事予所詳知,若使慶裕出於凶種之招,則誠逆也,入於誣告之中,則便是忠也,慶裕之被竄,是告非招,則忠逆斯判,而況於甲辰卽爲蒙放者乎?設或事有近似,世級稍遠,其在方長不折之義,不必吹覓,況其本事相反於臺言乎?欲論人家先故,朝家通塞,則當知之詳而證之明,然後乃敢發口,寧有如許道理?俄者所奏,亦極非矣。仍命書榻敎曰,掌令玄重祚遞差。上曰,大抵此等事,若非自中人傾軋擠陷,則聲氣不相及之人,安得以知之,此亦薄俗之一端,予所深惡而痛疾者也。俄者吏判事亦非矣。與臺臣相可否,非大臣則不能,而臺啓承批之前,出位勦說,大損筵體,大臣獨不礙眼,而不請問備乎,右相事亦慨然矣。蓍東曰,吏曹判書沈煥之,臺諫所懷奏達未畢之前,出班陳白,若勦說者然,其在事體,誠甚未安,從重推考,何如?上曰,依爲之。出擧條鼎源曰,臣有所懷,敢此仰達矣。昨日雲觀虹貫之報,實是御極以後,初有之災異也。純陰之節,荐雷之災,非曰無之,而仁天之警告,未有若今番之諄復丁寧。乃者聖心奮發,大享攝行之命,三日減膳之敎,辭旨藹然於絲綸之間,臣不勝攢頌欽嘆之至。臣誠愚昧,不識其爲某事之應,而災祥之間,天人孚感之妙,實不可誣,殷宗之桑穀,宋景之熒惑,莫不以側修之德,能致其消弭之休,矧唯我殿下之盛德洪休,顧何難於反災爲祥,而今之致異,亦豈無其由乎?雖以頃日頒赦時處分言之,兩凶賊罪名之割下,實是無前之過擧也。兩賊之爲臣民血讎,爲宗社劇逆,此實婦孺之罔不憝,神人之所共殛,金石可泐,而兩賊之凶案不可去,有非赦典之所可擬議,而施措如是,尙何望天心之底豫災異之不臻乎?臣以爲兩賊罪名割下之處分,特命還寢,宜矣。上曰,臺臣所奏,係是涉禁,不可循例賜批矣。鼎源避嫌。上曰,此外必有所懷,避嫌則從後爲之,可也。鼎源曰,前年諸禁堂之於諸賊罪名抹下之處分,忠憤所激,不得奉行,臣分當然,伊時之陳疏覆難,實與無端掩置,大有間焉。臣以爲,頃日諸禁堂安置之處分,特命還收宜矣。上曰,不允。出擧條鼎源曰,治政之得失,世道之汚隆,專係於言路之開閉,今之進言者,無不以此爲先,雖似常談例語,而苟求出治之要道,則亶不外是,此實有國之急務,目下之實情也。言可用則用之,不可用則置之而已。設令所言,有不槪於聖心,亦當優容寬假,然後庶可以殫誠竭力,各盡其職,而嘉謨畢陳矣。若以雷霆而震之,流放而錮之,則顧今含默成風,直氣消沮之時,孰肯不恤利害之私,不懷怵畏之心,而敢爲進言之計哉?噫,設法禁言,尤是無前之過擧也,恭唯我殿下,以堯·舜之聖,兼禹·湯之德,昧爽丕顯,日昃靡遑,一政一令,動法唐虞,如絲如綸,無非典謨,而惟此一事,求之漢唐中主,曷嘗有是否,象魏懸法,門將斥之,曹吏麾之,司謁却之,使言者莫敢措手,書之史冊,當以爲何等世,而亦豈可爲千億貽燕之謨哉?昨冬雷異之告警也,一二臺臣,應旨言事,旋被罪罰,今番赦典,亦未蒙宥,是豈當初求言之意哉?在今急務,無過於開言路一事,而雖以昨夜傳敎下者觀之,以言路之偏塞,爲目下急先可矯之端,有以仰中朝之發嘆,實出於反省覺悟而有是敎矣。臣以爲,向前設禁之令,亟命一竝還收,大開不諱之門,以示不遠復,從如流之聖意,昨冬求言後,以言獲罪之人,爲先宥還,以開來諫之路宜矣。上曰,設禁事不允。昨冬譴勘之一二臺臣,政爲敦俗移風,求言自求言,豈可乍罪旋宥,以致朝象之日益壞亂,世道之去愈紛亂乎?出擧條上曰,臺臣所奏中,司謁曹吏云云。不當如是爲言矣。旣有騎堂,則曹吏可敢麾之,旣有承旨,則司謁何敢却之?若以騎堂承旨請罪則可也,而反以曹吏司謁歸咎,則事面豈成說乎?鼎源曰,近年以來,穡事荐歉,民生之困悴,國用之蕩竭,殆無餘地,目下憂悶,無過於此,華城大役,屢經年歲,尙未告訖。我聖上,爲所重經遠之謨,臣雖愚迷,豈不仰體,而第伏念,國中大役,實爲耗財用竭民力之一端,況今天心不豫。昨冬以來,旣無三白之兆,三春日候,又多乖沴之象,無花之可推無麥,誠如聖敎。近聞兩南牟麥,雖有差勝之漸,而畿·湖秋牟,已判大歉云。臣以爲,華城土木之役,姑爲停止,以待牟麥登場,秋農得稔,更始未晩,伏願下詢廟堂,姑令停止,以爲儲國用以備不虞,紓民力以專農業,似爲得宜矣。上曰,言甚是矣。要之今秋可以告成云。而以其有所重,人莫敢言,爾能有懷無隱,其令董事之臣,知此意,可停處姑停,可也。出擧條上曰,臺臣之有是言,誠貴矣。華城城役,固有所重,而如此大事,烏得無異同之言也。記昔趙豐原之築全州城也,任怨爲之,人言靡所不有,而先朝委任而責成之,故完府城門,至以明見爲扁云矣。再昨年林濟遠能言之,今又有此臺臣之言,予所嘉之者此也。仍敎心泰曰,如有可停處,停之好矣。鼎源曰,邪學之熾蔓,實是目下切急之憂,前後諸臣章奏,陳之備悉,今不必架疊。而第伏念,當今之時,正學荒蕪,邪說橫流,擧一世,將有駸駸然盡爲夷狄禽獸之憂,豈不大可懼哉?此類之煽惑愚民,以貨色之利慾誘之,以刀鉅之甘樂驅之。前後處分,非不至嚴,而京輦之下,未始絶種,湖·嶺之間,轉益滋蔓,黃巾·白蓮之憂,將爲必至之勢。此不窮搜而摘發之,大辟而嚴處之,則將無以拔本塞源,永絶後患,伏願深留聖意,下詢廟堂,亟圖嚴鋤永杜之方,恐不可已矣。上曰,其所禁止之方,當靡不用極矣。出擧條上曰,邪學之轉熾,由於正學之不明,予所禁止,靡不用極,而人其人火其書,卽攻異端之要道也,豈可一以大辟從事乎?若有斁倫悖常之類,則從現發,已施大辟,年前之事是也,今臺臣之言如此,近來果何如云耶?履素等曰,臣等雖未詳知,而以愚民之轉相滋蔓,多有深憂遠慮者矣。鼎源曰,臣姿性鹵下,言議巽軟,淸朝耳目,初非可堪,而薇垣除命,遽下於遇災求言之日,天牌儼臨,嚴敎荐降,不得不冒沒登筵,而以兩賊罪名割下之處分,略陳草草所懷,竟未承批旨,臣誠滿心慙恧,無地自容,以此情踪,何敢一刻晏然於臺次乎?請命遞斥臣職。上曰,勿辭。亦勿退待,出擧條瑞源曰,國家之設置三司耳目之任者,卽開言路,達聖聽之義也。言者之言,是則採而用之,否則退而斥之,無所不可,而近以設禁所致,無論言之是非,事之曲直,名以臺疏,則不得入門,事之寒心,莫此爲甚,臣謂分付兵曹堂郞,勿阻臺疏,以開言路,以達聖聰宜矣。上曰,言之是者,事之直者,竝在阻閽之科,反非設禁之意,此則申飭兵曹,可也。出擧條瑞源曰,臣庸愚譾劣,本不合於淸朝耳目之任,而恩除特降,天牌踵臨,繼而有先入侍後謝恩之命,臣怵分畏義,雖未免蒼皇登筵,臣於本府,曾經亞憲,則揆以公格,例難仍冒,請命遞斥臣職。上曰,依啓。出擧條龜朝曰,惟我聖上,道冠百王,治侔三代,敬天之念,無間於昕夕,愛民之意,恒勤於寒暑,是宜和氣上應,休徵畢至,而夫何近年以來,天災時變,式月斯生,甚至於虹貫之災而極矣。古人曰,災不虛生,必有所召,今日受病之源,固不可一二計,而因循姑息四字,最爲痼弊也。殿下每以鎭安之念,恒軫緩治之道,處事則無奮勵之志,治逆則多寬假之患,而黜陟之際,或不免兩是雙非,注措之間,亦多有苟且彌縫。由是之故,風俗不正,綱紀不立,義理漸晦,隄防益紊,百隷怠惰,群工玩愒,許多委靡不振之弊,職由於此矣。臣願自今以後,深軫惕勵之道,奮發而淬勵之,則消弭之策,恐不外此矣。上曰,言固是矣,當留意矣。出擧條龜朝曰,今日登筵諸臣,皆請開言路,而言路之不開,職由於設禁,設禁之中,大關義理者,以恩掩義,專事彌縫。臣於昨春以後,每見處分顚倒,辭敎過中,隄防由是而不嚴,亂賊由是而不懼,甚至沁都防守,亦甚疎虞,今之守臣,亦豈非我國臣子乎,以手叩地,聲淚俱發。上曰,涉禁之語,何敢無難陳奏乎?仍命書榻敎曰,求言自求言,擧措自擧措,當該臺臣申龜朝遞差。㝡成曰,今我聖上,遇災臨筵,求助臣工,敬天憂惕之聖念,孰不欽仰而讚頌哉?第念天人相感,捷於影響,今欲陳勉於聖躬,而轉移于乾象,則目下當務,孰有先於言路之開廣耶?夫求言二字,俄已大僚陳達之矣,諸臺備論之矣。然而捨此而他求,則猶屬第二義耳。噫,言路之壅閉,莫今時若也,而苟求其本,則職由門禁之未解,近緣天綱太恢,王章或撓,而輿論沸騰,聖心厭聞,則設爲禁令,以阻言者,言路旣塞,故懲討不行,懲討不行,故義理漸晦,駸駸然衮職或遺而繩糾無聞,時政有失而官箴亦闕,夫忠言嘉謨,可以經邦而裨治,固難盡責於今日之三司,而在聖上翕受之道,惟當擇而用之矣。此蓋如臣巽軟者類,間叨言責,故人固見輕,言未易槪而然也。必也選任臺閣,以重其職,崇奬氣節,以勵一世,然後臺風丕變於下,而昌言日陳於前矣。臣謂今日求言之要,先從禁令而亟祛,仍爲重其選而奬其氣,置之朝夕獻替之列,則聖聰益恢,治道有裨,而天心可格也,休徵可致也,惟聖上念哉焉。上曰,禁令事不允。其餘當留意矣。出擧條㝡成曰,今日爲治之要,亦莫先於節財而贍用,夫天地之生財有限,國家之經費無節,以有限之財,供無節之費,則終必財匱而民窮矣。是以聖王之德,莫先於節儉二字,唯我殿下卄載憂勤,痛革侈風,躬大布之儉而體卑宮之德,下至朝臣章服武士戎裝,亦禁綃緞華靡之制,是宜風行草偃,家給人足而然,而倉庫無貫朽之儲,閭巷乏足食之民,而公私枵然,錢荒日甚,猝遇歉歲,何以爲國,臣愚死罪,恐以爲殿下躬率之方,猶有所未盡而然歟?夫恩賞太廣則財於是濫觴矣,冗費或繁則財於是尾閭矣。臣不敢知近侍掖隷之列,或無賞賚之濫及歟?宮禁服御之節,或有侈靡之未祛耶?廈氊躬儉之德,固無間於禹,文之大聖,而若於此數者,有如愚臣之過慮,則裕財足用之節,未可謂盡其道也。伏願聖上,益懋節儉之德,以爲臣庶之表率焉。上曰,言甚是矣,當留意矣。出擧條㝡成曰,有國所重,莫大於祀典,而我國陵寢之饗需,專以油蜜果爲主。近因典祀之臣,間多生疎,監煎或失其方,滋味未能致極,故以聖上夙夜毖祀之誠,屢降飭勵之敎,果品煎造,務令極滋味而致精潔,故自太常造頒樣式,大小厚薄各陵如一,此蓋出於重祀典遵古制之至意也。然而精約太過,定制難踰,每坐三十三立外,不敢加排,定式油淸,每每贏餘,以若油淸,以若上末,盡數造成,則每坐加排十餘立,尙亦裕足矣,事關祀典,固不可輕易議到,況臣曹以典祀官被罪,則尤何敢妄論於造果一事,而第伏念,祀饗所需,公然剩餘而不用,則禮雖有以少爲貴之文,此則恐不必然,故敢此仰達,臣謂各陵造果加定立數,恐合事宜矣。上曰,大小高低,一遵太常成憲爲可。出擧條㝡成曰,臣本姿性庸愚,言議巽軟,淸朝耳目,自知不合,而今玆賓對之命,出於求助之意,不敢違傲,冒沒登筵。第臣月前,以騎郞入直也,自速城鑰徑閉之罪,薄勘未幾,旋此蒙敍,而伊時守宮諸臣,或皆一伸廉隅,臣何敢以職名之已改而晏然仍冒乎,請命遞斥臣職。上曰,勿辭。亦勿退待。出擧條上曰,此是騎郞時事,而避嫌於臺地亦非矣。雖銓郞亦不過該司郞官,則況可以騎郞時所遭引嫌乎?始源曰,過災修省,求助臣隣,卽一副應行之擧也。自外面觀之,孰不以爲文具,而今聖敎所謂,竝與文具而廢之,則益歸於無實者,誠至當矣。應天以實之道,不外一實字誠之爲義,在天爲無妄,在人爲不欺,在工夫爲悠久不息。故誠則無妄,不試則妄,而妄之反者,乃眞也,眞則不失其本心之正。近來風俗日益渝淆,或有憂明危治,則歸之誹謗,語犯乘輿,則驅以誣悖,故凡進言於廷者,類皆揀取其臠卷媕婀無稜沒方之語,略綽塞責而止,十數年來,漸就膠固,此風不革,則讜言無以登聞,治化無以從欲矣。今之言者,上自大臣,至于臺諫,莫不以開言路爲第一義,然不過曰,上無翕受之量,故下無敢諫之士云,而受病之源,亦不全在於此矣。在昔拒諫之主,有以刀鉅鼎鑊,以待言者,而諍臣直士相接而出。今我聖朝容諫之德,臣雖不敢曰,拜昌弗咈,一如禹·湯,而亦豈有一毫彷彿於訑訑拒諫之世者哉?然而緘默之習,一味成風,其心以爲直斥衮闕,語涉不諱,則外雖優假,而終必獲戾,竟至於身陷機穽而後已,疑猜已積,動懷懼沮。昨春以從,意其蝶蝀蕩掃,太淸高豁,世道治象屬一丕變之機,而今至一年有餘,依舊是昔日樣子,此其故何哉?積畏約之致也。夫受病深者,非瞑眩不瘳,今以溫平可口之劑,略略試之,安責其有效也?今聖敎以爲,風俗敦篤,則言路自開,此敎固萬萬中理,而譬如格致誠正之交致其工,不可坐待格致盡,然後方可下誠正之工,則又豈可必待敦風俗,而後始可以開言路乎?繼自今明示好惡,弘布德意,凡有以言至者,雖狂妄乖激,採而用之,優而奬之,今日容一人,明日奬一人,一年二年,示信於人,則群疑乃消,民志丕定,擧識中間氛翳,終不能障遮日月之明,而自來之聖志聖德,章章昭著,豈不休哉?至若風俗之矯革,其道不一,而恐莫先於明義利。是故聖人直以善利之間,判舜·跖之塗。李延平亦以爲,臣皆趨利,不知義,則主勢孤於上。今之廷臣,遇一事論一人,輒皆觀望回瞻,不顧義理之所在,先思便利之私計,苟利之可圖,不復知他,假使利在於遺君後親,亦何憚而不爲乎?言路之壅塞,亦未必不由於此,向臣所謂開言路敦風俗之交致其功者此也。伏願深留聖意。凡於示信之道,靡不用極,而如有工於趨避隨機巧變之類,昭揭彰痺之政,俾頹俗正而治理升焉。上曰,當留意矣。出擧條明淵曰,臣於僨誤之地,實欲終緘其口,而咫尺威顔,不敢含默。殿下於政令施措,閑習太過,手段漸滑,凡有所欲爲,必遂乃已。書云克艱厥后,克艱之道,恐不當若是矣。上曰,予安得所欲必遂乎?明淵曰,甚至逆賊,天地之所不容,而亦或有惟意傅生,又從以嚴設禁,使群下不得容喙,此非所謂所欲必遂乎?上曰,此皆予不得已也。豈予樂爲者乎?明淵曰,禁令中大義理關頭,殿下雖諉之不得已,容或無怪,而其餘小小之事,亦皆設禁,是亦有何不得已之故耶?上曰,是皆予苦心所在不得已也。至顯曰,今我聖上遇災求言,以開言路三字,上下酬酢,不啻縷縷,而臣愚則以爲,讜言必不得聞矣。凡今廷臣可言之事,莫過於禁令之中,而今殿下不收禁令,只求讜言,則是欲其入而閉之門也,夫孰肯直言極諫也哉?從古直言極諫必稱汲黯·魏徵,今殿下有漢帝納諫之美,唐宗容直之量,則汲黯·魏徵,必復見於今世矣。雖以向來三禁堂事言之,成命旣不得奉行,疏籲亦未免見阻,以至於因循至今,非曰無罪,而邊遠安置,處分過中,伏況赦令才頒,行遣蒼黃,噫,彼兩賊關係何如?而乃殿下有此非常之擧也。臣謂先收禁令,俾開言路,禁堂罪名,亦爲還收宜矣。上曰,不允。出擧條至顯曰,殿下以敦風俗開言路,爲當今第一務,而臣意則非今日敦俗,而後明日可以來言也。敦俗開言,不必先後,而言路旣開,則風俗自敦矣。人主一心,爲萬化之原,則矯俗來諫之方,惟在於導率之如何耳,臣謂必於本原上益加勉焉宜矣。上曰,是矣,出擧條蓍東曰,溫幸隨駕人閑散,則自京兆,搜訪啓下,而不敢續續登聞,尙有遺漏者云。隨聞書啓之意,更爲分付,何如?上曰,依爲之。出擧條蓍東曰,昔年桂坊之出入書筵者,今餘三人,李敏輔位至崇品,鄭存中亦入耆社,而獨申光履中間流落,未免潦倒,年亦恰滿七十,恐合有優老之典,敢此仰達矣。上曰,依爲之。宰臣則自在宮僚時,習知其人,況以昔年桂坊,年至七十,特除知中樞作窠,口傳下批,兩重臣,令該曹,米肉輸送,可也。出擧條蓍東曰,贈牧使李士龍,書院在星州地,故參判安邦俊爲牧使時,創建于其遺墟,買置藏穫田土,其後故判書吳道一撰碑文,一道士民莫不感嘆其節義,而坐於地處,尙未有表章之擧,實爲聖朝欠典,賜額之恩,在所難愼,分付道臣,令本官備給春秋祭需而享之,亦足爲樹風聲,聳觀聽之道,故敢此仰達矣。上曰,若無贈牧使李士龍一人,則何以有辭於天下,卿言甚是矣。依爲之。出擧條蓍東曰,贈判書崔孝一賜諡矣。其孫性烈,方爲麻田郡守,以其邑力,難以延諡,祠板之千里將來,亦甚不易,且其爲人質實,盡心民事云。西關相當窠,分付該曺相換,使之延諡于官次,以爲聳動西土人士之地,何如?上曰,依爲之。令該曹口傳相換,除朝辭下送,可也。出擧條蓍東曰,今因議諡事,臣竊有所平日嗟惜慨嘆者。先正臣趙憲,道學淵源,至有配食文廟之議,殉義立殣,特其緖餘,而隨所遇盡分者也。同時如故相臣柳成龍,贈判書金誠一,皆得道德博聞之諡,而先正則得勤學好問之文,剛克爲伐之烈,有若隨衆戰亡一節褒贈者然,斯文之不幸,士林之羞恥,厥惟久矣。方當聖朝右文象賢之時,如此欠典,合有商量。雖以故事言之,文淸公鄭澈初諡文介,故文忠公臣金壽恒駁議,而建請改諡,至今稱道爲得體,先正諡號,亦宜有改議之道,敢此仰達矣。上曰,諸大臣之意,何如?。履素曰,士林之缺恨,厥惟久矣,右相所奏,允合公議,臣見亦無異同矣。秉模曰,先正道學,至有配食文廟之議,道德博聞之諡,孰有異議乎?右相所奏,實出士林公論也。上曰,禮判亦陳所見,可也。鍾顯曰,臣頃聞右相之言,亦以請改爲好,蓋士林之缺恨,至今已久矣。上曰,玉堂亦陳所見,可也。始源曰,此事爲士林公議已久矣。明淵曰,此事豈有異議乎?臣等別無加以更達者矣。上曰,依右相言爲之,可也。出擧條蓍東曰,臣於初筵,以年力富强,窮經飭躬之士,扶植奬用爲奏,而伏承允可之批矣。故參判金亮行孫直淳,故贊善宋明欽孫啓榦,地處淵源,無出其右,經識行誼,傳誦于士友間,故家之有此等人,實是聖朝培養之效,而其爲儒林之幸亦大矣。此兩人別例調用事,分付銓曹,何如?上曰,依爲之。出擧條秉模曰,使行時任譯乏人,莫如近日,而尹得運·趙明會俱堪任,使以別遞兒施行,依敎誨堂上例,參管院務,以爲來頭任使之意,分付該院,何如?上曰,依爲之。尹得運加資置之,實職承傳施行,可也。出擧條秉模曰,今番進賀時首譯及兩通事,不無效勞於方物輸納之際,首譯李鎭復施以加資之典,兩通事,令該院拔例施賞,恐合聳動之道,而事係恩典,敢此仰達矣。上曰,依爲之。出擧條尙鎭等曰,唯我殿下臨御以來,憂勤一念,夙宵靡懈,涓濩常若對越,絲綸動合典謨,宜其克享天心,從欲以治,而靡歲無災,無災不有,至於昨日虹貫之異,卽御極二十年初有之災也。雲臺走報,上下驚懼,中夜宣綸,縷縷責躬,早朝求衣,拳拳詢咨,臣等愚淺,雖不敢指事言微,而災不虛生,必有所召,今日大臣·三司,莫不以開言路爲目下第一義,迭相敷奏,反覆纖悉,臣等於此,有何別般新奇之見,可以仰塞聖意之萬一,而其所以開之之方,亦無別般底道理,先就今筵諸臣之言,可用者,亟賜採施,不槪者,亦示寬假,無歸文具,終有實效,則開不諱之門,廣來諫之道,誠不外是。至若黎元之困瘁,國計之哀痛,莫今時若,民怨於下,天怒,干和乖氣,召災致沴,理不可誣也。守宰愼擇,飭非不勤,而赤子顚連,來暮之謠未聞,墨吏橫恣,烹阿之典不嚴,則民安得不困,澤何以下究乎?若夫抑奢崇儉,亦殿下苦心也。卑宮澣衣,肇自初元,高䯻文緞,期欲丕變,而屋壁紋繡之譏,僭侈猶前,府藏枵罄之歎,尾閭依舊,儲乏一年,病及萬姓,言念及此,寧不懍然?惟此數事,亦足以召此不常有之災,而仁愛警告,實爲大奮發大振作之機,轉移爲祥,惟在於我殿下一誠字做去,伏願深留聖意焉。上曰,當留意矣。出擧條仍命退,諸臣以次退出。
丙辰三月二十六日午時,上御誠正閣。左副承旨·開城留守入侍時。左副承旨李肇源,開城留守趙鎭寬,假注書李弘謙,記事官吳泰曾·金履永,諸臣以次進伏訖。上命書傳數曰,嘉言罔攸伏,野無遺賢,卽有國先務。求言於三司言責之官,自是應行之事,側身修省之時,宜有拔例之擧,際見領相箚語,可謂大臣之言,批旨許可。昨下求言之敎,政院下諭諸道之臣四都留守,遍諭列邑,以時政民隱之有裨治道者,草野之間,必有攄蘊,無以自致之類,誠心旁求,俾各竭論收捧,具狀陳聞事,該房知悉。上曰,翰林金履永,還付注書,牌招入直。出榻前下敎上命書傳敎曰,前假注書吳泰曾,仍察廳任。仍命退,諸臣以次退出。
上在昌德宮。停常參·經筵。
閔台爀啓曰,明日再明日,光陵忌辰祭齋戒正日,來初一日,宗廟夏享大祭齋戒相値,視事頉稟之意,敢啓。傳曰,知道。
閔台爀啓曰,來初一日,輪對日次,而宗廟夏享大祭齋戒相値,頉稟之意,敢啓。傳曰,知道。
李肇源啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李肇源啓曰,大司憲徐有臣牌不進,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
傳于李晉秀曰,諸承旨持公事入侍。
傳于趙尙鎭曰,卿大夫人八旬初度隔日,宴需米十石,木三十疋,眞末一石,淸五斗,油五斗,以本府句管穀物會減,伊日傳致,仍爲存問狀聞事下諭于松留處。
以京畿監司金文淳狀啓,長湍金聖集,可合本府中軍之任事,判付內,中軍之任,豈煩朝令之事,營邑自可擧行者,忠壯將爲先作窠擬入,年已老,使之一番入直後減下下送事,分付該曹該道爲良如敎。
兵曹口傳政事,以金聖集爲忠壯將。
吏曹口傳政事,麻田郡守崔性烈,价川郡守李商采相換。
洪義浩,以吏曹言啓曰,今此景慕宮朔祭獻官,以前承旨李冕膺塡差,而時無職名,令該曹口傳付軍職,何如?傳曰,允。
兵曹口傳政事,護軍單李冕膺。
李晉秀,以兵曹言啓曰,行護軍申光履,有知中樞作窠口傳下批之命矣。作闕單子,依例書入之意,敢啓。傳曰,知道。
兵曹口傳政事,以申光履爲知事。
兵曹口傳政事,護軍單金勉柱。
學敎授前望單子入之,中學敎授鄭東榦,東學敎授吳鼎源,南學敎授韓光植,西學敎授趙弘鎭落點。
閔台爀,以禮曹言啓曰,今二十五日,所下傳敎中,自今日減常膳三日事,命下矣。三日之限,止於今日,自明日,依例復舊封進之意,分付,何如?傳曰,允。
閔台爀,以弘文館言啓曰,本館上番副應敎李明淵,以宗廟夏享大祭祭官,今日議政府肄儀時,晝仕出去之意,敢啓。傳曰,知道。
李晉秀,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,昔在先朝謁聖試士隔日,而如再昨之事,在減膳之中,以試士之非暇豫,勿令退行,況自下擧行之試射中日等事之事屬勤勵者,一倂頉稟,大非修省之意,依例設行,因此而有定式者,各司之不爲坐起,亦無意義,令廟堂,嚴飭卯酉諸司,使之依例赴衙,而五日開坐,近來則司憲府·漢城府·刑曹外,以不坐書入,看作金石之典,雖非古例,亦令廟堂,査問草記,可也。
閔台爀,以禮曹言啓曰,今三月十九日,大臣·備局堂上引見入侍時。臣鍾顯所啓,奏御文字,何等審愼,而平安監司金載瓚狀啓中,以故忠臣崔孝一之贈戶參,而誤稱屢贈至贊成,至於節惠之典,則近始因特敎,方爲擧行,而謂以忠烈賜諡云者,極爲未安,當該道臣,從重推考,何如?上曰,以贈參判之賜諡,雖因特敎,旣無可據之文跡,則從大臣之言,先令加贈,然後賜諡,實合重愼之意故耳,朝廷之擧措,猶且如此,況奏御文字乎,又況事實關係乎?無諡而曰有諡,未贈正卿,而至謂已贈貳相云者,不可但以不審言,其委折,爲先關問後,草記論罪可也事,命下矣。其委折關問於平安監司全載瓚,則以爲歲首車禮亮·安克誠事修啓時,崔孝一贈職,未及詳考,以黃一皓贈職及諡號,誤認以孝一職諡,莫重奏御文字,有此大段差誤,萬萬惶隕,無所自措云矣。所當請勘,而藩臣論罪,自臣曹有難擅斷,令廟堂稟處,何如?傳曰,允。
李晉秀,以備邊司言啓曰,卽見禮曹草記,則以爲平安監司金載瓚狀本,以故忠臣崔孝一之贈職及諡號,誤以贈贊成黃一皓爵諡書塡修啓,錯謬一款,依判下査問首實以來,而莫重奏御文字,有此大段差爽,所當請勘,而藩臣論罪,自臣曹有難擅斷,請令廟堂稟處,事允下矣。無諡而曰有諡,參判之贈,謂贈贊成,登諸奏御文字,至有査問論罪之命,則事端已露,國體攸關,不可以藩任遞易之難而有所容恕,平安監司金載瓚罷職,何如?傳曰,視古人寫馬漏一點,其爲不謹,尤果何如?且況所請之事,實所關何如?而漫筆潦草,不能致愼,藩臣之體,敢若是乎?此道臣之地處,跡有涉於欠敬,宜用加倍之典,今始處分,亦云稽矣,譴罷太寬,亟施不敍。雖曰鎖鑰任重,自有內外之殊,則三十年來差除,除非出入銓地之人,率皆邇列崇班,此亦觀時俗之一端,此意知悉,可也。
閔台爀,以弘文館言啓曰,校理沈興永,副校理金近淳,旣有只推之命,校理張至顯,副校理李貞運,連呈辭單,不爲行公,副修撰李基讓,疏批已下,竝卽牌招察任,何如?傳曰,允。
李晉秀,以備邊司言啓曰,以都摠府中日習射,復膳間,姑停事草記批旨內,昔在先朝謁聖試士隔日,而如再昨之事,在減膳之中,以試士之非暇豫,勿令退行,況自下擧行之試射中日等事之事屬勤勵者,一倂頉稟,大非修省之意,依例設行,因此而有定式者,各司之不爲坐起,亦無意義,令廟堂,嚴飭卯酉諸司,使之依例赴衙,而五日開坐,近來則司憲府·漢城府·刑曹外,以不坐書入,看作金石之典,殊非古例,亦令廟堂,査問草記可也事,命下矣。査問于各該司,則戶曹·刑曹·漢城府·司憲府·宣惠廳開坐,或卯酉仕,甲寅秋特敎申飭之後,雖値減膳之時,已爲依例擧行云,五日卯酉仕衙門,義禁府·吏曹·禮曹·兵曹·工曹·司僕寺·平市署七處,卯酉仕,非但減膳日不爲擧行,五日赴衙之法,亦或行或否云。事之稽忽,莫此爲甚,況在朝家過災警惕之辰,尤宜申明定制,俾有勤勵之效,以此辭意,各別嚴飭,發遣本司郞廳,這這摘奸,以爲考勤慢處置之地事,一體分付于各該衙門,何如?傳曰,允。
趙尙鎭,以戶曹言啓曰,臣時秀,與正郞尹光心,進詣慶熙宮,依定式,眼同奉審,則差備內,各殿堂及內各司,竝無雨漏處,而會祥殿三面遮陽六浮,無逸閤西北簷遮陽四浮,蓋覆破傷,故使之卽爲修改之意,敢啓。傳曰,知道。遮陽豈必盡改乎?此不過中官討食之計,當該中官嚴處次,爲先知名以置,可也。
趙尙鎭,以戶曹言啓曰,臣時秀,與正郞尹光心,工曹參判金翊休,佐郞南溟學,依定式,進詣於義本宮奉審,則朝陽樓北簷雨漏二庫,風遮草芚四浮破傷,啓慶軒北退雨漏一庫,分付各該司,使之卽速修改,而亦令本曹郞廳,監董擧行之意,敢啓。傳曰,知道。
李晉秀,以兵曹言啓曰,嶺南別試武士,本曹試取時,片箭講書各一人入格,鐵箭抄上五人,俱未入格事,草記批旨內,其中可用者何人乎,指名草記,其餘給糧下送。當初抄報之該道事,極爲不誠,當該道帥臣,爲先從重推考,其委折,關問草記可也事,命下矣。依傳敎,發關該道矣。慶尙監司李泰永回移內,以爲抄選武士無實勸課委折,措辭關問於左兵使李潤謙,右兵使洪仁默處,則嶺俗異於西北,毋論士族平民,擧皆不閑弓馬,故其所勸課肄習之方,有不敢一毫放忽,或關飭列邑,或面諭武士,而因昨年抄試武士,才藝不合,至承委折査問之嚴關,萬萬惶悚,伏地俟勘云矣,敢啓。傳曰,知道。
洪義浩,以義禁府言啓曰,全羅兵虞候李道善拿問嚴處事,傳旨啓下矣。李道善時在任所云,依例發遣府羅將,交代後拿來,何如?傳曰,允。
判府事尹塾疏曰,伏以薦天之寶曆式回,思文之泂酌親祼,聖慕不匱於中身,洪休佇垂於永世,于是日是夜,大小臣工,濟濟顯相,各盡駿奔之誠,而臣獨何人,沈痼昏顓,未參陪班之末,莫伸悲慕之衷,獨自撫膺呑泣,歷日靡定,不自意,千萬夢寐之外,史官臨門,俯頒恩綸,先宣久不見之諭,次布未易起之敎,擢臣輔國,授臣判樞,又使銓郞,親授敎旨,臣倉卒奉受,不覺聲淚之俱發,體肢之荒亂,仰首抑塞,無辭可對。噫,臣本門衰祚薄,才微識淺,早玷科第,已極踰分,幸賴我先大王拂拭之洪恩,靑闈藝苑,歷揚華顯,荐蒙我天地父母山高海深之霈澤,八年之間,濫躋卿月,才經數歲,又超三資,前後恩造,今古罕有,臣嘗不以身自有,矢諸心而質諸神,每以捐軀報國,酬答萬一,爲銘肺之符矣。不幸國恩未報,臣身先廢,奄奄床玆,七年于今,中間醫治,千歧萬條者,非爲臣自己一事,實欲復起爲人,重入脩門,上佐堯·舜之君,下迪堯·舜之民,昇平萬世,主聖而臣榮矣。一自昨秋遭慽之後,寸緖已斷,尺障愈膜,悲哀所積,神精莫收,雖自欲强扶癃軀,竭蹶趨闕,叩謝於延英門外,容可得乎?況臣所叩之銜,差大臣一等,非如臣愚顓病廢之物,所可濫竽,而近臣之宣諭,選郞之授旨,迫出殊禮,此何人斯,獨蒙恩如是深且重也,秪自北向嗚泣而已。臣旣不能進身膺命,一伸感激之忱,敢將數行文字,替申微悃,罪戾山積,無地自容,臣治疏詣闕,適値大享誓戒之日,見退喉院,停齋後,今始仰瀆,又抵遲延之罪,惶隕之忱,冞切于中。伏乞聖明,亟收成命,削名朝籍,仍命有司,繩臣罪負,以肅朝綱,以礪臣分焉。臣方癃蟄沈痼,不以生自處,豈敢贅陳他說,而日昨上天垂警,聖心惕若,御廚却膳,廟事攝儀,特下求言之敎,廣詢弭災之道,臣旣頑縷未絶,不敢泯默,略陳蕘說,上塵乙覽焉。大抵天災之示警,雖聖君治世,或不免焉,若因災益修,對越上帝,自强不息,上盡君道,下協民心,則回災爲祥,是天心一轉移間事,霜雪化爲雨露,陰曀漸臻淸明,春臺壽域之中,與萬姓而同樂,然則九潦七旱,竟爲堯湯,致至治之效,桑穀熒惑,竝作戊景,圖永年之符,今者災警,卽我仁天,導我殿下,恐懼益懋,亟致平泰之一大機會也。唯我聖上,勿以弭災爲心,惟以對越自勵,精一執中,務存大體,勅勉臣隣責成庶績,合天地之德,裁成輔相,敷風草之化,於變時雍,則天之所賜,豈不曰大哉至哉?古人有言曰,人主一心,萬化之原,又曰,天君泰然,百體從令,今若懋聖益聖之工,傳七聖之心法,迪萬化之本原,則何有乎百體之從令,何憂乎衆災之底消,何患乎群黎之不率也?至若宣名草莽,納言授職,此人主致治之盛節也。臣亦鼎鐺之有耳者,獲聞輿誦,伏不覺神旺心聳,而第下之赴召者,不能槪上心之萬一,敷進萬言,豈可無一二可用者,而論其大體,外示浩博,而中無負抱,至以倒産等說,敢徹香案,此等句語,雖鄕里庶類,苟有知識,亦嘗恥焉,旣云讀書之士,而反作此鄙彦者,臣實慨然于中,推此一言,可知其人,且況汎濫雜術,眩惑聽聞之說,不無人傳,豈以百里之命,輕付白徒之此人乎?又伏聞訓鍊大將李柱國疏陳軍制三條,其二條,臣無一得之見,不敢費舌可否,而第首陳兩營鄕軍事,論以兵農,言似有理,而以臣愚見,略有不然者。五衛罷後,先置訓營,次設禁·御兩營,前後殆二百年,丙子之亂,戊申之變,皆用此兵。蓋鄕軍上番之制,五年一赴,則大略與唐室府兵內重外輕之義,一般矣。夫遐鄕之民,雖不閑進退坐作之節,愚蠢之性,徒知向上牢確之心,全無巧詐,若有緩急,嚮導指路,千里赴遠,鈍足如飛,科場鞫庭,一守其法,無作奸僞,不受慫慂。此眞可用之兵,豈可與京軍之繭足於數舍之內,挾詐於嚴急之時者,同日語也?京師十萬兵之說,雖爲國家長遠慮也,而以今京民之單弱,經用之罄匱,能容養十萬之衆乎?臣愚死罪,以爲京居之民,雖不簽軍額,率皆有籍單,無論吏民蒼頭,便與無料軍無異,或當倉卒,則皆可爲用,何必先其時而憂給其衣食,以費不億之資乎?臣竊有所聞及者,上番之鄕軍,自聞此報,歎息或流涕曰,吾輩三保,無非子若弟姪,官無所納,五年一上,備隨軍器,受食厚料,無論寒暑,入直闕內,一心守衛,或値殿座動駕之時,逈瞻耿光,仰飽恩饋,下番歸家,對妻孥族戚,盛詑榮光,且解京市所貿之包,誇示鄰里矣。從今以往,此路永絶,至尊之威顔,何以得瞻,瑞臺之恩犒,何以得嘗,且身布及三保,年年所納,殆近十兩,貧氓何以支存,烟戶雜役,必當蝟起,亦何以能保,不勝缺望,倀然若失云,大可見遠民向國之誠,其心有難咈矣。先儒有言曰,欲法堯·舜,當法祖宗。是制也,旣自祖宗朝始創,別無生弊之端,而當此太平無事之時,亦何可遽然變革也?彼以老成宿將,强爲此洛陽少年之習氣,臣未知其穩合也。臣病抛世事,不識時務,而愚衷所激,妄論至此,罪上添罪,尤切惶恐,伏願殿下,勿以人微而廢言,少垂察焉,臣無任云云。答曰,省疏具悉卿懇,卿之氣岸,不似俗人之骫骳,節次擢除,豈特爲卿之異於人。然卿病矣,難以職事責勉,縻以判樞漫銜,只示欲一用之本意,際見卿章,如對卿面,且況附陳數條,可見老臣憂愛之悃,殊庸嘆賞,另當體念,宣召人事,二百年來,科宦不踰於城門之外,蘊經綸事業者,空老巖穴特勢耳,近日膺召之人,一一假借,優待之者,欲從隗始,以責實效,其中雖有疏語之不審者,必由於鄕人不嫺章奏之體也。訓將李柱國疏中一款語,予意亦豈在於罷番上之制,而是其奏哉?於此,竊有爲三軍萬民之心上經度,適見其疏之拖及近處,深味之而已。至於一改前規,亦非所已料定者,卿乃有懷無隱,尤覺嘉乃,卿其安心調理。
注書柳遠鳴疏曰,伏以,臣昨於筵席,聞掌令玄重祚所懷發端之言,擧似臣本生高祖臣慶裕之名,頭緖危怖,手勢深緊,臣蒼黃逬出,雖未知畢竟遣辭之如何,而冤血弸中,憤淚承睫,實欲卽地剚刃刳腹,以雪先祖之誣辱,以謝有孫不肖貽累先祖之罪也。臣先祖布衣也,與世無涉,泉塗歸骨,已近七十年所。雖姻聯親串,蓋有不能得其詳者,彼臺臣之言,果何所指也,無乃以辛丑誣告橫罹事而然耶?嗚呼,臣先祖臣之當日所遭,尙忍言哉?以平生謹約之操,爲凶賊嫉惡之最,橫入於變書之中,畢竟與吳瑞鍾相辨,事歸無實,而其時臺臣李匡輔,力持不已,再加究覈,終始歸虛,而特以不可全釋,竄配於羅州矣。及夫先大王御極初元,卽蒙恩宥,臣之先祖前後本末,不過如斯,被誣於虎龍,流竄於當時,疏釋於乙巳,則人鬼黑白,不待多辨,而已瞭然矣。噫,臣祖之受誣,專出於虎龍之搆虛,則今此臺臣,何爲而復有此搆虛之說也?此莫非臣孤根蔑識,濫叨邇列,睢盱之場,顚沛之至,理所固然,而亦不料毒鋒駥機之若是其驟發也。惟彼臺臣,苟欲嫉臣之骯髒,沮臣之進塗,則斥臣以庸愚譾劣,無所不可,而至擧臣先祖之事,加之以厚誣,抑獨何哉?臣身僇辱,有不暇顧,而事係先誣,不得不辨。伏乞聖明俯燭臣痛迫之情私,亟削臣所帶之職名,俾臣得以杜門自靖,退守本分,仍冶臣瀆擾之罪,以肅朝綱,千萬幸甚,臣無任云云。傳于李晉秀曰,臺臣只擧渠職姓名,未及語到,則渠之上疏,豈成說乎?然此擧,在渠還爲莫大之幸。大抵入於告書者忠也,出於供招者逆也,於此二者,黑白可辨,而其後黨比之禍,轉至燎原,觀於大臣臺臣之互相扶抑,而其事不難知,甚至餘波及於族類。故相李天輔之力救,而故相趙載浩,故判書沈㲄之立異抗爭,孰不知其顚末,則渠何敢徑出禁扃,上章乞遞乎?小官所爲,極爲駭然。上疏還給,牌招入直。
敦寧都正李章五疏曰,伏以,臣跡賤蓬蓽,年迫桑楡,病伏鄕廬,念絶當世,已爲十餘年之久矣,豈意上天之雨露,亦及下土之蟣蝨,前於壬子,特蒙陞資之典,又於玆者,繼有敦府之除,恩出尋常,榮動村里,如臣疎逖之蹤,幸而須臾無死,躬逢不世之會,偏被曠絶之私,此豈臣平日夢想之所能到哉?聞命以後,固當卽地竭蹶,以伸叨謝之忱,而顧臣危疾嬰身,未能蠢動,以致恩旨之久稽,揆以義分,萬戮猶輕。噫,受恩如天,圖報無地。若使臣稍有筋力奔走之望,則長處輦轂之下,粗效犬馬之誠,豈非臣至榮大願,而奈臣癃病旣痼萬無强策供仕之勢何哉?不得不一肅恩命,還尋鄕路,脩門重入,恐無前期,耿耿一念,結草而已,瞻望紫籞,有淚無從。且臣職名,旣無敦寧,則法不當仍帶。玆陳短章,敢瀆崇聽,伏乞聖明,亟命銓部,按例而遞臣之職,據法而治臣之慢,以存公格,以肅朝綱,不勝幸甚,臣無任云云。省疏具悉。疏辭,下該曹稟處。
丙辰三月二十七日辰時,上御誠正閣。諸承旨持公事入侍時。行都承旨趙尙鎭,行左承旨閔台爀,行右承旨李益運,左副承旨洪義浩,右副承旨李肇源,同副承旨李晉秀,記事官金履永,假注書吳泰曾,記注官安經心·金良倜,檢校直閣金勉柱,以次進伏訖。上曰,王大妃殿,進御加味蔘橘飮,自明日停止。出榻敎上曰,承旨,以房次進奏公事。義浩讀奏江原監司李秉鼎狀啓還營事,尙鎭讀奏慶尙監司李泰永狀啓,順興府反庫事,晉秀讀奏武兼趙重明病親呈辭,肇源讀奏全羅監司徐鼎修啓本,李鼎運康津縣到配事,慶尙監司李泰永啓本,尹師國蔚山府到配事。上命分書判付。上曰,判付之大書,曾有申飭,而又復細書乃爾耶。以中日試射單子,命書判付。仍敎曰,大臣,今日當赴政府肄儀,此判付,卽爲使之分付諸司,可也。上曰,昨日求言之敎,付之道臣者,蓋有意焉。或有鄕儒之封章來到者,使之歸呈本道,亦以外方儒疏,毋署謹悉之意,自政院諭于成均堂上。命書傳敎曰,今聞承宣言,泮長病勢,尙云難强,又有衆所共知之情勢云。且於向者對策侵斥,同一處義之人,不可强迫,以壞四維,重臣力言於筵席,則以此以彼,不可一味虛縻。行大司成李書九許遞,待後日政差出,新除授學敎授,牌招察任。上曰,兵批望單之紙頭甚短,無處落點,此何道理。命書榻敎曰,兵曹堂上推考。上曰,柳慶裕之事,自歸誣獄,有足可證。至于其族派,亦有趙·李兩相之互爲爭執,卽此一事,可辨其是非矣。敎義浩曰,此等事,非他人所知,必從其自中擠軋者也。此輩此習,豈不可痛乎?義浩曰,臣亦昨日申退後,問之諸人,竝無詳知者矣。命退,承史以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
以獻納韓興裕牌不進罷職傳旨。傳于李肇源曰,只推。
傳于閔台爀曰,是月何月也,旣躬享於皇壇,又望拜於奉室,而因陪享錄考出事,益切風泉之感,三學士致侑,豈可逾此月,明日遣閣臣致祭,該曹知悉。
傳于李晉秀曰,摠管中,時帶詞訟人許遞。前望單子入之,待下批,牌招察任。
摠管前望單子入之,都摠管徐有防·申光履落點。
傳于李晉秀曰,軍士房承旨入侍。
傳于閔台爀曰,發遣吏郞,諸執事淸齋與否,摘奸以來。
以都摠管徐有防牌不進推考傳旨,傳于李肇源曰,旣云在外,又此違牌,事體道理,豈容若是,從重推考,在家不進,亦關分義,更爲牌招,嚴飭膺命。
以都摠管申光履牌不進推考傳旨。傳于洪義浩曰,念舊陞品,何可違召乎?更爲牌招。
以都摠管徐有防再牌不進推考傳旨,傳于洪義浩曰,處義不可但以太過言之,更爲牌招,使之入直。
備忘記,江源監司徐有防下直,長弓一張,長箭一部賜給。
閔台爀,以禮曹言啓曰,卽接永禧殿令所報,則本殿焚香受香,在於今二十九日,而令今方入直參奉吳慶元,自昨日,身病猝重,受香無人云。假官,依例,令吏曹以成均館官員,口傳啓下,暫爲替直,以爲受香之地,何如?傳曰,允。
閔台爀,以景慕宮提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,故御覽植木帖子,姑不請出之意,敢啓。傳曰,知道。
洪義浩,以備邊司言啓曰,卽見平安前監司金載瓚狀啓,則以爲見今沿峽秋麥,凍損居多,春牟耕播失時,方農乏糧,在所當念,各邑鎭餉還留庫中,特許加分,分給實數,待畢糴登聞事,令廟堂稟旨分付矣。本道之狀請加分,便成年例,今亦依請許施從略均俵後,修成冊區別陳聞之意,分付,何如?傳曰,允。
閔台爀,以禮曹言啓曰,凡大祭時犧牲看品,一依皇朝集禮,以小宗伯擧行事,曾有先朝丙寅定式矣。近或有本曹三堂上中,從便擧行之例,而終非定式之本意。今此宗廟夏享大祭犧牲看品時,參判有闕未差,令政院稟旨差出,以爲卽速擧行之地,何如?傳曰,前參判仍任,牌招進去,可也。
李益運,以戶曹言啓曰,時御所內各司,依定式,發遣本曹正郞臣尹光心,與兵曹參議臣李東馨,佐郞臣李寅采,東所衛將臣梁德履,西所衛將臣鄭聖甲,南所衛將臣具壽民,北所衛將臣文載玄,眼同看審後,有頉處,別單書入,而修改則擇日擧行,何如?傳曰,允。
洪義浩,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式,發遣本曹郞廳奉審,則文昭殿碑閣,雨漏四庫,蠶壇碑閣,庫庫雨漏,北紅箭門腐傷,追慕洞碑閣,防草四面,墻垣瓦子,間間脫落,淨業院碑閣及流霞亭,姑無頉處,千慕堂,道里一箇腐傷,椽木七箇折傷,四面墻垣瓦子,間間脫落,分付各該司,使之卽速修改之意,敢啓。傳曰,知道。
敎江原監司徐有防書。王若曰,屛翰八路,孰非旬宣,溟嶽一區,尤宜掄選,玆撤近密之列,庸畀按察之權,惟卿祥和之姿,綜密之識,簡廁三淸之列,幾見倚毗之摯隆,歷試兩銓之間,久識才猷之通鍊。嗟人言之罔極,幾費曲保之方,纔使事之告還,奚效載馳之績,眷彼關東一域,實是海左重藩,表裏山河,碁繡卄六州分治,縱橫關嶺,衿轄八百里提封,海稅尙繁,哀彼漁戶之徵斂,山田多瘠,可資峒民之生涯,四山日童,斧斤不以時入,三稏歲縮,筐篚失其土宜,當此遴簡之辰,先思綜鍊之手,畿甸之聲績久著,佇期百弊之回蘇,奎璧之地望自殊,何有一路之彈壓,玆授卿以江原道觀察使·兼兵馬水軍節度使·都巡察使·原州牧使,卿其祗服寵命,勉展良猷,嚴黜陟而恢公正之規,察謠俗而盡宣承之責。若夫稟裁典則,自有其常,至於設施便宜,惟在得理,予何多誥,卿必彈誠。於戲,紫闥之靑綾乍離,應多北望之戀,丹丘之玉節初發,庶寬東顧之憂,故玆敎示,想宜知悉。知製敎李始源製進
丙辰三月二十八日申時,上御便殿。軍士房承旨入侍時。同副承旨李晉秀,記事官柳遠鳴,記事官吳泰曾,以次進伏訖。上命書傳敎曰,再違猶過,三違何爲,國體所在,豈可徒事牌招,都摠管徐有防,江原監司除授,當日辭朝,時任道臣,都摠管見窠除授,使之乘馹上來。上曰,江原監司先入侍後謝恩。賤臣承命出傳,與江原監司徐有防,偕入進伏。上曰,東伯敎書,卽爲製進事,分付,可也。賤臣承命出傳,還入進伏。仍命退,諸臣以次退出。
上在昌德宮。停常參·經筵。
藥房提調沈履之,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣未肅拜,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
李晉秀啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。卿齋宿,在本司診筵時入侍事,令備郞傳于右議政。
行右承旨李益運書啓,臣依聖敎,與初獻官,進詣神室,陪奉神位版,至雩祀壇奉安後,壇上奉審則無頉,祭物·祭器·祭井看審精潔,諸執事·進排官及樂工·樂生·佾舞,摘奸則無頉,臣仍留享所,待將事,還奉神位後,復命之意,敢啓。傳曰,知道。
以平安監司金載瓚狀啓,咸戴一·李大心子若孫有無及所經任役搜訪緣由馳啓事,判付內,咸正禧兄弟,令道臣爲先給馬起送而上來後,草記,李夢彪,亦令道臣,別般收用事,分付兵曹爲良如敎。
傳于洪義浩曰,發遣吏郞,諸執事淸齋與否,摘奸以來。
傳于李晉秀曰,平安兵使,一兩日內辭朝。
丙辰三月二十九日卯時,上御誠正閣。藥房入診入侍時。藥房提調沈頤之,副提調趙尙鎭,記事官柳遠鳴,記注官金良倜,記事官吳泰曾,檢校待敎徐有榘,醫官柳光翼·金孝儉·金光國·白成一·周命新·李周憲·李惟鑑·丁希泰,以次進伏訖。上曰,軍士房承旨入侍。良倜承命出傳,同副承旨李晉秀進伏。上曰,右相如已入來,廚院入侍事,史官出傳。良倜承命出。上敎有榘曰,李義駿與成大中入來編書乎?有榘曰,方來會芸館矣。頤之曰,日間,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,醫官待令,入診,何如?上曰,置之。上曰,昨日東伯之除,可謂善區處矣。頤之曰,恩諭隆摯,雖傍觀猶且感泣,況當之者乎?東伯自是閒僻之窠,非特罪補者之爲榮矣。上曰,右副承旨·禮工房承旨入侍。賤臣承命出傳,左承旨閔台爀,右承旨李益運,右副承旨李肇源進伏。上曰,藥院則先退,可也。頤之等退出。上曰,三學士致祭閣臣入來乎?台爀曰,已入來矣。上曰,傳香何承旨進去乎?肇源曰,左副承旨洪義浩進去矣。命益運書傳敎曰,右承旨馳詣雩祀壇,奉審後,祭品諸事,摘奸以來,而先與初獻官,詣神室,陪奉位版,祗詣祭所行事,另飭齋官,齋沐虔誠,大抵龍見而雩,雩須精禋,時雨是若,以貽降康之祥,夜當出御便殿,以待神位版之還奉。以此意,奉審承旨,傳于獻官以下,莫敢怠忽,如儀將事,命台爀書傳敎曰,禮房承旨,馳詣宗廟·景慕宮,奉審摘奸以來。命書榻敎曰,右副承旨·同副承旨入侍。上曰,今日齋宿時,承旨侍衛不必入來,當於便殿爲之,如向時例矣。上曰,禮·工·刑房承旨先退。台爀·益運·肇源退出。良倜與右議政尹蓍東,偕入進伏。上曰,大臣進前。蓍東進曰,日間,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,卿於昨日出齋籌司乎?蓍東曰,然矣。上曰,李判府,今番何以免享官之役乎?蓍東曰,有病,故不得塡差矣。上曰,卿則老病,秋享時,或可免於將事之勞乎?蓍東曰,臣之病狀,以日氣之不調,有損,而近因服藥,頗有勝矣。蓍東曰,尊周錄,文正公李縡有三卷冊撰成,而在於鄕廬矣。李采在鄕,故姑未及得來矣。上曰,司馬溫公稽古錄,卿果見之乎?蓍東曰,此冊曾於先朝,有刋印之本,而臣亦見之矣。上曰,呂東萊所撰大事紀,果好矣。蓍東曰,東萊大事紀,裨益於後學者多矣。上曰,玉堂上番入侍。賤臣承命出,與副應敎李明淵偕入進伏。上敎明淵曰,玉堂有稽古錄乎?明淵曰,未能詳知矣。上曰,出去考閱,卽爲來言于政院,可也。仍命明淵先退,明淵退出。蓍東曰,朝著乏人,有司之任,最難矣。上曰,前箕伯·前東伯,待其還來,俱察有司之任好矣。蓍東曰,金載瓚則入於不敍之典,姑不可擧論矣。上曰,然矣。上曰,昨日東伯事何如?蓍東曰,其所處義,似難出肅,而有此除命,允合處分之得宜矣。上曰,向日賓筵,以求助之意,有所酬酢者,而大體則風俗敦正,然後治象可靖。左相之向日所云,擧直則過,措枉則不足者是也。若其大段關係等事外,可以保合處,務從保合,而其中亦不無主客之別矣。蓍東曰,主客之分,不可無之事矣,臣獻其可以替其否,而朝廷之無人,莫今時若,故名義亦隨以掃地,至尊獨勞於上,莫非臣之罪也。上曰,何以則回漓反朴,扶植綱紀,予亦方懋加勉,而國家之有直臣,如人家之有爭子,今之人,難責其入而事親之盡其道,則何可責其出而事君乎?一言以蔽之曰,上下交勉,以變舊套,然後可見治道之丕新矣。上曰,兪領敦寧之長逝,豈勝嗟惜哉?蓍東曰,誠可惜矣。上曰,故相之年前行遣,固非出於深惡,而追聞禮判言,以卿之事,有是行云,是果然乎?蓍東曰,果不無緣臣之端矣。上曰,此是庚辰年趙進道科事,而事有關於昔年,則其時違召,誠有慨然者,是以不得不有所處分矣。且聞故相之戊戌秉銓時,鄭若淳求爲監役,而終不許施,因此見忤云,亦可見故相之貞直,以招浮謗,而昨年以此事,問于故相,則對以未能記臆云矣。蓍東曰,聞故相臣趙載浩,曾有萬言疏,未頒布云,臣每欲一陳而未果矣。上曰,疏果何事?蓍東曰,臣亦未詳矣。上敎泰曾曰,先朝有疏章之不頒,則藏諸藝文館西庫。爾須出去,考其目錄以入,可也。泰曾承命出回奏曰,儒生搢紳疏,合爲四十餘張,而聚成目錄以上矣。上曰,令館吏,一一謄出,可也。上曰,三學士致祭傳香,何時爲之,注書知入,可也。賤臣承命出問,回奏曰,俄已傳香矣。仍命退,諸臣以次退出。
丙辰三月二十九日午時,上御重熙堂。右副承旨入侍時。右副承旨李肇源,記事官金履永,記注官金良倜,記事官吳泰曾,以次進伏訖。上曰,上番玉堂入侍。賤臣承命出,與副應敎李明淵,偕入進伏。上敎明淵曰,日記中,事關春秋大義處,其已考出乎?明淵曰,已爲考出矣。上曰,儒臣所着紅氅衣,何其乖於俗也。明淵曰,國朝舊制,堂上服紫,堂下服緋,故臣之所着,是緋非紅矣。上曰,不欲尙同於俗,皆稱是服着則固好,而亦須存着主宰,若無所秉執,而徒以乖俗爲能事,則豈其可也?上敎泰曾曰,本館所藏疏箚中,洪益三箚,果論何事者耶?泰曾曰,卽是皇壇請陪享三學士者也。上曰,今日賜祭三學士,而此疏三十年之後,適於是日發封者,誠不偶然矣。仍命退,諸臣以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
閔台爀啓曰,明日常參·經筵,取稟。傳曰,停。
李晉秀啓曰,來初五日,朝參日次矣,敢稟。傳曰,停。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,去正月朔專經◆◆殿講,去二月朔文臣製述吏文製述,來月更稟事,命下矣。以何日爲之乎?敢稟。傳曰,殿講,則今朔又値當次,臨時與當次殿講,更稟。
傳于閔台爀曰,禮房承旨入侍。
傳于李益運曰,右承旨入侍。
以京畿監司金文淳狀啓,奉朝賀金鍾秀,自豆毛浦離發,轉向關東事,判付內,前路過去形止,這這馳報爲有矣。夫馬,量宜定送,糧饌優數輸致,而差使員段,係是私行,勿爲磨鍊,以便大臣之心爲良如敎。
備邊司薦望,以李亨元爲平安監司。
李晉秀,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭齋戒相値,不得爲之之意,敢啓。傳曰,知道。
李晉秀,以一所巡廳言啓曰,去夜四更一點量,犯夜人出身朴枝蕃,執捉,依例移送兵曹之意,敢啓。傳曰,知道。
禁府啓目,粘連咸鏡道本府所管罪人未放秩乙良,依啓聞施行爲白遣,未至配所罪人穩城沈原之段,貰馬之弊,藉或襲謬,旣犯筵稟定式,仍配吉州,宋鍈段,罪在昧爽以後,揆以法例,不可擧議,置之,他餘罪人等,令刑曹,稟處何如?判付啓,依允爲旀。慶興金錫泰,足以懲勵,許,亦旣老聵,穩城沈原之,實則襲謬,吉州宋鍈,容有可恕,竝放,北靑鄭取善,誦讀幾許,關問該道,富寧李羽晉,量移爲良如敎。
刑曹啓目,粘連咸鏡道本曹所管罪人仍秩,竝依啓聞施行爲白乎矣。放秩中,慶源高得泰段,論其罪狀,不宜疏釋,稟秩,定平崔其東,永興吳同伊,高原李起三等,罪犯不輕,竝只仍配爲白乎旀。仍秩中安邊禹光德段,同罪之吳哲,旣已蒙宥,則今不可異同,放送之意,分付道臣何如?判付啓,依允爲旀。明川丁二得,放送爲良如敎。
丙辰四月初一日卯時,上御重熙堂。左承旨入侍時,行左承旨閔台爀,記事官柳遠鳴,記注官安經心,記事官吳泰曾,以次進伏訖。上曰,傳香姑未爲之乎?台爀曰,未及矣。命書傳敎曰,傳香後,禮房承旨,馳詣奉審摘奸以來,今番大享,欲爲親行,而未果,實有如不祭之歎,今夜當遣承宣,監視行祭,亦當出齋,以待享事之行,齋宿處所,臨時當下敎,以此,分付。仍命退,承史以次退出。
丙辰四月初一日辰時,上御重熙堂。右承旨入侍時,行右承旨李益運,記事官柳遠鳴,記注官金良倜,記事官吳泰曾,以次進伏訖。上曰,昨日雩祀壇祭享時,祭品·祭器,精潔乎?益運曰,果爲精備矣。上曰,俄者摘奸,有雜亂之擧云,太廟肅敬之地,不能禁喧,豈不萬萬駭然?仍命書傳敎曰,今日兵曹郞官之擧行,極爲駭然。不當禁而禁,反致喧聒,當禁之事不禁,當該郞官,事過後拿處,不飭之判堂,從重推考,禮畢後祭官之出送,雖有定式,不卽還閉,以致開門前雜人之出入,入直官及門將,爲先推考。命退,承史以次退出。
上在昌德宮。停常參·經筵。
李晉秀啓曰,玉堂備員間,視事頉稟之意,敢啓。傳曰,知道。
李肇源啓曰,合辭許久闕啓,事甚未安,除在外外,兩司未肅拜人員,竝卽牌招,何如?傳曰,允。
李肇源啓曰,大司憲徐有臣牌不進,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
傳于李肇源曰,右副承旨入侍。
傳于李肇源曰,軍士房承旨入侍。
傳于李肇源曰,平安兵使入侍。
備忘記平安兵使任嵂,下直,長弓一張,長箭一部,筒兒一箇賜給。
以兵曹,關西抄上武士金啓默,鐵箭試記,傳于李肇源曰,三矢雖未俱入,帳殿能越二百步,爲先木五疋施賞,此後試射,更爲待令。
注書柳遠鳴病,代以任俊常爲假注書。
傳于閔台爀曰,近因編輯事,始聞之,贈承旨趙廷翼之忠義凛然,比之同時賜諡諸臣,相伯仲,特贈正卿,今番兩義士議諡時,同爲擧行,贈都承旨鄭百亨,節義卓爾,觀於十旌門,可以知之,況其地處何如?而旣未易名,其後孫亦不得陪享云豈非欠事,使之參班,故博士尹衡志斥和一疏,不下於胡澹菴,則尙闕貤贈之擧,其可乎,特贈三品。
李益運,以弘文館言啓曰,本館上番闕直,事甚未安,副修撰趙德潤牌招,以爲姑陞入直之地,何如?傳曰,允。
李晉秀,以兵曹言啓曰,去三月二十九日,一所巡廳犯夜被捉出身朴枝蕃,依更數,嚴棍二十度之意,敢啓。傳曰,知道。
李晉秀,以兵曹言啓曰,依判下,西關抄上鐵箭遠射武士金啓默處,木五疋,施賞之意,敢啓。傳曰,知道。
李晉秀,以兵曹言啓曰,訓局哨官蔡顯九,日前射場,與別付料軍官金珩,有所言詰,至使下隷,爛熳捽曳,擧廳來訴,故往復該營,招問事實之際,顯九言辭極其悖慢,擧措全沒體統,將牌軍官之任自捽曳,猶屬餘事,揆以事體,不容仍置,決棍汰去,以懲日後,何如?傳曰,允。
李晉秀,以兵曹言啓曰,纔因水原府別單陽城居前禁衛哨官李鎭忠論列事,判下內,以全春君家人,曾爲宣薦,本邑軍丁專當,渠又看役云,登科已近三十年,令兵判招見身手,草記事,命下矣。李鎭忠,日前始爲上來,故臣卽爲招來,詳察其爲人身手,則年爲三十九歲,而言語極其詳敏,身手亦頗俊秀矣,敢啓。傳曰,相當窠,待窠卽爲調用,可也。
李晉秀,以兵曹言啓曰,同知中樞府事安衡稷,病伏鄕廬,末由上來,呈狀乞遞,西樞雖是閑局,不可一向虛帶,改差,何如?傳曰,允。
李晉秀,以司僕寺一二提調意啓曰,濟州前判官洪履祚,遞任進上馬三疋,今纔上來,禾毛色,別單書入,依例內廐立養,而進獻事體,何等嚴重,三匹馬,俱爲體小瘦劣,所見萬萬駭然。不可諉以災年所致,而漫無警責,當該封進前判官洪履祚,令該府,拿問勘處,何如?傳曰,分揀,可也。
李晉秀,以備邊司言啓曰,軍餉居末,拿問居二,決杖居三,推考還上居末,決杖,居二推考,居三勿論,旣有元事目,還上未準捧居末拿問,而若邊地守令,則依前決杖,舊還未捧守令論罪,事載在通編矣。卽見平安前監司金載瓚,忠淸前監司李鼎運,統制使李得濟,捧未捧狀啓,則平安道舊還上居末,城山別將金致大,居二龍淵別將安重一,舊軍餉及舊還上,別軍餉全未捧方山萬戶張壽恒,忠淸道新還上居末,庇仁縣監李元八,居二瑞山郡守兪岳柱,新軍餉居末庇仁縣監李元八,統營所管新還餉未捧庇仁縣監李元八,舊還餉居末固城縣令南履翼,居二金海府使徐配修,居三居昌縣令金鍒云矣。瑞山則係是私賑之邑,雖與公賑有異,旣是賑邑,則宜有參恕之道,該郡守兪岳柱,依近例分揀,統還未捧中,固城·金海兩邑守令,向因該道臣捧未捧狀啓,自本司,草記論勘,而特敎安徐,則今不可以統穀之未捧,更爲勘處,固城縣令南履翼,金海府使徐配修,一體分揀之意,竝爲分付,舊還上居末城山別將金致大,居二龍淵別將安重一,舊軍餉及舊還上·別軍餉,全未捧方山萬戶張壽恒,新還上居末庇仁縣監李元八,竝依事目,分等勘處,何如?傳曰,允。
李晉秀,以御營廳言啓曰,依下敎禁府行首羅將鄭世煌,拘留本廳之意,敢啓。傳曰,嚴棍放送,可也。
李晉秀,以御營廳言啓曰,禁府行首羅將鄭世煌,拘留草記批旨內,嚴棍放送可也事,命下矣。依傳敎,嚴棍十五度,放送之意,敢啓。傳曰,知道。
李肇源,以義禁府言啓曰,咸鏡道放未放覆啓判付內,慶興金錫泰·許,穩城沈原之,吉州宋鍈,竝放,富寧李羽晉,量移事,命下矣。金錫泰·許·沈原之·宋鍈,竝放送事,分付該道道臣,李羽晉,咸鏡道安邊府量移,而仍前罪目,依例發遣府書吏,自富寧府執捉,押送于新定配所之意,敢啓。傳曰,知道。
李肇源,以義禁府言啓曰,濟州前牧使李禹鉉狀啓內,濟州判官趙敬日罪狀,令攸司稟處事啓下矣。趙敬日,時在任所云,依例發遣府羅將,交代後拿來,何如?傳曰待待命拿囚,可也。
吏曹啓目,粘連觀此敦寧府都正李章五上疏,則以爲臣職名旣無敦寧,則法不當仍帶,亟命選部,按例而遞臣之職,以存公格,亦爲白有臥乎所,旣無敦寧,則揆以公格,有不可仍置,改差,何如?判付啓,依允。
左副承旨洪義浩疏曰,伏以臣空疎愚陋之一賤品耳,生際昌辰,幸玷科甲,通籍十餘年,頂踵毛髮,皆我殿下賜也,弱植冥墑,庇覆若偏,從班近密,揚歷踰涯,而塵刹莫酬,愧懼徒積,迺者銀臺除旨,遽下於經歲逖違之餘,臣誠惝怳感激,不知攸措,隨牌出肅,粗伸義分,持被入直,幸得瞻依,榮極願滿,豈有他想,而竊伏念殿下於臣,天也父也,天蓋高而願欲必從,父雖尊而疾痛必呼,顧臣有至切情事,異於他人,終何敢自阻於仁愛慈覆之下,不思所以仰首一鳴也哉?臣之父母,晩擧臣兄弟,而臣又釁深罰重,十齡而失恃,稚迷零俜,無所依靠,虛脆病孱,有難全保,臣父辛勤顧復,身兼毋道,年近弱冠,曾未免懷,及至成立,無往非憂,揚名則念不幸之戒,居官則懼未了之癡,至于今垂四十年矣。自夫提抱敎養之節,以及衣服飮食之資,何莫非貽勞於老父,而臣則百無肖似,一未報養,徒羨微禽之反哺,未效古人之負米,不孝爲罪,無以自解,頃年東邑之許畀,豈不誠恩至渥也?而臣父于時,身係朝籍,暫時板輿之行,不敢久外,數旬專城之奉,未能伸誠,況又家本寒窶,計拙謀生,歸後契闊,依舊旁落,近則年益高而病愈加,冬間重經危證,春後轉多添祟,滋補調將,專賴藥餌,而菽水尙艱,刀圭何論?臣父之昨歲休致,恩禮曠絶,闔門隕有結是期,迨此就閒養疴之日,倘畀臣一小邑,得以安意奉供,獲遂至願,則寔我殿下推孝錫類,終始生成之至恩大德也。噫,人孰無父子,而鞠育之勤斯,莫如臣父致養之蔑如,亦莫如臣,有子如臣,不如無生,今玆陳懇,實暴衷曲,非敢强效於侍從丐恩者例也。事君如父,有懷無隱,卽家庭之素嘗勉飭,而因此殫誠於芻牧之責,少效涓埃萬一之報者,尤爲臣區區之願也。玆敢不避煩猥,仰瀆崇嚴。伏乞聖明,垂憐而矜許焉,臣無任云云。省疏具悉。疏辭,下該曹稟處。
丙辰四月初二日卯時,上詣暎花堂。西北別付料試射入侍時,右副承旨李肇源,同副承旨李晉秀,記事官金履永,記注官金良倜,記事官吳泰曾,試官兵曹判書具㢞,兵房趙岱,兵曹正郞呂駿永,以次進伏訖。上具平戎服,乘輿出萬八門,詣暎花堂,降輿陞堂,晉秀,跪啓宰樞執鼓。上曰,兵判往丹楓亭,柳葉箭二巡,先取以來。上曰,下直閫帥入侍。賤臣承命出,與平安兵使任嵂,偕入進伏訖。命頒符退出,仍命試射入格人頒賞訖,乘輿出靑陽門,入萬八門還內,諸臣以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晉秀啓曰,禁軍別將柳孝源,以戎器點考,明日慕華館出去矣,兼帶右邊捕盜大將命召及大將牌傳令牌,何以爲之?敢稟。傳曰,仍佩往來。
傳于李益運曰,諸承旨持公事入侍。
傳于閔台爀曰,抄啓文臣,去正月朔二月朔,課講,今日爲之。
閔台爀啓曰,正月二月朔抄啓文臣課講,今日爲之事,命下矣。何承旨進去乎?敢稟。傳曰,右副承旨進去。
李晉秀啓曰,事變假注書尹命烈,身病猝重,勢難察任,今姑改差,何如?傳曰,允。
傳于李益運曰,右承旨入侍。
以獻納韓興裕,牌不進罷職傳旨,傳于李肇源曰,只推。
傳于閔台爀曰,課講入侍。
以庇仁縣監李元八,方山萬戶張壽恒,拿處傳旨,傳于李肇源曰,其中守令,過麥秋後拿來。
趙尙鎭,以賑恤廳言啓曰,西部蓮池契任掌朴繼輝,今月初二日,本洞路傍,得二歲遺棄女兒,同里居私婢順丹,欲爲收養,下水溢里契任掌李枝興,今月初二日,本洞路傍,得二歲遺棄男兒,同里居良女李召史,欲爲收養,貧不自食,皆願受料,告于本部,自該部,同日牒呈,故依節目,竝爲給料,使之乳養之意,敢啓。傳曰,知道。
李晉秀,以兵曹言啓曰,纔因慶尙監司李泰永,移文本曹草記,晉州居前萬戶朴旨鳳,地處薦目論列事批旨內,水使之玄孫,何官不爲,卿其招見身手後,草記可也事,命下矣。朴旨鳳,今始上來,故臣卽招見,則身手果爲精緊,而年方四十一年矣,敢啓。傳曰,收用,可也。
李晉秀,以兵曹言啓曰,卽伏見慶尙監司李泰永啓本,則因兵曹啓下關,以傳敎內辭意,知委列邑,宣薦武臣,登科年久,尙未筮仕之類,搜訪後,參量其登科年條,最久者開錄,而晉州出身李命有,年七十二,癸酉登科,丙申宣薦,甲寅加資,咸安出身李以龍,年五十二,甲午登科,壬寅宣薦,癸卯禁軍,河東出身鄭必臣,年五十五,甲午登科,壬子宣薦,梁山出身朴春興,年五十九,乙未登科,癸丑宣薦云矣。各人等年歲登科薦目相考,則果爲的實,而李命有,年過七十,登科四十餘年,越薦且踰二十年,而甲寅,以偕老陞資,只除僉樞,果不免沈屈,相當職調用,似合事宜,李以龍,登科二十餘年,越薦亦至十五年,而名在額外,禁旅筮仕當否,自有公議,至於鄭必臣·朴春興,登科雖過二十年,越薦旣至四五年,則不可以久屈論,竝置之,何如?傳曰,允。
李晉秀,以兵曹言啓曰,去春三朔能麽兒考講時,訓鍊院僉正元永厚,判官崔錫元,武臣兼宣傳官李國世·鄭選·趙重明,部將柳豐逵·李東榮·李克豐,守門將田百熙等,一次不通,中樞府經歷朴明勳,訓鍊院主簿柳可源,武臣兼宣傳官李東鉉,部將金應瑞·李東述,守門將尹心輝,濟用監主簿吳在臣等,二次不通,竝依定式從重推考,何如?傳曰,允。
李晉秀,以備邊司言啓曰,今番進賀使行,出來之後,謝恩使入送之計,不得不中止,則謝行不爲起送事及詔書順付事·方物移准事·賜物事·使臣參宴事·三大節表式祗受事·皇后三節表箋方物停止事·長淵漂民出送事,諸般緣由,竝當卽具文字,移咨于禮部,而此與年例移咨有異,恐不可自灣府傳給鳳城將,使之傳致北京,事當別定齎咨官,馳往呈咨,兼探使行後事情,而不無等待之事,初有參差之論。故遷就至于此。今則等待者無期,參差者歸一,謹依日前筵敎,問議于左相,則亦以入送咨官爲當云,令該院,擇定譯官中能言解事之人,使之不多日內,治發馳進。以爲六月內回還復命之地,咨文各道,前已製置,獨漂民回咨,未及撰出,亦令槐院,依例擧行,同時付送事,分付于司譯院及承文院,何如?傳曰,允。
李晉秀,以備邊司言啓曰,今四月初三日,全羅監司徐鼎修上疏。答曰,省疏具悉。春後之特給帑錢綿椒,準二萬金之數者,豈不知無於例之特例乎?大抵沿民之受困,無異島氓之阻饑,此所以不顧無例,不拘恩竭,抑損常供,再發帑需者也。然而沈失條代送與留庫穀物之換給,俱出不得已,疏陳民弊旣若此,言念沿民之怨咨嗟歎,不聞如聞其聲,然則如之何爲可?卽令廟堂,從長草記稟處,待批下三懸鈴星火行會,俾免後時之弊事,命下矣。昨今三年,濟州區劃各穀,合爲五萬三千五百餘石,則船粟往哺之恩,在島民,固河海如也。而沿民之運輸駕海,積受困瘁,殆無異於島中之荐罹飢荒,則朝家非不下燭此狀,軫恤到底,而只緣守臣狀請,民情竭急,不得不隨請許施,然宵旰之念,每軫於船運艱苦,濟校之從便換貿,耽船之隨出許載,差員之不令騎船,穀縮之別下充補,船費之帑錢另給,皆所以兼軫島陸民情,要令彼此俱便之政,而今者道臣陳疏,較量排巡,恒式歷陳貿取事,宜且請沈,失條代送事,姑許還寢,全令新牧使,擔當擧行者,其必有的見便否,指陳中窾而然。且聞島中農形,牟麥立苗,大有可望云,以此以彼,竝依所請許施,而但昨年島民戶口之多數減縮,專由於請穀之不敷,接濟之失時,則懲前毖後,乃至有前後惻怛之敎,再次發帑之恩,而沿民憖恤之意,未嘗不竝行于其中也。其方便貿入與穀出該邑,而交付都會等事,只令未赴任之新牧擧行,不有道臣之句管,則過時誤事之患,勢所必至此,則該道臣隨事指揮,趁卽收合,陸續裝發,必於麥嶺前,盡爲運入,亦令新牧,趁卽交龜,一以宣布德意,一以奠安民生,又以勸課農務,無至有如前遷就之弊,實合事宜,以此更爲嚴飭于道臣守臣處,何如?傳曰,允。沈失穀物,比之昨今年五萬餘包,無異滄海一粟,仍爲無論,前功可惜,其在一視之意,爲沿民,雖不徵給,其代,亦豈可全然置之,不念虧蕢之歎乎?況命令當信,則不可以麥事之有望而忽之,濟州所封朔膳物膳,加退二朔,勿封事,分付守臣,可也。
李晉秀,以御營廳言啓曰,本廳哨官李德胤,身病甚重,勢難察任改差,何如?傳曰,允。
李肇源,以刑曹言啓曰,依下敎司謁金錫黿,還差律學敎授之意,敢啓。傳曰,知道。
李肇源,以義禁府言啓曰,庇仁縣監李元八,方山萬戶張壽恒,拿處事,傳旨啓下,而其中守令,過麥秋後拿來事,命下矣。李元八,過麥秋後拿來,張壽恒,時在任所云,依例發遣府羅將,交代後拿來,何如?傳曰,允。
禁府啓目,兵曹佐郞權烒原情云云傳旨內辭緣,泛稱遲脫,刑推得情,何如?判付啓,分揀放送爲良如敎。
全羅監司徐鼎修疏曰,伏以臣自叨見職,早夜憂恐,祗以隨分殫竭,惟謹奉行,爲效一日之責,而今於耽羅移粟事,有不得不冒昧陳請者,本州荐歲告飢,民事孔棘,仰貽宵旰之憂,屢勤往哺之命,冬春泛舟,千里相銜,環島生靈,擧將旣飽旣煖,出溝壑而奠袵席,臣仰承若保之德意,俯循將劉之民情,思所宣導對揚,豈或少忽,第念賑糴有常式,民口有定摠,以前後已運之穀,較諸應受口摠,準以常行規式,則排巡繼等,決知其不至窘乏,而該守臣加請之擧,大非臣始料所及,殆亦事理之外也。繼又有船隻沈失故,論列登聞,以竢處分,近萬捐帑,再出格外,而仍令就沿邑留庫,分數劃付。且有沈失穀代送之命,臣於是,惝怳罔措,不知何以爲計,羅雖隔海,亦管內屬邑,其所救拯,卽臣職分,豈以島陸有間,而酌量彼此事情,陸民之積受困瘁,未始不若島民之荐罹饑荒?每有一番轉輸,輒加一層民弊,而連年海運,百弊俱滋,且沿浦倉儲,見皆枵然,今若一準島請,畢輸乃已,則非但行之不得,誠恐公私竝竭,主客俱弊而止。爲今之計,沈失代送,姑許還寢,以紓一分民力,至於留庫推移,折半區劃之數,雖已飭各邑,準斛出給,其餘折半,若使陸民,換貿輸送,其弊便一移轉。依昨冬貿穀例,付之該牧,分送裨校,得以方便貿入,船運一事,尤係難言之弊,該牧使方住靈巖都會所,本州船舶,且多來泊,使穀出該邑,只爲交付於都會所該牧使所住處,則涉海之便,島船勝於陸船,而亦可謂順付除弊。昨今年沿民偏苦,臣實見聞,而唯知趨承爲恭,不思據實一陳,仰請明命,非所以體我聖上一視均惠之道,玆敢不揆猥屑,仰瀆崇聽。伏乞聖明,俯垂鑑諒,特許採施使已竭之民勢,不至重困,千萬幸甚,臣無任云云。答曰,省疏具悉。春後之特給帑錢,綿椒準二萬金之數者,豈不知無於例之特例乎?大抵沿民之受困,無異島氓之阻饑,此所以不顧無例,不拘恩竭,抑損常供,再發帑需者也。然而沈失條代送,與留庫穀物之換給,俱出不得已,疏陳民弊,旣若此,言念沿民之怨咨嗟歎,不聞如聞其聲。然則如之何爲可?卽令廟堂,從長草記稟處,待批下,三懸鈴星火行會,俾免後時之弊。
丙辰四月初三日辰時,上御誠正閣。諸承旨持公事入侍時,行都承旨趙尙鎭,行左承旨閔台爀,行右承旨李益運,左副承旨洪義浩,右副承旨李肇源,同副承旨李晉秀,記事官金履永,假注書任俊常,記注官金良倜,記事官吳泰曾,檢校待敎徐有榘,以次進伏訖。上曰,無公事房承旨,先退,可也。台爀·益運·義浩先退。尙鎭,讀奏全羅監司徐鼎修啓本,順天府反庫事,平安監司金載瓚啓本,龍川府反庫事,京畿監司金文淳啓本,陽川縣反庫事,黃海監司徐邁修狀啓,渰囕燒死人等處,恤典題給事。晉秀,讀奏平安監司金載瓚狀啓,宣沙浦前僉使趙命載,嚴棍事。肇源,讀奏平安監司金載瓚,啓本,罪人金宗福等放送事,全羅監司徐鼎修啓本,蒙放罪人權運暹等放送,劉濟禧等仍置,金天得等尙不捕捉之各該守令發緘取招計料事,及罪人柳烇徒二年減等,尹熤等,待府羅將下來,押送配所計料事。上命書判付訖。命書榻敎曰,去二月朔抄啓文臣親試,明日爲之。仍命退,諸臣以次退出。
丙辰四月初三日午時,上御便殿。抄啓文臣課講入侍時,右副承旨李肇源,記事官金履永,記注官金良倜,記事官吳泰曾,以次進伏訖。引儀,唱試官以下入就位行四拜禮,試官原任直提學徐龍輔,直提學李晩秀等,入就位行四拜禮,試官陞殿。上曰,交代承旨一人之隨入,自是例也,他承旨一人入侍。賤臣承命出傳,左副承旨洪義浩進伏訖。上命開講敎曰,講員之逐朔應講,製員之只於孟朔應講,卽近選創規,而三朔講之一時竝應於孟朔,反有重於講員之逐朔應講,若只應當朔之講,則每與講員所講,參差失序,此事須有商量定式,今,番則,製員姑爲退去,抄啓文臣金近淳等,以次應講訖。上命退,諸臣以次退出。
上在昌德宮。停常參·經筵。
自卯時至巳時,日暈兩珥,自未時至酉時,日暈。
李肇源啓曰,合辭許久闕啓,事甚未安,除在外外,未肅拜兩司諸臺,竝卽牌招,何如?傳曰,允。
李肇源啓曰,大司憲徐有臣牌不進,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,宣沙浦僉使林福麒,下直,長弓一張,長箭一部,片箭一部,筒兒一箇賜給。
尹命烈改差,代以金鎰爲事變假注書。
李晉秀啓曰,事變假注書金鎰,時無職名,令該曹,依例付軍職,冠帶常仕,何如?傳曰,允。
以獻納韓興裕,牌不進罷職傳旨,傳于李肇源曰,只推。
李晉秀,以訓鍊都監言啓曰,本局從事官金羲淳,身病甚重,勢難察任,改差,何如?傳曰,允。
李晉秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
丙辰四月初四日辰時,上御春塘臺。抄啓文臣親試入侍時,行右承旨李益運,左副承旨洪義浩,右副承旨李肇源,假注書任俊常,記注官金良倜,記事官馬思人,直閣李始源,以次侍立。上具平戎服,出萬八門,由靑陽門詣春塘臺。降輿陞座,引儀唱試官以下入就位行四拜禮,試官原任提學尹蓍東,提學沈煥之,原任直提學徐龍輔,直提學李晩秀等,率抄啓文臣,入就位行禮。蓍東等進前曰,早朝勞動,聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,近日微有滯氣,漸次復常矣。上曰,大享獻官,非敢言勞,而卿旣老矣,得無病乎?蓍東曰,臣之職耳,何貽聖念?上命煥之,書題西向拜舞賦,詩律從自願,縣題訖。上敎義浩曰,應製人,如不知題解,可考冊子,覓諸內閣,以詳曉之地,可也。少頃,義浩還奏曰,諸文臣,無一曉題者,考之綱目,亦未可詳,何以爲之乎?上曰,使諸臣,各奏一題,則當就其中擇定矣。義浩,以諸文臣自願之題還奏,上以斗酒聽黃鸝爲題,詩賦律,依前從自願,可也。上曰,濟州船穀事,何以行會耶?蓍東曰,爲島民捐帑,實是前古所無之惠政,而沿民之荐歉失業,亦不下島民,則今爲略干沈失之穀,又捐列郡之公穀,其勢不可不念,道臣疏請,言甚切實,依其所請,卽爲行會矣。上曰,濟州新牧,何日當渡海耶?蓍東曰,料理穀物後,可以治發云。上曰,明日當爲次對日次,而卿旣入來,如有稟定之事,須於此筵陳奏也。蓍東曰,濟州貢馬,在本場時,擧皆體健有步趣,及當進貢之際,必値盛炎,動軍驅捉,馬群雜沓,橫跳亂蹴,牝者落雛,雄者致傷,各場馬額之漸縮,未必不由於此,而及其乘船下陸,病疲無餘地,至於驅策上京,則非久輒多致斃,否亦駑劣不可用,誠爲可惜。牧使每年秋,例爲歷巡,而點馬爲大政,自今年定式,每場各十匹,驅點時擇取,令場監與牧子,刈草而喂養,過冬待時進貢,則牛島外十三場,當得一百三十匹熟馬,性氣旣馴,飮齕如常,雖駕海登程,決無無端生病之理,島中事情,則無甚爲難,進貢事體則在所當然,而又除調發時諸般官民之弊,驅捉時馬群減縮之患,臣曾待罪本牧,略知其便否,且採島民解事者之言。今因言端而仰達,以此出擧條,申飭于耽羅守臣處,使之惕念擧行,亦以形止先卽狀聞事,竝爲分付,何如?上曰,依爲之。出擧條蓍東曰,倭學譯官單蔘之擔當入給,近四十年無弊擧行,癸丑以尾蔘添價事,不無隱情之可罰者,元貢中除出尾蔘條,而別給方外之人,使食其剩餘,亦已三年于玆矣。渠輩事,無論可駭與否,以其口吻中物,奪此畀彼,殆若蹊田而奪牛,諸議皆稱過當,其時度支主管之臣,亦以爲當屬倭譯。且近來此輩,生涯凋殘之時,尤宜有軫恤之道,自今年尾蔘作貢,還屬倭譯,使之依前擧行,何如?上曰,依爲之。出擧條蓍東曰,淸白吏薦選事,連伏承從速爲之之敎,公私久蹟,今始略爲收聚,先朝丁巳,依肅廟朝已例,令二品以上,各薦三人,凡三十餘人,尙未都堂會圈而本薦記,遍求于公私所藏,而終未得之。今當以肅廟甲戌選後,諸臣通融議薦,二品以上,則以時原任備堂六曹漢城府兩司長官爲限,各擧所知,勿拘二人或三人,書送于政府,政府,稟旨牌招,西壁及吏禮曹堂上,會議取捨,磨勘以啓,似爲酌古參今之制,以此擧行,何如?上曰,依爲之。出擧條蓍東曰,近聞禁軍之汰付捕校者,前後爲五十一人,而積仕七年以上者,爲二十八人,六臘月,亦爲久勤當次之人云,其轉相稱冤,在在騷動,亦勢之所必至也。昔在先王朝,以禁軍之多不擇人,一時竝汰,六十餘人,而擧措得宜之故,雖見汰之人,不敢爲稱冤之計,今則紀綱日下,難望其失祿者之沒齒無怨,而汰改之際,亦恐無漸欠商量而致此矣。當該禁軍別將柳孝源,從重推考,其積仕見汰者,更爲問議于諸將臣,以爲從便區處之地,恐合事宜,故敢此,仰達矣。上曰,依爲之。出擧條上命書榻敎曰,禁軍別將柳孝源,從重推考。上曰,齎咨官,何當治發云耶?晩秀曰,咨文姑未修正矣。上曰,從速治發,可也。蓍東曰,譯官加資人中,前後效勞者,抄付實職事,頃伏承下敎矣。倭學資憲玄啓根·崔麟齡,漢學嘉義金倫瑞·李鎭復,嘉善李邦華,皆自中久次,而亦多勞勩之可紀,合有施賞之道云,分付西銓,資憲二人單付知事,嘉義以下三人,竝單付同知,以爲疏通聳勸之地,何如?上曰,依爲之。出擧條上詢晩秀曰,李命白子事,果問其所願乎?晩秀對曰,命白子名,卽思恭,招問則乃是倭學譯官,得差聰敏一窠,渠之所願云矣。上曰,此則非取才窠乎?晩秀曰,亦是取才窠,而曾前亦有以效勞特差之例,此等人,以此收用,似無妨矣。上曰,然則自本院,從便收用,可也。仍敎蓍東曰,昔年效勞人雖一二微勞,皆欲酬奬,而收用,此人亦其一也,卿或聞知否?蓍東曰,臣亦曾聞知矣。上曰,李魯春事,日前頒赦歲抄時,欲爲詢問於御卿,而卿自郊館迎勅所入來,伊日賓筵,已至日昃,悤悤未果提及矣,當初處分,豈特渠前章後疏之判異乎?句語之間,語多不擇,且思之伊時有傾奪之漸,故果爲嚴處而不卽收敍,亦出於爲世道之意。近年以來,浮於魯春倍蓰者,無不滌蕩,渠獨不生不滅,刑政未免顚錯,莫云疏釋之近於兩截,如彼處分,若是疏釋皆各有斟量,欲令魯春,免鬼爲人,卿意,何如?蓍東曰,李魯春事,無論前後是非之如何,本是年少未經事之過也。方當聖世,殆無一物之棄,而十三年廢錮,尙在人鬼未分之中,唐臣陸贄所謂悔過者無由自補,蘊才者終不見伸,有違王者開懷含垢之大體,聖哲誘人遷善之良圖者,誠至言也。今者聖敎及此,臣實爲之感激欽頌,何敢有異議乎?上曰,魯春蕩滌,俾與俱收之列,可也。出擧條煥之曰,故知事李瀞,自到一節,合有褒揚之典,而尙今未施,敢此,仰達矣。上曰,此等處大義理所關,旣不到精微處,則有難遽議矣。上曰,趙廷翼·鄭百亨,尹衡志卓異之忠節,可徵國史,而尙未貤贈,誠爲朝家之欠典,故日前,以趙廷翼贈諡,尹衡志贈職事,有所傳敎矣。仍敎水原留守趙心泰曰,趙廷翼,爲卿之祖乎?心泰曰,然矣。上曰,諡狀欲從誰請得。心泰曰,欲請於重臣李敏輔矣。上又敎心泰曰,外營節目,何日了當乎?心泰曰,似不出數日矣,上曰,近來侈風,在所當禁,而備局甘結之出草者,其中亦不無窒礙難行之事,雖以紬紵一事言之,信令之道當愼其初,禁紵而布之細者,旣不下於紵矣,禁紬而衣之裏者,亦不可盡禁矣。此等處,不可無闊狹,而所禁節目,更加消詳。上曰,禁漏官之報時,高聲以奏,自是例也,而今聞啓板前,只爲曲拜而初無出聲云,此後自政院,申飭,可也。上命宣饌於入侍諸臣應製文臣及內營試射將官,以次。上命入抄啓文臣試券科次。敎試官等曰,此雖親試,題非御題,宜以課試時試官,題樣考取,可也。上命有榘,讀券後,仍出榜,通禮跪啓請禮畢,上乘馬由靑陽門,入保庭門還內,諸臣以次退出。
上在昌德宮。停常參·經筵。
藥房提調沈頤之,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
李晉秀啓曰,明日再明日,泰陵忌辰祭齋戒·正日,視事頉稟之意,敢啓。傳曰,知道。
閔台爀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李肇源啓曰,合辭許久闕啓,事甚未安,除在外外,兩司未肅拜人員,竝卽牌招,何如?傳曰,允。
李肇源啓曰,大司憲徐有臣牌不進,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
傳于洪義浩曰,諸承旨持公事入侍。
以獻納韓興裕,牌不進罷職傳旨,傳于李肇源曰,只推。
傳于洪義浩曰,平安監司下批政事,尙不取稟,豈以臺諫有闕政,取稟已入而然乎,政官待明朝牌招,開政下批。
傳于閔台爀曰,注書金履永,令該曹口傳還付,翰林牌招入直。
傳于閔台爀曰,前假注書具得魯,仍察廳任。
李晉秀啓曰,凡於擧條,以職事稟達者,隨其職名書塡,自是格例,而今此濟州貢馬事擧條中,職名不以該寺提調書塡,誤以右議政書入,有違格式,事甚未安,臣之矇然捧入,不勝惶恐,當該注書,所當重勘,而本院請推之外,無他可施之罰,何以爲之?敢稟。傳曰,捧納承旨推考,當該主書拿處。
吏曹口傳政事,檢閱金履永。
李晉秀,以兵曹言啓曰,新除授忠壯衛將金聖集,纔已上來,一次入直後呈訴,下去本鄕矣,依傳敎,本職減下之意,敢啓。傳曰,知道。如未下去,明日入侍後下去,如已下去,置之,可也。
李晉秀,以壯勇營言啓曰,本營夏等試射時,各技優等人,別單書入之意,敢啓。傳曰,知道。
正言南基萬疏曰,伏以上天示警,聖心靡遑,減膳待朝,一念對越,延訪群臣,十行誕宣,是誠瞽奏嗇馳之時也。如臣無似,待罪言職,豈不竭蹶趨造,以從群僚之後,而新遭至慼,未敢登筵,走伏闕下,恭俟處分,聖度如天,曲賜容宥,臣罪實大,何敢以苟逭爲幸也。嗚乎,太陽之尊,陰虹敢干,春臺之下,花信尙寂,麥秋不遠而野無靑色,維夏已屆而陰風尙冷,是何聖明之世,而有此衆災之疊臻也。若以諉之於氣數之適然,則殆近於安石之不足畏,而必欲傅會而爲說,則又是漢儒之陋處,臣豈爲是哉?嗚乎天道人事,不可以差殊觀也,人事得於下,則天軌順於上,人事失於下,則天變見於上,此所以洪範庶徵,必從五事上推說去,而中庸之位育極功,要在於致中和三字。夫中者,不偏倚之謂,和者無乖戾之義,今日之災,未必非乖氣之感得者,則意者殿下於中和之工,未盡其道而然歟,嗚乎中和之致與不致,惟在於七情之中與不中,而七情之中節,惟怒爲難,不怒其所當怒者,非所謂中節也,怒其不當怒者,非所謂中節也。必若大舜之怒四凶,顔子之不遷怒,然後方可謂聖人之怒,而試看今日之假息於天地之間者,凡幾四凶也。快施典刑,以洩輿憤,是殿下一怒處,而一向靳持,終不處分,則是殿下之不怒其所當怒,而其與大舜之怒四凶者異矣。至於禁堂之覆逆,三司之爭執,是殿下容忍翕受處,而竄逐之摧折之,設禁而沮抑之,則是殿下之怒其不當怒而有異於顔子之不遷矣。然則殿下之怒,於是乎不中節,而其於中和之極致,果有所未至矣。欲望天地之位,萬物之育,得乎,誠願我殿下,不患天災之未祛,而唯患聖學之未至於其未發而極致其中,於其已發而極致其和,使吾之一喜一怒一動一靜,無一毫偏倚乖戾之弊,然後方可以心和氣和,而天地之和應矣。彼諸般災沴之自消自滅,只是晛雪耳,惟我殿下,懋哉懋哉?抑臣有萬萬駭憤,如不欲生者,不得不一暴於殿下之前,臣伏見司諫臣吳鼎源所啓,則其論邪學之害,以爲湖·嶺之間,轉益熾蔓,臣嶺人也。噫嘻,痛矣。此言何爲而至哉?今之嶺南,雖不如古之嶺南,而爲士者,猶能誦先聖之書,服先正之訓,其於極天秉彝之良性,猶有所不墜者矣。臣未知今之所謂邪學,果何等學,而彼鼎源,乃以湖·嶺混稱,隱然歸一道於夷狄禽獸之域,其爲言危且險矣,世道如此,天災時變,何所不有也。雖然,鼎源亦殿下之臣子也,豈敢誣人之不暇,而不知其自陷於罔上之科哉?此必有所見,而亦必有所聞,臺臣果有眞箇見聞,如其指摘而現發,則朝廷之上,自有典刑,而嶺下人士,亦將齊聲共討之不暇,如其不然,彼鼎源,烏得免誣罔造言之律哉?臣以草野愚蠢,有懷無隱,敢此瀆擾,不勝恐惶,臣頃陳情懇,乞解職名,而猥蒙在京察職之批,恩敎至此,臣何敢以疾病筋力,自有其身哉?雖磨躬戛骨,死於輦轂之下,亦有榮焉,而臣今意外所遭,萬分迫切,不得不冒昧仰籲於天地父母。伏乞諒臣至懇,亟賜鐫遞,俾遂情私,仍造化曲成之洪恩也,臣無任云云。省疏具悉。所陳當留意,附陳引義過矣,爾其勿辭察職。
丙辰四月初五日辰時,上御誠正閣。藥房入診,諸承旨持公事入侍時,藥房提調沈頤之,副提調趙尙鎭,行左承旨閔台爀,行右承旨李益運,左副承旨洪義浩,右副承旨李肇源,同副承旨李晉秀,記事官金履永,假注書任俊常,記注官馬思人,記事官吳泰曾,檢校待敎徐有榘,醫官柳光翼·金孝儉·金光國·周命新·李周憲·李惟鑑·安昌禧,以次進伏訖。頤之等進前奏曰,近日日氣寒暖,不適,此時聖體,若何?上曰,一樣矣。頤之等曰,王大妃殿氣候,若何?上曰,一樣矣。頤之等曰,惠慶宮氣候,若何?上曰,近日微有滯氣,漸次復常矣。頤之曰,醫官旣已待令,使之入診,何如?上曰,置之。上曰,昨日筵中,大臣,以倭學事,有所奏矣。予以爲卿,以伊時戶判,不以作貢爲非,今又以單蔘之還屬倭學爲可者,前後未免逕庭矣。頤之曰,臣於伊時,以戶曹之加給三千五百金,只知其爲不可,今聞單蔘作貢之後,貢人坐食其剩餘,凡諸責應,使倭學當之,事甚無義,故有所云云矣。上曰,禁令諸條,自備局成出甘結,而多從卿言云矣,紬紵之禁,卽其大者也。紵之換布,外似從儉,而布之售價,又重於紵,其在糜費,反有甚焉,且士庶人木表紬裏之衣,又難一切禁止,令不可不信而設爲難行之禁,恐非廟堂之得體矣。頤之曰,俗習日久,猝難變移,但我國之好品紬紵皆入於燕貿,以此之故,物貴而價踊,臣意則限十年,禁斷彼中之賣買,似好矣。上曰,卿言果然矣。上命藥房先退,又命無公事房承旨,先退,尙鎭,台爀·益運·義浩·晉秀·先退,肇源,讀奏全羅監司徐鼎修啓本罪人金箕燮,照法重勘計料事。上命書判付訖。仍命退,諸臣以次退出。
上在昌德宮。停常參·經筵。
自巳時至申時,日暈。
李肇源啓曰,大司憲徐有臣未肅拜,執義李城輔,持平朴柱遇在外,掌令二員未差,持平鄭㝡成呈辭,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,臣台爀,依定式進詣香室,奉審香祝樻祝板袱子,則精潔之意,敢啓。傳曰,知道。
傳于李晉秀曰,同副承旨入侍。
傳于李肇源曰,右副承旨入侍。
任俊常拿處,代以尹致永爲假注書。
洪義浩啓曰,吏曹判書沈煥之,參判黃昇源,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
洪義浩啓曰,吏曹判書沈煥之,參判黃昇源,再牌不進推考傳旨,今方捧入而開政命下之後,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,雖未知病勢之何如?而連違召命,有關事體,吏曹判書沈煥之,從重推考,與參判,更卽牌招,違牌勿捧傳旨。
傳于洪義浩曰,吏判處義過矣,牌去來催促,卽爲入侍。
有政。吏批,判書沈煥之進,參判黃昇源進,參議宋煥箕在外,左副承旨洪義浩進。以徐美修爲大司諫,李儒修·申史澳爲掌令,李德鉉爲正言,尹序東爲校理,吳鼎源爲副校理,林漢浩爲修撰,李書九爲刑曹參判,曺允大爲左尹,李義綱爲敦寧都正,李晩秀爲大司成,李秉鼎爲知經筵,車升鎭爲忠淸都事,平安監司單李亨元,禮曹參議李鼎德,仍任事承傳,承文博士二單申義淳·蔡趾永,兼掌令趙德潤減下,譯官李鎭復,嘉善今加嘉義,加資事承傳,以鄭復曾爲重林察訪,李玄祚爲孝昌墓守衛官,故博士尹衡志,贈副學例兼,節義卓異,贈職事承傳。
李晉秀,以兵批言啓曰,訓鍊正前望中無故人,只有二人,以二望擬入之意,敢啓。傳曰,知道。
兵批,判書具㢞進,參判李太亨入直,參議李東馨病,參知李義駿病,右副承旨李肇源進。以鄭東愼爲副摠管,李宗賓爲同知,李命有爲忠壯將,崔宗嶸爲訓鍊主簿,李國世爲武兼,金熙稷·趙德潤爲文兼,朴宗林爲部將,閔廷桓爲高嶺僉使,崔聖起爲蛇渡僉使,李應器爲平薪僉使,李時涵爲全羅兵虞候,張鳳翔爲包伊萬戶,韓時喆爲方山萬戶,金樂澄·崔恒柱爲景福將,金鳳翼·金完亨·李仁默爲慶熙將,白東運爲訓鍊正,同知單金倫瑞·李鎭淳·李邦華·張世弘·金頤安·金振九·李永曄·閔以顯·李養暐·朴重信·趙和璧·李德純·金元大·崔重煥·籠致綸·李岳領·李雲江·崔泰瞻·張簫·李德寬·張秀弼·金百鍊·高德耉·崔宅謙·崔世載·鄭允恒·李世觀·張望玉·車鳳儀·李泰益,僉知單金箕昶·崔宅正·李東源·金孝元·千圭錫·林百春·崔碩輝·李珍國·柳東茂,大護軍單李秉鼎,護軍單李書九·柳焵·安衡稷,副護軍單宋銓·蔡弘遠·李章五·趙華錫·李宗魯·王脩·朴瑞源·李福潤·林漢浩·金熙稷·李晴·申龜朝,副司正單金鎰,以朴鼎煥·李鎭忠爲武兼,吳亨喆爲部將。
以任俊常囚單子,傳于李肇源曰,分揀放送。
李晉秀,以備邊司言啓曰,本司武郞廳李商一,奔走勤仕,已滿十五朔,依例守令除授事,奉承傳施行何如?傳曰,允。
吏曹啓目,粘連啓下是白有亦,觀此左副承旨洪義浩上疏,則以爲臣之父母,晩擧臣兄弟,而臣父辛勤顧復,而臣子百無肖似,一未報養,臣父之昨歲休致,恩禮曠絶,闔門感祝,迨此就閑養病之日,倘畀臣一小邑,得以安意供奉,獲遂至願,亦爲白有臥乎所,洪義浩之親老家貧,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣。邇列之臣,出補外邑,事體不輕,臣曹不敢擅便,上裁,何如?判付啓,依回啓,施行爲良如敎。
丙辰四月初六日未時,上御重熙堂。同副承旨入侍時,同副承旨李晉秀,假注書具得魯,記注官安經心·金良倜,吏曹判書沈煥之,以次進伏訖。上落點吏批政事望筒訖。上曰,兵批望筒,催促持入。賤臣承命出傳,望筒持入,上落點訖。上曰,兵批作闕者,皆令隨闕差出,可也。仍命退,諸臣以次退出。
上在昌德宮。停常參·經筵。
夜自五更至初七日開東,灑雨下雨,測雨器水深二分,自開東至申時,灑雨下雨,測雨器水深九分。
閔台爀啓曰,明日常參·經筵,取稟。傳曰,停。
閔台爀啓曰,來十一日輪對日次矣,敢稟。傳曰,當次受點,後日次待令。
李晉秀啓曰,來十一日朝參日次矣,敢稟。傳曰,停。
李肇源啓曰,大司憲徐有臣,掌令李儒修未肅拜執義李城輔,掌令申史澳,持平朴柱遇在外,持平鄭㝡成呈辭,監察茶時之意,敢啓。傳曰,知道。
李晉秀,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
傳于閔台爀曰,右承旨入侍。
都承旨前望單子入之,黃昇源落點。
有政。吏批,判書沈煥之進,參判未差,參議宋煥箕在外,左副承旨洪義浩進。以李益運爲吏曹參判,柳畊爲司諫,朴吉源爲校理,朴鍾淳爲副校理,李翊模爲副修撰,李晩祥爲內贍主簿,朴忠煥爲金泉察訪,贈左承旨趙廷翼,贈吏判例兼,節義卓異,特贈正卿事承傳,書題單韓相謙。
兵批,判書具㢞病,參判李太亨入直進,參議李東馨病,參知李義駿病,同副承旨李晉秀進,同知崔恒柱,僉知金樂澄·金貴亨·李仁默·金鳳翼,竝單付,副司果金履禮。
閔台爀啓曰,新除授吏曹參判李益運,旣在闕中,不爲肅謝,直爲出去,事甚未安,推考警責,何如?傳曰,允。
傳于閔台爀曰,左承旨入侍。
以掌令李儒修,正言李德鉉,校理尹序東,副校理吳鼎源,牌不進罷職傳旨,傳于閔台爀曰,只推。
傳于李肇源曰,右副承旨入侍。
以江原監司李秉鼎狀啓,奉朝賀金鍾秀,今月初四日,原州邑站過去形止登聞事,判付內,連日撼頓,能無懣節,此後過去形止狀聞之時,地方官,問其安否,措辭報營,以爲轉聞之地事,該房題送書目爲良如敎。
洪義浩,以吏曹言啓曰,義興縣監李洛秀,嚴飭下送事,命下矣。以卽刻下去之意,各別申飭於李洛秀處矣,以爲身病猝重,不得下去云,雖未知其實病之如何,而特敎催促之下,不卽下去,揆以事體,誠甚未安,所當重勘,而本曹請推之外,無他可施之罰,何以爲之?敢稟。傳曰,故相至親作宰之人,只渠兄弟,則豈可無端落仕,格例所在,雖不敢直爲言私云,而情理宜諒,畿邑另擇相換,待啓下竝卽除朝辭下送事,分付,仍令藥院,遣醫官齎傳參料於故相夫人,仍爲存問,可也。
丙辰四月初七日卯時,上御重熙堂。右承旨入侍時,右承旨李益運,假注書尹致永,記注官金良倜,記事官金履永,以次進伏訖。上命書榻敎曰,左副承旨入侍。賤臣承命出傳,與洪義浩,追入進伏。上命書傳敎曰,都承旨聞有實恙,許遞,前望單子入之,待下批牌招察任。上曰,別齎咨官,便所付咨文果已正書,齎咨官,當於何日發送耶?注書出問以來。賤臣承命出,諸臣以次退出。
丙辰四月初七日辰時,上御重熙堂。左承旨入侍時,左承旨閔台爀,假注書尹致永,記事官吳泰曾·金履永,以次進伏訖。上命書傳敎曰,昨見加定官之下直問之,大臣諡狀,尙不來到云,而又聞之,甲午以後奏對與事實,大臣手自撰成一書藏之家廟,雖家人勿使繙閱,而主家重違親意,莫以謄出云,外此事蹟,皆屬尋常,雖非諡狀,孰不知之乎?旣知其委折之如許,而不得賜諡於葬前,則豈別般優禮之意乎?兪領敦寧諡號,不待撰狀,斯速擧行事,分付弘文館。
丙辰四月初七日午時,上御重熙堂。右副承旨入侍時,右副承旨李肇源,假注書尹致永,記事官吳泰曾·金履永,應敎李始源,以次進伏訖。上命書傳敎曰,政官牌招開政。上曰,玉堂中,行公爲幾人,問于弘文館以來。賤臣承命出,回奏曰,行公爲四人,未肅拜爲三人云矣。上曰,趙廷翼諡狀,入來與否,問于玉堂,如已來呈,持入,未來到則仍爲催促以來也。賤臣承命出。又命書傳敎曰,未肅拜玉堂牌招,大臣議諡,旣命爲之,兩司備員,然後可以署經,未肅拜人員,亦爲牌招。仍命退,諸臣以次退出。
上在昌德宮。停常參·經筵。
洪義浩啓曰,明日常參·經筵,取稟。傳曰,停。
洪義浩啓曰,左承旨閔台爀,今日不爲仕進,卽爲牌招,何如?傳曰,聞有實病,許遞,前望單子入之,待下批牌招察任。
承旨前望單子入之,李書九·鄭尙愚,落點。
李肇源啓曰,合辭許久闕啓,事甚未安,除在外外,未肅拜兩司諸臺,竝卽牌招,何如?傳曰,諡號署經,當爲擧行,諸臺牌招,使之備員擧行。
傳于李肇源曰,諸承旨持公事入侍。
李肇源啓曰,諡號署經事,命下矣。諫院則雖已備員,而憲府則大司憲徐有臣,掌令李儒修牌不進,執義李城輔,掌令申史澳,持平朴柱遇俱在外,只有持平鄭㝡成一人,無以備員擧行,大司憲,更卽牌招,何如?傳曰,允。
洪義浩啓曰,假注書尹致永,身病猝重,勢難察任,今姑改差,何如?傳曰,允。
傳于李書九曰,左承旨入侍。
吏曹口傳政事,義興縣監李洛秀,永平縣令李宗明相換。
吏曹口傳政事,以李始源爲檢詳。
兵曹以徐有大爲左邊捕盜大將。
李晉秀啓曰,新除授左邊捕盜大將徐有大,卽爲牌招,命召及大將牌傳令牌,傳授何如?傳曰,允。
尹致永改差,代以柳台左爲假注書。
傳于洪義浩曰,政官當爲備員開政,未肅拜吏曹參判許遞,前參判黃昇源仍任。
吏曹,吏曹參判黃昇源,仍任事承傳。
傳于洪義浩曰,政官牌招開政,新除授參判,亦爲牌招,同參政事。
有政。吏批,判書沈煥之進,參判黃昇源進,參議宋煥箕在外,右承旨洪義浩進。以李益運爲刑曹參判,李書九爲同春秋,李鼎秉爲兵曹正郞,鄭復煥爲翼陵參奉,舍人單李始源,承文副正字單吳聖根。
鄭尙愚啓曰,兵批無緊窠,吏曹無送西之人,兵批無政事之意,敢啓。傳曰,知道。
傳于洪義浩曰,都承旨前望單子,入之。
都承旨前望單子入之,李冕膺落點。
傳于李晉秀曰,右副承旨入侍。
李書九啓曰,副應敎李明淵,謂有情勢,陳疏徑出,原疏纔已退却矣,所當直捧禁推傳旨而此與無端徑出有異,推考警責,仍卽牌招,何如?傳曰,允。
以副應敎李明淵牌不進罷職傳旨,傳于李書九曰,只推。
以掌令李儒修,獻納韓興裕,正言南基萬,牌不進罷職傳旨,傳于李肇源曰,只推。
李肇源啓曰,掌令李儒修,旣有只推之命,更卽牌招,以爲備員署經之地何如?傳曰,允。
傳于李肇源曰,左副承旨入侍。
傳于李晉秀曰,來待諸臣入侍。
洪義浩啓曰,臣與左副承旨李肇源,伴直矣,因獻納韓興裕上疏,謂有情勢,陳疏出去,原疏,以齋日不得捧入,而伴直無人,同副承旨李晉秀,卽爲牌招,何如?傳曰,古則節製賜第,亦必發啓爭執,此則以直赴會試之規,拔例賜第也。日次講賜第,載在法典,而除非生進,皆是學生,言者之言過矣,右副牌招入直。
李肇源啓曰,檢閱金履永,因韓興裕上疏,謂有情勢,檢閱吳泰曾,以館規,竝陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,以直赴,則殿試與會試一也,應製直赴,非特渠也。與上番,牌招入直。傳曰,重臣則,以不爲曲諒,謂關四維,臺臣則以任其撕捱,謂非責成,姑置兩說之孰是,而時任泮長,添一情勢,行大司成李晩秀許遞,前望單子入之。
大司成前望單子入之,尹得孚落點。
兵曹口傳政事,護軍單李晩秀。
以檢閱吳泰曾·金履永牌不進罷職傳旨,傳于洪義浩曰,只推。
洪義浩啓曰,檢閱吳泰曾·金履永,旣有只推之命,牌招入直,何如?傳曰,允。
傳于鄭尙愚曰,坐直承旨入侍。
再政。吏批,判書沈煥之進,參判黃昇源進,參議宋煥箕在外,行左承旨李書九進。以鄭觀輝爲掌令,贈右議政金景瑞爲襄毅,贈領議政趙憲爲文烈,贈吏曹判書申曼爲孝義,贈戶判柳彙進爲忠毅,贈兵判崔孝一爲忠莊,贈吏判柳夢寅爲義貞,贈兵判吳定邦爲貞武,贈吏判尹慶元爲忠莊,贈吏判趙廷翼爲忠肅,贈吏判任珹爲忠僖,卒左議政兪彦鎬爲忠文。
李書九啓曰,新除授掌令鄭觀輝,卽爲牌招,以爲備員署經之地何如?傳曰,允。
鄭尙愚,以吏曹言啓曰,本曹佐郞朴載德呈狀內,矣身素患痰癖之症,當此換節之時,猝然添劇,時月之內,萬無供職之望云,身病旣如是,則不可强令察任,今姑改差,何如?傳曰,允。
鄭尙愚,以戶曹言啓曰,時御所內各司雨漏處,修改吉日,令日官洪處中推擇,則今四月初十日卯時,爲吉云,以此日時,擧行何如?傳曰,允。
李書九,以弘文館言啓曰,新除授修撰林漢浩,時在忠淸道恩津地,經筵入番事緊,請斯速乘馹上來事下諭。答曰,依啓。
李書九,以弘文館言啓曰,本館上番闕直,事甚未安,校理尹序東,副校理吳鼎源,旣有只推之命,與新除授校理朴吉源,副校理朴鍾淳,竝卽牌招,以爲推移入直,副修撰李翊模,一體牌招察任,何如?傳曰,允。
醫官高景殷書啓,臣依下敎,齎傳參料於故判府事李性源妻貞敬夫人申氏處,仍爲存問之意,詮次啓達。傳曰,知道。
鄭尙愚,以忠勳府言啓曰,本府書寫忠義衛李玄祚,遷轉代,嫡長忠義衛朴光允差下,依例以假郞廳稱號,何如?傳曰,允。
鄭尙愚,以兵曹言啓曰,內吹螺赤及龍虎營兼內吹等,今春等習角賞木,依啓下別單,分等施賞之意,敢啓。傳曰,知道。
司諫柳畊,持平鄭㝡成正言李德鉉,修撰金履喬,副修撰趙德潤啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也。當初殿下之不忍置法,姑從次律者,不過曰恐傷先王之德也,欲體先王之心也,此則有大不然者,先王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先大王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,㦧毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,籍爲淵藪,宗社之憂,容有其極?蓋其凶肚逆腸,愈往愈甚,初旣爲謀逆之巨魁,而王法不行,又爲煽動之窩窟,而近畿尙置,思之及此,每不覺懍然,迺於頃伏承傳敎下者,罪人之不在黜置之所,果是眞的矣。其爲驚心痛骨,當復如何,還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政?此何擧措?神人之憤鬱,由是益激,宗社之憂虞,從此轉深,三尺至嚴,一刻難貸,請寢罪人鄭致達妻,出置城外之命,依前還發配所,亟令王府,快正典刑,噫嘻痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足洩輿憤,而拿囚閱月,一未訊問,曾不得加一杖損一毛,使之往斃於獄,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,五字刀削凶謀逆節,及今益彰,擧國臣民,腐心之痛,切齒之讎,尤有倍於前日,請物故罪人德相,亟施孥籍之典,噫嘻,痛矣。尙喆之罪,可勝誅哉?本以庸瑣之品,久居勻軸之任,眷遇何如?恩造何如?而賊性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情踪難掩,龍妻援比之奏,宿處顧戀,手脚盡露,物議之喧騰,厥由久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀削姻付賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積·賊點之曾經院相,及逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十三行刀削
司諫柳畊,持平鄭㝡成,正言李德鉉啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之〈時〉,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之力,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等說,肆然發惡。且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,養遂·獻遂,設鞫得情,噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日,留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,彼一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑,噫以國榮之亘萬古所無之窮凶劇逆,而得保首領,臥斃牖下,朝廷之刑政紊矣神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,一行刀削肚莫掩,至於製給凶疏,沮過大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民之痛惋,厥惟久矣。到今逆復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典,噫嘻,痛矣。明謙之凶謀逆節,實是亘萬古所無之賊也。身爲閫帥,五字刀削已是劇逆之斷案,而乙巳春諸賊,指日擧兵之時,自擬內應大將,至於書給四柱,先占身數,其所爲計,至凶極獰,十字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,七字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情踪陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀削與同二字刀削之說,旣已遲晩,二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法,噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣,此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也,卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬〈血〉餘疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款。未及正法,致使往牒所無之極逆大憝,徑先致斃於獄中,輿情之憤惋,固不暇言而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典,答兩司曰,不允。
持平鄭㝡成啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也?何其冤也?噫,彼李汝節,以遐方卑微之類,荷聖上拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十人之多乎?其蔑法戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律,噫啓辭罪人柳師文,事關係何如?而當初聲罪,非但渠子之連坐,肆發凶言,至登臺啓,言之虛實,雖未的知,而在今究覈之道,惟當更問於當初發論之臺臣,言若爽實,則首發者當受誣人之罪,事果眞的,則師文宜伏亂言之律,而積年論啓,尙未究竟,此固刑政之失當也。日前持平李福潤,筵席傳啓之際,忽此漏却,仍歸停啓之科,夫臺啓停連,事關重大,而因一臺閣之做錯,至使莫重之罪名,遽然停啓,揆以臺體,萬不成說,該臺臣刋改之請,已發於向日入侍之憲臣,而兪音不下,輿論未愜,請前持平李福潤,施以三司改正之典,新除授掌令申在澳,時在忠淸道文義地,持平朴柱遇,時在定山地,請竝斯速乘馹上來事下諭,答府曰,不允。李福潤事,豈可若是乎?下諭事依啓。
司諫柳畊,正言李德鉉啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未克承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年,斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏,請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子惡讎國怨天之狀,愈可見矣。星漢請鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府,設鞫嚴問,快正典刑,新除授大司諫徐美修,時在江原道金城地,請斯速乘馹上來事下諭。答院曰,不允。柳師文事,亟停勿煩,下諭事依啓。
李書九啓曰,臺啓事體,何等重大,而不爲正書,雜以胡草,事極駭然。當該注書所當重勘,而本院請推之外,無他可施之罰,何以爲之?敢稟。傳曰拿處。
獻納韓興裕疏曰,伏以臣於月前,忝叨憲職,時値南營動駕,隨諸臺後,聯進匡救之章,到院而爲司謁所阻搪,疏凡五六呈,竟未入徹。噫,官以諫名,事係隄防,言出忠憤,而或阻於門將,或阻於騎省,以至見阻於司謁而極矣,如是而尙可以臺閣自處乎?只此一節,卽臣自劃之鐵限,日者諫省除旨,又下於遇災求言之際,聖旨惻怛,諸僚竭蹶,其在分義,寧欲逡巡,而頃於皇壇陪班,昏夜失足,平地受傷,冷痰牽引,骨節刺痛,戶庭行步,不能自力,殿陛升降,實無其望,舁到闕外,冒違嚴召,慢命之罪,萬殞猶輕,繼而鎭日庚牌,輒犯違傲,聖度至寬,當勘尙靳,一向虛縻,惶隘轉甚,目下賤疾,不但强策之無路,區區私義,竊有所不自安者,今之處言地者,一副當不得請不可已者曰,禁令之還收也,割下罪名之還籍也。伊日賓筵諸臺之開口,第一言不出此箇義,而未蒙開允,依舊伈泄,雖使臣舁疾而登筵,所欲言者,無外於此,則諸臣之所未得請者,以臣拙辭淺誠,尙何望回天乎?有言責者,不得其職,則但當引義自處而已,此臣所以參倚前衡,寧被方命之誅,不敢爲進身之計者也。伏乞聖明,曲察微諒,亟賜嚴勘,以彰傲慢,以昭法紀焉。噫,天之仁愛我殿下者,不以祥而必以災者,吁亦至矣,古人,以無災謂天之忘我,以有災謂天之愛我,第以近日事言之,春雪乖常,晩霜失節,無花之異,無麥之憂,爲災不一,而君臣上下,未見有大警動大恐懼之意,天乃以虹貫之變,丁寧以警告之,於是乎亟發德音,至停廟享,引接臣隣,咨詢訏謨,弭災之策,靡不用極,採蕘之問,至及遐外,以我殿下宵旰之念,對越之誠,側身求助,何待災異之來,而若其恤恤焉恐恐焉?不自遑寧之意,尤著於遇災之時,則天之所以益聖我聖主者,夫豈偶然也哉?然而半日都兪之席,股肱耳目之昌言嘉謨,必當迭陳於前,轉災爲祥之機,若在卽日,而筵退之後,不過上下酬酢之出擧條,頒朝紙而已,夷考其實,則何嘗有一事之舊發,一言之措施者乎?臣,愚死罪,不敢以殿下應天之擧,謂之以實而不以文,惟願殿下,毋曰災已過而恒若有災,毋曰言已求而益思來言,不必別求新奇,遠問草野,只就諸臣所已陳之言,亟賜開納,擧行得盡而要其歸,則特不過一誠字而已,伏願殿下,益加惕念焉。臣竊覸我殿下道冠百王,治侔三代,宜其克享天心,伏祥荐臻,而天之示警,若是諄諄者,必有所召,臣不敢傅會爲說,而請以目下一二事,條擧而略陳之,以言乎懲討,則坡山一隅,便作逋藪,蹤跡疑眩,而法不得施,沁水一帶,徧沾恩波,往來絡繹,而人莫誰何,名在臺啓者,一蒙允兪,外若施法而內實見宥,罪籍王府者,一經赦典,丹書盡抹,而隄防漸壞,喉院不得爭難,禁堂不得覆逆,三司不得匡救,一有難處,輒設禁令,外以門將騎省沮遏之,內以院吏司謁阻搪之,唐虞罪四之時,豈有是耶?懲討之不嚴如此,災沴之荐至,無足怪矣,伏願殿下,欲責懲討之以誠,則亟寢設禁之令焉。以言乎言路,則聖聰雖恢於容諫,讜言未聞於抗直,官師之相規,猶患含默,何以補衮職之闕?故紙之謄傳,猶或規避,何以論時政之失?古有諫鼓之設,而今焉象魏之懸法,古有鳴鳳之風,而今焉噤烏之貽譏,年前江樓畿營之事,是何等非常之擧也,時則有排闥直入者,有持斧請伏者,有痛哭者,有血疏者,若將有不與共生之意,而自是以來,殿下之過擧,非止一再,而庭臣之玩愒,視若尋常,臣未知前之苦口力爭者,果已耳慣目熟而然歟,夫何數年之內,氣節之委靡,一至於此,此雖出於群下之不誠,而亦莫非殿下之所使然也。歷數御極以後,未嘗有一人之以言獲罪者,而未見有面折廷爭之風,則聖人果無過而然歟?欲開言路而不能禁令,則是亦聖人之過也,君上有是過,而群下無一言,若使賈誼在廷,則其所慷慨憂歎,必不止於痛哭流涕而已,言路之偏塞如此,災沴之荐至,無足怪矣。伏願殿下,欲求進言之以誠,則亟恢虛受之量焉,以言乎刑政,則朝廷專尙寬仁,而邑倅之侵虐轉甚,囹圄殆至空虛,而閭巷之橫殺相續,嶺邑之一倅,殘暴不法,恣意濫殺,過客之奴主竝命,邑儒之父子共殄,傳說狼藉,聽聞驚慘,傅生之廷議,從輕之聖意,欲存風敎,而反啓後弊,率以漢祖三章之法,則寧有是耶?歲初街路殺越,是何等變怪也,世或有無於理之事,而强以解之,則不無可解之道,又或有不近情之跡,而臆以斷之,則不無可執之端,而今此之變,實前所未有之大疑獄也。究於理而難解,求其說而不得,其所按驗之道,固當十分詳審,多般窮詰,使犯者無得倖逭,死者得伸幽冤,而側聞捕廳盤覈之初,不過屍親之按問,無他干犯之惟究,事涉䵝昧,跡近漫漶,身爲刑官,緩治疑獄,莫體明愼之念,不思窮覈之道,奉公按獄之體,豈容若是?凡此二條,足爲干和之一端,一婦之冤,猶致五月之霜,況嶺外之幾十冤魂,都下之殺一不辜,而償命之典,尙未夬施,刑政之失,當如是,天災之荐至,無足怪矣。其在烹弘羊天乃雨之意,不可不嚴加處分,臣謂當該邑守,亟允臺啓之請,當該捕將,亦施竄配之典,斷不可已也。若其未盡究覈之情節,更加嚴査,鉤得罪人,以洩冤恨,亦可爲消災之方矣,以言乎官方,則承傳太頻,疏滯或濫,至以荒蕪之一策,而直授百里之重任,特念勳勞之先故,而遽命釁孽之檢擬,京官之汰冗,乃是目下急務,而加設益繁,文倅之增窠,卽是近來新式,而蔭武多占,都憲之極◆欲臺閣之長,而輒循過引之意,反歸虛縻,國子之久任,欲責作成之效,而一有情外之言,任其撕捱,中批特除,初元之所難愼,而間多誤恩,未免鮮終之歎,添書落點,列朝之所未有,而創開新規,恐匪裕後之謨,南儒之語涉誣世而反侈牧民之官,士論方張,西藩之責重壯鑰,而忽授遭彈之人,物情不愜,伏願殿下,愼惜名器,用人以誠焉。以言乎科弊,則一經場屋,枷械相望,一試殿庭,責敎備至,則士習之不古,科場之不嚴,胡至於此,以今之科弊,較前之試規,則不可但以蕩然言耳。粵在殿下卽阼之初,嚴立科規,痛禁宿弊,故借述者自知退步,倩筆者不敢冒赴可謂不令而嚴矣。間因慶科,過加闊狹,二百司馬之外,或有額外之尾付者,一二賜第之後,或有生進之道取者,或日次應講,而卽地唱名者有之,或在家應製而格外直赴者有之,甚至於進箋之方外儒,特設別科,課製之居齋生,許除寢郞,自此倖門一開,而躁進漸盛,奔走爭先,無難冒犯,此誠士子之過,而至於今番別試,則有缺多士之望,此則憲臺已備陳之矣。臣不必架疊,而雖以武所事言之,初以鐵箭百十步,行會於諸道,及其咸聚之後,忽以百三十步改規,至使八道裹足之武士,初不控弦,徒費齎糧,畢竟全一所闕榜而止,渠輩之落莫姑捨之,朝家令甲,豈如是顚倒耶?無識武夫,不知弛張之聖意,反致怨言之朋興,伏願殿下,欲嚴科場,則先明試規,無使不才者冒進焉,以言乎風俗,則奢侈成風,糜費日滋,市井之巾服,殆同朝士之樣,傔僕之袍鞋,依然士夫之儀,此則自有法禁,猶屬餘事,而加䯻之罷,欲爲祛奢而單髢倍高,靑氅之制,欲爲省費而紬衣反華,至如第宅之踰制,飮食之尙侈,尤爲耗財之極弊也。一容膝之地而或費數三千之金,一下箸之間而或捐數百錢之財,財用安得不竭,風俗安得不薄,且游衣游食之輩,名未入籍,跡不編伍,惟以掠人之財,蕩人之産爲事,入而煽動訛言,出而騷擾民間,雖以始興一事言之,咫尺駕過之地,有此竊發之患,誠非細憂,伏願殿下,嚴飭內外捕廳,亟行戢治之政焉。嗚呼,比年以來,耽羅船粟之哺,殆無虛歲,島陸俱困,接濟罔涯,卽伏見湖南伯疏本,則其所爲沿民陳弊,非不纖悉,而此不過目下燃眉之救急而止耳。臣嘗待罪南邑,略知此弊,爲南民切骨之瘼矣。朝家之區劃沿穀,送作島賑者,必取其精實無縮,故當其裝送之際,取留庫中穀物,簸之揚之,精而又精,及其入島之後,準斛而捧之,殆如上納之物,船人逋縮,甚至鬻船,蓋其一石所縮,小不下七八斗,百石區劃,縮居其半,許多所縮,邑倅無以自當,營門莫可區處,其勢不得不分定於民結,以充其數。今年如此,明年又如此,沿海人民,若聞濟州飢荒,則輒蹙頞相告曰,薄田所收,何以當濟穀之縮乎?似此民情,不待臣言,我聖上亦可以察燭而憫-憐之矣。救弊之道,非有別法,不過申明舊典而已,湖邑倉籍,有交濟穀名色,此所以備他道之荒也。此糴穀品,比諸衙門所管,精麤逈異,設法之初,以此糴濟彼荒,斛準而品精,如干所縮,不過一二斗,官備不難,民徵無多,數十年以來,長吏不飭,姦胥恣弄,其麤其縮,與凡糴無異,今若更申舊令,凡以交濟穀爲名者,開倉之初,別加察飭,務捧精實,如有不時移轉之擧,則以此穀需此用,官無簸揚之費,穀無欠縮之患,民無分徵之苦,此在一號令申飭間事耳。若其交濟穀不敷處,又以他衙門所管者,移作此箇名色,則當其精穀捧入之時,民或不便,而及其濟穀移送之時,民乃知惠,其間節目之詳,操切之嚴,惟在道守臣奉行之勤慢,臣不必煩陳,伏願殿下,分付廟堂,另飭該道,俾有實效焉,臣無任云云。省疏具悉。諸條說弊,雖不蹈襲,間多不審處,鄕人做錯,何必斷斷,至於箕伯,可謂得人,則何云不愜,嶺倅事廣詢,酌處屬耳,捕將事,若有干犯之可問而不問,則厥罪不輕,而風傳猶難盡信,爲先削職,附陳穀物事,問于廟堂,爾其勿辭察職。
丙辰四月初八日寅時,上御誠正閣。諸承旨持公事入侍時,行都承旨黃昇源,行左承旨李書九,左副承旨洪義浩,同副承旨李晉秀,假注書尹致永·具得魯,記注官安經心·金良倜,檢校待敎徐有榘,以次進伏訖。昇源,讀奏慶尙監司狀本,善山府反庫事,全羅監司狀本,萬頃縣反庫事,義浩,讀奏議政府檢詳薦狀公事,掌苑別提金最行,病親呈辭,慶尙監司狀啓,機張縣監李得養到任事,黃海監司還營事,慶尙監司狀啓,敬順王廟參奉金始鍊,令該曹差貼成送事,晉秀,讀奏全羅監司狀本,罪人韓昌壽物故事,平安監司狀本,罪人孫弼榮宣川府到配事,忠淸監司狀本,鴻山縣偸符罪人李應駿等,情節究覈馳啓事,慶尙監司狀本,金海府殺獄罪人朴渭昌,仍前訊推,期於得情事訖。上命啓下,書判付訖。上曰,檢詳,亦以口傳爲之乎?昇源曰,有口傳差出之例矣。命書傳敎曰,政府薦狀,待啓下檢詳,令該曹口傳差出。義浩曰,日前金吾草記,濟州判官趙敬日,拿來事,有待待命拿囚之命,而判官係是面看交代之窠,差代然後,始可待命云故,敢此,仰達矣。上曰,令該曹,差代,可也。出擧條上敎書九曰,久不見卿矣,近日病勢快勝否。書九曰,大體稍勝,而餘症未祛矣。上曰,相貌則勝前矣。仍命書傳敎曰,今夜弛禁。仍命退,諸臣以次退出。
丙辰四月初八日午時,上御重熙堂。右副承旨入侍時,右副承旨李晉秀,假注書具得魯,記注官安經心·金良倜,以次進伏訖。上曰,政官雖已開政,下批當待諡狀薦,議諡望,下批,在闕內與否,知入。賤臣承命出傳還入,以政官下直出去仰奏。命書傳敎曰,政官下直誤傳,更卽牌招諡望,使之下批。上曰,兩司牌去來催促知入。賤臣承命出傳。上曰,檢詳肅拜,催促,可也。仍命退,承史以次退出。
丙辰四月初八日戌時,上御重熙堂。坐直承旨入侍時,同副承旨鄭尙愚,假注書具得魯,記事官吳泰曾·金履永,以次進伏訖。上曰,諡望持入。賤臣承命出傳,諡望持入,上落點,命啓下訖。上曰,趙忠肅諡狀入之,可也。仍命退,承史以次退出。
上在昌德宮。停常參·經筵。
李書九啓曰,明日常參·經筵,取稟。傳曰,停。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,玉堂備員間,視事頉稟之意,敢啓。傳曰,知道。
李冕膺啓曰,左副承旨李肇源,今日不爲仕進,卽爲牌招,何如?傳曰,允。
傳于鄭尙愚曰,諸承旨持公事入侍。
李肇源啓曰,諡號署經事,命下矣。大司憲徐有臣,牌招啓辭未下,執義李城輔,掌令申史澳·鄭觀輝,持平朴柱遇俱在外,只有持平鄭㝡成一人,無以備員擧行,何以爲之?敢稟。傳曰,都憲及山林外,在外人許遞,前望單子入之,待下批牌招擧行,可也。
臺諫前望單子入之,掌令金星甲·韓用鐸,持平趙彦哲落點。
傳于李肇源,當該中官推考。
李書九啓曰,檢閱金履永,謂有身病,陳疏徑出,依定式禁推傳旨捧入之意,敢啓。傳曰分揀。
李書九啓曰,檢閱吳泰曾,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以檢閱吳泰曾,牌不進罷職傳旨,傳于李書九曰,只推。
以金鎰囚單子傳于李肇源曰,分揀放送。
李書九,以弘文館言啓曰,本館上番闕直,事甚未安,副應敎李明淵,旣有只推之命,與副修撰趙德潤,一體牌招,以爲推移入直之地何如?傳曰,允。
以副應敎李明淵,副修撰趙德潤,牌不進罷職傳旨,傳于李書九曰,只推,更爲牌招。
李晉秀啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
傳于鄭尙愚曰,明日當由逌瞻門,展拜景慕宮,該房知悉。
李書九,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李晉秀,以兵曹言啓曰,五衛將崔宅正,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李晉秀,以壯勇營言啓曰,平薪鎭僉使,以箇滿作闕出代,而本鎭新屬外營,爲日屬耳,凡事殆同草創,有難付之生手,舊僉使金就明,限軍務節制就緖間,姑令仍任,何如?傳曰,允。新除僉使李應器,承傳自別,而外營亦有所重,雖令仍任,豈可無故作散,分付該曹,待窠卽爲調用,可也。
平安監司李亨元疏曰,伏以,臣聞窮窘號天,疾痛呼父,此從古人臣遭罹憂患,而以告君父者也。今臣滓穢之累而眷顧愈摯,樗散之賤而爵位愈顯,至於今日西藩之命而極矣。然臣至苦之情,有倍於窮窘,至危之形,不止於疾痛,何者,一身雖不敢顧,而天寵終不可仰累,萬死雖不敢辭,而濫爵終不可竊據,則臣何敢貪榮戀寵,揚揚若固有之,而不號呼於天地父母之前哉?夫西臬之爲重於國家者,果何如也。冠八路之藩維,而掌錢刀穀帛之富,壯一國之鎖鑰,而統勁弓悍馬之士,苟非極一世之峻選,地與望俱高,才與器兼全者,決不可擬議於其間,誠以不如是,不足以致邊圉之彈壓,重方岳之事體耳。此其爲任也若是,而迺以我聖上日月之明,一朝而擧以畀之於千不當萬不近之一無似賤臣,臣於是始若夢寐,神精怳惚,終焉五內失守,直欲鑽地以入而不得也。嗚呼,臣之事我殿下二十餘年之間,天地之無私,而若於臣私之,雨露之不偏,而若於臣偏之,人或有因其地望,節次推遷,而臣則非我聖明特恩,何以致此?人或有抱其才具,多藉吹噓,而臣則非我聖明奬拔,孰爲臣地,孤弱無比,而惟聖明憐之,鈍劣莫甚,而惟聖明導之,臣非木石,糜粉圖報之衷,銘鏤肺肝,是以寤寐食息,而一念惟聖恩也,死生顚沛,而所恃惟聖知也。逮臣待罪湖藩,無一善狀,僨誤相繼,瘡疣百出,偏荷聖度,隨處曲庇,旣罷而屢仍,當遞而勉留,眷戀天地之恩,全昧危辱之機,以致人怒鬼猜,過福生災,遂一墜而陷於罔測,當是時也,擧世滋惑,而誰爲臣解之,同朝共恥,而誰爲臣惜之,惟聖上,照燭哀矜,拯拔洗滌,靡不用極,臣由是感激泣涕,不敢復引,所以有除輒膺,殆若無故,猥從大夫之後,少伸往役之義,而至若今者之命,死不敢冒承者,是豈但爲臣之故也哉?西藩爲任之重,臣旣悉陳于前,而今忽以如臣之無地望無踐歷,而又僇廢者,苟然充位,則西州吏民之瞠然相顧,莫不驚惑,猶屬餘事,竊恐世之重惜公器者。必皆曰,誤恩極矣,名器壞矣,而西藩之職,自此而輕矣。疑怒謗讟之轉極,又不知何等駭機,伏在何處,畢竟止於厚辱聖簡,重誤身命而已。臣雖愚迷譾劣,無所知識,其何敢蹈已覆之轍,處至盈之器,自招必至之災乎?所以下批有日,而臣旣不敢以藩任自居,則循常巽免之章,猶涉唐突,多日縮處,若無省覺,果然公議難誣,臺劾峻發,臣惟當兢惶蹙伏,恭俟體諒,之恩,而第此重有之縻銜,雖在一刻之間,有不敢容默,玆暴血懇,仰干崇嚴。伏乞聖明,諒臣危苦之情,亟命鐫改,以謝公議,仍賜斥退,以安賤分,不勝幸甚,臣無任云云。答曰,省疏具悉。義無必遞,卿其勿辭,斯速出肅。
大司成尹得孚疏曰,伏以梁鵜貽譏,從古所羞,豈意今日,匪分之職,難冒之榮,遽縻於臣身哉?臣以坑坎餘喘,自分爲聖世之棄物矣,特荷天地父母再生之仁,曲保之澤,七八年來,復廁仕籍,前後除命,皆出特旨,臣由是惶隕感激,不顧老馬爲駒之嫌,聞命輒出,惟以筋力奔走,爲一半分圖報涓埃之計,知臣者,量臣之迃愚而憂之,不知臣者,譏臣之冒沒而嗤之,臣亦非不自知而不暇恤焉,臣之情事,其亦戚矣。至於昨冬今春,諫長之職,係是淸顯,決非滓穢之賤,所可冒膺者,故欲以一疏,仰首哀號,而或以在外,卽蒙恩遞,或以違牌,遽承例勘,竟未得一暴情勢,私心悚蹙,尙今未已,忽於千萬夢寐之外,又承國子長除命,臣始焉驚惶,終焉慙忸,實不知措躬之所也。夫太學首善之地,元氣所萃,其所以導率禮讓,培植名節,責在長官,爲任不輕,苟非才行兼備,望實俱隆,決不可以當之,今乃以如許重任,遽畀之於千不近萬不似之賤品,其爲賢關之羞,名器之玷,當如何哉?顧臣只習帖誦句讀之業,全昧試場程式之文,年逾五十,倖占一第,其平生本末,固可知矣,況犬馬之齒?今已七十有四,本來鹵莽愚劣之姿,兼之以癃尩耄憒之狀,此非但通朝之所共棄,抑亦聖明之所俯燭矣,當此簡擇人望之日,銓家之議擬,已失難愼之道,而前望誤恩,豈不有傷於則哲之明乎?玆敢仰暴情實於崇嚴之下。伏乞天地父母,察臣疏語之非出飾讓,亟命鐫削臣新除職名,以嚴公器,俾安私分,千萬幸甚,臣無任云云。省疏具悉。爾其勿辭察職。
丙辰四月初九日寅時,上御誠正閣。諸承旨持公事入侍時,行都承旨李冕膺,行左承旨李書九,右承旨洪義浩,右副承旨李晉秀,同副承旨鄭尙愚,假注書柳台佐·具得魯,記事官吳泰曾·金致永,檢校待敎徐有榘,以次進伏訖。上曰,各房無公事乎?尙愚曰,平安監司李亨元上疏外,無他公事矣,命內下公事,書判付訖。有榘曰,日記已盡考出,抄啓文臣中,善書者,使之入來,分排書之乎?上曰,考出者當爲幾卷乎。有榘曰,似爲二卷矣。上曰,御製及諡狀之類,亦當考入,姑俟數日爲之,可也。上敎冕膺曰,重臣,近日何如?冕膺曰,耳聾近日尤甚矣。上曰,其他凡百,何如?冕膺曰,便作癃疾,苦歇無常矣。仍命退,諸臣以次退出。
上在昌德宮。停常參·經筵。
自開東,至卯時,有霧氣。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李書九啓曰,明日常參·經筵,取稟。傳曰,停。
李書九啓曰,去正月朔專經文臣武臣殿講,去二月朔文臣製述吏文製述,與當次殿講,更稟事命下,而來十一日,專經文臣殿講日次矣,敢稟。傳曰,期日在明日,武臣多帶,訓鍊院當爲進去,此啓辭置之,更待下敎取稟。
李肇源啓曰,大司憲徐有臣未肅拜,執義李城輔,掌令金星甲,持平趙彦哲在外,掌令一員,持平一員未差,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晉秀曰,大臣·備局堂上引見。
李書九啓曰,檢閱金履永,禁推傳旨,旣有分揀之命,卽爲牌招入直,何如?傳曰,還付注書。
傳于洪義浩曰,政官牌招開政。
傳于李肇源曰,左副承旨入侍。
李肇源啓曰,合辭方張之時,兩司無詣臺之員,事甚未安,今日政新除授兩司諸臺,竝待下批牌招,何如?傳曰,允。
傳于李書九曰,日前聞之,以畿邑守令,溫宮別隨駕,而事蹟略如朴泰均家藏,又若金履亨云,故議藥同參金德崙後孫,令內院該監知悉。俾渠拔身。
有政。吏批,判書沈煥之,參判黃昇源進,參議宋煥箕在外,右承旨洪義浩進。以金孝眞爲司諫,任長源爲掌令,鄭毅祚爲獻納,崔璧爲持平,申溆·李勉昇爲正言,李始源爲應敎,李東冕爲吏曹佐郞,尹愭爲兵曹佐郞,朴鼎元爲濟用判官,前縣監金養直,今加嘉善,加資事承傳,注書單,金履永還付事承傳。
兵批,判書具㢞進,參判李太亨病,參議李東馨入直,參知李義駿病,右副承旨李晉秀進。以金養直爲同知,金守儉爲五衛將,李華蕃·金處仁爲景福將,金鼎禹·韓光祚爲慶熙將,僉知單李命有,前副正金處純,今加折衝,加資事承傳,平薪僉使金就明,仍任事承傳,護軍閔台爀,司直鄭觀輝,申史澳,朴柱遇,竝單付。
傳于李肇源曰,前江原監司留待。
傳于李肇源曰,前江原監司入侍。
吏曹口傳政事,原州判官李協聖,楊口縣監洪養默相換。
李書九,以弘文館言啓曰,校理尹序東,朴吉源,副校理朴鍾淳,副修撰李翊模,旣有只推之命,竝卽牌招察任,何如?傳曰,允。
以校理尹序東,朴吉源副校理吳鼎源·朴鍾淳,副修撰李翊模,牌不進罷職傳旨,傳于李書九曰,只推。
傳于李晉秀曰,坐直承旨入侍。
兵曹口傳政事,副司果單金景勳。
兵曹以李敬懋爲右邊捕盜大將,李儒敬爲禁軍別將。
李晉秀啓曰,新除授右邊捕盜大將李敬懋,卽爲牌招,命召及大將牌傳令牌,傳授何如?
鄭尙愚,以內醫院意啓曰,故議藥同參金德崙後孫,令內院該監知悉。俾渠拔身事,命下矣。依下敎,故醫官金德崙曾孫金景勳,議藥同參,加設差下,令該曹口傳付軍職,冠帶常仕,何如?傳曰,允。
李晉秀,以御營廳言啓曰,今四月初十日,景慕宮展拜時,依兵曹節目,弘化門入直軍五十名,待標信除出,出番哨官丁麟泰,領赴于訓鍊都監都領陣,解嚴後還爲入直之意,敢啓。傳曰,知道。
李晉秀,以一所巡廳言啓曰,去夜初更五點量,犯夜人幼學咸杓,執捉依例移送秋曹之意,敢啓。傳曰,知道。
李晉秀,以二所巡廳言啓曰,去夜二更量,犯夜人幼學金觀淳,執捉,依例,移送秋曹之意,敢啓。傳曰,知道。
李肇源,以刑曹言啓曰,因一二所巡廳啓辭,去夜初更量,犯夜人幼學咸杓,二更量犯夜人幼學金觀淳等,移送秋曹事,命下矣。竝依更數,咸杓決笞三十度,金觀淳決笞五十度,放送之意,敢啓。傳曰,知道。
副校理吳鼎源疏曰,伏以臣於日前,伏見前正言南基萬之疏,以臣向日賓,筵,陳邪學之滋蔓,而語涉嶺之一字,作爲大案,滿紙論列,聲罪狼藉,臣於是,震懍駭惑,誠莫知其所以也。噫,今日之所謂邪學,其爲陷溺淪胥之憂,非比乎古之所謂異端者,豈有他哉?外雖假托以西洋謊誕之說,而若其諺書爲訣,互相傳授,誑誘小民,作爲嘯聚之淵藪,此實符水療病之餘術也,其爲切急之慮,必至之勢,誠有不可言者,非特蔑倫亂常,擧一世駸駸入夷狄禽獸之憂,在於方來而已,當此天災非常,聖心警惕之日,陰氣干陽之象,實爲邪說害正之應。故敢以草草所懷,粗效一日之責,第其湖·嶺之間云者,卽是風聞而泛論也。區區之憂,只在乎愚迷之類,被其誑惑,甘於慾利,涓涓炎炎,將至滔天燎原,而初何嘗念及議到於鄒魯之鄕,誦聖經服賢訓之衿紳士夫,則惟彼臺臣,憂憤攻斥,宜若同情,而乃反挺身自當,有曰如不欲生,有曰其所爲言,危且險矣。有曰所遭切迫,至以臣之一言,反爲召災之端,而以造言罔上等說,直驅之於罔測之科,殆若被斥於人,而逞憾反詈者然,噫嘻,痛矣。此何故也?我東之於西洋,天涯地角,萬里隔絶,而猶復妖書傳法,殆將遍行於畿甸·兩湖,則嶺之於湖,界壤相接,聲息相通,以若易惑之術,安知無愚夫愚婦之以諺傳習,如風傳之云者乎?此以若不嚴治而痛禁,期於拔本而塞源,則熾蔓之患,必將遍及於一國,奚特湖·嶺而止乎?且此術之始於京輦,惟彼士夫也,婦孺也,薰沐觀感於列聖朝以來培養作成之化者,顧何如?而猶且惑彼染他,已復如許,嶺南七十州,幅員亦云廣矣。其所染汚,安保其必無,而無則幸矣,有當嚴斥之不暇,則初無片言隻字之及於攻邪,乃於臣所懷,泛言湖·嶺之中,摘出嶺之一字,反作箚着自己之事,以爲力攻言者之資,此實常情之所不可曉也。且臺閣論事之許以風聞,自是美規,而責之以的見眞聞,律之以造言誣罔,古有是否,誠如彼言,除非目擊之事,將不得陳聞於黈纊之下,則臺閣風聞之規,從此絶矣,其爲後弊,當如何哉?至若危險召災之說,無非理外橫逆,誠未滿一哂,臣不欲呶呶多辯,以傷淸朝厚風,而第臣言行無素,愚戇多忤,尋常一言,受人蹈藉,抗顔榮塗,更無可論。且伏念臣之情私,又有所萬萬焦迫者,臣之九耋偏母,病轉沈痼,纔經換節,又値乖候,將攝失宜,宿症倍劇,臣方左右扶將,日夜熬煎,實無奔走供職之望,忽於此際玉署除命,固當竭蹶趨承,以伸叩謝之忱,而第臣踪地,萬無進身之路,召牌之下,再犯違傲,悚懍已極,而情私所迫,不避猥越,玆敢冒死控籲。伏乞天地父母,俯賜鑑諒,亟削臣職,以安私分,以快人心,千萬幸甚,臣無任云云。省疏具悉。爾其勿辭救護。
丙辰四月初十日卯時,上詣景慕宮。展拜入侍時,行都承旨李冕膺,行左承旨李書九,右承旨洪義浩,左副承旨李肇源,右副承旨李晉秀,同副承旨鄭尙愚,記事官柳遠鳴,假注書具得魯,記注官馬思人·金良倜,二直提學李晩秀,檢校直閣金勉柱,檢校待敎徐有榘,以次隨駕訖。上具翼善冠·衮龍袍,乘輿出永淸門。上曰,內局提調,勿爲隨駕,往于次對班,可也。賤臣承命出傳,出明政門。上曰,壯勇使,亦勿隨駕,先詣次對班,可也。賤臣承命出傳,由弘化門·逌瞻門,至降輿所,降輿,詣版位行再拜禮,入宮內奉審訖,還詣乘輿所,乘輿出逌瞻門,入弘化門,由集禮門·銅龍門·建陽門·協陽門,至降輿所降輿。上曰,次對隨入。賤臣承命出傳,上仍御熙政堂,諸臣以次退出。
丙辰四月初十日辰時,上御熙政堂。大臣·備局堂上引見入侍時,右副承旨李晉秀,假注書具得魯,事變假注書金鎰,記注官馬思人·金良倜,右議政尹蓍東,行上護軍金持默·沈頤之,行禮曹判書閔鍾顯,兵曹判書具㢞,行大護軍李敬懋,戶曹判書李時秀,吏曹判書沈煥之,刑曹判書李祖源,行護軍徐有大·李漢豐·徐龍輔,副應敎李明淵,以次進大訖。上曰,他承旨入侍。出榻敎鎰承命出傳,同副承旨鄭尙愚進伏訖。蓍東曰,霧氣不開,侵早展拜,回鑾後聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,一樣矣。蓍東曰,今番之雨,可謂得其時,而猶不足云矣。上曰,雨則喜雨,而朝霧不爲有害否?蓍東曰,牟麥尙未發穗,似無所害矣。上曰,次對爲之。蓍東曰,此統制使李得濟狀啓也,以爲臣營近益凋弊,漁場餘稅三千餘兩之歲收者,僅爲牽補於各樣需用矣。今則漁場,移屬各邑之後,邑屬之侵漁,有加於營校,而臣營需用之狼貝,益有甚焉。右沿魚場,還屬當否,請令廟堂稟處矣,本營需用之艱乏,在所當念,而漁場之移屬各邑,皆出於不得已也。今聞官屬侵漁,反有甚於屬統營時,至有民情之更願還屬,則欲除弊而移屬者,反爲厲民之歸,徒令統營,失其需用之資而已。事甚無謂,分付道臣,弊端之淺深,民情之去就,使之詳査論列,狀聞後,更爲稟處,何如?上曰,依爲之。出擧條蓍東曰,訓鍊大將李柱國上疏批旨內,水陸軍換定事,許令廟堂,稟處事,命下矣。取見其疏本,則以爲諸道之設置水陸軍兵,因其緩急,各爲其用,南人之慣於船,北軍之閑於騎,此其習熟之然,理勢之常,平時團束,皆取其長,而水營所管水軍,多在山邑,甚至有距水營三百里之遠者,名以能櫓,全昧操柁則臨急遠徵,將何所用,臣以爲水軍之在山邑者,陸軍之在沿海者,互相換定,則便宜之政,莫大於是爲辭矣。水陸軍換定之論,其來已久,而至于今不得釐正者,必有所由,如水陸軍番布之或有加減,卽其難處之一也。又況舟師所在,雖非沿邑,盡爲水營之管轄,今若換定,則水使不能節制於山郡者,亦不無掣肘之端,關問三南監司處,往復於各其道,而兵水使停當便否,論理報來,後更爲稟處,何如?上曰,依爲之。出擧條蓍東曰,今番別齎咨官公用銀,例自灣府帽稅條中,以錢三千兩代給而行期甚急,使渠受錢換銀,易致遲滯,昨年齎咨官行,亦以銀子出給之意,筵稟行會矣。今亦依昨年例,銀子一千兩,擇給之意,分付義州府尹處,何如?上曰,依爲之。出擧條上曰,箕伯事,何以處之乎?蓍東曰,疏論雖不深緊,而當之者則必撕捱矣。上曰,藩臣之被論而行公,前有其例乎?蓍東曰,藩任體重,關西則尤異於他藩任矣。上曰,若果難强,則卽許體諒,未爲不可乎。蓍東曰,一番申飭察任,似好矣。蓍東曰,平安監司李亨元,陳疏承批之後,尙不出肅,臺疏辭意,不至深緊,則其在事體,似不可一任其撕捱,令政院,卽爲牌招察任,何如?上曰,依爲之。出擧條蓍東曰,前江原監司李秉鼎,當不日納符矣,備堂還差,行都承旨李冕膺,文識才猷,宜參廟務,備堂差下,竝令察任,何如?上曰,依爲之。李秉鼎則仍察有司之任,可也。出擧條蓍東曰,前副提調尹行恁,還差,似好矣。上曰,當初此任,不可不謂太早,予以老其才而用之爲好矣。上曰,故相以四十仕,五十大夫之義,欲限年加資,四十前不得爲亞卿,五十前不得爲正卿,欲出擧條,而未及爲之,故相之言不可忘,而諡狀,亦不出,故相之此意,誰果知之乎?蓋近日躁競成習,年未三十,便有升緋玉之望,稍存年限,俾知老成之爲貴則,似好矣。蓍東曰,古者命官,自有年限,四十始仕,五十命爲大夫,卽禮經所載,臣聞前輩言,登科未十年而陞緋玉,則例引爲撕捱之一端,列聖朝官人,大抵多老其才而用之,氣象之弘遠,朝體之尊重,此其有助也大矣。今伏承聖敎,故相兪彦鎬,曾有朝臣四十前陞亞卿,五十前陞正卿,當爲難愼之奏,深蒙許可,將作爲一通文字,稟定規制,而未果矣。人臣立朝,上之所以器使,下之所以藉手,不外乎文學德量才猷,而出類拔萃之人,尙矣,當不在此例,若中人以下,則年少者,事或疎漏,老成者,譽多周密,至於卿宰,則進之於方物出謀發慮,而爲服官政之職也。古聖人之命爲大夫,許以中身者,必有定限之微意。故相之欲建白修明,聖上之追念而將成就之者,臣不勝感歎。今臣所達,實出於闡發其願忠之誠,對揚我熙載之治,以爲區區報效之道,銓臣今方登筵,伏望歷詢而特賜處分焉。上曰,吏判亦陳所見,可也。吏曹判書沈煥之曰,自上爲念近世廷臣才學未成,躐進無漸,而因作風俗之第一痼弊,今引故相兪彦鎬所奏之言,特詢大臣,欲以禮經四十始仕,五十命爲大夫之義,倣爲定制,俾後進之臣,老其才成其器,以備國家需世之用,是誠聖德宏謨,所以敦俗救弊之大端也。相臣所陳之語甚好,惟在聖明審擇用中,以爲一副當規模矣。上曰,故相之言,不忍忘矣,卿言尤好,以此出擧條,作爲憑信之資事,載之政府廟堂銓曹掌故,可也。出擧條持默曰,軍服定制,仰認德意,而緞紗之冬夏異宜,在所難禁,且令前之各已備置者,亦難一切禁止矣。上曰,此非作爲一定之制者,而有單件者,冬夏通着,亦何必不可乎?敬懋曰,臣意則自初以爲不必定以一制,只令隨力服着,則軍校之紗緞,不期禁而自禁矣。上曰,近日奢侈成一弊風,緞紗之隨時換着,力不足者,必皆具備,別軍職宣傳官,近侍也。自渠輩,若祛侈習,則自然下效,予意如此而已,非謂夏必服緞,冬必服紗也。朱笠之色,古則非純朱,俗所謂蟹卵色是也。塵汚雨渝,不甚變色,此若復舊,則可謂祛移省費之一端矣。漢豐曰,古則以象毛爲之故,性堅支久,近則皆以驄毛爲之故,性軟易破矣。敬懋曰,驄毛我國所産象毛,彼地所出,恐未知其反不爲弊也。上曰,卿等問其便否,而申飭於所造之邑,可也。鍾顯曰,頃因右相筵奏,元陵位田之在於楊州·驪州者,以火巢外近處他衙門田土,從便換給事,命下矣。本陵近處,雖有糧餉廳摠戎廳屯田,而結數旣不相稱,民情亦有難便,聞兵曹所屬驛位田之在火巢外者,其數頗多,就此中以十三結零,換給於陵軍,使之就食居生,專意使役,恐爲便好。故敢此,仰達矣。上曰,依爲之。出擧條㢞曰,庚辰年溫泉行幸時,陪從人中東里僉使郭惇恒,以挾輿軍隨駕,恩資後除同知,而牛峴僉使金雲瑞,亦以陪從人,加資同知後,因特敎仍任本職矣。郭惇恒,均是隨駕軍蒙恩,則似當一體仍任本職,故敢此,仰達矣。上曰,依爲之。出擧條㢞曰,纔因京畿監司金文淳所啓,畿營前石橋改築物力,以戶料兵布,磨鍊疏鑿軍丁,自兵曹從所入劃送事,陳達蒙允矣,在前石橋之新造改築時,木同兵布間上下,而至於疏鑿軍價,元無上下之例,當此經費不敷之時,猝難許施,置之,何如?上曰,依爲之。出擧條㢞曰,訓鍊院修改已畢,節目將啓下云,而能麽兒郞廳,當與本院官員,交替入直矣,能麽兒廳旣罷,則自當不入於兵曹省記中,一依訓鍊院例,自吏曹,修入省記,何如?上曰,依爲之。出擧條敬懋曰,能麽兒廳,合屬於訓鍊院,揭板院壁事,已承下敎矣,本院今旣重修,能麽兒郞廳四員內,二員以習讀兼差,而權知參軍以下,輪直之規,旣以疎忽於守直之故,勿令入直,則習讀與奉事,無異,一體安徐,輪番,只令實郞廳二員,與訓鍊院郞廳,輪回入直,員役,竝與本院吏隷,通同使役事,節目啓下,以爲揭壁遵行之地,何如?上曰,依爲之。出擧條敬懋曰,能麽兒廳合屬於訓鍊院事,今旣定奪,堂上何以區處乎?上曰,大臣之意,何如?右議政尹蓍東曰,能麽兒講本,自抽栍爲之,以三軍門中軍輪回爲試官,與文官之朔書試官,大同而小異,今不必別作名目,三亞將之輪回考講,依前擧行,而處所則訓鍊院爲之,似好矣。上曰,依爲之。出擧條明淵曰,政院日記,事體緊重,備記晟代之事將爲來許之傳,而臣近因考校之役,得見日記,則年來堂后官所修正,多不致愼,記事之草率,筆畫之荒麤,擧不成說,甚至有吏輩代書,魚魯半雜者,臣意則,定以五日爲一次修納之限,吏禮房承旨中,主管考準,若有代書與胡草漏落之事,隨卽請勘,俾無如前錯亂之弊,似好故敢此,仰達矣。上曰,申加嚴飭,俾有實效,可也。命書傳敎曰,四聖筆蹟,受賜本取來奉翫矣,渠家,不但世醫,自有勞勣,而且況受賜御筆於四朝,事甚稀貴,況昔年出入之醫官,而今聞有其孫,尙未復職云,故首醫金履亨孫前察訪金樂祖,令該曹,復職調用,因此又聞之,前縣監金養直,今番赦典,以禁錮不入渠之老職後,追榮尙不爲之云,罪名蕩滌,令該曹,付實職給祿追榮,俾卽下批。仍命退,諸臣以次退出。
丙辰四月初十日申時,上御誠正閣。前江原監司入侍時,左副承旨李肇源,記事官柳遠鳴,記注官金良倜,記事官吳泰曾,前江原監司李秉鼎,以次進伏訖。上曰,前東伯進前,秉鼎進前。上曰,卿之今行,將毋上來乎?秉鼎曰,將毋上來矣。上曰,卿之在任,已過周年乎?秉鼎曰,恰爲十朔,而幸得便養,莫非聖恩所賜矣。上曰,關東民事,近果何如?秉鼎曰,昨年登稔,民皆安樂,試以今春麥農言之,雖或有凍損處,而不至大段痒損,庶有免歉之望,民情以是慰滿矣。上曰,列邑諸弊,亦如何?秉鼎曰,大體土瘠民貧,而杆城一邑,每貽重宸東顧之憂矣,近來頗得蘇安矣。上曰,戶簿額數,比於癸卯,則何如?秉鼎曰,戶數稍加於其時矣。上曰,蔘政何如?秉鼎曰,別無弊端矣。上曰,原營之置中軍,果甚得宜云,此果然乎?秉鼎曰,中軍之新置,誠爲緊要矣。上曰,近來緝盜之政,亦有實效,而別無竊發之患耶?秉鼎曰,初無此等之弊矣。上曰,海戶宿弊何如。秉鼎曰,聖恩漸海,海戶爲弊之端,近多革祛,且因通川·歙谷兩倅之善治,中間流亡之戶,稍稍還集,誠爲之幸矣。秉鼎曰,原州判官李協聖,營下之邑,才難堪任,爲民事誠悶然矣。命書榻敎曰,原州判官李協聖,道內守令,令該曹口傳相換,仍令除朝辭赴任。秉鼎曰,臣於昨夏陛辭前席,以松政一事,略有所陳達,到營以後,非不極意嚴防,而最是嶺民偸斫,其禁無路,月前安東偸斫兩木商,雖已執捉,邊配,若不別般定式,則無以嗣後痛懲,臣意則嶺民偸斫人,現出之邑,若自該邑報本營,則功過相準,置而勿論,若自本營先捉,則當該守令,啓聞論罪,而嶺南本道,不可異同,本道列邑,亦爲一體定式,則似有禁戢之實效,故敢此,仰達矣。上曰,依爲之。出擧條秉鼎曰,曾在辛亥年,以內司京司奴婢逃老故代定事,飭敎截嚴,其時道臣尹師國,已有狀聞。故臣果不以爲慮矣。頃因湖西御史鄭晩錫所奏,又伏承諸道竝飭之聖敎。故臣始關問列邑,則太半未及釐正,驚怪之極,連加申飭。今則幾盡代定,而至於原州·橫城兩邑,尙多未頉,萬萬惶悚,自備局行會於新道臣,以爲列邑奴婢,一一釐正,道比摠後,修成冊啓聞之地似好,故敢此,仰達矣。上曰,依爲之。出擧條秉鼎曰,楡岾寺,昨冬改葺,而丹雘蓋瓦土役,待春和畢役之意,曾已啓聞,今月望前,當爲了役矣,監董營裨及土校之賞加,已有年前長安寺已例,故敢此,仰達矣。上曰,依爲之。出擧條秉鼎曰,楡岾寺,今方畢役,而神溪寺,旣因所重,纔有春曹行會,故營邑已始拮据,而空名僧帖一百張,依昨年楡岾寺例,下送於道臣處,使之趁秋前營建,則事甚便宜,故敢此,仰達矣。上曰,依爲之。出擧條。秉鼎曰,關東詳定,曾以備局句管穀五萬石取用,而年年加下,蕩無餘儲,故昨年前道臣李勉兢,以各衙門加分耗,取用之意,啓聞蒙允,而但加分耗則其數不夥,詳定則逐年加下,雖以臣之在營時言之,兩等加下幾至二萬兩,如過明年,則元分耗及元穀,次次犯用,關東一道,其將無還穀而後已,此與尋常弊端大異,臣晝宵商度而未得長策,說弊則易,救弊則難者,正道此也。下詢大臣及諸備堂,從長通變,恐不可已故,敢此,仰達矣。上曰,依爲之。出擧條秉鼎曰,本道監司,每年別備,例爲百石穀,而其中皮稷,每爲五十石,今則已至數千石分還之際,甚爲民弊,自今年,營倉別備條中,皮稷名色,下詢大臣,準折作米,公私無妨,故敢此,仰達矣。上曰,依爲之。出擧條命秉鼎,先退,命肇源書玉堂,吳鼎源疏批。仍命退,承史以次退出。
丙辰四月初十日申時,上御重熙堂。坐直承旨入侍時,同副承旨鄭尙愚,記事官柳遠鳴,記注官金良倜,記事官吳泰曾,以次進伏訖。上命書傳敎曰,向見龍虎營禁軍口傳啓目,欲爲處分,而事近屑越,置之,後因大臣言,重推,使之問于諸將臣處之,今又有追啓之口傳,名數亦多,今則尤異於初啓目時,擧措極爲駭然。査問龍虎營,雖以大臣擧條前,已爲口傳發明云,而大臣筵奏後,係是上聞之事,則不待問議決處,更入啓目,豈成說乎?不可區別,令前令後,禁軍別將柳孝源罷職,口傳則別將雖爲之,啓目則判堂,皆主管,兵判事亦可謂不審當該判書,從重推考。上曰,右捕將出代間,左捕將兼察,牌招聽傳敎。出榻敎命退,承史以次退出。
上在昌德宮。停常參·經筵。
自人定,至十二日開東,灑雨下雨,測雨器水深六分。
李書九啓曰,明日常參·經筵,取稟。傳曰,停。
李書九啓曰,來十六日,日次儒生殿講日次矣,敢稟。傳曰,爲之。
李書九啓曰,來十六日漢學殿講日次矣,敢稟。傳曰,爲之。
李肇原啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
傳于鄭尙愚曰,諸承旨持公事入侍。
傳于李書九曰,左承旨入侍。
備邊司薦望,朴宗甲爲平安監司。
洪義浩啓曰,吏曹郞廳來言平安監司下批政事取稟。傳曰,當日爲之。
李肇源啓曰,合辭方張之時,兩司無詣臺之員,事甚未安,今日政新除授臺諫,竝待下批牌招,大司憲徐有臣,一體牌招,何如?傳曰,允。
有政。吏批,判書沈煥之進,參判黃昇源,參議宋煥箕在外,右承旨洪義浩進。以崔重圭爲司諫,鄭觀輝爲獻納,李基慶·尹涵爲正言,李祖承爲禮曹參判,李宗烈爲監察,洪章輔爲尙衣別提,平安監司單朴宗甲,書題單,白宗爀。
兵批,判書具㢞,參判李太亨病,參議李東馨入直進,參知李義駿病,右副承旨李晉秀進,同知金守儉·李華蕃·金處仁·金禹鼎·韓光祚,護軍趙尙鎭·李亨元,副護軍金處純,竝單付。
以吏批政官書啓,傳于洪義浩曰,在外參判許遞,前望單子入之。
吏曹參判前望單子入之,洪明浩落點。
以漢學殿講應講文臣,已講習未講習區別,書入別單。傳于李書九曰,未講習者,若是夥然,殿講退定於念晦間,各別嚴飭於在京之人,皆令能講於限內後,令槐院草記。
以忠淸監司林濟遠狀啓,槐山郡民家失火事,傳于李冕膺曰,方春民勢,極爲矜悶,嚴飭邑宰,使之斯速結構,燒火恤典,亦卽分給,俾無失所之弊事,回諭。
傳于李晉秀曰,坐直承旨入待。
鄭尙愚,以弘文館言啓曰,校理尹序東·朴吉源,副校理朴鍾淳,副修撰李翊模,旣有只推之命,竝卽牌招察任,何如?傳曰,允。
以校理尹序東·朴吉源,副校理朴鍾淳,副修撰李翊模,牌不進罷職傳旨,傳于鄭尙愚曰,只推。
司諫崔重圭啓曰,臣之待罪臺閣,九年于玆矣,前後膺命,皆出黽勉,有百愆尤,無一善狀,不稱之實,難冒之義,略暴於屢度避辭,顧安敢復事煩瀆,而向來草草一啓,適在倉卒,率爾句語,差欠稱量,若論不審之失,臣固自知,而至於大臣附啓辭疏,以臣爲說,再三論斥,有非尋常規警,臣不勝瞿然之至,而擬律之違例,原啓之議停,事件各殊,則乃以後來之層節,一竝歸咎於臣身,臣安得以無惑也。以此以彼,如臣孤畸之蹤,豈敢自處言官,復廁臺端乎,請命遞斥臣職。答曰,勿辭。
李肇源啓曰,司諫崔重圭,一日再啓煩瀆,退待物論之意,敢啓。傳曰,知道。
李晉秀,以兵曹言啓曰,今日武臣賓廳武經講書時,禁衛營哨官李得重,三略不通,推考警責何如?傳曰,允。
李晉秀,以兵曹言啓曰,卽接平安前監司金載瓚移文,則依傳敎,平壤人咸戴一子前忠壯將正禧,閑良正祜,給馬上送云,而正禧兄弟,今已上來矣,敢啓。傳曰,使之待令,可也。
李晉秀,以備邊司言啓曰,卽見全羅監司徐鼎修狀啓,則以爲本道穀簿,纔經大賑,原數不敷,耕種糧資,專靠公穀,而糶穀已盡,排比無路,列邑所在原還餉留庫中,依近例特許量宜加分事,請令廟堂,稟旨分付矣。夏節已屆,農作方殷,年年加分之請,不但爲本道已例,今年他道之狀請,已皆許施,今何可持疑於歉餘,民窘穀物不敷之時乎?加分事,依請施行,待畢糶,實數登聞之意,分付,何如?傳曰,允。
李肇原,以義禁府言啓曰,忠淸監司林濟遠啓本,據刑曹回啓內,鴻山縣監金思䄷,令該府,拿處之事允下矣,金思䄷,時在任所云,依例發遣府羅將,拿來何如?傳曰,允。
行都承旨李冕膺疏曰,伏以臣於昨日,伏奉籌堂差下之命,臣惝怳恧蹙,罔知攸措。仍伏念臣姿本魯下,文質無當,自知不合於淸朝器使之末,而通籍十年之間,偏蒙雨露之澤,驟躋卿月之班,內外踐歷,罔非踰濫,居常憂畏,如集于木,至若籌司提擧,爲任至重,其責甚大,參聞廟謨,與議邊務,苟非才識俱優,望實相副,則其爲濫竽也決矣。歷數前後,豈或有若臣之空疎譾劣者,苟然充數,晏然承當也哉?且況臣父,方帶是任,父子之竝居一司,揆以公格,旣罕其例,參之私義,尤爲不安,在前如臣處地者,無不力辭乃已,則此實臣不可出之鐵限,旣無冒膺之勢,益切虛縻之懼,玆陳短章,仰瀆崇嚴。伏乞聖慈,俯賜諒察,亟解臣籌司兼任,以幸公私焉,臣無任云云。答曰,省疏具悉。卿其勿辭行公。
丙辰四月十一日卯時,上御重熙堂。諸承旨持公事入侍時,左副承旨李肇源,記事官柳遠鳴,記注官金良倜,記事官吳泰曾,以次進伏訖。上曰,該房公事幾度。肇源曰,啓本一張矣。上曰,入侍則以諸承旨持公事書出乎?肇源曰,然矣。肇源讀奏江原監司徐有防啓本,罪人金啓澤,金化縣到配事。命書判付,仍命肇源先退。上曰,左承旨入侍。賤臣承命出傳,左承旨李書九進伏。上曰,近因多事,未及從容召接,詳問湖南民事矣,珍島邑事,幾年可以蘇弊乎?書九曰,再昨秋歉荒,大抵挽近所無,而昨年以後,屢煩蠲恤之惠澤,卽今民勢,雖未知何如?而年限則未敢預期矣。上曰,麥事何如云耶?書九曰,湖南專種秋牟,左道山郡若而處,或種春牟,而近聞本道消息,右沿茂長以下諸邑,僅免大無,而其餘則皆將判歉云,誠甚悶然矣。上曰,麥事又如此,豈不悶甚乎?書九曰,牟還似難準捧矣。上曰,然則勢必以作租爲請矣。書九曰,此外,雖無他策,而秋成姑難預知,民事貴在備豫,作租亦不過紓力之計而已,況今耽羅移粟之後,一路穀簿,漸益枵然,是尤悶念處矣。上曰,羅里浦倉,若在臨陂,則移轉之弊,或不至如此乎,羅里穀之耗縮,專由於涼藿之不能準輸,卽今未捧條,果爲幾許耶?書九曰,甲寅移轉後,涼藿則因本牧狀請,旣有停退之命,其前則,別無未收條矣。大抵該倉在臨陂時,地方官主管,故積弊漸生,穀簿太縮,近年則,自監營句管矣。丁未因濟州武臣金貴澤所懷,始移羅州,而其實則羅浦穀,有名無實,卽今會付者,未滿千石,而此亦年前道臣鄭民始,爲營邑監色放料之資,以常賑穀,報京司劃付者也。又有監營句管添船價條,通稱羅浦穀,其數爲數萬石,而此則每年耗條,或移作蕩債,各有需用之處,移轉則無年不有亦將有難支之慮矣。上曰,卿在任幾朔。書九曰,二十三朔矣。命書傳敎曰,旣問大臣,其在禮使之道勢難强迫,平安監司李亨元許遞,其代,今日議薦。仍命退,承史以次退出。
丙辰四月十一日酉時,上御重熙堂。坐直承旨入侍時,右副承旨李晉秀,記事官柳遠鳴,記注官安經心,記事官吳泰曾,以次進伏訖。上曰,前忠壯將咸正禧入侍。出榻敎上曰,正禧兄弟,進立階上。敎正禧曰,爾兄弟之年幾何?正禧曰,臣之年三十九歲,臣弟正祜之年,三十四歲矣。上曰,爾之曾經職名,詳奏,可也。正禧曰,曾爲訓鍊都監別軍官,因經巡將·忠壯將·恃寨僉使矣。上曰,爾之父名,進奏,可也。正禧曰,臣父之名,戴一矣。晉秀曰,聞正禧言,有其時日記持來者矣。上曰,捧入,可也。上覽訖。敎正禧曰,爾家曾於何時,居于此土乎?正禧曰,臣之曾祖,自遂安移來此地,臣父因爲土校矣。上曰,爾於東平君爲嫡長孫乎。正禧曰,臣非嫡長,而嫡長則在於長湍地,見方爲月令,忠義矣。上曰,今見故蹟,予心愴昔,無以爲懷,以汝爲別軍職,留住京中,恪勤奉職,可也。仍命正禧等先退。命書傳敎曰,前忠壯將咸正禧,卽佐理功臣東平君禹治之後也。流落邱墓之鄕,近始得官職,而此人豈若此之人乎?尤爲奇異者,昔年陪從,在於此月此日,奉考受賜文蹟,予將何以爲懷,渠則以支派,雖不承襲封君,東平嫡長見在月令忠義云,只以渠先家世言之,亦是班族,何官不爲?咸正禧,爲先特差別軍職,守令營將中,待窠差遣事,分付兩銓,其弟正祜,令該曹,優給回糧下送,令道臣,先差鄕將官,以爲次次拔身收用之地事下諭于道臣。敎晉秀曰,書報御將咸正禧,自御營廳,買給家舍於御將家近處,隨事指揮,可也。晉秀曰,史官座目單子,兼春秋姓名,誤書捧納,臣不勝惶恐。上曰,當該注書,推考,可也。仍命退,承史以次退出。
上在昌德宮。停常參·經筵。
李晉秀啓曰,明日常參·經筵,取稟。傳曰,停。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,諸承旨持公事入侍。
以校理尹序東·朴吉源,副校理朴鍾淳,副修撰李翊模,牌不進罷職傳旨,傳于洪義浩曰,只推。
傳于鄭尙愚曰,同副承旨入侍。
承旨前望單子入之,洪義榮落點。
洪義浩啓曰,新除授承旨洪義榮,資是嘉義,都承旨李冕膺資是嘉善,座次有違格例,何以爲之?敢稟。傳曰,勿施,前望單子入之,待下批牌招察任。
承旨前望單子入之,李亨元落點。
李晉秀啓曰,五衛將金守儉,資是折衝,當付僉中樞,而昨日政,誤以同中樞,書入啓下矣,原單子,改付標以入,臣之矇然捧入,不勝惶恐,而當該兵曹堂上,不可無警,推考何如?傳曰,允。
兵曹,吳載徽爲禁軍別將。
兵曹口傳政事,同知單咸正禧。
洪義浩,以弘文館言啓曰,校理尹序東·朴吉源,副校理朴鍾淳,副修撰李翊模,旣有只推之命,竝卽牌招察任何如?傳曰,允。
以校理尹序東·朴吉源,副校理朴鍾淳,副修撰李翊模,牌不進罷職傳旨,傳于洪義浩曰,只推。
鄭尙愚,以兵曹言啓曰,同知中樞府事張翼瑞·金世鼎·張天翼·金振兌·鄭興僑·崔之宗·安時佐·曺潤寬·申楫·朴泰儀·金海潤·李東建·崔道涵·金仁宅·朴昌禧·崔重顯·金斗彬·李元盛·延就近·河泳·朴商根·孫景輝·金命淑·康聖彦,僉知中樞府事金希鳳·林義培·池德成五衛將金再禧·金鼎宅·朴萬春,景福宮衛將崔奎漢·李相禧·金福興·金弘兌·黃載慶·黃載性·千世翊·宋春弼·朴昌華·林復起·吳復一·田得春·盧景曄·李東馥·許胤·方壽正·康弼俊·千萬起·金鳳伊·朴希文·方性直·方起正·鄭致燁·鄭雲寬·文載渭·申在郁,依傳敎減下之意,敢啓。傳曰,知道。
李晉秀,以均役廳言啓曰,卽見咸鏡監司趙宗鉉所報,則以爲近來漁業,漸不如前,永興全一境,無一坐設置,德源六十九坐,不足云者,極涉怪訝,別遣摘奸,果如邑報,稅錢措徵無處,若不趁今矯救,則南北海津,勢將無揮罹防簾而後已,德源六十九坐,永興三十九坐,特爲減稅云矣。近年以來,各道漁鹽船稅之歲漸減縮,誠甚可悶,而今此兩邑減稅,殆近千兩,一報請減之若是夥多,前所未有,元山失火之後,漁業雖云凋殘,近聞南關之洪原,定平,北靑等邑,漁利比前稍優云,營邑固當着意照管,此邑雖減,移增於彼邑,而每有減稅之請,無一增額之報者,殊非對揚之道,且以兩邑言之,年前設置之處,雖有廢棄之境,守令若能躬自檢察,勸奬浦氓,則豈至失業白徵之弊乎?今則旣云白徵,特爲依所報減稅,待秋稅收捧,搜得新加,必準前摠之意分付,而兩邑守令,不可置而勿論,當該德源府使,永興府使,自本道指名現告,竝令該府,拿問嚴處,該道臣,不善檢飭之失,亦不可無警,推考何如?傳曰,允。
李晉秀,以訓鍊都監言啓曰,卽接集春營入直哨官鄭牒報,則去夜二更量,有一白衣人,臥於直所近處宮墻下,故仍爲執捉,考其號牌,則進士李正容,而泥醉莫問其犯夜委折,今始有省覺故,問之,適入泮中,酒後犯夜云矣。進士李正容,移送秋曹,而莫重宮墻近處,犯夜人,固當登時馳報,而稱以未知其委折,如是晩報者,事極駭然。哨官鄭,決棍汰去,臣亦有常時不能檢飭之失,惶恐待罪之意,敢啓。傳曰,泮村民家,與集春營舍,甍桷接連,不可以犯夜論,近來無論朝官士子,酒戶太窄,未聞酩酊風流,此儒生,能知酒趣,極爲可嘉,自軍餉色,題給酒債米一包,以示醉之以酒,以觀其德之意,卿及哨官,竝勿論,以此知悉,可也。
以水原留守趙心泰狀啓,都廳李儒敬,除拜禁軍別將,令該曹,稟旨變通事,啓下兵曹爲旀。都廳李儒敬,禁軍別將之任,今姑改差,仍令差代,卿其知悉事,回諭爲良如敎。
弘文館副應敎李明淵,修撰金履喬等箚曰,伏以司諫崔重圭,以臣之待罪臺閣,九年于玆矣,前後膺命,皆出黽勉,有百愆尤,無一善狀,不稱之實,難冒之義,略暴於屢度避辭,顧安敢復事煩瀆,而向來草草一啓,適在倉卒,率爾句語,差欠稱量,若論不審之失,臣固自知,而至於大臣附啓辭疏,以臣爲說,再三論斥,有非尋常規警,臣不勝瞿然之至,而擬律之違例,原啓之議停,事件各殊,則乃以後來之層節,一竝歸咎於臣身,臣安得以無惑也。以此以彼,如臣孤畸之蹤,豈敢自處言官,復廁臺端乎?引嫌而退,擬律雖係違例,發論原出公議,不可以此,輕遞言官,請司諫崔重圭出仕,取進止。答曰,省箚具悉。處置事依施。
丙辰四月十二日卯時,上御誠正閣。諸承旨持公事入侍時,行都承旨李冕膺,右承旨洪義浩,左副承旨李肇源,右副承旨李晉秀,同副承旨鄭尙愚,記事官柳遠鳴,記注官金良倜,記事官吳泰曾,檢校直閣金勉柱,以次進伏訖。上曰,各房公事,以次進奏,可也。冕膺,讀奏咸鏡監司趙宗鉉啓本,北靑府反庫事,晉秀,讀奏江華留守金履翼狀啓,春等都試居首沒技人,開坐事,肇源,讀奏咸鏡監司趙宗鉉啓本,罪人金貴奉,明川府到配事。義浩曰,吏房無公事矣。尙愚曰,工房無公事矣,命竝先退,命冕膺·晉秀·肇源,分書判付訖。仍命退,承史以次退出。
丙辰四月十二日午時,上御重熙堂。同副承旨入侍時,同副承旨鄭尙愚,記事官金履永,記注官金良倜,記事官吳泰曾,以次進伏訖。上命書傳敎曰,不爲仕進承旨許遞,前望單子入之,待下批牌招察任。命書榻敎曰,前假注書吳泰曾,仍察廳任。仍命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,明日再明日,順陵忌辰祭齋戒·正日相値,視事頉稟之意,敢啓。傳曰,知道。
李肇源啓曰,合辭許久闕啓,事甚未安,除在外外,兩司未肅拜人員,竝卽牌招,何如?傳曰,允。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晉秀啓曰,臣晉秀,以入直禁軍戎器點考,進去下直之意,敢啓。傳曰,知道。
李冕膺啓曰,左承旨李亨元,今日不爲仕進,卽爲牌招,何如?傳曰,允。
李晉秀啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意,勞問則,亦皆好在云矣,敢啓。傳曰,知道。
李肇源啓曰,大司憲徐有臣牌不進,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李晉秀啓曰,來十八日,專經武臣殿講日次矣,敢稟。傳曰,爲之,專經文臣殿講,同日爲之,處所,便殿爲之,可也。
洪義浩啓曰,日次儒生殿講,十六日爲之事,命下矣。處所,以何處爲之乎?敢稟。傳曰,便殿爲之,凡事皆有闊狹之造化,幺麽講製之分試,何必守之堅如金石?且況弦韋之政,不可不施,今番則,學生之應講者,應試,生進之應製者,應講,而五十以上面講,四十以下背講,六七十勿論,講章不通者,付之泮長,其卷能讀後,使之草記,日次講之創式,異於節製之近始爲之,以是日次講,直赴殿試,無過三人,載在法典,製述居首者當賜第,試官則以講試官通用,如是下敎之後,初不講習之人,使之應講於三日之內者,殊欠懋實之道,退行於十四日,可也。
傳于洪義浩曰,諸承旨持公事入侍。
傳于李肇源曰,當該司謁,令攸司科治。
李肇源啓曰,正言李基慶,出肅之後,不爲傳啓,直爲出去,事甚未安,推考驚責何如?傳曰,允。
傳于李冕膺曰,都承旨入侍。
兵曹,李明運爲摠戎中軍。
傳于李晉秀曰,軍士房承旨入侍。
傳于洪義浩曰,坐直承旨入侍。
以江原監司徐有防狀啓,奉朝賀金鍾秀,歷入五臺山緣由馳啓事,傳于李肇源曰,卿能無擾作行,將尋五臺之勝云,可知在途筋力之益勝,爲卿深幸,何當轉向內山,此意成送有旨,令道臣,傳致大臣行中。
洪義浩,以吏曹言啓曰,贈諡忠肅公李晩成延諡,今月十七日,定行於高陽地云矣,敢啓。傳曰,知道。
李晉秀,以兵曹言啓曰,卽伏見忠淸監司林濟遠狀啓,則因兵曹啓下關,道內列邑宣薦出身年久者搜訪,而木川居出身柳顯秀,年六十一,癸巳登科,乙巳宣薦云矣。取考榜目薦記,則登科年歲薦目,果爲的實,而應薦取才未越,不當擧論,置之,何如?傳曰,旣有特敎搜訪之命,則何論備六兩片騎芻取才與否乎?先付一內,招見後收用,可也。
李晉秀,以訓鍊都監言啓曰,謹依草記批旨,犯夜被捉進士李正容處,酒債米一包,題給之意,敢啓。傳曰,知道。
判府事李命植疏曰,伏以臣於所帶之職,陳懇乞解,凡幾遭矣,短籲長號,殆成月課,夫以老誖之狀,累瀆淸燕之覽,臣雖至迷極頑,豈不知其萬萬惶猥,而猶不之止者,豈非以情有至切,勢所不已而然耶?噫,臣人本無似,病在難醫,官名之要重,簿書之鞅掌,有非癃廢老朽所可强,而秪緣寵命之隆摯,遂致重任之蹲仍,感激靡措,殫竭爲期,拚死承當,出處郞當,進退無據,已矣莫說,到底窒礙,一任排笮,亦不暇恤,荏苒日月,居然爲三歲之久矣。今則楡景已迫,縷喘益危,聽聞全塞,而藥餌靡效,事務叢委而酬接極艱,昔之所省錄者,十失八九,前之已擧行者,動致遺忘,昏昏床褥,頓沒生意,比諸冬春,又不知落下幾層,眞所謂月異而時不同者,如是而安能奮勵其已頹之筋骸,抖擻其漸耗之神精,參軍國之重務而商論得失,管錢穀之鉅簿而考校出納乎?以若形樣,任彼職事,伈伈泄泄,不知變動,則早晩僨誤,大小狼狽,不待乎燭照龜卜,而知其必無幸也。臣之一身罪戾,有不敢恤,而其奈公務之自歸曠廢,國計之靡所料量,何哉?臣爲是懼,寸心如灼,夙宵憧憧,忘寢與食,憂恐懍蹙,不直爲情勢之本自危臲,蹤跡之日益畸苦而已。臣伏奉前疏批旨,八字褒嘉,惶恐感結,繼以抑塞,固不敢更事煩聒,而竊念君臣之間,理有相孚,誠或有感,臣不更言,雖以聖上天地於臣,父母於臣,亦何由曲察其懇,必從所欲也。況今病狀,當此換節,益無餘地,玆敢冒陳短章,復申前說,語雖涉於支離,情可見於悶隘。伏乞聖慈,特垂矜念亟命遞改臣兼綰諸任,俾公而無瘝官之歎,私而逭僨事之罪,則山恩海渥,臣當隕結,以爲報也,休致之請,猶屬分外,有不可望矣,臣無任云云。答曰省疏具悉。過矣,卿其勿辭行公。
平安監司朴宗甲疏曰,伏以,臣以村則樗櫟之散也,以踪則滓穢之賤也,揣分量能,夫豈有復通朝籍?致用當世之望,而天地再造之澤,淪肥浹髓,拯拔而奠安之,翦拂而薰沐之,數年之間,遽躋宰列,臣仰感宸衷之記舊,俯懼冥升之招災,焦火凝氷,交戰心曲,然猶稍自慰幸者,天曹非分之銜,從此永謝,謹守拙分,優游散秩,時得奉耿光於班聯之末也。不自意西臬新命,遽下於千萬不似之身,臣手捧除旨,感淚先橫,繼之以惝怳震懍,誠不知所以自措也。噫,今之監司,卽古之方岳也,任一面藩宣之寄,係萬民休戚之命,擔負之重,何道不然?而至於關西,責任尤別,通國財貨,半從此出,邊門鎖鑰,只限一帶不見絃誦之美,惟以賄利爲俗,風陋敎閡,不可以齊魯治之,必也地望足以彈壓,才諝足以剸理,學識謀猷,又足以長慮遠覽,然後方可以稱其任也。是以,掄選之際,必難必愼,除非廊廟老手,必是經濟宿望,曷嘗見倥倥一無能如臣者,而苟然叨居也哉?臣偏駁之稟,神識昏短,憂患之餘,精爽銷落,聽言則不成體要,當務而只事因循,沓拖冗散,直一漫浪之流耳。似此模樣,雖使在一郡一縣,尙恐未了,況可望其統轄數百里,旬宣四十州,以副我聖上托重之意哉?且臣年前狼狽,適在此地,繡啓道査,塗人耳目,西土愚夫愚婦,莫不知臣之名字,除目之下,擧將瞠然相顧,歎朝廷之無人矣。臣之辜恩負國之罪,已矣莫悔,而尙何敢重渡浿水,擧顔對吏民,而行岳牧之事乎?以此以彼,承應無路,玆敢陳暴血懇,冒瀆淵聽。伏乞天地父母,諒臣情之非出飾讓,將臣新授職名,特許刋改,以重公器,以安私分焉,臣無任云云。答曰,省疏具悉。卿其勿辭,往欽哉。
丙辰四月十三日卯時,上御重熙堂。諸承旨持公事入侍時,右承旨洪義浩,左副承旨李肇源,假注書吳泰曾,記注官安經心·金良倜,以次進伏訖。上曰,有公事,只是吏刑房乎?以次進奏,可也。義浩,讀奏京畿監司金文淳狀啓,永平縣令李洛秀赴任事,肇源,讀奏江原監司徐有防啓本,江陵府時囚罪人同推開錄事。上命分書判付訖。上曰,生進之以講應試,新令之初,稍寬其日字,然後可責其實效矣,齋任講之賜第,謂之倖門,臺言是矣。左副亦是以講賜第者,而予則以爲簪纓世家中,親揀擢第,比之向來科弊之雜亂,試官之行私,不猶逾乎?雖然此亦近年創行之事,臺閣之有言,豈不翕受?上曰,右承旨之登第,卽此堂新營之初,以重熙堂銘,爲題時也,其時節製,殆無虛榜,故予嘗以爲十初試,可當賜第云矣。肇源曰,臣亦於科前,爲十三初試,而八九次時,人皆謂備十,則似有恩賜之望云矣。上曰,講經初試,何足與論乎。命退,承史以次退出。
丙辰四月十三日午時,上御重熙堂。都承旨入侍時,行都承旨李冕膺,記事官柳遠鳴,記注官安經心·金良倜,以次進伏訖。上曰,重臣之筋力精神,近果何如?冕膺曰,聽官全塞,故精力以此減損,而所帶重任,虛縻甚悶,屢瀆乞遞,尙未蒙允,臣父,以是爲悚惶矣。上曰,精力尙能强旺,重任豈可許解乎?上曰,金川移邑事,新留守下去後,欲親審形便云矣,其間或已往見云耶?冕膺曰,聞未及往見,而似當從近看審矣。上曰,移邑一節,金川之人,以爲如何。冕膺曰,小民樂之,大民厭之,而此是大更張之事,若拘於此,而不能斷以行之,則松都無蘇弊之時矣。上曰,西路麥農何如云耶?聞諸自西來者,春牟則比秋牟稍勝云矣。命退,承史以次退出。
丙辰四月十三日申時,上御重熙堂。坐直承旨入侍時,右承旨洪義浩,假注書吳泰曾,記注官安經心·金良倜,以次進伏訖。上曰,日記修納,纔又申飭矣,今見幾何卷乎?義浩曰,左副·同副,主管察飭,而昨日見了一卷矣。上曰,纔見一卷何也?義浩曰,日記方以考出事,盡下內閣故然矣。上曰,承旨之照檢日記者,一年幾次會閱事,當有定式,而姑未果矣,只以除拜承旨,時或出或入,則其不能專意察飭,無足怪也。上曰,承旨坐直爲誰?義浩曰,臣及李晉秀也。上曰,同副何不坐直,近日則不遵四入一出之例耶?義浩曰,以有憂故,推移出去矣。上曰,嶺南道薦儒生,李樹仁爲誰。義浩曰,臣未之詳,而似非先正李彦迪之後也。義浩曰,今四月,專經文武臣殿講,旣有當次月更稟之命,令番當爲兼行乎?上曰,依爲之。義浩曰,兩朔文武臣殿講及上齋生殿講,旣有同日設行之命,文武諸臣生進多士,恐難一日畢講矣。上曰,然則儒生製講,以晦間退行,可也。命退,承史以次退出。
丙辰四月十三日戌時,上御重熙堂。軍士房承旨入侍時,右副承旨入侍時,右副承旨李晉秀,假注書吳泰曾,記事官馬思人,記注官安經心,以次進伏訖。上曰,向日景慕宮齋殿施賞傳敎及別單判付下者,一一推來。賤臣承命出傳敎及判付,竝持入。上曰,溫幸隨駕禁軍來待者,見其爲人,果如何?晉秀曰,見甚鹵莽,病且昏憒矣。上曰,金寶三招入。寶三立於階下。上曰,爾年幾何?寶三曰,年六十二矣。上曰,何去而今始來待,寶三曰,流丐鄕曲,聞命最晩矣。上曰,此人,自兵曹饋夕飯,使之留宿于直房,明日更爲待令,可也。仍命退,承史以次退出。
上在昌德宮。停常參·經筵。
卯時,辰時,日暈兩珥。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李冕膺啓曰,左承旨李亨元,今日不爲仕進,卽爲牌招,何如?傳曰,允。
洪義浩啓曰,卒領敦寧兪彦鎬家致祭,今十五日設行事,禮曹單子啓下矣,何承旨進去乎?敢稟。傳曰,同副承旨進去。
傳于洪義浩曰,傳香承旨,馳詣宗廟景慕宮,奉審摘奸以來。
傳于鄭尙愚曰,同副承旨入侍。
以司諫崔重圭,牌不進罷職傳旨,傳于李肇源曰,只推。
傳于洪義浩曰,整理儀軌堂上,入侍。
傳于李晉秀曰,軍士房承旨入侍。
傳于李肇源曰,左副承旨入侍。
以兵曹庚辰年溫泉行幸時,隨駕人淸州營將李仁康,追別單,傳于李晉秀曰,當初該道狀聞之遺漏,事甚疎忽,當該前道臣推考,其時擧行於溫宮,而效勞最著,況其地處,異於他人者乎,特爲加資,知中樞作窠,口傳擬入,與追別單今日下批之人,皆令下批後,來待。
李晉秀,以兵曹言啓曰,庚辰年溫泉行幸時,隨駕人更爲搜訪,別單書入之意,敢啓。傳曰依判下,分等擧行,口傳下批,可也。
吏曹口傳政事,前營將李仁康,今加崇祿,捕校金鼎弼,今加嘉善,驛卒張弼齊·李枝蕃,以上今超通政,將校金鼎運,色吏文世亨,將校朴成雲,以上今加嘉義,將校朴昌根·閔孝騫,色吏趙大先·安宅中,以上今加嘉善,將校李彦聃·咸載德·申俊福·金泓左·姜信行,書吏朴載赫,色吏李世炳·韓禧信,書吏徐允中,色吏金致郁·邊得仁·黃文在,以上今超通政,加資事承傳。
兵曹口傳政事,文斗弘·李·韓弼禹·李爀·郭重儀·申辰曄·朴再文·吳贊文·延衡明爲僉知。
兵曹口傳政事,金鼎弼爲同知,金玄三·徐廷潤爲僉知,李仁康爲知事。
傳于李晉秀曰,追別單,加資下批人,入侍。
兵曹口傳政事,具世勣爲摠戎中軍。
傳于李晉秀曰,喬桐水使有闕之代,令該曹口傳差出。
兵曹口傳政事,李性默爲京畿水使。
傳于李晉秀曰,黃海監司上疏入之。
李晉秀,以兵曹言啓曰,五衛將金頤晏,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李冕膺,以戶曹言啓曰,因兵曹啓下別單,庚辰年溫泉行幸,隨駕驛卒六十以上六名,各米二斗,大口魚一尾,五十以上三名,各米二斗,謹依判下數,題給姓名及頒給實數,別單書入之意,敢啓。傳曰,知道。
黃海監司徐邁修疏曰,伏以臣之冒當藩寄,已過周歲矣。分憂之眷顧旣隆,承流之責任維重,而只緣臣人器不稱,一味尸素,誠雖切於酬報,而才實空疎,智未周於先後,而事多顚錯,觸手生疣,無往非辜,而幸賴聖上仁覆之澤,自作之諐,每軫曲恕,當勘之罪,特從薄警,以至今日,獲免大何者,是豈臣始料之所敢及哉。嗚呼,寬假之德意愈勤,而瘝曠之媿懼彌積者,誠以駑添載,如蚊負重,力所不逮,理固無幸,早晩顚覆,必立而待,臣庸是惶隕,寢處不寧,實莫省厝躬之所也。且臣犬馬之齒,漸迫桑楡,强對簿書,則神識先迷,勉策筋力,則疾病輒隨,宿痾新,月添日加,摧頹凋落,非復去年樣子矣。雖使臣,精力疾病尙有一分堪勝之望,固不可虛費厚廩於事事蔑效之地,以貽一方之害,況以萬萬不才之賤,兼有萬萬難强之病者乎,臣雖無似,決不敢虛飾過讓,以干天聽,倘蒙日月之明,無遠不燭,則必不待臣辭之畢,而或有以俯垂憫諒矣。玆敢略暴情懇,疾聲仰號於天地父母之前。伏乞聖慈,特賜矜照,亟命鐫遞臣觀察之任,竝治臣瀆擾之罪,使公器毋至久曠,私分得獲粗安,不勝幸甚,臣無任云云。答曰省疏具悉。卿其勿辭察任。
丙辰四月十四日卯時,上御重熙堂。同副承旨入侍時,同副承旨鄭尙愚,假注書吳泰曾,記注官安經心·金良倜,以次進伏訖。上曰,近來承旨,每於入侍,不欲書閑漫判付何也,尙愚,承命書判付訖。仍命退,承史以次退出。
丙辰四月十四日辰時,上御重熙堂。右副承旨入侍時,右副承旨李晉秀,假注書吳泰曾,記注官安經心·金良倜,以次進伏訖。上曰,別單所入驛卒,今在營下與否,問于畿營,兵曹判書使之入來。賤臣承命出傳。命退,承史以次退出。
丙辰四月十四日午時,上御重熙堂。左副承旨入侍時,左副承旨李肇源,假注書吳泰曾,記注官安經心·金良倜,以次進伏訖。上曰,向來齋殿所下施賞傳敎,詳載政院日記,而使柳遠鳴,從今追別單後,改下之本,一一備載,而無或有誤字之地,可也。上曰,別單及草記,竝爲較準,使戶判,成一冊子,可也。上曰,明日大奉審,使之後日次爲之矣,明日兪領敦寧致祭時,閣中致祭,亦同日設行,而諸閣臣,竝皆進去,可也。上曰,近聞闕中出入之人,謂不可以犯染,至癈弔死之禮云,此亦俗習之一誤處,一夜齋宿,而赴公常仕,何不可之有乎,再明日,則先自致祭承旨,依例仕進,可也。仍命退,承史以次退出。
丙辰四月十四日午時,上御重熙堂。追別單加資下批人,入侍時,右副承旨李晉秀,記事官柳遠鳴,記注官安經心·金良倜,知事李仁康,以次進伏訖。上敎仁康曰,近日筋力何如?仁康曰,老病漸癃,筋力無餘矣。上曰,年幾何?仁康曰,七十三矣。上曰,金鼎弼·徐廷潤·金寶三,進立階下,各奏職姓名,可也。鼎弼等,次第進奏職姓名。命退,諸臣以次退出。
上在昌德宮。停常參·經筵。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此,仰稟。答曰,知道。王大妃殿·惠慶宮·中宮殿,藥房口傳問安。答曰,知道。
洪義浩啓曰,明日常參·經筵,取稟。傳曰,停。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李晉秀啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李冕膺啓曰,左承旨李亨元,今日不爲仕進,卽爲牌招,何如?傳曰,允。
鄭尙愚啓曰,臣尙愚,率領敦寧兪彦鎬家,致祭進去下直之意,敢啓。傳曰,知道。
傳于李肇源曰,左副承旨入侍。
傳于李肇源曰,禮房承旨入侍。
承旨前望單子入之,申耆落點。
以大司成尹得孚牌不進罷職傳旨,傳于洪義浩曰,只推。
李晉秀,以司僕寺提調意啓曰,旌義前縣監南涑,遞任進上馬二匹,今纔上來,禾毛色,別單書入,依例內廐立養之意,敢啓。傳曰,允。
丙辰四月十五日卯時,上御誠正閣。藥房入診,左副承旨同爲入侍時,藥房提調沈頤之,副提調李冕膺,左副承旨李肇源,假注書吳泰曾,記注官安經心·金良倜,以次進伏訖。頤之曰,日氣蒸鬱,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。上曰,應暑猶甚,雨尙未霽耶?頤之曰,雨意尙濃,恐將不日一霔矣。上曰,雨澤無或太過耶?頤之曰,秧節尙早,未必害穀,而及今儲水,以待時至,恐好矣。頤之曰,醫官入診,何以爲之?上曰,置之,可也。上曰,李周憲·白性一,使除五衛將矣。甲辰年趙時俊爲兵判時,定式五衛將,許除中人矣。近年以來,譯官則有或爲者,醫官則初不擧論,此豈信令之道乎?頤之曰,昔年效勞之人,無不追償,渠輩,皆相感泣踴躍矣。命藥房先退。肇源曰,喬桐水使李性默,以肅拜入來,通禮院官員,不呈肅單,事極可駭矣。上曰,肅單則捧入。命書傳敎曰,當該通禮院官員,拿處。仍命退,承史以次退出。
丙辰四月十五日午時,上御重熙堂。禮房承旨入侍時,左副承旨李肇源,假注書吳泰曾,記注官安經心·金良倜,以次進伏訖。上曰,大臣致祭,朝已過行云乎?肇源曰,今日延諡後,當迎致祭,似在稍晩云矣。上曰,聞故重臣李晩成延諡,近欲爲之云,緣何而今始爲之乎?肇源曰,其家無事力,未卽延諡,近聞忠州牧使李采主,管營辦云矣。上曰,延諡於何處?肇源曰,將行於花田本家云矣。命書傳敎曰,殿講在近,除拜已久,未肅拜大司成,牌招察任。又命書傳敎曰,左承旨許遞,前望單子入之,待下批牌招察任。命退,承史以此退出。
上在昌德宮。停常參·經筵。
李晉秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,明日常參·經筵,取稟。傳曰,停。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,同副承旨鄭尙愚,今日不爲仕進,卽爲牌招,何如?傳曰,待開門牌招。
傳于洪義浩,諸承旨持公事入侍。
以左承旨申耆牌不進罷職傳旨,傳于洪義浩曰,此非若此之事,只推,更爲牌招,違牌勿爲呼望,嚴飭仕進。
李晉秀啓曰,京畿監司金文淳,依下敎來待矣。傳曰,入侍。
李晉秀啓曰,水原留守趙心泰,依下敎來待矣。傳曰,入侍。
以李義勝囚單子,傳于洪義浩曰,渠是假引儀,旣有定式,則不請移送刑曹,循例呈單,其委折,爲先問啓,捧納承旨,從重推考。
李晉秀啓曰,渠是假引儀,旣有定式,則不請移送刑曹,循例呈單,其委折,爲先問啓事,命下矣。問于同義禁金魯永處,則以爲假引儀之以雜岐,例令秋曹擧行,新有定式,而昨於李義勝拿處傳旨啓下之後,懵未覺得,循例呈單,致有此問啓之命,昏謬溺職之失,於是益著,惶懍震越,不知所達云矣,敢啓。傳曰,推考,可也。
以專經文武臣殿講寶劍望筒,傳于洪義浩曰,在外摠管許遞,與兵曹堂上未差之代,竝令該曹口傳差出,待下批,與未肅拜人,牌招。
兵曹口傳政事,尹弼秉·鄭履玉爲副摠管。
吏曹口傳政事,閔台爀爲兵曹參判,沈基泰爲兵曹參議。
李晉秀,以兵曹言啓曰,依下敎內需司奴子漢明,嚴棍二十度之意,敢啓。傳曰,知道。
李晉秀,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
李晉秀,以兵曹言啓曰,五衛將金守儉·張世弘,身病猝重,時月之內,無望供職,俱爲呈狀乞遞,宿衛輪番之任,不可久曠,竝改差,何如?傳曰,允。
李晉秀,以訓鍊都監·禁衛營·御營廳言啓曰,宣傳官武兼·部將·守門將廳,免新所入存減節目,別單書入之意,敢啓。傳曰,知道。
丙辰四月十六日卯時,上御誠正閣。諸承旨持公事入侍時,行都承旨李冕膺,右承旨洪義浩,左副承旨李肇源,記事官柳遠鳴,記事官馬思人,記注官安經心,檢校待敎徐有榘,以次進伏訖。上曰,各房公事,以房次進奏,可也。義浩曰,吏房,無公事矣。冕膺曰,戶房無公事矣。上曰,吏房承旨,分書刑曹公事判付,戶房則先退,可也。肇源,讀奏黃海監司徐邁修啓本,罪人孫日遜,長淵縣到配事,忠淸監司林濟遠啓本,罪人李大阿希,今已限滿,令該曹稟處事,咸鏡監司趙宗鉉啓本,罪人金德興等,端川等官到配事。命書判付訖。上曰,昨日內需司馬直,酗酒,胡叫亂嚷云,付之兵曹,査治其罪矣。聞兵曹不爲治罪云,兵判擧行,萬萬駭然矣。酗酒宮奴,決棍二十度事,分付兵判,可也。上曰,近來各門摘奸,多有犯科者,此亦不能檢飭之失,此後則承旨時送院隷,另加嚴飭,若有現發,曹吏,自政院亦爲査治,可也。仍命書榻敎曰,酗酒宮奴,不能嚴飭之當該兵曹入直堂上罷職,郞廳汰去,判堂越俸一等。上曰,右相所奏資級事擧條,宜令載之政府備局吏兵曹之謄錄,而院中故事,亦當載錄,以此出以申飭,可也。上敎肇源曰,左承旨申耆違牌後,欲爲上疏云耶?肇源曰,聞方欲陳疏矣。上曰,疏語若有礙眼處,則初勿捧入,更爲牌招,而違牌,亦勿呼望,可也。上曰,先正臣趙光祖家致祭時,本家有受祭之人乎?義浩曰,其家無人,至親中,替當受祭云矣。命退,承史以次退出。
丙辰四月十六日午時,上御便殿。來待諸臣入侍時,右副承旨李晉秀,假注書吳泰曾,記注官安經心·金良倜,京畿監司金文淳,水原留守趙心泰,以次進伏訖。上敎心泰曰,城役今至何境?心泰曰,未築,不過一千六百步,不出九月,似當畢役矣。上曰,旣設紙所,宜廣置楮田矣。心泰曰,土性非沙非沮,最宜生楮,自明年,始種爲計矣。上曰,定例堂上入侍。出榻敎賤臣承命出傳,與戶曹判書李時秀偕入進伏。上曰,溫幸時私藏文蹟,有何考訂耶?時秀曰,蔭而徐命瑞,武而李曄,禁軍而申達河,皆有所日記,取謄其可徵者矣,至於陪從校吏軍兵之以時存來,告者甚多,忠淸道,姑未及成冊上送,而畿營之錄送者,亦已夥然矣。上曰,振威場市事,卿等知之乎?文淳曰,臣安敢不知?日前見振威倅,使之與龍仁倅,相議道村場之以一六日立市者,只與之換日,則少無相礙之端矣。上曰,畿內麥農,將何如?文淳曰,秋牟或多凍損,而春後改播,漸向茁盛,春牟則初不受傷矣。心泰曰,外營所屬安山·龍仁·振威三邑束伍軍,雖以協守城丁,磨鍊載之節目,昨年已爲啓下,而束伍軍兵之場操城操竝參,自是南漢軍制。且與閑雜兼役之類有異,外營亦依是例,三邑守令,以別左中右三司把摠定號,兼帶協守將,而龍仁五哨爲別左司,振威三哨爲別中司,安山四哨爲別右司。以場則參操,以城則協守,俾成節制之兵,以責得力之道,恐合機宜,而旣以束伍團束,則不可無哨官,各司一從其哨數,該邑前銜朝官,或出身中差出哨官,報于臣營,以爲成給傳令之地。六臘褒貶把摠,一體磨勘,貶目啓聞施行,係是重軍政之道,以此擧條,備局原節目中,改付標啓下,何如?上曰,依爲之。出擧條心泰曰,軍中勸懲,賞罰是耳。外營軍制草創,財力不敷,分等試藝,間年比較,猝難創行,而春秋賞資,除其應下,假令另加撙節,則約以數年,可備千緡錢,以此庶可塗抺於馬步軍兵,大比較賞格矣。至於各技沒技及六兩一百五十步以上之類,自臣營,有不敢擅便,依各軍門中旬例,別單修啓似好,敢此,仰達矣。上曰,依爲之。出擧條文淳曰,水原留守,以今春補土役處,軍丁替當人事,有所提稟者,臣因此言端,亦有所仰達者矣。臣營亦有自願替當者二十人,皆已分排赴役於列邑役所,而伊時臣,適在巡路,未及錄送其姓名,以致見漏於別單,獨未蒙賞典,實有向隅之歎,竝依原別單例,令該曹,分等區處似好故,敢此,仰達矣。上曰,依爲之。出擧條文淳曰,臣於昨日,路遇一帽帶官員,初不回避,末乃暫若旋馬,仍卽向前馳過,故欲知其人之爲誰某。使旗手捉來其陪隷,則監察韓復衍,反加憤怒,多發府隷,捉去旗手,捽曳將笞之際,爲其僚官所力挽,始爲黽勉放送,朝廷體統,本自不輕,則一蔭官之全不顧畏,若是壞損者,其爲駭妄,更無可言,此係朝體,有難泯默,敢此,仰達矣。上曰,罷職,可也。出擧條命退,諸臣以次退出。
上在昌德宮。停常參·經筵。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
洪義浩啓曰,明日殿座相値,視事頉稟之意,敢啓。傳曰,知道。
洪義浩啓曰,來二十一日輪對日次矣,敢稟。傳曰,當次人受點,後日次來待。
洪義浩啓曰,來二十一日朝參日次矣,敢稟。傳曰,停。
傳于洪義浩曰,諸承旨持公事入侍。
傳于洪義浩曰,左承旨·右副承旨許遞,前望單子入之,待下批牌招察任。
承旨前望單子入之,李益運·李昌會落點。
以同副承旨李昌會牌不進罷職傳旨,傳于李肇源曰,只推。
傳于李肇源曰,刑曹堂上前望單子入之。
刑曹參判前望單子入之,李冕膺落點。
兵曹口傳政事,金魯永爲副摠管。
吏曹口傳政事,李敬一爲兵曹參判。
以江原監司徐有防狀啓,奉朝賀金鍾秀,由江陵轉向襄陽地事,傳于鄭尙愚曰,觀此道伯狀聞,卿踰大關嶺,登鏡浦臺歷烏竹軒,訪松潭書院,將向襄陽地云。在途加餐,入站便寢,庶能無撓遍踏內外山勝區,快滌塵垢之思,而趁期遄歸,不至於撼頓懣損乎?無耽玩賞,另量筋力,利往穩還,其還如往事,令內閣,下諭于金剛山下去原任提擧金奉朝賀行中。
丙辰四月十七日辰時,上御誠正閣。諸承旨持公事入侍時,行都承旨李冕膺,右承旨洪義浩,左副承旨李肇源,右副承旨李晉秀,同副承旨鄭尙愚,記事官柳遠鳴,假注書吳泰曾,記注官安經心·金良倜,檢校待敎徐有榘,以次進伏訖。義浩,讀奏江原監司徐有防狀啓,空名僧帖祗受事。冕膺,讀奏慶尙監司李泰永啓本,蔚山府反庫事。肇源,讀奏全羅監司徐鼎修啓本,罪人尹煜,羅州牧移配事。上命分書判付,晉秀·尙愚,以無公事先退。上曰,申耆辭疏,旣爲還給,而尙無意出肅耶?肇源曰,懸牌闕外,已至經夜矣。上曰,疏語,豈可如是爲之?無論韓沈,毋敢更提事,出諭吏曹書吏及政院該吏,可也。命書傳敎曰,大臣初筵也,故發言而是豈敢更或追提之事乎?當該承旨申耆,從重推考,前牌勿施,更爲牌招。又命書傳敎曰,未肅拜兵曹摠府堂上許遞,令該曹口傳差出。命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李益運啓曰,明日常參·經筵,取稟。傳曰,停。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李益運啓曰,今日殿座,承旨當爲備員,而同副承旨李昌會,不爲仕進,卽爲牌招,都承旨未差之代,政稟未下,何以爲之?敢稟。傳曰,同副承旨許遞,與未差之代,前望單子入之,待下批牌招,先入侍後謝恩。
承旨前望單子入之,趙尙鎭·洪義榮落點。
傳于李益運曰,去正月朔專經文臣殿講居首校書館校理丁俔祖,半熟馬一匹,依例賜給。
傳于洪義榮曰,去正月朔專經武臣殿講居首內乘李惟秀,半熟馬一匹,依例賜給。
傳于李益運曰,四月朔專經文臣殿講居首兵曹正郞南達孫,半熟馬一匹,依例賜給。
傳于洪義榮曰,四月朔專經武臣殿講居首武臣兼宣傳官洪達三,講栍純通之外,文義剖析,無愧於張鉉佐·李民秀輩,此等之人,別般勸奬,然後可責來效,何待三次?特爲陞敍。
以專經文武臣殿講居不人禁推傳旨,傳于李益運曰,有實職者,各於本司,追省記入直,能誦後,令禮兵曹草記替直,其餘各於公廨,能誦後,亦令草記事,分付。
洪義浩,以御營廳言啓曰,惠化門內西邊,始自客洞,至鷹峯合八麓童濯處,種植稚松,城外則自狗蹲峯,至活人署後岡,合十二麓,亦爲播種橡實及皮稷,而此外諸處,待其當節,連加播植之意,敢啓。傳曰,知道。
洪義榮,以兵曹言啓曰,專經文武臣殿講居不人,禁推傳旨,傳曰,有實職者,各於本司,追省記入直,能誦後,令禮兵曹,草記替直,其餘,各於公廨,能誦後,亦令草記事,命下矣。依傳敎,闕內各廳官員及其餘各營將官,能誦間,入直之意,敢啓。傳曰,知道。
李肇源,以訓鍊都監言啓曰,依傳敎,專經武臣殿講居不,本局哨官具載厚,能誦間,使之入直於南營之意,敢啓。傳曰,知道。
李肇源,以御營廳言啓曰,依傳敎,專經武臣殿講時,居不人本廳把摠尹孝儉,今日爲始,能誦間,入直於新營,哨官李光顯,入直於南小營之意,敢啓。傳曰,知道。其中鄕人與非宣薦者,勿論,此意令兵曹知悉。各廳罰直,依右例,區別省記事,分付,可也。
李肇源,以摠戎廳言啓曰,謹依傳敎,專經武臣殿講時,居不人本廳哨官朴有豐,能誦間,入直於鍊戎臺本營之意,敢啓。傳曰,知道。
兵曹參議沈基泰疏曰,伏以臣,與新除授本曹參判臣李敬一,有親査應避之嫌,揆以法例,自在當遞。伏乞聖明,亟令選部,遞改臣職名,以存公格,千萬幸甚,臣無任云云。省疏具悉。疏辭,下該曹,稟處。
丙辰四月十八日辰時,上御熙政堂。專經文武臣殿講入侍時,行左承旨李益運,右承旨洪義浩,左副承旨李肇源,右副承旨鄭尙愚,記事官柳遠鳴,假注書吳泰曾,記注官安經心·金良倜,檢校直閣金勉柱,檢校待敎徐有榘,以次進伏訖。引儀,唱試官以下入就位,右議政尹蓍東,吏曹判書沈煥之,行大護軍李秉鼎,行護軍李晩秀,禮曹參議李鼎德,行副護軍朴宗來·金熙朝·李儒慶,刑曹判書李祖源,行大護軍李敬懋,兵曹參議沈基泰,行副護軍吳泰賢·宋銓·安橚,率專經文武臣,分東西入就位,仍行四拜禮訖。上曰,武講試官,竝姑退,以待文講畢後更入。蓍東進前曰,近日日氣淸和,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,各道農形狀啓,次次來到,而雨澤雖似稍過,麥農未嘗受損,及今儲水,以待秧節,實爲有年之兆矣。益運曰,平安監司狀啓,今方來到,而以今番別咨文糊貼逆聯事,還爲封上矣。事屬該院之不察,而不得不趁卽改修正矣。蓍東曰,今番齎咨官所齎去呈禮部咨文,皮封有誤,到灣府後,始乃覺悟,而狀聞上送,事未前有,極爲可該。其時寫字官及承文院下屬,當爲科治,而槐院公事提調及當該安寶承旨,不可無警,竝從重推考。咨文,更爲作家糊封正書,別定禁軍,罔夜下送于灣府,齎咨官,卽令渡江前進,何如?上曰,依爲之。出擧條上曰,此是例咨,堂上不爲親檢,故有如此之弊。此後雖例咨,皆令査對,可也。上曰,淸白吏選事,旣有成命,將何以抄出耶?蓍東曰,此選,每以簡抄爲主,肅廟朝,曾以二十人膺薦,而其時猶以多漏應入之人有言,今在百餘年之後,始爲此選,欲多其人,則薦反爲輕,欲重其選,則易有遺漏,此所以極難愼,而未敢遽然膺薦矣。上曰,前平安兵使入侍。出榻敎賤臣承命出傳,與前平安兵使申應周,偕入進伏。上曰,西關之莅任,恰爲二周年矣。其土武技,見果如何?應周曰,近因朝家之勸奬,武士莫不欣躍賈勇,諸般技藝,較前不啻十倍,雖以步射言之,無人不射百三十步者矣。上曰,各鎭釐弊,今皆就緖乎?應周曰,軍器修補等節,亦皆定式,使之遵守,而雖或有一二未及處,不至大段矣。上曰,江界移民事,向令道帥臣狀聞,而其所許入之民,非從別處得來,不過鄰境之民,則此盈彼虛,勢所不免,而且其安土之民,驅之使移去,則亦恐不能,無弊矣。應周曰,其所許入之民,本非有土有室者,擧皆破落戶流也。今而移居,有土可田,有材可屋,不一年而爲有恒産之民,民自繈至而輻輳,不勸而然矣。上曰,如是之故,渭原一境,閭里多空云,信然否?應周曰,此未必然矣。若使渠輩,依土安業,則未必轉而之他矣。上曰,上土·馬馬海兩鎭,移設便否,卿其詳細看審乎?應周曰,三川坊設鎭之後,上土之仍置,全無所關矣。上曰,聞其形便,上土爲咽喉之地,而今所設鎭處,不得其據險,且三川設鎭,則上土之移鎭,較馬馬海尤爲緊着矣。蓍東曰,亦聞前南兵使李格之言,北關之後州,便成此樣,北土早寒,穀多不熟,而此則山高野闊,風不凄而霜不早,所墾膏沃,所種豐饒,民之歸之,勢莫可遏云矣。上曰,此亦不可不商量處。仍敎應周曰,長津設邑之初,卿旣躬閱,以此較彼,其形便,果何如?應周曰,此則因民之自歸,易成邑聚,較之長津,不啻幾倍矣。上曰,江界許闢之後,一年再入之採蔘,當屬之何民乎?應周曰,此則姑令江民,依前應役,今使新入之民,猝當其役,則難矣。更觀一二年,鎭邑設置後,徐徐分屬,未爲不可矣。上曰,移鎭後,蔘政少無所關乎?應周曰,然矣。上曰,移民實邊,則虜人之潛入,永無其慮乎?蓍東曰,實邊之良策,誠無過於此者矣。上曰,凡事,若有湊合,江界之許民入耕,已去甲寅,曾有設施。今又於甲寅,有此復設之議,眞不偶然矣。上曰,北道之後州,旣許民入之後,數三邊堡,亦有當撤者云矣。應周,然矣。蓍東曰,此亦有不可不一番稟定者,蓋後州,以江爲界,一邊屬之三水,一邊屬之江界,而論其他形,自後州通道,三·甲·咸興等地,越江始達。今若設邑,則一邊之本屬江界者,勿以他道爲拘,割付後州,然後,始可矣。命應周先退,命開講,文武臣,以次進講訖,通禮,跪啓禮畢。命退,諸臣以次退出。
上在昌德宮。停常參·經筵。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,明日常參·經筵,取稟。傳曰,停。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
傳于趙尙鎭曰,諸承旨持公事入侍。
傳于李益運曰,右承旨入侍。
注書柳遠鳴病代,以閔命爀爲假注書。
鄭尙愚啓曰,假注書閔命爀,時無職名,令該曹,依例付軍職,冠帶常仕何如?傳曰,允。
傳于李肇源曰,史官一員待命,騎馬一匹立之。
傳于洪義浩曰,坐直承旨入侍。
傳于洪義榮曰,史官摘奸現捉,當該將臣,從重推考。
洪義浩,以弘文館言啓曰,副修撰趙德潤,連呈辭單,不爲行公,卽爲牌招察任,何如?傳曰,允。
洪義榮,以兵曹言啓曰,專經武臣居不人罰直事,御營廳草記批旨內,其中鄕人與非宣薦者,勿論,此意令兵曹知悉。各廳罰直,依右例區別省記事,分付可也事,命下矣。依傳敎,訓鍊院主簿洪禹九·金思喆,武臣兼宣傳官李東鉉,部將李東述·申冥,守門將李濟英·黃處坤·卞尙圭,旣非宣薦人,能誦間罰直勿論之意,敢啓。傳曰,知道。
洪義榮,以備邊司言啓曰,卽見咸鏡監司趙宗鉉狀啓,則以爲本道穀簿,自來不敷,排巡分糶,每患不足,春後種糧,無以繼巡,各邑所在元還軍餉,與交濟久置留庫條中,特許加分事,請令廟堂,稟旨,分付矣。本道穡事,連年登稔,而穀簿則本甚不敷,不能當民口,例分種糧,則尤無以分排者,果如道臣狀辭,而今年三南與關東,皆許其從略加分,則何可持疑於本道年例之請乎?今亦依近例許施,待畢分,實數登聞之意,分付,何如?傳曰,允。
洪義榮,以訓鍊都監言啓曰,本局分授都城肅靖門西邊第四城廊近處,體城九間許頹圮處,今月二十日爲始,改築之意,敢啓。傳曰,知道。
洪義榮,以禁衛營言啓曰,依傳敎,武臣專經講居不人,本營哨官吉殷春,能誦間,入直新營之意,敢啓。傳曰,知道。
洪義榮,以御營廳言啓曰,專經講居不人,本廳把摠尹孝儉,哨官李光顯,能誦間,入直草記批旨內,知道。其中鄕人與非宣薦者,勿論,此意令兵曹知悉。各廳罰直,依右例,區別省記事,分付可也事,命下矣。依傳敎,本廳哨官李光顯,旣非宣薦人,能誦間,罰直勿論之意,敢啓。傳曰,知道。
洪義榮,以禁衛營言啓曰,祗依御營廳草記批旨,武臣專經講居不人,本廳哨官吉殷春,旣非宣薦,能誦間罰直,勿論之意,敢啓。傳曰,知道。
洪義榮,以摠戎廳言啓,專經講居不人本廳哨官朴有豐,能誦間,入直事草記矣。因御營廳草記批旨內辭意,本廳哨官朴有豐,旣非宣薦人,能誦間罰直,勿論之意,敢啓。傳曰,知道。
吏曹啓目,粘連觀此兵曹參議沈基泰上疏,則以爲臣與新除授本曹參判李敬一,有親査應遞之嫌,揆以法例,自在當遞,亟令選部,遞改亦爲白有臥乎所,相避之法,在下當遞,兵曹參議沈基泰,依例改差,何如?判付啓,依允。
丙辰四月十九日卯時,上御誠正閣。諸承旨持公事入侍時,行都承旨趙尙鎭,行左承旨洪義榮,行右承旨李益運,左副承旨洪義浩,右副承旨李肇源,同副承旨鄭尙愚,記事官金履永·柳遠鳴,記事官馬思人,記注官金良倜,檢校直閣金勉柱,以次進伏訖。上敎義榮曰,大臣筋力,近日,何如?義榮曰,幸無他病矣。上曰,各房公事,以次進奏,可也。義浩·尙鎭·益運·尙愚曰,該房無公事矣。竝先退,義榮,讀奏僉知申光河,忠淸道韓山地,掃墳呈辭。肇源,讀奏全羅監司徐鼎修啓本,道內殺獄罪人,同推開坐事,咸鏡監司趙宗鉉啓本,罪人秦守興,鍾城府到配事。命分書判付訖。上曰,宋鍈,旣得蒙放,則同罪禁堂大臣,何不筵奏?肇源曰,似未及陳奏矣。命退,承史以次退出。
丙辰四月十九日卯時,上御重熙堂。右承旨入侍時,行右承旨李益運,記事官金履永,記事官馬思人,記注官金良倜,以次進伏訖。上敎思人曰,先農壇·先蠶壇·南壇·雩祀壇,雜草雜木及放牛放馬處,詳細摘奸以來。仍命書傳敎曰,騎馬一匹立之,史官一員待命。命退,承史以次退出。
丙辰四月十九日申時,上御重熙堂。坐直承旨入侍時,同副承旨鄭尙愚,假注書閔命爀,記注官金良倜,記事官吳泰曾,以次進伏訖。上曰,政院日記,間已修納,而竝皆考準乎?尙愚曰,所修納者,僅爲正月日記,二三月日記,則多因注書之下鄕,尙未修納,故連爲嚴飭矣。上曰,承旨若能察飭,堂后擧行,豈至如此乎?日記修納前,承旨不敢出直,筵退後,未修納之人査出,毋敢或滯,可也。仍命退,承史以次退出。
上在昌德宮。停常參·經筵。
藥房提調沈頤之,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此,仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李益運啓曰,明日常參·經筵,取稟。傳曰,停。
李肇源啓曰,大司憲徐有臣牌不進,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
傳于李肇源曰,大臣·備局堂上引見。
傳于李肇源曰,右副承旨入侍。
洪義浩啓曰,以副護軍南公轍,廣州地掃墳呈辭,傳于洪義浩曰,給由,澆奠床,分付該道,特爲備給。
傳于李肇源曰,當該中官,拿處。
以大司成尹得孚牌不進罷職傳旨,傳于李益運曰,只推。
以金思䄷囚單子,傳于李肇源曰,付過放送。
以京畿監司金文淳狀啓,全羅道聖堂倉,德字漕船一隻,到通津前洋致敗事,傳于趙尙鎭曰,昨年則無一邑臭載,不但懲羹於年前,特以護送之法,指路之式,各邑無不惕念而然。飭禁之申明未久,況有向來廟堂關飭,則敢以臭載形止報聞者,寧有如許紀綱?通津草嶼,人孰不知?若使指路誠勤,豈至於人物渰死乎?道伯初欲拿處,而更思漕轉尙遠,使之戴罪贖愆,畢納間,無敢不謹,實爲實政,狀啓還下送,不謹護送之地方官,令道臣拿致新營,嚴棍狀聞,更有泛忽,卽其地定配,兩湖道臣處,令廟堂,翻關分付,俾各依此擧行,知有一分懲畏。
李益運,以弘文言啓曰,校理尹序東·朴吉源,副校理朴鍾淳,副修撰李翊模,旣有只推之命,副校理吳鼎源,由限已過,竝卽牌招察任,何如?傳曰,允。與未肅拜應敎,牌招,可也。
李肇源,以兵曹言啓曰,今四月二十日,各廳堂下武臣朔試射時,中樞府都事李景佐,訓鍊院判官金宗鉉,武臣兼宣傳官張漢籌,俱未滿四中,依定式各決棍十度,呈辭及受由人等,退試次,姑爲縣頉以入之意,敢啓。傳曰,知道。
李肇源,以都摠府言啓曰,副摠管尹弼秉,以漢城府右尹,本府坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
鄭尙愚,以御營廳言啓曰,依下敎,先農壇直金景福·嚴明得·邊萬得·柳成中,先蠶壇直吳再亨·吳昌文·李好成·柳震茂等,各決棍十五度,嚴飭之意,敢啓。傳曰,知道。此後更有現發於史官宣傳官摘奸之時,則卿難免重勘,此外諸壇所管字內,將臣,亦皆着念察飭,可也。
洪義浩,以刑曹言啓曰,今月初九日,南部居閑良李周龜,毆打訓局軍朴成仁,三日內致死,周龜自知其罪,檢前逃躱,故多發刑吏,四處詗捕。亦爲祕移兩捕廳,使之捉納矣。今至多日,尙不來現,其父年老病痼,固不足深責,而其兄周鵬,則以曾經守令,必知殺獄之體重,而一向隱匿,不使就捕者,極爲痛駭。令該府,拿問定罪,刑吏,自臣曹,今方嚴治,而雖以捕廳言之,移關之後,慢不擧行,以致會推之尙今稽滯,揆以獄體,萬萬駭然。兩捕將,爲先推考,正犯李周龜,刻期捕捉之意,分付,何如?傳曰,允。豈有如許紀綱?明日內,若不捉納,兩捕將禁推,可也。
李肇源,以義禁府言啓曰,安置罪人尹師國·李鼎運放送事,承傳啓下矣。慶尙道蔚山府安置罪人尹師國,全羅道康津縣安置罪人李鼎運等卽爲放送事,分付各該道臣之意,敢啓。傳,知道。
丙辰四月二十日卯時,上御誠正閣。藥房入診,大臣·備局堂上引見入侍時,提調沈頤之,副提調趙尙鎭,左副承旨李肇源,假注書閔命爀,事變假注書金鎰,記注官金良倜,記事官吳泰曾,檢校直閣金勉柱,右議政尹蓍東,行上護軍金持默·李柱國,行禮曹判書閔鍾顯,行大護軍李秉鼎·李敬懋,戶曹判書李時秀,水原留守趙心泰,刑曹判書李祖源,行護軍徐有大·李漢豐,副應敎李明淵,以次進伏訖。蓍東曰,近來日氣淸和,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一㨾矣。頤之·尙鎭,進前問候。上曰,一樣矣。頤之曰,醫官使之入診,何如?上曰,置之,可也。上曰,藥房先退,提調則仍就次對班,可也。上曰,次對爲之。蓍東曰,諸道狀啓,別無稟處者,而道帥臣之狀報,備局者有一二可達者矣。卽見黃海監司徐邁修報本司辭緣,則枚擧殷栗縣監李遇濟牒報,以爲本邑受還之統結,不過三百,還分之都數,殆至萬餘,則以此夥多之穀,分排數少之民戶,還政之爲弊,莫此爲甚。小米七百石,唐米二百石,以穀少鄰近豐川·長連兩邑,移劃爲辭矣。諸路裒益之政,自是朝令所許,殷栗之民少穀多,豐川·長連之民多穀小,在所變通,而況是附近之邑,則移轉之請,宜卽許施,道臣,雖以牒報來請,而前此每多稟定行會,故敢此,仰達矣。上曰,依爲之。出擧條蓍東曰,卽見黃海水使鄭忠達所報,則以爲窮春民生,甁罌俱空,其所依賴,只是營還,而見今春耕方張,種糧旣乏,行本營軍餉留庫小米,限四百石,趁今許題,以爲及時接濟爲辭矣。種糧加分,皆已許施于諸道道臣之請,此亦依他例許施,以爲均俵勸農之地,何如?上曰,依爲之。出擧條蓍東曰,卽見前江原監司李秉鼎所啓,則以爲本道監司別備,例爲百石穀,而其中皮稷爲五十石,今則已至數千石,分還之際,甚爲民弊。自今年,營倉別備條中,皮稷各色,下詢大臣,準折作米爲辭矣。皮稷之年年添加,至於數千包,則其有妨於還民之受食,在所當念,依所請作米事,分付于新道臣處,何如?上曰,依爲之。出擧條蓍東曰,卽見前江原監司李秉鼎所啓,則以爲關東詳定,曾以備局句管穀五萬石取用,而逐年加下,元分耗及元穀,次次犯用,其將無還而後已,下詢大臣及諸備堂,從長變通爲辭矣。本道穀簿,自來不敷之中,年年減縮,今至於救弊無路之境,重臣新經道伯,晝宵商度,未得長策爲奏,則臣亦有何別般意見乎?上曰,戶判曾經道臣,亦陳所見,可也。時秀曰,關東詳定不足之弊,自前已然。甲辰,因道伯狀聞,以選武番錢,漁鹽稅錢,先爲推移充用事,變通定式,臣之待罪東藩時,依此遵行矣。未知其後,又緣何生弊,而本道穀簿,本自不敷,若欲以穀物區劃,則恐無善策矣。上曰,問于道臣,狀聞後稟處,可也。出擧條上曰,前道伯,旣又登筵,備陳意見,可也。秉鼎曰,關東穀簿,自來不敷,實無從他區劃之策,通一道之穀,不能當羅州一邑矣。故重臣金鍾正,請得備局句管穀五萬石,每年取耗五千石,以補不足之用,而每年用下,不下一萬五六千兩,勢不得不犯用元穀。故不過十餘年,元穀已盡。船稅番錢之先爲取用,卽前道臣徐鼎修,請得於備局者,而此不過補漏封罅之計,而亦難支久矣。蓍東曰,此政如羅里舖之事,蓋羅里舖,卽故相臣金昌集·趙泰采之建請設置於公州者,而羅里舖,卽公州地名也。當初因湖西還穀之不敷,有此設施,不出十年,穀簿大贏,幾至十餘萬石,一道之蒙惠甚廣,其後因濟州之連歲告饑,以此爲交濟之資,移設於臨陂。又其後,移設於羅州,羅里舖之名,仍而不改,羅里舖之穀,殆乎無餘,三南穀富之地,尙患如此,況以嶺東瘠鹵之地?實無生穀之道,當待新道伯詳細更報,而終未思區處之善策矣。上曰,一向任置,亦悶然。此與關西銀貨之逐歲耗盡,亦無異矣。上曰,各司卯酉仕之申飭,蓋出於任事之無他,而近聞閑漫閒司,逐日赴衙,反不無爲弊之端,此後則不必如此,至於吏禮曹,無一事之處,亦皆赴衙者,此豈責實之道乎?時秀曰,臣曹則未嘗無事,臣亦非他公故,則每爲赴衙,而至於亞三堂,旣無主管,亦無所事矣。上曰,雖戶曹劇務,旣無所管,則亞三堂之赴衙,亦甚無義,此意亦令知悉,可也。上曰,近日日氣甚不佳,田功何如云耶?蓍東曰,雨澤近雖頻數,而春牟,日漸茁茂云矣。蓍東曰,俄聞聖堂倉漕船一隻,致敗於通津地,馳遣備郞,使之摘奸,而此蓋由於該地方之不善護送之致矣。雖因道狀之未到,未及請罪,而漕運事,誠悶然矣。上曰,前年申飭,僅有前年之效,今又如此,此必令久怠慢而然矣。豈可年年飭敎乎?後復若此,則先自道臣,不恤數遞,當爲嚴處,此意,登筵之臣,書報兩湖道臣,可也。上曰,泮長之尙不出肅,何也?蓍東曰,不但年老,且爲極選,無怪其逡巡矣。上曰,未肅大司成,牌招察任。出榻敎蓍東曰,今三月初六日,赦令頒下之後,宋鍈,以吉州安置罪人,入於咸監狀本未至配所秩,已蒙放,而同罪人尹師國·李鼎運,以便道赴謫之故,道臣未及聞知,不得入於狀聞。尙未蒙一視之恩,近來朝臣,雖罷削,輕罪同罪者,若因事先敍,則喉院依例提稟,作爲故事,況此遠地竄謫?尤不可罪同而罰異,尹師國·李鼎運罪名,似當有參恕之道,故敢此,仰達矣。上曰,一體放送,可也。出擧條蓍東曰,前校書校理李始源,昨以館職,違牌坐罷,而今日輪對官,擧條案書塡入啓,事屬不察,當該禮曹堂上,該房承旨,竝推考,何如?上曰,依爲之。出擧條鍾顯曰,英陵白虎邊沙汰處,分付道臣,地方官本陵官,眼同從便補築事,已爲啓下,而追聞役處不少,農節動民,旣甚難便,事力容入,亦未的量。且非大段緊要處,則姑待道臣秋奉審,更爲稟處之地,何如?上曰,依爲之。出擧條鍾顯曰,故忠臣車禮亮贈職,乃是兵議,而頃日平安監司金載瓚,誤以贈戶參,載錄於狀聞中,今始覺得,有所文移於臣曹矣。該道臣,旣以崔孝一爵諡誤書事,已爲勘罷,今無可論,而旣知其誤,則追配之前,不可不一番經稟故,敢此,仰達矣。上曰,令政院,原傳中改書,可也。出擧條鍾顯曰,卽接典牲署所報,則近因牛疫之熾,本署留養黑牛,多有病傷,在前如此之時,或分授貢人輩,使之移置喂養云,今亦依此例爲之之意,分付,何如?上曰,依爲之。出擧條鍾顯曰,日前領事,送言於臣,以本監修述官金泳,術業極精。且多效勞之事,合有拔例收用之道,見今三曆官有窠,欲以金泳,陳達塡差,而病未登對,仰稟云矣。但金泳,是方外未科之人,則三曆官之直差,不無日後援例之端,領事之必欲經稟者,以其爲創例之難愼,而其人術業,則果爲精明云矣。蓍東曰,三曆官,是自中最優必爭之窠,而非三學中有科名者,不得塡差,亦是不易之規,一開前銜施賞之路,則渠輩,或不無稱冤之端,領事創例之難愼,提調日後援例之慮,臣亦意見無以異矣。上曰,金泳術業之外,己酉大禮,時辰良吉,專藉此人之效力,則何窠可靳,而三曆官,自是有科名者當窠,則渠不決科,渠廳之後弊宜念。然特敎例不拘,吏判,文官當爲之窠,有特敎則山林猶爲,況爲所重之擧乎?金泳特付三曆官,此後,非特敎,援而爲例者,當該任官,各別嚴處之意,載之該監謄錄,可也。出擧條時秀曰,以正輦陪事,有仰達者矣。正輦陪之役,出入駕前咫尺之地,其爲任至重,而從前充代,多不審擇,事體誠爲未安。故往復兵曹,其中來歷不明之類十餘名,已爲査頉代定,而不可無一定之式。此後則正輦陪六十名,副輦陪四十名,轎子陪三十名,皆以有根着着實人,一一充定,餘丁限二十名,亦爲預充。如軍門待年軍之例,以爲隨闕次次陞付之地,充定時,先自兵曹,各別另擇,移送本寺。本寺提調,與內乘,更爲看審後,姓名·年歲·父名·居住,詳細置簿,案冊二件修正,一件置兵曹,一件置本寺,仍以此成節目施行,實合重事體之道,故敢此,仰達矣。上曰,一提調之意,何如?右議政尹蓍東曰,臣於閤外,亦已相議矣。所重有在,當各別審愼,重臣奏達甚好,依此成節目,遵行事,分付,何如?上曰,依爲之。出擧條仍命退,諸臣以次退出。
丙辰四月二十日午時,上御重熙堂。右副承旨入侍時,右副承旨李肇源,記事官金履永,記注官金良倜,記事官吳泰曾,以次進伏訖。上曰,各道儒疏,旣出於求言如急之意,須有日限,而道里遠近,參差不齊,折衷遲速,定其大同之期,可也。肇源曰,自祗受日,限以三十日,則無遠無邇,似無不及之患矣。上曰,以此申飭各道,可也。上曰,堂后日記之稽緩荒疎,莫近日若也。此後則日記粧䌙時,當該承旨,雖在罷削中,必也來待于待漏院,親自看檢,可也。仍命退,承史以次退出。
上在昌德宮。停常參·經筵。
自辰時至未時,日暈。
洪義浩啓曰,明日常參·經筵,取稟。傳曰,停。
李海愚啓曰,來二十五日,朝參日次矣,敢稟。傳曰,停。
洪義浩啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
傳于李海愚曰,諸承旨持公事入侍。
洪義浩啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于李海愚曰,左副承旨入侍。
傳于洪義浩曰,前假注書洪奭周,仍察廳任。
承旨前望單子入之,李魯述·金祖淳·崔獻重落點。
傳于洪義浩曰,承旨房仍。
洪義浩啓曰,新除授左承旨李魯述,時在京畿驪州地,斯速乘馹上來事,下諭,何如?傳曰,允。
傳于洪義浩曰,右承旨入侍。
承旨前望單子入之,魚用謙落點。
洪義浩啓曰,合辭許久闕啓,事甚未安,今日政,新除授臺諫,竝待下批牌招,大司憲徐有臣,一體牌招,何如?傳曰,允。
洪義浩啓曰,都承旨趙尙鎭,今日不爲仕進,左承旨李魯述在外,左副承旨魚用謙未承牌,右副承旨崔獻重牌不進,同副承旨未差,臣吏兵批兼進之意,敢啓。傳曰,知道。
吏曹參判前望單子入之,黃昇源落點。
有政。吏批,判書沈煥之受由,參判黃昇源進,參議宋煥箕在外,右承旨洪義浩進。啓曰,判書沈煥之受由,參議宋煥箕在外未肅拜,小臣,獨政未安,何以爲之?敢稟。傳曰,仍爲之。以李景溟爲司諫,李東冕爲正言,尹益烈爲校理,金銑爲副校理,李龜雲爲副修撰,朴聖泰爲兵曹參議,李海淸爲兵曹佐郞,尹致章·李顯民爲監察,盧爲陰城縣監,兼喬桐水使李性默,檢閱單金履永,贈戶參李天樞,贈戶判例兼,知事李仁康考,故參判李翼鎭,贈吏判例兼,故吏判李潭考。
兵批,判書具㢞進,參判李敬一入直,參議未差,參知李義駿校書館進,右承旨洪義浩進。以趙華錫·白成一·李周憲爲五衛將,金鎭澤·廉景允爲景福將,申奎夏·崔昌大爲慶熙將,李煥益·柳興源·金相順·洪懋燮爲宣傳官,文敬成爲武兼,大護軍金漢老,護軍李書九·李亨元·閔台爀·兪彦脩,副護軍李昌會·申耆·沈基泰,副司正閔命爀,僉知單李晉秀,以上竝單付。
洪義浩啓曰,檢閱金履永,旣已付職,卽爲牌招入直,何如?傳曰,允。
李海愚啓曰,新除授左副承旨魚用謙,時在京畿龍仁地,斯速乘馹上來事,下諭,何如?傳曰,在外及違牌承旨許遞,與未差之代,前望單子入之,待下批,牌招推移入直。
承旨前望單子入之,韓晩裕·蔡弘遠·李海愚·柳匡天洛點。
洪義浩啓曰,新除授左承旨韓晩裕,時在南原府任所,斯速乘馹上來事,下諭,何如?傳曰,允。
以右副承旨蔡弘遠牌不進罷職傳旨,傳于洪義浩曰,許遞,前望單子入之,待下批,牌招察任。
承旨前望單子入之,尹光顔落點。
李海愚啓曰,新除授同副承旨尹光顔,時在京畿龍仁地,斯速乘馹上來事,下諭,何如?傳曰,允。
以中官金允謙拿處傳旨,傳于洪義浩曰,分揀。
以咸鏡監司趙宗鉉狀啓,北靑府定配罪人鄭取善,四書三經誦讀緣由,馳啓事,傳于李海愚曰,嚴飭課讀,成誦後,狀聞事,回諭。
李海愚,以左右捕盜廳言啓曰,訓局軍朴成仁,殺獄罪人李周龜,今始自現,移送秋曹之意敢啓。傳曰,知道。
兵曹啓目,粘連江華井頭別將金景國,閑良曺得信·宋允亨等,拯活人命,依法典施以加資之典是白乎矣,係干恩賞,自下不敢擅便,上裁敎是白乎旀,金景國,資是嘉義,則資憲之階,有難輕授。令本府,從優施賞,何如?判付啓,竝只加資爲良如敎。
禁府啓目,前府使李周鳳原情云云。其弟周龜,逃避之處,今已直招,似當參恕之道,而臣府不敢擅便,上裁,何如?判付啓,分揀放送爲良如敎。
右副承旨李肇源疏曰,伏以臣於同副承旨鄭尙愚譴罷之下,竊有私心之萬萬惶蹙,萬萬愧悚者,向來尙愚之承日記句管之成命也。臣亦有同爲看檢之敎,今之不善董督,其罪則均,恩譴之來,義難獨逭,懍悚之極,不敢晏如。玆敢短章自引,仰瀆崇嚴。伏乞聖明,特垂鑑諒,亟命同勘,以安微分,千萬幸甚,臣無任云云。省疏具悉。焉敢獨逭?所請依施。
丙辰四月二十一日辰時,上御重熙堂。左副承旨入侍時,左副承旨洪義浩,假注書閔命爀,記注官金良倜,記事官吳泰曾,以次進伏訖。上曰,左承旨今日,又不仕進,何也?義浩曰,以其親忌式暇云矣。命書榻敎曰,當該承旨爲先罷職。又命書傳敎曰,政官,牌招開政,吏判聞其身病,姑難行公,調理間給由,在外參判許遞,前望單子入之,待下批牌招。又命書傳敎曰,知申外,不爲仕進及受由在外承旨許遞,與未差之代,前望單子入之,待下批牌招察任。仍命退,承史以次退出。
丙辰四月二十一日巳時,上御重熙堂。右承旨入侍時,右承旨金祖淳,假注書洪奭周,記注官金良倜,記事官吳泰曾,以次進伏訖。上曰,二三月未修正日記,件數及該注書姓名,書入。賤臣承命出書入。仍命退,承史以次退出。
上在昌德宮。停常參·經筵。
柳匡天啓曰,明日常參·經筵,取稟。傳曰,停。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳匡天啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,諸承旨持公事入侍。
柳匡天啓曰,行都承旨趙尙鎭,以藝文館直提學,禁推事,命下矣。依定式遞差傳旨,捧入之意,敢啓。傳曰,知道。
傳于李海愚曰,在外承旨及不爲仕進承旨許遞,與未差之代,前望單子入之,待下批牌招察任。
承旨前望單子入之,李鼎揆·李晩秀·成德雨·閔台爀落點。
李海愚啓曰,新除授都承旨李鼎揆,時在慶尙道慶州地,斯速乘馹上來事下諭,何如?傳曰,允。
李海愚啓曰,事變假注書金鎰,身病猝重,勢難察任,今姑改差,何如?傳曰,允。
金鎰改差,代以閔榮祖爲事變假注書。
傳于李晩秀曰,右承旨入侍。
李海愚啓曰,檢閱金履永,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
以藝文館直提學趙尙鎭,檢閱吳泰曾,禁推傳旨,傳于柳匡天曰,飭已施矣,分揀。
傳于李海愚曰,專經文武臣入直者,皆令來待于賓廳,依賓廳日次講書例,試官與承旨,眼同捧講,榜目修啓。文講則行上護軍沈頤之,戶曹判書李時秀,入直玉堂上番承旨一員,武講則行上護軍鄭好仁,禁衛大將李敬懋,入直兵郞,承旨一員,進去捧講,能講者出直,居不者禁推。
李海愚啓曰,專經文武臣入直者,皆令來待于賓廳,依賓廳日次講書例,試官與承旨眼同捧講事,命下矣,何承旨進去乎?敢稟。傳曰,左副承旨,右副承旨進去。
以專經武臣,去正月朔殿講居不人宣傳官韓根馨,追講榜,傳于李海愚曰,與文臣有異,姑先推考,罰直,分揀出送。
以專經武臣,今四月朔專經居不人守門將南建中等,追講榜,傳于李海愚曰,以上罰直,分揀出送。
李海愚,以弘文館言啓曰,新除授副修撰李龜雲,時在慶尙道禮安地,經筵入番事緊,請斯速乘馹上來事下諭。答曰,依啓。
李海愚,以禮曹言啓曰,郊壇四孟朔,遣禮郞,看審有無頉,自該曹草記事定式矣。發遣郞廳,各壇次第摘奸,則南壇·先農壇·雩祀壇·司寒壇·漢江壇,壇上及紅箭門墻垣階砌,俱爲無頉,先蠶壇·東邊紅箭門柱根,塗灰剝落,故卽爲修改事,分付該監。此後看護等節,着實擧行事,各別申飭之意,敢啓。傳曰,知道。
李海愚,以弘文館言啓曰,修撰林漢浩,自鄕上來云,與新除授校理尹益烈,副校理金銑,一體牌招察任,何如?傳曰,允。
柳匡天,以義禁府言啓曰,刑曹啓辭內,南部居閑良李周龜,毆打訓局軍朴成仁,三日內致死,檢前逃躱,尙不來現,而其兄周鵬,以曾經守令,一向隱匿,不使就捕,令該府,拿問定罪事,允下矣。李周龜之兄,卽前府使李周鳳,而刑曹之誤以周鵬,書呈草記者,難免不審之失,當該堂上推考,李周鳳拿囚之意,敢啓。傳曰,知道。
李海愚,以一所巡廳言啓曰,去夜四更五點量,犯夜人壯勇衛裵萬根,吳興亮等,執捉依例移送兵曹之意,敢啓。傳曰,令壯勇大將,捉來嚴棍,捧招以啓。
李海愚,以壯勇營言啓曰,本營中日試射時,騎芻沒技人,依節目別單書入之意,敢啓。傳曰,知道。
以全羅監司徐鼎修狀啓,古阜郡守安廷瓛,罷黜事,判付內,啓下吏曹爲旀。自是弊邑,不可不擇送,與南原府使之代,口傳拔例擇差,待下批,一兩日內,下送爲良如敎。
刑曹啓目,承政院書吏李仁郁等,科治云云。俱已遲晩,自臣曹考律科罪,何如?判付啓,後勿如是之意,嚴飭分揀放送爲良如敎。
丙辰四月二十二日卯時,上御誠正閣。諸承旨持公事入侍時,行都承旨趙尙鎭,左副承旨李海愚,右副承旨柳匡天,假注書閔命爀·蔡奭周,記注官金良倜,記事官金履永,檢校直閣金勉柱,以次進伏訖。上曰,公事除非如雨澤農形關係民事者外,竝爲留院以待,持公事入侍,而如無入侍之命,則申後方爲捧入者,乃是古規,則諸件公事之廳坐時,徑先入啓,而入侍命下之後,乃以無公事入稟者,豈可成說乎?今後則須復古例也。仍命書榻敎曰,當該仕進承旨,從重推考,六房長吏,令攸司一竝科治。海愚曰,臣以吏房代房,無公事矣。尙鎭曰,臣以戶房及工房代房,無公事矣。匡天曰,臣以刑房及兵房代房,無公事矣。上曰,無公事房承旨,先退,可也。尙鎭·匡天先退。海愚,讀奏禮房公事,咸鏡監司趙宗鉉狀啓雨澤事。命書判付訖。海愚曰,翰林薦狀之待啓下,成送公事于吏曹,自是勿易之館規,而昨日檢閱金履永薦狀,公事入啓未下之前,本館徑先知委於該曹,以至付職肅謝者,事未前有,萬萬駭然。當該右位翰林,不可無警,從重推考,何如?上曰,當該藝文館直提學及右位翰林,禁推,以存古規,可也。出擧條仍命退,承史閣臣,以次退出。
丙辰四月二十二日午時,上御便殿右承旨入侍時,行右承旨李晩秀,假注書洪奭周,記注官馬思人·金良倜,以次進伏訖。上曰,待敎,如在監印所,使之入侍,可也。賤臣承命出,與檢校待敎徐有榘,偕入進伏。上曰,奎章全韻,已盡成書,自今日爲始,印出,須令廣布也。又敎晩秀曰,三綱二倫行實,依舊本重刋,廣布中外,則於感發作興之功,不無少補矣,須從速印頒也。仍命退,諸臣以次退出。
上在昌德宮。停常參·經筵。
自巳時至未時,日暈。
閔台爀啓曰,明日常參·經筵,取稟。傳曰,停。
李海愚啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
傳于李海愚曰,諸承旨持公事入侍。
李海愚啓曰,大司諫徐美修,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
吏曹口傳政事,以朴知源爲南原府使,申史源爲古阜郡守。
傳于李海愚曰,右承旨入侍。
李海愚啓曰,華城留守趙心泰,依下敎來待矣。傳曰,入侍。
傳于李海愚曰,右承旨許遞,前望單子入之,待下批牌招察任。
承旨前望單子入之,蔡弘遠落點。
兵曹口傳政事,護軍李晩秀,單付。
傳于閔台爀曰,今日處分人,分付該曹,作窠執闕。
傳于李海愚曰,時囚罪人李義勝,分揀放送。
李海愚,以刑曹言啓曰,依下敎弘文館書吏崔昌瑞等二十三人,使令文命孫等十八名,一倂嚴囚,書吏·使令,區別書入之意,敢啓。傳曰,館隷姑爲放送,館吏移送兵曹入直堂上處,依院吏例,各捧侤音放送,可也。
黃海水虞候趙錫晦疏曰,伏以臣竊伏念我殿下,臨御以來,祗祗慄慄,無一念不出於寅畏,無一事不在於嚴恭,夙宵靡懈,二十年如一日,宜其克享天心,申命用休,而乃者虹貫之變,出於聖明之世,殿下,遇災警惕,不遑寧處,三日減膳,側身修省,十行宣綸,求言中外,臣民之驚惶悸懼,曷有其極?第伏念臣於昨春,冒忝臺職,猥違召命,伏承恩譴,待罪水幕,方訟愆尤,無地自容,安敢自比平人,抗顔容喙於在外對揚之列,而第犬馬之誠,芹曝之忱,有不能自已,敢以粗淺庸愚之見,略陳弭災攘異之策,伏願殿下,少垂察焉。臣竊伏以爲災異之作,乃人君之福,非國家之患也,何則?仁愛之天,自我視聽,而爲人君者,或有所闕失,則垂象而譴告之,降監而威警之,使之恐懼修省,轉禍爲福,則豈非所謂人君之福,而非國家之患耶?臣請以已然之迹,仰陳之。粵在肅廟朝乙卯春正月,白虹貫日,丁丑二十三年冬十一月,白虹又貫日,壬辰三十八年春三月,白虹又貫日。噫,虹貫之變,層生疊見於五紀之間者,可謂無前之災,罕有之變,而惟我肅考,不以災爲災,不以變爲變,欽天敬畏,悔過自責,敷求哲人,博採群言,凡厥弭災轉異之道,靡不用極,亦越大小臣僚,保后胥慼,諴此小民,而聖心大戒於正月遇災之初,益勵於至月再遇之日,加勉於三月三遇之時,如是而彼日監在玆之天,安得不轉災爲祥而移禍爲福耶?於是乎鮮以不浮于天時,而國有豫泰之休,民無捐瘠之患,然則災異非國家之患,修省乃聖人之憂也。然而災異之作,深遠難見,雖不知某災之應某事,某變之應某政,而變不虛生,必有所召。伏願殿下,勿以災變之乖常爲己憂,而仰體肅廟朝遇災修省之盛意,則自有弭救之道矣。臣謹以切於時政民隱之關係者,排列二十條以進,曰正君心也,體天德也,擇宰相也,立紀綱也,惜名器也,納諫諍也,訪賢能也,辨邪正也,奬忠孝也,伸冤抑也,愼賞罰也,明黜陟也,停土木也,節財用也,選方伯也,重武臣也,平獄訟也,恤孤寡也,均賦役也,正風俗也。其一曰,正君心。夫心者,一身之本,萬化之源也。心之所之,無物不管,禮樂敎化,心之發也,典章文物,心之著也,家齊國治而天下平,心之推也。以之天地之運動由吾心,日月之往來係吾心,心之德其盛矣乎?然而出入無常,莫知其鄕而操則存,捨則亡者,亦此心也。一有放過,寶鑑已汚,少有間斷,止水難靜,差之毫釐,謬以千里,利害交戰於靈臺,愛惡相攻於情田,本虛之心,岐於危微之際,而向所謂一身之本,萬化之源者,荒而不治,閑之惟艱矣。是知一念之善,景星卿雲,一念之惡,冬雷夏氷,可不懼哉?可不愼哉?伏願殿下,先正在吾之心,而戒愼於幽暗隱微之際,恐懼於不覩不聞之中,行一事而惟此心之正,發一政而亦此心之正,則蕫子所謂正心以正朝廷,正朝廷以正四方,正四方以正萬民,而粹然一出於正者,正指人君操心之要也。如是則虹貫之變,不足爲聖世之災矣。其二曰,體天德。夫天者,不言之聖人也,聖人者,能言之天也。天以行與事,示聖人,而聖人則之,故曰,代天工,莅天位,御天民,而凡厥日用云爲動靜語默,無非所以法天道奉天命,而吾之體,卽天地之體也,吾之德,卽天地之德也。所謂與天地合其德,與日月合其明者,斯吾所謂體天德也。苟能體天之德,則克修人事,導迎和氣,而天地位焉,萬物育焉,諸福之物,可致之祥,莫不畢至。躋吾民於春臺壽域之中,囿品彙於泰和雍熙之域,中和之氣,塞乎天地之間,而氣機動蘯於三極之內,神采灌注於萬有之表,德崇業廣,災消福臻,而聖人之能事畢矣。伏願殿下,體巍巍之德而爲吾之德,法蕩蕩之德而爲己之德,則德之所推,無物不化矣,夫焉有災異之干其間哉?其三曰,擇宰相。夫輔相之職,百責所萃,而上而燮理乎陰陽,下而統率乎庶官,內親附百姓,外鎭撫四夷,啓乃心沃君心,而匡救其失,進思忠退思補,而左右厥躬,故相得其人則治,不得其人則亂。是以古昔明君,必廣擇碩德而任之,至有拔於板築之間,擧於魚鹽之中,洪惟我列聖朝,培養人才,可謂盛矣。擢以授之,必有其人,當愼擇其德望俱尊者,使宅百揆,爰立三公,則居其位盡其職,而陰陽調,風雨時,群生和,俊民用章,國用平康,而主聖臣良,和氣自臻,氛祲退聽矣。伏願殿下,留神於卜相之日,丕式於宅俊之際,則何憂乎一時災異之貽惱於宵旰也?其四曰,立紀綱。詩曰勉勉我王,綱紀四方。夫紀綱者,國家之血脈,人君之表準也。立綱陳紀,如網之有條而不紊,有目而斯張。若使綱紀不立,則散無統領,泯泯棼棼,國綱不振。人紀不修,故雖以文王之聖,勉勉不已於綱紀之立,而亹亹不怠於維持之方,則之綱之紀,百辟其刑,爲紀爲綱,群方取則,則綱紀二字,允爲有國之急先務也。目今朝廷之上,綱紀立歟,閭巷之間,綱紀張歟?臣不敢知綱紀之紊亂,莫此時若也。賤妨貴,下凌上,卑加尊,而如是而其可以爲國乎?伏願殿下,摠攬權綱,恢張人器,先立紀綱於朝廷,次立紀綱於閭巷,使之賤不得妨貴,下不得凌上,卑不得加尊,則天尊地卑,乾坤定矣,卑高以陳,貴賤位矣。大綱旣立,邦紀底整,則天地間人妖物怪,自可遁藏而消瀜矣,天變不足以勝吾之德矣。其五曰,惜名器。孔夫子曰,名器不可以假人也,故繁纓,細物也,而夫子猶且惜之,則名器不其重歟?名器不重,則取舍不公,取舍不公,則大器易輕。然則大人之器,不可以假小人之手也,大車之載,不可以借負乘之輩也。名有淸濁,器有大小,而操名器之欛柄者,固不可低仰於其間,亦不可操縱於其心矣。其必以名器,把作一箇公物,而置公器於大公至正之域,則以之範圍乎朝廷,陶鑄乎四方,而於是乎不器之君子,適足爲惟新之器矣。然而易輕而難重者,名器也,可貴而易賤者,名器也。言念國家之名器,斯乃四百年傳受之名器也,而今也視名器如弁髦,賤名器如弊屣,于以致濫觴之弊,于以開僥倖之門,國體不重而輕矣,豈非識者之憂而王政之疵耶?伏願殿下,愛惜名器,無輕與人,則名器自重,而國體不輕矣,斯豈非時政之一大關捩耶?其六曰,納諫諍。聽言納諫,人主之美德,故舜曰,好察邇言,湯曰從諫弗咈。噫,天子有爭臣七人,雖無道,不失其天下,諸侯有爭臣五人,雖無道,不失其國云者,誠以其納諫官之言而用爭臣之策也。然則言路不開,而其何能國?臣聞古語曰,城門開則言路閉,城門閉則言路開,今也則反是。設禁於象魏,而閽寺塞言路,曹吏排言官,不但城門閉,言路與之俱閉,則有言責者,不敢進其言陳所懷,而玆所謂君門邈於萬里者也,其於闢門達聰之意,果何如也?若此不已,則政令之得失,生民之休慽,孰敢以陳於王前,而聖明何由而知也?譬如人之壅蔽耳目,而耳無聞目無見者也。假令使是言者,幸入脩門,欲陳所懷,而若以鈇鉞以威之,雷霆以壓之,則擧皆畏首縮尾,緘口結舌,雖有匡君之謨,醫國之術,不能展布其所蘊矣。伏願殿下,立木來言,體大舜之察邇,揭器待士,法成湯之從諫,則忠言畢陳,四聰以之而達焉,讜論翕受,四目以之而明焉,政令於是乎淸夷,黎民由是以安寧,尙何天災時變之可畏哉?其七曰,訪賢能。程夫子言,治道於朝廷,必以擧賢能爲本。噫,賢能,國家之器用也,天生一世之才,以供一世之用,古今衰亂,不在於世乏人才,只在求賢之誠未至耳。賢才無自售之理,君子有易退之義,苟非公卿大夫,薦拔延登,其何能熙載而致治乎?所以時君世主,旁招俊㐅,誠以求之,揚明測微,求之如渴,巖穴無瑾瑜之遺,草野有茅茹之拔,而勞於求賢,逸於用能,朝陽之鳳,日聞於高岡,瑞世之麟,自臻於郊藪,則賢能之有關於國家者,又曷可少哉?伏願殿下,延訪群臣,擧爾所知,宣召碩德,置之攸司,則凡厥攘天災厚民生之策,臣恐賢者能者,亦必揣摩而敷奏矣。其八曰,辨邪正。夫邪正,雖如薰蕕之異臭味而至難辨也,雖若氷炭之不同器而至難別也。君子曰正,小人曰邪,而君子道長,則小人道消,小人道長,則君子道消。國之治亂,道之汚隆,不在於君子小人,而亶在於邪正之辨不辨如何耳。是以親賢臣遠小人,先漢所以興隆也,親小人遠賢臣,後漢所以傾頹也。君子小人,固不可不辨,而惟其正言格論,特立不倚,磊磊落落,知有社稷而不知有其身者,君子也,憸邪謟侫,阿附取容,唯唯諾諾,苟利於己,不恤人言者,小人也。君子難合而易疎,小人易親而難退。且以玄宗一身,用姚崇·宋璟,以興開元之治,任林甫·國忠,以致天寶之亂,是知君子小人之用捨,天下國家之興亡係焉,可不戒哉?書曰,任賢勿貳,去邪勿疑。伏願殿下,苟知其正,雖有過進而用之,苟知其邪,雖有功,斥而遠之,則辨之由早,邪不犯正,而天妖地怪,不得肆於正大光明之域矣。夫然則邪學之橫流於斯世者,不攻而自破矣,妖說之煽惑於愚民者,不斥而自退矣,曷足以誣正學而亂眞源也哉?其九曰,奬忠孝。古人有言曰,求忠臣必於孝子之門,忠孝本無二致,而君臣曰忠,父子曰孝,而忠於君者,固是人臣之職,而爲忠者鮮焉,孝於親者,亦是人子之分,而爲孝者寡焉。在上者苟不褒揚之旌表之,則殉節之士,不知勸矣,錫類之子不足顯矣,此豈非輿情之所鬱抑,而人事之所干和耶?伏願殿下,不徒奬忠而又從而奬孝,不但勸孝而又從以勸忠,則忠臣孝子,林立於聖世,而表忠之閭,旌孝之門,亦足以扶世道而淑人心矣。然則國無不軌之臣,而家無敗常之子矣,此亦召和氣弭災殃之一端也。其十曰,伸冤抑。古語云匹婦不獲,六月飛霜,一寡抱冤,三年大旱。噫,天地間至冤至屈之氣,鬱結於匹夫匹婦之精靈,而感傷其和氣,召致其災異。天地之大也而猶且示災而示異,使之伸冤而伸抑,則今者虹貫之變,安知不由於此也?伏願殿下,亟垂疏鬱之典,周咨於八道,旁搜於四方,無冤不伸,無屈不訴,則災殄自消於不知不覺之中,而景貺潛周於一轉一移之間矣,豈不休哉?其十一曰,愼賞罰。商頌曰,不僭不濫,命于下國,卦建厥福。夫賞罰者,人主之大柄也,故周禮八柄,愼賞居首,噬嗑一象,明罰爲大,功可以賞,而不賞則不足以勸功,罪可以罰而不罰〈則〉不足以懲惡,用是賞曰愼,罰曰必,而鹿鳴贊彤弓一朝之饗,康誥戒要囚五日之蔽,則聖帝明王之愼賞而謹罰者,大抵如斯,而惟其賞罰易倚於一偏,故功同而賞異者,以其有親疎也,罪同而罰異者,以其有貴賤也。然則人主之於賞罰,當如天地之於萬物,栽培傾覆,付之無心,不可容一毫私意於其間也。伏願殿下,賞一功而用商宗在笥之典,罰一罪而體周王惟中之法,賞不至於僭,罰不至於濫,則桁楊之下,無枉死之民,車服之庸,有覺報之休矣。彼無私至公之天,安得不勞之來之,降茀祿而導和氣也哉?其十二曰,明黜陟。虞書曰,三考黜陟幽明。周書曰,大明黜陟。黜陟不明,則雖以虞帝之濬哲,周王之緝熙,不足以釐百工而董六卿矣。時君世主,其可以泛忽於黜幽陟明之方也哉?九德咸事,庶績其凝,則承之庸之,庶事不康,稱非其人,則斥之退之。褒奬得中,貶罷循公,則虞官三載之考,周制六年之課,庶可復覩矣。伏願殿下,勿以私意而黜陟之,必以公道而進退之,則庶官得其人,而萬事無所隳矣,曾謂虞周之際,有此虹貫之變歟?臣恐弭災之道,不外於明黜陟三字也。其十三曰,停土木。傳曰,使民以時,記曰,用民力,歲不過三日。噫,王者使民之道,雖在豐稔之歲,不奪農時,計日用力,則矧今數年以來,年不順成,民食不給,國用告罄,土木之投,恐非其時,而華城大役,閱月經歲,尙未就完。雖以我殿下,有所重不得已之擧,而言念民事,亦有所不得不冒陳者。第伏念役巨則耗財,時奪則妨農。賤臣於此,非不知仰體大聖人經遠之謨,而亦不無用悶天越民弘濟之策,故略陳所懷。伏願殿下,深留聖意,俯詢廟堂,姑令停止城役,以待時和歲豐,則民力少紓,國用稍裕矣。其十四曰,節財用。易之節大象曰,節以制度,不傷財不害民,蓋窮奢則財以之竭,極侈則用以之耗,財用之不節,職由於奢侈二字矣。今以有限之財,應無節之用,則財雖積於邱山,貨雖湧如水泉,尾閭以泄之,漏卮而渴之,國無一年之畜,民有三時之憂,此豈非制度之不節而傷財而害民者耶?臣以爲節財用,莫如抑奢侈,抑奢侈,莫如崇節儉,卑宮室,而惡衣服,夏禹之盛德,惜百金而衣弋綈,漢文之美事,彼貴爲天子,富有四海,尙此節儉之如此,況東韓之地,介在山海,生齒之數,財賦之額,無幾,豈可以不量其出入而妄費也哉?伏願殿下,節以制度,量入爲出,使斯民生之者衆而食之者寡,爲之者疾而用之者舒,則財恒足而用有餘矣。善乎有若之言曰,百姓足,君誰與不足,百姓不足,君誰與足?苟能制民恒産,節其財用,則軍國之需,生民之用,皆自撙節中贍且足矣,曾傳絜矩之法,周禮制産之規,爲今日生財節用之第一良策也。其十五曰,選方伯。夫方伯者,內承朝命,外宣王化,綱紀一道,摠察諸邑者也。雖有金科之良法,玉條之美政,而爲道臣者,不知所以奉行,則制治之法不行矣。雖有善治之循吏,暴民之汚官,而爲道臣者,不知所以黜陟,則考績之政亦隳矣,其爲任之重,又非守令之比,而方伯得其人,則守令盡其職矣,守令盡其職,則生民得其所矣。內而卿宰,外而方伯,俱爲一體,而仰體聖意,同寅協恭,則方伯之愼簡,尤有別於庶官,而其所以承流宣化者,烏敢有一毫私意於統一道馭群牧之日哉?奈之何挽近以來,方伯之褒貶,只循己私不用公道,而屈於有權,伸於無勢,所謂褒者,皆是勢家大族,所謂貶者,無非殘蔭冷武。以是貪饕之類,恣行無忌,贓汚之輩,侵漁無比,此非守令之罪,乃方伯之罪也。苟能選擇其有德望威重,能盡其職者,寄以藩臬之任,則凡厥在外庶官,擧皆望風而自戢矣。伏願殿下,不患生民之困萃,災異之層生,而惟方伯之愼簡焉。其十六曰,重武臣。臣聞急則用介冑之士,緩則寵名譽之人,介冑者武也,名譽者文也,文與武之需用於國家者,如車兩輪,如鳥兩翼而不可偏廢也。用是古之善爲國者,武以張之,文以弛之,一張一弛,文武之道也。文武竝用,長久之術也,故贊濟濟之多士而曰王國以寧美,赳赳之武夫而曰公侯干城,然則相臣將臣,雖有東西班之差殊,而曷嘗有尊卑等級之大相懸絶也?挽近以來,世道漸降,文武判異,無論爵秩之高下,才品之優劣,以文則貴之,以武則賤之,文臣之視武弁,無異奴隷,故武弁之疾文吏,有若仇讎。堂下之文官,凌忽堂上之武官,三品之文臣,侵侮二品之武臣,上自局將,下至統帥·閫帥,莫不逡巡退縮於文臣之下者,良可慨也。噫,共濟國事,文與武無間勤勞王家,武與文不異,故惟我列聖朝,體三代乃文乃武之盛德,不但右文而亦崇武,不徒貴文而亦尙武,宰相是文臣之職,而武有可堪之才,則或置之鼎席之上,銓官乃文士之任,而武有可稱之能,則或委以銓衡之權,超遷而爲方伯者有之,稱量而爲承宣者有之,誠以其國家之待武臣,不下於秉文之臣故也。奈之何今之武臣,獨有愧於古人而見侮於文臣者,若是其甚也?人之數慢,必曰武弁云爾,而不知所以尊之重之,則非但有損於國體,所謂武臣之手秉鈇鉞,掌握兵權者,安得伸威武於人上,而嚴節制於敵國哉?今以外方而言之,地處稍勝之守令,不欲行公禮於兵水使之前,則況於鎭將邊將之類乎?徒知文武之異等,而不知文武之相濟,文恬武憘,左盾右矛,而朝象不平,人心抑鬱矣。是以粵在先朝,特下備忘之記,以示重武之意,而守令之不遜於閫帥而有失於公體者,使該帥臣,專行狀罷之法。伏願殿下,仰體先朝故事,俯採廟堂公議,定爲防限,以爲文武兩便之地,而使彼武弁之臣,得伸抑鬱之心。其十七曰,平獄訟。臣謹按羲易曰,明愼用刑而不留獄,呂刑曰,哀敬折獄,曾傳曰,使無訟,獄訟者,民命之所係也。獄有冤而不伸者,訟有直而不理者,而司政典獄之官,不論其曲直,不辨其是非,則有罪者漏於禁網,無辜者陷於死地,而刑罰不中,民無所措手足矣。如是則干和致異,不是異事,近日乖常之災,又安知不祟於此也?伏願殿下,嚴加申飭於典獄司訟之臣,使之惟厥中焉。其十八曰,均賦役。臣謹按夏書曰,厥賦貞貞者,正也均也。賦役不均,則貧窮之民,偏受其害,一家而疊徵斗箕之歎,一身而兼帶甲乙之役,哿矣哀此者,正爲今日準備語也。仁天雨露,縱有遍被之澤,大夫不均,未免從事之賢,誠能均是賦均是役,而無一毫不公之弊,有十分惟正之休,則貧富有同樂之慶,閭里無偏苦之歎矣,豈非聖世成賦之美意而民隱矯救之良規耶?伏願殿下,更加留神焉。其十九曰,恤孤寡。文王爲政,惠鮮鰥寡,盤庚保民,無弱孤幼,凡此四民,天下之至窮而無告者也,王者之於小民,子惠之懷保之者,何所不用其極,而惟是老而無妻,老而無夫,幼而無父,老而無子者,無處依賴,無地控告,在上者苟不拊摩而憂恤之,則困者愈困而窮者益窮矣。噫,鰥寡孤獨,何代無之,而目今屢荒之餘,鰥寡無告,孤獨顚連,爲民父母,一視同仁,尤是王政之先務,以不忍人之心,行不忍人之政者,非指此等處耶?伏願殿下,體文王惠鮮之政,施盤庚保惠之德,則彼同胞之顚連而無告者,擧皆舞蹈於至治之化,而和氣充滿於八域之中矣。其二十曰,正風俗。百里不同風,千里不同俗,是以風俗通曰,治隆於上,俗美於下,白虎通曰,移風易俗,惟上是從,所以三紀移風,元聖之保釐東郊也,三年易俗,太公之表諸營丘也。惟我東方,風非不美,俗非不好,而自三代直道以使者,逮至于今,罕見敦厚之風,皆是淆漓之俗,則此由於道有升降,政因俗革而然矣,何以則風肆好而俗斯淳也?聖人在上,敦風化俗,藩臣在下,觀風察俗,使之一於正而咸以正,則風之薄者可以厚矣,俗之漓者可以淳矣。然則第一條正君心之正字,推其效流于末,而以至于正風俗,則百度皆正,庶事咸正,而天德焉體其正,宰相焉擇其正,紀綱名器之于以正矣,諫諍賢能之亦以正矣。賞罰也,黜陟也,不出於正,獄訟也,賦役也,咸用其正,而擧一反三,罔或不正,則時政不期正而自正矣,治道不待正而乃正矣。如是則何畏乎大變,何患乎民隱?伏願殿下,逐條而留神,必以正之一字,爲制治保邦之本。顧念臣,以愚騃粗淺之見,其所臚列而仰陳者,其條至夥,其說甚長,冒犯忌諱,屢瀆宸聽,極知猥越,無所逃罪,而第臣犬馬之齒,今當七十矣,髮短心長,未效涓埃,適當求言之日,敢陳平昔之蘊,伏願殿下,特恕僭妄之罪,俯採芻蕘之說,臣無任云云。省疏具悉。爾自從班出補閫幕,求言之辰,首先應旨,而條列卄目,勤渠典實,可謂不失嶺人之風。第一·第二·第三·第四·第六·第七·第八·第十一·十二·十五·十七·十九·二十條,當隨條留意,第五條名器屑越,爾言切中其弊。近日所以深感於故相之言,定制於端揆之奏,先從躁進驟躐而撙抑禁止,則下此官方,皆在不期嚴而自嚴者。第九條忠孝本無二致,聖祖之訓謨洋洋,而印頒三綱二倫等書,使愚夫愚婦,跂而及之,風流之篤厚,世敎之裨補,視諸牲繫烏頭之施之於己往旣故之後,其功效爲尤大,竊欲留意於申明。第十條和氣致祥,乖氣召沴,其端雖微,其跡孔彰,伸冤抑,所以來吉祥,一念於此,曷不慥慥?凡係無往不復,有屈必伸之方,當十分用力。第十三條才有肯施於臺臣之言者,第十四條,苟欲節用,宜先抑奢,奢侈之害,甚於天災,古人豈欺我哉?自我列朝,崇儉爲家法,措治之大本,亦惟在此,而近年以來,未見有政因俗革之效,何責乎渝習?政合益懋身率。第十六條貴文賤武之過而礙眼礙聽,反損國綱者多有之,若使文襄公梁誠之在今,則謂當何如?甚至年前揭板之式,而皆能一一遵守,亦未可知也。付之廟堂,時加修明。第十八條唉彼四民,籲天無從,懷保奠安之政,敢不先斯而惠未下究,誠未遠曁,尋常飭諭,徒歸於紙上空言,豈特有司之過?卽所瞿然處,京外覆盆之莫達者講究回照之方,俾有效益事,廟堂條陳對揚。
傳于李海愚曰,旣用其言,黃海水虞候趙錫晦,令該曹口傳內移,虞候之代,亦令口傳差送。
丙辰四月二十三日寅時,上御誠正閣。諸承旨持公事入侍時,行左承旨閔台爀,行右承旨李晩秀,左副承旨李海愚,同副承旨柳匡天,假注書閔命爀·洪奭周,記事官吳泰曾·金履永,檢校待敎徐有榘,以次進伏訖。上曰,諸承旨,各以房次進對。海愚讀奏兵房公事,慶尙左兵使李潤謙啓本忠翊衛等都數開坐事,慶尙右兵使洪仁默啓本上番忠翊衛等摠數開坐事,黃海兵使白師誾狀啓捉虎申飭事,廣州留守徐有隣狀啓都試居首人役姓名開錄事。命書判付,台爀·晩秀·匡天,以無公事先退。命書傳敎曰,昨日疏擧,豈不駭愕?人臣告君,何事可諱,而最忌逆詐,蓋關臣節,前此守臣之往來,未必皆在有事之時,則豈敢以然疑之跡,喚疑做眞,挺身投章,有若先人奪人然者?義分之外,爻象不佳,李秉鼎投竄。又命書傳敎曰,其閃弄之話頭,不似涉禁,而其實則無異於涉禁,豈敢捧入乎?當該承旨罷職。仍命退,承史閣臣以次退出。
丙辰四月二十三日辰時,上御便殿。右承旨·水原留守入侍時,行右承旨李晩秀,假注書洪奭周,記事官吳泰曾·金履永,水原留守趙心泰,以次進伏訖。上敎心泰曰,城役,今方如何,而何時可告成耶?心泰曰,未完處,只是一千六百餘步,而限以十月內則庶可畢矣。上曰,今年之內,可以畢功,則可謂快矣。上又敎心泰曰,卿之所薦淸白吏,爲某某耶?心泰曰,故府使許晶,故兵使崔命柱矣。上曰,淸白薦法,生存者稱以廉謹,已故者則稱以淸白云耶?晩秀曰,然矣。上曰,此選必也,極精極嚴,取其卓異絶俗者然後,可以聳一世之觀聽矣。上敎心泰曰,卿聞禁軍沙汰者,區處之議耶?心泰曰,臣亦略有所聞,而其中以罪見汰者,亦多有之,則豈可不問其當否,而一例復屬耶?若自備局,各捧成冊,究其見汰之由,區別分揀,以爲善處之道則好矣。上曰,卿其往見右相,商議可否也。仍命退,諸臣以次退出。
上在昌德宮。停常參·經筵。
李海愚啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
閔台爀啓曰,玉堂備員間,視事頉稟之意,敢啓。傳曰,知道。
閔台爀啓曰,校理尹益烈,副校理金銑,牌不進罷職傳旨未下,副修撰李龜雲在外,玉堂上下番俱空,事甚未安,未差之代,政官牌招,開政差出,待下批仍卽牌招,推移入直之地,何如?傳曰,允。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔台爀曰,諸承旨持公事入侍。
閔台爀啓曰,吏曹判書沈煥之,參判黃昇源,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
李海愚,以兵曹言啓曰,依傳敎黃海水虞候趙錫晦,當爲內移,而本曹無相當見窠,依例付軍職之意,敢啓。傳曰,知道。
以副司果趙錫晦單付單子,傳于李海愚曰,在外亞長許遞,其代除授,使之乘馹上來事,令政院下諭。
兵曹口傳政事,以金宗鉉,爲黃海水虞候。
李海愚,以義禁府言啓曰,知經筵李秉鼎投竄事,承傳啓下矣。李秉鼎,慶尙道熊川縣投竄,而以承傳內辭意,具罪目,依例發遣都事,押送配所,何如?傳曰,以江華府,更定配所,草記,可也。
李海愚,以義禁府言啓曰,知經筵李秉鼎,慶尙道熊川縣投竄草記批內,以江華府更定配所草記可也事,命下矣。李秉鼎,江華府月串鎭投竄,而以承傳內辭意,具罪目依例發遣府都事,押送配所之意,敢啓。傳曰,知道。
吏曹判書沈煥之疏曰,伏以開政有命,天牌儼臨,而臣所患宿疾,昨又挾感闖發,氣衝心脇,旁及四肢,動作牽礙,神識昏濛,以此病形,萬無趨膺之勢,重犯逋慢之科,伏地戰恐,不知所云。且臣已蒙特恩,給暇調息,苟可强起,豈敢復言,而疾痛則呼父母,亦人情之常也。玆不避猥越,仰首申籲。伏乞聖慈,亟賜鐫改之恩,以重公器,仍勘瀆擾之罪,以肅朝綱焉,臣無任云云。答曰,省疏具悉。卿其勿辭,調理行公。
廣州幼學林亨源疏曰,伏以臣,竊以爲乾文之示警,爲殿下無疆之福也。天人一理,上下無間,一念惕慮,十行煥發,則殷桑可枯,周禾可起。顧以臣草草數語,固不足以少裨聖明憂勤之萬一,然而愚昧之中,旣有區區隱度之意,則亦豈無一二可言者乎?殿下臨御以來,炳幾燭微,少無闕失,而培植推廣之際,省察之功,恐或有未盡充歟?節儉踐實之間,用捨之道,恐或有未盡善耶?連歲屢歉,挈妻負老而流而之四者有之,民心澆薄而强食弱肉者有之,折獄不中而泣血籲天者有之,賦役不均而疊徵濫捧者有之,紀綱解弛而少而陵長者有之,名分陵夷而下而陵上者有之,民間失和而禦人摽奪者有之,民心之危,世道之憂,庸有旣乎?且四都保障,軍餉耗損,而都民無依,軍額混雜,士族冒入,此實有國之加意惕慮處也。聖明日御筵席,未嘗不眷念於是,未嘗不勤咨於下,而猶未盡博施之道,猶有闕固本之方者。但於朝著薦人之際,任非其才,而只取門地,內而臺省之官,外而州郡之吏,朝除夕遷,如舍逆旅,其何以熙庶績而責成效乎?方伯旣得其人,長吏又稱其職,使稅斂輕,徭役均,訟獄平,保障固,敎化行於上而民安於耕織,則雖或有變,饑饉不能殺,兵戎不能害矣。導率之方,得人爲上,保民之策,務農爲本也。自古人君,念念於畎畝之勞,而惟恐一事之害民,惓惓於稼穡之艱,而惟恐一政之痒農,必使生之者衆而食之者寡,爲之者疾而用之者舒。自至於民有餘蓄,國以當强,厚生之道,固本之方,未過於此者也。目今國用之罄竭,生民之艱匱,幾至難保之境,臣實憂之。咸願聖明,勉加於旣勤之政,留意於克儉之道,使上下臣庶,咸稱其任,祛其華靡之習,而歸之於樽節務本之實功,則朝野和悅,休徵自臻矣,豈非臣民之幸而國家之福耶?伏願聖明澄省焉。且臣於廣州地民瘼,耳目所見聞者也,敢此附陳焉。廣州之於國家,亦一大保障之道,專在於軍餉之蓄儲人民之安堵也。竊謂軍餉者,分給於民而爲農作之需,蓄積於城而爲不虞之備,此設施之初,保民守城之良制也。今也則饑饉荐臻,民産日縮,軍餉分給之數,比前無增減,而以民力較之,則大不相稱。二三口之家所食還上,將至四五石,未捧納之時,或墮突逃去,或一家全沒,徵及族類,弊連鄰里,貧當俱困,民何以保存乎?殿下特敷矜恤之恩,屢下蕩滌之典,此誠殿下子惠之政,而民力無少蘇之期,府庫有空虛之弊,公私俱損,安有保障之本意也哉?顧今之計,量民力輕糶事然後,可以保障矣。輕糶之策,莫如平均分給於隣近小糶之邑,而分力於保障之民也。他邑雖云各有還上,而比諸軍餉,則輕重有異,多寡不同,一依移給例,三四巡定式分給,則無害於均分之政,而功省於捧納之時矣,爲保障蓄儲保民之策,亶在於此也。且城府最近七面,卽司甕院柴場也,耕山有火稅之濫徵,築室有戶米之督捧,耕不過一日而稅至十餘斗之豆,家不過一間而戶徵一斗五升之米,此是一邑中不均之役也。至於有勢家,則奴隷皆得免焉,偏酷於殘民,又是七面中不均之役也。院卒狡悍,鞭朴狼藉,火稅必先於惟貞之供,戶米必督於軍餉之捧,無田之民,不得耕山而食,無家之民,無得結椽而居,民戶損,賦役斯煩,此豈保民守障之道也哉?伏乞聖明,留意於保障之道,使保障之民,自爲保障之民,保障之地,自爲保障之地,無使分力於他役,以完衆心成城之地,千萬伏幸,臣不任云云。省疏具悉。諸條當留意。本府輕糴事,分院事,許令守臣,條陳救弊之策。
將仕郞愼信疏曰,伏以臣嘗以勳裔,出入於侍衛之末矣。今雖流落鄕曲,屛伏蓬蓽,而每自瞻望北斗,藹然慕君之誠,悠然戀主之想,不敢以賤卑疎遠之故,自後於人矣。臣竊伏聞我聖上,因天示警,側身修省,降如綸之音,求抱蘊之士,臣之愚意,以爲凡在草野者,苟非至愚至迷,而稍有識見,則皆當輸丹心披素志,各陳其所懷,以待我聖上裁擇之也。臣之愚意,旣如此,臣亦烏敢趑趄囁嚅欲進而不進,欲發而不發,終抱一得之愚而不以聞於九重乎?今使臣將言安民之政,則我聖上,旣已安民,措斯民於泰階矣。今使臣將言右文之治,則我聖上,旣已右文,闡斯文奎躔矣。凡此數者,固不待乎臣之覶縷,而抑臣區區欲陳者,誠以爲安不可以忘危,文不可以舍武,我國家百年昇平,一世享泰,至於戎務二字,不無因循苟且之嘆,此政臣平日耿耿者也,今當我聖上側席虛襟之辰,敢以戎務八條爲獻。一曰,都城之築雉也。二曰,西南之防虛也。三曰,營鎭之禁雇役也。四曰,郡邑之講捍禦也。五曰,江倉之內移也。六曰,山城之儲石也。七曰,軍制之復舊也。八曰,丁壯之補額也。臣敢以螻蟻蚤蝨之賤,不識雷霆鈇鉞之嚴,妄有所陳,伏乞聖上,垂察裁擇焉。一曰,都城之築雉者,何也?蓋國有都城,宗社之所在也,人民之所聚也,倉廩器械之所藏也,爲四方根本之地。夫捨根本而能行號令於四方者,古未之聞也。然而我國家,每當板蕩,則將相諸臣,輒以去邠二字,執爲上策,當壬辰則有西灣之行,當丙子則有南漢之行,至於甲子而猶且有湖營之行,未嘗坐根本之地而號令四方者,抑何故歟?今以都城地形觀之,則背北山之險,跨南山之固,雖嶢關劍閣,不可以加乎此,而獨於南門外及於東門外兩處,稍爲低平,故議者紛然以此,難於捍禦。平居無事,未嘗念及於綢繆,而一有不幸,則城池人民倉廩器械,委而去之,其爲識者之恥恨當如何哉?臣謹按中國城制,則每五十垜設一雉,垜,卽今之女墻,雉,卽今之曲城雉。出城外四五丈,左右多置穴眼,賊附左城,則從左穴射,賊附右城,則從右穴射,故中國之城,多處乎平原曠野,而賊不敢逼者,賴有此耳。今我國都城,南北依險處,不足爲慮,若東南門外稍低處,則因其地形,各察凸城,大同乎雉制,而空其中,可使容人衆,左右鑿出砲穴,上建敵樓,相距五六百步,大砲中藏鐵丸大如鳥卵者數斗,賊若來集城外,砲丸從兩邊交發,無論千兵萬馬,雖金石將皆糜碎,賊雖有雲梯衝車,將安施哉?若是則他堞,雖無守兵,只使數十人,守砲樓而足矣,其制雖倣於雉,其功反勝於雉。此非臣獨見,故相臣柳成龍,啓請於當時而未及旋行者也。議者若曰,東南門外沿城,多是民家,難毁撤云爾,則此有不然者,間五六百步,則所當毁者將無幾何矣。且城下,多是草萊小戶,雖厚價買,所費亦無幾何矣,況爲萬世不拔之基,則些少委折,有不可以盡拘,惟在聖上裁擇。二曰,東南之防虛者,何也?蓋國有關防,所以內衛其社,外禦其侮,爲萬世不拔之基者也。臣竊伏見我國地形,西至于關西,南至于嶺南,東而爲九邑,北而爲六鎭,遠者綿千有餘里,近者越六七百里,高山大川,縱橫綉錯,雄府巨鎭,羅列棋布,京師處其中,左控右環,古所謂天府者也。然而臣愚所以每顧而爲憂者,獨西南一隅是已。夫西南隅若南陽·安山·仁川·金浦·通津等邑,皆岸大海波濤之出沒,潮汐之往來,水路所通,風帆所踔,不可際涯,而其距京城,則不過爲六七十里,且其道路所經,山不高而峻,水不深而險,平原大陸,朝發夕至。顧今我國家邦運亨泰,夷狄賓服,雖知萬萬無他慮,而設有不幸,桀黠跋扈者,闖發乎壃場,夕扺浦上,曉逼城下,則智者不及謀,勇者不及鬪,不知國家,將何以拒之耶?臣以遠事觀之,則高麗時,倭寇累梗,而忠淸·京畿等沿海道,多見暴掠者,以有水路之易通而然也。以近事觀之,則丁未春,訛言一興,而仁川·富平等沿海邑,莫不靡散者,以無關防之可恃而然也。臣故曰,西南一隅,不可不置防禦,而西南列邑中,惟仁川,於海門最爲要衝,於京城最爲直路,欲置防禦,則捨此邑而奚以哉?若自朝廷,擇武臣中有威權者一人,使守仁川,而特畀西南防禦之任,仍統旁邑而招集境內丁壯之士,增置軍校,益習馳射,其城池·器械·糧餉等節,亦令從長區處,則亦足爲保障之一策矣。議者若曰,仁川等邑,水原在其東,江華在其西,永宗當海之南蔽,不足爲深慮云爾,則有不然者。自水原至江華,越數百里,道路如彼繚遠,山川從以遮塞,緩急固不相及矣。若乃永宗,則不過當京江水口,地形不甚要害,制度不甚鞏固。夫自東南海上,中流擧帆,輕櫓在前,利楫在後,直取乎仁川,則永宗,塊處一邊,將邈然不得聞知矣。然則仁川邑,其可仍以蔭窠置之耶?其將更以防禦任之耶?此則雖臣獨見,多與識者相確,謂之便宜,惟在聖上裁擇。三曰,營鎭之禁雇役者,何也?我國沿海處,俱有營鎭堡,大則水使,小則僉使·萬戶·權管等官,遠近相望者,將以防海也。然而以臣愚見,則其不足恃者有二。各鎭水軍,俱非營鎭附近處海邊人,或在乎山郡,或在乎野邑,散處四方,遠過百里,倉卒危急之際,簿書徵發,動費月日。且山氓野民,所能者斧斤斫木,所慣者耒耟翻田,猝當戰艦,則驚浪怒濤,風檣走帆,平生所未經,夢寐所未睹,彼將戰兢惴慓,若隕于淵,何暇彎弧裝藥,作禦賊之計乎?其不足恃者一也。各鎭之防軍收布,創自何時,而法制漸弛,貪暴轉盛,大小鎭將,計名而徵布,照數而捧價,充其妻妾之俸,供其賄賂之資,略以剩餘,雇立鎭底閑雜人等,僅爲目前使喚而已。水操之期,巡點之時,則倩人假名,孰知眞贋?一有不幸,則名雖千軍之鎭,實無一夫之存,彼雇立者,亦將冒矢石而蹈湯火,與鎭將同死生乎?其不足恃者二也。凡此二弊,若不痛革,則所謂鎭將,有不如無。臣竊以爲,水軍之在山郡者,陸軍之在海邑者,皆令相換移定,則臨急無徵發之難,登船無惴慓之患,至於防軍收布,則有不可猝言者,國制不設鎭將廩祿,而使辦於士卒,侵漁之弊,濫觴於此。今若各處鎭堡,不甚緊要者,皆令倂省合大,然後更加區處,使有廩祿,而斂尺布於軍,徵斗粟於卒,而只令精鍊器械,敎習馳射,則防海之政,似無如前疎虞,此非臣獨見,先正臣李珥,建白於當時,而未及施行者也,惟在聖上裁擇。四曰,郡邑之講捍禦者,何也?國有郡邑,非從牧民而已,亦所以爲屛爲藩,以禦外侮者也。臣竊伏見我國大小郡邑,殆近四百,皆有倉廩焉,皆有器械焉。然而其能築城鑿池,爲日後不虞之備者,十無二三,雖或間有城郭而纍石如墻,排土如堵,仍以頹不修缺不補,雖三尺童子,可超而踰,可拚而登,然則其所以有倉廩,適足以齎盜糧,其所以有器械,適足以資寇兵也。奈之何斂民粟以實倉廩,損國用以成器,而反不置一片城郭,將使敵人,據吾糧搶吾兵而侵凌吾土地人民耶?夫以三韓分立之世,猶能抗隋煬之强,折唐宗之雄,而至於我國家,則壬辰南寇,橫行乎八路,丙子北兵,突過乎千里。若使其時,郡皆有城,縣皆有郭,民不散官不潰,則彼亦將狼顧狐疑而不敢進也。臣故曰,懲前所以毖後,鑑古所以圖今,令郡縣中雄府巨鎭,有城處則加重修,無城處則加新築,小縣殘邑,力不堪築城處,則倂小而合大,將皆地方七八十里,民人六七千戶,然後築斯城也,鑿斯池也,則邑邑皆成雄府,縣縣皆成巨鎭,國家形勢,正如重門複墻,敵雖透得一重,復有一重,必不敢如履無人之地,其爲屛藩,豈不固且密哉?且各邑吏員,皆割剝乎生靈,各邑官員,皆耗蠹乎公用,今若倂小合大,則吏員減而民力可舒矣,官員減而國用可衍矣。城池之設,倉廩之移,似無別般經費,此非臣獨見,故處士柳馨遠,常慨然而著論者也。議者若曰,郡縣數減,不足以排文蔭武出宰云爾,則有不然者·設官,將爲人乎,擇人,將爲官乎?將爲一時失職之徒乎,將爲萬世衛國之利乎?無已則有一焉。中國古制,一縣而旣置令又置丞,又置主簿,又置慰,多用通仕籍者,今我國郡邑,亦豈無酌古參今之道乎?惟在聖上裁擇。五曰,江倉之內移者,何也?我國倉庫,太半在江上,自龍山至西江,各倉所儲粟米,不知爲幾千萬斛,不勞人民之力,不有車馬之費,自船所直納於庫中,其爲平時除弊之道,可謂得矣。然而倘値不幸之運如壬辰之南寇橫行,丙子北兵長驅,則廟謨廊籌,將不暇於守城,彼江上倉庫,旣難乎每日屯守,又難乎趁時搬運,能不爲跋扈者所搶擄也幾希,此與古人淸野待敵之謀,大相遠矣。今夫閭里小民,得數包之穀,猶將深藏而固置,以防偸竊之患,何況國家輸三南之米,運兩西之粟,浮于海達于漢,水路千里,到舶于京江,則反憚於十里之程,不爲日後慮哉?臣愚以爲城內空閑處,移設江倉,則其於不虞之備,似爲一端,惟在聖上裁擇。六曰,山城之儲石者,何也?我國家保障重地,於水則沁都,於山則南漢。沁都四邊,沮洳處或變爲坦浦,今不足深恃。南漢,溫氏之所築也,城堞堅固,可比金鐵,城外則嶄巖岌嶪,不可拚附而上,城內則深闊平穩,又多水泉,可容千兵萬馬。雖不幸有丙子一事,而爲東方天塹者,獨此山城而已。其中糧餉器械等節,已有國家措辦,臣不能殫知,嘗聞山城故事,則每年糶糴時,令百姓,從城外來者,皆持一塊石,然後始許入門故,城中石堆,纍纍相接,日後有事,則不多費竹箭火丸,只用石塊,從高打下,足當百萬强弩,此事雖似微細,古人先機預備之意,可謂切矣。昇平日久,人不講捍禦,向來城役時,堆中石塊,收用略盡,而糶糴時聚石之令,漸又弛廢,視若不甚要緊者然,此豈重保障之意乎?所當另加申飭,而他處山城,亦當一例申飭,惟在聖上裁擇。七曰,軍制之復舊者,何也?古之兵制,十人而有隊長,三十人而有旗摠,百人而有哨官,五百人而有把摠,一旗以下,不出乎同里,一哨以下,不出乎十里,一把以下,不出乎同鄕,每以四時之暇,三農之隙,旗鍊於里,哨鍊於隣,把摠輪哨而觀操,鋤耰之氓,孩提之童,莫不慣於進退,習於坐作,然後聚鍊於大將之前,故左右中律,前後中規,無臨時生疎之事矣。今也不然,伍在東而旗摠在西,卒在南而哨官在北,平生不識面目,累歲不經私習,忽地聚操於大將之前,則惴惴慄慄,東顚而西倒,橫馳而直奔,適足爲駭笑之資,而師律有不暇論也。加以自把摠至隊長,爲頭目者,與卒伍,俱非同里,素是生面,各責以知面相會等禮,爲唆剝之計。噫,彼卒伍,跋涉道途,褁糧留連,已不堪其苦,又迫於頭目之侵徵,典釜賣衣,冤聲載路,此亦矜惻之一端,臣愚以爲申飭各處,一依古兵制,屬隊長者,不得過同里,屬旗摠者,不得過同隣,屬哨官者,不得同面,屬把摠者不得過同鄕,使以春秋農餘,從便近私習,則彼鄕邑卒伍,皆可使知坐作進退之節,臨機可用,而頭目人等唆剝之習,將不禁而自止,惟在聖上裁擇。八曰,丁壯之補額者,何也?祖宗朝時,則民不以軍役爲賤,以騎步兵登科致位者,往住有之。近世以來,紀綱漸頹,風俗漸渝,鄕邑小民,稍有貲産,則挾儒林而假校生之名,挾吏輩而假軍官之名。不然則費數三緡銅錢,買忠義·郞廳等假銜,輒以騣帽銀纓,作朝士貌樣,其規避軍役之方,不一而足。是以軍額雖缺,閑丁絶無,乞丐者,勒令捧疤,而隨以逃走,疲癃者强爲充數,而因以物故。村婆里嫗,抱黃口之兒而逢點於官,面任里正,計白骨之名而徵納於民,侵及乎族黨,侵及乎鄕隣,到處騷然,使斯民襁褓負戴,不安其所者,專由於此也。夫鄕邑之校生·軍官等名目,初無定額,京司之忠義·郞廳等假銜,初無定數,年年加出,歲歲增置,若此不已,則所謂軍籍,將不免一卷空冊而後已。臣愚以爲另飭鄕邑,若校生·軍官等名目,各定額數,俾無濫雜之弊。春秋,講校生以小學,講軍官以兵學,居下皆令汰入軍籍,另飭京司,若忠義·郞廳等假銜,一切禁斷。以前出帖,則皆爲勿施,以後出帖,則與僞印同罪,然後軍丁可得,軍額可補,惟在聖上裁擇。右凡八條,俱屬戎務,今當泰平安樂之辰,衆且必以爲迂論,衆且必以爲妄言,固知不免乎衆人之嗤笑。然臣嘗讀書矣,成王之世而周公猶曰,詰爾戎兵,以揚武王大烈,康王之世而召公猶曰張皇六師,無壞高祖寡命,則陰雨桑土之計,顧不當若是耶?且臣至賤至卑矣,至疏至遠矣。雖若無足稱者,而若祖若先,則旣有勳勞於國家矣,亦有戚聯於王室矣。臣亦可謂喬木之後,則將與國家同休而共戚矣。且臣所經職名,爲忠義則,夫爲國盡心曰忠,事君盡節曰義,忠義二字,亦自爲榮耀矣,亦自爲寵渥矣,何遽不若乎金馬之客玉堂之士,而乃反自視缺然,甘居於自暴自棄之科,不能爲國家效一策而進一言乎?漢之終軍,宋之張齊賢,不過當世一布衣,猶能上書闕下,請係南粵王頭,獻策馬前,條陳平戎十策,況臣所經軍銜,有曰宣略將軍,有曰禦侮將軍,則臣敢不思所以宣其略而禦其侮,以補萬一於國家乎。臣以至賤卑之身,至疎遠之跡,乃敢猥越僭踰,死罪死罪,臣無任云云。省疏具悉。所陳諸條,許令廟堂,粘啓稟處。
丙辰四月二十四日寅時,上御誠正閣。諸承旨持公事入侍時,行左承旨閔台爀,右承旨李海愚,假注書閔命爀·洪奭周,記事官吳泰曾·金履永,檢校待敎徐有榘,以次進伏訖。上曰,諸承旨各以房次,讀奏公事。海愚曰,臣以吏房禮房代房,無公事矣。台爀曰,臣以戶房及工房代房,無公事矣。海愚讀奏兵房公事,平安監司金載瓚狀啓宣薦出身搜訪無乎事,忠淸水使柳心源狀啓宣沙浦僉使林福麟到防事,行護軍李晩秀掃墳呈辭,刑房公事,全羅監司徐鼎修·啓本罪人金光燁古阜郡到配事。命書判付訖。命書榻敎曰,詣臺當爲,避嫌臺諫許遞。台爀曰,昨日堂箚,別無涉禁,則處分豈可若是過嚴乎?上曰,此承旨,出送江華牧場,使之牧馬,仍命退,承史閣臣,以次退出。
上在昌德宮。停常參·經筵。
夜自二更,至二十六日開東,灑雨下雨,測雨器水深一分。
藥房提調沈頤之,行左承旨閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于閔台爀曰,諸承旨持公事入侍。
有政。吏批,判書沈煥之受由,參判黃昇源進,參議宋煥箕在外·未肅拜,行左承旨閔台爀進。啓曰,判書沈煥之受由,參議宋煥箕在外未肅拜,小臣獨政未安,何以爲之?敢稟。傳曰,仍爲之。以李亨元爲大司諫,柳頤玄爲獻納,申大尹爲校理,洪秀晩爲副校理,金熙采爲修撰,宋知濂爲吏曹佐郞,李春輔爲軍資正,金樂祖爲造紙別提,司諫趙錫晦除授事承傳。
再政。以李亨元·李書九·李儒慶爲承旨。
兵批,判書具㢞病,參判李敬一入直進,參議朴聖泰,參知李義駿病,同副承旨李海愚進,護軍趙尙鎭·洪明浩·李益運,副護軍金祖淳·李魯述·魚用謙·洪義浩·尹光顔·韓晩裕·蔡弘遠,副司直李景溟·鄭觀輝,同知單白成一·廉景允·金鎭澤·申奎夏·崔昌大,僉知單趙華錫·李周憲,竝單付。
閔台爀啓曰,新除授行右承旨李亨元,行左副承旨李書九,右副承旨李儒慶,竝卽牌招,何如?傳曰,允。
李海愚啓曰,合辭許久闕啓,事甚未安,今日政新除授臺諫,待下批竝卽牌招,大司憲徐有臣,一體牌招,何如?傳曰,允。
李海愚,以兵曹言啓曰,五衛將白成一·李周憲,身病猝重,時月之內,無望供職,俱爲呈狀乞遞,宿衛輪番之任,不可久曠,竝改差,何如?傳曰,允。
李海愚,以備邊司言啓曰,卽見京畿監司金文淳狀啓,則以爲道內還穀,元來不敷,今當農務方殷之時,實難排比,就留庫中參量加分事,請令廟堂,稟處矣。本道穀簿,自來不敷,狀請加分,已多其例,麥登尙遠,農糧難繼,則此時民事,亦所當念,依狀請許施,使之從便均俵後,實數登聞之意,分付何如?傳曰,允。
禁府啓目,前大司諫徐美修矣,傳旨內,下諭後,過限不上來,依定式推考罪,笞五十收贖,解見任,別敍私罪,奉敎分揀放送爲良如敎。
平安監司朴宗甲疏曰,伏以臣猥叨藩任,行將辭陛矣。臣之父母墳山,在於京畿楊州地,而身縻職事,久闕省掃,霜露之感,每結于中,今當遠離,情理尤切,玆敢略陳短章,冒控衷懇。伏乞聖慈,俯垂鑑諒,特許臣數日之暇,俾得歸省先壠,以伸至情焉,臣無任云云。答曰,省疏具悉。卿其依所請往省。
幼學禹夏永疏曰,伏以臣一介蝡躶之微也。窮居草野,塡迫溝壑,而未暇魯緯之恤,妄懷杞天之憂,每想古人之獻芹,未嘗不撫躬自悼曰,一段忠愛,人所同得於彝性者,而吾何獨無所獻於吾君也?迺於食息之暇,略具狂瞽之見,名之曰千一錄,蓋謂千慮之或有一得也,抱篋彷徨,恒切耿結。今我殿下,遇災修省渙發詢蕘之聖敎,警惕之誠,求助之旨,藹然於十行絲綸,爰咨宰輔,至于末之黎庶,俾各條陳其素蘊,恩綸所頒,跛躄咸聳,莫不欲效杪芒而贊日月。念臣一身,猶是聖朝陶甄中物,旣有平日之所輯錄,則終不敢泯默,略爲抄刪,裒成冊子,妄效應旨之具,惟聖明垂察焉。自古災異之見,深遠難測,而蓋出於仁愛之天心,垂象示警,要使一世之君臣上下,恐懼修省之意也。故殷道之復興,實由於桑穀雊雉,則安知近日層疊之災,不爲聖朝轉而祥之大機會乎?夫召災之端,固非一事一政所以召,則弭災之方,亦非一事一政所可弭也。今若以某事某政,爲召災之端,以某事某政,爲弭災之方,傅會膚淺之見,强以爲說,則適足以欠誠敬而致屑越,臣不敢爲此也。大抵不可測者,天意也,所可盡者,人事也,而殷湯之六事,宋景之三言,以我殿下對越之聖心,必有所默禱躬行於減膳之日矣。無容群下之陳勉,而臣愚死罪。竊以爲萬化之本,在於人主一心上,操舍之間,治忽如影響,是心也,卽堯之所以允執,而舜·禹傳授,以之爲大聖,以之做至治,成湯繼之以日新又新,文王繼之以純亦不已,而自孔子以下,不得其位,以言爲治具,而曾傳治平之道,以誠正爲本,洪惟我祖宗朝傳授心法,卽堯·舜之心法也,祖宗朝傳授治謨,卽堯·舜之治謨也,故前乎百代之上,而生於康衢者,於身親見,後乎百代之下而生乎吾東者,亦於身親見,重熙累洽,式至于今。殿下以堯·舜之姿,踐祖宗之位,堯·舜之心法,授受於祖宗,堯·舜之治謨,授受於祖宗,殿下亦今日之堯·舜也。心法治謨,已具於殿下方寸之間,一念憂勤,躋兆黎於春臺,卄載化育,囿八方於壽域,雖以虞廷之采色,莫象軒宮之垂衣,而第昇平旣久,上下狃安,惟修惟和,或有董威之不足,乃逸乃豫,或欠庶績之咸熙,倘使伯益·皐陶,復生於今日朝廷,則一堂都兪,亦豈無責難陳戒之辭,而大小含默,徒事忨愒,紀綱解弛,惟爲姑息,以殿下克明之峻德,民未時雍,以殿下若保之聖念,澤未下究,殿下之貌瘦於宵旰而八域不肥,殿下之心勞於作興,而百度罔功,駸駸然日至於恬嬉悠泛,此正大加警惕,亟軫修明之時也。故仁天示之以災,有若耳提而面命,此殿下所以一心寅畏,惕然求助於臣庶者也。於戲,殿下所居之位,天位也,殿下所理之政,天工也。天是在上之天,而殿下卽在下之天也,乾元體元,其理一也。易曰,天行健,詩曰,維天之命,於穆不已,中庸曰,唯天下至誠,爲能經綸天下之大經,立天下之大本,殿下於萬幾之中,益勉以自强不息之工,用天之道,運天之化,於仁施之以雨露,於威奮之以雷霆,於邪正燭之以日月,於明良契之以風雲,凡於政敎施措之間,如天之無私,如天之成物,一日二日,配天而悠久,無所間斷,而恒存兢業之戒,亦以庶官之無曠,董飭群下,使位著宰輔者,各盡彌綸之責,職在邇班者,俱進啓沃之方,內而微官庶僚,外而方伯守宰,殫誠率職,莫不以振刷勵翼,爲贊襄之道,使一夫無所不獲而齎鬱,八方皆得安業而樂生,則示警之天心,必將不日而底豫,淫虹可化爲慶雲,無花可期而有秋矣。苟求其要,則惟在我殿下一心上操存而已。雖然,文質之損益,琴瑟之更張,各有隨時而制宜者,則惟今之國計民事,亦不無一二之可以撟革施措者,故臣以蒙昧之見,上以冒猥越,下以任譏笑,敢竭傾葵之素性,妄效進蕘之微忱,瀆擾之罪,惟鈇鉞是竢,而倘蒙我聖上,特賜澄省,竝列於群策畢陳之中,惕然修明,斷然作興,以致災轉爲祥,乖反爲和,使帀域含生,咸囿於熙皥之化,則如臣螻蟻之賤,亦將含哺歌詠於煙月之衢,而與有榮焉,臣無任云云。省疏具悉。爾所陳十有三條,皆關民國之實用,爾必抱才莫達之人也。務本條中,各道各邑置農官,申明警民編頒諭之舊制云云,許令廟堂,指陳便否。水車之制,近有壯營多數造置者,但費用甚鉅,遍頒列邑,恐似難便。經界之政,爾言得宜,待年事之稍熟,次次勸飭,必有其效。種桑一款,欲效安州相公桑故事,先從華城而始之,近年守臣之所報,聞歲以萬株爲課,第欲觀來頭蠶功,化俗條中小學講事,莫曰陳談,卽予苦心,其爲化民成俗之一助,豈有大於此者?卽令宗伯之臣,將爾疏語,兼就恒式,以便而易行之條件,論列稟啓,俾卽頒示京外,禁奢之爲目下急務,何待爾言而知之?飮食之費,甚於衣服,況油蜜果禁令,自有金石之典,而紀綱不立,其所蕩然,無異於衣章。然徒法不能自行,則出禁發差,撓民而已,漸摩丕變之方,每與大臣有司之臣,筵席講究者,另當留神,通編法條之屬於禁令刑法者,抄頒中外,爾言有理,令法曹之官,草記稟處,空名帖發賣近有新禁,除非通一道設賑,依舊例勿許,爾或未聞乎?爾之經綸,亦有意見,令廟堂稟處,用人條中,兩銓可以採用者,卽令條列回啓,科弊之釐正,卽初元勤諮之第一義,而牽補至今,蓋有商量者存。軍制及關防諸條,付之廟堂,須於本司坐起日,問于武將稟處,糴稅條發賣,廣詢大臣,亦有建白者,欲待擧行之,如何?本府條,付之守臣,具意見狀聞。耽羅條,禁盜條,令廟堂草記。防奸條,除却許多條令,莫先於修明五家統之制,使居者無被盜之患,而非理好訟之習,自當不期禁而自禁。餘三條中二條,未必然,置之。火砲藏藥事,令武庫提擧,看詳覆奏。
丙辰四月二十五日卯時,上御誠正閣。藥房入診,諸承旨持公事入侍時,提調沈頤之,行左承旨閔台爀,右承旨李海愚,假注書洪奭周,記事官吳泰曾·金履永,檢校待敎徐有榘,醫官柳光翼·金孝儉·李敬培·金光國·李周憲·李惟鑑·丁希泰,以次進伏訖。頤之曰,日氣不適,聖體,若何?上曰,一樣矣。頤之曰,寢睡·水刺之節,若何?上曰,一樣矣。頤之曰,王大妃殿氣候,若何?上曰,一樣矣。頤之曰,醫官旣待令,使之入診,宜矣。上曰,置之,可也。頤之曰,暑節漸近,膈候得無復發之漸乎?上曰,自去冬,已有此症,近則轉甚,膈熱盛則口渴作。雖服葛粉五味子之屬,而亦不能止渴,房堗少溫,亦輒失睡,日熱轉劇,不知何以經過矣。頤之曰,水飮之過進,寢睡之觸冷,竊不勝下情之悶慮矣。上曰,予自幼時,每終日跪坐,襪尖及袴之當膝處皆穿,就寢前,未嘗脫網巾矣。帝王規模,不必如是太拘束,故近來稍欲自便,而習與性成,難以猝改矣。頤之曰,寢睡則能至幾更耶?上曰,每以三更後爲就寢之節,而雖善睡之夜,漏未盡而輒覺矣。又敎頤之曰,卿之筋力,勝於少時,飮啖寢眠,俱善爲云矣。近見右相,則筋力比前益旺,亦是八年閑良之效也。大抵早年登科,而至老立朝者,與老來始仕者,凡百筋力頓異,卿則雖早出仕路,而亦不衰老矣。上曰,連日不雨,方有惜乾之歎云,井泉則不至於枯涸耶?頤之曰,雖有旱氣而不至有此慮矣。上曰,近來經筵·常參,皆不設行,故持公事入侍,則以勤勵之意,每日爲之,而藥房入診,卿若入來,則每每使之入侍,此亦出於尊年之意矣。上曰,己酉大禮時,予於左承旨之言,有不可忘之端矣。朝廷名器,雖不可以酬勞言,而經筵已通,銓擬尙遲,以其地處,何其沈屈也?又敎頤之曰,今日次對,不使來會者,蓋因李秉鼎事而然也。前此沁留上來時,或不無事端,故朝廷每聞此報,輒生疑慮,故今番則留守使之下去,而每有一番擧措,輒惹一場鬧端,欲使之顯然往來,則臣隣之中,傷損者必多,欲使之潛往潛來,則事反近於迷藏之戲,一番猶不得已,況屢番乎?予之本意,則實欲其權而得中,而百爾思之,終無恰好底道理,此實予不知達權之義也。頤之曰,臣等亦豈不知殿下苦心,而一經風波,擧國震盪,義理湮晦,綱紀斁絶,殿下旣知其不可矣,而猶且行之,臣等實不勝抑塞。殿下雖欲全保,而此反非全保之道也,重臣疏擧,亦豈不知臆逆之爲罪,而心實可諒。且此重臣,適先有疏擧,而臣等驚慮之忱,亦豈與重臣有異同乎?上曰,金奉朝賀,金剛之行,致慮甚切,聞甚在道入山,筋力稍健,此亦異事,而載壽具遊山水,古有是否?頤之曰,臣則以爲其家,只有一孫,而一孫隨往,則家便在是,似別無係戀之處矣。上曰,此大臣命數,如是奇險,大抵名者,造物所忌,此大臣之無論毁譽,名籍人口,故福之不完,乃至於此耶?頤之曰,藥房汲水船,限年修補,今又當次,其物力,自戶曹當爲劃給,而此不必出擧條筵稟後報于戶判,使之磨鍊修補,似好矣。上曰,依卿所奏爲之,可也。頤之曰,舟橋所,旣有旗幟·器械等物,而無管守之人,所謂庫直,乃是以龍驤鳳翥亭庫直兼充者,而且無料布,故雖有名號,而實不相干涉。今亦難創設料布,本所旣是禁營字內,今於禁衛軍內,別定庫直,使食禁營料布,則似爲好矣。上曰,依此爲之,可也。頤之,率醫官先退,台爀讀奏戶房公事,京畿監司金文淳啓本坡州牧反庫事,忠淸監司林濟遠啓本公州牧反庫事,海愚讀奏兵房公事,部將閔植病親呈辭,副護軍李相璜掃墳呈辭,刑房公事,忠淸監司林濟遠啓本罪人李大何希放送事,命各書判付訖。命書榻敎曰,政官牌招開政。台爀曰,注書柳遠鳴,今日仕記,以仕進修正以入,而尙不入來,今此持公事入侍時,不得隨參,事體所在,極爲未安,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
自開東,至巳時,灑雨下雨,測雨器水深一分。
李海愚啓曰,合辭方張之時,憲府無詣臺之員,事甚未安,未肅拜大司憲徐有臣,卽爲牌招,何如?傳曰,允。
李海愚啓曰,右承旨李亨元,左副承旨李書九,今日不爲仕進,竝卽牌招,何如?傳曰,竝許遞,前望單子入之,待下批牌招察任。
李海愚啓曰,大司憲徐有臣牌不進,執義李城輔,掌令金星甲·任長源,持平趙彦哲·崔璧俱在外,監察茶時之意,敢啓。傳曰,知道。
李海愚啓曰,漢學殿講吏文製述,退定於晦間事,命下矣。以何日爲之乎?敢稟。傳曰,明日爲之,處所,以便殿爲之。
閔台爀啓曰,文正公趙光祖家致祭,今月二十六日設行事,禮曹單子啓下矣,何承旨進去乎?敢稟。傳曰,右副進去。
傳于閔台爀曰,諸承旨持公事入侍。
注書柳遠鳴病,代以金熙洛爲假注書。
傳于閔台爀曰,違牌承旨許遞,前望單子入之,待下批,牌招察任。
承旨前望單子入之,宋銓·尹光顔·崔獻重,落點。
李海愚啓曰,明日殿座,承旨當爲備員,而都承旨李鼎揆在外,右承旨李儒慶奉命在外,同副承旨崔獻重牌不進,無以備員,何以爲之?敢稟。傳曰,在外承旨許遞,前望單子入之,違牌承旨,只推,與新除授承旨,牌招察任。
承旨前望單子入之,蔡弘履·金啓洛落點。
李海愚啓曰,校理申大尹,副校理洪秀晩,修撰金熙采,牌不進罷職傳旨,今方捧入,而副修撰李龜雲在外,玉堂上下番俱空,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
以同副承旨崔獻重再牌不進罷職傳旨,傳于閔台爀曰,只推,更爲牌招。
有政。吏批,判書沈煥之受由,參判黃昇源進,參議宋煥箕在外未肅拜,行左承旨閔台爀進。啓曰,判書沈煥之受由,參議宋煥箕在外未肅拜,小臣獨政未安,何以爲之?敢稟。傳曰,仍爲之。以李喆模爲大司諫,鄭東觀爲校理,沈奎魯爲副校理,宋翼孝爲修撰,洪樂淵爲宗簿正。
兵批,判書具㢞病,參判李敬一入直進,參議朴聖泰病,參知李義駿病,右副承旨李海愚進。副護軍徐美修單付。
閔台爀啓曰,新除授副校理沈奎魯,時在江原道淮陽地,經筵入番事緊,斯速乘馹上來事下諭,何如?傳曰,允。
閔台爀啓曰,校理鄭東觀,修撰宋翼孝牌不進罷職傳旨,今方捧入,而副校理沈奎魯,副修撰李龜雲俱在外,玉堂上下番俱空,事甚未安,未差之代,政官牌招,開政差出,待下批牌招,以爲推移入直之地,何如?傳曰,違牌玉堂只推,更爲牌招入直。
以校理鄭東觀,修撰宋翼孝再牌不進罷職傳旨,傳于閔台爀曰,只推。
傳于李海愚曰,同副承旨入侍。
閔台爀啓曰,有所重則書題之坐椅呼寫,與揭于題板,不但合有商量,題語之所重,何如則坐於殿上,使諸文臣庭除應製,亦未知爲可,此意,遣史官問于槐院兼帶諸大臣以來事,命下矣。問于槐院,都提調洪樂性·蔡濟恭·尹蓍東處,則洪樂性,以爲卽者史官,以親臨吏文製述時,儀註下詢事,來傳聖敎,伏地伏讀。仰認聖心攸在,誠不勝欽頌之至。第臣昏眩之症,近益添劇,神精迷瞀,若墜煙霧,莫知所以仰答明問,秪切悚蹙之忱云。蔡濟恭以爲,臣於吏文製述親臨之時,或以承旨,或以文任入參者亦有之,未嘗致疑於節目間事。今承下詢,回思所重,聖敎誠有然者矣。初不致疑則已,旣已念及於所重,則坐椅呼題,揭題階上,試官之坐於殿上,擧子之製於庭下,俱似如何。臣意則殿座受四拜後,試官則出賓廳,擧子則出內兵曹,或尙瑞院等處,然後使史官奉御題筒,輪示還入,收券於賓廳,則似無近褻之歎矣,伏惟上裁云。尹蓍東以爲,吏文製述,非今創行,已例必多可據。且伏聞先朝丙子春節製御題表擬本朝謝賜九章·八音,而殿座親臨,未能記得,然題語之所重,則此可按照,取考政院日記,定行儀註,恐合事宜,伏惟上裁云矣,敢啓。傳曰,欽惟與伏遇句語之所重,頭辭及結辭,稱號之莫重,俱果何等至尊敬處,則決不可坐椅而呼題,席地而書券。大抵吏文製述之創式,專爲程式規度。今若勿書尊敬處,則與功令儷文之尋常試取,何異乎?依左相議施行,而試官則旣兼講試官,當仍留,只令應製人出待賓廳受題後,各於闕內公廳,使之製進,此後以爲例。仍令禮判,知此意,卽爲釐正於儀註,可也。
以工曹坐不坐單子,傳于閔台爀曰,在外判堂許遞。
獻納柳頤玄啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭現上請逆賊尙魯,亟施孥戮之典。措辭現上請亟寢秋曹罪人柳師文放釋之命,仍令王府,設鞫嚴問,快正典刑。措辭現上請島配罪人李周奭,更令王府,拿致加刑,限己身島配,雖有赦典,永勿擧論。措辭現上新除授正言李東冕,時在京畿抱川地,司憲府掌令任長源,時在全羅道寶城地,掌令金星甲,時在南原地,持平趙彦哲,時在平安道定州地,持平崔璧,時在慶尙道慶州地,請竝斯速乘馹上來事下諭。答曰,不允。柳師文事,亟停勿煩,下諭事依啓。
閔台爀,以吏曹言啓曰,今此景慕宮朔祭獻官預差,以前承旨李書九塡差,而時無職名,令該曹口傳,付軍職,何如?傳曰,允。
兵曹口傳政事,護軍單李書九。
閔台爀,以吏曹言啓曰,贈諡忠壯公邊應井延諡,來五月初三日,定行於忠淸道全義地云矣,敢啓。傳曰,知道。
閔台爀,以賑恤廳言啓曰,北部司宰監契任掌尹器大,今月二十五日,本洞路傍得二歲遺棄女兒,同里居良女趙召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李海愚,以備邊司言啓曰,水原幼學禹夏永上疏批旨內,耽羅條,禁盜條,令廟堂草記事,命下矣。取見其疏本,耽羅條則島陸事情,羅舖換貿,皆有依據,可以採用。其中一萬包米二萬包租,待登熟貿儲,使島民,載物産轉販納錢,本價受穀云云,尤緊要中窾,此則待羅里舖改節目時,參互定規爲計。貢馬說弊四苦役難支之端,又各鑿鑿有據。然馬貢,則以預先喂養事,已有擧條之頒下者,四役則前後守臣,或遵朝令,或從民願,次次省減,今則似不至於蕩産徵隣族之境云,此兩條,姑且置之,以觀來頭。禁盜條,則以衣服·器皿·汁物之保擧賣買,爲救弊之關捩者,驟看雖似迂遠,其實頗有妙理。苟能禁戢之有效,何拘些少之爲弊?至於牛馬之錄其毛角形色,造給紙牌,使於賣買時傳掌者,勿論京外,尤爲防奸之要道,故相旣收效於按道,朝家又頒法於諸路,則今者所請,便是修明舊制也。然遽爾頒行,不無初頭紛鬧之慮,爲先關問于諸道道臣,待回牒,更爲稟處。統戶之規,號牌之法,自是金石之典,載在通編之書,京外有司之臣,自當申明擧行,每每提飭,反有煩屑騷擾之慮,言固可採,而今不必別有施行,此一款,姑爲安徐,何如?傳曰,允。
備邊司啓目,粘連廣州將仕郞愼信上疏內,都城東南築雉城建敵樓事,仁川設防營事,郡縣中有城處重修,無城處新築,殘邑則傡小合大後築城事,江倉移設城內事,置之。不緊鎭堡合傡,使有廩祿而無得斂徵於軍卒事,鎭堡合傡,不可遽議。鎭將之收布事,更令兵水臣,嚴加察飭。南漢山城糶糴時,令民皆持一塊石,他山城一例申飭事,分付京外守臣,嚴飭擧行,軍制一依古制,頭目人等啄剝之習禁止事,嚴飭道帥臣,期於矯革。鄕邑校生·軍官等名目,各定額數,春秋講校生以小學,軍官以兵學,居下者汰入軍籍。忠義郞廳等假銜,一切禁斷事,亦遵舊典,宗簿郞廳·勳府翊衛等帖文,嚴飭該司,無得如前過濫,自各該邑,査其眞假,勿許施行,何如?判付啓,依回啓施行爲旀。其中積置石塊於城底,不但南城爲然,京城水門,亦皆鳩置乙仍于,去去來來之人,莫不手熟目慣,挽近以來,字內營門,不能致察,亦未免抛置,然忽地申明,徒歸撓民,先從兩漢申飭爲旀。嚴飭頭目軍,誅求隊下軍之弊,不待定制,自是一律,兵水使習陣也。誅求者先斬後啓,聞載在本司謄錄是置,今不必只以察飭之意,雍容行會,徒損事面,此一款置之爲良如敎。
丙辰四月二十六日卯時,上御誠正閣。諸承旨持公事入侍時,行左承旨閔台爀,右副承旨李儒慶,同副承旨李海愚,假注書洪奭周,記事官吳泰曾·金履永,檢校直閣金勉柱,以次進伏訖。儒慶讀奏禮房公事,京畿監司金文淳狀啓雨澤事,海愚讀奏兵房公事宣傳官李時晦病親呈辭,大護軍李聖圭掃墳呈辭,慶尙左兵使李潤謙狀啓捉虎申飭事,台爀讀奏黃海監司徐邁修狀啓進上墨上送事,命各書判付訖。台爀曰,先正臣趙文正家致祭,何承旨進去乎?上曰,右副進去,可也。仍命退,諸臣以次退出。
丙辰四月二十六日申時,上御便殿。同副承旨入侍時,同副承旨李海愚,假注書洪奭周,記事官吳泰曾·金履永,內閣直提學李晩秀,以次進伏訖。以親臨吏文製述儀註,命書傳敎曰,有所重則書題之坐椅呼寫,與揭于題板,不但合有商量,題語之所重何如,則坐於殿上,使諸文臣庭除應製,亦未知爲可,此意遣史官,問于槐院兼帶諸大臣以來。仍敎曰,此傳敎,分遣史官,問議以來,而使之催促往來,可也。賤臣承命出飭。上曰,新除承旨,皆已承牌乎?卽爲知入。賤臣承命出問,回奏曰,左副今已入來,同副則牌不進云矣,上書下御製一簡。其文曰,佛乘嘗所昧,而大報父母恩重,偈警切剴,摯導衆生,以躋極樂,與吾儒報本篤倫之旨義,爲溪心之印月,豈比於除夕重午,雲觀搨頒之禳辟符?自今兩名日,代貼此偈,以印本遍與之如是我聞佛諦十恩,爲人勸遶,須彌千帀,造經典萬卷,不如以八種梵音,告大衆,各各爲爺孃得生天上,快樂齊發願。仍敎晩秀曰,名節符帖之揭,旣無所據,且涉不經,而禳祓之道,亦是古俗,有難全廢,今此佛經偈語,旣以報父母恩爲名,則不猶愈於正朝·端午所進之辭誕意怪者乎?仍以恩重經偈十五字,頒示使付雲觀刊印,以替符帖之進。仍命退,諸臣以次退出。
上在昌德宮。停常參·經筵。
閔台爀啓曰,大司憲徐有臣牌招啓辭未下,執義李城輔,掌令任長源·金星甲,持平趙彦哲·崔璧俱在外,監察茶時之意,敢啓。傳曰,知道。
閔台爀啓曰,來初一日,輪對日次矣,敢稟。傳曰,當次人受點,後日次待令。
閔台爀啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,今日殿座承旨,當爲備員,而同副承旨崔獻重,罷職傳旨未下,何以爲之?敢稟。傳曰,何敢一向違牌乎?傳旨勿施,前牌催促。
閔台爀啓曰,卽者兵曹判書具㢞,以別侍衛兼試官入來矣。謂有情勢,直爲出去,事甚未安,推考警責,仍卽牌招,何如?傳曰,允。
傳于閔台爀曰,左承旨入侍。
傳于閔台爀曰,推考房承旨入侍。
傳于閔台爀曰,吏房承旨入侍。
傳于閔台爀曰,承旨前望單子入之,待下批牌招察任。
承旨前望單子入之,黃昇源·申耆·韓用龜·李晉秀落點。
閔台爀啓曰,兵曹判書具㢞牌不進推考傳旨,今方捧入,而今日殿座別侍衛,不可不備,如是違牌,不卽承膺,事甚未安,更卽牌招,何如?傳曰,允。
閔台爀啓曰,今日殿座承旨,當爲備員,同副承旨崔獻重,疏批已下,卽爲牌招,何如?傳曰允。
以右承旨申耆牌不進罷職傳旨,傳于閔台爀曰,只推,更爲牌招。
以同副承旨崔獻重牌不進罷職傳旨,傳于閔台爀曰,只推,更爲牌招。
閔台爀啓曰,兵曹判書具㢞,再牌不進推考傳旨,今方捧入,而以別侍衛牌招命下之後,如是違牌,不卽承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
傳于韓用龜曰,坐直承旨入侍。
吏曹口傳政事,承文判校吳錫齡,司藝金履權相換,禮曹佐郞馬思人,典籍金珍恪相換,兼春秋單金珍恪,以徐美修爲兵曹參議。
以蔡弘履·宋銓·金啓洛拿處傳旨,傳于韓用龜曰,分揀。
以右承旨申耆,同副承旨崔獻重再牌不進罷職傳旨,傳于韓用龜曰,只推。
以李海愚囚單子,傳于韓用龜曰,分揀放送。
兵曹口傳政事,副護軍李儒慶。
以朴聖泰囚單子,傳于韓用龜曰,分揀放送。
以金良倜·安敬心囚單子,傳于韓用龜曰,分揀放送。
韓用龜,以吏曹言啓曰,今此宗廟朔祭獻官,以前承旨蔡弘履塡差,而時無職名,令該曹口傳付軍職,何如?傳曰,允。
兵曹口傳政事,護軍蔡弘履。
韓用龜,以二所巡廳言啓曰,去夜三更五點量,壯勇營善騎隊申益文執捉,依例移送兵曹之意,敢啓。傳曰,令該營大將,査實嚴治,可也。
左議政蔡濟恭箚曰,伏以人之爲病,方其病時,痛楚無人事,及幸得良己,日漸蘇醒,遂作完人,不復痛定思痛,病之爲例,本自如是。今臣之病,頑塊盤據臍傍脅下,一日十二時,其發動,雖以臣之主管,臣身亦未知,忽地叫倒,在於何時何刻。以故閉戶嚬蹙,有若浦氓之候潮信,店主之待食客,人之見之者,以爲病也,則有時起坐笑語,以爲不病也,則蓋無一日安度,要其歸,則決然爲病廢人矣。臣之此生,不亦良苦乎哉?念臣見帶濫職,卽股肱輔弼之任,而特蒙聖上施以優老之典,賓對籌坐,竝許勿參,臣之式至今全保軀殼,寔殿下賜也。惟是磨不得者,戀主一念,天上象魏,寤寐懸情,令因吏文製述之便殿親臨,命官天點,誤及於臣,豈不欲拚死趨赴?仰覲耿光,少伸轖結之忱,而臣之上所陳病狀,斷非一毫濫觴,百爾思量,蠢動無路,玆敢箚列惶悚罔措之情。伏乞聖慈,亟削臣相職,無使天工久曠,仍治臣前後闕禮之罪,以肅邦憲,以安賤分,千萬幸甚,取進止。答曰,省箚具悉卿懇,勿辭,安心調理。仍傳曰,此批答,遣史官傳諭。
右議政尹蓍東箚曰,伏以,今日漢學殿講,與吏文製述·考官·受點之諸相臣,皆適有故,乃復命臣,臣當祗赴不暇,而昨於籌司罷歸之後,忽覺渾身寒縮,頭疼如碎,膈痞食滯,上嘔下瀉,達夜叫楚,不省四到,雖將承膺,欲起還仆。玆敢略陳短箚,仰暴情實,伏地惶霣,如添一病。伏願亟賜處分,仍治臣瀆擾之罪,以警具僚焉,取進止。答曰,省疏具悉卿懇。製講退期,以待卿造朝,卿須安心愼攝,俟間視事。仍傳曰,此批答,遣史官傳諭。
同副承旨崔獻重疏曰,伏以臣受恩罔極,而有除輒違,飭敎截嚴,而進身無路,冥然頑然,若不識天高而地厚者然,有臣如此,生不如死。念臣生逢聖世,自分棄物,此豈臣所樂爲者,而孼由自作,身名僇辱,欲守微諒,則義分至重,欲伸叩謝,則廉防在前,徊徨岐路,罔知攸措,臣情到此,亦云悲矣。然臣之自來情勢,雖不敢更事張皇,而目今險路未盡,物情難平,東西班籍,名無所係,公議之不見容如此,而徒懷怵迫嚴命,抗顔周行,則是無忌憚也,此尤臣難冒之大防也。屢犯違傲,諒非獲已,惶隕震懍,益無所容,玆敢席藁涕泣,冒暴危懇。伏乞天地父母,特垂哀憐,亟賜嚴勘,以卒生成之澤,不勝幸甚,臣無任云云。省疏具悉。爾其勿辭察職。
丙辰四月二十七日卯時,上御重熙堂。左承旨入侍時,行左承旨閔台爀,假注書洪奭周,記注官安經心·金良倜,以次進伏訖。上曰,李判府事,今已入來乎。台爀曰,不爲入來矣。上曰,命官入來之前,先爲詣閣,此李海愚之罪也。仍命書傳敎曰,當該承旨拿處。又命書榻敎曰,命官未及來待,承旨侍衛,徑先詣閤,當該承旨及兵曹堂上拿處。又命書榻敎曰,承旨入侍時,以黑團領入侍之當該兼春秋等,令該府,拿問處之,不能檢飭之當該承旨,從重推考。仍命退,承史以次退出。
丙辰四月二十七日辰時,上御重熙堂。推考房承旨入侍時,行左承旨閔台爀,假注書洪奭周,記注官安經心·金良倜,以次進伏訖。命書傳敎曰,以槐院公事堂上,兼管譯院提調,則其所擧行,宜不如彼,而時刻已屆,未能整待,當該承文院兼司譯提調李晩秀,爲先從重推考。仍爲下敎曰,如此提調,何必在京,旣已受由,今日內,斯速發行,可也。仍命書榻敎曰,兵曹堂上,令該曹口傳差出。仍命退,承史以次退出。
丙辰四月二十七日辰時,上御重熙堂。吏房承旨入侍時,行左承旨閔台爀,假注書洪奭周,記注官安經心·金良倜以次進伏訖。上曰,兼春秋,旣有拿處之命,則仍爲入侍,何也?它兼史,不爲待令耶?良倜曰,馬思人以殿講應參人入來,而吳錫齡未及待令矣。上曰,不爲待令兼春秋,令該曹,他司口傳相換後,兼春秋仍爲啓下,先入侍後謝恩。出榻敎台爀曰,兵曹入直堂上朴聖泰遞差傳旨,旋以拿處改書出,仍蒙分揀之命,則口傳差代之望筒,自在勿施故,敢此仰達矣。上曰,依爲之。出擧條仍命退,承史以次退出。
丙辰四月二十七日申時,上御重熙堂。坐直承旨入侍時,右副承旨韓用龜,假注書洪奭周,編修官洪樂淵·金履權以次進伏訖。命書榻敎曰,漢學殿講·吏文製述,命官造朝後爲之,應講·應製文臣及試官等,姑令退去。仍命退,承史以次退出。
丙辰四月二十七日酉時,上御重熙堂。坐直承旨入侍時,右副承旨韓用龜,假注書洪奭周,記注官安經心·金良倜以次進伏訖。以同副承旨崔獻重牌不進罷職傳旨,命書傳敎曰,旣經外補,屢遞職名,情勢處義,更無可言,焉敢一味違召?若昩竭蹶之義,事體所在,極爲駭然,施以不敍之典。仍命退,承史以次退出。
上在昌德宮。停常參·經筵。
午時未時,灑雨下雨,酉時灑雨下雨,測雨器水深五分。
韓用龜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓用龜啓曰,大司憲徐有臣牌招啓辭未下,執義李城輔,掌令任長源·金星甲,持平趙彦哲·崔璧俱在外,監察茶時之意,敢啓。傳曰,知道。
韓用龜啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,右承旨申耆,今日不爲仕進,卽爲牌招,何如?傳曰,允。
傳于黃昇源曰,諸承旨持公事入侍。
傳于李晉秀曰,喬桐水使留待。
備忘記,喬桐水使李性默下直,長弓一張,長箭一部,筒兒一箇賜給。
承旨前望單子入之,李益運·李肇源落點。
黃昇源啓曰,新除授承旨李肇源,方在罷散中,何以爲之?敢稟。傳曰敍用。
以右承旨申耆牌不進罷職傳旨,傳于黃昇源曰,伊時事實,不在金吾,以府郞時目擊者,言其大臣擧條措語之差爽,此不過有問則對,而適値除夕,姑勿頒布,不獨此承宣之承敎擧行,昭晣備至之後,焉敢更事違牌?康津縣監除授,當日辭朝,時任縣監,遞付京職。
吏曹,康津縣監申耆,除授事承傳。
吏曹,章陵令單李勉輝,遞付京職事承傳。
傳于李肇源曰,坐直承旨入侍。
傳于李肇源曰,下直守令入侍。
傳于李晉秀曰,右承旨入侍。
李肇源曰,合辭方張之時,兩司無詣臺之員,事甚未安,除在外·未署經外未肅拜人員,竝卽牌招,何如?傳曰,允。
閔台爀啓曰,校理鄭東觀,修撰宋翼孝,旣有只推之命,更爲牌招,使之入直,何如?傳曰,允。
以平安兵使任嵂狀啓,薪島防禁疎忽,以致彼人之投接,龍川府使黃仁煐,彌串僉使任尙珍,嚴棍懲勵計料,惶恐待勘事,判付內,啓下備邊司爲旀。卿則到營屬耳,勿待罪,雖以該守言之,能以追逐之實狀報,比之從前掩置之守令,不可同日而語,當該守令·邊將,決棍,分揀,此後益加着念,以爲贖罪之地事,卿其嚴飭之意,令政院,回諭爲良如敎。
敎喬桐水使李性默書。王若曰,地雖小於彈丸,海防最重,責則大於屛翰,閫寄惟難。肆簡已試之才,庸侈特授之眷,惟卿久矣華貫,居然武家,祗拜宣禧之宮,存錄殆無虛歲,常置摠管之直,親密非比他人,訓副宣傳,西班之履歷旣遍,防禦節度,外閫之勞績亦多,豈予注意之或私?到今無試而不可,眷彼一隅桐鎭,實統三路舟師,控神京而爲要衝,地稱湖海襟帶,隣沁都而作脣齒,職專舳艫儲胥,牧玆島氓,戎政兼管於吏治,撫乃防卒,地利必資於人和,惟其責任之不輕,政宜諳練之是揀。玆授卿以京畿水軍節度使兼三道統禦使喬桐府使,卿其祗承寵命,勉體殊恩,擁旌節於三十年間,喜父職之能繼,供甘旨於百餘里外,想孝養之尤便,益推感激之誠,克效保障之悃。於戲,壁壘增彩,盍念天未雨之圖?刁斗無聲,宜贊海不揚之化,故玆敎示,想宜知悉。知製敎金履喬製進
丙辰四月二十八日卯時,上御誠正閣。諸承旨持公事入侍時,行都承旨黃昇源,行左承旨閔台爀,左副承旨李晉秀,右副承旨韓用龜,假注書金熙洛·洪奭周,記注官金良倜,記事官吳泰曾,檢校待敎徐有榘,以次進伏訖。昇源讀奏吏房公事,江原監司徐有防狀啓楊口縣監李協聖到任事,黃海監司徐邁修狀啓疏批有旨祗受事,用龜讀奏兵房公事,黃海監司徐邁修狀啓中軍徐興悌身病,代折衝韓仁琦自辟事,平安兵使任嵂狀啓方山萬戶韓時哲到防事,刑房公事,黃海監司徐邁修狀啓罪人韓五男,文化縣移配事。台爀·晉秀,以無公事先退。命各書判付訖。上曰,喬桐水使入侍。出榻敎熙洛承命出,與喬桐水使李性默偕入進伏。上曰,喬桐水使進奏職姓名,可也。性默進奏職姓名。上曰,欲爲將往乎?性默曰,秋間可以將往矣。上曰,下去着實善爲之,可也。仍命宣諭訖。命退,諸臣以次退出。
丙辰四月二十八日酉時,上御重熙堂。坐直承旨下直守令入侍時,右副承旨李晉秀,假注書金熙洛,記注官金良倜,記事官吳泰曾,康津縣監申耆,以次進伏訖。上曰,康津縣監進前。耆進伏。上曰,俄下傳敎,便爾疏槪,今則昭晣無餘矣。耆曰,莫非臣行己無狀之致,今此恩補,只自感泣。上曰,年前沔川之謫,亦由不着己之事,其在謀身之道,不可謂之緊矣。耆曰,到底無非自孼,何敢尤人乎?上曰,康津連歲告歉之餘,民瘼未蘇,出自近列,其所拊恤之方,不待予言,惟當自盡矣,何日當登程乎?耆曰,不日當發矣。命耆先退。命書傳敎曰,承旨前望單子入之,待下批牌招察任。命退,承史以次退出。
丙辰四月二十八日戌時,上御重熙堂。右承旨入侍時,行右承旨李益運,假注書金熙洛,記事官吳泰曾·金履永,以次進伏訖。上曰,趙鎭寬所掌漕船謄錄冊子,斯速持入。賤臣承命出傳。仍命退,承史以次退出。
上在昌德宮。停常參·經筵。
藥房提調臣沈頤之,副提調臣閔台爀啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
韓用龜啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
傳于李益運曰,禮房承旨,馳詣宗廟·景慕宮,奉審摘奸以來。
李益運啓曰,端午帖製述人,旣已抄啓,弘文提學閔鍾顯,待開門牌招,以爲出韻科次之地,何如?傳曰,允。
傳于黃昇源曰,諸承旨持公事入侍。
傳于黃昇源曰,韓山郡守除朝辭赴任。
吏曹口傳政事,韓山郡守單申耆。
黃昇源啓曰,京畿監司金文淳,有時急稟達事,來詣請對矣。傳曰,何待引接而知之乎?卿必錯聞而過動者,卿爲先令該府拿問,斯速退去。
傳于韓用龜曰,沁留擧措,萬萬駭然。無事時船隻,豈可下手聚繫於北岸乎?事關紀律,奪符拿來,欲爲嚴處矣。更思以官村無事,爲近日酬應此事之左契,江華留守金履翼,分揀,密符還授。
傳于李益運曰,有下敎於畿伯請對之時,諸承旨請對時,雖曰口傳,必已聞知,則豈可來詣闕外乎,來詣欲爲請對乎,欲爲陳箚乎?欲爲呈疏乎?焉有下敎爲名,而將信將疑之事乎?不在多言,斯速退去。大臣自當還第,而二提學之謂以本職,吏判祭官塡差事,入於禁標內云,萬萬駭然。二直提學,謂以自鄕上來,亦入禁標,雖與無端犯禁有異,不可仍置,付之金吾郞,處之。
傳于李肇源曰,大臣中原任閣臣處,已使傳之,領相及判敦寧,亦以承史,往傳下敎。
李肇源啓曰,卽者議政府錄事來言,左議〈政〉蔡濟恭,右議政尹蓍東,以爲嚴敎之下,震懍靡措,走伏金吾門外,恭竢鈇鉞之誅云,仍納命召,何以爲之乎?敢稟。傳曰,勿待命事,遣史官傳諭,仍傳命召。旣見沁都狀啓,則有何疑而不爲還第,領相·判敦寧,亦令承史,偕往本第後復命,卿等分義,何敢坐要恩禮,以待偕往之命乎?此意,一體傳諭。
李肇源啓曰,卽者義禁府都事來言,左議政蔡濟恭,判府事李秉模,右議政尹蓍東,今方待命於金吾門外云,係是大臣去就,敢啓。傳曰,知道。
李肇源啓曰,卽者中樞府錄事來言,判府事李秉模,以爲嚴敎之下,震懍靡措,走伏金吾門外,恭俟嚴誅云,係是大臣去就,敢啓。傳曰,時任大臣批答同傳。
以京畿監司金文淳拿處傳旨,傳于李肇源曰,莫若官村無事,守臣分揀,道臣何論,此傳旨勿施。
以京畿都事趙得永狀啓,觀察使金文淳,方在待勘中,狀啓及日次膳狀,依例代行事,傳于李肇源曰,傳旨旣命分揀,卽爲察任事,下諭于道臣。
傳于李益運曰,前假注書徐俊輔,仍察廳任,前假注書尹致永,仍察上注書之任。
韓用龜,以都摠府言啓曰,副摠管尹弼秉,以漢城府右尹,本府坐起,晝仕出去,而逐日赴坐,煩稟未安,入番間,除草記往來之意,敢啓。答曰,知道。
韓用龜,以備邊司言啓曰,端午在近,各陵寢祭官,當爲差遣,而侍從罷散甚多,難以分排云。在前如此之時,連有請敍之規矣,侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
兵曹口傳政事,副護軍成德雨·李喆模。
韓用龜,以二所巡廳言啓曰,去夜二更量,犯夜人幼學姜啓臣,執捉,依例移送秋曹之意,敢啓。傳曰,知道。
李肇源,以刑曹言啓,因二所巡廳啓辭,去夜二〈更〉量,犯夜幼學姜啓臣,執捉移送秋曹事,命下矣。姜啓臣,依更數決笞五十度,放送之意,敢啓。傳曰,知道。
禮曹行護軍李鎭翼,今四月二十六日卒逝弔祭致賻,依法例擧行,何如?判付啓,依所啓施行爲旀。致賻加送,其子待闋服卽爲調用事,分付爲旀。已過屢日之後,今始登聞,難免稽忽之責,卿則推考。雖以吏曹別致賻之單言之,若非經歲或過屢朔,近來謬規,殊非法意,嚴飭該曹爲良如敎。
丙辰四月二十九日辰時,上御誠正閣。藥房入診,諸承旨持公事入侍時,提調沈頤之,副提調閔台爀,行都承旨黃昇源,左副承旨李肇源,右副承旨李晉秀,同副承旨韓用龜,假注書金熙洛·洪奭周,記事官吳泰曾·金履永,檢校待敎徐有榘,醫官金光翼·金孝儉·金光國·白成一·李周憲·李惟鑑·丁希泰,以次進伏訖。頤之曰,日間聖體,若何?上曰,一樣矣。頤之曰,王大妃殿氣候,若何?上曰,一樣矣。頤之曰,惠慶宮氣候,若何?上曰,一樣矣。頤之曰,膈候則近來若何?上曰,或歇或作,而大抵一樣矣。頤之曰,暑熱漸劇,而涼劑亦難連進,醫官旣待令,使之診候,議定湯劑,宜矣。上曰,欲觀來月間動靜而爲之,今姑置之,可也。上曰,昨日之雨,雖未遍洽,亦不無少益耶?頤之曰,秧節在近,亦多豐徵,若連得甘霈,則漸可移秧矣。上曰,近來致賻單子之不卽入啓,每致經歲,十字缺近亦太過,在前則身在藥院者,只是十字缺犯染,必至經月,然後乃敢十二字缺亦不相通,風俗迫隘,所關非三字缺後則自今七字缺知,期於頑革舊習,可也。上曰,日前華城上疏人禹夏永,誰也?頤之曰,禹性傳之七代孫云矣。上曰,觀其疏則頗有經綸矣,頤之率醫官先退。上曰,讀奏公事,肇源讀奏吏房公事,京畿監司金文淳狀啓麻田郡守李商□到任事,用龜讀奏兵房公事,北兵使鄭觀采啓本宣傳官南志復等分防事,京畿水使具世勣狀啓□□僉使高景洙兵船新造事,離鎭事,黃海監司徐邁修狀啓司諫趙錫晦上來時,給馬有旨祗受事,肇源讀奏刑房公事,全羅監司徐鼎修啓本罪人李鼎運放送事,命各書判付訖。台爀·晉秀以無公事先退。命書傳敎曰,雖爲其弊邑之剸決而除補,遞易則可悶,適有見□承旨□□外補傳敎中,康津以韓山改書,分付。仍命退,諸臣以次退出。
上在昌德宮。停常參·經筵。
卯時,日有兩珥。
李益運啓曰,來初五日朝參日次,而景慕宮夏享大祭齋戒相値,頉稟之意,敢啓。傳曰,知道。
李肇源啓曰,合辭方張之時,兩司無詣臺之員,事甚未安。除在外·未署經外,未肅拜人員,竝卽牌招,何如?傳曰,允。
李肇源啓曰,大司憲徐有臣牌不進,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
傳于黃昇源曰,諸承旨持公事入侍。
傳于李益運曰,右承旨入侍。
傳于李益運曰,坐直承旨入侍。
黃昇源,以吏曹言啓曰,今此端午祭祭官中時無職名人員,令該曹口傳付軍職,何如?傳曰,允。
黃昇源,以吏曹言啓曰,今此各陵·殿·宮·園·墓端午祭祭官,當爲磨鍊以入,而除老病實故,無以推移分排之路。依近例,刑官·司饔院官員及獻官·執事年限已準人,通融塡差之意,敢啓。傳曰,知道。
黃昇源,以吏曹言啓曰,本曹佐郞宋知濂呈狀內,矣身素患痰癖之症,當此換節之時,猝然添劇,萬無起動供職之望云。身病旣如是,則不可强令察任,今姑改差,何如?傳曰,允。
李益運,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿·宮日下生雉,以活鷄全數代捧之意,敢啓。傳曰,知道。
李晉秀,以兵曹言啓曰,知弓品堂上李明運,今春等進上弓子看品在卽,而身病猝重,實無赴進之望云。改差,其代以無故人啓下,卽蒙遞,感惶彌深,跧伏鄕廬,租安徹分。今者本道道臣,宣布有旨內辭意,而因虹貫之異,下求言之敎,廣詢草野,盛意藹然。臣受國厚恩,報答無路,而愛君一念,根於秉彝。當此因災警懼,思聞昌言之日,不能泯默,而敢獻一得之懇。伏惟聖明垂察焉。夫災異之生,其意難測,而不過曰上天之仁愛,必欲其警惕振奮者也。今春寒燠之乖常,雨暘之違時,誠非細憂,而淫虹之干陽,又適在此時,殿下之兢惕修省,其可少忽乎?然而避殿減膳,旁求善言,應天之文也,責己省愆,善推仁心,應天之實也。應之以文,則雖有群策之陳,而無益於災沴之荐疊,應之以實,則不必嘉言之求,而可見其感應之甚捷,古人所謂應天以實不以文者,良以是也。古今遇災者,孰不恐懼修省,而能應以實者,千載罕覯,殿下之應天,其果以實而不以文乎?昊天曰明,日監在玆,降祥降殃,如響應聲,而治亂興衰之判於是,則殿下其可恐懼而已,不思所以盡其實也。然而實與不實,不必他求,只在於殿下之一心,蓋君心萬化之本源,而端本淸源,治效休明,則臣所謂應天以實者,只是以實心行將去。而其目有三,一曰,去偏私。天無私覆,地無私載,日月無私照,王者奉三無私,人君法天行化,而不過曰無私而已。私非但徇人慾之謂,而凡於酬應事物之際,苟或有心而爲之,則是亦私也。故曰天地之常,以其心普萬物而無心,聖人之情,以其情普萬事而無情,惟其有情而不能無情也。故未能廓然大公,而與天地同其大也。殿下誠於夜氣淸明之時,虛心舒究,而澄淸源頭,藹然自發,行其所無事於日用事爲之間,則旣無意必,亦絶固我,正如天地之含弘,日月之普照,而環東土民物,咸囿於弘造之殊私矣。二曰,崇節儉。易曰,天地節而四時成,節以制度,不傷財不害民。程子之傳曰,天地有節,故能成四時,無節則失序也,人慾之無窮也。苟非節以制度,則侈奢至於傷財害民矣。剛節柔,柔節剛,當寒而寒,當暑而暑,不失序而以成四時者,天地自然之節也。立制度以爲節,飮食裘葛,隨時適宜,天秩有禮,人欲不肆,而不至於傷財害民者,法天地自然之節也。聖人制作法度,罔不從節字中做出來,而斟量損益,上下俱足,措國勢於亨泰之域,則大禹之惡衣,周文之卑服,良以此也。伏願殿下,節以制度,一循天秩之禮,而以儉約之德,躬行以率,則民間之侈習自革,惜天財而紓民力矣。三曰,求賢才。書曰,旁招俊乂,列于庶位。俊乂之旁招,豈不以輔治經邦之必賴於賢才乎?夫文業者,才之末也。而文華愈麗,實德愈喪,今之抽黃媲白,釣聲名干利祿者,果皆經邦而輔治乎?當今之世,不得不以科目取人,而專尙科目,不求士於科目之外,則何以得賢才,而列于庶位耶?目今人才藐然,懷抱才器者,固難其人,而天生一世才,自足了一世事,則豈必無守道山樊,杜門求志,不苟售於有可者乎?如有其人,而不與共天職,使老於丘壑,誠非國家之福也。伏願殿下,博詢精擇,必得賢才。苟有經行卓異,才可適者,不次收用,取以文華兼用實,使不至崇文而蔑質,才勝而德薄,則庶回淳厚之風,而可無才難之歎。殿下英姿睿質,卓冠百王,三五之治,不難追踵,而環顧四方,恬憘因循,人心世道,月異而歲不同,無怪乎上天之譴告,而變異之層生也。上應天心,下答民望,惟於殿下之以實心求治,而災祥之應,其幾甚微,間不容髮,一念之善,而休徵自臻,一念之不善,而咎徵必生,可不懼哉?漢臣劉陶有言曰,天災不有痛於肌膚,震食不卽損於聖體。故蔑三光之謬,輕上天之怒。伏願殿下,惕然奮勵,振發精明誠心向治,然後延訪訏謨,開廣聰明,則一言一藥,罔非裨益治道。不然則頒綸詢謨,不過應文備數而已。今臣所獻三言,雖淺近,切於時宜,政弊民隱可言者,非不多矣,而此特其大綱也。大綱旣擧,則其餘自可推而行之。然而三言之中,偏私之去,又其要領也。偏私其去,則庶事百爲,皆從天理中流出,而治法政謨之粹然一出於正,自可知也。夫如是,則時務之不患不知,民隱之不患不察,而弭災之方,不須多也。伏願殿下,反己深省,一循天理,以啓東方無疆之業,不勝幸甚云云。省疏具悉。爾能應旨言事,殊可嘉也。所陳當留念矣。
檢閱吳泰曾·金履永疏曰,伏以,臣等忝居簪筆之班,今日不一言,是負殿下也。殿下之有言有動,皆記之,而特不言者,以其有大臣也,以其有諫臣也。大臣·諫臣,旣不得可言之路,則史臣亦不得不言矣。今殿下十一字抹下此誠人臣抗言效命之會,而大臣不得入,諫臣不得入,以至玉署空虛,喉院寂寥,臣以三寸管,特書今日光景,則後世何觀焉?伏願殿下,亟收門路阻搪之命,以開臣僚引接之路,仍治臣等出位言事之罪焉云云。省疏具悉。門路不期開而自開,所辭依施。
丙辰五月初一日寅時,上御誠正閣。諸承旨持公事入侍時,行都承旨黃昇源,行左承旨閔台爀,行右承旨李益運,左副承旨李肇源,右副承旨李晉秀,同副承旨韓用龜,假注書尹致永·徐俊輔,記注官安經心·金良倜,檢校待敎徐有榘,以次進伏訖。昇源曰,昨日口傳下敎,臣等第當信如金石。而臣等忝在近密,其來其去,漠然不知,此是臣等之罪也。旣知其有此過中之擧,而亦未得一言仰陳,臣等之罪,尤可謂萬死有餘。殿下何爲此過中之擧耶?上曰,旣有昨日下敎,何必更說耶?其來何來,其去何去?昇源等曰,雖以昨日下敎觀之,可知其城闉矣。臣等之心,豈不欲腐痛欲死乎?上曰,各房進奏公事,可也。上曰,無公事房先退。益運·肇源·晉秀·用龜先退。昇源讀奏京畿監司金文淳狀啓分揀察任事有旨祗受事。台爀讀奏京畿監司金文淳狀啓捉虎連頭骨上送事及渰·囕死人恤典題給事。上命分書判付。命書傳敎曰,兵工換房。昇源曰,同罪未敍人隨卽提稟事,曾有定式矣。左副承旨李肇源,旣已蒙敍除職,而前承旨鄭尙愚,係是同罪之人。故敢此仰達矣。上曰,敍用,可也。出擧條上曰,推考房誰也?肇源曰,臣是推考房也。上曰,是仍房乎?肇源曰,然矣。命退,諸臣以次退出。
丙辰五月初一日卯時,上御重熙堂。右承旨入侍時,行右承旨李益運,記事官柳遠鳴,記注官安經心,記注官金良倜,以次進伏訖。上曰,翰林上疏持入。賤臣承命出,持入進伏。命書批答。益運曰,今日拜辭,僉知申光河,旣呈下直單子,不爲入來,事甚未安。原單子勿施,從重推考,何如?上曰,依爲之。出擧條命退,承史以次退出。
丙辰五月初一日酉時,上御重熙堂。坐直承旨入侍時,行右承旨李益運,假注書徐俊輔,記注官安經心·金良倜,以次進伏訖。上曰,昨日諸大臣來會時,左相則不爲入來耶?益運曰,以病不得來會云矣。上曰,諸臣必因沁留狀啓之疑晦,而大抵皆是風聲鶴唳矣。昨今之乍會乍罷,豈有如此顚倒之擧措乎?上曰,恩重經偈,卿見之乎?益運曰,未見矣。上曰,左相賡韻,善作矣。上曰,恩重經卽佛經,而其說與吾儒敦倫報本之意相合,今方令監印所印出,而偈語則名是大報父母恩重偈也。同是外道,而以此頒賜於重午等令節,不有愈於禳辟諸符耶?益運曰,聖敎誠然矣。仍命退,承史以次退出。
上在昌德宮。停常參·經筵。
自申時至人定,灑雨下雨,測雨器水深四分。自人定至初三日,開東,灑雨下雨,測雨器水深二分。
李晉秀,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨持公事入侍。
傳于李肇源曰,濟州判官入侍。
傳于李晉秀曰,右副承旨入侍。
以領議政洪樂性,行判敦寧金履素,判府事李秉模,右議政尹蓍東出城及領右相命召來納啓辭,傳于李益運曰,思傳設爲九經之目,以訓有天下國家之人,而敬大臣居其一。大抵大臣,處百僚之上,以敬一字事一人,一人者,亦以這一字醻之,相須共成之意有如是。萬有一大臣不敬一人,一人者雖欲致敬於大臣,得乎?國而無九經,其國爲國,卿等曾或聞之乎?昨夕去夜,至于今曉,卿等之事,欠敬乎,不欠敬乎?再昨之相率還第,卿等之秉執,在於予言,不敢謂不信,而其後別無新出之事端,何爲而齊集闕外,又何爲而旣退又集,至發二品來會之令乎?若以沁留之初狀再啓,爲動心之端,而體貌之顚倒,有不暇顧忌云爾,此亦有大不然者。勉循之敎,旣在再昨日卿等赴公之後,縱卽還發計程,必未及於沁啓封發之時,事勢之如此,輿儓亦能知得。以卿等老成籌識,寧或念不及此乎?然則再昨之還第,何所據也,昨今之屢會,何所當乎?再昨之篤信,如非眞箇篤信,昨今之奔遑,必是備例奔遑。二者之中,無辭可解,於是乎卿等,能敬予一人乎?寒心云云,猶屬歇後,到此予雖欲致敬於卿等,用武無所,猶且兢兢於九經之不可闕一,玆遣史官,傳諭此意,時任大臣許,還傳命召,更有些毫煩浼於此時,九經自九經,國體自國體,何顧於食言?司官已令政院招待,卿等知悉。入城事,一體傳諭於出城諸大臣,時原任大臣出城啓辭批答,還入。大臣不敬一人一人者雖欲致敬於大臣得乎十八字,拔之。
傳于李益運曰,聞傳諭史官回奏之言,大臣以傳諭句語中,有難安處爲言。傳諭中數句抹下,此意使之知悉。入城後去就,依例書入。
李益運啓曰,卽者議政府錄事來言,領議政洪樂性,右議政尹蓍東,今方還第云。係是大臣去就,敢啓。傳曰,知道。
李益運啓曰,卽者中樞府錄事來言,行判府事李秉模今方還第云。係是大臣去就,敢啓。傳曰,知道。
李益運啓曰,卽者敦寧府錄事來言,行判敦寧金履素,今方還第云。係是大臣去就,敢啓。傳曰,知道。
兵曹口傳政事,護軍洪義榮·李亨元,副護軍鄭尙愚·宋銓。
傳于韓用龜曰,騎馬一疋立之,史官一員待命。
以江華留守金履翼狀啓,一轎雖已下來,當初三轎之分從他津路之狀,憂憤震剝,不敢晏然。當日卯時量,離營上去事,傳于李肇源曰,載轎船隻之一如官行之樣,卽內需司奉命官員,齎持啓下公文,分騎各船也。渠輩雖卑微,旣曰奉命,名以官員,則擧碇行船,用奉命官行之例,事理卽然,其向之處,何難知得。大抵分送各岐者,亦出於爲脫瘴鄕,而事勢所驅,又不得不勉屈初意,則卿之上來,殊無意味。若非昨日大臣之擧措,其還何待更敎,卿其知悉復路,以爲爲人臣草莽君命,弁髦王言者之戒事,回諭。
以江華留守金履翼狀啓,臣到通津府,得接中軍金璿等所報,則當日巳時量,奉標信官員二員,領一飾轎越津。午時量,官員二員,領一飾轎秣馬,將往本府。申時量,奉標信內司別提二員,領一飾轎越津,竝與去月二十九日一飾轎,而合爲四轎。臣則酉時量,還發還營,嚴飭防守計料事,傳于李肇源曰,狀辭雖張皇,轎數可謂無差,卿且還營,今則安帖,稍俟數日,依前廟堂知委,持事例冊子,須卽來待事,令廟堂行會。
閔台爀,以戶曹言啓曰,臣時秀今日以全羅道聖堂倉漕船點檢事,出來江上矣。本道群山倉所屬鎭安等七邑乙卯條田稅大同合米一萬五千六百十八石零,太三千一百八十一石零本倉元漕船十九隻分載,追後無事來泊于西江前洋。故一體點檢之意,敢啓。傳曰,知道。
李晉秀,以兵曹言啓曰,五衛將金基昶,身病猝重,時月之內,無望供職,呈病乞遞,宿衛輪番之任,不可久曠,改差,何如?傳曰,允。
左議政蔡濟恭箚曰,伏以,卽伏聞時原任諸大臣,以昨會闕下,今日朝筵,聖敎截嚴,竝皆逬出城外,臣不勝驚悚之至。昨日僚相,以啓語疑眩,不可不會朝房相議之意,書報於臣。而臣適積病復發,無以起動,不得隨其後,今乃因昨日之會,諸僚相承此嚴敎。臣若欲同爲引義,則身不赴矣。去就不可與同,若欲晏然在家,則臣之所秉義理,與僚相無少異同,以賤疾而不能參座,豈足爲可恕之端乎?自念情勢,進退維谷,罔知攸爲,玆敢疾聲仰籲。伏乞聖慈,亟削臣所帶相職,以安私心,以警具僚焉。仍念此時防守,何等嚴密,則凡係約束遮截,一府之內,惟中軍是恃。而況上營空虛之時,其所擧行,尤不容毫忽疎慢,聞中軍金璿,當此之際,袖手傍觀,有若不關自己事者然,事之駭痛,孰甚於此。臣謂當該中軍,亟施竄配之典,斷不可已矣。取進正。答曰,省箚具悉卿懇。中虛爲誠之象,上巽然後下說,中實爲孚之象,盈缶然後有吉,否德忝位,誠未相孚,致令任股肱之託者,折旋未盡中矩,而朝筵無隱之諭,添一情勢,蒼黃出城,重駭瞻瞩,靜言思惟,予甚靦然。此際卿又以不同其退,尋箚自引,過矣過矣。附陳金璿竄配事,渠其敢容喙下手於其時乎?不允。卿須安心,竢間視事。仍傳曰,此批答遣史官傳諭。
丙辰五月初二日卯時,上御誠正閣。諸承旨持公事入侍時,行都承旨黃昇源,行左承旨閔台爀,行右承旨李益運,左副承旨李肇源,右副承旨李晉秀,同副承旨韓用龜,假注書尹致永·徐俊輔,記注官安經心·金良倜,檢校待敎徐有榘,以次進伏訖。上曰,雖有刑官通融塡差之例,健元陵獻官,不可以刑官爲之,使之換差,可也。上曰,顯隆園獻官,則留守當爲之,今間似當受香下去矣。益運曰,然矣。昇源等起伏,方欲進奏。上曰,卿欲奏何事乎?十四字削到今更有何可言耶?誠萬萬駭然矣。都承旨,予每以善人知之。故先朝時一番受刑,至今爲之憫惻矣。以今日擧措觀之,則昔日處分,不爲過矣。卿則爲先拿處,斯速退去。昇源退出。肇源曰,知申處分,似過中矣。上曰,爾等何敢如此乎?命肇源書傳敎曰,都承旨爲先下義禁府,囚之南間,諸承旨爲先遞差。台爀等先退。上曰,遞差中一員,姑爲奏事,可也。肇源讀奏慶尙監司李泰永狀啓金泉察訪朴忠煥到任事,武兼金鎭五病親呈辭,都摠經歷李東馝病親呈辭,全羅監司徐鼎修狀啓給馬有旨祗受事。上命書判付,命肇源書傳敎曰,知申今日擧措,太不知嚴畏之義,極爲駭然。而今番事端,皆欲無頉,則豈有異同?承旨等處分,姑置之。上曰,濟州判官入侍。賤臣承命出傳,與濟州判官朴鼎元,偕入進伏。上曰,爾是鄕人,似難遠赴,特許改差焉。仍命書傳敎曰,濟州判官仍任前職,令該曹口傳擇差。仍命退,承史以次退出。
丙辰五月初二日辰時,上御重熙堂。右副承旨入侍時,右副承旨李晉秀,假注書徐俊輔,記注官安經心·金良倜,以次進伏訖。上曰,今日知申擧措,誠駭然矣。司屬使政院招待,何以爲之乎?晉秀曰,諸臣死不敢承命云矣。上曰,知申方在何處乎?晉秀曰,在院中矣。仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深三分。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
傳于李益運曰,禮房承旨入侍。
李肇源啓曰,檢閱吳泰曾·金履永等上疏批旨,所辭依施事,命下矣。何傳旨捧入乎?敢稟。傳曰,渠等旣請出位言事之律,而律無可施,令該府旁照可引之律草記。
李肇源,以義禁府言啓曰,政院啓辭內,檢閱吳泰曾·金履永何傳旨捧入事,批旨內,渠等旣請出位言事之律,而律無可施,令該府傍照可引之引草記,命下矣。取考律文則大明律公式條有曰,若越理犯分,侵人職掌行事者,笞五十矣。吳奉曾·金履永等,以此律傍照勘處,何如?傳曰,允。以私罪施行,可也。
李肇源,以義禁府言啓曰,檢閱吳泰曾·金履永等,以越理犯分侵人職掌行事者笞五十律,傍照勘處事草記,批旨內,允。以私罪施行可也事,命下矣。吳泰曾·金履永等拿囚,而竝以私罪各笞五十收贖,解見任放送之意,敢啓。傳曰,知道。
丙辰五月初三日卯時,上御重熙堂。禮房承旨入侍時,行右承旨李益運,假注書尹致永,記注官安經心·金良倜,水原留守趙心泰,以次進伏訖。上命書傳敎曰,史官一員待命,騎馬一匹立之。上曰,上番兼春秋進前。上敎曰,今日夕卽寧陵行祀日也。卽爲馳往,祭品精備與否,先爲奉審。端午享亦未遠,其間以暗行樣,局內木根有無,兼爲摘奸,留在。端午祭享時,竝爲奉審以來也。上曰,昨日之雨,萬萬多幸矣。且初二日之雨,素稱大有之慙云,誠好誠好。如是則麥登之外,人心庶可安靜,豈不幸哉?上敎心泰曰,卿之受諡之日,胡不設宴乎?心泰曰,人家多有不幸之例,故未行矣。上曰,上客卽畿伯乎?心泰曰,然矣。上曰,近來牛禁,以華城城役設禁云云。而城役則買牛用之所謂云云,誠訝矣。牛禁卽右相初拜後事業,而誠得廟堂之體,到今無論某道,取其尤甚邑一兩守,出其不意除去,則庶有實效矣。心泰曰,誠然矣。上曰,我國最多者,卽牛也。右相旣發端,自今年爲始永,爲洞禁,極好矣。上曰,禁軍事尙未出場,卿議果何如?諸將臣之議,亦何以則爲可云耶?心泰曰,臣愚見淺短,別無出人意見,而還屬一節,似未穩當,各營門次次區處,亦未輕議矣。上曰,此是干和之一端,軍律紀綱,姑捨是,竝爲還屬,快人耳目,輿情洽然,則有何關係乎?心泰曰,亦是一道。然則前禁軍別將勘罪,斷不可已矣。上曰,近來右相,尙未從容引接,故姑未議定耳。上曰,大臣以不敬一人等句語,引義耶?今旣抹下,似無礙矣。益運曰,以司官一節,似爲然矣。上曰,朝紙中司官之司字,以司字書之耶?以日字書之耶?注書出問坐直承旨以入也。賤臣回奏曰,考見各司朝報,則皆以司字書之矣。上曰,禮房出爲傳香。承史以次退出。
上在昌德宮,停常參·經筵。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,禮房承旨馳詣宗廟,永禧殿,景慕宮,奉審摘奸以來。
傳于李益運曰,禮房承旨入侍。
李晉秀啓曰,事變假注書閔榮祖,身病猝重,勢難察任,今姑改差,何如?傳曰,允。
以校理鄭東觀,修撰宋翼孝,牌不進罷職傳旨,傳于李益運曰,只推。
李益運啓曰,玉堂上下番俱空,已至多日,事甚未安。校理鄭東觀,修撰宋翼孝,旣有只推之命,卽爲牌招,以爲入直之地,何如?傳曰,允。以修撰宋翼孝牌不進罷職傳旨,傳于李益運曰,只推。
李益運啓曰,玉堂上下番俱空,已至多日,事甚未安。修撰宋翼孝,旣有只推之命,更卽牌招入直,何如?傳曰,允。
以修撰宋翼孝再牌不進罷職傳旨,傳于李益運曰,只推。
兵曹口傳政事,副護軍金啓洛。
傳于李益運曰,發遣吏郞諸執事,淸齋與否,摘奸以來。
傳于韓用龜曰,坐直承旨入侍。
傳于韓用龜曰,留院上疏入之。
負罪臣洪樂性·金履素·李秉模·尹蓍東疏曰,伏以,臣等日昨負犯,死無以贖其罪之萬一,當事迷闇。若心無主宰,天奪其魄者然。乃以如綸如絲信四時堅金石之王言,未能奉持遵守,撓攘奔逬,不覺其爲不敬之歸。臣等雖不忠無狀,平昔之欽仰我殿下,信服我殿下,自以爲人莫如我,推以恒情,宜不有此。而每於此事之當前,神魂已自先爽隨處顚錯,終犯罔赦之料,旋雖回悟,尙亦何及?誅絶竄殛,靡有攸惜,逬出都門,惶恐俟命。聖度天大,鈇鉞不加,渙發數十行恩旨,所以牖誨而鐫責之者,發育之仁,而霜雪之威也。旣又有十八字拔之之敎,則其庇覆矜諒,不啻天地父母之慈。臣等聚首莊讀,以汗以涕,亟欲進伏刑章,以彰其慢,而不可得,區區行止,於此而益無是當之處,左拘右掣,進退維谷。然惟顚倒去就,其失也小,更事煩浼,其罪也大。遂乃章皇入城,縮伏私次,歷屢日而心口相語,如醉如癡,詩人所謂有靦面目,視人罔極者,着題於臣等之事矣。唐突陳籲,惶悚趑趄,今始略入文字,仰請處分。伏乞聖慈,亟命有司議臣當伏之律,以警具僚,以振頹綱,復或曲諒其臍噬指咋,始迷終悔之實,不欲重罪以加之,則亦望略施譴罰,以禮責免,使臣分粗安,朝體益尊,公私不勝大願。臣等無任云云。答曰,省疏具悉。卿等之懇,當局者迷,自是格言,所以致此,亦由否德,在卿等果何有?望須安心視事,入此月以後,膈氣如期,明日宮享與省牲省器,而亦不得爲之。此時豈可以卿等處義,作爲酬應之端,竝以此意知悉事,一體傳諭。仍傳曰,此批答遣史官傳諭。
丙辰五月初四日辰時,上御重熙堂。禮房承旨入侍時,行右承旨李益運,假注書徐俊輔,記事官金珍恪,記注官金良倜,以次進伏訖。上曰,今日姑未及傳香乎?益運曰,姑未及擧行矣。上曰,陵園墓傳香,各別操心也。上曰,獻官皆入來乎?益運曰,皆待令云矣。益運曰,長陵忌辰祭獻官金啓洛,時無職名,令該曹依例口傳付軍職,何如?上曰,依爲之。出擧條仍命退,承史以次退出。
丙辰五月初四日酉時,上御重熙堂。坐直承旨入侍時,同副承旨韓用龜,假注書徐俊輔,記事官金珍恪,記注官金良倜,以次進伏訖。上曰,淸白吏薦,京則限在二十日,京外則限在晦日,而今已過限矣。限內不來者,使之置之也。用龜曰,兼春秋金珍恪入侍命下之後,不卽待令,事極駭然。推考,何如?上曰,依爲之。出擧條仍命退,承史以次退出。
上在昌德宮。停常參·經筵。
申時酉時,日暈。
藥房提調臣沈頤之,副提調臣閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。。
李肇源啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晉秀啓曰,備邊司郞廳來言,今日賓廳日次,而景慕宮夏享大祭齋戒相値,不得來會云矣,敢啓。傳曰,知道。
傳于李益運曰,禮房承旨馳詣景慕宮,奉審摘奸以來。
李益運啓曰,玉堂上下番俱空,已至多日,事甚未安,修撰宋翼孝,旣有只推之命,卽爲牌招入直,何如?傳曰,允。
傳于李晉秀曰,軍士房承旨入侍。
傳于李晉秀曰,來待諸臣入侍。
傳于李益運曰,奉審承旨入侍。
傳于李晉秀曰,坐直承旨入侍。
以全羅監司徐鼎修狀啓,濟州入送別下錢椒貿穀船隻,次第穩泊島中,牟麥亦旣登熟事,傳于李晉秀曰,濟州新牧使柳師模所領別下錢椒貿穀載運船隻,去月十六日發船,其翌一齊穩泊於朝天館等處,而三邑麥農,亦皆登稔,遍察民勢,無難保之慮云。於是乎耽羅賑救,可謂能事畢矣。夙宵用心之餘,豈勝喜幸?道臣·守臣狀辭旣如此,則其所回諭,何可踰日?卽令廟堂,申明嚴飭守臣,到任以後,益加採察民情,差待牟麥快熟,島民乂安,更以島中形止,一從所見狀聞事,分付。
李晉秀,以都摠府言啓曰,今日入直內三廳武兼禁軍及軍兵等當爲中日習射,而景慕宮夏享大祭齋戒相値,不得爲之之意,敢啓。傳曰,知道。
李晉秀,以訓鍊都監言啓曰,本局千摠尹範行,身病甚重,勢難察任,改差,何如?傳曰,允。
丙辰五月初五日卯時,上御誠正閣。藥房入診入侍時,藥房提調沈頤之,副提調閔台爀,假注書尹致永,記事官金珍恪,記注官金良倜,醫官柳光翼·金孝儉·金光國·朴春源·李周憲·李惟鑑·丁希泰,以次進伏訖。頤之進前問曰,日候甚熱,氣候,何如?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,大體一樣,而蔘劑久未進御,凡節些少有損,微感頻侵,誠爲憫然矣。第探數日動靜,進用蔘橘茶計耳。上敎賤臣曰,禮房承旨與禮堂入侍。承命出傳,與左承旨李益運,禮曹判書閔鍾顯,偕入進伏。上曰,昨今極熱,膈氣之不平,姑捨,渴症甚劇。頃者爲慈宮,有瓊玉膏所製,而此是藥中初學入德之門,故少許有嘗而別無止渴。若近來三字刀割一出,則大小酬應,自多有損,甚沓沓矣。頤之曰,日前下敎,實爲過中矣。上曰,大臣事,可謂當局者迷,而不知犯科而自犯,今則無容更言。頤之曰,每當此事,大小臣僚,擧皆失魂,自然如此矣。上曰,日熱雖如此,更觀來頭,議定何妨耶?上曰,藥房則先退。上敎朴春源曰,予近來脾痛滋甚,間或麻木,鍼灸間試之何如耶?春源進前曰,伏前未可輕先爲之矣。上曰,汝經五衛將乎?春源曰,姑未經矣。上敎益運曰,見窠擬入之意,言于兵判,好矣。上曰,春源汝則先退。上敎鍾顯曰,姑未受香乎?今番夏享,膈氣甚苦,竟未展拜,卿須致誠,期於利成也。又命曰,卿能知所頒新符乎?鍾顯曰,雖一字,終未覺得矣。又敎鍾顯曰,李命球之已酉事,卿能記得乎?伊時渠以地理敎授,議未歸一。至有除汰遠逐之擧,大禮旣成之後,何有所拘乎?到今思之,則渠言多有符焉,可謂奇異矣,此後勿拘例授官職,依前調用,好矣。又敎曰,池景喆擇日之手,姑未試之。而卿則多年禮堂,謂之日官,可也。鍾顯曰,實無所知矣。又敎曰,淸白吏皆已書入云乎?鍾顯曰,盡是先輩軒秩,實難取捨得當。故姑未修正,大臣亦以獨當尤難云矣。上曰,勿推勿罷,此後一依定式樣爲之事,關飭,可也。命退,諸臣以次退出。
丙辰五月初五日午時,上御便殿。軍士房承旨,來待諸臣同爲入侍時,右副承旨李晉秀,假注書徐俊輔,記注官金良倜,廣州留守徐有隣,京畿監司金文淳,定例堂上徐龍輔·李晩秀,以次進伏訖。上敎文淳曰,今番之雨,無不足之慮云耶?文淳曰,高燥處雖未周洽,其外有水根處皆得霑足云。而繼此一霈,方此顒企矣。上曰,牟麥何如云耶?文淳曰,春牟可謂大豐,而秋牟則未免穴農云矣。上曰,牟麥何間當收穫云耶?文淳曰,秋牟望間當收獲,而春牟亦當於晦間收穫云矣。上曰,今年年事,農人輩以爲何如云耶?文淳曰,雖未知食實之如何,而以今觀之,可謂大豐之兆矣。上曰,畿伯先退。文淳退出。上敎晩秀曰,奎章全韻,幾何印出耶?晩秀曰,方張印出矣。上敎有隣曰,內外營節目,皆已釐正耶?有隣曰,日前與華留,往復相議,幾皆釐正矣。仍命退,諸臣以次退出。
上在昌德宮。停常參·經筵。
自辰時至未時,日暈。
李晉秀啓曰,大司憲徐有臣未肅拜,執義李城輔,掌令金星甲·任長源,持平趙彦哲·崔璧在外,監察茶時之意,敢啓。傳曰,知道。未署經守令有之云。與臺諫在外人,竝許遞,今日政待下批,與未肅拜人員,牌招,可也。
傳于閔台爀曰,諸承旨持公事入侍。
傳于李晉秀曰,禮房承旨入侍。
閔榮祖改差代,宋應圭爲事變假注書。
吏曹,吏曹參判黃昇源仍任事承傳。
承旨前望單子入之,曺允大·金翰東落點。
李晉秀啓曰,修撰宋翼孝,旣有只推之命,卽爲牌招入直,何如?傳曰,允。
曺允大啓曰,玉堂上下番俱空,已至多日,事甚未安。今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書沈煥之受由在外,參判黃昇源進,參議宋煥箕在外,行左承旨閔台爀進。啓曰,判書沈煥之受由在外,參議宋煥箕在外未肅拜,小臣獨政未安,可以爲之?敢稟。傳曰,仍爲之。以趙尙鎭爲承旨,朴宗來爲大司諫,張至顯爲司諫,李儒修·洪修浩爲掌令,李尙寯·姜彙鈺爲持平,鄭魯榮爲正言,李翊模爲校理,朴鍾淳爲副校理,金近淳爲修撰,金熙采爲副修撰,申光履爲工曹判書,魚用謙爲刑曹參議,沈煥之爲兼知經筵,洪光一爲吏曹佐郞,尹弘心爲興海郡守,李光鉉爲濟州判官,洪明浩爲左尹。監察單朴鼎元仍任前職事承傳。
兵批,判書具㢞進,參判李敬一病,參議朴聖泰入直,參知李義駿病。以林道浩爲都摠管,洪周萬爲同知,朴春源·李文漢·張宅祚爲五衛將,申應周爲訓鍊都正,李元采·尹說爲僉知,徐福禧·崔重植爲景福將,方允謙·金時弘爲慶熙將,田遇聖爲訓鍊判官,宋翼孝爲文兼,蔡顯五爲慶尙右兵虞候,具世勣爲副摠管。大護軍申思運,護軍李鼎揆,副護軍宋銓·尹光顔·李海愚,副司直趙錫晦·金星甲·任長源·趙彦哲·崔璧,以上竝單付。景福將二單,全啓璋·金潤心,副摠管單林道浩。
韓用龜以兵曹言啓曰,五衛將趙華錫,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
以校理李翊模,副校理朴鍾淳,修撰金近淳,副修撰金熙采,牌不進罷職傳旨,傳于曺允大曰,只推。
傳于曺允大曰,昨聞筵臣言,大臣之難安者,卽於是乎數句云。早知如此,則何難拔之?令入侍承宣,一例拔之,此意令備郞,傳于領相,仍令諸大臣聞知。
以平安兵使任嵂狀啓,龍川府使黃仁煐,彌串僉使任尙珍,決棍有分揀之命,而輕先決處,惶恐待勘事,傳于李晉秀曰,勿待罪事,回諭。
趙尙鎭,以吏批言啓曰,濟州判官朴鼎元,仍任前職事,命下矣。司憲府監察李宗烈除拜,時原望筒勿施,仍任下批之意,敢啓。傳曰,無異無故作散,待窠收用,可也。
韓用龜,以兵曹言啓曰,內弓房弓人李興柱來告內,渠以丙申年入屬,至今年二十一年服役,造納弓子,已滿千數云。依定式,取考知弓品堂上啓下單子及本曹錄置成冊,則丙申秋等至今春等二十一年服役,造納弓子爲一千四十張的實矣。服役年條,造納弓子數爻,旣已準限。弓人李興柱,依定式帖加成給,何如?傳曰,允。
韓用龜,以備邊司言啓曰,卽見江華留守金履翼狀啓,則以爲本府原還,今無餘存,麥嶺保活之方,農糧補助之道,惟望加分一路,民訴鎭報,逐日繼至。留庫米中限一千五百石加分事,請令廟堂稟旨分付矣。本府穀簿,近甚不敷,加請還分,多有已例。而見今應分旣畢,農糧難繼,則島中民情,在所當念,依狀請數爻許令加分,以爲救急作農之地事,分付,何如?傳曰,允。
丙辰五月初六日辰時,上御誠正閣。諸承旨持公事入侍時,行都承旨黃昇源,行左承旨閔台爀,行右承旨李益運,左副承旨李肇源,右副承旨李晉秀,同副承旨韓用龜,假注書尹致永·徐俊輔,記事官金珍恪,記注官金良倜,檢校待敎徐有榘,以次進伏訖。上曰,各房進奏公事也。昇源讀奏慶尙監司李泰永狀啓義興縣監李宗明到任事及興海郡守李敏植遭母喪事。上命書判付,台爀·益運·用龜,各奏無公事。上曰,無公事房承旨先退。台爀等退出。肇源讀奏全羅監司徐鼎修啓本罪人李世雲綾州牧到配事及玉堂林漢浩等押到泰仁縣事,咸鏡監司趙宗鉉啓本罪人朴順三富寧府到配事。晉秀讀奏副護軍鄭尙愚掃墳呈辭,江華留守金履翼狀啓離營上去事,全羅兵使朴基豐狀啓虞候李時菡到任事,江華留守金履翼狀啓廣城堡別將田胤興身病罷黜,代敎鍊官朴應榟差定事,江原監司徐有防狀啓校理沈奎魯上來時給馬有旨祗受事,全羅兵使朴基禮狀啓掌令任長源等上來時給馬有旨祗受事,平安兵使任嵂狀啓龍川府使黃仁煐等嚴棍事及守令·邊將決棍分揀事有旨祗受事,上命分書判付。上曰,吏曹前參判黃昇源,仍任前職,牌招開政。出榻敎上曰,未下直監司守令催促下送。出榻敎仍命退,承史以次退出。
丙辰五月初六日辰時,上御重熙堂。禮房承旨入侍時,行右承旨李益運,假注書徐俊輔,記事官金珍恪,記注官金良倜,以次進伏訖。上曰,翰林有解見任之命,則銓曹例越一政而還付矣。今政當不付云耶?益運曰,依例不付云矣。上敎珍恪曰,爾於幾年後,復爲兼春秋耶?珍恪曰,十餘年矣。上曰,操心隨行,可也。命書榻敎曰,進御生脈散,自今日一貼式煎入。命書傳敎曰,右承旨·左副承旨許遞,前望單子入之,待下批牌招察任。上曰,健元陵典祀官金銑內下胡椒三升,造果熟手木布各一疋。貞陵典祀官鄭景祚內下端午扇三柄,造果熟手木一疋。獻陵典祀官鄭魯榮內下端午扇三柄,造果熟手木一疋。宣陵典祀官朴瑞源內下端午扇二柄,造果熟手布一疋。靖陵典祀官鄭觀輝內下端午扇三柄,造果熟手木一疋。禧陵典祀官金和鍾內下端午扇二柄,造果熟手布一疋。溫陵典祀官宋文述內下端午扇二柄,造果熟手布一疋。泰陵典祀官洪樂敏內下端午扇三柄,造果熟手木一疋。長陵典祀官呂駿永內下端午扇三柄,造果熟手木一疋。明陵典祀官尹益烈內下端午扇二柄,造果熟手布一疋。惠陵典祀官洪受浩內下端午扇二柄,造果熟手布一疋,久任郞廳內下胡椒三升,端午扇二柄賜給。仍命退,承史以次退出,
上在昌德宮。停常參·經筵。
李晉秀啓曰,大司憲徐有臣未肅拜,執義徐城輔,持平李瑞朝·姜彙鈺在外,掌令李儒修傳旨未下,掌令洪受浩呈辭,監察茶時之意,敢啓。傳曰,知道。
曺允大啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
曺允大啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
李晉秀啓曰,御營廳將官來言,今日本廳軍兵日次私習云矣,敢啓。傳曰,知道。
趙尙鎭啓曰,新除授承旨金翰東,以前任順天府使,方在解由未出中,何以爲之?敢稟。傳曰,勿拘,可也。
趙尙鎭啓曰,新除授左副承旨金翰東,時在慶尙道安東地,斯速乘馹上來事,下諭,何如?傳曰,允。
傳于曺允大曰,右承旨入侍。
李晉秀啓曰,事變假注書宋應圭,時無職名,令該曹依例付軍職,冠帶常仕,何如?傳曰,允。
傳于閔台爀曰,左承旨入侍。
傳于李晉秀曰,右副承旨入侍。
注書柳遠鳴病,代金景煥爲假注書。
以假注書望筒,傳于閔台爀曰,參下文臣之除非翰·注·抄啓文臣外,獲登筵席,習知筵體者,唯堂后假官一路,則近來擬望,亦多偏甚。如廳任之緊窠生疎者,雖難竝與其外注書,而鄕人與權知三館之時任前銜諸人,不得輪爲,豈不駭然乎?前此提飭何如,則又焉敢如此?此後各別嚴飭,今日注書之望,記有而提問,則何以示信乎?年前旣以收用,屢有筵敎,先自此人,爲先付虛司果,待窠陞實,而三館參下權知,未免新在鄕者,各別尋擬。
兵曹口傳政事,副司果金景煥。
吏曹,兼春秋金景煥單付事承傳,注書金履永還付事承傳。
傳于閔台爀曰,戶房承旨入侍。
曺允大啓曰,校理李翊模,副校理朴鍾淳,修撰金近淳,副修撰金熙采,旣有只推之命,更卽牌招,以爲推移入直之地,何如?傳曰,允。
以大司諫朴宗來,正言鄭魯榮,掌令李儒修牌不進罷職傳旨,傳于李晉秀曰,只推,更爲牌招,使之署經。
以校理李翊模,副校理朴鍾淳,修撰金近淳,副修撰金熙采牌不進罷職傳旨,傳于曺允大曰,豈可無端違牌,傳旨勿施,更以前牌嚴飭,使之入直。
以大司諫朴宗來,正言鄭魯榮·尹涵牌不進罷職傳旨,傳于李晉秀曰,只推。
閔台爀啓曰,未下直守令署經事,命下矣。大司憲徐有臣,掌令李儒修,大司諫朴宗來,正言鄭魯榮牌不進,推考傳旨及罷職傳旨,今方捧入。而憲府則執義李城輔,持平李瑞朝·姜彙鈺在外,只有掌令洪受浩一人。大司憲更卽牌招,諫院則司諫張至顯在外,正言尹涵未署經,只有獻納柳頤玄一人,無以備員署經。何以爲之?敢稟。傳曰,允。山林外在外人許遞,前望單子入之,待下批與未署經臺諫,一體牌〈招〉,仍令署前行公。
臺諫前望單子入之,司諫趙弘鎭,持平李寅采·洪光一落點。
李晉秀啓曰,卽者司諫趙弘鎭,旣已詣臺,不出姑停,直爲出去,事甚未安。推考警責,何如?傳曰,允。
以校理鄭東觀,修撰宋翼孝牌不進罷職傳旨,傳于曺允大曰,只推。
傳于李晉秀曰,旣知其情病,亦有肅拜後許遞之敎,兩玉堂許遞,違牌諸玉堂,牌去來催促,使之備員,追省記入直。
傳于李晉秀曰,坐直承旨入侍。
傳于李晉秀曰,下直守令入侍。
閔台爀啓曰,副校理沈奎魯,自鄕上來云。卽爲牌招,何如?傳曰,允。
趙尙鎭,以吏曹言啓曰,今此孝昌墓忌辰祭獻官,前承旨李肇源塡差,而時無職名,令該曹口傳付軍職,何如?傳曰,允。
李晉秀,以兵曹言啓曰,依下敎,去夜一所巡廳被捉犯夜人全鳳至捉致,冒稱幼學委折査問,則所供內,本以咸興世居鄕族,曾經書院齋任,年今七十,而故水使韓光濟爲外戚,亦爲妻族云。相考帳籍,且問同邑別付料軍官等處,則年歲來歷,果如渠言。事當依勸武例重棍,而年歲旣滿七十,移送法司,照法懲治,何如?傳曰,何足責?卿其給糧,下送本鄕,可也。
李晉秀,以備邊司言啓曰,卽見全羅監司徐鼎修狀啓,則以爲道內各邑鎭牟麥被損最甚處,卽今所見,已判失農。此時牟還,若令及期畢納,則窮夏民情,實難支保。就其當捧條中,姑許參量作租,待秋竝捧事,請令廟堂稟旨分付矣。今年湖南麥農,少遜於常年,則牟還之及期準捧,其勢似難然,牟還作租,本有多少難便之端,不特爲秋事之未能預料而已。且作租之請,自前必枚擧邑名穀數而陳請,卽諸路事例,而今此酌量分數,擧行後修成冊云者,事屬不察,該道臣推考。某邑鎭幾包穀,量宜磨鍊,更爲狀請後稟處之意,分付,何如?傳曰,允。
丙辰五月初七日辰時,上御重熙堂。右承旨入侍時,行右承旨曺允大,假注書尹致永,記事官金珍恪,記注官金良倜,以次進伏訖。上敎允大曰,近久未見,故昨果招入矣。上曰,卿於承旨事,久未爲之,故生疎乎?仍命左承旨入侍。賤臣承命出,與左承旨閔台爀,偕入進伏訖。命書傳敎。上曰,全鳳至,全哥豈有兩班乎?全佐天曾有班名,其外以全爲姓,焉稱兩班乎?此意言于兵判,問其來歷,果是兩班,則勸武傳令,卽爲決棍,如非幼學,事係明分,洞治,可也。命退,承史以次退出。
丙辰五月初七日辰時,上御重熙堂。右副承旨入侍時,右副承旨李晉秀,假注書徐俊輔,記事官金珍恪,記注官金良倜,以次進伏訖。上曰,初二日時原任大臣出城啓辭批答還入,無辭可解下自於字至後字,拔之。命書傳敎曰,解見任翰林,旣過一政,則政院當請還付而不爲,有違格例,該房承旨推考。還付則太過,兩人中實官,口傳還付,一人使之仍察廳任,還付之實官牌招。仍命退,承史以次退出。
丙辰五月初七日申時,上御重熙堂。戶房承旨入侍時,行左承旨閔台爀,假注書吳泰曾,記事官金珍恪,記注官金良倜,以次進伏訖。上曰,進御生脈散本方中,減人蔘五分,自今日煎入。出榻敎上曰,守令署經,兩司皆爲之乎?台爀曰,諫院已爲,而憲臺尙不入來矣。上曰,一司則除署經,亦無妨矣。命書榻敎曰,未下直守令當日辭朝。仍命退,承史以次退出。
丙辰五月初七日酉時,上御誠正閣。坐直承旨,下直守令入侍時,右副承旨李晉秀,假注書吳泰曾,記事官金珍恪,記注官金良倜,興海郡守尹弘心,陰城縣監盧,以次進伏訖。上曰,守令進前。興海郡守尹弘心,進奏職姓名。上曰,爾之履歷,何如?弘心曰,初以權管爲武兼,陞訓鍊主簿·都摠都事·經歷,中間罷散,復爲刑曹正郞,今方待罪本職矣。上曰,爾名排行,不知爲誰家,有何顯族可稱者乎?弘心曰,宗黨無立朝者矣。上曰,爾之祖先,有顯官乎?弘心曰,臣之高祖以蔭官,經縣監,五代祖以文官,官止司僕正矣。上曰,方今朝籍,雖異姓,有誰可指耶?弘心曰,刑曹參判李冕膺,以毋黨爲九寸親矣。上曰,爾本武家乎?弘心曰,臣家以儒爲業,至臣身始操弓矣。上曰,何以執事乎?弘心曰,無文故學射矣。上曰,陳七事,可也。弘心高聲誦奏。上曰,爾之誦奏,可知其讀書,曾讀何書乎?弘心曰,四書而論語·孟子·大學,三經而詩·書矣。上曰,經書外亦有所讀,而投筆前有所做業乎?弘心曰,讀韓文四五十篇,做詩百許看矣。上曰,此亦足矣。何自謂不文乎?興海是弊邑,且前官亦無以善治聞,爾須下去勉爲之,爲治不在宣諭,特爲除之,深體此意也。陰城縣監盧,進奏職姓名。上曰,陳七事,可也。誦對。上曰,毋若俄者武倅之高聲,而如奏對之語,可也。誦對訖。上曰,邑事必有所聞者,前年告歉之後,麥事如何,而市直亦不至高踊云耶?曰,田野相半之地,前年亦不至甚歉。且春牟多於秋牟。故方占大登云矣。上曰,水田,如何?曰,雨暘適中,秧種及期云矣。上曰,爾家是誰?曰,故持平臣盧瑞國,是七寸叔也。上命退,諸臣以次退出。
上在昌德宮。停常參·經筵。
鄭尙愚啓曰,大司憲徐有臣未肅拜,執義李城輔在外,掌令李儒修,持平李寅采傳旨未下,掌令洪受浩,持平洪光一呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,三皇忌辰日望拜禮,前期一日以稟事,曾有先朝受敎矣。今初十日太祖高皇帝忌辰日,親行望拜禮,何以爲之?敢稟。傳曰,謹當躬行矣。
鄭尙愚啓曰,三品官之無得過三日,循例請牌,曾有飭敎。而刑曹參議魚用謙,除拜後過三日不爲出肅,事體所在,極爲未安,從重推考。仍卽牌招察任,何如?傳曰,允。
鄭尙愚啓曰,明日獻陵忌辰祭,傳香禮房承旨,當爲齋宿。左承旨曺允大,卽爲牌招,何如?傳曰,許遞。
傳于鄭尙愚曰,左承旨入侍。
傳于鄭尙愚曰,同副承旨入侍。
以刑曹參議魚用謙牌不進罷職傳旨,傳于鄭尙愚曰,只推。
傳于鄭尙愚曰,除拜之後,尙不出肅,大司成牌招察任。
以大司成尹得孚牌不進罷職傳旨,傳于鄭尙愚曰,只推,更爲牌招。
以大司成尹得孚再牌不進罷職傳旨,傳于鄭尙愚曰,只推。
傳于鄭尙愚曰,當該承旨竝遞差。
承旨前望單子入之,蔡弘遠·李勉兢·鄭尙愚落點。
以右副承旨蔡弘遠牌不進罷職傳旨,傳于鄭尙愚曰,許遞。
以校理李翊模,副校理沈奎魯·朴鍾淳,修撰金近淳,副修撰金熙采牌不進罷職傳旨,傳于鄭尙愚曰,其中有實病者許遞,如金近淳·朴鍾淳,所謂情勢,不但朝禁至嚴,旣無請勘之律名,將以何事,作爲處義乎?副校理朴鍾淳與修撰金近淳,只推,更爲牌招入直。副校理沈奎魯,則七十老相,猶且穩稅,年少新進,敢稱路憊乎?違牌勿施,前牌嚴飭,副修撰金熙采引義,有關事面,違牌亦爲勿施,使卽出肅入直。
以副校理朴鍾淳,修撰金近淳牌不進罷職傳旨,傳于鄭尙愚曰,只推。
鄭尙愚啓曰,吏曹判書沈煥之,參判黃昇源牌不進推考傳旨,今方捧入。而開政命下之後,如是違牌,不卽擧行,事甚未安。參議宋煥箕在外,判書·參判,更卽牌招,何如?傳曰,允。
以左承旨曺允大牌不進推考傳旨,傳于鄭尙愚曰,旣知情勢,牌招啓辭,以許遞使之書下,則錯傳例批。當該承旨及司謁推考,批答改書出,其代與未差之代,今日政差出。
鄭尙愚啓曰,吏曹判書沈煥之,參判黃昇源,再牌不進推考傳旨,今方捧入。而開政命下之後,如是違牌,不卽擧行,誠極未安。所當更請牌招,而係是一日三牌,何以爲之?敢稟。傳曰,參判更爲牌招,朝體莫過於體統,則吏判辭職之疏見阻云者,聞甚駭然。猶以涉禁爲慮,問之則無是云。然而阻閽有關後弊,門將推考,原疏捧入,待下批一體牌招開政。
兵曹口傳政事,副護軍李肇源。
李晉秀啓曰,坐直無人,右承旨李勉兢,同副承旨鄭尙愚,卽爲牌招入直,何如?傳曰,允。
傳于鄭尙愚曰,右承旨病狀,供職非所可論,許遞。
吏曹口傳政事,檢閱吳泰曾·金履永還付事承傳。
鄭尙愚啓曰,檢閱吳泰曾·金履永,旣已還付,卽爲牌招入直,何如?傳曰,允。
注書金履永還付翰林,代以李英發爲假注書。
假注書吳泰曾還付翰林,代以李毅采爲假注書。
事變假注書宋應圭改差,代以金瑥爲事變假注書。
以李道善囚單子,傳于鄭尙愚曰,連値齋日,時囚保放。
鄭尙愚,以吏曹言啓曰,去三月初三日,以忠淸前監司李鼎運狀啓才行俱備,名譽相稱者,新昌幼學成時柱,堤川進士金珩吉,溫陽幼學李建胄年歲行蹟後錄馳啓事,批旨內,以著稱於鄕黨爲言,則三人者之各有所存,可知。政欲面稽言聽,竝令道臣斯速起送事,分付該曹事,命下矣。同日自臣曹關飭該道,使之起送矣。卽接該監司林濟遠移文,則堤川進士金珩吉,以觀光事,前已上京,仍留泮中。新昌幼學成時柱,八耋老母,病情危綴,無以暫時離舍。溫陽幼學李建胄,素抱貞疾,一味委頓,不得不俟少間上去云矣,敢啓。傳曰,知道。在京人,明日待令,其餘二人,俟間起送後狀聞事,分付,可也。
鄭尙愚,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
鄭尙愚,以備邊司言啓曰,卽見黃海監司徐邁修狀啓,則以爲,本道還穀,本自不敷,見今巡還已盡,麥嶺尙遠,農民接濟,惟在分糶。道內會付各穀留庫中,限六千石特許加分事,請令廟堂稟旨分付矣。排巡之還分已盡,麥事之登場尙遠,農糧告乏,民事切急,道臣陳情,尙云晩矣。諸路已例,亦足爲據,今姑依狀請許施,俾得計戶量穀,平均分排,還巡無令間斷,農務另加勸飭之意,更爲分付,何如?傳曰,允。
鄭尙愚,以御營廳言啓曰,依下敎,宗廟洞口內鬪鬨人駕前別抄洪處寬及其奴福男·旕金,各嚴棍十五度,該洞中任趙世載,任掌李大得,亦爲決棍十度,懲礪之意,敢啓。傳曰,知道。
鄭尙愚,以義禁府言啓曰,時囚保放事,命下矣。時囚罪人李道善·張壽缸等,保放之意,敢啓。傳曰,知道。
以慶尙監司鄭泰永狀啓,晉州紙所頭疏鑿便否,詳察形止,論列馳啓事,判付內,啓下備邊司爲旀。觀於手本,推以事勢,豈不知虛謊莫甚?而該宮事體,與他宮房自別,不問該道,徑先立落,有非重所重之意乙仍于,雖有措辭判下,欲待該道狀聞後處之。今見査啓,不出所料,近來似此奸弊,何等嚴飭?所謂陳告人四口一賞之法,亦爲勿施,則乃敢上言,又敢呈訴,民習可惡,而奸民何論?當該次知中使,令內侍府各別嚴勘,此後更以此等虛謊之事手本,則當該中使,施以加等嚴處之律,此意行會該道,俾卽知委十三邑倅等處爲良如敎。
丙辰五月初八日卯時,上御重熙堂。左承旨入侍時,行左承旨閔台爀,記事官金履永,記注官安經心·金良倜,以次進伏訖。上命書傳敎曰,在外承旨及有實病承旨許遞,前望單子入之,待下批牌招察任。上曰,政官牌招開政,玉堂有闕之代差出,待下批牌招,以爲備員入直之地。出榻敎又命書榻敎曰,進御生脈散停止,淸氣飮自今日限五貼製入。仍命退,承史以次退出。
丙辰五月初八日戌時,上御重熙堂。坐直承旨入侍時,同副承旨鄭尙愚,記事官金履永,記注官安經心·金良倜,以次進伏訖。上曰,前檢閱吳泰曾。金履永,令該曹口傳還付。出榻敎又命書榻敎曰,今日政新除授承旨,竝待下批牌招察任。命退,承史以次退出。
上在昌德宮。停常參·經筵。
鄭尙愚啓曰,大司憲徐有臣未肅拜,執義李城輔在外,掌令洪受浩,持平洪光一呈辭,掌令一員,持平一員未差,監察茶時之意,敢啓。傳曰,知道。
鄭尙愚啓曰,明日再明日獻陵忌辰祭齋戒·正日,十一日孝昌墓忌辰祭正日相値,視事頉稟之意,敢啓。傳曰,知道。
鄭尙愚啓曰,明日望拜禮時,闕字牌爐盒,當爲奉來。門路,以何處爲之乎?敢稟。傳曰,永肅門爲之。
鄭尙愚啓曰,章奏之無得從門隙出入,法意至嚴。卽者吏曹判書沈煥之疏本,院隷擅自捧入,事之可駭,莫此爲甚。臣之不能檢飭,不勝惶悚。而當該守門將及兵曹入直堂郞,所當重勘,本院請推之外,無他可施之罰,何以爲之?敢稟。傳曰,當該堂郞,罷職,守門將,令兵判,過齋後嚴棍懲礪,專由於院隷,則不能檢飭之實,注書亦竝罷職,院隷亦令兵判各別嚴治,以懲日後,可也。
鄭尙愚啓曰,假注書李毅采,事變假注書金瑥,時無職名,令該曹依例付軍職冠帶常仕,何如?傳曰,允。
傳于鄭尙愚曰,同副承旨入侍。
鄭尙愚啓曰,右議政尹蓍東有稟達事,來詣請對矣。傳曰,近有所進茶湯,不過暑節例症,明日行禮,豈可不爲乎?次對久曠,廟務多滯,且旣入來登筵,時未回啓,公事亦爲稟處,可也。
傳于鄭尙愚曰,右議政入侍。
鄭尙愚啓曰,江華留守金履翼,依下敎來待矣。傳曰,入侍。
鄭尙愚啓曰,明日望拜禮,兩司長官當爲進參,大司憲徐有臣,卽爲牌招,以爲淸齋之地,何如?傳曰,允。
傳于鄭尙愚曰,百歲老人崇政金時興入侍。
以大司成尹得孚牌不進罷職傳旨,傳于鄭尙愚曰,只推。
傳于鄭尙愚曰,留院上疏入之。
承旨前望單子入之,李鼎揆·李晩秀·李益運·李海愚·朴宗來落點。
兵曹口傳政事,以金時興爲五衛將,金時翼爲同知。
兵曹,禁軍別將柳孝源仍任事承傳。
鄭尙愚啓曰,吏曹判書沈煥之,參判黃昇源牌不進推考傳旨,今方捧入。而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。
鄭尙愚啓曰,吏曹判書沈煥之,參判黃昇源,再牌不進推考傳旨,今方捧入。而開政命下之後,連事違召,尙不擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招,牌去來各別催促,若至夜深,致煩酬應,該房承旨,難免其責,以此知悉。
鄭尙愚啓曰,吏曹判書沈煥之,參判黃昇源,三牌不進推考傳旨,今方捧入。而特敎申飭之下,屢度催促,終不承膺,揆以事體,誠極未安。所當更請牌招,而係是一日四牌,何以爲之?敢稟。傳曰,此啓辭及傳旨竝還給,前牌各別嚴飭,斯速開政,雖以吏判言之,承批足矣。更有何許難進之義,致煩酬應於近日日服涼劑,膈煩忒甚之時乎?不知分義事體,有非所期於重臣。以此意分付,俾決去就,牌去來,若或遲滯,當該注書,直捧拿處傳旨。
有政。吏批,判書沈煥之進,參判黃昇源進,參議宋煥箕在外未肅拜,右副承旨鄭尙愚進。以趙尙鎭·蔡弘遠爲承旨,李尙度爲大司諫,李泰賢爲掌令,金孝秀爲持手,權晙爲正言,吳鼎源·沈興永爲校理,李基讓爲修撰,蔡弘直·趙萬元爲兵曹佐郞,趙宗鉉爲軍器提調,兼知經筵單李時秀,兼同經筵單沈煥之,訓鍊都監提調趙宗鉉,禁衛營提調趙宗鉉,御營廳提調趙宗鉉。
濟州判官趙敬日仍任事承傳。
兵批無政事。
鄭尙愚,以兵曹言啓曰,昨冬以後,龍虎營禁軍等口傳,一竝勿施。前別將仍任擧行形止,令兵判草記事,命下矣。依傳敎,分付禁軍別將柳孝源處,二番內禁衛一二番兼司僕·羽林衛自昨年十月以後差代之類,使之抄報,則遷轉六人,身故三人,遭故六人,陞實捕校三人,移付捕校而被退者五十二人,充軍二人,陣上犯科三人,汰去二十四人,合九十九人矣。就其中遷轉·身故·遭故·陞實捕校,充軍,陣上犯科等二十三人,係是應頉,其代竝當依前口傳,次第施行。而此外捕校被退者五十二人汰去,二十四人之代,依口傳勿施之命,竝令還付於各該本番之意,敢啓。傳曰,知道。今日始聞之,卿於近日,有所謂禁軍區處節目之報廟堂者云。大抵節目之規,須於永久遵行之事,撰成節目,作爲法例,安有以區處爲名,而稱以節目之前例乎?雖與入啓文書有異,其爲違例則不少,此一不可也。大臣擧條後,曾不數日,又復爛熳口傳以漸不可長,右相更請別將之削職,則別將雖主管禁旅之政,甲戌分營以後,別將之事,本兵專當主管,則諉之別將,晏然行公,此二不可也。禁軍之事,如是葛藤,而卿若越視秦瘠,致有今番上徹,以煩朝家處分,寧有如許體貌?此三不可也。眞所謂今日之事,責在元帥,卿則罷職。仍傳曰,兵曹判書前望單子入之,待下批牌招,傳授命召。
兵曹判書前望單子入之,趙宗鉉落點。
傳于鄭尙愚曰,新除授兵曹判書,交龜後秉馹上來事,下諭。參判前望單子入之,待下批牌招,判堂上來間,使之權察曹務。
鄭尙愚啓曰,新除授兵曹判書趙宗鉉,有交龜後秉馹上來之命矣。明日望拜禮時,別侍衛不可不備,何以爲之?敢稟。傳曰,上來間令次堂擧行。
鄭尙愚啓曰,臣與左承旨李晩秀伴直矣。纔已移職,伴直無人,同副承旨朴宗來,卽爲牌招,何如?傳曰,允。
鄭尙愚,以吏曹言啓曰,因本曹草記,堤川進士金珩吉,明日待令事,命下矣。訪問泮中,則去四月十五日,還向堤川地下去云。不得待令之意,敢啓。傳曰,待其上來草記,可也。
鄭尙愚,以吏批言啓曰,新除授兵曹判書趙宗鉉,資級乃是輔國矣。依例送西後,兼判書下批之意,敢啓。傳曰,知道。
鄭尙愚,以奉常寺都提調·提調意啓曰,東籍新耕田所種大麥小麥兩種,今五月念間,當爲成熟之意,敢啓。傳曰,攝刈。
領議政洪樂性箚曰,伏以,伏見小報,有明日皇壇拜禮之命,臣竊欽仰聖慕之彌篤。而第伏念,數日以來,暑氣猝熱,玉候愆和,湯劑連進,此時調攝,宜倍於常日。況膈氣煩渴之症,最妨勞動,乞念聖人節宣之道,亟寢成命焉。臣職忝保護之任,固當日趨藥院,仰承起居,以盡嘗藥之常分。且於望拜命下之後,尤宜求對仰籲,以冀收還,而痰眩之症,近益添劇,旬日之間,幾無淸覺之時。頭目之暈重,氣息之昏綴,日甚一日,欲起還仆,無望自力,一味偃處,莫伸微忱,職任全曠,義分都虧,伏枕惶隕,無所逃罪。伏願聖明,亟命鐫遞臣本兼諸任,仍治臣瘝官瀆擾之罪焉。取進止。答曰,省箚具悉卿懇。膈氣煩渴,當暑如期,一時行禮,何妨勞動?卿須勿以爲慮,安心愼攝。仍傳曰,此批答遣史官傳諭。
左議政蔡濟恭箚曰,伏以,臣伏見小報,有明日皇壇望拜禮親行之命矣。嗚乎,以聖上匪風下泉之感,其所以寓慕於於戲不忘,盡誠於繼志述事,惟在遇是日而行是禮,則凡厥臣隣,孰不感殿下之心,而爲之欽誦也?然竊念夫子所愼,疾居其一,聖候膈氣,雖以傳敎所下見之。旣有如期二字,所御茶湯,雖屬例進,猶且日製以入,則殿下之意,亦未始不以夫子所愼,爲可法而可師也。況近日暑熱,與三庚無異,若因勞動,有所添損,則漢臣所云陛下雖自輕,其於高廟太后何者,豈不爲今日之所當戎乎?首相以藥院陳箚請寢,右相亦以此詣闕求對,臣病昏不備人數,不得隨其後,而意以爲,愛君之語,君無不從之理,亦何必疊床爲?纔見批旨之頒,竝皆不允所請。臣於是,益不勝憧憧仰慮之忱,不遑以仰貽酬應爲念,玆又短箚陳請。伏乞聖上,特寢明日望拜之禮,以軫保嗇之方,千萬頌祝。取進止。答曰,省箚具悉卿懇。午來油雲雨意頗緊,沾服則停,卿須休慮。仍傳曰,此批答遣史官傳諭。
前持平姜碩龜疏曰,伏以,臣猥占科第,屢叨榮渥,而未有絲毫之報,忝竊臺銜,隨行傳啓,而未效肝膈之忠,自顧人品庸下,學識魯莽,不足有無於明時也,決矣。只當甘心廢棄,畢命田間。而第伏念,忠君憂國,出於秉彝,嘉言徽謨,得於誦法,平生所期,不在溫飽,每願一登丹陛,昵襯耿光,仰瞻都兪吁咈之治,而身在下土,天門脩遠,耿耿愚衷,有懷莫伸,而荏苒之間,年過七十,餘日無多,萬念都灰。不意正月初一日,柏府除旨忽降,飭敎繼下。臣於是,惶隕蹙蹙,身不暇顧,强疾登途,晨夜驅馳,觸冒風寒,艱關入城,祗肅恩命,祖伸義分,而胸腹牽引之症,當寒復發,時或上衝,幾至氣塞。以此病勢,實難供職,方欲乞免,疏本已成,而旋被譴罷,登徹無路,抱歸鄕里,束之高閣。第伏念,古人有以言事君者,臣終無一言而退,遂塡溝壑,則上而孤負國恩,下而自欺其心,以是自訟,寤寐不忘。伏奉三月二十五日敎旨,令中外臣民各陳所蘊,憂懼省躬之意,出於血誠,臣奉讀再三,不覺感淚之自下也。噫,天災時變,何代無之,而豈有如今日之甚者乎?冬雷纔收,春寒乖常,草木多枯,花實全無,此則振古所無之災。而至於虹貫之異,尤極驚愕,未知有何禍患,伏於冥冥之中耶?宜殿下之惕然瞿然,誠心博采於臣民者也。臣聞天道流行,氣數推盪,陰陽相乘,常變不一,災異之作,或出於天心之示警,或由於人事之感召。周宣王遇災而懼,側身修行,宋景公反身修德,熒惑退舍。自古人君弭災之道,不過曰恐懼修省而已。嗚呼,夙宵戰兢,不敢遑逸,則殿下之敬天至矣。三日減膳,念軫民隱,則殿下之恤民盡矣。而十行絲綸,丁寧懇惻,非循常應文之比,則遠近臣民,就不感發而聳動,竭其蘊抱而陳達乎?然而近來臺閣之上,以言爲諱,風稜巽軟,志氣消沮,上涉乘輿,則不敢言,下關廊廟,則亦不敢言。所言者只是微官細事,其爲世道之憂久矣。伏讀聖敎,有曰目下急先可矯者,無過於無言,此誠轉移之一機會也。殿下能使屈者伸,塞者通,四方風動,朝野吐氣,正直之士,立於殿陛之下,忠讜之言,進於黈纊之前,人心悅服,天意可回,疵政日祛,國脈靈長。今日求言之擧,豈非出於應天之實耶?誠如是也,災不爲災,而可致福矣。易所謂震來虩虩,恐致福也。笑言啞啞,後有則也者,非是之謂耶?臣雖無似,跡忝侍從,向於臺地,可言而無言。今於求言之下,又復泯默,則是重負聖明,而死有餘罪矣。今此十條,蘊畜已久,雖是芻狗之談,而其於民情時務,不無萬一之助,敢此尾陳,仰塞明旨。伏乞殿下,憐其愚誠,而試垂察焉。臣之願忠於聖上者,請明正學以敦風俗也。革科弊以正士習也,開言路以廣視聽也,植公論以消朋黨也,戒數遷以重官方也,擇守令以養民命也,修軍政以祛民瘼也,治盜賊以絶奸萌也,審糶糴以革痼弊也,立紀綱以尊君命也。何言乎明正學以敦風俗也?夫上古聖神,繼天立極,而庠序敎人之法,始明司徒,典樂之官,設於唐虞,終始典學之法,著於說命,誠以敎化之本,必本於人君明德新民之功也。我殿下天縱首出,摠明睿智,二帝三王君師之道,無不闡明而發輝之,顧此涓埃之微物,詎測海嶽之高深?而第觀近日儒敎浸衰,士風漸頹,月異而歲不同,夫何聖明在於上,而敎化不行於下也?臣竊伏惟,聖朝之治,專尙右文,學校之政,遍及遐僻,宜其文敎蔚興,風俗已正,濟濟衿珮之會,未聞絃誦之聲。往往藏修之所,便作酒食之場,人心以之而淆雜,士風以之渝薄,虞朝五敎之敷,周禮三物之興,豈容如是?嗚呼,士者國之元氣也。視其趨向之邪正,俗習之汚隆,而國之治亂盛衰係焉,可不念哉?夫古之學者,必自小學而入大學,春誦夏絃,入孝出弟,其法則詩書禮樂,其敎則君臣父子,其次第則自灑掃應對。至於精義入神,自擾職從政,至於尊主庇民,自夫科學之興,而古學盡廢。所謂學者,皆陷於記誦詞章之末,以苟就利祿功名,悠悠千百載,莫能挽回,有識之竊歎,固已久矣。況今世道日下,俗習日痼,不問才否,惟計門閥,前途豫定,銖兩不差,種學績文,徒歸閒事,操衡乘纊,惟事量處。詞章之儒,亦難屈指,正學之明,愈若北轅而適越,受弊之源,旣在於此,則救之之道,惟曰反是而已。伏願殿下,破去俗習,先正世道,必擇吾東方敦本務實,公平醇正之先儒,表章而尊尙之,旁求學業純備,性行端潔之士,次第試用,循名責實。而其所誘掖奬成之方,則古而有內則·少儀·學記·弟子職等諸篇,今而有經書集傳大全·濂·洛·關·閩諸書,而其所以匡,直輔翼者,又在於我殿下躬行心得之餘,苟如是也。上好下甚,風行草偃,將見正學大明,敎化益敦,中和位育之極功,於變時壅之至治,可復見於今日,豈不休哉,豈不盛哉?何言乎革科弊以正士習也?蓋科擧,古制也。周家之大比,漢朝之賢良,皆所以需世之具,觀國之用,而叔世以後,奸僞百出,法意全壞,至于今日而極矣。臣每讀我殿下御極初科弊綸音,未嘗不欽歎莊誦,以爲大聖人所作爲,出尋常萬萬。而十數年來,其所釐革,靡不用極,則僥倖之習,幾乎少祛,躁競之風,宜其盡革。而奈之何近來,科弊猶前,奸竇益新,倩述代寫,視以常事,禁亂搜挾,不遵朝令,此固識者之寒心。而其中早呈之弊,愈往愈甚,此皆掌試之任,不以文譽,而必以地望赴擧之類,不計工拙,而惟計早晩,書題纔揭,試券已呈,時刻未至,禮圍先空,甚至于預書文套於入場之前,必爭要地於懸板之下,蹂躙毆打,無異戰場,草率了當,便同兒戲,醴泉之競渡渰沒,龍宮之爭先壓死,其數夥然,聽聞駭慘,臣所聞見,只及道內,而反隅觸類,諸道可知。此罔非由於科弊之已痼,士習之囂競,而此豈獨儒生之罪也?爲試官者,實有其責,向年大臣之筵稟科弊,嚴立隄防,蓋出於慨世道正士習之意也。伊後科場,比前有效,晷刻差緩,奔競稍息,自今以後,仍爲定式。苟能開門於前夕,定限於日暮,收券之時,不分先後,作軸之際,不計序次,待其畢呈,始乃塡字,主試者惟文是取,而無拘早晩,納券者自盡其才,而不顧時刻,又必曠日鎖院,從容考取,遺珠是恐,琢玉爲期。如是而行之數年,庶見士趨之克正,而科弊之自革矣,何言乎開言路以廣視聽也?夫人主以渺然一身,處乎億兆之上,四方至廣,萬機至夥,雖有不世之聰明,不可遍觀而周聽。故以大舜之聖,而亦曰明四目達四聰,蓋所以集四方之聰明,而爲一人之視聽也,惟我殿下深知其然也。英睿卓越,而不自以爲聖,聰明冠古,而不自以爲能,特恢詢芻之量,誕降求言之敎,有曰國之興亡,亶係於言路之開閉。大哉王言也,不待臣愚區區之言。殿下固以開言路爲急務,而終未見言路之開,此曷故哉?夫不避雷霆之威,而敢進鯁直之言者,非折檻之朱雲,裂麻之陽城,不能責之於人人。故雖導之使言,誘之使諫,尙患直聲之難聞也。今殿下雖未嘗一言者,然或有涉於說而不繹,從而不改,故貪官汚吏之見彈於臺垣者,反疑風聞之或爽,曲加涵貸,使之仍任,竟致臺言之無施,此亦言路不開之一端也。臺臣之言,雖涉風聞,未嘗及於無瑕之人,蓋指人爲淫,未必眞淫,而必是好色之人也。指人爲盜,未必眞盜,而必指貪財之人也。然則以贓見彈者,雖或有虛實之相蒙,不可無輕重之隨坐,而今乃不然,道啓纔上,臺緘繼下,有若兩造相辨者然。噫,彈一營邑,猶尙如此,人孰能不畏重誅,而出氣力進危言,以補聖德之萬一哉?伏願殿下,廣求四方之賢,益恢虛受之量,有言逆耳,必求諸道,有言遜志,必求諸非道,使讒說日退,讜直日進,則庶見臺風丕振,朝著肅淸,何憂言路之不開,視聽之不廣也?何言乎植公論以消朋黨也?夫禍人家國,莫甚於朋黨,而朋黨之禍,亦莫甚於本朝,色目之分,倍於漢之甘陵,戈㦸之尋,甚於唐之牛·李,殆將二百餘年,而類聚群分,擧國皆然,各懷黨同伐異之計,俱有是已非彼之心,人心由是而睽乖,朝象職此而潰裂,言議可否,無異楚越之相懸,情志親疎,便是氷炭之不同。噫,正人以邪爲邪,邪人以正爲邪,已有古人之的論。而今之朋黨,殆有甚焉,俱未免於偏倚,卒同歸於傾軋,銓衡注擬,專視彼我之跡,藩閫殿最,不無愛惡之嫌,名器以之破壞,用捨以之不均,當今之弊,莫非私一字爲之祟,而國受其害矣。然則一箇公字,正爲矯弊之急務,而秉心公然後邪情之莫能遁,立公論然後是非之得其正,扶正抑邪,而不流於偏倚,則所謂色目,雖若難消,而自歸消融矣。意,當此世道波蕩,人物渺然之時,雖盡用一世之才,猶不能了得一世之事。況勢有所偏重,而用有所不盡耶?書曰無偏無黨,王道蕩蕩,無黨無偏,王道平平。惟我先大王五十年苦心,惟在於蕩平,我殿下繼述之盛,亦在於蕩平,其所以調劑鎭安之道,至矣盡矣。而夫何朝著之間,公論不行,私意難祛,朋黨之弊,日以益甚,而莫之救也?顧今冠簪而垂紳,立我殿下之庭者,同是祖宗朝遺臣也,同是世祿家裔胄也,同是有願忠之心者也,同是有可用之才者也。甲未必優於乙,左未必劣於右,若能俱收竝用,矯其偏而抑其過,使之比肩於淸朝,彙証於明時,酸醎苦辛,各濟其味,椳扂楔,各適其器,則朝有俊彦之美,野無遺逸之賢,公論不期植而自植,朋黨不期消而自消,同寅協恭,百工允諧,措國勢於泰山盤石之安,豈不休哉,豈不美哉?何言乎戒數遷以重官方也?夫官方自有定式,或有六年之窠,或有三年之窠,祖宗之遺制,其來已久。蓋所以考其能否於經年之外,察其勤慢於閱歲之後,而奈之何挽近以來,遞易無常,未滿半朞,而旋聞遞歸,未至一年,而旋卽罷黜。其間雖或有公事之斷不饒貸,而送迎之弊,皆由於民戶,則奔走道路,僕夫況瘁。大抵數易長吏,本爲安民,而適足以害民,亦非所以重官方之道也。昔子産爲政之初,人欲殺之,至于三年而後治績始著,人皆愛戴,雖以子産之賢猶尙如此,況下於此者乎?惟其視事日淺,無以昭見其迹,迫於擧劾,懼於刺譏,飾詐作僞,徒事彌縫,此朱浮所以上言於光武,矯救數易之弊也。亦粵虞舜之世,愼於官方,三載考績,三考黜陟,則顧今數易之弊,不已左乎?臣竊伏惟,殿下睿智出天,聖學高明,政令施爲,靡不合理,非不俯燭數易之爲弊於民,而特慮夫長吏貪虐之風,未免求治太速之病。凡在外任之臣,率皆責效於旬月之內,然人品之賢愚不同,治效之遲速有異,或爲政寬平,譽聲稍遲,或御下嚴明,不事姑息者,例被白簡之評,姦民以此而議其是非,浮謗以此而售其奸計,其與東漢之弊,古今一轍。臣謂差遣之時,其難其愼,旣遣之後,戒在數遷,使之安其分而盡其職,考其聲績而期有實效,則官方自重,而無躁進之望矣。公器自尊,而無躐等之心矣,何言乎擇守令以養民命也?國以民爲本,而民之休戚,係乎守令,則守令之任,顧不重歟?才諝而有歲首之薦剡,臧否而有冬夏之殿最,間而有繡衣之暗行,則列朝之法意甚重,長吏之貪墨庶戢。而近日以來,世無氷孽之勵,人多簠簋之誚,雄府腴邑,徒以肥己爲心,疲弁冷蔭,惟以善事爲務,廉風掃地,貪聲載路,薦剡之法,殿最之規,徒爲文具,俱無實效。況且繡衣之行,旣無按廉紏治之擧,反有苞苴公行之譏,則暗行之法,亦不可恃也。哀我元元,日益困瘁,無異倒懸,何賴而爲生,何恃而爲命乎?噫,欲養民命,守令不可不擇也,欲察廉貪,都事亦不可不擇也。何者?蓋都事職是亞使,名以外臺,殿最之時,執筆而參席,災祥之際,遍邑而審察,則當初設置,爲任不輕,而夫何近來,漸爲冗宮,雖有廩祿,而無所住着,乍往乍來,便一羈旅,方伯不以去留關念,營吏不以官員待之。故人皆厭避,必以鄕曲無勢者爲當窠,有闕輒擬,次第差遣,而習俗已痼,卒難變革。如欲變其習,莫如重其任也。莫如別立條目,必以三司中有威望者擇遣。及其瓜遞也,亦必以三司之職內遷,還朝之日,使之撮其道內所聞守宰賢否,軍情民瘼,一如御史之書啓,則是無御史之名,有御史之實也。御史常在道內,則貪吏有所懲畏,廉吏益復奬勸,其於扶世道保民命之道,豈曰少補之哉?且殿下耳目之寄,布列八路,則聰明不蔽於上,而善政日加於下矣。臣請極擇都事,可也。亦願另飭諸道道臣,嚴明殿最,居上而題目之極好者,施以褒異之典,居下而題目之最惡者,施以禁錮之典。至若繡衣,則別遣剛明練達之人,不拘顔私,一心奉公,又與都事相議,採聞黜陟臧否,無所容貸,則庶見風俗丕變,生民奠安,豈不休哉,豈不美哉?何言乎修軍〈政〉以祛民瘼也?夫修練甲兵,斯爲陰雨之備,整頓軍務,固爲禦侮之方,而荷戈之卒,俱是兒弱,執戟之士,未見强壯,所謂軍兵直是兒戲。其他富實之民,或稱幼學,或稱軍官,托名於校宮,納祖於軍廳,以爲發身之階,軍兵職此而疲殘,戎器以之而毁缺。每當習操之時,所謂軍兵,無非烏合之庸卒,所謂軍器,無非苟充之破物,治平無事之時,猶得以挨過時月,脫有緩急,其可以此而應變乎?書曰,詰爾戎兵,張皇六師。易曰,除戎器戒不虞。蓋出於安不忘危,有備無患之意也。伏願殿下,詢于廟堂,行會諸道,另飭守宰,州縣之額外軍官,除案而塡充於軍額,富民之稱以幼學,試講而移,講而移充於束伍,疲癃殘疾之人,無赴於行伍,壯健精勇之丁,盡歸於操練,則緩急庶可有恃,而軍額不爲虛簿矣。且伏念,列邑軍官額數,自有定規,州牧則不過九十,郡邑則不過五十,縣令·縣監則不過三十。而今則不然,大官幾千數,其次或三四百,或百有零餘,而元額之外,皆是謀避軍役之類也。軍官廳便作逋逃之淵藪,除番租適爲長官之奇貨。又有官吏·保人,巧作名目,厥數甚夥,隱匿無限,軍額之減縮,職由於此。其父子兄弟價布五六疋,皆出於一室寒女之手,終歲勤苦,無路辦備,盡賣流離,漂轉如浮草浮苴,罔有根帶。況彼白骨之徵,黃口之役,刮毛龜背,剝膚椎髓,如煎膏火,如衆涸鮒,其愁痛冤號之狀,足以上干天和,以殿下如傷之仁,若保之惠,儻能俯燭於蔀屋之下,則必思拯溺救焚之不暇,而叫閽無路,民情莫暴,此固列邑之通患。而博施濟衆,堯·舜其猶病諸,欲思救弊之方,莫若先祛其太甚。伏願殿下,更加振作淬勵,申命道臣,査問尤甚之邑,抄出虛額之數,或開移定之路,濫稱之幼學,額外之軍官,亦爲降充於虛額,使白骨黃口,無含冤之端,疲洞殘戶,無侵徵之患,則和氣可致,而災沴可消矣。伏惟聖明,留神採納焉。何言乎治盜賊以絶奸萌也?夫奸宄之徒,自古有之,大則憂在邦國,小則害及生民,萑澤綠林,其已事之明驗也。故古之聖王,爲之刑以鋤之,八條,仁敎也。厥有爲奴之典,三章,寬政也。必伸抵罪之律,誠以治之不嚴,則其害不可去,而子産之猛,所以賢於大叔之寬也。近來治盜之律,漸致解緩,刑訊之具,只用笞棍。故渠輩自同平人,曾無羞恥之心,效此甘心,嘯聚成群。大抵爲盜賊者皆是驍健頑慢之類也。忍杖耐辱,異於平人,薄罰輕刑,便如以羅包火,固不足以懲畏禁戢,而討捕之官,置之度外,倫竊之患,視若細故,奸黨浸盛,猾計漸長,凡爲大盜者,緯結鎭營之校卒,托名討捕之軍任,每有被盜呈訴之擧,則所謂追捕,不問豺狼,只推狗鼠,以爲塞責,而或受賂物而徑放,或施輕杖而遽釋。被釋之後,益無顧忌,强盜之黨,愈復橫行,剽略之患,處處皆然,殺越之變,在在闖發,良民無以聊生,景象極爲危怕。而營邑州縣,因循掩置,恬不知憂,養成熾張之久慮,何所不至哉?今欲圖亂於未形,除草於不蔓,則莫若申飭左右捕廳,行會諸道鎭營,使之各別譏詗,悉加逐捕,治以賊刑,或施斬刖,則賊必知畏,而不敢肆行矣。今日廷臣臬臣,曾無一言治盜之事,臣憂歎熟計,願及此時,早加鋤治,以絶日後滋蔓之患焉。何言乎審糶糴以祛痼弊也?目今民隱之可言者,其弊雖多,而深爲膏盲之祟,最作椎剝之害者,糶糴是已,糶糴之法,本爲救民,而創設之初,其數不多,故但有利而無害。及其年年息耗,十倍當初,則反有損而無益。法久弊生,流毒日滋,常平軍資之外,名色旣夥,監兵統營之間,徵斂不一,州縣胥吏之輩,幻弄尤甚,春間散及於民者,不過空殼腐敗,而秋來必以精穀督納。且以小斗枵斛,分之於民,而及其收捧之際,或稱看色,或稱落庭,侵奪狼藉。乃以大斗全石,取之於民,刀筆簿錄之奸,又從以疊抄加徵,而民無告訴,受食之穀,初無救窮之實效,而農作之入,未免官糶之還納,濫觴之政,橫奪之法,已極無謂。而倉中精實之米穀,盡爲營邑之販賣,乘民之急,而以錢牟利,或防納春稅,而倍蓰取償於秋還,或貴出賤取,而勒買貨物於民間,濫鄕猾吏之耗食刁蹬,無非害民之機穽也。各邑之還,年滋歲增,而侵漁之術,日新月巧,守令之官,以糶糴多寡,爲好否,轉徙之民,以還上饒乏,爲去就,增息之債,不啻靑苗之流毒,而疊徵之患,有倍兩稅之濫徵,今日痼弊,孰有大於糶糴一事乎?以近年而言之,咸陽之蕩滌數萬石,是其已然之驗,而其他列邑之弊,畢竟同歸於一轍,寧可不衋然於生民之受毒,而大加變通之道乎?盡革之道,雖難輕議,矯救之策,不容少緩。臣請各邑還上之穀,折半則依舊儲置,以爲分給留庫之資,折半則賤直作錢,以爲補用經費之道,還穀旣少,則民賦自輕,賦稅旣輕,則民産自饒,百姓足,君誰與不足?糴減一分,則是爲救得一分,糴減一半,則是爲救得一半,其爲今日恤民之政,豈非最急而最大乎?今欲立法定制,永久無弊,則折半留置之穀,若又過十數年之後,漸至多數,更有病民之慮,又復酌量減數,昭載大典,永垂千萬年金石,則甚爲惠民之政,孰大於是?何言乎立紀綱以尊君命也?詩曰,勉勉我王,綱紀四方,濟濟辟王,左右趨之,此豈非立紀綱而尊君命乎?書曰,皇建其有極,會其有極,歸其有極,亦豈非立紀綱而尊君命乎?大抵綱之擧也,萬目張焉,紀之理也,衆絲整焉。不有綱,孰得以總攝,不有紀,孰得以統括?夫君者,綱也紀也,民者,目也絲也。故一人建極於上,而萬民表準於下,道之斯行,如風行地上,而無遠不曁,動之斯和,如雷出地奮,而無物不振,此所謂人主一心,爲天下之大本者也,況伏念,殿下以天縱之聖,臨億兆之衆,求道之志,逈出百王,願治之誠,溢於絲綸,講論經傳,則日旰方食,酬應機務,則夜分始寢,發號施令,廓然無一毫之偏係,動作云爲,而藹然有一團之中和,宜乎聖化旁流,風淸俗美,而夫何朝廷之上,惟以恬嬉爲事,施措之際,徒以姑息爲務,紀綱漸至於解弛,人心日就於怠慢,朝象分裂,論議歧貳,庶事叢脞,國勢岌嶪,此實由於紀綱不立,而君命不尊也。不特朝廷爲然,下及州縣,尤無紀律,或當饑歲,輒下停捧之令,爲守令者隱而不出,爲吏胥者祕而不露,徐待民戶之畢納,始乃出令,稱以停退,許多吏逋,以此稱塞,惟我聖上之愛民切矣,恤窮至矣。而吏緣爲奸,澤不下究,莫重君命,歸於虛地,紀綱之不立,擧此而可知。哀彼生靈,于何爲命?伏願殿下,法天行之健,體乾剛之義,卓然豎立,振紀肅綱,策礪群工,整齊朝廷,三公統六卿,六卿統百官,自內而外,自近而遠,上下分定,大小相維,則紀綱不期立而自立,君命不期尊而自尊矣。凡此十者,皆切時之務,而究其歸宿,則莫切於紀綱,故以紀綱終焉。紀綱之於國也,如人身之有脈。善治身者,不患疾病之交侵,而患脈道之虛弱,善治國者,不患災異之荐臻,而患紀綱之解弛。目今之勢,方之於人,固不可謂無病,而血脈不能貫通,元氣以之消耗,則賈誼所謂方病大瘇,朱子所謂無一毛一髮不受病者,不幸而近之矣。嗚呼,承祖宗熙洽之餘,當聖明臨御之日,何爲而至於此也?善哉,董仲舒之言曰,正心以正朝廷,正朝廷以正百官,正百官以正萬民,正萬民以正四方,自古勉君致治之方,莫過於此。而今之萬民四方之不能一於正者,臣愚死罪。竊以爲,殿下正心誠意之功,或有所未盡而然也。夫君爲一國之紀綱,心爲一身之紀綱,凡爲治亂安危盛衰之機,只在人主一心操舍之間。故臣竊附古人憂治世危明主之義,不避陳腐之機,敢效獻芹之忱,而願加功於正心誠意之學,以爲國家萬事之根本。伏乞聖明,勿以人廢其言,而俯賜財擇,則國家幸甚,生民幸甚。臣無任瞻天戀闕,激切屛營之至,謹昧死以聞。省疏具悉。爾請明正學,正學明然後人得以爲人。正學二字,實屬先務,予所勉勉者在玆,爾能首陳此義,極可嘉也。爾又請革科弊,亦可謂切實,而苟不得人,皆歸徒法,初元綸音之若未施行然者,此也。視聽不可不廣,朋黨不可不消,而仗馬有譏,今古無異,莫非自反處,朝著不能寅協,另欲留意於用捨之際矣。數遞之弊,成一痼瘼,而守令之不擇,亦莫今若,則雖久任,何望生民之聊賴乎?修軍政絶奸萌,言言是矣。糶糴之反爲害民,非不知也。統而言之,諸條皆關於國有紀綱,此亦予留心淬勵處也。
吏曹判書沈煥之疏原本未下,省疏具悉。不曰涉禁,而無異涉禁,此非涉禁而何?涉禁之疏,豈可例批?卿則爲先從重推考。
丙辰五月初九日辰時,上御誠正閣。同副承旨·右議政·江華留守同爲入侍時,同副承旨鄭尙愚,假注書李毅采,記事官金珍恪·吳泰曾,右議政尹蓍東,江華留守金履翼,以次進伏訖。上曰,大臣進前。蓍東曰,數日以來,炎熱斗緊,聖體,若何?上曰,正月之寒,近日之暑,皆無漸,故尤覺難耐。煩渴之症,今復如期,連進茶飮,而尙未責效矣。蓍東曰,暑月飮冷,雖在常人,亦必戒愼,豈無他藥餌之收功乎?上曰,日前進生脈散一貼,煩渴反有甚焉,似是人蔘之稍重矣。慈宮所進瓊玉膏,試服其少許,則似有效矣。蓍東曰,王大妃前氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,留院箚子入之。出榻敎上曰,淸白吏薦,無遺漏乎?蓍東曰,難免其無遺,而會薦極難矣。上曰,此是極選,以簡爲主好矣。蓍東曰,先朝淸白吏薦,雖不得備例抄啓,至丁卯九月,豐原府院君趙顯命,以右相陳達。故副提學李秉泰,故判書尹容,故判敦寧鄭亨復,故左尹韓德弼,故兵使許晶,淸白名於朝紳,建請在世人陞資,作故人錄後蒙允,而皆是二品以上議薦中人,則便是已經抄啓,今不必更爲擧論。此五人,以先朝淸白吏選錄案,恐合事宜,敢此仰達矣。上曰,依爲之。出擧條蓍東曰,此薦之難,自古已然,雖以韓德弼言之,韓泰東·韓祉,卽世傳淸白,而獨其孫被選矣。上曰,徐文淸之被薦,而徐命均之見漏,亦類是矣。且今番諸薦中生存者,只金奉朝賀一人乎?蓍東曰,然矣。上曰,此大臣之被薦,果無異議乎?蓍東曰,淸儉則固不易,而以生存應薦者,更無他人,畢竟會薦時,未知公議之如何耳。上曰,沒爲淸白,生爲廉勤,而此大臣之被薦,似無愧矣。上曰,故相金熤,在家淸儉,宜範流俗,而至於淸白之選,無或過乎?寧邊及海營,俱未免歸遺債,此固非大臣之過用,而若言其吏才,則似不足矣。且故相趙曔,何讓於金判府,而獨漏此薦乎?旣以生存而應薦,則李命植之屢典營邑,多年惠堂,其恬約自守,近世罕有者,亦何見拔乎?蓍東曰,如是之故,取舍誠難矣。上曰,以予所見,如黃仁儉之淸約自持,居家行誼,殆無愧於古之孝廉,而亦無人擧之者,於此可知薦外之亦多其人矣。蓍東曰,多人之見漏,今難薦外更求,而只就薦中言之,金鍾秀卽臣從妹夫,趙觀彬卽臣外大父也。臣當抄啓,實有所未安矣。上曰,抄選之際,豈有親嫌?況故重臣,何可拔之乎?且其地處亦何如乎?蓍東曰,今番淸白吏薦,廣州留守徐有隣,江原監司徐有防,全羅監司徐鼎修,江華留守金履翼,謂有情勢,不爲議薦,開城留守趙鎭寬,亦無端不薦,竝推考,何如?上曰,依爲之。出擧條蓍東曰,濟州前判官趙敬日,以馬牌上送船隻漂失事,本牧狀請拿處出代矣。爲人精詳,可堪字牧之任,而本律,其因水火盜賊毁失有顯跡者勿坐云。就理之後,自當白放,本州荐歉之餘,往赴屬耳,而旋卽遞代,迎送之弊,不可不念。趙敬日,今姑仍任,何如?上曰,依爲之。出擧條蓍東曰,備局堂上李冕膺,以父子之名,同入座目,爲難安逡巡,而姑不行公矣。取考本司謄錄,則自前多有如此情勢,而循例行公者,此後申飭,俾勿撕捱,羅里鋪句管堂上之代,仍爲差下,使之察任,何如?上曰,依爲之。遠例姑無論,卽今領相,有父子一時竝爲行公之例者,嚴勅,使之行公,可也。出擧條上命書榻敎曰,昨冬以後龍虎營禁軍等口傳,一竝勿施,前別將仍任,擧行形止,令兵判草記。蓍東曰,昨今年來禁旅之無端除汰,其數夥然。今伏承昨冬以後口傳一竝勿施之敎,渠輩之出死入生,回嚬爲笑,臣不勝欽仰感頌,其還屬等事,兵判自當擧行,而臣於此,有事關體例,不得不論勘者。該別將柳孝源處事多誤着,故臣果筵白請推,則事當知警,受以爲過,亟思善後之圖,而曾不數日,又復多數除汰,爛漫口傳,悍然自是,必欲負勝者然,其漸不可長,其事極不韙。前者之特敎譴罷,今日之更命仍任,臣非不知聖意有在,而此與無妄所犯有異,不可仍置不論。禁軍別將柳孝源,亟施削職之典,何如?上曰,卿以朝體,如是論奏,敬大臣之道,不可不從,依爲之。出擧條蓍東曰,頃因備局啓目判付厚州民人許入事,使魚面把守將李健秀書陳矣。卽見其報來之圖本及冊子,則無論厚州與長津·三·甲山川形便民戶事情,措處當否,皆詳悉論列,無餘蘊,而其中甲山烏梅江以西之割屬長津,係是土地分劃,其在審愼之道,有難遽爾許施。以其所陳諸條,關問于該道道帥臣與三甲長津三邑守令,爛漫高確,具意見論理狀聞後,更爲稟處,何如?上曰,依爲之。出擧條蓍東曰,卽見統制使李得濟所報,則以爲昨年以將士接濟之無以拮据,本營錢軍米五千石,報司取用,從便充補爲計,而顧今營樣,他無可爲,留庫中加分,曾多已例,今亦依例盡分,其折半應分耗,自歸年例支放之需,其折半加分耗,作爲添補元穀之資,不過七年。當盡報五千石之數,自明年盡分充補後,依例半分爲辭矣。統營事勢,近不如前,此等告急甚多端,有不可一一從施。然此則年限其太遠,支放與添補,亦皆據例而爲請,今姑依報許施,爲先成節目,使之報來年之添補形止,待磨勘報于本司,俾不得違越年限,還作半分之穀,實爲便當,而此非自本司題牒施行者。故敢此仰達矣。上曰,依爲之。出擧條蓍東曰,向者李秉鼎處分下敎逆詐二字,非人臣所敢聞者,此等合有反汗之道矣。上曰,從後豈無可改之時乎?蓍東曰,重臣疏事,固無足怪矣。自前沁留之上來,輒有一番風波,先事之慮,人孰無之?特重臣先之耳。向日處分,豈不過重乎?上曰,此則向筵已諭之,今何必汲汲乃爾乎?蓍東曰,李秉鼎事,陳達而未蒙允許,實甚惶悚,而如李明淵·林漢浩·金履喬,以時任玉堂,重臣陳疏,被罪之後,何敢不論救乎?嚴敎逐送,已違優容,且其行遣,不分東西地方,只定遠近里數,使罪人靡所止泊,聽聞莫知去向者,尤屬過中。伏望特賜處分,以光聖德焉。上曰,李秉鼎事,筵敎旣言之,卿言有難聽施,三儒臣係是禁令之前,容有可恕。且與投竄有異,俾各任便還來,可也。出擧條上曰,西而平壤樓觀之勝覽,東而金剛海山之壯遊,何適不宜,而今此三儒臣之炎程南鄕,獨不異乎?此或林漢浩之纔經南邑,仍從熟路而然耶?蓍東曰,旣名罪謫,則宜就惡地矣。上曰,奉朝賀金剛之行,無事往返,甚可幸也。今行詩囊,聞亦不富,只於三日浦,有一詩云,果否?蓍東曰,見今精力,無以吟咏矣。蓍東曰,李汝節手本,已有日矣。近因賓對之稍曠,未及陳達矣。上曰,手本以爲如何?蓍東曰,大體以復設爲主,而其中論祥覇坪者最詳矣。武昌無覇坪,則無以爲郡,厚州亦然。厚州爲州,則武昌爲鎭,武昌爲邑,則厚州爲鎭,而槪以祥覇坪之分屬與否也。然其大意,則必置一防禦,爲可云矣。當待道臣狀聞,可以詳知矣。上曰,卿以李汝節,作何如看,蓋具爲人,自異於衆,易招怨謗,而亦不無緩急可用之才矣。蓍東曰,聞其居官時,令行而禁止,此非但以威暴而能服人也。尙愚曰,慶尙監司李泰永,道人應旨上疏,收捧上送,而其中密陽生員申國賓,善山幼學姜鼎煥疏本,多違格式,不可捧納,原上疏還下送,而循例上送之該道臣,推考,何如?上曰,依爲之。出擧條上命書傳敎曰,除拜已久,而有召輒違,事體道理,豈容若是?課試之積滯,不但可憫,師席之久曠,士習孰正?大司成尹得孚推考,更卽牌招,嚴飭行公。上曰,沁留進前。履翼進伏。上曰,沁府民事,如何?履翼曰,沁府之穀,不出他境,故民貧猶勝於京中。且麥農都是春牟,將皆登場,民庶無饑矣。蓍東曰,沁留之上來,已爲三四日,外間尙不無驚訝之色矣。上曰,卿等不信予,予亦不信卿乎?大抵此事,猶恐傷人。故輒不免苟且彌縫,沁留果或使之上來,而雖無事時,沁留亦豈未嘗往來乎?上曰,事例冊持來乎?履翼曰,年遠者文多無徵,而若其事蹟之可考者,幾盡抄謄矣。上曰,軍器事何以爲之?履翼曰,將以津船載輸,而姑未及矣。上曰,津船可以駕海乎?履翼曰,此異於渡涉船,而從便輸載爲計矣。上曰,何當還營乎?履翼曰,筵退後卽發矣。上曰,經歷之佐治,如何?履翼曰,與臣爲八寸親,每事相議耳。蓍東曰,臣亦素知其爲人,每有好事之病,不如是則人亦可用矣。上曰,非爲渠也。故相祠板,能得官享,豈不爲幸乎?履翼曰,俸祿至殘,祠板初不下去矣。上曰,無以官爲薄,從近下去之意,諭之,可也。命履翼先退。上曰,廟謨更有稟定者乎?蓍東曰,無之矣。命退,諸臣以次退出。
丙辰五月初九日未時,上御便殿。百歲老人入侍時,同副承旨鄭尙愚,假注書李毅采,記注官安經心,記事官吳泰曾,百歲老人崇政金時興,以次進伏訖。上敎時興曰,年爲幾何?時興重聽不能對。尙愚書示之。時興卽起對曰,生於丙子,今爲百一歲矣。上曰,其子姪之隨來者,竝令入侍。時興之弟時翼,子重熙,姪重元,以次進立階下。上曰,老人所食,一日幾何?時翼曰,飯二合米,酒一半盃也。上敎重熙曰,汝爲第幾子,而年今幾何?重熙曰,季子也,年五十五矣。上曰,有孫乎?重熙曰,孫七人,曾孫八人,亦有玄孫,今已冠矣。上曰,其弟與姪,亦各以年進對,可也。時翼年七十八,重元年六十七,以次進對訖。上曰,老人少時,所任何事?時翼曰,曾爲鄕任,得爲別監矣。上宣饌,時興四拜,飮啜頗多。上曰,其餘分賜其子姪,如欲懷去,給油紙,可也。上命書傳敎曰,朝聞右相言,知其來待已有日,今始召見,容貌無異六七十歲,行步反復却勝,饋之食,呑嚥咀嚼,恰若少壯,可謂瑞物。利川前同知崇政金時興,特爲加資,五衛將加設,令該曹口傳擬入,率入之其弟僉知金時翼,年近八十,至今偕老云。同知加設,口傳擬入,竝令還鄕後減下。下去後,令該道優給宴需於百歲老人家事,分付。上曰,注書出去,招致畿營吏,老人下去時給夫馬事,分付,可也。上曰,明日侍臣當爲備員,三司·都憲及山林外,在外及未肅拜人,竝許遞,今日政差出,待下批牌招淸齋。出榻敎上命書傳敎曰,旣非奉室行禮,則諸承旨自當朝房淸齋,而政官姑不入來,前望單子入之,待下批牌招察任。上曰,吏曹判書批下,依昨日批旨,與參判卽爲牌招開政。出榻敎仍命退,承史以次退出。
上在昌德宮。停常參·經筵。
夜自五更至十一日,開東,灑雨下雨,測雨器水深七分。望拜禮罷後,內閣·政院·玉堂·藥房口傳問安。答曰,知道。
藥房提調沈頤之,行左承旨李益運啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李海愚啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,左承旨入侍。
傳于蔡弘遠曰,左副承旨入侍。
傳于李海愚曰,軍士房承旨入侍。
傳于李益運曰,入格儒武待令。
傳于李海愚曰,坐直承旨入侍。
吏曹,注書柳遠鳴,檢閱金履永還付事承傳。
兵曹,李儒敬爲禁軍別將。
朴宗來,以吏批言啓曰,濟州牧判官趙敬日仍任事,命下矣。日昨政新除授判官李光鉉望筒,勿施,仍任下批之意,敢啓。傳曰,知道。
參班儒生應製御考榜,賦三中幼學曺錫正,父翬振,三下幼學曺錫倫,父羽振,黃載鼎,父宅祚,草三下進士李海魯,父元采,業儒申滃,父大規,生員南益裕,父,幼學金在源,父斗秋,李厚夔,父爗,金載儁,父光普,生員任壽益,父尙淹,曺鴻振,父允邁,幼學曺始振,父允遇,閔吉鉉,父光謹,生員金炳翼,父世根,幼學洪容默,父述祖,詩三中前察訪金獻行,父智謙,三下敎官金明淳,父履慶,生父履基,進士金重淳,父履規,次上別提尹光浚,父東興,幼學金履實,父友行,洪集圭,父元燮,許霖,父泓,生父漸,金定根,父樂淳,生父晩淳,金初淳,父履顯,通德郞金履鏽,父範行,等閑擁出扶桑日賦,幼學曺錫正三中。帝化象夫紅日,照萬國而同明。升如周而佑慶,就之堯而齊光。歈宸章於日出,煥爛燁其精華。撟瑞旭之占兆,認寶什之見意。濠之上兮聖出,有一日於天下。歌紅衣於漢市,暎黃袍於陳橋。如天臨於聖德,日所照而咸囿。吾令羲和捧日,帝子降兮寅賓。新自出於海底,纔未到於天半。思余盡夫大觀,乘日馭而逍遙。宸襟恢於上通,措是日曰可愛。思文王之照臨,慕大舜之光華,皇於日而合明,庭八衢而覩夬。扶桑下而跂余,起視天兮焉如。臨日邊之萬區,暎眼前之九州。山河入於火輪,倍生色於紅羅。祥光藹而四照,等閑出於東枝。煥大明之聖世,尙無垠之皇化。天中日而不偶,詩上意而可知。將吉象於瑞枝,眷帝業於綿瓜。騰日輪之彩輝,繡九幅之瑤圖。暾將出兮皎如,仰以觀曰時哉。宸情欣而有得,發之詩而洋洋。拚遺章而敬誦,想聖人之氣象。惟於天而則大,爛與日而同光。紛成章於出言,何處非其宏度?瞻彼日而起興,詩可觀夫聖志。來近臣而共擎,詔萬民使咸趨。江山圓於眼下,日照之而生輝。逢今日而詠古,竊有感於璇題。社稷山河在眼前詩,前察訪金獻行三中。帝堯寅賓嵎夷後,多少皇王詠日篇。九十六帝日觀峰,石戴古轍金泥巓。漢祖無文但作歌,大風一曲枌榆筵。六朝蟬吟五季夜,厥後寥寥數千年。日象大君君象日,大君方能日德全。黃河千一屬紅羅,風雨濠州龍在田。朱干玉戚一掃後,夜上金山兜率天。赤波湧出黃金輪,羲和不停六龍鞭。千山萬國田間詩,不獨香孩天子專。心中六合一家大,筆下扶桑元氣連。天鷄鳴金鴉騰,照我禹貢之山川。依依紅暈半天收,歷歷黃圖九幅圓。金屛每語靑田士,丙枕時誇赤脚仙。皇家基業土爲責,發以文章森大千浮天翠渚千萬里,大度雄襟同豁然。漢家帶礪晴曉塵,齊州草木收秋煙。可以襟帶皇居壯,可以磐石帝基傳。回笑半壁啁啾語,江南月出詩可憐。試看洪武大乾坤,悌航玉帛來無邊。惟有高皇舊詠日,祗今東出滄溟前。
丙辰五月初十日卯時,上詣春塘臺。皇壇望拜禮入侍時,行左承旨李益運,右承旨李海愚,右副承旨鄭尙愚,同副承旨朴宗來,假注書李英發·李毅采,記注官安經心,記事官吳泰曾,二提學沈煥之,二直提學李晩秀,檢校直閣金勉柱,檢校待敎徐有渠,以次隨駕。上具翼善冠·衮龍袍,乘輿出宜春門,降輿步詣版,命退鼓吹,行再拜禮訖。命書榻敎曰,在外承旨許遞。上敎尙愚曰,闕字,牌不待鋪陳而奉來,禮曹郞官,知名以入,可也。尙愚曰,北苑望拜禮時,闕字牌奉來節次,元無一定之規。故每於行禮日,奉詣時刻,或早或晩,致有今日禮郞之不善擧行,事甚未安。自今爲始,宣傳官奉標信,臨時開永肅門,守直官與禮郞,趁其時同爲陪詣事,永爲定式似好。故敢此仰達矣。上曰,依爲之。出擧條尙愚曰,右議政尹蓍東,爲承候來待矣。上曰,入侍。蓍東進前曰,靜攝之中,早朝移蹕勞動,聖體,若何?上曰,夜以政官事失睡矣。上敎尙愚曰,忠良子孫儒武之參班者,當分製射試取,以寓此日之起感,皆令留待。上乘輿,由宜春門還內。諸臣以次退出。
丙辰五月初十日辰時,上御重熙堂。左承旨入侍時,行左承旨李益運,假注書李毅采,記注官安經心,記事官吳泰曾,以此進伏訖。上曰,注書進詣宣武祠,奉審以來,可也。毅采承命出去,假注書李英發追入。上曰,柳遠鳴,今可以無故仕進耶?益運曰,聞今病故已霽矣。上曰,使之仕進,可也。益運曰,上下注書皆在罷職中矣。上命書傳敎曰,飭已施,注書罷職人敍用,口傳還付,其中翰林金履永,亦爲口傳還付,翰林竝卽牌招。上曰,今日參班儒生,皆待令乎?益運曰,皆已待令矣。上命益運書御題曰,賦等閒擁出扶桑日,詩社稷山川在眼前。命益運進詣賓廳,試取以來。上曰,前假注書徐俊輔,仍察廳任。出榻敎仍命退,承史以次退出。
丙辰五月初十日午時,上御重熙堂。右副承旨入侍時,右副承旨李海愚,假注書徐俊輔,記事官吳泰曾·金履永,以次進伏訖。上曰,入格武士皆待令乎?海愚曰,幾皆待令云矣。上曰,一中以上,亦已知委待令乎?海愚曰,已爲分付矣。上曰,居首李玉鉉招入,使宣傳官呼新來,可也。宣傳官鄭周誠,呼新來。上曰,爾是誰族耶?玉鉉曰,綾原大君五世孫鶴城君之子也。上命宣傳官,使之進退。上曰,入格武士皆已待令,承旨坐於閤外,次第分賜,可也。仍命退,承史以次退出。
丙辰五月初十日未時,上御重熙堂。左副承旨入侍時,左副承旨蔡弘遠,記事官柳遠鳴,記事官吳泰曾,記事官金履永,以次進伏訖。上曰,大臣所患諸症,近來,何如?弘遠曰,比向時少勝,而無常添劇矣。上曰,向日行到何處耶?弘遠曰,伊日至振威地,蒙恩還來矣。上曰,禁軍別將事,左相以爲如何,弘遠曰,臣父以爲,別將之事,萬萬誤着矣。上曰,果是萬萬誤着,而右相且以有關朝體請罪。故依施矣。仍命退,承史以次退出。
丙辰五月初十日申時,上御重熙堂。軍士房承旨入侍時,右副承旨李海愚,假注書徐俊輔,記事官吳泰曾,金履永,以次進伏訖。上曰,應製試券,幾何捧之云耶?海愚曰,幾皆捧之云矣。上曰,注書出去,所捧諸券持入。賤臣承命持入,上親考畢。命書傳敎曰,儒·武入庭人之分試製射,豈爲渠曹,欲寓此日之起感?賦三中幼學曺錫正朱書百選一件。之次三下幼學曺錫倫·黃載弼各內下別壯紙二卷,端午扇二柄。草三下進士李海魯,業儒申滃,生員南益裕,幼學金在源·李厚夔·金載儁,生員任壽益各內下紙一卷,端午扇二柄。次上生員曺鴻振,幼學曺始振·閔吉鉉,生員金炳翼,幼學洪容默各內下紙一卷,端午扇一柄賜給。詩三中居首前察訪金獻行朱書百選一件。之次三下敎官金明淳,進士金重淳各內下別壯紙二卷,端午扇二柄。次上別提尹光浚,幼學金履實·洪集玉·許霖·金定根·金初淳·金履鏽各內下紙一卷,端午扇一柄賜給。柳葉箭四中五分居首親軍衛閑良李玉鉉,綾原之家,何循常例?直赴殿試。之次邊三中主簿李柱,哨官鄭弘哲,出身李應權各內下筒介一部。邊二中閑良趙文錫·王道敬·李宅鉉各內下弓一張。貫一中僉知李孝承等,邊一中京畿中軍李旭祥等各內下箭一部,端午扇一柄賜給。仍命退,承史以次退出。
丙辰五月初十日戌時,上御誠正閣。坐直承旨入侍時,右副承旨李海愚,假注書徐俊輔,記事官吳泰曾·金履永,以次進伏訖。上曰,入格儒生皆已來待,使之入侍。賤臣承命出傳,與曺錫正等偕入。上曰,五人式以榜次次陞殿,可也。幼學曺錫正進前奏姓名。上曰,爾是曺錫中之弟乎?錫正曰,然矣。上曰,年差幾何?錫中曰,差十二歲矣。上曰,試券誦奏也。錫正誦至二句。上命退,曺錫倫進前。上曰,與錫正爲幾寸?錫倫曰,四寸矣。黃載鼎進前。上曰,俄聞醉不能入矣,今見不至甚矣。李海魯進前。上曰,顔貌與承旨異矣。申滃進前。上曰,贈吏判延諡,何當爲之?滃曰,姑未卜日矣。上曰,何太遲遲?滃曰,家甚貧,無以延諡矣。上曰,宗孫年幾何?滃曰,年纔二十矣。南益裕·金在源·李厚夔·金載儁·任壽益,以次奏姓名。至曺鴻振·曺始振。上敎鴻振曰,爾尙居水原乎?鴻振曰,然矣。上敎始振曰,爾與曺鴻振爲四寸乎?始振曰,然矣。上曰,曺氏呈券者幾人,被抄者幾人?始振曰,五人呈券,四人見抄矣。上曰,一人之見落者誰也?始振曰,曺允大之子矣。閔吉鉉·金炳翼·洪容默·金獻行,以次奏姓名。至金明淳。上曰,期爾登第者久矣。至今不得爲者,或緣顔貌之過於肥澤而然耶?殊甚晼晩矣。金重淳·尹光浚·金履實·洪集圭·許霖·金定根·金初淳,以次奏姓名。至金履鏽。上曰,爾年幾何?履鏽曰,年已五十矣。上曰,做詩幾許?履鏽曰,老而廢擧久矣。若計十年前所作,不下五六百矣。上曰,自何年不赴小科乎?履鏽曰,己酉會試見屈後,仍爲不赴矣。上曰,己酉之於今年,不至爲十年矣。履鏽曰,然則恰爲八年矣。上曰,爾名之鏽字何義乎?履鏽曰,劍之有蘚者也。上曰,劍之有蘚,宜乎磨而去之。履鏽曰,一說亦以爲劍之有文也。上曰,旣云劍之有蘚,又何云有文耶?履鏽曰,俗人竝與字音而不解,從傍肅字,仍以肅音呼之,而肅之本音,卽繡也。上曰,旣知字音之爲繡,則爾亦以肅音仰對,何也?履鏽曰,從俗矣。上曰,渠之名渠自知之,何必從人所呼乎?履鏽曰,自知本音而外從俗音亦似爲不妨矣。上曰,爾知金奉朝賀乎?履鏽曰,雖不相親,而有連姻之誼,故聲聞則甚熟矣。上曰,奉朝賀嘗以爾之兄弟,比之笠帽,其義云何?履鏽曰,臣則初聞有是說,安知其所指乎?上曰,笠帽之形,何如?履鏽曰,上尖而下廣矣。上曰,然則喩伯仲叔季之以次漸勝耶?履鏽曰,想其言似或然矣。而旣不知其解題,又安敢臆對乎?上曰,爾爲季兮,而奉朝賀有此喩,爾必是有懷才器,而不得售者乎?履鏽曰,少時或有人之稱譽,而今已老矣。大臣所言,非誤耶?則必過矣。上曰,爾旣老矣,能有子克肖者乎?履鏽曰,有一子甚迷矣。上曰,子之年幾何?履鏽曰,纔二十一矣。上曰,或爲小科乎?履鏽曰,已爲大科矣。上曰,可喜矣。此後爾之名字,以爾所知之本音行世,可也。履鏽曰,唯。命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深四分。
朴宗來啓曰,大司憲徐有臣未肅拜,執義李城輔,掌令金泰賢,持平金孝秀在外,掌令洪受浩,持平洪光一呈辭,監察茶時之意,敢啓。傳曰,知道。
蔡弘遠啓曰,明日常參·經筵取稟。傳曰,停。
傳于李海愚曰,軍士房承旨入侍。
傳于李益運曰,前假注書金處巖,權察廳任。
傳于李益運曰,左承旨入侍。
傳于朴宗來曰,同副承旨入侍。
備邊司薦望,以趙尙鎭爲咸鏡監司。
李海愚,以都摠府言啓曰,今日入直內三廳武兼禁軍及軍兵等,當爲中日習射,而孝昌廟忌辰祭正日相値,不得爲之之意,敢啓。傳曰,知道。
丙辰五月十一日卯時,上御重熙堂。左承旨入侍時,行左承旨李益運,記事官柳遠鳴,記事官金珍恪,記注官金良倜,以次進伏訖。上曰,同副承旨入侍。賤臣承命出傳,同副承旨朴宗來進伏。上曰,箕伯何日辭朝乎?宗來曰,明日當陛辭矣。上曰,箕伯辭朝日登筵時,當面諭,而下去後將欲何以爲治云耶?宗來曰,凡事惟以盡誠爲計,而未知何以副旬宣之責云矣。上曰,無如爲安州牧使時,見欺於人則誠好矣。方伯之任最難,偏裨之得人,另擇率去,可也。宗來曰,今番則另擇矣。仍命退,承史以次退出。
丙辰五月十一日辰時,上御重熙堂。軍士房承旨入侍時,右承旨李海愚,假注書徐俊輔,記事官金珍恪,記注官金良倜,以次進伏訖。上曰,檢校待校在閣中,使之入侍。賤臣承命出傳,與檢校待敎徐有榘偕入進伏。上曰,莊陵志年前編置之本,在內閣乎?有榘曰,在內閣矣。上曰,尹光普家所集本及朴基正家所在本,亦使之持來,趁今編纂,可矣。仍命書傳敎曰,莊陵志編輯,成命已久。兵曹參知李義駿,前承旨尹光普等,編役幾皆脫藁,而因宰臣李書九之出按湖南,獨於校正一事,未及爲之。今日取見編置之本,若費一兩日,可以訖工。行護軍李書九,仍差編堂,與兵曹參知李義駿眼同淘洗,無或抛置。前承旨朴基正,亦令同爲看檢,前府使成大中,令該曹口傳付軍職,使之來待內閣。仍命退,承史以次退出。
上在昌德宮。停常參·經筵。
朴宗來啓曰,大司憲徐有臣未肅拜,執義李城輔,掌令李泰賢,持平金孝秀在外,掌令洪受浩,持平洪光一呈辭,監察茶時之意,敢啓。傳曰,知道。
蔡弘遠啓曰,自明日至二十一日,視事頉稟之意,敢啓。傳曰,知道。
傳于蔡弘遠曰,平安監司留待。
傳于李益運曰,諸承旨持公事入侍。
傳于李益運曰,諸承旨當爲持公事入侍矣。前都承旨黃昇源仍任,卽爲牌招,先入侍後謝恩。
吏曹,都承旨黃昇源仍任事承傳。
傳于李益運曰,來待諸臣入侍。
傳于李海愚曰,次對久未爲之,大臣與稟事諸宰,使之來待,招致備郞傳之。
李海愚啓曰,右議政尹蓍東,稟事堂上沈頤之·李時秀·徐有大,依下敎來待矣。傳曰,入侍。
傳于李海愚曰,平安監司入侍。
傳于鄭尙愚曰,咸鏡監司入侍。
備忘記,平安監司朴宗甲下直,長弓一張,長箭一部,片箭一部,筒兒一箇賜給。
備忘記,咸鏡監司趙尙鎭下直,長弓一張,長箭一部,片箭一部,筒兒一箇賜給。
傳于李海愚曰,軍士房承旨入侍。
傳于李海愚曰,在外兵曹郞廳改差,令該曹口傳差出,監軍單子修正以入。
吏曹口傳政事,權熀爲兵曹佐郞。
有政。吏批,判書沈煥之進,參判未差,參議宋煥箕在外未肅拜,行都承旨黃昇源進。洪明浩爲吏曹參判,李義綱爲大司諫,金和鍾爲正言,李翊模爲校理,宋翼孝爲修撰,李明孚爲吏曹佐郞,申偗爲刑曹正郞,李得臣爲知義禁,朱重翁爲章陵令。領敦寧金憙,咸鏡監司單趙尙鎭。
以京畿監司金文淳狀啓,黃海水虞候金宗鉉濫騎驛馬之罪,令攸司照法勘處事,判付內,啓下義禁府爲旀,雖近於僧杖,旣登聞之後,不可不嚴處,爲先改差,拿問照律,其代令該曹今日政差出爲良如敎。
兵批,判書趙宗鉉在外,參判李晩秀病,參議朴聖泰病,參知李義駿入直進,右承旨李海愚進。以沈學祖爲黃海水虞候,知事趙宗鉉,僉知李晉秀,護軍李鼎揆·閔台爀·曺允大·崔,副護軍李肇源·金翰東·韓用龜·李勉兢·金相傑·金宗範,副司直張至顯·鄭東觀·朴鍾淳·李瑞朝·姜彙鈺,副司果金近淳·李龜雲·鄭魯榮,副司正金瑥,以上竝單付。以吳文常爲五衛將,李東爀爲都摠都事,李鎭國爲守門將。
蔡弘遠,以弘文館言啓曰,新除授修撰宋翼孝,卽爲牌招察任,何如?傳曰,允。
朴宗來啓曰,合辭許久闕啓,事甚未安,今日政新除授兩司諸臺,竝卽牌招,大司憲徐有臣,一體牌招,何如?傳曰,允。
傳于鄭尙愚曰,坐直承旨入侍。
傳于李益運曰,飭已施,未經守令,亦或可恕。時囚罪人鄭文綏,以公罪勘放後草記事,分付該府。
刑曹堂上前望單子入之,判書李得臣,參議金祖淳落點。
以兵曹內三廳將,闕內各處入直將官,守門將等番單子,傳于李海愚曰,點下者外,至二十二日新番,從次第輪回入直,將官則如有代入之事,當次人代入,守門將則亦以出番最久人代入,而其後番單子書入時,各日入直人名下,懸註書入事,分付。
以刑曹參議金祖淳牌不進罷職傳旨,傳于鄭尙愚曰,只推,更爲牌招。
以水原留守趙心泰狀啓,城役都廳前兵使李儒敬除拜禁軍別將,令該曹亟許變通事,傳于鄭尙愚曰,大臣旣有出擧條者,狀啓還下送。
以注書柳遠鳴囚單子,傳于朴宗來曰,附過放送。
李海愚,以都摠府言啓曰,入直內三廳武兼禁軍及軍兵等中日習射事,自十四日至十七日二十日,依例停之之意,敢啓。傳曰,知道。
李海愚,以兵曹言啓曰,本曹判書趙宗鉉,自吏曹送西矣。資級係是輔國,知中樞有闕之代,依例下批之意,敢啓。傳曰,知道。
李海愚,以兵曹言啓曰,今五月初九日,因政院啓辭,疏本之門隙捧入當該守門將及兵曹入直堂郞請勘事,傳曰,當該堂郞,罷職,守門將,令兵判過齋後嚴棍懲勵,專由於院隷,則不能檢飭之實注書,亦竝罷職,院隷,亦令兵判各別嚴治,以懲日後可也事,命下,而有令次堂擧行之命矣。依傳敎,當該守門將沈,嚴棍十五度,政院使令金仁喆,亦爲嚴棍十五度,懲勵之意,敢啓。傳曰,知道。
李海愚,以兵曹言啓曰,依下敎,政院首班書吏李景默捧招,則所供內,身爲首班書吏,趁不待令,擧行遲滯,無辭遲晩。使令李殷得,決棍五度之意,敢啓。傳曰,知道。
李海愚,以訓鍊院知訓鍊院事意啓曰,本院各公廨,竝爲重修,鷰子樓改建,今已畢役之意,敢啓。傳曰,先朝乙酉年,則先朝臨院,施賞有差,而今番則連因酬應,未能爲之,卿及監董都廳看役將校等,依乙酉年親臨頒賞例,令政院捧傳旨施賞,卿等以此知悉,可也。
李海愚,以御營廳·漢城府言啓曰,依下敎,宗廟洞口內左右居民三十四戶,臣等相議作統後,常時毋敢喧鬧事,各別嚴飭,修置成冊,而各定統首,使之檢察之意,敢啓。傳曰,知道。御覽成冊三件,修正入啓,啓下一件內入,這這請出修正,二件分置卿營·卿府,可也。
朴宗來,以義禁府言啓曰,中官李元碩定配事,承傳啓下矣。李元碩,全羅道羅州府定配,而以承傳內辭意,具罪目依例發遣府書吏,押送配所,何如?傳曰,允。
朴宗來,以義禁府言啓曰,永興府使李漢興,德源府使元毅鎭等拿問處之事,傳旨啓下矣。元毅鎭時在任所云,依例發遣府羅將拿來。李漢興亦在任所,而係是兼營將守令,發遣府書吏,差兼官拿來,何如?傳曰,永興數遞宜念,其委折,與德源,爲先令道臣査啓後稟處,可也。
朴宗來,以義禁府言啓曰,京畿監司金文淳狀啓內,黃海水虞候金宗鉉罪狀,令攸司照法勘處事,判付內,拿問照律事,命下矣。金宗鉉時在任所云,依例發遣府羅將,交代後拿來,何如?傳曰,允。
以忠淸監司林濟遠狀啓,順天府田稅船到洪州地龍島近洋致敗事,判付內,啓下戶曹爲旀,護送一款,雖有嚴飭,渠發渠船,無異逃走,則此非護送不勤之罪兺除良,百人皆不勤,此倅決不然,而觀於狀語,又如許。當該地方官虞候論罪,特爲安徐。所謂裝載官,可謂兩罪俱發,自卿曹草記論理勘罪爲良如敎。
刑曹啓目,粘連永同殺獄罪人朴秀榮,更加各別嚴訊,期於取服爲白乎旀。木川殺獄罪人李命得,另飭訊推,卽捧輸款,俾爲斯速償命之地,何如?判付啓,木川李命得之徑斃,失刑非細。至於永同朴秀榮,渠之手犯,不可歸之於聽渠指使之貴永,除尋常嚴刑究問,以渠所曖昧之別般眞贓,而若或語塞,各別考察,期於取服償命,俾殺人之律,得以明正事,嚴飭道臣爲良如敎。又啓目,粘連安州殺獄罪人崔天杓,到底窮詰,期於歸一,而檢狀題語,推官論列,初不槪及其違端,揆以獄體,終涉疎漏,當該道臣及初次同推官,竝推考警責爲白乎旀。江東殺獄罪人崔宗旭,各別嚴訊,期於取服爲白乎旀。熙川殺獄罪人趙得星,各別嚴訊,期於取服爲白乎旀。永柔殺獄罪人崔世雄,各別嚴訊,期於取服爲白乎旀。安州殺獄罪人李光西,各別嚴訊,期於取服爲白乎旀。奏御文字,何等愼重,獄案多有誤書處,而至於崔世雄獄案,屍親禹召史招中夫字,誤以父字書之者,尤係不察。當該道臣,推考警責,何如?判付啓,依允爲旀。安州李光西之徑斃,其爲失刑,與木川李明得,無異是置,其餘四案,更令新道伯親執詳覈,十分無疑則置之,錄啓秩一分可疑,則具由狀聞事,分付爲良如敎。又啓目,粘連西部殺獄罪人孫景海,各別嚴刑,期於取服,何如?判付啓,陽德人孫景海之踢殺梁斗機,情節詞連,看證諸供,不啻明的,成獄償命,獄官之說似然,而完決於半日之內,其所究理,安知安當。殺獄所以償死,其難其愼,不容一毫泛忽是去乙,名以完決,悤忙如許,設令犯人無足顧惜,折獄之體,寧或乃爾?該堂纔已勘罪是置,干連各人等,令新判堂與諸堂,待朝開坐,分等勘律正犯是遣,孫景海段,除尋常各別嚴刑,斯速取服以聞爲旀。檢狀何等至嚴,格例不可破壞,初檢供招中,有雖死杖下之語,然則初檢時用刑杖乎?如不用杖,自歸剩語,由前由後,罪必居一,而卿等之無一言詰之難之,何也?當該檢官西部都事鄭文綏,令該府拿問處之爲良如敎。又啓目,南部殺獄罪人金亨遂,嚴刑得情,干犯李周龜,以次律嚴勘,何如?判付啓,如許獄理,前所未聞。設使死者之言,眞箇捨甲取乙,其言不足爲據,拳踢交加,未知死在誰手。他獄尙然,況此獄之兩班·中人·常漢雜罹之案乎?諸般疑端,竝姑捨是,以六兩箭猛打十許次,痕損狼藉於屍帳者。所謂兩班,李周龜也。如金亨遂者,決知爲附庸是置,病弱之說,納溝之云,卿等縱欲皆歸於粧撰之科,而周龜執器杖,亨遂張空拳,兼以兩班·閑良,挾勢跳踉,器仗使用與否除良,指使者周龜也是隱,則藉使器仗在於亨遂之手,主其謀倡甚言,頤指氣使,傍若無人,非周龜而何?大凡殺獄之執定正犯,器仗次之,指使爲重,橫看豎看,惟有周龜一人。而可謂正犯,卿等以何意見,必拔周龜於當律?其所論列,多見有遁辭之歸,平允之義固如是乎?此非抑强扶弱而有是敎也。不易之獄理,決不可一任卿等之厮壞。卿等爲先從重推考,以勵議讞不審者之失爲旀。以指使之誰某,欲定正犯,則周龜烏可逭?而又欲細加秤度,求生必死,則所謂指使,亦不分明是如乎,無論周龜·亨遂及詞連之崔龍乾,麤悖所致,輕重如彼相混,則首從,何以區別乎?首從莫別之案,勢將屬之傅疑之科。周龜段減死,限己身勿限年定配,亨遂段嚴刑一次放送,其餘在囚諸人,待新判堂出仕開坐,分等酌決,初檢狀違式之檢官推考事,依啓聞施行爲良如敎。
刑曹參議魚用謙疏曰,伏以,臣獲罪神明,禍延本生偏母,雖其冥頑已甚,不能滅死,禮制旣闋,視息猶存,而孤露百感,更無人世之念矣。不意中月未盡,遽蒙銀臺特授,時値在外,仍被許解之恩,記存之寵數,曲諒之德意,已萬萬逈出尋常,而纔閱旬朔,秋官除命,又踵而下,臣始焉驚惶,繼以摧咽,不省所以爲喩。顧臣本以無似,濫通朝籍,歷揚淸顯,驟到緋玉,豈臣之所自期,亦豈人之所期臣也?始緣家貧親老,竊托古人求仕之義,幸逢明時,偏沾隆渥,外內推遷,莫非出於鴻造異例。且臣陞資之初,猥以承宣登筵,則天語溫醇,眷存備至,特賜恩暇,俾省臣母於鄕廬,仍以將母上來之意,屢勤申諭,臣感奉恩榮,歸語老母,期以春和,將還京居。由臣不孝,過福招禍,數旬之間,風樹不停,竟遭罔涯之痛,孤負錫類之仁,今則萬事已矣。彈冠結綬,祗以爲一身榮,豈臣所堪忍哉?況臣自經憂苦,疾病交侵,形骸外爍,精力內消,雖不在委頓之時,忽忽若亡陽之人,反復自量,實無趨事供劇之望。日昨庚牌之下,不得不冒死違傲,而只推之命,又出格外,臣惶隕震越,益不知措躬之所。玆敢略陳至哀之情,兼控難强之狀。伏乞聖上,俯垂矜諒,亟命鐫遞臣所帶職名,以安賤分。仍治臣違逋瀆擾之罪,以肅朝綱,不勝幸甚。臣無任云云。省疏具悉。爾其勿辭察職。
敎平安監司李宗甲書。王若曰,燕塞戒裝,雖云專對之才難得,箕藩授節,爲是宣化之責不輕,廟議旣諧,宸簡特侈。惟卿,文華宿望,淸白雅規,昔魁元於湖堂,早知聲譽之藹蔚。近佐貳於銓部,亦稱注擬之公平,東城之居淡然,寧改故家遺範,西邑之謗誤耳。元是法士持身,不幸十數年沈淪,往事莫說,欲展一半分抱負,來效方期。眷玆關西一區,實我海東巨鎭,入家之井地猶在,風敎驗箕封之墟,千里之屯戍相望,山川接遼塞之界,惟管轄最難於諸路,伊弊瘼滋生於近年,不以齊魯而待人,士多暴棄之歎,徒事隴·蜀之善賈,民成駔詐之風。矧當使客之頗仍,尤致公私之告罄,殆同殘枰敗局之勢,實難支吾。苟非熟路輕車之才,疇能整理,玆授卿以平安道觀察使·兼兵馬水軍節度使·巡察使·管餉使·平壤府尹。卿其祗服寵命,勉恢嘉猷,黜幽陟明而無大吏或憚,承流布德而惟小民是懷,城堞器械之疎虞,寧緩備豫之策,倉庚積貯之耗渴,宜思撙節之方,凡施措可從便宜,而稟裁厥有典憲。於戲,追賢祖而步武克繼,出亞卿而望實愈隆,付以四十州生靈,庶紓宵旰之念,其惟二千石良吏,宜殫旬宣之勞。故玆敎示,想宜知悉。知製敎臣李明淵製進
敎咸鏡監司趙尙鎭書。王若曰,周登十連,爰責屛翰,虞咨四岳,咸奏績庸。肆撤知申之班,庸畀宣風之責,眷言海東八路,無踰關北一方。自六鎭而抵豐沛之鄕,其地也高山大海。隔一帶而隣靺鞨之境,其俗則躍馬鳴弓。廟宮之儀品載新,尤係事面之重大。關市之弊瘼依舊,必須悉心而整釐。嗟近歲賙賑之餘,政急奠安之策。故今日旬宣之寄,宜資練熟之才。惟卿,珪璋令望,簪纓華閥。自光朝通籍之後,遍歷淸華。逮雷筵橫經之初,稔知才識。迭居瀛館喉司之長,蔚乎望實俱彰。暫試海藩嶺邑之治,綽然聲績竝著。唐學士之典近密,已驗通才。漢刺史之理煩要,可別利器。玆授卿以咸鏡道觀察使·兼兵馬水軍節度使·巡察使咸興府尹,卿其祗服寵命,益恢弘圖,外似疎坦,內實精詳。卿必能以綜理庶務,本之恬雅,濟以器局,卿何難乎彈壓一方,詰戎備於衣袽?須如冠平仲之鎭北,奠民飢於袵席,宜效富彦國之在東,列鎭養豼貅之徒,寧忽固圉之策?沿江嚴貂鼠之禁,克勵戢奸之威。自餘稟裁,厥有常典。於戲,去作一路福星,可紓中朝發歎,出自二品次月,想切北拱懸誠。往其欽哉,行且召矣,故玆敎示,想宜知悉。知製敎臣金熙采製進
丙戌五月十二日卯時,上御誠正閣。諸承旨持公事入侍,大臣·備局稟事堂上同爲入侍時,行都承旨黃性源,行左承旨李益運,右承旨李海愚,左副承旨蔡弘遠,右副承旨鄭尙愚,同副承旨朴宗來,記事官柳遠鳴,假注書金處巖,記事官吳泰曾·金履永,以次進伏訖。上曰,各房公事,以次讀奏,可也。昇源讀奏忠淸監司林濟遠狀啓韓山郡守申耆到任事,平安監司金載瓚狀啓前掌令黃瑨疏批有旨祗受事,全羅監司徐鼎修狀啓古阜郡守申史源到任事,引儀李繼祜病親呈辭事。益運讀奏慶尙監司李泰永啓本義興縣反庫事。海愚讀奏江華留守金履翼狀啓還營事,慶尙監司李泰永狀啓修撰李龜雲上來時給馬有旨祗受事,江華留守金履翼狀啓蛇渡僉使崔聖起到配事,慶尙監司李泰永狀啓都承旨李鼎揆上來時給馬有旨祗受事,武兼李鎭忠病親呈辭事。宗來讀奏黃海監司徐邁修啓本罪人李德奎長連縣到配事,慶尙監司李泰永啓本罪人尹師國放送事,黃海監司徐邁修啓本罪人崔聖信長連縣到配事,京畿監司金文淳啓本時囚罪人等拷訊次數開坐事,黃海監司徐邁修啓本殺獄罪人等同推開錄事,京畿監司金文淳狀啓黃海水虞候金宗鉉濫騎驛馬之罪令攸司照法勘處事。上命各書判付訖。上曰,進御淸氣飮,自今日一貼式更爲製入。出榻敎命尙愚書傳敎曰,本兵重任,不可久曠。新除授咸鏡監司待下批當日辭朝。又命書傳敎曰,政官卽爲牌招,咸鏡監司下批。上曰,李書九·李義駿·朴基正·成大中,方在內閣,入侍,可也。賤臣承命出傳,與李書九等偕入進伏。上敎書九曰,莊陵誌編緝之役,可以告訖於數日內耶?書九曰,數三日間,庶可了當,而當時年月紀載,未有詳據矣。此書編纂,所重有在,而年月未詳,則誠爲可悶矣。仍命書九傳敎曰,編書月日,有考出事,春秋館堂郞,進諸鼎足山城,考實錄以來。敎履永曰,爾則先退,復命時不必更爲肅拜矣。上曰,此書事體甚重,凡例自異。以紀年之法,兼本記之體而爲之乎?書九曰,如是似好矣。義駿曰,編書之法,凡例爲先,凡例一定,則條貫不紊,而纂定亦易矣。臣見書九所編定,則於發凡起例,最爲精詳,深得編書之法,有非如臣精力衰耗者所可及也。上曰,人得休閒,老亦不衰。近見左右相,年雖高,筋力尙强,蓋其十許年閒養之致也。兵議亦得十年之閒者,精力必不衰矣。義駿曰,間從吏務,久廢看書,雖欲自强,神耗眼澁,此等莫重之役,非臣所敢當也。上敎書九曰,日省錄所載事關莊陵者,無漏畢書好矣,而御製賡韻等文字,亦皆添載乎?江原監司狀啓中子規樓基址覓得事,不可歸之於傅會,明靈陟降,如水在地,其感應之理,固有不期然而然者,此不可不載也。上敎基正曰,成三問神主,得於何地耶?基正曰,得於白岳山下云矣。上曰,此等說,亦皆入錄,似好矣,大抵稱以陵誌,實涉如何?而若又別立題目,則體段亦恐未尊,卿等意思,如何?義駿曰,臣意亦然矣。上敎大中曰,此書凡例,爾亦參看,而無別見耶?大中曰,宰臣之所先定,諸議之所相同也,臣固無別見矣。上曰,編書之役,不可無爾,故特使之同參,諸凡纂修,必皆相議爲之,可也。且聰明强記,能無損於少時否?大中曰,書旣成編,今所加潤,特不過若干添載,而臣之與是役,徒增榮感矣。上曰,大臣入來,則與稟事諸宰入侍,咸鏡監司·平安監司入侍。賤臣承命出傳,與右議政尹蓍東,行上護軍沈頤之,戶曹判書李時秀,行護軍徐有大,咸鏡監司趙尙鎭,平安監司朴宗甲,偕入進伏。蓍東進前曰,日候甚熱,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,向日診筵,伏聞有煩渴之候,今則快復常度耶?上曰,大體纔有事爲,輒致煩渴如期矣。蓍東曰,常不以事爲勞心,則此爲攝養之要矣。上曰,向來轎子事,作一勞心之端矣。蓍東曰,此事試爲萬萬切悶,臣於伊時,妄速死罪。至今追惟,餘悸未定,實不勝悶迫悚凜之至矣。上敎尙鎭曰,近來北伯,可謂數遞,而卿久於優閒,風土淸涼之鄕,得以調病,不亦宜乎?前任海藩,已能治其所難治,則今於北道,似無所難矣。逖矣關北,王化未曁,百弊俱集,而鹿茸·人蔘,最爲生民之苦矣。但人蔘則用於湯劑,或宜留意,而民採誅求,無異勒奪,三·甲殘民,誠可矜憐,其將何以懷綏耶?尙鎭曰,臣才短精衰,猥膺重寄,不知所以爲計矣。上敎宗甲曰,平安道官簿,近多虛錄,前後按藩,未必皆得人,守宰亦多不謹,西人將謂朝廷無人,今所以特簡卿者,非謂卿才猷有過人者也。自卿爲宮官時,其沖澹恬靜,予知之熟矣。古人云,威生於廉,廉之一字,予於卿,不必加勉,此亦足矣。然人或有秋毫不犯,而官府板蕩,則雖云廉矣,其於爲人所欺何?卿則無徒見欺於人,而善爲之也。上敎時秀曰,本曹所儲銀,今爲幾何?時秀曰,前則爲四萬兩,而今不過六百兩矣。上曰,此可謂不成說矣。金銀之利,卽是逐末,而民多潛採者,以其勝於農功乎?時秀曰,以此而至於廢本業者,爲其所利,利於農而然矣。蓍東曰,金銀所産之地,牟利輩迭相來往,而未嘗自齎其糧資,必責給於其所居接之民戶。甚至朝夕菜醬,悉以取資,以是居民不能聊生,畢竟至於蕩敗流離之境。此其爲弊勢固然矣。奚但採金之害,不至甚於採銀?銀則旁塹而入採,故有頹崖傷人之患,而山無完阜,地無全畝,䨟穴穿漏,在在皆然,則其爲害農,莫此爲甚。而金則穿坎直下,而亦必須淘汰之功。故必就水邊,水邊太半是沙石磽确之地,而民田之受害,亦不太甚矣。輕寶易得,比諸農利,不啻倍蓰,雖零碎不盈握,而售於彼地,則輒致奇贏,得爲富人者,間或有之,法所當禁,而勢不能止者如是矣。上曰,彼地潛商,則或似無害否?蓍東曰,以我無益之資,易彼有用之物,在貿遷之道,固無妨矣。上曰,吏曹判書入侍。賤臣承命出傳,與沈煥之偕入進伏。蓍東曰,向來李秉鼎疏,設或有不槪之語,至於投之闕外,豈非處分之過中乎?疏箚有所重,雖夜中,不敢從門隙呈納,則今此投之闕外,轉到街路者,萬萬驚惑。臣晩始聞之,使之收置于備邊司矣。上曰,此事卿可謂善處矣。上曰,吏判上疏,不曰涉禁而實涉禁矣。煥之曰,向來上疏,承宣以阻搪爲能事,此誠不成說矣。上曰,初仕幾窠,而守令窠亦幾何耶?煥之曰,今朔爲始,當爲儲窠,而郡守以上窠,則京職中可擬之人,每患苟簡,雖非啓請邑,限都政前以限滿守令勿拘純望,通融備擬,以爲次次遷轉之地,而雖値口傳政事之時,一例擧行,已成近規,今亦依此爲之,何如?上曰,依爲之。出擧條上敎時秀曰,溫幸陪從人,果盡採訪耶?時秀曰,在京者臣旣已訪問,果得四百餘名,列錄成冊,今置于臣所,其外在鄕曲者,尋覓無所憑據,恐難一一採出矣。上曰,此固然矣。上敎蓍東曰,今年麥農,何如?蓍東曰,豐年矣。上曰,與前所科,果有異乎?蓍東曰,與初料不啻相懸矣。上曰,昨日之雨,得無未洽乎?蓍東曰,奉天畓雖未周洽,及時甘澍,民事萬幸矣。上曰,麥農幾至出場乎?年事比前夏秋,可期登稔,物理固然矣。上曰,京中市價幾何云耶?時秀曰,不至翔騰矣。蓍東曰,我國煮硝之法,太甚疏略,所費廣而得硝少,搗以爲藥,藥力不猛,天陰則濕,遇潦則消,必添新再搗而後用之。肅廟戊寅年間,故相臣南九萬建白,以譯官金指南北京往來時所傳得煮硝新方,令武庫刊布中外,比前法功役甚省,而得硝幾倍,硝品燥猛,雖置之地窖而,十年經霖,絶無潤濕之患,土取路上,柴爇薪草,而仍用其灰,此其爲簡便可尙之一端也。但其京外頒行者,遂寢閣而無繼煮者,板本亦毁失不傳,良可惜也。若於華城軍器備置之時,以此方煮取,而廣儲之則似好。又申飭頒布,則內而京軍門,外而營閫列邑,必有隨力煮取之處,其爲效益,豈但止於一時省費而已乎?臣從前輩,已經煮用者,而熟知其必可行,慨恨於此法之寢而不用,今因月課事言端,敢此仰達矣。上曰,肅廟朝印頒煮硝方,實爲永久遵行之金石成憲,予亦奉置此冊于丌上,卿言適又若此,政合予意。大抵我國人,昧於煮硝之法,貿來於中國,如弓角,一自完豐府院君諸人編書纂方。關西人成根,覓納煮法之後,雖始略知其制,而品獨不精。至副使閔就道,使譯官金指南,購求於燕肆,歷累歲累送,而又至故相南九萬提擧武庫,而功效大著,一以用一年草,而山木不濯,一以取土於大路,而人家不侵,一以爇柴用其灰,而又省土之三分一,以是昔年大加稱奬,別有賞典於指南。卿之此奏,卽修明之一端,依卿所奏,出擧條分付,俾有實效,亦令武庫印須,可也。出擧條蓍東曰,新除授禁軍別將李儒敬,方監董華城城役,姑難上來察任,而該營多有擧行之事,今姑改差,何如?上曰,依爲之。出擧條上曰,近見濟州牧使柳師模狀啓,耽羅民事,何以爲之,而有好道理耶?蓍東曰,臣嘗待罪湖藩時,見所謂濟民倉者,其倉厫極爲宏大,可想其設置經遠之意,於此而有積貯之美,則其於値歉濟民,庶可以食其效矣。上曰,司僕凡事,近來則頗勝於前乎?珍島牧場,何以爲棄地乎?蓍東曰,松禁作一害民之端,而簽丁之苦,又從以隨之,故牧民無安保之道,牧場所以爲棄地,職由此矣。上曰,京山松禁,近則如何?有大曰,近來偸斫之類,頗嚴禁矣。上曰,禁軍見汰者,旣皆還屬,則渠輩以爲樂乎?向聞華留言,列其名而書之,有此漢如此,彼漢如彼等說,此豈非駭然乎?有大曰,臣亦聞有此事矣。此無非良家子,而出入於周廬擐甲之列,則或爲營門校裨,或爲邊垣鎭將,何所不可?而今則設使直爲宣傳官,旣已見汰於禁軍之籍耳,此豈非渠輩難洗之恥乎?上曰,然矣。有大曰,本廳支放條華城需米一千石,壬子除減,以惠廳月課米一千石,排比給代。而月課物力,以兩西小米,勿爲添餉,作錢取用事,已自廟堂草記定式,則此米在本廳爲歲入應下之需,惠廳謂有年前引等預下,終始防塞,旣自給代之後,作爲當送之物,則給代與月課,名色各異。且本廳一朔料條,爲二百八十石零,而自惠廳終若不送,則軍校接濟,他無變通,將有目前停料之患,烏在其定式給代之意乎?惶恐敢達,下詢大臣處之,何如?上曰,大臣之意,何如?蓍東曰,惠廳旣有引等責償之物,則該堂之執言持難,不是異事,然摠廳之年年取用,便成應例,非此則又無以排朔放下,參以彼此緩急之勢,宜有相須共濟之義,分付該廳,姑許輸送,似好矣。上曰,依爲之。出擧條上曰,轎子卽一禁奢侈中一事,而此必到今難行之事矣。有大曰,今若以官職品秩爲限節,則有職品者之妻當乘,而若其兄弟之間,未必皆有職品,則法當不得以濫乘矣。然而以其妻之所乘,而不得使其兄弟之家乘之,則推此以往,極爲如何?此所以轎子爲難禁之端矣。上曰,然矣。命書傳敎曰,當該中官定配。上命退,諸臣以次退出。
丙辰五月十二日酉時,上御重熙堂。坐直承旨入侍時,右副承旨鄭尙愚,假注書金處巖,記注官安經心·金良倜,以次進伏訖。上命書傳敎曰,殺獄完決之無得淹滯,飭敎至嚴。且況行檢之式,會推之法,別立科條,行之有年,則近來爲獄官者,多不存心於哀矜之義,行檢許久,任其囚繫,置人於成獄未成獄不生不滅之間者,其可曰盡獄官之責乎?雖以今番言之,昨見囚徒,愍其諸囚之當暑宛轉之苦狀,俾卽折獄,於是乎汲汲了當於半日之內,其所究竟,安知其眞箇究竟,死者生者,俱不至齎冤茹鬱乎?申時呈一完決,酉時呈一完決,戌時又將呈一完結,判下之際,又未免悤悤着過,草草論理,其在欽愼刑獄之道,疎漏莫甚,焉用爲此獄官哉?行公最久之判堂李祖源,施以不敍之典,前參議李喆模罷職,其餘諸堂,從重推考,五日錄啓之示之右相,法例卽然。此後不卽完決,以致滯獄者,當該法官,必請勘罪事,言于政府。又命書傳敎曰,刑曹殺獄文案判付,有下敎者,明當開坐用刑。未肅拜參議許遞,與未差之代,前望單子入之,待下批牌招察任。又命書傳敎曰,未肅拜玉堂牌招,推移入直。上曰,刑曹堂上牌去來催促,而入來與否,亦爲知入。賤臣承命出問還奏曰,判書未及入來,參議牌不進矣。尙愚曰,殺獄完決文案之每年此月,使之趁齋日前入啓,以爲判下之地者,寔出於愍念當暑滯囚之聖意,特令秋曹,預爲成案前一日,早爲入啓。前後飭敎,何等申嚴?且於昨年今日,以文案之遲滯,徹夜臨殿,至有該曹郞之招致閤外而嚴飭。再昨日,又有趁早修正以入之命,則該曹事當恪勤奉行,而臣於申後登筵,諸道殺獄文案之回啓判付,擧條批旨之承書,已至九度之後,秋曹文案,始爲來呈,盡數判下之際,曉漏將徹。身爲獄官,莫體恤囚之聖念,不有先事之飭令,其所擧行,若是稽忽。以致齋日隔宵之時,有此酬應徹曉之擧,事體道理,萬萬未安。該堂雖有處分之命,而當該郞廳,不可仍置,所當重勘,而本院請推之外,無他可施之罰,何以爲之乎?上曰,拿處,可也。出擧條上曰,刑曹執吏待令事,分付。而持標信傳于宣傳官,金虎門留門。賤臣承命出傳,還入進伏。上曰,禁府當直都事進來,西部都事鄭文綏囚單子卽爲捧入之意,分付。賤臣承命出傳,還入進伏。命書傳敎曰,院隷不飭,以致傳命之遲滯,當該實注書柳遠鳴,拿處,金履永,待復命亦爲拿處,不能檢飭之承旨,從重推考。上命退,承史以次退出。
上在昌德宮。停常參·經筵。
傳于李海愚曰,承旨入侍。
丙辰五月十三日辰時,上御重熙堂。承旨入侍時,右副承旨鄭尙愚,假注書徐俊輔,記注官金良倜·吳泰曾,以次進伏訖。上曰,昨日以刑曹文案酬應幾至夜分,齋日前完決入啓,連有飭敎,則日暮時始乃來呈,刑曹事誠駭然矣。尙愚曰,昨年昨日,亦以刑曹文案,侵夜酬應。臣於其時,待罪承宣而仰覩矣。上曰,齋日時公事,皆爲整置,過齋後入之。上曰,此後凡係儒疏,書送謹悉者外,不得來呈之意,分付成均館,可也。仍命退,承史以次退出。
丙辰五月十三日申時,上御重熙堂。承旨入侍時,左副承旨蔡弘遠,記事官柳遠鳴,記注官安經心·金良倜,以次進伏訖。上曰,左承旨初不入於刑曹會推現告,而誤認其入於現告,不爲仕進乎?弘遠曰,然矣。上曰,明日則入來乎?弘遠曰,明日當仕進云矣。命退,承史以次退出。
上在昌德宮。停常參·經筵。
傳于蔡弘遠曰,禮房承旨馳詣宗廟·永禧殿,奉審摘奸以來。
傳于朴宗來曰,同副承旨馳詣景慕宮,奉審摘奸以來。
傳于李海愚曰,承旨入侍。
丙辰五月十四日卯時,上御重熙堂。承旨入侍時,左副承旨蔡弘遠,同副承旨朴宗來,假注書徐俊輔,記事官金良倜,記事官吳泰曾,以次進伏訖。上曰,李儒敬當下往華城,奉審園所矣。別將如有代將之例,以代將爲之,如或無例,雖齋日,使之差代,可也。仍命退,承史以次退出。
上在昌德宮。停常參·經筵。
藥房提調沈頤之,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?臣等不任區區伏慮,敢來問安,竝此仰稟。答曰,知道。
慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
傳于李海愚曰,承旨入侍。
傳于蔡弘遠曰,發遣吏郞諸執事,淸齋與否,摘奸以來。
丙辰五月十五日卯時,上御重熙堂。承旨與承候閣臣同爲入侍時,右承旨李海愚,假注書徐俊輔,記注官金良倜,記事官吳泰曾,二提學沈煥之,原任直提學徐龍輔,檢校直閣金勉柱,原任直閣南公轍,檢校待敎徐有榘,以次進伏訖。煥之曰,連日坐齋,聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。上曰,莊陵志編輯,幾許爲之乎?有榘曰,明日似可訖工矣。上曰,金奉朝賀近日則何如云耶?煥之曰,動作不能如意,而飮食則無減云矣。上曰,右副承旨入侍。賤臣承命出傳,與右副承旨鄭尙愚,偕入進伏。上曰,秋曹文案一度入來耶?尙愚曰,尙不入來矣。命退,諸臣以次退出。
丙辰五月十五日卯時,上御重熙堂。承旨入侍時,禮房承旨蔡弘遠,記事官柳遠鳴,記注官金良倜,記事官吳泰曾,以次進伏訖。上曰,顯隆園忌辰祭大祝,以府內文臣侍從中差定,自監營指揮本府,祭物,獻官陪進,可也。命退,承史以次退出。
上在昌德宮停,常參·經筵。
傳于蔡弘遠曰,禮房承旨馳詣受香所,奉審摘奸以來。
傳于黃昇源曰,承旨入侍。
李海愚,以備邊司言啓曰,卽見忠淸監司林濟遠狀啓,則以爲,道內穀物,素患不均,狀請變通。便成年例。災邑之本不宜牟者,間添轉移之新簿,瘠土之酷被凍損者,難責本色之準納。淸州等十三邑驛還牟一萬一千七百石,待秋作租。至於忠州牟摠一州三萬餘石,其爲病民,不問可知。當此右沿各邑穀竭民窘之時,特開移貿一路,則實爲矯救之策。忠州等六邑牟還中如干石,許令代捧,沿江沿海牟還數少,自願移貿處,均排分給,收捧時,竝耗徵納,則兩邑俱便,庶有實效。移貿之以詳定折價,便是通規,而列邑各衙門耗條執錢,例以時價徵捧,則一邑貳價,亦不無吏緣爲奸之弊,移貿亦以時價代捧準送,則吏無容奸,民有實惠,竝請令廟堂稟旨分付矣。諸路之還牟作租,固多許施之已例,而不無目下掣礙之端,且有來頭年事之慮,萬一千零數,難以準許,限折半五千八百五十石,姑許作租,以爲待秋準捧之地,峽沿之均排移貿,揆以事勢,實爲裒益之政。而以錢代捧之際,吏不容奸,時價出給之邑,民蒙實惠,言之雖易,行之似難。道臣旣如是措辭陳請,則防奸之道,施惠之政,必有所多少科量而然。但忠州等六邑之代捧處,則皆以邑名陳聞,而沿江沿海受去諸處,則謂有預量,不以某某邑爲請者,其在事體,有難竝施。石數雖不能硬定,邑名爲先酌量,抄出更爲狀聞,然後可以分數許施。以此分付,何如?傳曰,允。
丙辰五月十六日卯時,上御重熙堂。承旨入侍時,右承旨李海愚,左副承旨蔡弘遠,記事官柳遠鳴,記注官安經心·金良倜,以次進伏訖。上敎弘遠曰,詣受香所奉審以來。弘遠曰,宣禧宮一體奉審乎?上曰,一體奉審,可也。命退,承史以次退出。
丙辰五月十六日卯時,上御重熙堂。承旨入侍時,行都承旨黃昇源,記事官柳遠鳴,記注官安經心·金良倜,以次進伏訖。上曰,慈宮湯劑別貿蔘幾兩乎?昇源曰,未及詳知矣。上曰,別貿不必務多,而貿時必經稟啓後擧行。今番則別貿幾兩,問之,可也。上曰,昨日提調入來乎?昇源曰,昨日日次入來矣。昇源曰,顯隆園典祀官,以華城文臣中在京人差定,祭物,典祀官當陪進矣。上曰,依例陪往,而獻官以本府留守爲之事,分付,可也。上曰,日熱頗極,都承旨年旣老矣。似難逐日仕進,而此時不可遞易,卿其數日病狀休息。仍命退,承史以次退出。
上在昌德宮。停常參·經筵。
傳于鄭尙愚曰,承旨入侍。
丙辰五月十七日卯時,上御重熙堂。承旨入侍時,左承旨李益運,記事官柳遠鳴,記注官金良倜,記事官吳泰曾,以次進伏訖。上曰,注書奉香室單子,傳于禮房承旨,書代押,可也。賤臣承命出傳,還入進伏。上曰,雨澤狀啓二度出給,使之頒布于朝紙,可也。仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深一寸四分。
傳于朴宗來曰,承旨入侍。
丙辰五月十八日辰時,上御重熙堂。承旨入侍時,右副承旨鄭尙愚,假注書徐俊輔,記注官金良倜,記事官吳泰曾,以次進伏訖。上曰,政院日記,連爲申飭,而粧冊亦皆爲之乎?尙愚曰,四月日記,已爲粧冊矣。命退,承史以次退出。
上在昌德宮。停常參·經筵。
傳于蔡弘遠曰,承旨入侍。
丙辰五月十九日辰時,上御重熙堂。承旨入侍時,右承旨李海愚,假注書徐俊輔,記注官金良倜,記事官吳泰曾,二提學沈煥之,以次進伏訖。煥之曰,連日齋居,聖體,若何?上曰,一樣矣。煥之曰,王大妃殿氣候,若何?上曰,一樣矣。煥之曰,惠慶宮氣候,何如?上曰,一樣矣。上曰,金奉朝賀東遊歸後,無所損云耶?煥之曰,臣昨日出見於江郊,則動作凡百,不如春間,而飮食與精神,則別有所損矣。上曰,提調入來,使之入侍。賤臣承命出,與藥房提調沈頤之,偕入進伏。頤之曰,別貿蔘所用錢,有餘剩何以爲之乎?上曰,所餘者亦爲貿置,可也。上曰,王大妃殿進御蔘朮健脾湯本方中,加黃連五分,自今日一貼式限五貼煎入。出榻敎命退,諸臣以次退出。
上在昌德宮。停常參·經筵。
藥房提調沈頤之,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。。
傳于李海愚曰,承旨入侍。
丙辰五月二十日辰時,上御重熙堂。承旨入侍時,左副承旨蔡弘遠,記事官柳遠鳴,記注官金良倜,記事官吳泰曾,以次進伏訖。上曰,顯隆園餕餘之封上,大祝陪來,此後留守爲獻官時,一依此例,以此筵敎,書報畿伯,使騎撥指揮于華留,可也。命退,承史以次退出。
上在昌德宮。停常參·經筵。
傳于蔡弘遠曰,承旨入侍。
丙辰五月二十一日寅時,上御重熙堂。承旨入侍時,左副承旨蔡弘遠,假注書徐俊輔,記注官金良倜,記事官吳泰曾,以次進伏訖。上命書傳敎曰,明日當由逌瞻門,展拜景慕宮,該房知悉。上曰,進御童便,調蘇合元五丸入之。仍命退,承史以次退出。
丙辰五月二十一日戌時,上御便殿。承旨入侍時,右承旨李海愚,假注書徐俊輔,記注官金良倜,記事官吳泰曾,以次進伏。上命書傳敎曰,申後膈氣頗苦,明日勢難强力,景慕宮展拜,當於差復後爲之,該房知悉。又命書傳敎曰,欲爲調攝,明日藥院,大臣·閣臣承候,勿爲入來,酬應苦矣。此意掌務官傳于都提擧。又命書榻敎曰,進御童便,調蘇合元五丸,更爲入之。仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深二寸四分。
蔡弘遠啓曰,明日再明日健元陵忌辰祭齋戒·正日相値,視事頉稟之意,敢啓。傳曰,知道。
藥房口傳啓曰,昨伏承膈氣頗苦之敎,而繼而有童便蘇合元再次調進之敎,下情不勝萬萬焦迫之至。此時診察聖候,議定湯劑,宜不容少緩,暫許召接,千萬顒祝,惶恐敢啓。答曰,知道。比昨氣斡,膈間亦頗通利,此症別無可以議藥者,卿等退去。
鄭尙愚啓曰,大司憲徐有臣,掌令李泰賢未肅拜,執義李城輔,持平金孝秀在外,掌令洪受浩,持平洪光一呈辭,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,右副承旨入侍。
以注書金履永拿處傳旨,傳于鄭尙愚曰,分揀。
傳于蔡弘遠曰,禮刑換房。
傳于李海愚曰,飭已行,還朝亦在不遠。前監司金載瓚敍用,令該曹口傳付軍職。
兵曹口傳政事,大護軍金載瓚。
傳于李海愚曰,前平安監司留侍。
傳于李海愚曰,前平安監司入侍。
以全羅監司徐鼎修狀啓高山縣監金順行催促下送事,傳于黃昇源曰,此狀啓還下送,使之當日內下送後草記事,分付該曹。
鄭尙愚,以吏曹言啓曰,以全羅監司徐鼎修狀啓高山縣監金順行催促下送事,傳曰,此狀啓還下送,使之當日內下送後草記事,命下矣。高山縣監金順行處,卽爲下去之意嚴飭,則當日發行云矣,敢啓。傳曰,知道。
李益運,以戶曹言啓曰,因忠淸監司林濟遠狀啓全羅道順天府稅船致敗於洪州地方事,判付內,護送一款,雖有嚴飭,渠發渠船,無異逃走,則此非護送不勤之罪,百人皆不勤,此倅決不然,而觀於狀語,又如許。當該地方官及虞候論罪,特爲安徐。所謂裝載官,可謂兩罪俱發,自卿曹草記,論理勘罪事,命下矣。取見其狀本,則致敗旣於大洋,船格亦不免渰沒,先拯穀物,且已過半。故敗與否,雖未的知,而不由內港,直走外洋,冒夜衝風,至稱瞥過,本道地方,殆若故避護送者然,情跡之可疑。誠如道啓,分付道臣,未拯穀物,嚴飭該邑,期於準拯。監色·沙格,嚴覈取招,具格狀聞後,更爲稟處。稅穀裝載,法意甚重,一船千石之外,雖一包穀,毋敢添載,而今此船中穀物,多至一千六百餘石,五十株加時木,又不下近百石之重,揆以法意,萬萬駭然。四月旬前上納,乃是事目所在,則三月二十八日,始爲裝發,亦難免晩時之罪,犯科旣非一端,行船又不檢飭,許多稅穀,致此臭載。當該裝載官順天府使崔守魯,爲先罷職,令該府拿問重勘,何如?傳曰,允。
李海愚,以備邊司言啓曰,頃因忠淸監司林濟遠狀啓,忠州等六邑牟還中如干石,以錢代捧,沿江沿海自願移貿處,均排分給,而邑名爲先酌量抄出,更爲狀聞後,分數許施之意,覆啓知委矣。卽見其狀本,則以爲,道內穀簿,峽多沿少,牟還尤益不均,一從牟摠最多處,只請發賣。而至於移貿邑,待其發賣數爻多寡,邑名石數,欲爲修啓矣。今伏承啓下行會,先以牟還最少處藍浦等八邑,抄出登聞,而今此八邑牟摠,通計分留,較諸民戶,則一戶所受,爲一二斗三四斗,故發賣之錢,移貿八邑後,或有餘數之可及於他邑者,則亦當從分數區劃後,邑名石數,更爲修報,請令廟堂稟旨分付矣。移貿一款分數許施事,前已行會。今此藍浦·黃澗等山沿八邑旣抄出登聞,還戶所受之零星,又不滿五斗皮牟,則裒彼益此,事勢當然。今姑依狀請施行,其代捧邑之時價輸送,分給邑之準數均排,吏奸莫售。均惠及民之政,惕念嚴飭于諸處,克踐前言,獲有實效之意,更爲分付,何如?傳曰,允。
李海愚,以備邊司言啓曰,頃因全羅監司徐鼎修狀啓,牟還作租某邑鎭幾包穀,量宜磨鍊,更爲狀請後稟處之意,覆啓行會矣。卽見其狀啓,則以爲,本道麥農,左道沿峽及嶺上右沿,多有擧一境判歉處,嶺下數十餘邑,稍稱成熟者,亦不免穴農。今若於許多邑鎭中,只憑假令,硬定邑名石數,則取捨多寡,難保其一一的當,勢將待其開糴,隨力督捧,而其中萬不獲已之處,詳察抄出,略綽換作,然後庶可民受實惠,糴無濫觴。道內各邑鎭牟還當捧二十八萬四千四百七十四石中,限三萬石,特許待秋作租事,請令廟堂稟旨分付矣。今年諸路牟農,初雖凍損,以中間與末稍日候之連爲調順,全棄飜耕者外,擧多根上生枝,枝間發穗,稍獲,回蘇,能免無麥者,比比皆然。本道則左道沿峽,嶺上右沿,旣曰判歉,嶺下數十邑,亦歸之穴農,宜乎荐饑之餘,民勢有難準納。但開糴督捧,隨其不獲已處,而詳察換作者,終恐事勢之難便。然道臣旣以三萬石陳聞,則必有參量緩急,取捨分排者存。今姑依狀請許施,使之略略換租於最尤甚必難捧處,雖不必準此劃下之數,亦未爲不可。以此事意,一體分付,何如?傳曰,允。
李海愚,以禁衛營言啓曰,本營千摠趙雲祥,受由過限,改差,何如?傳曰,允。
丙辰五月二十二日午時,上御便殿。右副承旨入侍時,右副承旨鄭尙愚,記事官柳遠鳴,記注官金良倜,記事官吳泰曾,以次進伏訖。上曰,朝者下敎承旨中,有欲出去者,使之出去矣。緣故出去者,果幾人乎?尙愚曰,左承旨李益運,左副承旨蔡弘遠,同副承旨朴宗來矣。上曰,今日坐直誰也?尙愚曰,傳香在明,禮房承旨當爲坐直,而禮房承旨蔡弘遠,俄已出去,只有軍士房一人矣。仍命書傳敎曰,禮刑換房。命退,承史以次退出。
丙辰五月二十二日酉時,上御便殿。前平安監司入侍時,右承旨李海愚,記事官柳遠鳴,記事官吳泰曾·金履永,前平安監司金載瓚,以次進伏訖。上敎載瓚曰,在任安過,在道穩旋乎?載瓚曰,連爲好在,而行役無撓矣。載瓚曰,伏聞聖候以膈氣,今至多日,下情萬萬焦悶矣。上曰,沁島事,一番費心,則輒致膈氣之發,尙未快降矣。上曰,昨年趙岱事,緣何而致有葛藤乎?載瓚曰,臣初未周思,以至起鬧矣。上曰,卿家在城外,宜卽退歸,以爲休息,可也。仍敎曰,遣宣傳官持標信,南大門留門,前箕伯出去後還閉事,分付。賤臣承命出傳,還入進伏。命退,諸臣以次退出。
上在昌德宮。停常參·經筵。
鄭尙愚啓曰,大司憲徐有臣,掌令李泰賢未肅拜,執義李城輔,持平金孝秀在外,掌令洪受浩,持平洪光一呈辭,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,禮房承旨馳詣健元陵,奉審摘奸,局內諸陵,一體奉審以來。
傳于黃昇源曰,都承旨入侍。
傳于李海愚曰,右承旨入侍。
以慶尙監司李泰永狀啓,右沿漁稅還屬統營便否,博詢詳探,邑報民情枚擧馳啓事,判付內,啓下備邊司爲旀。便臣害民與否,在於紀綱之嚴立,營校邑吏,莫敢作弊,不在於屬此屬彼之徒歸隨矢立的是置,統閫營樣,近甚凋弊之中,此條移屬,可知其所關之不些,而乍移乍還,能無銷刻之嫌。雖以說弊各邑言之,名以邑倅,不能束濕吏奸,敢以如不還屬,庶不濫徵等語,肆然報營,而爲道臣者,尋常轉聞,邑民之弊,邑倅不知。若於還屬之後,雖有萬倍痼瘼,尤當素瘠越視,如許邑倅,有亦可無亦可,烏在其近民云乎哉?還屬當否,卿等更與移屬時時任,爛議稟處爲有矣,報辭駭然是在六邑守令等段,令該府拿問,其裒如充耳,袖手傍觀之罪,移屬後生弊。首犯該倅等段置,亦令道臣指名報來後,一體拿處爲旀,當該道臣,亦爲從重推考爲良如敎。
李海愚,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
丙辰五月二十三日辰時,上御便殿。都承旨入侍時,行都承旨黃昇源,記事官柳遠鳴,記事官吳泰曾·金履永,藥房提調沈頤之,二提學沈煥之,原任直提學金載瓚,檢校直提學徐龍輔,直提學李晩秀,檢校直閣金勉柱·金祖淳·南公轍,直閣李始源,檢校待敎徐有榘,以次進伏訖。頤之曰,聞待令醫官言,昨夜又進童便,下情萬萬焦悶。夜間膈氣,何如?上曰,膈氣少勝,而猶未快降矣。頤之曰,寢睡·水刺之節,何如?上曰,寢睡全不成,水刺則膈氣快降前,亦不得進御矣。頤之曰,每當此時,症候如期而發,豈不萬萬焦慮耶?診候進劑,固不容少緩,而保嗇調護之道,益軫聖念,是臣等區區之望也。上曰,再昨寒氣過發,比前尤劇矣。今則少有差勝之意,而有如瘧氣後餘症矣。頤之曰,今已三日,尙未得診候,亦未進湯劑,尤切下情之焦鬱矣。上曰,過數日欲進調理之劑,而皆是溫燥之藥,故差勝後欲爲更議耳。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣,而蔘吉茶,間或進御矣。頤之曰,王大妃殿進御湯劑,限五貼製進,而自今日更爲製進耶?上曰,姑爲停止,仰稟後更有下敎矣。上敎煥之曰,順天,數遞邑乎?煥之曰,罷職之該倅,去年臘政差送者矣。上曰,向來右相,以數遞邑,有所奏矣。此邑亦入於其中乎?煥之曰,未及詳知矣。上曰,筵退後,詳問,可也。仍命退,諸臣以次退出。
丙辰五月二十三日午時,上御便殿。右承旨入侍時,右承旨李海愚,假注書徐俊輔,記注官安經心,記事官金履永,原任直閣金祖淳,以次進伏。上曰,左承旨,同副承旨入侍。出榻敎左承旨李益運,同副承旨朴宗來進伏。上曰,日前所準經書,更爲考準,可也。上曰,上注書及上番翰林,亦令入來也。仍命退,承史以次退出。
上在昌德宮。停常參·經筵。
自開東至卯時,有霧氣。自巳時至未時,日暈。
鄭尙愚啓曰,明日常參·經筵取稟。傳曰,停。
蔡弘遠啓曰,大司憲徐有臣,持平金孝秀未肅拜,執義李城輔在外,掌令李泰賢陳疏,掌令洪秀浩,持平洪光一呈辭,監察茶時之意,敢啓。傳曰,知道。
傳于鄭尙愚曰,右副承旨入侍。
傳于朴宗來曰,同副承旨入侍。
傳于鄭尙愚曰,明日當由逌瞻門,展拜景慕宮,該房知悉。
蔡弘遠,以義禁府言啓曰,飭已施,未經守令,亦或可恕。時囚罪人鄭文綏,以公罪勘放後草記事,命下矣。鄭文綏以制書有違律,杖一百,公罪收贖放送之意,敢啓。傳曰,知道。
丙辰五月二十四日卯時,上御重熙堂。右副承旨入侍時,右副承旨鄭尙愚,假注書徐俊輔,記事官吳泰曾·金履永,以次進伏。上曰,健元陵獻官入來乎?尙愚曰,姑未入來矣。仍命退,承史以次退出。
上在昌德宮。停常參·經筵。
自申時至人定,灑雨下雨,測雨器水深五寸五分。自人定至二十六日開東,灑雨下雨,測雨器水深三寸一分。
大駕詣景慕宮展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房提調沈頤之,副提調黃昇源啓曰,伏未審日間,聖體調攝,若何?膈候益臻差勝,而寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,明日常參·經筵取稟。傳曰,停。
李海愚啓曰,大司憲徐有臣牌不進,執義李城輔在外,掌令·持平二員未差,掌令洪受浩,持平洪光一傳旨未下,監察茶時之意,敢啓。傳曰,知道。
傳于李海愚曰,大臣以承候來待矣。次對諸宰,亦令待令於齋所近處。
鄭尙愚啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
鄭尙愚啓曰,時原任閣臣,爲承候來待矣。傳曰,入侍。
李海愚啓曰,今日次對,兩司當爲進參,除在外及陳疏·未署經外,未肅拜呈告人員,竝卽牌招,何如?傳曰,允。
兵曹參判前望單子入之,徐有大落點。
傳于鄭尙愚曰,溫宮陪從人外邑遺漏者,今始報來云。依京中例分等啓行,而年歲先令道伯考籍報來後,更令主管擧行之堂上,稟旨分給。
傳于鄭尙愚曰,政官牌招開政。
吏曹口傳政事,注書單金履永。
以刑曹佐郞徐膺輔拿處傳旨,傳于李海愚曰,分揀。
以平安前監司金載瓚狀啓,龍川府使黃仁瑛殺獄罪人不善防守,致此逃失,爲先罷黜事,傳于李海愚曰,狀啓還下送,定限五十日,使之限內捉納事,回諭。
承旨前望單子入之,李冕膺·李普溫·成種仁·金熙朝落點。
刑曹參判前望單子入之,尹弼秉落點。
金熙朝啓曰,吏曹判書沈煥之,參判洪明浩牌不進推考傳旨,今方捧入。而開政命下之後,如是違牌,事甚未安。判書·參判,竝卽牌招,何如?傳曰,允。
以左承旨李普溫牌不進推考傳旨,傳于金熙朝曰,更爲牌招。
傳于李冕膺曰,吏判聞有實病,摠管,鏡城判官,口傳擬入。
吏曹口傳政事,以宋文述爲鏡城判官。
兵曹口傳政事,以許任爲副摠管。
李海愚啓曰,兵曹郞廳來言,敦化門·弘文館曜金門·北水門三處,水勢漲溢,當爲開鑰云矣。依定式,除標信開閉之意,敢啓。傳曰,知道。
兵曹,以李明運爲禁軍別將。
金熙朝,以吏曹言啓曰,忠淸道道薦人堤川進士金衍吉星火起送之意,發關知委矣。卽接該道臣林濟遠移文,則金衍吉,今月十七日,發程上去。溫陽幼學李建胄,新昌幼學成時柱處,亦以傳敎內辭意,更爲知委於各該邑,使之卽速上送,則李建胄,身病成痼,萬無登時發程之勢。成時柱,親病一向危篤,萬無暫時離側之路。發程日字,實難指的云。特敎屢飭之下,若是遲滯,極甚悚悶。以俟病勢少間,起送之意,另加題飭於該邑,發行日字,待報來啓聞云矣,敢啓。傳曰,待其上來,草記,可也。
李海愚,以兵曹言啓曰,今五月二十日西道參軍金尙埰牒報內,訓鍊都監所授北曲城西邊第一城廊近處體城四間許頹圮云。令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
李海愚,以兵曹言啓曰,今五月二十一日西道參軍金尙埰牒報內,訓鍊都監所授北曲城西邊第二城廊近處體城三間許頹圮云。令繕工監爲先把子圍排,分授軍門,急速修築。而把守軍兵,亦令該軍門量宜定送,限改築間嚴加守直之意,分付,何如?傳曰,允。
李海愚,以兵曹言啓曰,今日景慕宮展拜時,本曹堂上守宮及侍衛,當爲備員,而判書趙宗鉉在外,臣晩秀別侍衛進,參知李義駿入直侍衛進,參議朴聖泰身病猝重,不得行公云。守宮無推移之員,令政院卽爲牌招,以爲進參之地,何如?傳曰,允。
李海愚,以訓鍊都監言啓曰,本局分授都城北曲城西邊第一城廊近處體城四間許頹圮處,令該軍門卽爲修築,把守軍兵量宜定送事,自兵曹草記矣。今二十日爲始,砲手二十名,將校一人率領,限改築間輪回守直之意,敢啓。傳曰,知道。
李海愚,以訓鍊都監言啓曰,今五月二十五日景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛集春營軍五十名,哨官禹拓夏領赴都領陣,東營軍三十名,哨官李徽祚率領,宮大門外把守,還宮後各還直所,而竝待標信擧行之意,敢啓。傳曰,知道。
李海愚,以御營廳言啓曰,今五月二十五日景慕宮展拜時,依兵曹節目,弘化門入直軍五十名,待標信除出。出番哨官丁麟泰,領赴于禁衛營都領陣,解嚴後還爲入直之意,敢啓。傳曰,知道。
成種仁,以義禁府言啓曰,刑曹啓目殺獄罪人務景海獄案判付內,當該檢官西部都事鄭文綏,拿問處之事,命下矣。鄭文綏今方待命,拿囚之意,敢啓。傳曰,知道。
李海愚,以御營廳言啓曰,今日新番全羅道五哨軍兵點考,則其中長興軍李致孫,其弟漕軍保致甲代送,羅州軍申昌連,其兄水軍保大阿只代送,金金伊,其兄靑大竹保明軍代送。上番軍事體,何等嚴重,而代點現捉,若是夥然。揆以重宿衛杜後弊之道,萬萬驚駭。當該守令羅州牧使任焴,長興府使洪龍健,令該府拿問處之。調點官全羅兵虞候李時菡,多數代點之軍,未能覺察,矇然點送者,尤涉駭默,拿問重勘。兵使朴基豐,亦難免不能檢飭之失,從重推考,代送軍三名,還爲下送,令各該邑星火代定上送之意,一體分付,何如?傳曰,允。其在問牛喘之義,旣見刊冊外保名,則不可以謬例仍置,令廟堂査問稟處,可也。
李海愚,以司僕寺提調意啓曰,濟州前牧使李禹鉉遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
刑曹啓目,南部都事金鋼發緘取招云云。傳旨內辭緣,惶恐遲晩,從重論,杖一百收贖,公罪施行,何如?判付啓,依此律施行爲旀,功議各減一等爲良如敎。
領議政洪樂性箚曰,伏以,卽見伏聞閟宮展拜有命,竊不勝憂慮之忱。臣雖愚迷,豈不仰認聖慕之彌篤於此時,必欲行禮於月內?而第伏念,聖候多日愆和,幸旋復常,當此暑熱孔熾之時,政宜倍加將攝。況膈氣之症,最妨勞動,何不念聖人少愈之戒,而迺有此敎耶?展禮伸誠,猶是聖孝之疏節,而保嗇聖躬,亶爲帝王之大孝,則今於玉候新瘳之餘,觸暑動駕,豈不有違於靜攝之方乎?臣職忝保護之任,病伏床笫,且畏嚴命,一未趨承起居,只自憂煎悚慄,及聞是命,尤極悶迫,玆敢短箚冒瀆。伏乞淵然深思,退行展拜之禮,上弛慈殿·慈宮之憂念,下副臣民之顒望,千萬幸甚。臣準擬今日隨諸大臣之後,登筵承候,兼請成命之收還,忽自昨夕,眩症倍添,症甚危劇,大異前樣,頭不敢擧,眼不敢開。至於肢體,少有搖動,昏暈莫省,達宵伏枕,叫楚涔涔,一味無減,萬無自力之望,微忱莫伸,義分都虧,悚悵惶鬱,益切罔措。惟願亟降威罰,鐫削臣職,仍治臣賣擾之罪,以肅朝綱,以延殘喘焉。取進止。答曰,省箚具悉卿懇。今日展拜,豈可中止?卿其安心愼攝。仍傳曰,此批答遣史官傳諭。
掌令李泰賢疏曰,伏以,臣本以無似,待罪侍從之列,今至十年有餘矣。出入臺省,亦已屢遭,而效蔑尺寸,罪積尸素,每自循省,媿汗如流,區區微諒。惟以筋力奔走,爲一分息補之圖,故前後恩除之下,輒出於冒沒趨膺者,非但自視靦然而已。其於羞朝廷而壞名器,顧如何哉?且念臣命途至窮,怙恃見背,禮制甫訖,餘哀益新,孤露殘喘,世念都絶,榮途進就,夢想已斷,歸省松楸,纔還私次,則不意柏府除命,已在其間,而召牌虛辱矣。臣驚惶震惕,不知所以自措。臣之逖違天陛,已及三年,一謝恩命,以伸太馬之忱,固是分義之所不敢已者。而第臣素患下血之症,忽添於在途之日,寸寸舁還,生意都索,以情以病,實無一分自强之望,玆敢疾聲號籲,仰瀆崇嚴。伏乞天地父母,特垂哀憐,亟遞臣新除職名,仍治臣逋慢之罪,以重公器,以安私分,千萬幸甚。臣於乞免之章,豈敢贅及他說?而玆有目下一言,敢此附陳焉。兵曹參議朴聖泰,以卑微之蹤,徒藉依附之勢,濫通淸顯,歷踐內外,物情沸騰,爲世指目,厥惟久矣。癡濫之性,手段漸滑,則習爲陰陽之態,交媾搢紳之間,其所貽害於世道,亦一怪鬼之徒也。如渠之類,雖曰無足責,其在懲癉之政,亦不可置之不論。臣謂朴聖泰亟施刊削之典,斷不可已也。前正言南基萬向來之疏,發怒於臺臣之風聞一語,挺身自當,公肆反詈,已極駭痛。而其疏語之無倫絶悖,亦一世道之變也。滿紙叫嚷,無非悖口,而至於邪學,則初無一字及於痛斥之意,而但曰未知今之邪學,果何等學云者,隱然有周遮掩護之意,其張氣無禮之習,決不可任其狂猖。臣謂南基萬,改正臺望,仍施削去仕版之典,宜矣。臣無任云云。省疏具悉。朴聖泰事,南基萬事,皆無所據,而爾習則可駭。
校理李翊模疏曰,伏以,三司之於言責,如農夫之耒耟,陶冶之械器,非此,無所藉手而事君。且國家之設置本館,豈亶使之承庚牌就豹直,無闕於上下番省記而已耶?固將有取於言責,而顧今言責之大者,雖或係君上過中之擧關國家安危之機而禁令嚴密,不敢出一口氣,則臣等之失職,固無論,當如國事何?其大者旣不敢言,而竝與其細者而不言,則是眞所謂都無事也。其可乎哉?臣於頃日三司書吏捧侤音事,竊有所萬萬憂慨者,吏胥亡國之歎,自前人有之。雖在管庫所掌簿書期會之地,尙以吏胥之操縱出入,爲之短氣。況此堂堂聖朝,言議所出之三司,其爲職責何如也,而乃可以此輩操縱之耶?伏惟聖學高明,洞觀今古,此箇事理,宜無不照燭,而尙復如是者,無他,凡今日殿下廷臣,如臣等輩者,庸庸碌碌,無一可觀。誠不足以見孚於君父,辭不足以有槪於聖心,一事二事,積見厭薄而致此耳。宜其自悼自訟之不暇,而亦不能無憾於天地之大,使其官以代降,人不古若,則斥之可也,罪之可也,革而罷之亦可也。奈何令賤隷,反制其官長,操公車章牘之權而遮截之耶?嗚呼,顧其名則淸朝之法從耳目,而俯首聽命於此輩,惟此輩之所爲,則由後世觀之,當以爲何如時也,何如人也?賈生所謂賤人安宜得如此者,不幸近之憂慨之不足,雖爲之流涕痛哭,不是過也,臣愚死罪。竊以爲,聖明於此,不能無一慮之差,事若徹細,所關甚大,不可以已屬過境,而存而勿論。伏願聖明,重惜事體,深軫後弊,亟收伊日捧侤音之命,以光聖德焉。夫門路阻隔,大臣諫臣,旣不得言,而喉院寂寥,玉署一空,於此之時,職在簪筆者親覩君擧之有違,深懼史冊之流傳,奮筆聯名,思效執藝之諫者,自是天理之所不容已,臣分之所當然矣。聖上雖有勘處之命,而該府之不少審愼,直擬於越理犯分者,誠是理外律名,臣未知其何說也。傍照旣甚不襯,官箴自此將廢,溺職大矣。臣謂當該金吾堂上,不可不施以譴責之典也。仍伏念,臣於見職,以人器也情勢也,豈有一分堪承之望,而年來有除輒膺,不敢辭遜者,誠以螻蟻之賤,偏蒙恩浩,草木之微,曲被生成,韲粉爲期,報答無階,惟是竭蹶趨承,東西唯命,庶以爲少伸自效之忱而已。至於因仍磐礴,若固有之,則非臣私義之所敢出也。且臣素患風眩麻痺之症,有時闖發,當暑尤劇,疾痛之呼,無路自達。而頃者特蒙恩遞,曾未幾何,除命又降,天牌踵臨。適値淸齋靜攝之際,瀆擾是懼,雖不得不章皇出肅,而以此病情,實無策勵供職之勢。伏乞聖明,俯垂諒察,亟賜鐫遞,以安微分,以卒生成之澤,千萬幸甚。臣無任云云。省疏具悉。三司吏事,政院旣非訟曹,傳者錯矣。寧有具格捧招之理乎?翰林擬律事,禁堂之擬律措語,由於强覓,何必論責乎,爾其勿辭察職。
丙辰五月二十五日寅時,上詣景慕宮。展拜入侍時,行都承旨黃昇源,行左承旨李益運,右承旨李海愚,左副承旨蔡弘遠,右副承旨鄭尙愚,同副承旨朴宗來,記事官柳遠鳴,假注書徐俊輔,記事官吳泰曾·金履永,檢校直閣金勉柱,檢校待敎徐有榘,以次隨駕。上具翼善冠·衮龍袍,乘輿出交泰門·永淸門。海愚曰,兵曹堂上一員當爲守宮,而判書在外,參判以別侍衛隨駕,參議有情勢,參知以侍衛陪從,何以爲之乎?上曰,參知守宮事,分付。大駕出明政門,領敦寧金履素祗迎于路左。上曰,領敦寧行步甚艱難,由逌瞻門進詣,從便詣景慕宮,以待肅單之下事,史官傳諭。賤臣承命往傳。大駕出弘化門,由逌瞻門·日瞻門,詣神門外,降輿就板位,行再拜禮,入廟內奉審訖,出中神門乘輿。侍衛皆向日瞻門。上至齋殿門,敎曰,姑無還宮之命,侍衛何爲先詣乎?海愚曰,今日展拜後還詣齋殿之時,侍衛不爲整待於齋殿門外,直向還宮門路,事甚未安。當該兵曹堂上,從重推考,何如?上曰,別侍衛參判罷職,其餘堂郞從重推考,參判前望單子入之,待下批牌招,先隨駕後謝恩,可也。出擧條仍命書駕前下敎曰,當該別侍衛兵曹參判,爲先罷職,其餘堂郞,從重推考。兵曹參判前望單子入之,待下批牌招,先隨駕後謝恩,降輿入齋殿。命書傳敎曰,大臣·備局堂上引見。賤臣承命出傳,與左議政蔡濟恭,領敦寧金履素,判府事李秉模,右議政尹蓍東,藥房提調沈頤之,行禮曹判書閔鍾顯,大護軍李柱國,戶曹判書李時秀,刑曹判書李得臣,開城留守趙鎭寬,行副護軍李冕膺,副校理沈奎魯,副修撰金熙采,原任直提學金載瓚·徐龍輔,原任直閣金祖淳·南公轍,檢校直閣金勉柱,直閣李始源,檢校待敎徐有榘等,偕入進伏。上曰,大臣諸宰出入,各有其路。大臣則由東階東門,承史諸宰,由西階西門,而今日入侍諸宰之出入,就其坐席便近,分由偏門,誠爲駭然矣。仍命書榻敎曰,當該備堂推考,司謁令攸司科治,濟恭等曰,浹旬齋居,日氣極熱,膈氣諸節,若何?上曰,今番則膈氣頗苦,惡寒尤甚,如此炎熱,尙御重衾,自昨始得差降,而又値國初齋日,不得視事。且未行展拜之前,不欲酬應,而今日還宮後,擬行次對矣。卿等旣入參班,冒熱更會之勞,不可不念。且此齋殿,予則視爲常時居處,似與太廟,事體有間。故延見卿等於此矣。濟恭曰,卽伏承膈候差勝之敎,下情萬幸,而侵早勞動,得無餘氣乎?上曰,其往其來,如潮信然,而此症卽一氣字所使,非一時藥治之所可收效也。濟恭曰,引飮之節,近復若何?上曰,膈氣以後,渴症少止矣。蓍東曰,寢睡之節,若何?上曰,常時少睡,近因日熱,尤爲未穩,或値氣滯,輒覺睡甘。每思重臣李命植氣衰添睡之言,亦却有理矣。蓍東曰,消滯降氣,莫如藿香矣。上曰,予之所服藿香,通計前後,殆不知爲幾許斥,而所處便殿,藥裏堆積矣。近日則以渴症,欲服白虎湯,而此是太涼之劑,故咨且未果矣。上敎濟恭曰,卿近日亦服涼劑乎?濟恭曰,然矣。上曰,八十老人之連服涼劑,可謂壯矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,一樣,而近爲調理,欲進蔘劑,而常時氣度,過於溫熱,方此咨且矣。大抵昨年華城動駕以後,神氣大勝,蓋緣行氣而然,萬萬喜幸矣。上曰,左相旣已入來,次對爲之。濟恭曰,廟謨病未領略,有難强對矣。上曰,時任大臣旣登筵矣。豈可無一言乎?近來賓對,亦多頉稟之時,民憂國計,漸成弁髦,予是之憂,持公事入侍,每日爲之,雖或無公事不爲入侍,存羊之義,亦寓其中矣。昔在先朝,閤門非一處,而至若歡慶殿等入侍之時,則賓陽·集賢,俱爲閤門,政院之於閤門旣遠,閤門之於便殿亦稍間,歷殿廊涉層階,而入侍諸臣,未嘗以趨走爲難。且入侍之久,而或許少退,則承史·諸臣,各於簷楹階砌之間,相遞傳食,卿等亦能記知乎?濟恭曰,臣自癸亥年,以史官入侍,知門路之遠近不一矣。蓍東曰,門路稍遠處,年老大臣,往往休憇而進詣矣。上曰,近來則新進輩只知協陽之爲閤門。而若値萬八門詣閤,則爲軫往來之稍間,使之先詣監印所。而日昨入侍史官輩,流汗喘息,所見駭然,此亦不及古人之致矣。上曰,雨澤之均適,莫近日若云,爲民事幸矣。濟恭曰,雨暘適中,可期登熟云矣。濟恭曰,卽見江原監司徐有防狀啓,則枚擧淮陽府使鄭澤孚,平康縣監吳泰齊牒呈,以爲兩邑還上中皮穀夥多,民人受食,精實反少,及其捧糴,辦納艱辛。淮陽春牟二千五百三十五石中限七百石,耳牟八千三百四十石中限二千三百石,待秋以田米準折換作。平康耳牟一千九百九十五石中限五百石,稷五千一百三十八石中限二千石,租一千二百九十四石中限四百石,待秋以田大米準折換作事,請令廟堂稟旨分付矣。道內民願旣如此,道臣又有所量度于中者,如是陳請,近日他道,亦多以此爲請,而廟堂竝量宜施行矣。今不可異同,且所換石數,不至甚多,依狀請許施,何如?上曰,依爲之。出擧條濟恭曰,今春湖西添還之命,寔出於爲湖民軫饑增糴之盛意。而卽伏見該道狀聞,則一從各邑結錢,海稅之有無多寡,各令換穀,仍置本邑。此雖出於事勢之不獲已,而若於自來穀多處,又以此添之,則朝家爲民之意,反恐不免爲生弊,其在裒益之道,不宜仍以置之,而旣已分排換作,則今不可變通。前頭捧糴還分之際,酌量其換作各邑之穀物多少,次次爲裒多益寡之政,則一道之民,當均被惠澤。以此分付,何如?上曰,依爲之。出擧條濟恭曰,臣於前鏡城判官洪秉臣事,有不得不陳達者矣。朝家之初置北兵營也,務令以尊重示邊民,其所設施,比他營閫,尤有別焉。蓋不如是,則無以統率邊倅,鎭壓遐俗,其體統之不可少弛也,明矣。今以兵使狀啓見之,兵營之所推治,不過吏鄕,而判官以此發怒,至以平服,突入制勝堂,酗酒叫嚷,無所不至。此實前所未聞之事,狀啓中不得已罷黜云,亦不免示弱。此若以循例失體,一番拿勘而止,則邊上體統,從此墮壞,後弊不可不慮。臣謂洪秉臣,亟施竄配之典,宜矣。上曰,諸大臣之意,何如?領敦寧金履素曰,監·兵營設置之意,體統之重,本自不輕,而況北兵營比他尤異。誠如左相所奏,因一微事,有此駭擧,其在尊事體懲後弊之道,恐不當泛看,臣亦無異見矣。判府事李秉模曰,上下相維,漢治所以綱擧。如使官長不能制吏民,營閫不能制管邑,朝廷將何所恃乎?此等處恐不可泛看,臣亦無異見矣。右議政尹蓍東曰,北閫體統,比他自別,而判官駭擧,前所未聞,則諸大臣論奏之外,臣何有異見乎?上曰,紀綱所在,駭悖莫甚。卿等所奏,甚爲得宜。道內遠地,施以竄配之典,以嚴邊上體統,可也。出擧條濟恭曰,營邑體統,本來自別,邊上重地,尤有異焉。至於北閫,關嶺之所隔也,風俗之所殊也。吏民之觀瞻,只是營閫體統,而營閫之於管下,等級至嚴,然後可知朝廷之尊。故北兵使開衙處,設以坐榻前掛尙方劍者,專出於嚴等威明號令之意。今以一判官而壞了流來體統,則非但營閫之受侮,朝廷亦輕矣。上曰,李邦佐之於趙榮順,亦嘗以體例間事,有所相持者,訓將似知之矣。柱國曰,李邦佐爲北兵使時,榮順爲鍾城府使,邊上專尙體統。故行部時,使府使境上出待,諸凡擧行,皆令躬執,城鑰收放,官門開閉,亦令口告,榮順大發怒,初欲相詰,末乃從令,營邑紀律,亦可見矣。上曰,故重臣李潭,嘗以北評事,奪會寧府使鄭益良之密符,以評事之兼御史也。御史雖云體重,邊倅亦自不輕,則其時事不善處矣。秉模曰,評事只於開市爲御史,而常時則於北閫爲幕賓矣。故重臣之踰城奪符,固是大失,而邊倅之見奪所佩密符,亦極巽劣矣。濟恭曰,密符之不見左隻,而任他奪去,此豈成說乎?上曰,非但左隻,有標信然後始可解符,此則節節貽羞矣。鎭寬曰,臣頃奉聖敎,往來金川,審其地形,察其民情,則以此全郡,若屬臣營,事多難便,恐難遽議。至於大小南兩面請割之論,其來雖久,特以代土之不相當。故每被防塞之太過,今若從便換易,曲加區劃,其於該郡,庶不貽弊。非但臣營凋殘之可救,亦爲關防控制之得宜。長湍之沙川以西,地雖蕞爾,所關亦緊,敢將兩處事實,彙成冊子來待矣。上曰,冊子當下廟堂,大臣·諸宰爛商,從長稟處可也。出擧條鍾顯曰,來六月朔日食時救蝕,當依例爲之。而昨年則救食於觀象監矣,今番救蝕之節,何以爲之乎?雖不必出擧條,而仰稟然後可以擧行矣。上曰,今番則何必用昨年例乎?依前爲之也。上敎時秀曰,嶺南三漕倉之漕船入來者,幾何?時秀曰,幾盡入來矣。上曰,凡事不可無申飭矣。雖以漕船事言之,順天稅船外,皆能穩泊,此亦申飭之效也。秉模曰,臣欲爲省墓,擬將請由矣。上曰,昨年亦嘗下去乎?秉模曰,然矣。上曰,欲先往原州乎?秉模曰,自原州歷往楊根·砥平矣。上曰,卿之鄕廬,有何人?秉模曰,有族人看守者矣。上敎濟恭曰,秋涼尙遠,其間在家閑養,益加調攝,可也。濟恭曰,臣忝在相職,未贊廟謨,實多素食之愧矣。上曰,與聞機密,無間於在家在公,臥閤論道。且有古人之言,卿何必過辭也?海愚曰,校理沈奎魯,諸宰未退之前,徑先出去,事甚未安,推考警貴,何如?上曰,依爲之。出擧條命書榻敎曰,前注書金履永,令該曹口傳還付,注書牌招察任,命次對,諸臣先退。少頃,出齋殿門上曰,本宮提調沈頤之落後退去,乘輿進發至日瞻門。上曰,諸承旨持各房留院公事,還宮後詣閤。出駕敎大駕出逌瞻門,入弘化門·明政門·永淸門·交泰門還內。諸臣以次退出。
丙辰五月二十五日卯時,上御誠正閣。諸承旨持公事入侍時,行都承旨黃昇源,行左承旨李益運,右承旨李海愚,左副承旨蔡弘遠,右副承旨鄭尙愚,同副承旨朴宗來,記事官金履永·柳遠鳴,記注官金珍恪,記事官吳泰曾,檢校直閣金勉柱,以次進伏訖。昇源讀奏慶尙監司李泰永狀啓前持平姜碩龜應旨疏批有旨祗受事,咸鏡監司趙宗鉉狀啓進上乾葛上送事。上曰,齋日間公事積滯,不可一一讀奏,各以房次直,入踏啓字,判付則分書,而其中刑曹日次公事,只觀其承款與否,依例判付,可也。上曰,禮房承旨胡爲先退?海愚曰,無公事故先退矣。上曰,吏房姑未退,安敢先退?使之還入。賤臣承命出傳,右副承旨鄭尙愚還入進伏。上曰,秋享大祭受押單子,禮房書判付,使史官先爲出傳,可也。上曰,時帶摠管人竝錄入。賤臣承命錄入進伏。上曰,摠管中時帶詞訟者許遞,今日政差出。出榻敎又命書榻敎曰,刑曹參判前望單子入之。命書修撰李翊模疏批,仍敎曰,侤音豈登諸章奏之文字乎?況是三司吏,不過自政院分付而已,則亦與囚係者之納侤音有異矣。判金吾以其無可照之律,故旁引曲證,安得不如是乎?又命書掌令李泰賢疏批,仍敎曰,此輩此習,予常痛之。隨人口吻,擠人坑塹,事沒把捉,語無證據,渠何足以言官待之?雖避嫌,毋敢爲之之意,招致憲府吏分付,可也。弘遠曰,卽見濟州牧使柳師模放未放成冊,則定配罪人金後文,自南海縣移配本牧,而巨濟府三字,無端添書於南海之上,奏御文字,何等愼重,而如是錯誤,事甚未安。該牧使不可無警,推考,何如?上曰,依爲之。出擧條海愚曰,訓鍊院草記批旨,有依先朝乙酉年賞典例,令政院捧傳旨事,命下矣。取考政院日記,則訓鍊院堂上熟馬一疋面給,都廳加資,監董將校相當職調用事,承傳矣。當依此捧傳旨,而乙酉年則監董將校只一人,今番則聞是二人云,何以爲之乎?上曰,依爲之。首校賞加,次校邊將承傳,可也。出擧條上曰,未下直守令催促下送有闕之代,今日政差出。其中鏡城判官,不多日內辭朝。出榻敎命書傳敎曰,在外·未肅拜臺諫·都憲及山林外許遞,今日政差出,待下批。如有未署經守令,牌招,署經下送。又命書傳敎曰,有實病承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
自開東至人定,灑雨下雨,測雨器水深一寸。
鄭尙愚啓曰,明日常參·經筵,取稟。傳曰,停。
成種仁啓曰,大司憲徐有臣未肅拜,執義李城輔在外,掌令·持平二員未差,掌令洪受浩,持平洪光一傳旨未下,監察茶時之意,敢啓。傳曰,知道。
傳于金熙朝曰,諸承旨持公事入侍。
李冕膺啓曰,諸承旨持公事入侍命下,而六房無公事,不得入侍之意,敢啓。傳曰,知道。
傳于李海愚曰,左副承旨入侍。
成種仁啓曰,義禁府都事來言,時囚毋得過三日滯囚事,曾有定式矣。保放罪人張壽缸·李道善等,當爲還囚捧供,而判義禁鄭好仁,同義禁洪明浩·金魯永,俱有身病,知義禁未差,不得備員開坐云。判義禁鄭好仁,同義禁洪明浩·金魯永,竝卽牌招,以爲備員開坐之地,何如?傳曰,情勢似然,竝許遞,與未差之代,前望單子入之,待下批牌招察任。
禁府堂上前望單子入之,判義禁洪檍,知義禁金載瓚·金思穆,同義禁李書九落點。
以判義禁洪檍,知義禁金思穆牌不進推考傳旨,傳于成種仁曰,更爲牌招。
以判義禁洪檍,知義禁金思穆再牌不進推考傳旨,傳于成種仁曰,判事前旣行公,知事義當竭蹶,再違過矣,更爲牌招。
以漢城府民家頹壓別單,傳于金熙朝曰,恤典令該廳分給,分給然後,草記事,分付,而勿論秩中草家三四間,雖完多頹少,皆是殘戶,一體分給恤典,明日午後,當送摘奸,嚴飭該廳,各於其前,面面分給。
李海愚,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李海愚,以兵曹言啓曰,卽接慶熙宮衛將金鳳翼牒報,則興元門北邊宮墻三間許頹圮云。令繕工監以杻把子堅實圍排,急速修築,而亦令巡邏營申飭校卒,各別巡察之意,分付,何如?傳曰,允。
李海愚,以兵曹言啓曰,卽接東道參軍李章玉牒報,則御營廳所授惠化門北邊第八城廊近處體城三間半許頹圮云。令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間嚴加守直之之意,分付,何如?傳曰,允。
李海愚,以御營廳言啓曰,本廳字內惠化門北邊第八城廊近處體城三間半許頹圮處,令繕工監以把子堅實圍排,分授軍門,卽速修築,而把守軍兵,亦令該軍門量宜定送,限修築間各別守直事,自兵曹草記矣。修築則待晴卽爲擧行,而出番鄕軍二十名,將官率領,限修築間輪直,嚴加把守之意,敢啓。傳曰,知道。
成種仁,以義禁府言啓曰,保放罪人張壽缸·李道善等,竝還囚捧供之意,敢啓。傳曰,知道。
李海愚,以御營廳言啓曰,本廳來六月七月兩朔應立左部後司屬全羅左道二哨,右道三哨合五哨軍兵五百十四名,今已逢點整齊矣。六月初一日,與右司軍兵替代立番後,舊軍放送之意,敢啓。傳曰,知道。
李海愚,以御營廳言啓曰,本廳來八月九月兩朔應立中部前司屬全羅右道五哨軍兵,七月二十五日,京中逢點,八月初一日,與左部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
成種仁,以義禁府言啓曰,順天前府使崔守魯拿問重勘事,傳旨啓下矣。崔守魯時在任所云。依例發遣府書吏,拿來,何如?傳曰,允。順天倅近頗數遞,而素稱難治,所犯若非故有可恕,罷職則待捧供後,令政院更稟,可也。
成種仁,以義禁府言啓曰,昌原府使趙蒙錫,熊川縣監沈象奎,鎭海縣監李元圭,泗川縣監李邦祚,昆陽郡守李元祥,漆原縣監趙永祥等,令該府拿問,其褎如充耳,袖手傍觀之罪事,傳旨啓下矣。趙蒙錫·李邦祚·李元祥,趙永祥俱在任所云。依例發遣府書吏·羅將拿來,沈象奎·李元圭,亦在任所,發遣府書吏·羅將,竝差兼官後,拿來,何如?傳曰,允。熊川·鎭海,定兼官拿來,旣有前例云。今番亦依此爲之,可也。
成種仁,以義禁府言啓曰,鏡城前判官洪秉臣,道內遠地,施以竄配之典事,承傳啓下矣。洪秉臣,咸鏡道會寧府竄配,而時在任所,以承傳內辭意,具罪目依例發遣府羅將交代後,自鏡城府執捉,仍令押送配所,何如?傳曰,允。到處奊詬,愈往愈甚。旣駭於湖邑,又悖於騎省,猶不知悛,犯科若此,以渠舊習,循例保授,則必也更有弊端,使之保授邑底,官給糧饌,莫或一毫作弊之意,分付道臣,可也。
義禁府啓目,方山前萬戶張壽缸原情云云。傳旨內辭緣,泛稱遲晩,刑推得情,何如?判付啓,除刑推考律,今日內勘放爲有矣,判堂姑未出仕,卿其代行爲良如敎。
成種仁,以義禁府言啓曰,時囚罪人張壽缸原情公事,判付內,考律今日內勘放事,命下矣。張壽缸傳旨內,舊軍餉及舊還上別軍餉全未捧,依事目拿處。罪取考律文,則大明律制書有違條有曰,凡捧制書,有所施行,而違者杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。張壽缸,杖一百收贖,告身盡行追奪,放送,何如?傳曰,允。如有功減等,可也。
注書金履永書啓,臣敬奉聖敎,馳往于高陽下道面歸來洞·花田里·龍頭里·香谷里·德隱里·延曙驛等地,遍審農形是白乎則,秋牟已盡刈取,春牟及小麥留田者,十不一二,而春牟則農民通謂之免歉,秋牟及小麥,則或云免歉,或云未免於歉,似因其苗之豐歉各異。故其言不齊是白遣,禾穀段,早者再除草,中焉者初除草,昨日之雨,浹洽周遍,雖高燥磽确之地,名之以畓者,則莫不移秧是白遣,豆太黍粟及木花等各種田穀段,亦皆除草,良苗懷新,其興勃然,登高四望,蒼然一色,鋤者胥悅,男謳女歈,歡聲滿野,豐登之象,目寓可徵是白乎旀,至於川渠傍近之地,沙麓善崩之處,則往往潰缺,坌壅禾苗,麥隴間或受損,而亦不至大段爲害是白齊。
檢閱吳泰曾書啓,臣敬奉聖敎,馳到楊州直谷坪·議政府坪,農形雨澤,細細看審是白乎,則無田不種,無穀不遂,而豆太黍粟木花段,已盡初除草是白遣,畓穀段,付種之早者,間或再除草,移秧之早者,亦或初除草,村談野說,莫不以爲大有之徵是白遣,曉來之雨雖近暴注,旣非旱乾之餘,故土脈粘埴,不至潰缺,沿川之地,間或有堤溢塍頹之患,而農夫之言以爲,此田能穀,則旱亢致歉,今之崩壞,非災伊慶是如爲白乎旀,臣之足目未到處,行旅之道遇者,老農之在田者,竝爲招致細探,則抱川·漣川·積城等地,亦皆種耘及時,而近峽最高燥處,未及移揷者,前夜之雨,在在皆洽,一兩日內,秧車其休是如爲白乎旀,樓院坪·牛耳坪·藩蘺坪所經諸處春牟小麥,或有未及登場者是白乎矣,雨而不風,得免披靡,各穀茁茂,同然一色是白齊。
宣傳官柳曮書啓,臣敬奉聖敎,馳往南郊,渡銅雀津,自果川縣由安寧橋,歷始興縣而還。所經處農形,一一詳察,問於老農,參以已見是白如乎,牟麥之刈取者,十居一二,而俱得善熟,未及刈取者段置,亦皆豐登是白遣,早稻·中稻之初除草再除草處,擧皆向靑而茁茂。晩稻之已移秧者,善爲着根,而間或初除草是白遣,付種處段,或有三除草,而尤爲茁密,高燥之畓,今始得雨,移揷是白遣,黍粟及木花,亦爲初除草,竝欲茁長是白遣,根耕段,牟麥之刈取者,旣爲不多,故反耕處僅或有之是白如乎,大抵今番之雨,得於如渴之際,不多不少,無不周洽,而亦免潰缺之患麥,不爲害。秧亦及時,欣聲悅顔,遠近皆然,咸曰大豐徵是白如乎,臣之所歷見處,同然一色,別無優劣之可論,而至若始興縣內面,太半以無水奉天之地,早移者不多,今始移秧,而亦不至愆期是如是白齊。
丙辰五月二十六日未時,上御便殿。左副承旨入侍時,左副承旨李海愚,記事官柳遠鳴,記注官安經心·金良倜,以次進伏訖。上曰,熊川·鎭海兩邑倅,旣有定兼官拿來之例,則禁府之當初草記,不爲竝論,何也?海愚曰,問于金吾,則以爲定式後邑倅之被拿,今始有之,故未及草記云矣。命退,承史以次退出。
上在昌德宮。停常參·經筵。
李冕膺啓曰,明日常參·經筵,取稟。傳曰,停。
李冕膺啓曰,來初一日輪對日次,而日食齋戒相値,頉稟之意,敢啓。傳曰,知道。
成種仁啓曰,大司憲徐有臣未肅拜,執義李城輔在外,掌令洪受浩,持平洪光一傳旨未下,掌令一員,持平一員未差,監察茶時之意,敢啓。傳曰,知道。
成種仁啓曰,御營廳將官來言,今日本廳軍兵,日次私習云矣,敢啓。傳曰,知道。
李冕膺啓曰,事變假注書金瑥,身病猝重,勢難察任,今姑改差,何如?傳曰,允。
傳于金熙朝曰,諸承旨持公事入侍。
李冕膺啓曰,諸承旨持公事入侍事,命下,而六房無公事,不得入侍之意,敢啓。傳曰,知道。
傳于李冕膺曰,都承旨入侍。
傳于金熙朝曰,同副承旨入侍。
承旨前望單子入之,金祖淳·金翰東·尹光顔落點。
金瑥改差,代以盧尙熙爲事變假注書。
以漢城府民家頹壓別單,傳于李肇源曰,恤典令該廳卽爲分給事,分付。
傳于成種仁曰,未肅拜摠管許遞,前望單子入之,待下批牌招。
摠管前望單子入之,崔東岳落點。
傳于李冕膺曰,政官牌招開政。
傳于成種仁曰,左承旨入侍。
傳于李冕膺曰,吏曹判書入侍。
李冕膺啓曰,新除授左副承旨金翰東時在慶尙道安東地,右副承旨尹光顔時在京畿龍仁地,竝斯速乘馹上來事,下諭,何如?傳曰,允。
以左承旨金祖淳牌不進罷職傳旨,傳于金熙朝曰,承旨前望單子入之,待下批牌招察任。
承旨前望單子入之,李肇源落點。
傳于李肇源曰,左副承旨入侍。
成種仁啓曰,卽者義禁府都事來言,時囚罪人李道善,當爲議處,而判義禁洪檍未肅拜,次堂例不得擧行云。判義禁洪檍,卽爲牌招,何如?傳曰,允。未肅拜知義禁,亦爲牌招。
兵曹口傳政事,大護軍沈煥之。
成種仁啓曰,判義禁洪檍,知義禁金思穆牌不進推考傳旨,今方捧入,而開坐命下之後,如是違牌,不卽承膺,事甚未安,竝更牌招,何如?傳曰,允。
有政。兵批,判書趙宗鉉在外,參判徐有大進,參議朴聖泰病,參知李義駿入直,左承旨成種仁進。以辛有燦爲訓鍊判官,李萬吾爲全羅兵虞候,朴鍾淳爲文兼,崔聖甲·姜廷一爲訓鍊主簿,李殷福爲慶尙左兵使,鄭德昌爲部將,同知李文漢·徐福禧·崔重植·方允謙·金時弘,僉知朴春源·張宅祚·金啓璋·金潤心,以上竝單付。
兵批,再政。以申鴻周爲忠淸水使。
傳于李冕膺曰,曾有陞敍承傳,近於衍文。忠淸水使申鴻周改差,其代待判堂上來,更爲差出。
以兵曹參議朴聖泰牌不進罷職傳旨,傳于李肇源曰,只推。
以掌令洪受浩,持平洪光一,司諫趙弘鎭,獻納柳頤玄牌不進罷職傳旨,傳于成種仁曰,只推。
以漢城府民家頹壓別單,傳于金熙朝曰,恤典卽爲分給,而今番特遣史官宣傳官,分掌摘奸,與循例有間,三四間草家,則雖頹少者,一體題給恤典,朝者一單,未及措辭判下,亦爲依此擧行,而未及報來處追單,不待措辭,齊一題給事,分付該廳。
李冕膺,以司饔院監膳提調意啓曰,蘇魚所監捉官所報內,以爲本所進上各種魚鮮,今幾畢封,而其中生大蝦,設箭以後,所捉不敷,元進上一千箇內,未封爲二百八十箇,而撤箭只隔數日,萬無捉得之路,將至闕封之境云矣。在前如此之時,例有代封之規,今亦依定式,以他可合魚,代封捧入之意,敢啓。傳曰,知道。
金熙朝,以弘文館言啓曰,校理吳鼎源,連呈辭單,不爲行公,卽爲牌招察任,何如?傳曰,允。
李肇源,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。東部字內全家頹壓一戶,錢二兩,三四間中完多頹少一戶,布一疋,西部字內全家頹壓一戶,錢二兩,完少頹多五戶,三四間中完多頹少三戶,各布一疋,合錢四兩,布九疋恤典,依例分給之意,敢啓。傳曰,知道。
李肇源,以賑恤廳言啓曰,漢城府民家頹壓別單判付內,恤典令該廳卽爲分給,分給然後,草記事,分付,而勿論秩中草家三四間,雖完多頹少,皆是殘戶,一體分給恤典,明日午後,當送摘奸,嚴飭該廳,各於其前,面面分給事,命下矣。東部字內全家頹壓二戶,各錢二兩,完少頹多三戶,三四間中完多頹少三戶,各布一疋,西部字內全家頹壓一戶,錢二兩,三四間中完多頹少三戶,各布一疋,南部字內全家頹壓一戶,錢二兩,完少頹多一戶,三四間中完多頹少三戶,各布一疋,北部字內全家頹壓一戶,錢二兩,完少頹多一戶,布一疋,合錢十兩,布十四疋恤典,依例分給之意,敢啓。傳曰,知道。
成種仁,以御營廳·漢城府言啓曰,謹依宗廟洞口內左右居民作統草記批旨,小名成冊三件,修正書入之意,敢啓。傳曰,知道。
成種仁,以義禁府言啓曰,張壽缸杖一百收贖告身盡行追奪照律草記批旨內,允。如有功減等可也事,命下矣。張壽缸祖厚達,揚武原從功臣云。功減一等,杖九十收贖,奪告身四等之意,敢啓。傳曰,知道。
領議政洪樂性箚曰,伏以,以吏曹判書薦望擬入事,銓官來宣聖敎,而第臣伏蒙恩暇,便意調治,獲延殘喘,大小廟務,莫能省檢,以至尋常藩閫之望,亦不敢議薦。況此銓長之任,所係重大,則以臣昏耗之神識,尤何敢冒當也哉?且臣數日以來,眩暈之症,一倍添劇,尙無分減,如墜煙霧,莫分晝夜,以此病狀,按簿呼名,其勢末由,承命惶阨,罔知攸措,玆敢疾聲仰籲。伏乞聖明,俯垂憐察,亟遞臣職,仍治臣罪,公私不勝幸甚。取進止。答曰,省箚具悉卿懇。旣引呈辭之例,得由而廟薦,又用中書近規,使僚相代勞,冢宰薦望,則特以事體之稍異,左右相皆推讓,雖甚過當,亦或似然。卿須安心調理,薦望一款,如有左右相代行之例,俾卽議薦。仍傳曰,此批答遣史官傳諭。
判義禁洪檍疏曰,伏以,臣於病伏垂死之中,又伏奉金吾除旨,召命踵至,臣驚惶罔措。始乃須人起席,僅得下堂迎牌,而至於趨造叩謝,萬無其望,屢犯違傲,伏地震越,惟大何是俟。聖度包容,不惟不加之罪,勉出之敎,逈踰常格,滓穢如臣,承此恩諭,而猶且昧然冥然,罔知蠢動。有臣如此,生不如死。今臣宿症,漸就危劇,四肢牽疼,百節酸麻,肌肉盡脫,形殼徒存,臥則稜骨磨戛,痛苦幾殊,立則曲腰拘攣,昏暈欲仆,氣力日以澌綴,神精日以怳惚,生意都索,鬼事已迫,似此癃廢之狀。斷無驅策之路,官職去就,尙何暇論?惟是枕上耿耿者,前日仰請丐身一事,屢干崇聽,未蒙兪音,以此絓結不解,食息靡安,時時攢手祈祝,竊庶幾至誠之感天,而上穹高遠,不可躋攀,廢然自止者,不啻幾遭,則臣情到此,良亦戚矣。凡人臣辭巽之節,至三而極,過是則瀆,臣之呼籲,今至於四,固知如是屢瀆,爲萬萬兢惶,而猶不知止者,誠以情迫於中,不能自遏也。念臣前後受恩,與天無極,居常感泣,隕結是期。況且一身汚衊,衆人所擯,而獨我聖上,每假以寵光,屢侈以恩誥,臣非木石,寧不銘鐫?一縷未泯之前,苟或有毫分强策之勢,豈敢爲冒昧煩聒之計,而以跡則危,旣不可抗顔周行,以病則沈痼,又無以自力陳列,不過一無用之老物,而聖上所以尙此眷係,竟靳允許者,豈以臣多年備數於任使之末,未忍遽棄簪履之舊歟?以臣情病,終不得一退,而奄塡溝壑,則其爲抑鬱悶塞,當如何哉?玆敢冒萬死復申血懇。伏乞天地父母,憐臣將死之哀號,先遞臣所帶之任。仍許臣致仕之請,俾臣獲承一兪而瞑目,不勝大願。臣無任云云。答曰,省疏具悉。卿其勿辭,調理行公。
兵曹參議朴聖泰疏曰,伏以,臣以人則至愚迷,以地則至孤弱,眞所謂不識何狀者也。偏蒙我聖上拂拭之恩,陶鎔之澤,前後歷揚,罔非踰分,恩山德海,不足喩其高且厚,而絲毫莫報,辜負徒積,過福之災,理所必至,居恒懍惕,若隕淵谷。迺者人言憯刻,指意陰險,汚衊臣家,無復餘地,臣撫躬慙痛,實欲無生。噫,臣嘗聞老成君子之論,粗知處謗之道,以無辨爲要符,則橫逆之來,固當任之不較。況伏見聖批下者,日月之明,照燭無餘,糞土賤臣,何以得此?闔門感泣,不知死所,而惟彼卑微之斥,言之何太容易?臣雖萬萬疲劣,豈忍與彼臺臣者,呶呶上下於口唇,重自辱其門戶哉?第其依附云云,誠不滿一笑。臣之通籍,殆近三十年于玆,同朝周旋之際,亦豈無交契之厚,情誼之深,而執此而曰依曰附,則夫夫也孰得免於此謗耶?顧臣本末長短,固莫逃於淵鑑之下,而幸値休明之運,徒藉先蔭,猥廁下大夫之列者,莫非有隕自天,欲報之德,穹壤無極,區區所自勉者,惟在殫竭愚鈍,以圖塵刹之報而已,則人之爲言,必欲甘心驅勒者,抑何事耶?至於習爲陰陽之態,交構搢紳之間云云,尤不覺氣短而膽掉。夫乍白乍黑,倏東倏西,惟利是趨,化身無常之謂陰陽,而以臣樸魯之性,不能隨人俯仰,與世推移,且念根植單寒,知識曚昧,平居對人酬酢,猶且畏愼之不暇,而況且環顧一世,初無恩怨之可言,則以何心術,以何意思,扣舌雌黃,交構爲事乎?彼苟以風采自許,無隱爲義,執臣之跡,而論臣之罪,則何不以某與某也,緣臣之所交構,以致何人之互相睽離底事之貽害世道?明白指陳,使擧世曉然知之,而今乃爲此藏頭之噬,虛影之射也,其爲計也,可謂欲巧反拙,而多見其枉費心力也。噫,彼臺臣者,果是何許人地,而乃敢架鑿爲說,橫肆詬辱,氣意豪健,一至於此?跡其平生,固不足深責,而如臣自來虛舟,年迫桑楡,喪威震剝,萬念都灰,有何備數於當世?而一筆句斷,不復以人理相處,亦可見人心之不良。今臣自處之義,但當謝絶榮塗,避遠駭機,更不至貽羞朝廷,官職去就,初非可論,違傲之罪,實無所逃,而不賜例勘,反下只推之命,惶隕震懍,莫省攸措。玆敢略暴危蹙之懇,仰請鈇鉞之誅。伏乞天地父母,俯垂哀憐,亟令有司,覈勘臣罪。仍刋臣名於朝籍,以快人心,以保殘喘,不勝幸甚。臣無任云云。省疏具悉。爾其勿辭察職。
丙辰五月二十七日卯時,上御誠正閣。都承旨·同副承旨與摘奸史官同爲入侍時,行都承旨李冕膺,同副承旨金熙朝,記事官金履永,記注官金良倜,記事官吳泰曾,副正字徐俊輔,以次進伏訖。上敎冕膺曰,重臣聽瑩,近日,何如?冕膺曰,一向無減矣。上曰,惠廳文書,莫不親檢云,然否?冕膺曰,然矣。上曰,精力之康旺,事務之練達,廷臣莫及焉。今何以遽捨也?冕膺曰,上敎至此,臣不勝惶悚,而私情則切悶。臣父每以爲朝廷雖乏人,財賦重任,委此聾聵者,有駭四方之聽聞云矣。上敎俊輔曰,頹壓及貧戶採錄者入之。俊輔進呈。上曰,貧戶虛實,何以知之?俊輔曰,或聞巷里之言,或親自審察矣。上曰,摘奸諸史官,俱已入來乎?冕膺曰,未及入來矣。上敎俊輔曰,明早與諸史官,咸聚闕下,分往城外諸處,可也。俊輔先退。上曰,昨日之雨,可謂周洽矣。冕膺曰,民情皆以大豐徵相慶云矣。上曰,順天稅船臭載事,豈不駭然乎?冕膺曰,節節有疑端,似是故破矣。上曰,左承旨何不行公乎?冕膺曰,病劇云矣。上曰,人也與衆殊異,而亦多有可取者矣。冕膺曰,近來行檢廉防,日以掃地,雖以政院言之,自是百司所瞻之地,而諧謔無節,全不檢飭,此蓋緣世無爲之矜式者故也。此等處,伏願深留聖意焉。上曰,凡人之規模各異,風流滑稽之人,收束檢齊之士,俱有所可取者,而若或俳諧無度,雷同成俗,則世道之憂,容有旣乎?或者言,如尹得孚者,多在朝廷,則世道必大勝云矣。冕膺曰,臣於此人,有衆所共知之嫌,不敢容議於斯言矣。上命冕膺書傳敎曰,未肅拜及在外承旨·左副承旨許遞,前望單子入之,待下批牌招察任。仍命退,承史以次退出。
丙辰五月二十七日辰時,上御重熙堂。左承旨·吏曹判書入侍時,左承旨成種仁,記事官柳遠鳴,記注官金良倜,記事官吳泰曾,吏曹判書沈煥之,以次進伏訖。煥之曰,雨後日氣陰濕,聖體,若何?上曰,近日少勝矣。煥之曰,王大妃殿氣候,何如?上曰,一樣矣。煥之曰,惠慶宮氣候,過齋日後別無損節耶?上曰,一樣矣。上曰,卿之所愼,近得快可乎?煥之曰,再昨則苦劇矣。今日少減,而終未快歇,實無强疾行公之道矣。上曰,病狀果是難强,則欲爲體諒矣。煥之曰,旣伏承曲諒之下敎,更不敢煩奏,而病旣難强,又當政月,則實爲悶然矣。上曰,初意則都政時欲爲體諒矣。所奏旣如是懇至,豈靳許施乎?煥之曰,聞參議宋煥箕病勢頗劇,且當政月,雖欲陳疏乞遞,亦不可得。在朝家禮遇之道,合有體諒之擧矣。上曰,然則當爲體諒,而亦當以調補之劑齎送,出語副提調,別定藥院書員,齎送蔘劑數兩,可也。仍命書傳敎曰,近聞實病難强於勞瘁,今日使之入侍,兼爲體諒。政月隔日,吏曹判書沈煥之,今姑許遞,因此聞之,三銓之病勢,亦宜體諒,參議宋煥箕許遞,仍給相當藥物。又命書傳敎曰,日前摠帥之兵曹參判點下也,該房以兼帶捕將應遞,微稟,初則漫應,更考法典而置之。大抵摠管之毋得兼捕將者,古之摠管,卽領兵之任,而捕將之設置,在於其時,法文中只擧毋得兼帶捕將,而今古異制,將臣例皆勿拘兼帶,則摠管亦當如此,而屬之存羊之義,雖不釐正,至於兵曹亞堂,尤異於摠管,該房之微稟,極爲固陋。若以內司入直,爲不可兼帶,則禁中頗牧,尙矣。元戎重任,冠於各營,而爲訓將者皆帶兵參,向以古御將柳赫然,以本職兵參,領軍陪從於溫幸,取諭之者此也。若無一定之式,必當番番煩稟,此後毋論,捕將或各營將臣,爲兵曹參判者,依例入直,以存古規,如値發巡之日,該營中軍,該廳從事官代行事,分付,以爲例。命退,承史以次退出。
上在昌德宮。停常參·經筵。
李冕膺啓曰,明日常參·經筵取稟。傳曰,停。
成種仁啓曰,大司憲徐有臣未肅拜,執義李城輔在外,掌令洪受浩,持平洪光一呈辭,掌令一員,持平一員未差,監察茶時之意,敢啓。傳曰,知道。
傳于李肇源曰,諸承旨持公事入侍。
李肇源啓曰,諸承旨持公事入侍命下,而六房無公事,不得入侍之意,敢啓。傳曰,知道。
傳于李肇源曰,頹戶摘奸史官入侍。
傳于李冕膺曰,注書金履永,還付翰林,牌招入直。
傳于李冕膺曰,前假注書吳泰曾,仍察廳任。
吏曹口傳政事,檢閱單金履永。
成種仁啓曰,合辭許久闕啓,事甚未安。今日政新除授兩司人員,待下批牌招,大司憲徐有臣,一體牌招,何如?傳曰,允。
備邊司薦望,金載瓚爲吏曹判書。
有政。吏批,判書金載瓚牌不進,參判洪明浩進,參議未差,左承旨成種仁進。啓曰,新判書命招,同參政事,何如?傳曰,允。又啓曰,判書金載瓚牌不進,參議未差,小臣獨政未安,何以爲之?敢稟。傳曰,仍爲之。柳焵爲大司諫,申大龜爲掌令,崔逵翰爲持平,李東宇爲正言,朴吉源爲修撰,韓用鐸爲副修撰,黃昇源爲左尹,李亨元爲右尹,宋煥箕爲刑曹參議,金載瓚爲同經筵,孔學周爲戶曹佐郞,李貞運爲掌樂正。祭酒單宋煥箕,知經筵單金載瓚,同經筵單李時秀。
以司譯提調望筒,傳于金熙朝曰,兩院自多所管,咨官姑未回還,前提調李晩秀敍用,與內閣·槐院兼帶仍任,待開門牌招察任。
傳于金熙朝曰,坐直承旨入侍。
刑曹參議前望單子入之,南公轍落點。
吏曹堂上前望單子入之,參判黃昇源,參議韓晩裕落點。
兵曹,黃海兵使單金思穆。
以漢城府民家頹壓別單,傳于李肇源曰,恤典令該廳卽爲分給事,分付。
以漢城府民家頹壓別單,傳于李肇源曰,恤典令該廳卽爲分給事,分付。
以平安兵使任嵂狀啓,龍川薪島彼人搜討,而常時不能檢飭之罪,惶恐待勘事,傳于成種仁曰,卿則推考事,回諭。
以淸北防禦使趙狀啓,龍川薪島,彼人搜討,而常時不能檢飭之罪,惶恐待罪事,傳于成種仁曰,卿推考事,回諭。
摘奸史官具得魯書啓,臣敬奉聖諭,馳往東部城內各坊各契,家舍頹壓形止,一一摘奸是白乎則,頹壓之家,合爲六戶是白如乎,區別其頹壓間數·戶役姓名,竝以列錄是白遣,頹壓中殘獨戶最矜秩,亦爲區別懸註是白乎旀。至若貧窮無依之類,問於里人,審其外樣,而虛實相蒙,終難詳知是白乎矣,其中至爲矜惻十分的實者三戶,別爲開錄于左是白齊。頹戶秩,成均館典僕李玉龍,草家二間內半間頹,貧殘最矜,成均館居獨女金召史草家三間全頹,殘獨最矜,景慕宮一契居典僕金寶崇草家二間內一間頹,東學洞居出身金龍起草家三間內一間頹,東學洞居龍虎營吹鼓手金雲瑞草家五間內二間頹,於義洞居良人申道治草家七間內一間頹,以上恤典應式外,竝宜加給後,草記。貧戶秩,景慕宮一契居獨女金召史,八十老獨,所見至矜,東學洞居獨女金召史半間土室,屢日不炊,東學洞居幼學田致貞,多日飢臥,貧窮最甚。以上參考前例,分給米斗後,草記摘奸。史官李勉昇書啓,臣敬奉聖敎,馳往西部城內各坊各契頹戶形止,一一摘奸是白乎則,再昨日之雨,雖曰暴注,不甚支離,幸無全家頹壓之患是白遣,或有一二間頹圮處,而完多頹少,不足擧論是白乎矣,旣無全頹半頹之應入恤典者是白乎等以,頹壓間數,戶役姓名,竝以開錄于左是白乎旀。至如貧殘無依之類,在在皆有,不可以一二計是白如乎,虛實相混,終難的知是白乎矣,就其尤可矜最無告之聞於鄰里者三戶,亦爲後錄爲白齊。頹戶秩,仁達坊分繕工內契閑良趙國臣草家四間內一間頹,分繕工內契良人金世云草家四間內一間頹,積善坊越邊契扈衛軍官梁繼喆草家四間內一間頹,以上恤典應式外,量宜加給後,草記。殘戶秩,餘慶坊新聞內契折衝李始喆,已入於頹戶中,而不但家舍之頹壓,貧窶到骨,衣不掩體,滿室飢色,有不忍見。仁達坊社稷洞契幼學沈珏,窮不自存,割屋賣貰,顑頷之狀,一洞咸憐。仁達坊分繕工內契獨女崔召史,孤寄山頂,無人救飢,斗屋將傾,不能入處,困窮之狀,不勝矜惻,參考前例,米斗分給後,草記。
摘奸史官金履載,臣敬奉聖敎,馳往中部各坊各契人家頹壓形止,一一摘奸是白乎則,通計中部字內,瓦家多而草家少,故日昨驟雨之後,雖不無墻壁之破壞,茅蓋之滲漏者,而至於全家頹壓之患,則姑未有之是白乎旀。其或一二間頹圮,完多而頹少者,雖不當入於應行恤典是白乎乃,其所完者,亦不免傾仄破傷,左右撑支,所見之矜惻,或有與全頹無間者是白如乎,竝以開錄于左是白遣,至如至貧無依之類,亦到處審察,在在有之是白乎乃,參以衆言,驗之目見,就其中尤無告可矜者,亦竝後錄是白齊。頹戶秩,水門洞契良人李思俊草家四間內二間頹,閑良李德謙草家五間內一間頹,以上恤典應式外,量宜加給後,草記。貧戶秩,水門洞契獨女趙召史,屋傾䆴浸,顑頷之狀,一洞咸憐。大寺洞二牌契前典醫監直長方應斗,屢日不食,浮黃之色,見於面貌。以上參考前例,米斗分給後,草記。
摘奸史官尹致永書啓,臣敬奉聖敎,馳往南部各坊各契頹壓形止,詳細摘奸是白乎則,昨日驟雨,或有全壓半頹,完多頹少,間間有之,姑無時急傾壓之患是白遣,至若至貧至殘之戶,當此霖雨,蔀屋滲漏,生涯澹泊,此則無洞無之,而取其中尤爲可矜無依者,參以臣見,家主姓名,一一區別,竝以頹戶,開錄于左是白齊。全壓秩,石橋上契前水使李仁喆別家崔召史草家四間。半頹秩,石橋上契幼學趙時毅草家三間內一間半頹。完多頹少秩,倭館洞契良人高天得草家七間內三間頹,靑寧尉契禁衛營牙兵成道千草家五間內一間頹,雙里洞契前僉使洪觀猷草家三間內一間頹,雙里洞契御營廳騎士崔致重草家七間內一間頹。以上恤典應式外,量宜加給後,草記。可矜秩,石橋上契幼學趙時毅草家三間內一間半頹壓兺除良,家勢自來至貧無依,小園果木,歲以爲業,僅僅資生。今年則失農,又當霖雨,數口未免浮黃,一洞公論,莫不矜惻。靑寧尉契寡女李氏草家五間,上無蓋草,下支撑壁,幾至傾頹,竈沈生卉,屢空惻然。石橋上契獨女閔召史草家四間,面面受頹,數日不食,情狀可哀。倭館洞契獨女梁召史草家四間,渾舍滲漏,塊然獨處,多日絶火。雙里洞契都監老除軍金德載草家三間,壁頹柱潰,老且病殘,所見顑頷。蓮城尉契獨女金召史,草家三間,屋上生草,兼切呼飢,殆不忍見。以上參考前例,米斗分給後,草記。
摘奸史官徐俊輔書啓,臣敬奉聖敎,馳往城內北部各坊各契,一一遍行,先察頹戶多少是白遣,其外至殘至窮之戶,謹依下敎,一體搜問,竝以後錄于左爲白齊。頹戶秩,順化坊司宰監契下牌前萬戶金得臣草家七間內三間頹,良人朱明老草家三間內二間頹,觀光坊部契良人朴道明草家七間內二間頹,廣化坊苑洞契獨女金召史草家六間內二間頹,良人吳漢福草家二間內一間頹。以上恤典應式外,量宜加給後,草記。貧窮秩,順化坊司宰監契上牌幼學李漢祥,幼學金永臣,順化坊司宰監契下牌良人朱榮老,良人金景祿,折衝尹秀宅良人鄭常仁,良人李宇光,良人金福·金俊秀,坊舊司圃署契獨女張召史,延秋門契良人賓聖圭,良人尹興得,獨女朱召史,觀光坊部契獨女白召史,安國坊安國洞契幼學沈公益,嘉會坊齋洞契獨女鄭召史,獨女趙召史,閑良金鎭河,軍士金江致,挾戶良人金得臣,良人金南味,閑良金龍謙,廣化坊苑洞契良人趙天用,參考前例,米斗分給後,草記。
金熙朝,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內全家頹壓一戶,全幕頹壓十六戶,各錢二兩,完少頹多六戶,三四間中完多頹少二戶,各布一疋,北部字內全家頹壓二戶,各錢二兩,完少頹多二戶,各布一疋,合錢三十八兩,布十疋,恤典依例分給之意,敢啓。傳曰,知道。
金熙朝,以賑恤廳言啓曰,漢城府民家頹壓別單判付內,恤典卽爲分給。而今番特遣史官宣傳官,分掌摘奸,與循例有間。三四間草家,則雖頹少者,一體題給恤典。朝者一單,未及措辭判下,亦爲依此擧行,而未及報來處追單,不待措辭,齊一題給事,分付該廳事,命下矣。中部字內完少頹多一戶,布一疋,東部字內全家頹壓一戶,錢二兩,完少頹多四戶,各布一疋,西部字內全家頹壓一戶,全幕頹壓七戶,全幕漂失四戶,各錢二兩,完少頹多十一戶,各布一疋,南部字內全家頹壓一戶,全家漂失,各錢二兩,完少頹多四戶,完少漂多一戶,三四間中完多頹少二戶,各布一疋,北部字內完少頹多一戶,布一疋,合錢三十兩,布二十四疋恤典,依例分給之意,敢啓。傳曰,知道。
金熙朝,以賑恤廳言啓曰,因五部摘奸史官書啓,頹戶二十六戶,以上恤典外,量宜加給後,草記,貧戶三十五戶,參考前例,米斗分給後草記事,判下矣。全頹戶東部獨女金召史,南部獨女崔召史以上二戶,元恤典錢二兩,完少頹多戶中部良人李思俊,東部典僕金寶崇,南部幼學趙時毅,北部良人朱明老,良人吳漢福,三四間中完多頹少戶東部典僕李玉龍,出身金龍起,西部閑良趙國臣,良人金世云,扈衛軍官梁繼喆,南部前僉使洪觀猷以上十一戶,元恤典布一疋,因漢城府別單,各已分給。故謹依判付,應式外錢一兩,更爲加給。五間以上完多頹少戶中部閑良李德謙,東部吹鼓手金雲瑞,良人申道治,南部良人高天得,牙兵成道千,騎士崔致重,北部前萬戶金得臣,良人朴道明,獨女金召史以上九戶,係是應式之外,而旣有特敎判下,元恤典布一疋,加給錢一兩,亦依完少頹多例,一體分給。貧戶中部獨女趙召史,前典醫監直長方應斗,東部獨女金召史,獨女金召史,幼學田致貞,西部折衝李始喆,幼學沈珏,獨女崔召史,南部幼學趙時毅,寡女李氏,獨女閔召史,獨女梁召史,老除軍金德載,獨女金召史,北部幼學李漢祥,幼學金永臣,良人金景祿,折衝尹秀宅,良人鄭常仁,良人李宇光,良人金福金,獨女張召史,良人賓聖圭,良人尹興得,獨女朱召史,獨女白召史,幼學沈公益,獨女鄭召史,獨女趙召史,閑良金鎭河,良人金得信,良人金南味,閑良金龍謙,良人趙天用以上三十五戶,各米四斗,參考前例,磨鍊分給之意,敢啓。傳曰,知道。
成種仁,以義禁府言啓曰,羅州牧使任焴,長興府使洪龍健等,令該府拿問處之事,傳旨啓下矣。任焴·洪龍健,俱在任所云。依例發遣府書吏羅將,竝拿來,何如?傳曰,允。
成種仁,以義禁府言啓曰,全羅兵虞候李時菡,令該府拿問重勘事,傳旨啓下矣。李時菡時在任所云。依例發遣府羅將,交代後拿來,何如?傳曰,允。
司僕寺啓目,粘連耽羅馬畜之自古已然,近年以來,掌牧之官,全不致意,各場馬匹,如是耗失者,萬萬駭痛。濟州前判官洪履祚,大靜前縣監鄭運躋,旌義前縣監南涑,竝令該府拿問嚴處,牛隻欠縮一款,令禮曹稟處,何如?判付啓,依允爲旀。容有可恕,守令拿處,代以緘推爲旀。其中旌義前縣監南涑段,該邑尤異他邑兺除良,封進馬匹之體大馴良,近來初有云。竝與緘推,勿論爲良如敎。
左議政蔡濟恭箚曰,伏以,冢宰有闕,廟堂之薦望以進,卽應行之事也。顧今首相,旣陳箚承批,次相之替以行之,未始無已例之可援,則臣雖愚昧,豈不知其應行之屬於臣身?而猶且慢不擧行,以致銓曹亞堂,循環來往於臣與右相之家,知其終無奈何,則遂至煩稟於丙枕深夜之中,此莫非臣之罪也。臣之所患積塊,復發於雨濕蒸熱之際,自昨至今,叫苦如狂,連服攻下之劑,了無其效,在傍人面,猶且不辨。況可擬議於薦望重事乎。伏惟殿下,念臣之疾病垂死,有若父母惟其疾之憂,凡係朝會,皆令勿赴任便調息,縷命之延至今日,寔殿下事也。以前日愛之必欲生之聖意,豈不賜體諒於今日乎?玆敢倩人構箚,疾聲鳴號。伏乞亟遞臣職,使薦望重事,毋至稽延,仍治臣罪,以安私分,千萬幸甚。取進止。答曰,省箚具悉卿懇。莫嚴者,中書之故事,中書尊然後朝廷尊。況冢宰亞於中書,度支·司馬又次之,此三官之除擬也,政官自政席進至相臣家,捧硯紙近其前,隨呼隨寫,退詣次相之家,遍示曰可,始入望筒,不可與藩閫將任之備局直薦言也。領相調疴在第,雖用徐忠憲呈告時例,而竝與政官受薦,而不應有欠,中書特尊首相之意,此所以政官六及門,竟晝徹宵,至于翌午,而首相在外,次相代斵,僅有李文簡已規,此又所以令卿議剡。卿又引疾力辭,而旣非忠憲呈告之時,又異文簡在外之日,藉欲强迫於右揆,右揆其肯之乎?且卿所愼,積耳,積乃聚之伍,皆氣也,氣降則病已。故俗有謀病也似之諺,不諗封箚後升降之後,快獲衝墻開鏁之美乎否?更遣政官,兼宣批諭,可强則薦進,不可强則安心調理,竢少間擧行。仍傳曰,此批答政官傳諭,政月隔日,京察不遠,除在外老病情勢,以一牌卽膺人擬入事,一體傳諭。
丙辰五月二十八日卯時,上御重熙堂。都承旨與摘奸史官入侍時,行都承旨李冕膺,記事官金履永,記注官金良倜,記事官吳泰曾,副司果李勉昇,副正字金履載·尹致永·徐俊輔,以次進伏訖。上曰,摘奸史官進前。勉昇進前。上曰,昨日則貧殘戶何不錄上也?勉昇曰,精濫虛實,實難得中,故難愼之地,不敢不然矣。上曰,然則今此所抄三人,又何以得其實也?勉昇曰,此則洞人之所共稱,而旣伏承下敎,故不敢不錄上矣。俊輔進前。上曰,汝之所抄貧戶,又何其多也?俊輔曰,臣之所行處,皆北山窮洞貧戶所萃,故目見其浮黃餓羸之形,不忍存拔,致此夥然矣。履載·致永進前。上曰,貧戶之虛實,過去採探,其何以詳知?而特以投醪之義,一體施行,今日亦宜從便,分往城外諸處,詳察以來,可也。上曰,左副承旨入侍。出榻敎賤臣承命出傳,左副承旨李肇源進伏。上曰,昨夜吏判薦望,果何以爲之云耶?肇源曰,領議政則引故相臣李天輔在外時他大臣代行之事,推送于左右相,而左議引疾不肯當,右議政亦以左議政之不肯當,引嫌推讓。吏曹參判,凡六往領議政家,四往左議政家,右議政則知其必不當,故再往其家,徹夜來往於街路之間云矣。命退,諸臣以次退出。
丙辰五月二十八日戌時,上御重熙堂。坐直承旨入侍時,同副承旨金熙朝,假注書吳泰曾,記注官金良倜,記事官金履永,以次進伏訖。上命書榻敎曰,受由判義禁許遞。命書傳敎曰,情勢旣伸,則隨牌必違,大關分義,一番飭勵,作爲節拍,卽爲其家念舊之意。知義禁金思穆,黃海兵使除授,使之待開門辭朝,時任兵使,遞付京職。又命書傳敎曰,知其有病,昨遞銓任,則詞訟劇地之强令上來,旣非實政,亦乖禮使。刑曹參議宋煥箕許遞。又命書傳敎曰,刑曹堂上前望單子入之,待下批待開門牌招察任。上曰,左承旨入侍。賤臣承命出傳,左承旨成種仁進伏。命書傳敎曰,朝廷之尊,體統是已,政望之往問大臣,事面至嚴,而昨夜四次往來也,右相家則只往二次云。大臣之辭遜與否,在大臣所執之何如,而爲銓官者,豈可以意逆志,取舍存拔乎?旣聞之後,不可無飭,當該堂上罷職,以尊朝廷體統。又命書傳敎曰,政月當前,政官當爲備員,吏曹亞三堂前望單子入之,待下批待開門,與判堂牌招開政。又命書傳敎曰,在外承旨許遞,明日政差出。上曰,宣傳官摘奸書啓中六七間屋子,而一二間頹壓者竝拔之,而若獨女及窮儒,雖蒙過惠,亦置之,可也。仍命書傳敎曰,城內頹戶摘奸,史官書啓,雖已啓下,城外摘奸,宣傳官書啓追到,令該廳兼堂,明曉出往江倉,分兩蚑,依今日例擧行。其餘道之稍遠處,分遣郞官,各就附近公廨,亦爲分歧題給後草記事,分付。又命書傳敎曰,再明日次對,進定於明日。仍命退,承史以次退出。
上在昌德宮。停常參·經筵。
寅時卯時,有霧氣。
成種仁,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金熙朝啓曰,明日常參·經筵取稟。傳曰,停。
成種仁啓曰,今日次對,兩司當爲進參,除在外·傳旨未下·未署經外,未肅拜呈告人員,竝牌招,何如?傳曰,允。
傳于成種仁曰,大臣·備局堂上引見。
傳于成種仁曰,黃海兵使留待。
備忘記,黃海兵使金思穆下直,長弓一張,長箭一部,片箭一部,筒兒一箇賜給。
以司諫趙弘鎭,獻納柳頤玄,掌令洪受浩,持平洪光一牌不進罷職傳旨,傳于李肇源曰,只推。
成種仁啓曰,大司憲徐有臣,掌令洪受浩,持平洪光一牌不進,執義李城輔,持平崔逵翰在外,掌令申大龜傳旨未下,監察茶時之意,敢啓。傳曰,知道。
成種仁啓曰,事變假注書盧尙熙,身病猝重,勢難察任,今姑改差,何如?傳曰,允。
吏曹,奎章閣直提學單李晩秀,司譯提調單李晩秀,承文提調單李晩秀仍任事承傳。
以刑曹參議南公轍牌不進罷職傳旨,傳于成種仁曰,只推,更爲牌招。
以刑曹參議南公轍再牌不進罷職傳旨,傳于成種仁曰,聞其實病,無以出肅云。許遞,今日政差出,待下批牌招察任。
成種仁啓曰,時囚罪人李道善,當爲議處,今日政新除授禁府堂上,竝待下批,卽爲牌招,以爲擧行之地,何如?傳曰,允。
成種仁,以兵批言啓曰,黃海兵使白師誾,遞付京職事,命下矣。時無相當窠,依例付軍職之意,敢啓。傳曰,知道。
李冕膺啓曰,吏曹判書金載瓚,參判黃昇源,參議韓晩裕牌不進推考傳旨及罷職傳旨,今方捧入。而開政命下之後,如是違牌,不卽擧行,事甚未安。判書·參判,竝卽牌招,何如?傳曰,允。參議只推,一體牌招。
以吏曹參議韓晩裕再牌不進罷職傳旨,傳于李冕膺曰,只進,更爲牌招。
有政。吏批,判書金載瓚進,參判黃昇源進,參議韓晩裕牌不進,右承旨成種仁進。魚用謙爲右副承旨。再政。李益恢爲掌令,張至顯爲副校理,趙德潤爲修撰,金持默爲判敦寧,姜彝正爲左尹,李日運爲敦寧都正,韓用龜爲刑曹參議,閔鍾顯爲判義禁,李聖圭爲知義禁,金履素爲司饔都提調,金履素爲司譯都提調,金履素爲御營都提調,李晩秀爲奉常提調,李勉昇爲吏曹佐郞,徐日輔爲司宰僉正,李秉德爲監察,金景煥爲典籍,李瑛爲宗簿主簿,宋應圭爲順康園守奉官,李光普爲懿昭墓守衛官。知經筵單金載瓚,同經筵單李時秀,祭酒單宋煥箕,廣陵君烻今加顯祿,百官加親受,漢城左尹姜彝正,右尹李亨元。
有政。兵批,判書趙宗鉉在外未肅拜,參判徐有大入直進,參議朴聖泰病,參知李義駿病,右副承旨魚用謙進,僉知單李潤謙·柳心源,護軍李益運·李普溫,副護軍白師誾遞付京職事承傳。副護軍蔡弘遠·鄭尙愚·朴宗來·金翰東·尹光顔·李海愚·宋煥箕·魚用謙·尹敬喆,副司直李泰賢·金孝秀。
李冕膺啓曰,新除授右副承旨魚用謙,卽爲牌招,何如?傳曰,允。
傳于李冕膺曰,承旨前望單子入之。
李肇源,以弘文館言啓曰,今日政新除授副校理張至顯,修撰趙德潤,竝卽牌招察任,何如?傳曰,允。
以副校理張至顯牌不進罷職傳旨,傳于魚用謙曰,只推。
以漢城府民家頹壓別單,傳于李肇源曰,恤典令該廳卽爲分給事,分付。
李冕膺,以弘文館言啓曰,新除授修撰朴吉源,副修撰韓用鐸,竝卽牌招察任,何如?傳曰,允。
李冕膺,以禮曹言啓曰,今五月令宗廟·景慕宮薦新黃杏,今日當爲薦進,而元數不足,與來月令林檎,同爲薦進,何如?傳曰,允。
李肇源,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內全家頹壓二戶,全幕頹壓十四戶,各錢二兩,完少頹多三戶,三四間中完多頹少二戶,各布一疋,南部字內完少頹多一戶,三四間中完多頹少一戶,各布一疋,北部字內完少頹多一戶,三四間中完多頹少一戶,各布一疋,合錢三十二兩,布九疋恤典,依例分給之意,敢啓。傳曰,知道。
魚用謙,以賑恤廳言啓曰,傳曰,城內頹戶摘奸史官書啓,雖已啓下,城外摘奸宣傳官書啓追到,令該廳兼堂出往,江倉分兩歧,依今日例擧行,其餘道之稍遠處,分遣郞官,各就附近公廨,亦爲分歧題給後,草記事,命下矣。全頹戶東部獨女李召史,元恤典錢二兩,加給錢一兩,完少頹多戶東部禁軍朴景煒,良人李漢柱,西部幼學李得賢·金鼎華,良人池文龜,閑良韓聖奎,獨女朴召史,南部獨女李召史,北部良人韓貴同·朴守雄,以上十戶,元恤典布一疋加給,錢一兩竝爲分給。全頹戶東部御營軍金大吉,獨女韓召史,西部良人金聖渭·朴所毒·裵億崇·鄭龍伊·金七石·蔡士澤·崔聖得·宋乭伊·朴五長·金致石·金福伊·李千得·金興業·李命吉,閑良孫昌學,待年軍李之漢,馬兵宋克仁,寡女愼氏,獨女李召史·崔召史·李召史·文召史,南部折銜安同昌,訓局軍韓昌順,北部獨女文召史,閑良李三萬,以上二十八戶。完少頹多戶東部訓局軍李德起·朴中太,良人崔宗蕃·金漢徵·金奉乭,獨女洪召史·李召史,出身李再邦,西部閑良申命仁·全正範·田奉日·沈大秋,待年軍白命大,良人印祥雲·李廷玉·朴宗哲,幼學林信喆,出身宋之燁,獨女張召史·禹召史·朴召史·朴召史,南部折衝林仁彩,御營軍吳德純,良人李尙春·金鼎九·李漢國,獨女閔召史·吳召史,北部良人朴雪萬·朴聖萬,別破陣朴再云,閑良崔三柱,獨女宋召史,以上三十四戶。因漢城府別單,元恤典業已擧行,故只加給錢一兩,完多頹少戶東部禁軍朴聖泰,良人朴大成,南部獨女金召史,北部幼學朴宗斗以上四戶,亦依昨日例,布一疋,加給錢一兩,一體分給。貧戶東部獨女金召史·全召史·權召史,良人沈大興,西部前僉使文天絿,幼學文天樞·文天極·李慤,嘉善李德文,良人金重起·梁命金,閑良李順興,待年軍白命大,獨女元召史,南部獨女金召史·金召史,北部忠義玄大源,獨女金召史·馮召史·黃召史·金召史,良人尹者斤太·李泰位·金驗石,牙兵龍云,以上二十五戶。各米四斗,亦依昨日例題給。而西部屬戶,則臣時秀進往江倉,一一分給,東部·南部·北部三部屬戶,則分送本廳郞官于各其附近處,依例分給之意,敢啓。傳曰,知道。
義禁府照目,全羅前兵虞候李道善矣,身爲調點官,監色之討索,至於一而二十九兩之多,而初旣不能檢束,末又矇然不察者,揆以法意,殊極可駭。以此照律罪,杖八十收贖,奪告身三等私罪啓,奉敎依允。
吏曹參議韓晩裕疏曰,伏以,臣百里待罪之際,忽承銀臺恩除,十朔便養之餘,幸得板輿穩返,旣遂烏哺之情,仍蒙馹召之榮,寵光所及,感祝靡措。歸依輦轂之下,纔及旬日,又叨三銓新命,臣誠惝怳踧踖,不覺五內之失守。噫,臣於見職,乃是僨敗之地,未免僇辱之人,有時追思,怛焉傷痛,夫豈有復膺是職之理?而昨夏一出,則抑有說焉,乞養得請之後,一向撕捱,則旣無出場之期,難諧得郡之願,所以暫時冒膺,一麾出守,誠以情理之切急於人,而時易失也,踪地之難久於朝,而出可速也。若以前日之出,而今又冒出,則孰諒前日之爲親暫膺,非出於貪榮而冒進也哉?況臣方在解由未出之中,則揆以格例,自在當遞,私義之隘旣如彼,公格之拘又如此,再違嚴召,惶蹙靡容,三牌繼降,蠢動兼路,玆敢不避瀆撓之誅,略控危苦之懇。伏乞聖慈,特察微諒,亟命鐫改臣職名,以卒生成之澤焉。臣無任云云。省疏具悉。解由勿拘,爾其勿辭察職。
丙辰五月二十九日卯時,上御熙政堂。大臣·備局堂上引見入侍時,左承旨成種仁,假注書吳泰曾,事變假注書盧尙熙,記注官金良倜,記事官金履永,右議政尹蓍東,行上護軍金持默·李柱國·沈頤之,行禮曹判書閔鍾顯,刑曹判書李得臣,行大護軍李敬懋,兵曹參判徐有大,開城留守趙鎭寬,行護軍李漢豐·徐龍輔,行都承旨李冕膺,校理李翊模,以次進伏訖。蓍東曰,甘澍乍霽,日氣蒸熱,聖體,若何?上曰,一樣矣。蓍東曰,膈候引飮之節,近得平復耶?上曰,雖未快祛,猶不至甚矣。蓍東曰,日昨之雨,有成霖之慮,旋得晴朗,大是豐兆,八路同然,萬民惟慶。上曰,今年日候,眞是曰雨而雨,曰暘而暘矣。蓍東曰,雖以市直言之,京中則日漸大勝,而但兩湖米價,尙云高踊矣。上曰,麥事幾皆登場乎?蓍東曰,春麰在在豐登,秋麰亦多免歉處矣。上曰,民情將從此漸勝矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。頤之曰,膈氣之來往,引飮之多少,較之向來,果有顯勝之節耶?上曰,雖不至太甚,而浮熱上升,面部如烘,夜則必含淸心丸,以爲嚥下之資,非日之熱,乃氣之熱矣。頤之曰,淸心丸非日進之劑矣。上曰,奚特淸心丸,臨臥每服淸氣飮矣。頤之曰,向日診筵,伏承將欲受針之敎,而庚炎漸近,恐非其時矣。上曰,此則姑觀日勢爲之矣。蓍東曰,吏判薦望,徹宵竟晝,致煩酬應,臣等不勝惶恐矣。上曰,亞銓受薦時,於卿只往二次云乎?蓍東曰,領左相旣不擬薦,則臣無獨當之望,亞銓之來往領左相家,而於臣則後之者,無或怪也。上曰,夜中來往,雖曰甚忙,義當徧往諸大臣家,而豈可以領左相之不爲擬薦,先逆右相之亦不爲,仍不往問乎?蓍東曰,昨日亞銓處分,臣實不安矣。上曰,薦望之只爲二人,無或太少乎?蓍東曰,無故之人,只此而已。上曰,次對爲之,蓍東曰,別無稟定之事矣。蓍東曰,新皇帝三大節表式頒發事,禮部咨文出來矣。以承領之意,令槐院撰出回咨,正書安寶後,定禁軍騎撥下送于灣府,使之傳給鳳凰城將處,以爲傳致北京之地,何如?上曰,依爲之。出擧條蓍東曰,昨今年慶科及重試對擧別試榜出後,分館宜卽爲之,而尙未擧行。聞上博士在鄕,有病故而然,今不可一任其遷就。承文博士申星模,申飭上來,使之卽爲擧行,何如?上曰,依例拿處,可也。出擧條蓍東曰,松留所陳冊子,纖悉周詳,條目粲然。自前海伯之輒爲防啓者,只知吾土之不可讓與他道也,不知形便利害之眞箇何如也。大抵山勢地脈,本是松京之地,在金川則殆同等棄之土,在松京則實爲有用之地。臣嘗待罪松留時,亦有此意,撰成節目,未及奏達,而仍爲遞任。故每聞此議,必欲贊成矣。上曰,金川則必不欲割屬他境矣。蓍東曰,官吏輩雖或不願,而民情當以耕食爲重,渠之屬籍,於金於松,俱無輕重矣。頤之曰,自前海伯之所持難,而必防啓者,只以此疆爾界之不相讓也。今旣給代相當,則但以松民出居厥土,收其餘利而已。雖海伯似無他議矣。柱國曰,大·小南二面,本以勳府及司圃署之地,移付訓局矣。未知中間劃給金川之緣何事端,其在金川則爲不耕之地,屬之松京,則松民全無土地,得此歸農,擧將以舊陳爲新起,其利豈不博哉?且白峙鎭爲松京關阨之地,凡設鎭之道,可使內兵出守,不可使外兵入防,脫有緩急之變。金川卽白峙之外也,松都卽白峙之內也。豈以關阨之地,而不能自內出兵而應之,必待外兵之送作把守耶?上曰,松營專以放債爲營用。昔之三十萬,今餘幾十萬?鎭寬曰,爲十五萬矣。蓍東曰,十五萬中一萬餘兩,卽勅庫之錢。明年支勅後,亦又欠原數矣。此地與他有異,只以貨遷爲生。故不可無放債,民之惜之,如惜己物,官債之贏則民利饒,官債之縮則民利窮。近年以來,松營之放債漸少,松民之爲生,尤難云矣。上曰,大·小南二面,以戶曹稅重,民不耕食。近以宮房折受爲名,而歇其稅蠲其役,以爲樂趨之地者,將以許屬松京也。至於度支,豈可如是乎?借宮房之稱以後,民戶日增,田野日闢,今若許屬二面之後,竝此出付,則不出數年,松京所得,不下爲歲入數千金矣。鎭寬曰,所得之爲幾何姑舍,而松人專以財利爲事。而今若因此歸農,則其與逐末之利,大相不侔矣。蓍東曰,松民視土如金,寸尺皆珍。至於長湍地,敎場廣不過一里,長不過十里,山脊恰爲二十里,此卽崧岳之半也。松民之墳墓皆在焉,在長湍不過軍丁四十餘名之得失矣。上曰,僉謀旣諧,以爲出擧條,以承判付之地,而竝與三月大臣·備堂入侍時筵敎及擧條,同出,可也。上曰,予於松都,每念不忘,以近畿雄府,爲緩急所恃。蓋其山川雄渾,土地廣衍,民生於其間者,往往多奇材異能,負性帶氣之人,蔚然有故都遺風,固可尙也。且況百貨之所聚,八域之所湊,卽浿水以東第一都會也。惟其貨利之場,人所厭言,竝與其人,擯不與焉。夫周舊都也,其俗尙且好賈,況於幾百年蕪沒之鄕乎?挽近以來,朝家之收捨,亦不若前,府內人士,抱才空老,間有登第,無歧自拔,是豈列朝軫恤之聖意?且況弊瘼滋興,貨泉凋殘,此果由於子母錢之庫儲漸縮,官無以藉賴,民無以振貸之致歟?抑其一府之疆界,介乎四隣,窄而不敷,除其道路溝洫,城邑廬墓,則終有民多地狹之歎。土之所出,不足以供億官司而然耶?近因金川移邑事,松留聞有通變之策,其果然乎?開城留守李冕膺曰,聖念特軫於故都,筵敎渙發於蘇瘼,臣不勝欽頌感歎之至。顧今金川移邑之擧,專出於避遠水土之計。而但金川境內,無一淸涼之地,在前移邑,非止一二,歲月稍久,輒復如前,則安知他日又不如今日乎?蓋今之距松都,不過爲一舍之間,而松之水土,最稱淸涼。苟欲遠避水土之害,俾爲久遠之圖,則出金遷松之外,無他道矣。因此而抑有可以蘇救松營之弊者,松營之百弊千瘼,原其本則財竭民窮,地狹人衆是已。自數十年來,官儲日益蕩殘,吏民日益凋弊,駸駸至於莫可收捨之境,此不獨守土者之憂惶罔措,計無所出,誠亦朝家之必欲拯救,而存保之者也。大抵金川數面,逶迤陡入於大興山城之後,長可四五十里,而地廣人稀,稅重役繁,故居民日離,許多良田,漸就荒蕪,松之人則咫尺相望,不敢爲奠居。起懇之計者,非但稅役之繁重,亦不欲爲他邑之民,備受其擯斥故也。是以彼此兩棄,幾皆陳廢者,積有年所,本府民人輩,皆願以此數面,移屬本府,以爲起耕資生之道。前後留守,若疏若啓,登聞于朝者,亦已屢矣,迄未能準請,民情之抑鬱,愈往愈甚。當此金川移邑之時,許設於松都城門不遠之地,以郡守屬之本營爲判官,兼行從事之任,如今之經歷之爲,而姑罷經歷官,以經歷廩料經費,少補公用不給之需。金川之上納於京司者,如前上納,上納於巡營者,準折給代,無所省減,則於京司於海營,少無所損,於松都,大有所益,此實爲松·金之兩得矣。如是也,則松之人,其將築室於金,起耕於金,變荒穢以膏沃,化空曠爲櫛比,必有咸聚之美矣。然後以新起之土,作爲屯田,付之松營之案,隨起收稅,則亦可爲生財裕民之方矣。此雖出於俱利共便之意,事係更張,亦關官制,下詢大臣,處之,何如?上曰,大臣之意,何如?右議政尹蓍東曰,松都,故都也。地利人民,非比尋常,外邑儒武之才藝誠勤,實爲朝家緩急必可恃之處,而人才則擯而不用,官府則凋弊忒甚,今至莫可收拾之境。臣之待罪留守時,亦以金川大·小南面請得事,發端于前席,將欲退陳一疏,出草繕寫,旋以移職而未果上。今聞松都事勢,比十餘年前,又不啻減落幾層,須有別更張大變通,然後可以成營府體制,松留所奏,實合更張變通之道。而適當金川移邑之際,有此筵席之下詢者,似屬一府興旺之會,而在故都官民,誠爲莫大之幸也。金川之移屬爲判官,無論生弊遠近,臣則切知松營事勢,故不敢有異議於其間。然移屬重事,且係官方,恐不可草草議定,歷詢諸大臣而處之,恐合事宜。故敢此仰達。上曰,依爲之。爲先令守臣論列便否,更爲指一狀聞,可也。以上出三月十九日入侍時擧條蓍東曰,開城留守趙鎭寬條陳冊子之下備局者,當覆奏矣。金川之二南面及白峙鎭還屬事,此議之發,厥惟久矣。特以代土之不侔,每致海營之防啓,今番則逐條給代,務歸相當,無損經費,漸開荒廢,使無掣礙之端,實爲矯救之資。至於長湍之松西面昔所割給者,或里數稍多,或事勢難便,所以旣許而屢寢之。今此所請沙川以西,比前定界,不啻減限,而本府之以敎場等四條爲願者,竝在其中,幅員雖蕞爾,民情爲最切,其在綢繆保障之道,從便移屬,似爲得宜。下詢入侍諸臣而處之,何如?上曰,松留更爲詳陳,可也。松西割給,在何時乎?鎭寬曰,初以分地川爲界者,在肅廟辛卯,更以口井峴減限者在己亥,而今之所請,比己亥定界,又減三之二矣。上曰,卿往審金川地形矣,民情便否,何如?鎭寬曰,金川一境,則士族甚多,不願爲松民,此甚難便。至於二南面內,班戶絶少,而小民則以松都之稅輕,故頗願其移屬矣。上曰,劃給二南面,則松營可以蘇殘乎?鎭寬曰,以一年應入,較應下,則今此所得,殆過三千,庶可支存矣。上曰,諸宰各陳所見,可也。行上護軍金持默曰,形便之利害,臣未能的知,別無仰達之事矣。行上護軍李柱國曰,松都幅員,本來狹小,故松民之墳墓,多在於大·小南面。且白峙鎭,外險內夷,可謂緊要之關阨,使之專屬松營,則不但形止之便好,足爲防守之壯圉。臣意則白峙鎭與大·小南面,竝屬松都,恐合事宣矣。行上護軍沈頤之曰,臣看閱其冊子,審悉甚措劃,二面移屬,從前指難者,在於京司稅納,營邑需用,他無給代,事多難便者也。今此守臣之條陳,皆有區處,少無掣礙之端,則依其請許施,以爲該營蘇救之道,似合宜矣。行禮曹判書閔鍾顯曰,金川兩面之移屬松營,臣於頃年待罪居留時,曾有疏請,今無異見矣。刑曹判書李得臣曰,臣於賓廳,始聞松留之言,而姑未見冊子,不敢以臆見仰對矣。行大護軍李敬懋曰,臣未及詳見冊子,不敢臆對矣。兵曹參判徐有大曰,二南面及白峙鎭移屬,別無掣礙之端,而在松都,關防增重,在地部,稅納無損,則自朝家似無靳許之事矣。行護軍李漢豐曰,金川大·小南面及白峙鎭之移屬松都,旣無他掣礙之端,則其所許施,恐無所妨矣。行護軍徐龍輔曰,向於戊戌年間,因守臣疏請,有大·小南面劃屬之議,而其時適當先臣按察海西,狀聞防塞矣。今此居留之臣所陳冊子,姑未得見,其所措劃,未知如何。旣不識裏面,勢無以臆對矣。行都承旨李冕膺曰,臣之前此仰請者,究其本則亦是大·小二面,大意旣同,更無他見矣。上曰,爲關防當有別般蘇弊,月前賓對,令守臣更具意見狀聞,伊後適因新守臣之下去,使之遍察形便,商量事勢,還朝後條陳矣。所陳冊子,甚爲纖悉。大抵爲松民興利祛瘼之方,豈容暫忽?而本府之放債,勢若弩末,關西之作錢,事如贅疣,旣不可以就此變通,則於是乎割廩者有之,損下者有之,民吏漸困,官村蕭然,人和地利,兩失其宜。議者乃以金川兩防長湍一面之劃付及白峙鎭之還屬,紛然爲說,而年復年來,尙未決定者,蓋有待於駕過之時,特施恩典,而今則其在不遠洊之義,有難爲十數日經宿之陵幸。心中決定者,卽出場二字,向筵之發端勤諮,槪示權輿之微意。而新守臣所陳條件,甚爲精約,無損於公私,有益於本府,不過是劃屬金川兩面。而上自地部所納,以至海西營邑之用,無不方便給代,長湍土地,亦不可以劃屬言,而在本府所得不些,其所許施,不必靳持。特依守臣所請,移屬松都,而宮房折受之姑許望定者,爲其許民耕食,輕徭薄賦,行將出給於本府也。竝與此條,劃付本府事,分付。且聞諸大臣之議,別無異同云。此後擧行,惟在道臣·守臣往復停當,定成事目之便否,竝以此意,分付守臣及兩道道臣處,可也。出擧條蓍東曰,今因開城留守趙鎭寬冊子,陳聞長湍之沙川以西,金川之白峙鎭與大小南面之地割屬松都事,特下許施之命,其田結稅納戶口軍總諸名目,皆詳備於冊子中,而創始措置等事,必多有稟旨擧行者,令該守臣,往復商議于京畿·海西兩道臣,務得兩便,成出節目,從後登筵時更爲稟處之意,分付,何如?上曰,依爲之。出擧條蓍東曰,近來松都之文武技藝,可謂於斯爲盛,而至於仕路,則全不檢用,內外官任,絶無可以屈指歷數者。故渠輩率多解體,攻文而獲小成,則遂停赴擧,武出身輩,亦未聞有留京從宦之人,朝家之軫念故都,前後,何如?而自下不能對揚德意,使緩急可恃之處,齎抱才抑鬱之嘆,不可無一番警飭。該守臣今方登筵,毋論文武儒士,搜訪其有實才者,使之論列陳聞,以爲收用之地。東西銓大政時,松都人檢擬承傳,另念奉行之意,一體申飭,何如?上曰,誠如卿言,人才之不能登庸,未有若近日之寂寥。今世雖有故處士徐敬德,以今俗習,孰肯擬以官職,而請贈議政乎?向者朴載熙之特除訓鍊副正者,意在隗始,武弁若此,文臣何異?守臣旣承筵敎,其所搜羅選進之方,莫或泛忽,而文武班族外,如膂力身手之可合拔用者,亦豈無其人?古之劉克良,起自微匹,至經銀臺,此又師古之一端。竝以此意,知悉,可也。出擧條蓍東曰,我聖上一視西北人才,每加意收用。故北道則無論內外職文蔭武,來仕者果有疏通之效,而西路文武大小科人員倍多,而率皆抱紅牌老於牖下,蔭仕則尤絶罕焉,甚非所以柔遠剔幽,惟才是用之意。吏判纔按廉關西,而歸卽入銓,必多有留意採訪之人,注措之際,另加檢擬,仰而承朝家前後申飭之意,俯而慰一方積滯向隅之情,恐爲目下當務。以此分付,何如?上曰,卿言深得以人事君之體,向以諸道之搜訪,飭諭申申者,豈忍徒侈觀瞻,以今之俗,變今之規?則其要莫過於開着心胸,恢着地步,使朝廷用人之局量,無若近日之至窄而極狹。大抵才分不係世類,且況遠近何異?至於本道人才,觀於故司僕鮮于浹,故直長黃承順輩之登庸,而尤可驗知。今番則嚴飭道臣,須以一方之所稱善者,悉心採訪狀聞,以爲別般收用之地,可也。出擧條上曰,不但西路,三南尤是士大夫之冀北。而近日無一人爲南臺者,豈無其人?特無人薦進矣。卿旣經完伯,亦嘗有聞乎?金麟厚子孫中,有一鄕之望稱者云,此足以爲南臺乎?蓍東曰,臣未詳知,而題目之下,恐將大驚而小駭。大抵此等,別加採用,然後山林讀書種子,可以相繼。近日人才之寂寥,未始不因士林之無宗匠矣。得英才敎育,得居三樂之一,而世無師標,寧不慨然?上曰,古則關北亦有山林矣,今世雖有其人,待人吹噓,以今風俗,誰任其責?此莫非偏論出後,皆以山林爲諱故也。蓍東曰,禁衛大將李敬懋,方兼帶捕將之任。當此詗諿申飭之時,本營劇務,自有相妨。李敬懋捕盜大將,今姑許遞,何如?上曰,依爲之。出擧條種仁曰,右邊捕盜大將李敬懋許遞事,命下矣。出代間何大將兼察乎?上曰,左大將兼察,可也。種仁曰,右邊捕盜大將出代間左大將兼察事,命下矣。左邊捕盜大將徐有大,卽爲牌招聽傳敎,何如?上曰,依爲之。出擧條上命書傳敎曰,今因右相言,以關西人才,別般搜訪於文武科臼之外,有措辭飭諭者。關西夫子,豈獨專美於古?則誠心求之,必有其人。而因此又有提敎於筵席者,兩南久未聞山林之選,南臺之通,若此而向來拔例勤諮之意,其可曰有其實效乎?近日諸道薦進之人,當次第收用,而外此可合於別歧需用者,令廟堂嚴飭銓曹,先從兩南,期於對揚。上曰,黃海兵使入侍。出榻敎良倜承命出傳,與金思穆偕入進伏。上曰,卿之處義過矣。卿之本末長短,予之所知。且卿家地處,與人自別,不宜久置散班,今之出補,作爲節拍也。思穆涕泣不能對。仍命宣諭。思穆先退。上曰,同副承旨入侍。出榻敎良倜承命出傳,同副承旨金熙朝進伏。蓍東曰,煮炒方,今已印出矣。而霖雨之餘,土濕不可煮炒,故未試其方矣。柱國曰,四月以後煮之,不能成炒矣。印本之頒布,何以爲之乎?上曰,各道監兵水營,各賜一件,可也。蓍東曰,一煮試方後頒布,未爲晩也。上曰,卿言,好矣。命退,諸臣以次退出。
上在昌德宮。停常參·經筵。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏處,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李肇源啓曰,明日日食齋戒相値,視事頉稟之意,敢啓。傳曰,知道。
傳于李肇源曰,禮房承旨馳詣宗廟·景慕宮,奉審摘奸以來。
金熙朝啓曰,大司憲徐有臣牌不進,執義李城輔,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
李冕膺啓曰,漢城右尹李亨元,除拜後過三日不爲出肅,依定式推考警責,仍卽牌招察任,何如?傳曰,允。
傳于李肇源曰,諸承旨持公事入侍。
承旨前望單子入之,崔獻重落點。
李冕膺啓曰,新除授承旨崔獻重,方在罷散中,何以爲之?敢稟。傳曰,敍用。
李冕膺啓曰,新除授同副承旨崔獻重,卽爲牌招,何如?傳曰,允。
金熙朝啓曰,合辭闕啓,事甚未安。除在外·未署經外,未肅拜人員,竝卽牌招,何如?傳曰,允。
盧尙熙改差,代以文尙表爲事變假注書。
傳于魚用謙曰,左副承旨入侍。
李肇源啓曰,擧條書入,事體甚重,而昨日松營事詢問也,兵曹參判徐有大奏語,全然落漏,事極可駭。當該注書吳泰曾,所當重勘,而本院請推之外,無他可施之罰,何以爲之?敢稟。傳曰,注書汰去,當該承旨禁推,可也。
李冕膺啓曰,左承旨成種仁禁推事,命下矣。依定式遞差傳旨捧入之意,敢啓。傳曰,知道。
吳泰曾汰去,代以李允謙爲假注書。
以申星模囚單子,傳于金熙朝曰,分揀放送,使之卽爲擧行。
李肇源,以弘文館言啓曰,校理吳鼎源,副校理張至顯,副修撰韓用鐸旣有只推之命,竝卽牌招察任,何如?傳曰,允。
以校理吳鼎源,副校理張至顯,副修撰韓用鐸牌不進罷職傳旨,傳于李肇源曰,只推。
傳于金熙朝曰,坐直承旨入侍。
兵曹參判前望單子入之,李亨元落點。
金熙朝啓曰,兵曹參判李亨元牌不進推考傳旨,今方捧入。而兩捕將之代斯速擬入事,命下之後,如是違牌,不卽擧行,事甚未安。更卽牌招,何如?傳曰,允。
承旨前望單子入之,李祖承·李昌漢落點。
李祖承,以兵曹言啓曰,今五月朔各廳堂下武臣試射,當爲設行,而臣曹連因有故,不得爲之之意,敢啓。傳曰,知道。
金熙朝,以兵曹言啓曰,今日救食時,堂上一員,例爲進參,而判書臣趙宗鉉在外,參判臣李亨元納牌不進,參議臣朴聖泰,謂有情勢,臣則今方入直,時刻漸迫,而他無變通之路。參判李亨元,更爲牌招,以爲進參之地,何如?傳曰,允。
魚用謙,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。東部字內完少頹多一戶,布一疋,西部字內全幕頹壓二戶,各錢二兩,完少頹多二戶,三四間中完多頹少五戶,各布一疋,北部字內全家頹壓二戶,各錢二兩,合錢八兩,布八疋恤典,依例分給之意,敢啓。傳曰,知道。
魚用謙,以賑恤廳言啓曰,三部摘奸史官書啓,啓下本廳矣。取考書啓,則頹戶東部十五戶,南部十一戶,北部十戶,各元恤典錢二兩,加給錢一兩,因漢城府別單及宣傳官書啓,已爲題給。而全頹戶北部良人金尙郁,元恤典錢二兩,加給錢一兩,完少頹多戶東部童蒙元興甲,俄因漢城府別單元恤典,旣已擧行,故只加給錢一兩。南部良人丁道成,完多頹少戶東部幼學元鳳臣,北部獨女崔召史,禁衛軍崔儉尙,幼學姜敬完,良人徐順太,以上六戶,元恤典布一疋,加給錢一兩,一體分給。貧戶東部三戶,北部三戶,因宣傳官書啓,各米四斗,昨已題給。而其中東部良人李時遇,獨女李召史·李召史·金召史,幼學沈永之,南部良人金成大,北部良人馬興仁·河得龍·朴一男·廉貴乭·高起奉·閔順泰·金亨三·成順泰·朴時明·盧仁孫,幼學尹光浩·李東玄·尹昌道·金玄喆·姜柱聃·安晦,僉知高成才,獨女林召史·金召史·徐召史·趙召史·金召史·崔召史·梁召史·金召史,寡女李氏·洪氏,以上三十三戶,各米四斗依例題給。而東部·南部·北部三部,分送本廳郞官于各其附近處,一一分給之意,敢啓。傳曰,知道。先往之宣傳官,若能周察,豈有追去史官,査出加現之擧乎?當該宣傳官等,令政院指名捧現告,降定最遠洞里任掌之役,待快晴民皆安堵,然後令漢城府草記分揀。此後更察史官勤慢,又或如彼,當施加等之律,以此嚴飭,可也。
刑曹啓目,粘連向前罪人崔進吉打殺韓進得節次,旣已箇箇承款,詳覈施行爲白乎旀。檢律取招,法意嚴重,則今此崔進吉行兇時用杖等事,至問於其弟進龍者,有違格例。當該初覆檢官,竝令該府拿問處之,何如?判付啓,兩檢官之取招於正犯之弟,雖違格式,不得不取招之道,措語於問目,容有一分可恕,爲先從重推考爲旀。爲道伯者,自初檢狀勿捧,俾勿更招於覆檢,則違式捧招,豈登鐵案乎?至於勿拘日次,使之加刑,其爲越法而壞律,不但有浮於檢官之做錯,彼而論罪,此而合眼,平允之義,固如是乎?大抵日次勿拘,朝家之所不能爲者,身爲按道執法之任者,無難題送,此路一開,後弊何限?當該道臣,所當拔例嚴勘,而闖呈一疏,名編罪籍,姑無加施之律,待其宥還,削去仕版爲旀。卿等段,爲先一竝罷職,以爲掌法之臣議律不審者之戒爲旀。情節絶悖,獄則未具,嚴飭新道伯,更爲具格捧招狀聞後,報議政府施行爲良如敎。
丙辰五月三十日卯時,上御誠正閣。藥房入診,諸承旨持公事入侍時,藥房提調沈頤之,副提調李冕膺,右承旨成種仁,左副承旨李肇源,右副承旨魚用謙,記事官柳遠鳴,假注書吳泰曾,記注官金良倜,記事官金履永,醫官柳光翼·金孝儉·金光國·周命新·李周憲·朴春源·李惟鑑·丁希泰,以次進伏訖。頤之曰,雨餘蒸熱,聖體,若何?上曰,一樣矣。頤之曰,寢睡之節,何如?上曰,所居殿宇甚狹窄,爲遠陽加簷,而本以短椽,再承簷桷,其熱不得不平。然每値雨潦,屋漏床床,緣此近多失睡之時矣。雖小屋,崇樑,必遠暑。唐太宗所居之九成宮,以獨柱造成,下臨無地,此所以能避暑也。我國宮室之制,固不可以此揆之,而補簷平霤,以器承漏,則誠亦卑宮之過矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,入侍醫官診候,何如?上曰,置之,可也。上曰,慈宮進服瓊玉膏,初欲仰體慈意,勿令提擧,入來監劑,事體不然。提調依例監劑,而年老矣。副提調別省記,監劑處所,籠山亭爲之。按曆來月初九日爲吉,以此日監劑。上命書榻敎曰,開城留守入侍。賤臣承命出傳,與開城留守趙鎭寬偕入進伏。上曰,金川二面劃屬事,於卿與有榮矣。幾年未遂之事,卿能準請,松人必以卿爲永世之頌矣。鎭寬曰,闔境攢手,神人胥說矣。上曰,此亦敷惠之一端。初意則齊·厚陵展謁時,以駕過之地施惠矣,漸非遠遊之時。故趁今許劃,莫非慈恩之覃曁也。須以此意,聚會父老,丁寧曉諭,可也。鎭寬曰,宣上德豈敢暫緩?待擧條啓下,卽當發程矣。上曰,欲以綸音制下,卿之還營,姑俟數日,可也。鎭寬先退。仍命退,諸臣以次退出。
丙辰五月三十日戌時,上御重熙堂。左副承旨入侍時,左副承旨魚用謙,記事官柳遠鳴,記事官吳泰曾·金良倜,以次進伏訖。上命書傳敎曰,今下史官書啓,依朝筵下敎於知申者擧行事,分付該廳。上曰,傳敎與書啓,出給于惠堂,卽爲擧行,而傳敎則謄給,可也。又命書傳敎曰,違牌承旨許遞,前望單子入之,待下批牌招。上曰,承旨之年幾何?用謙曰,五十五矣。上曰,承旨生疎,公事判付,出去政院,詳問規例,書之,可也。仍命退,承史以次退。
丙辰五月三十日戌時,上御重熙堂。坐直承旨入侍時,右副承旨金熙朝,記事官柳遠鳴,記事官吳泰曾·金履永,以次進伏訖。上命書傳敎曰,捕將何等重任,出代之間,猶有兼察之式,則法意之不可暫刻曠務,可以知之。且況判堂上來間代行,亦有下敎,則何必番番提敎,而敢以太酸之處義,反爲酬應之致煩,文宰猶不敢,況武將乎?兵曹參判徐有大罷職,其代前望單子入之。今將夜深,待下批卽爲牌招。兩捕將之代,斯速擬入,待下批牌招,傳授命召及大將牌·傳令牌。該房之呑棗含糊,不可無飭,而旣置對,爲先從重推考。上曰,摠戎使姑勿出代,御營大將兼察,牌招聽傳敎。出榻敎上曰,兵曹參判牌去來申飭,夜深前入來開政,而傳命之際,若致遲滯,則此注書之職責,各別申飭,可也。命退,承史以次退出。
上在昌德宮。停常參·經筵。
自卯時至辰時,日有食之。
魚用謙啓曰,明日常參·經筵,取稟。傳曰,停。
李昌漢啓曰,來初五日,朝參日次矣,敢稟。傳曰,停。
李昌漢啓曰,御營廳將官來言,今日本廳軍兵日次私習云矣,敢啓。傳曰,知道。
傳于李肇源曰,右承旨入侍。
傳于金熙朝曰,右副承旨入侍。
傳于李祖承曰,左承旨入侍。
傳于李冕膺曰,諸承旨持公事入侍,過齋後詣閤。
傳于李冕膺曰,吏·兵房承旨持歲抄入侍。
傳于李冕膺曰,吏·兵批歲抄中點下者,依例捧傳旨。
李昌漢啓曰,兵曹參判李亨元,牌不進推考傳旨,今方捧入,而兩捕將之代,斯速擬入,今已至經宿,如是違牌,不卽擧行,事甚未安,更卽牌招,何如?傳曰,允。牌去來嚴飭,使之斯速行公,而出代間兼察,已至經宿,尙不取稟。政院擧行,極爲駭然,該房承旨爲先推考。
李昌漢啓曰,捕將重任,不可一刻暫曠,兩捕將出代間,以曾經中何大將兼察乎?敢稟。傳曰,御將兼察。
兵曹,以李漢豊爲左邊捕盜大將,以柳孝源爲右邊捕盜大將。
李昌漢啓曰,右邊捕盜大將柳孝源,未付軍職之前,承牌受符,臣之不卽啓請付軍職,不勝惶恐,而該大將之徑先入闕,事甚未安,推考警責,仍令該曹口傳付軍職,何如?傳曰,允。
兵曹口傳政事,護軍柳孝源單付。
傳于李昌漢曰,前咸鏡監司留待。
傳于李昌漢曰,前咸鏡監司入侍。
李昌漢啓曰,事變假注書文尙表,時無職名,令該曹依例付軍職,冠帶常仕,何如?傳曰,允。
魚用謙,以弘文館言啓曰,本館下番修撰臣朴吉源今春夏等褒貶,取稟於領事事,今日晝仕出去之意,敢啓。傳曰,本館卽論思之地,爲百司之倡,然後怠忽者可以箚論疏勘,而名之曰褒貶取稟。晝仕出去,可謂設玉署以後未聞,事之駭然,莫甚於此。此似微事,有關紀綱,不畏大官如此,其可以畏朝廷。況出直館官,亦多其人,則不往於鷄初鳴之時,始於放鑰之後,來呈草記,晝仕出去乎?由前由後,不可無飭,爾則先遞差後禁推,政院之無一言捧納,溺職甚矣。當該承旨推考。似此謬習,須卽隨現釐正,以存流來古規之意,言于政府,可也。
以副校理張志顯,副修撰韓用鐸,牌不進罷職傳旨。傳于魚用謙曰,只推。
以成種仁囚單子,傳于李肇源曰,放送。
以朴吉源囚單子,傳于李肇源曰,放送。
以漢城府民家頹壓別單,傳于李祖承曰,恤典令該廳卽爲分給事,分付。
李祖承,以賑恤廳言啓曰。傳曰,今下史官書啓依朝筵下敎於知申者擧行事,分付該廳事,命下矣。西部全壓戶十七戶,各元恤典錢二兩,加給錢一兩,頹多完少戶三戶,半頹戶八戶,完多頹少戶四戶,以上十五戶,各元恤典布一疋,加給錢一兩,因漢城府別單及宣傳官書啓,已爲題給,而全壓戶良人申千銀·林千金·朴仁得·李福先·李萬大·盧鎭,閑良吳豐在·黃益大,良人朱元俊·李東彬,以上十戶,各元恤典錢二兩,頹多完少戶前禁軍李元鎭,良人金壽海,摠軍李興大,獨女咸召史,半頹戶良人金先孫·鄭允爀·韓景祚,幼學金聲遠,完多頹少戶幼學金載儁,良人金宗伊,閑良金龍來·朴春根·金慶仁,老除軍李國奉,以上十四戶,各元恤典布一疋,漢城府別單,業已題給,故只加給錢一兩,全頹戶良人安廷行,元恤典錢二兩,加給錢一兩,頹多完少戶獨女李召史,完多頹少戶獨女安召史·朴召史,以上三戶,各元恤典布一疋,加給錢一兩,一體分給,貧戶十三戶內二戶,因宣傳官書啓,各米四斗,已爲題給,而其中幼學鄭淳,寡女申氏·愼氏·尹氏·金氏,前禁軍李元鎭,獨女成召史,良人安時泰·張興必·金貴奉,閑良崔時興,以上十一戶,各米四斗,依例題給,而道里之最近處,自內廳上下,最遠處,發遣郞官于附近江倉,一一分給之意,敢啓。傳曰,知道。
李祖承,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內完少頹多一戶,三四間中完多頹少一戶,各布一疋,恤典當爲題給,而卽因摘奸史官書啓,已爲擧行,故不爲疊授之意,敢啓。傳曰,知道。
丙辰六月初一日卯時,上御重熙堂。左承旨稟事閣臣同爲入侍時,行左承旨李祖承,假注書李允謙,記注官金良倜,記事官吳泰曾,二直提學李晩秀,以次進伏訖。上曰,救食復圓後,諸承旨持歲抄及各房公事詣閤。賤臣承命出傳。晩秀曰,以下缺二直提學李晩秀擧條未下。
丙辰六月初一日辰時,上御重熙堂。吏·兵房承旨持歲抄入侍時,行都承旨李冕膺,同副承旨李昌漢,記事官柳遠鳴·吳泰曾·金履永,以次進伏訖。上曰,歲抄入之。上曰,公事,各房皆有之乎?冕膺曰,吏工房無之,其餘各房有之矣。上曰,軍士房代房承旨入侍。賤臣承命出傳,左承旨李祖承進伏。上曰,左承旨則出去,李肇源入來而換房,可也。仍命書傳敎曰,戶刑換房。上曰,左右捕將,以御將兼察。肇源曰,左右捕盜大將,以御營大將李漢豊兼察事,命下矣。卽爲牌招聽傳敎之地,何如?上曰,依爲之。出擧條上曰,兵曹參判牌招,卽爲開政,捕將望擬入,而待歲抄點下開政事,分付。上敎昌漢曰,兵批歲抄,旣已點下,該房承旨持而先退。昌漢先退。上曰,今日入侍吏兵房承旨外,代房承旨二人同爲入侍,此與諸承旨入侍,別無間焉,公事則注書出去持入,詣閤承旨退去。賤臣承命出傳,持公事還入進伏。命肇源讀奏書判付訖。上曰,兵判何日當還朝云乎?肇源曰,今夕或明朝入來云矣。命退,承史以次退出。
丙辰六月初一日申時,上御誠正閣。前咸鏡監司入侍時,同副承旨李昌漢,假注書李允謙,記事官吳泰曾,記事官金履永,前咸鏡監司趙宗鉉,以次進伏訖。上曰,兵判進前。宗鉉進伏。上曰,道內年事何如,民情亦何如?宗鉉曰,以沿路所見推之,大抵豐徵矣。上曰,今年雨水頻數,別無損害者耶?宗鉉曰,高低周洽,擧皆移秧,而亦無少損害者矣。上曰,今番追躋後節目,果皆遵行耶?宗鉉曰,然矣。上曰,卿以先蔭,位至輔國,於予心亦不無愴昔者矣。宗鉉曰,臣伏奉兩世恩酹之典,恩榮曠絶,臣不勝感泣矣。上曰,卿居北伯,已爲周年耶?宗鉉曰,臣待罪北關,已爲周年矣。上曰,每以北關民事,宵旰之念,未嘗少弛,昨今年則倚卿爲重,少紓一分之憂矣,果無弊瘼之可言者耶?宗鉉曰,昨年北道則大豐,而邑弊民瘼,亦別無仰達者矣。上曰,卿則先退。宗鉉曰,臣有所區區仰達者矣,臣之本末長短,聖明旣已下燭,臣之所圖報一念,只在筋力奔走,殫竭駑鈍而已。今則犬馬之齒,已迫桑楡,雖筋力奔走,實難盡誠盡力。且五六年內,偏被聖恩,環顧朝廷,誰復有如臣之荐蒙恩榮者耶?臣感祝之外,常切懍惕矣,中權之命,又下於此際,本兵之任,實非如臣者所可承膺,而昨今兩年,暫解旋授,殆若爲臣設者,臣何敢晏然冒膺,以貽淸朝之羞乎?上曰,昨今年內再次加資者耶?宗鉉曰,然矣。而自北伯爲兵判者,於臣身初見矣。上曰,然乎?上曰,非但念舊,所取於卿者,素知卿之杜門守拙,與世寡合,故乃所以有此重寄也,卿勿過巽。仍命退,諸臣以次退出。
上在昌德宮。停常參·經筵。
自人定至夜五更,灑雨下雨,測雨器水深一分。
魚用謙啓曰,明日常參·經筵,取稟。傳曰,停。
李肇源,以都摠府言啓曰,今日入直內三廳武兼禁軍及軍兵等中日習射,請出標信。傳曰,雨勢如此,後日次爲之。
李肇源啓曰,御營廳將官來言,今日本廳軍兵日次私習云矣,敢啓。傳曰,後日次爲之。
李肇源啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
李肇源啓曰,大司憲徐有臣,牌不進,執義李城輔,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
傳于李冕膺曰,諸承旨持公事入侍。
傳于李肇源曰,右承旨入侍。
吏曹口傳政事,以徐美修爲兵曹參知。
李肇源啓曰,事變假注書文尙表身病猝重,勢難察任,今姑改差,何如?傳曰,允。
文尙表改差,代以許鐫爲事變假注書。
許鐫有頉,代以安敬默爲事變假注書。
注書柳遠鳴病,代以尹亨烈爲假注書。
李允謙有頉,代以鄭元善爲假注書。
鄭元善在外,代以李是鍊爲假注書。
李肇源啓曰,事變假注書安敬默時無職名,令該曹依例付軍職,冠帶常仕,何如?傳曰,允。
李肇源,以兵曹言啓曰,禁軍別將李明運,癃衰昏聵,脚病添加,無望供職,呈狀乞遞。領軍重任,不可虛縻,改差,何如?傳曰,允。
兵曹,以柳孝源爲禁軍別將。
李肇源,以兵曹言啓曰,五衛將金振九身病猝重,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
敦寧都正李日運疏曰,伏以,臣自來魯莽,近益衰朽,偶玷重試,只切愧懼,而恩資遽降於當日,見職又叨於今辰,且榮且驚,不知所喩,祇肅寵命,爲伸叩謝之忱,而第臣本無敦寧,揆以體例,自在應遞,玆陳援例之章,仰瀆崇嚴之聽。伏乞聖明,卽命選部,亟賜鐫改,以存公格,以安私分,不勝幸甚,臣無任云云。省疏具實。疏辭下該曹稟處。
丙辰六月初二日卯時,上御誠正閣。諸承旨持公事入侍時,行左承旨李祖承,右承旨李肇源,左副承旨魚用謙,右副承旨金熙朝,同副承旨李昌漢,記事官柳遠鳴,假注書李允謙,記事官吳泰曾,記事官金履永,檢校直閣金勉柱,以次進伏訖。祖承曰,戶房無公事矣。命先退。用謙曰,臣代察吏房,而該房無公事,禮房亦無公事矣。命先退。肇源曰,刑房無公事矣。命肇源書經筵,取稟,臺諫牌招啓辭判付。昌漢讀奏平安監司朴宗甲狀啓,龍淵別將李仁國備望後錄事,及熙朝讀奏敦寧都正李日運疏批訖。命退,承史以次退出。
丙辰六月初二日辰時,上御重熙堂。右承旨入侍時,右承旨李肇源,假注書李允謙,記事官吳泰曾,記事官金履永,以次進伏訖。上曰,開城留守明日入來云耶?肇源曰,然矣。上曰,同副見甚衰病矣。肇源曰,以今筋力,有難行公云矣。命書傳敎曰,同副承旨衰病,勢難當暑供劇,許遞。又命書傳敎曰,聞其實病,勢難入直,且當有編書之事,兵曹參知李義駿許遞。令該曹口傳差出。仍命退,承史以次退出。
上在昌德宮。停常參·經筵。
自辰時至未時,灑雨下雨,測雨器水深四分。
魚用謙啓曰,明日常參·經筵,取稟。傳曰,停。
李肇源啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李肇源啓曰,大司憲徐有臣,牌不進,執義李城輔,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
傳于李冕膺曰,諸承旨持公事入侍。
尹亨烈改差,代以洪宗涉爲假注書。
洪宗涉在外,代以洪時濟爲假注書。
傳于李祖承曰,左承旨入侍。
傳于李祖承曰,吏曹判書入侍。
吏曹口傳政事,學諭單吳聖根,校書副正字二單,申星模·韓耆裕。
傳于李冕膺曰,政官牌招開政。
以吏曹參議韓晩裕,牌不進罷職傳旨,傳于李冕膺曰,出膺之後,又復引義,義無所據,只推,更爲牌招。
有政。吏批,判書金載瓚進,參判黃昇源進,參議韓晩裕進,行都承旨李冕膺進。啓曰,星州牧使,今當差出,而本州以嶺南雄邑,物衆地大,素稱難治,不可不擇差,他道有聲績未準限守令,竝擬,何如?傳曰,允。以李城輔爲承旨,鄭履綏爲修撰,林蓍喆爲禮曹參判,李書九爲左尹,尹序東爲司成,鄭存中爲瓦署提調,南宮玾爲監察,金履喬爲兼東學敎授,李述源爲星州牧使,兵曹參議徐美修,參知朴聖泰,鰲恩君單李敬一,故兵使李長燁贈兵參例兼,慶尙兵使李殷福考。
兵批,判書趙宗鉉進,參判李亨元,參議朴聖泰病,參知徐美修入直,右承旨李肇源進。以李益運爲副摠管,李相豐·成致鳳·洪景運爲五衛將,孫興國·金祥澤·崔應復爲慶熙將,李再柱·方㝡厚爲景福將,閔光升爲忠淸水使,大護軍尹師國·李祖源,護軍洪明浩·李太亨·李鼎運·宋鍈·林蓍喆,副護軍李尙度·李義綱·金祖淳·柳匡天·成種仁·李昌漢·李東馨·李喆模·李義駿·柳光國·趙義鎭,副司果朴吉源·李寬彬,副司正安敬默,副司勇宋啓幹·金直淳,以上竝單付,御眞奉安閣衛將單崔俊起。
李冕膺啓曰,新除授同副承旨李城輔時在京畿驪州地,斯速乘馹上來事下諭,何如?傳曰,擢置邇列,非爲侈銜,況於尋鄕之後,必欲更致朝端,而誠未見孚,尙遲幡然,凝貯之思,不啻如渴,爾其斯速乘馹上來事,同副處下諭。
傳于李肇源曰,右承旨入侍。
李祖承啓曰,開城留守趙鎭寬,依下敎來待矣。傳曰,入侍。
以慶尙監司李泰永狀啓,實行實蹟之著聞者,李樹仁·李楨國·禹載岳·鄭煒·金台翼等年歲居住馳啓事,傳于李冕膺曰,旣命薦進,宜責薦進之實效,使之給馬起送事,回諭。
李冕膺,以吏曹言啓曰,忠淸道道薦人堤川進士金衍吉,待其上來,草記可也事,命下矣。金衍吉今方上來之意,敢啓。傳曰,未及上來兩人,如可强使之催促上來,司爲草記。嶺南薦進人,亦爲起送事,分付道臣,待其上來,亦卽草記,可也。
李冕膺,以吏曹言啓曰,本曹佐郞李勉昇呈狀內,矣身素患痰癖之症,當暑添劇,時日之內,萬無供職之望云。身病旣如是沈重,則有難强令察任,改差,何如?傳曰,允。
李肇源,以備邊司言啓曰,卽見黃海監司徐邁修狀啓,則以爲,月前還穀留庫中六千石加分事,特蒙準許,斟量均俵,勤其耕種,而見今農務方殷,兩麥失稔,民勢益復艱乏。際此接濟之方,惟在於繼給還穀,限三千石特爲加劃事,請令廟堂稟旨分付矣。本道民勢果如此,則給還勸農,在所不已,前已準許,後何靳持,今姑依狀請許施,以爲分排接濟之地,何如?傳曰,允。
李肇源,以兵曹言啓曰,五衛將朴春源·張宅祚身病猝重,時月之內,無望供職,俱爲呈狀乞遞。宿衛輪番之任,不可久曠,竝改差,何如?傳曰,允。
李肇源,以兵曹言啓曰,加設景福宮衛將金潤心·全啓璋除授,在外·未上來,竝減下,何如?傳曰,允。
李肇源,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
義禁府啓目,粘連永興·德源兩邑海戶之失業白徵,其爲矜悶,旣是實狀,則採取民情,論報請減,事勢則然是白乎矣。初不然着意勸飭,致有此許多減縮者,難免其責。永興府使李漢興,德源府使元毅鎭,竝拿問處,之何如?判付啓,或云防給,或是新到,兩邑守令,爲先從重推考,其分明贖愆,然後論理狀聞事,更爲嚴飭道臣爲良如敎。
丙辰六月初三日卯時,上御誠正閣。諸承旨持公事入侍時,行左承旨李祖承,右承旨李肇源,左副承旨魚用謙,右副承旨金熙朝,假注書尹亨烈·李是鍊,記事官吳泰曾·金履永,檢校直閣金勉柱,以次進伏訖。祖承·用謙·熙朝無公事先退,肇源讀奏平安監司朴宗甲狀啓,龍川府使黃仁煐逃躱罪人限內捉納有旨祗受事。命書判付訖。上曰,注書尹亨烈誰也。履永曰,東萊府使尹長烈之八寸親也。命書傳敎曰,詞訟之任,數遞宜念,與其乍罷旋敍,姑令仍任,以責來效之爲實政,刑曹堂上罷職人竝分揀,仍卽牌招察任。又命書傳敎曰,忠淸水使之代,今日政差出,與未下直閫帥守令,使之不多日內下送事,分付。上曰,不卽待令之承文院官員,校書分館施行不能嚴飭之上博士,一體施行,在院不爲催促之該官員,成均分館施行,竝令該曹口傳施行。出榻敎命書傳敎曰,此雖微事,注書則曖昧,而混同請勘,當該承旨及在院承旨,一竝從重推考,假注書吳泰曾汰去,分揀。仍命退,承史以次退出。
丙辰六月初三日辰時,上御重熙堂。左承旨與吏曹判書入侍時,行左承旨李祖承,假注書吳泰曾,記注官金良倜,記事官金履永,吏曹判書金載瓚,以次進伏訖。上曰,兵批望筒,如已修正,先爲入之。賤臣承命出傳。命退,諸臣以次退出。
丙辰六月初三日午時,上御重熙堂。右承旨入侍時,右承旨李肇源,假注書洪時濟,記注官金珍恪·金良倜,以次進伏訖。上曰,注書出去,持入政望。賤臣承命出往,持入進伏。上曰,山林執義李城輔,何不入於承旨望乎?肇源曰,似未經準職而然矣。上曰,雖未經準職,分付政廳,勿拘擬入,可也。仍命退,承史以次退出。
丙辰六月初三日未時,上御便殿。開城留守入侍時,行左承旨李祖承,假注書吳泰曾,記注官金良倜,記事官金履永,原任直提學徐龍輔,二直提學李晩秀,開城留守趙鎭寬,以次進伏訖。上曰,松留何日當還營。鎭寬曰,待綸音製下,卽當啓程矣。上曰,初欲以文字別諭士民矣,更思之,此涉張大,只以擧條啓下者,精寫一本,自政院給諭書筒齎去,咸聚父老,細細曉諭。此地卽列聖朝所歷臨,而予則今非遠游之時矣。必於此月,有此施惠之事者,欲廣慈恩,有此速成,曉諭父老之時,亦使知此意也。鎭寬曰,民雖至愚,豈不知聖意之攸在。臣於還營之日,將與一境民庶,含恩獻頌矣。上曰,麗朝陵寢,曾在顯廟朝,增其牲幣之節,以王氏子孫守護矣。所居王氏,今爲幾何?鎭寬曰,其麗甚衆,而皆麗朝中葉以上子孫也。上曰,以經傳觀之,有曰,虞賓在位,群后德讓,有曰,在彼無惡,在此無斁,聖人之意,槪可見矣。今之松人,與此奚異,名在朝籍,殆無其人,此豈朝家一視之意哉?無論文武,卿須搜訪人才,以爲收用之地,可也。鎭寬曰,此地實緩急所恃,而亦多武藝之精工者,但爲世擯棄,莫不羞憤,皆有立功效節,自拔自新之意。今若見日前擧條之下者,莫不鼓舞而振作,此誠倡勇激氣之會也。上曰,俗傳道詵以爲,享國不下爲五百年,園寢不必廣卜云。故麗朝諸陵,同在一處云,然否?鎭寬曰,在松京者爲三十六陵,而亦有在於他處矣。上曰,書院之在松京者,鄭圃隱·徐花潭外,亦有之乎?鎭寬曰,五冠山書院,卽潘南朴氏之祖,麗末與鄭夢周同志者,而朴世采以其孫追配矣。上曰,如有古蹟之可知者,必須採訪。雖致祭等事,或有不知而不及爲者,亦不可不知也。上曰,長湍一面移劃後,畿伯以爲如何?鎭寬曰,以書往復,而長湍之所收於其面者,不過爲二十八兩錢,此之得失,不必持難矣。上曰,所得之地爲幾何?鎭寬曰,不過一里之廣,而山脊殆爲二十里,松人墳墓皆在焉,皆以富豪之類,養山等事,侈大相尙,而長湍吏屬,憑公斫伐,因事侵漁者,不勝其弊矣。今此移屬,實有神人胥悅之幸矣。命退,諸臣以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
李肇源啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李肇源啓曰,大司憲徐有臣,牌不進,執義未差,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,諸承旨持公事入侍。
李祖承啓曰,臣祖承以掌樂院提調,褒貶坐起時進去,下直之意,敢啓。傳曰,知道。
傳于金熙朝曰,下直閫帥留待。
安敬默改差,代以尹永輝爲事變假注書。
注書柳遠鳴病,代以任百禧爲假注書。
傳于李肇源曰,右承旨入侍。
以漢城府民家頹壓別單,傳于李冕膺曰,恤典令該廳卽爲分給事,分付。
備忘記,慶尙左兵使李殷福下直,長弓一張,長箭一部,片箭一部,筒兒一箇賜給。
以漢城府民家頹壓別單,傳于金熙朝曰,恤典令該廳卽爲分給事,分付。
以廣州留守徐有鄰狀啓,營庫所在木綿以貢木換貿事,傳于金熙朝曰,依狀請施行事,回諭。
魚用謙,以弘文館言啓曰,新除授修撰鄭履綏,卽爲牌招察任,何如?傳曰,允。
金熙朝,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內全家頹壓一戶,錢二兩,三四間中完多頹少一戶,布一疋恤典,依例分給之意,敢啓。傳曰,知道。
吏曹啓目,粘連觀此敦寧都正李日運上疏,則以爲,臣本無敦寧,揆以體例,自在應遞,亟賜鐫改,以存公格亦爲白臥乎所,旣無敦寧,則揆以公格,不可仍置,改差,何如?判付啓,依允。
修撰鄭履綏疏曰,伏以,臣卽是空空一物耳,少而失學,長又無聞,其所爲業,不過口誦羲經一部,而濫蒙洪造,躐取科第,三司淸華,歷揚殆遍,每自循省,愧懼交集,向者堂疏旣發於前,臺章又繼於後,人言頗峻,臣心益慙。況臣空疎譾劣,觸處生疣,昨秋恩罰,追思至今,惶蹙靡容,而又此公議迭發,物情不愜,則惟有杜門訟愆,撫躬自惜而已。夫安有一分意望,更戀榮寵,而忽於千萬夢想之外,收敍未幾,除旨遽降,以臣爲弘文館修撰者,臣驚惶震懍,罔知攸措,怵畏義分,當卽竭蹶之不暇,而念臣情地,冒膺無路。且臣素患痰癖之症,添暑益劇,天牌之下,末由趨承,玆不得不隨詣闕外,拜章徑還,罪積逋慢,益無所逃。伏乞聖慈,俯垂鑑諒,亟遞臣職名,仍治臣違傲之罪,以肅朝綱,以安賤〈分〉焉。臣方丐免,不宜贅他,而愛君如丹,耿結于中,玆將平日之所慨歎者,敢此附陳,惟聖明澄省焉。夫激濁揚淸,有國之急務,欲使激揚,必先好惡之公,然後士趨不岐,國是底定。蓋人君處崇高之位,握造化之柄,一念之所向,一言之所出,莫不趨走響應,惟上之從,此誠導率之妙,而轉移之機也。臣竊覸我殿下,近年以來,亦嘗留心於賢邪進退,民志非不粗定,朝象非不略新,而尙於公私好惡之辨,無明白截直底意,有依違苟且之端,使前日之不能自立者,舊染猶存,於變無期。夫君子小人之分,如天地之有陰陽,彼盛則此衰,此長則彼消,未有半陰半陽,而可名爲甚物者,人君對天之道,亦當區別辨破,使不可兩存而參錯也明矣。雖以國家乂安之道言之,先明淑慝,夬正從違,俾一世之人,曉然皆知上意之所存,則始乃捨舊圖新,悟非追是,沕然同歸於大公至正之化,而生成之澤,行乎其間,豈不美哉?今若終始含蓄,左右容忍,以是而爲調停,以是而責寅協,則臣恐治效愈邈,人志益渝,此無他故矣,公私之分,猶未盡其道耳。伏願殿下,繼自今凡於用舍之際,益恢公正,克祛偏私,則君子有所恃,小人有所懼,杜絶僥倖而朝著益淸,防斷躁競而世道愈靖,庶有以致淸明之象,而迓和平之福矣。臣無任云云。省疏具悉。爾說卽近日盈耳聒聒之說也,便不新新,不滿一哂,昨春左相筵奏中擧直而不錯枉云云。在其時尙可。今爾爲說之曰,以好惡之無明白,爾說何說,爾意何意?朝廷之上,無大義理之未及闡發者,則調停寅協,將於何着手?如彼也,故當好者好之,當惡者惡之,物各付物,物來順應,好之者有罪則斥之,惡之者久而後用之,無將迎無內外,嘉善而矜不能,忘怒而觀理,捨短而取長,惟予眼藏,看看是好人,人人非惡人,雖欲區以別之,亦不知何者陰何者陽,孰是彼孰是此?怎麽半陽,怎麽半陰,甚近於此,甚近於彼,此乃右所謂義理關頭之無形現可言者。惜乎爾說,何乃混圇䵝昧,如昏夜黑窣窣,而莫之爲恥,予癖本在太陽症,似此無稽弗詢之說,不堪掛齒牙間,費却辭敎於從違之際,爾之本職改差,俾爲息紛禁喧之一助。
丙辰六月初四日卯時,上御誠正閣。諸承旨持公事入侍時,行都承旨李冕膺,右承旨李肇源,左副承旨魚用謙,右副承旨金熙朝,假注書洪時濟·吳泰曾,記注官金良倜,記事官金履永,檢校待敎徐有榘,以次進伏訖。冕膺·用謙奏無公事,先退。熙朝讀奏平安監司朴宗甲狀啓,价川郡守反庫事,肇源讀奏咸鏡監司趙尙鎭啓本,狀啓謄本上送事。上命分書判付訖。上曰,慶尙兵使入侍。時濟承命出傳,與慶尙兵使李殷福偕入進伏。上曰,進奏履歷,可也。殷福曰,初以宣傳官陞爲參上武兼都摠都事·參上宣傳官·都摠經歷·鐵山府使·安東營將·多大浦僉使·竹山府使·海南縣監·晉州營將·內禁將·仁同府使·朔州府使·三水府使·堂上宣傳官·吉州牧使·管城將·全羅左水使,今方待罪本職矣。上曰,初仕在何年?殷福曰,甲戌十月矣。上曰,年今幾何?殷福曰,年六十六矣。命宣諭。仍命退,諸臣以次退出。
丙辰六月初四日辰時,上御重熙堂。右承旨入侍時,右承旨李肇源,事變假注書安敬默,記注官金珍恪·金良倜,以次進伏訖。上曰,吳泰曾,何敢不入乎?卽爲入侍,可也。敬默承命出傳,泰曾趨入進伏。上曰,石洲集板在於何處?肇源曰,未之詳矣。肇源曰,政院日記,歲一曝曬,而近年以來,多不遵行矣。上曰,自院申飭,可也。仍命退,承史以次退出。
上在昌德宮。停常參·經筵。
自辰時至午時,測雨器水深五分。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金熙朝啓曰,明日常參·經筵,取稟。傳曰,停。
李肇源啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金熙朝啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,大司憲徐有臣,牌不進,執義未差,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
傳于金熙朝曰,諸承旨持公事入侍。
傳于金熙朝曰,假注書尹永輝仍察廳任。
金熙朝啓曰,檢閱金履永,謂有身病,陳疏徑出,依定式,禁推傳旨捧入之意,敢啓。傳曰,雖是暑節,豈敢言病?至於徑出罷遞,適中其意,勿施,卽爲牌招入直。
魚用謙啓曰,檢閱吳泰曾,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,莫曰館規,卽爲牌招入直。
魚用謙啓曰,卽者檢閱吳泰曾,牌招啓辭批下後,承傳色不待傳書讀批,徑先起去,事甚未安,當該承傳色,推考警責,何如?傳曰,允。
傳于金熙朝曰,翰林金履永,還付注書,牌招入直。
吏曹口傳政事,注書單金履永。
傳于李祖承曰,左承旨入侍。
尹永輝陞付,代李學淵爲事變假注書。
傳于李肇源曰,推考房承旨入侍。
金熙朝,以司僕寺一二提調意啓曰,今月初二日外寺南廐馬一匹,往待於始興邑內事命下,而不爲待令於始興,越站進往於華城府云。事極驚駭,査問委折,則伊日內乘奉下敎,傳于書吏朴載儉處,書吏使牽馬陪朴興大,出往分付於外寺,而興大分付時,誤以始興爲華城,致此違錯云。莫重下敎,有此誤傳,誠萬萬痛駭。當該吏隷,今方移送秋曹,嚴刑定配,而奉傳下敎之際,不能致愼致詳,亦不可無罪,當該內乘吳毅常,令該府拿問重勘。前後飭敎,何等申嚴,而慢忽成習,擧行之節,至有此大段錯誤,莫非臣等常時不能檢飭之罪,震懍萬萬,恭俟重誅之意,敢啓。傳曰,司僕擧行,例皆嚴急,嚴如律令,急於置郵。近來則官怠吏頑,睯不知畏,此蓋古則司僕所屬,畏中官掖隷,甚於豺狼,凡有命令,喘喘猶恐或緩,厥輩操縱之習,嚴禁而反生別弊。至有今番莫重奉審之行,前夜擺立之馬匹,敢於翌暮,僅始牽往云者,設寺以後所未聞之事。然而官員不知,提擧不聞,致煩責敎,然後有此草記,一提擧則大臣體重,除拜屬耳,而二提擧則向下飭諭,何等截嚴,曾未幾何?司屬之犯科若此,而不爲嚴勘,其餘內乘與下人等,何足責?然同是提擧,則一勘一否,大臣之心,必以爲不安,又未免勿問,此草記還給於二提擧處。提擧勿論,則下人亦何可刑配乎?流來該寺法例,任其毁壞,何也?
金熙朝啓曰,卽者議政府錄事來言,右議政尹蓍東以爲,罪在怠忽,漫不事事,兼管重地,毁法壞例,査啓批旨,責諭截嚴,惶悚震慓,不敢偃處私次,走伏金吾門外,恭竢嚴誅云,仍納命召,何以爲之?敢稟。傳曰,勿待命事,遣史官傳諭,仍傳命召。
李肇源啓曰,卽者義禁府都事來言,右議政尹蓍東,今方待命於金吾門外云,係是大臣去就,敢啓。傳曰,知道。
以全羅監司徐鼎修狀啓,靈光郡鞍馬等島所在宮房屯稅,踏驗打量,成冊修正上送事,傳于李肇源曰,果如査啓內辭意與否,戶判問于該宮房,論理草記。
傳于金熙朝曰,坐直承旨入侍。
兵曹,僉知李晉秀身死,曾經侍從。啓,別致賻。
金熙朝,以兵曹言啓曰,新除授五衛將成致鳳前任羅州營將,李相豐前任淸州營將,俱在任所,而上來間,本廳番次苟艱云,竝改差,何如?傳曰,允。
金熙朝,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。南部字內完少頹多四戶,各布一疋合四疋恤典,依例分給之意,敢啓。傳曰,允。
刑曹啓目,粘連前大靜縣監鄭運躋矣,容有可恕,守令拿處,代以緘推罪杖一百收贖,公罪施行,何如?判付啓,依允爲旀。功減一等爲良如敎。
丙辰六月初五日卯時,上御誠正閣。藥房入診,諸承旨持公事入侍時,藥房提調沈頤之,副提調李冕膺,行左承旨李祖承,右承旨李肇源,左副承旨魚用謙,右副承旨金熙朝,假注書任百禧·尹永輝,記注官金良倜,記事官吳泰曾,檢校待敎徐有榘,醫官柳光翼·金孝儉·金光國·周命新·李周憲·朴春源·李惟鑑·丁希泰,以次進伏訖。頤之等曰,日氣劇熱,聖體,若何?上曰,一樣矣。頤之等曰,王大妃殿氣候,何如?上曰,一樣矣。頤之等曰,惠慶宮氣候,何如?上曰,一樣矣。上曰,近來領相之病,何如?仍問醫官曰,醫官中,孰有往見者乎?周憲曰,數日前小臣往診,其凡節別無加損,但精神有時昏暈,如在雲霧中云矣。上曰,其筋力本爲康旺矣。上曰,讀奏各房公事。冕膺等曰,吏·戶·禮·工房,無公事矣。上命先退。肇源讀奏淸北防禦使趙狀啓,推考有旨祗受事,平安兵使任嵂狀啓,推考有旨祗受事,咸鏡監司趙尙鎭啓本,罪人文鎭衡吉州牧到配事訖,命書判付。仍命退,諸臣以次退出。
丙辰六月初五日辰時,上御重熙堂。左承旨入侍時,行左承旨李祖承,假注書任百禧,記事官金珍恪,記注官金良倜,二提學沈煥之,以次進伏訖。上曰,向來景慕宮次對筵說,幾人來會,幾許修正乎?賤臣承命出傳,回奏曰,草本未下,故未及修正云矣。上曰,注書使之入侍。賤臣承命出,與柳遠鳴·吳泰曾偕入進伏。上出給草本,卽令出去,斯速修正以入,可也。命退,承史以次退出。
丙辰六月初五日申時,上御重熙堂。推考房承旨入侍時,右承旨李肇源,記事官金履永,記注官金良倜,記事官吳泰曾,以次進伏訖。上敎泰曾曰,前月二十五日次對筵說,旣使之參看修呈,而不此之爲,徑先入侍,何也?泰曾退出。上曰,近來注書筵說,全不成樣,雖以今番次對筵說言之,只是問東答西,撮取糢糊,要以責塞爲事,豈不駭然乎?古則雖擧條,初無簡通之法,注書逐段載錄,該貫首尾,仍以草冊直爲啓下矣。今則此法不可遽責於新進輩,而至於筵說,則不可一任其糊塗。入侍承旨筵退後,每令史官修送筵說,以爲補漏證詿之地,可也。上命履永,出促徐俊輔輩筵說,使之卽爲修入。仍命退,承史以次退出。
丙辰六月初五日申時,上御重熙堂。坐直承旨入侍時,右副承旨金熙朝,記事官金履永,記注官金良倜,記事官金珍恪,以次進伏訖。上命右承旨入侍。賤臣承命出傳,右承旨李肇源進伏。上曰,李晉秀事,豈不慘然乎?御將情界,誠可矜憐矣。仍命分書刑曹日次公事,判付訖。命退,承史以次退出。
上在昌德宮。停常參·經筵。
自五更至七日開東,灑雨下雨,測雨器水深九分。
魚用謙啓曰,明日再明日,明陵忌辰祭齋戒·正日相値,視事頉稟之意,敢啓。傳曰,知道。
李肇源啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李肇源啓曰,大司憲徐有臣,牌不進,執義未差,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
傳于李祖承曰,諸承旨持公事入侍。
李學淵在外,代以劉弘基爲事變假注書。
傳于李肇源曰,右承旨入侍。
傳于李祖承曰,提調入侍。
金熙朝啓曰,事變假注書劉弘基,時無職名,令該曹依例付軍職,冠帶常仕,何如?傳曰,允。
以漢城府民家頹壓別單,傳于李祖承曰,恤典,令該廳卽爲分給事,分付。
以濟州牧使柳師模狀啓,畢賑事,傳于李肇源曰,日候調順,各穀以時耕耘,庶有成就之望云。言念賑餘民情,千幸萬幸,卿其另加勸課於南畝之政,人力得以周及,俾有有秋食實之效。前巡將洪三弼,屢遭出義補賑,其誠可嘉,其勞當酬,島中兩邑守令中,如有準瓜,或瓜近人,令該曹後日政差送,否則待窠卽爲擬望。老妓萬德,渠何所求,辦此近百包白大米,賙飢濟乏乎?免賤與別般酬勞間,卿其從願施行後,形止狀聞事,回諭。
魚用謙,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內全家頹壓一戶,錢二兩,完少頹多一戶,三四間中完多頹少一戶,各布一疋,合錢二兩·布二疋恤典,依例分給之意,敢啓。傳曰,知道。
刑曹啓目,粘連御寶僞造罪人尹鳳儀,更加嚴刑,期於得情,何如?判付啓,一僞猶可惡,再犯尤難赦,除尋常箇箇嚴刑,期於得情爲旀。未完決諸囚段置,切勿抛置,斯速究竟爲旀。已結案中,卿等於退仕之暇,輪回看詳,如有十分起疑之端,以其起疑者,問于僚堂,議于郞官,咸以爲容有可議云爾,則判堂持文案,來待政院,微稟爲良如敎。又啓目,殺獄罪人孫景海,另加嚴刑,期於得情,何如?判付啓,手勢雖甚分明,求生必死,容或有毫分起疑之端是乙喩,卿等各出意見,反覆究理,待後日次加刑取招,仍又論理回啓爲良如敎。又啓目,稅穀偸出罪人李光寅,各別嚴訊,期於得情,何如?判付啓,此獄眞所謂生道殺人,而許久訊推,尙不取服,焉有如許法曹乎?今番段箇箇考察,各別嚴訊,捧直招以聞爲良如敎。又啓目,殺獄罪人鄭戌甲,各別嚴刑,期於得情,何如?判付啓,各出意見,別加訊推,無或如前漫漶爲良如敎。又啓目,殺獄罪人李分金,另加嚴刑,期於得情,何如?判付啓,無循前套,別出意見,加刑取服爲良如敎。又啓目,僞造印信罪人金熙明,另加嚴刑,期於輸款,何如?判付啓,僞造異於殺越,其所究覈,不是難事,更加嚴刑,期於得情爲良如敎。又啓目,殺獄罪人朴仁興,各別嚴刑,期於得情,何如?判付啓,例訊例推,後供如前供,惡在乎欽恤之義乎?卿等別出意見,後日次段,各別嚴訊得情,俾無當宥滯囚,當償倖逭爲良如敎。又啓目,殺獄罪人咸奉連,各別嚴刑,期於得情,何如?判付啓,豈可任其不生不滅,不恤當暑瘐斃乎?如前除良,卿等各出意見,加刑取服爲良如敎。
右議政尹蓍東箚曰,伏以,臣昏謬憒憒,不堪于百藝之末,卽臣自知者明,匪敢外爲修飾,以博退讓之名,獨我聖上,不以卑鄙,擢置重任,冏寺兼管,又出特命,臣逡巡惶隕,旣不能循分遞免,則惟有彈竭向前,隨處盡職,以少答洪造之萬一,乃其所自矢者然也,獨無奈歷淺望輕,憚壓不得,莫重傳命之地,承受之錯誤,擧行之稽忽,自有太僕以來所未聞者。臣以專管摠察之任,凡有咎責,將何推諉,冀幸其圖免乎?事發之後,未敢頃刻偃處,泥首金吾,恭俟鈇鉞,聖度包容,嚴誅不加,勿胥有命,史官臨宣,臣且惶且感,雖不敢不退還私次,而追想本事,節節怠緩,萬萬震懍,此而失勘,將見公法之廢,朝綱之弛,由臣而始,豈細故也哉?歷日逾時,參前倚衡。玆敢短箚首實,仰請威譴,伏願聖明,亟命有司,擬以當施之律,以嚴邦憲,以安私分,不勝萬幸。取進止。答曰,省箚具悉卿懇。此豈深引之事,胥命足矣,陳箚太過,二提擧之勿論,亦出於禮卿,卿須安心勿辭,卽起視事。仍傳曰,此批答,遣史官傳諭。
丙辰六月初六日卯時,上御誠正閣。諸承旨持公事入侍時,行左承旨李祖承,右承旨李肇源,左副承旨魚用謙,右副承旨金熙朝,記事官金履永·柳遠鳴,記注官金良倜,記事官吳泰曾,檢校待敎徐有榘,以次進伏訖。祖承·用謙·熙朝奏無公事,先退。肇源讀奏慶尙監司李泰永啓本,罪人朴渭昌定配於吉州牧事。命書判付。又命書日次公事判付訖。上曰,昨日所下前月二十五日次對時筵說,使之改修正以入,而屢下屢改,終不成樣,夜中所入,姑未詳閱,果能隨處釐正耶?肇源曰,略加點改矣。上曰,近日注書輩,全不記注,不成體段。如此而循次陞遷,將爲何官?後復若此,當有別般嚴處,以此申飭,可也。上曰,遠鄕人注書之輪擬,而餘者幾何?履永曰,幾盡爲之矣。上曰,或有瑕累,而不得檢擬者,亦爲抄出,可也。履永曰,若有如尹永輝之人,則抄入亦所不敢矣。上曰,雖難擬望,而至於抄出,則何所拘礙。上曰,注書筵說,俄已申飭,而雖以翰林修史言之,皆能修擧無滯乎?曾聞靈城君朴文壽爲戶判後,始修翰林時日記,此是謬例,而謬例一啓,恐不無後弊矣。命退,諸臣以次退出。
丙辰六月初六日卯時,上御重熙堂。提調入侍時,藥房提調沈頤之,行左承旨李祖承,記事官金履永,記注官金良倜,記事官吳泰曾,以次進伏訖。頤之曰,日氣苦熱,聖體,若何?上曰,曉來稍涼,神氣少勝矣。頤之曰,寢睡·水刺之節,若何?上曰,一樣矣。上曰,瓊玉膏所入生地黃,果已擇取乎?頤之曰,求之黃州·鳳山之間,十斤取一斤,可以適用云矣。上曰,慈宮誕辰宴需中生鰒,不可不預儲,海西·湖西兩水營,各以五百箇,照氷封進,必趁十五六日入來,毋如前年之後時,正果所入天門冬·麥門冬,預令藥房漬水潤之,可也。上曰,古人云一喜一懼,而予實懼多於喜,至於宴嬉之需,亦不欲張大豐汰,而節當劇暑,膳具易致爛敗,故不得不用心矣。頤之曰,今年木實失稔,不但桃杏之不結,如石榴之屬,亦鮮結實云矣。上曰,予所處堂前石榴,殆過百盆,而亦不知結實之多寡矣。蓋古有東山別監,自惠廳給米作貢,每當三九月,貢獻花木,而此輩依倚公家,搜索閭閻,或廉價勒買,或公肆橫奪,爲弊不少,而民間花木,在在成林,丙申以後,予革此弊,而委巷間花木之盛,反不如前云,殆近於均役設而魚不出矣。今此盆榴,亦於破貢之初,略有剩財,從便貿置,冬藏春發,舊根經歲,當初數百盆,年年消縮,今纔爲百餘盆矣。上命退,諸臣以次退出。
丙辰六月初六日辰時,上御重熙堂。右承旨入侍時,右承旨李肇源,記事官金履永,記注官金良倜,記事官吳泰曾,直閣李始源,以次進伏訖。肇源曰,獄案事體,何等愼重,而秋曹日次公事中,李光寅·孫景海兩囚推案,互換貼付於原文案之中。該曹之不能照檢,致此錯誤,誠極未安,當該諸堂,竝從重推考,何如?上曰,不可推考而止,一竝越捧一等,可也。出擧條命退,諸臣以次退出。
上在昌德宮。停常參·經筵。
夜自五更至初七日開東,灑雨下雨,測雨器水深九分。自開東至酉時,灑雨下雨,測雨器水深二寸六分。
夜五更,巽方有氣如火光。
李肇源啓曰,大司憲徐有臣未肅拜,執義未差,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
金熙朝啓曰,來十一日,朝參日次矣,敢稟。傳曰,停。
金熙朝啓曰,來十一日,輪對日次矣,敢稟。傳曰,當次人受點,後日次待令。
傳于魚用謙曰,禮房承旨馳詣明陵,奉審摘奸,局內諸陵,一體奉審以來。
傳于金熙朝曰,右副承旨入侍。
李祖承啓曰,事變假注書劉弘基身病猝重,勢難察任,今姑改差,何如?傳曰,允。
劉弘基改差,代以李㬖爲事變假注書。
注書柳遠鳴病,代以任俊常爲假注書。
傳于魚用謙曰,奉審承旨入侍。
傳于李肇源曰,右承旨入侍。
傳于金熙朝曰,坐直承旨入侍。
注書金履永還付翰林,代以洪樂俊爲假注書。
吏曹口傳政事,檢閱單金履永。
李肇源,以義禁府言啓曰,刑曹啓目判付內,當該次知中官,令該府考律嚴處後,草記事,命下矣。當該中官劉仁獐,今方待命拿囚,而取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。劉仁獐杖一百收贖,告身盡行追奪,放送之意,敢啓。傳曰,知道。
刑曹啓目,內侍府書員申光昇,冒稱宮監,貽弊鄕民之罪,嚴杖之下,箇箇遲晩,所當考律嚴勘是白乎矣。旣有捧招以聞之命,上裁,何如?判付啓,渠雖實宮監,猶不敢作弊於嚴飭之下是去乙,內侍府下人,何關於宮房,而假稱替往,犯科如許,極爲駭痛,更加嚴杖,照律定配爲旀。當該次知中官段置,令該府考律嚴處後,草記,以懲後弊爲良如敎。
丙辰六月初七日卯時,上御重熙堂。右副承旨入侍時,右副承旨金熙朝,記事官柳遠鳴,記注官金良倜,記事官吳泰曾,以次進伏訖。上曰,向來慶尙道竹田狀啓,先啓下之本及其時申飭之傳敎,使之載錄于日省錄矣。今此忠淸·全羅兩道竹田狀啓,同爲載錄事,分付閣吏,三道狀啓,出給備邊司,使有司堂上輯成冊子二件,一則入啓,一則留置于本司。命書榻敎曰,王大妃殿進御加味香橘茶,自今日一貼式限三貼煎入。上曰,此方文注書出傳提調。仍命退,承史以次退出。
丙辰六月初七日酉時,上御誠正閣。奉審承旨入侍時,左副承旨魚用謙,假注書任俊常,記注官金良倜,記事官吳泰曾,以次進伏訖。上曰,今日各陵奉審,以次進奏,可也。用謙曰,臣承命馳詣明陵陵上,殿內丁字閣奉審無頉,祭物·祭器·祭井精潔,祭官無頉。仍詣敬陵,奉審殿內,雨漏一處,使陵官報禮曹。仍詣翼陵,奉審殿內,雨漏一處,陵官已報禮曹。仍詣順懷墓,奉審以來矣。上曰,昌陵·弘陵,一體奉審乎?用謙曰,然矣。上曰,沿路農人之言,以今日之雨謂何如?用謙曰,雨澤雖似過矣,而牟麥皆已登場,根耕亦幾盡爲矣。上曰,道路橋梁何如?用謙曰,或多雨壞,而不至大段矣。仍命退,承史以次退出。
丙辰六月初七日酉時,上御重熙堂。右承旨入侍時,右承旨李肇源,假注書任俊常,記注官金良倜,記事官吳泰曾,檢校待敎徐有榘,以次進伏訖。上命有榘曰,文集目錄西庫冊,玆以書下,而其外本閣所藏及玉堂芸閣所在者,皆爲搜見,而猶有未及者,求之外間,亦無不可矣。上曰,未下直守令有幾人?肇源曰,只有星州牧使一人矣。仍命退,承史以次退出。
丙辰六月初七日酉時,上御重熙堂。坐直承旨入侍時,右副承旨金熙朝,假注書任俊常,記注官金良倜,記事官吳泰曾,以次進伏訖。上命書傳敎曰,注書金履永,令該曹口傳還付,翰林牌招入直。上曰,未下直守令,過齋後卽爲辭朝,可也。賤臣承命出傳。上曰,重臣尹塾眼病,近果如何?熙朝曰,前年慘慽後,一倍添劇,以臣所見,恐無以復見日月之明矣。上曰,有孫乎?熙朝曰,纔得養孫尹得逵,而已爲小科矣。上曰,此是欲得尹永僖兄弟而不能者乎?熙朝曰,然矣。上曰,爲幾寸乎?熙朝曰,似不過十六七寸矣。上曰,抄啓中癸卯選,稱爲最優,而今選亦似不讓矣。熙朝曰,癸卯選中,如臣者,固無足稱,而最多實才,猶不若今選之善鳴也。上曰,申鳳朝·崔光泰,可謂實才矣。雖以儒生應製言之,朝拔一人,暮拔一人,今幾無餘,李卿尹·金處巖,每於應製居優等,而科後多損於居泮時,崔壽亨,予多奬拔,而近聞毁者半譽者半矣。熙朝曰,果是實才,而調格則下矣。上曰,李光顯之尙今未決科,可謂冤矣,今番別試殿試時,晝余錦而歸來,喬木出而迎人之句,可謂場中之所無,故予使擢置矣,命官無端置之落科,以宋磾之外題登榜,此亦數也,儒生應製,予果樂爲,而此如藏鉤之戲掩,而考之無失,所料消遣法,莫此若也。熙朝曰,臣亦於科作出後,遇其佳作,則必朗然大讀,不覺手舞而足蹈矣。上曰,上齋生以講應試事,已有出令,皆至能講云耶?纔過別試,似必不難矣。熙朝曰,實才赴試者,誰不熟於別試講乎?應講似無難矣。上曰,無論以此立的,士而能誦一經,不亦善乎?仍命退,承史以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
李肇源啓曰,大司憲徐有臣未肅拜,執義未差,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,都承旨入侍。
李肇源啓曰,假注書任俊常,身病猝重,勢難察任,今姑改差,何如?傳曰,允。
任俊常改差,代以吳聖根爲假注書。
以漢城府民家頹壓別單。傳于李祖承曰,恤典,令該廳卽爲分給事,分付。
以漢城府民家頹壓別單。傳于李祖承曰,恤典,令該廳卽爲分給事,分付。
傳于李肇源曰,坐直承旨入侍。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李肇源,以兵曹言啓曰,卽接慶熙宮衛將金祥澤牒報,則本營崇義門南邊墻垣內面三間許,今日缺落云。爲先令繕工監杻把子堅實圍排,急速修築,而亦令巡邏營門申飭校卒,各別巡察之意,分付,何如?傳曰,允。
李冕膺,以奉常寺都提調,提調意啓曰,東籍親耕田所種大麥打作,則所出爲十三石二斗,小麥打作則所出爲一石三斗之意,敢啓。傳曰,知道。
李祖承,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內全家頹壓一戶,錢二兩,三四間中完多頹少一戶,布一匹,西部字內全幕頹壓一戶,錢二兩,三四間中完多頹少二戶,各布一疋,南部字內全家頹壓一戶,錢二兩,合錢六兩·布三疋恤典,依例分給之意,敢啓。傳曰,知道。
丙辰六月初八日卯時,上御重熙堂。都承旨入侍時,行都承旨李冕膺,假注書洪樂浚,記事官吳泰曾·金履永,藥房提調沈頤之,以次進伏訖。頤之曰,雨不開霽,日又蒸濕,聖體,若何?上曰,一樣矣。頤之曰,王大妃殿氣候,何如?上曰,一樣矣。上命書榻敎曰,王大妃殿進御加味蔘橘茶前方中,加藿香一錢五分,檳榔一錢,自今日煎入。頤之曰,惠慶宮氣候,何如?上曰,一樣矣。近來連進瓊玉膏,氣度益勝,故將爲繼進之計矣。瓊玉膏始煎日,初以初九日爲之事,分付矣,十三日爲最吉云,以此退定,可也。上曰,雨水頻數,得無太過乎?頤之曰,此時雨水,勢所然也。農家之言曰,五六月之交,場麥或敗,溝塍或決,正爲秋後豐登之兆云矣。仍命退,諸臣以〈次〉退出。
今六月初八日酉時,上御重熙堂。坐直承旨入侍時,右承旨李肇源,假注書洪樂浚,記事官金景煥·金珍恪,直閣李始源,以次進伏訖。上命書傳敎曰,未肅拜大司成,待開門牌招察任。仍命退,諸臣以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
傳于李肇源曰,明日次對,進定於今日,本司坐起,槐院揀擇坐起,皆於筵退後爲之。
李肇源啓曰,今日次對,兩司當爲進參,除在外·未署經外,未肅拜呈告人員,竝卽牌招,何如。傳曰,允。
以掌令洪受浩,持平洪光一,司諫趙弘鎭,獻納柳頤玄,牌不進罷職傳旨,傳于李肇源曰,只推。
傳于李肇源曰,籌坐有司堂上皆懸頉。雖曰公故,亦足推移,當該堂上,竝從重推考。
傳于李肇源曰,忠淸水使留待。
傳于李冕膺曰,諸承旨持公事入侍。
傳于李肇源曰,大臣·備局堂上引見。
傳于李肇源曰,下直閫帥入侍。
傳于李冕膺曰,京畿監司入侍。
傳于李冕膺曰,來待守令入侍。
吳聖根有頉,代以李運恒爲假注書。
傳于李肇源曰,前假注書具得魯,仍察廳任。
備望記,忠淸水使閔光升下直,長弓一張,長箭一部,片箭一部,筒兒一箇賜給。
以左邊捕盜大將望筒,傳于李肇源曰,若非八十七十老人,則篤老奉親之特除外任者,當點下於何人乎?初次望筒還給之後,更擬者又如此,當該兵判推考,望筒還給。
兵曹,以申應周爲左邊捕盜大將。
李肇源啓曰,新除授左邊捕盜大將申應周,卽爲牌招,命召及大將牌·傳令牌傳授,何如?傳曰,允。
傳于李冕膺曰,特除旣多其例,祭酒宋煥箕,同副承旨李城輔,特除禮曹參判·參議。仍傳曰,兩山林乘馹上來事,爲先下諭道臣。
吏曹,禮曹參判宋煥箕,參議李城輔以上捈授事承傳。
備望記,資級之陞擢,豈爲侈卿職銜,非特念卿家先,端揆之薦,似予心之企佇,有意在焉,況見職卽閒任,而溽暑如此,差待涼生,幡然起身,上來登筵事,下諭于新除授禮曹參判兼成均館祭酒宋煥箕處。
吏曹口傳政事,以李祖源爲知義禁,以閔台爀爲同義禁。
以行大司諫柳焵,牌不進推考傳旨。傳于李肇源曰,許遞。前望單子入之。
大司諫前望單子入之,林蓍喆落點。
兵曹參知前望單子入之,李鼎德落點。
吏曹口傳政事,修撰朴載淳除授事承傳。
吏曹口傳政事,星州牧使李述源,利川府使趙榮慶相換。
傳于李祖承曰,左承旨入侍。
傳于李冕膺曰,都承旨入侍。
李肇源啓曰,假注書具得魯身病猝重,勢難察任,今姑改差,何如?傳曰,允。
具得魯改差代,崔鳳和爲假注書。
傳于李肇源曰,右承旨入侍。
李肇源啓曰,大司憲徐有臣,掌令洪受浩,持平洪光一,牌不進,執義未差,掌令李益恢,持平崔逵翰在外,監察茶時之意,敢啓。傳曰,知道。
李肇源啓曰,檢閱吳泰曾·金履永,嚴敎之下,徑出禁扃,轉尋鄕路,所當直捧禁推傳旨,而此與無端徑出有異,推考警責,何如?傳曰,擧措可駭,前注書金履永,何可逐鄕而止,卽其地定配,以懲新進客氣,不知嚴畏翰林吳泰曾,卽其下去地方放逐,可也。
傳于李肇源曰,推考房承旨入侍。
傳于金熙朝曰,坐直承旨入侍。
以大司成尹得孚,牌不進罷職傳旨,傳于金熙朝曰,除拜已久,尙不出肅,有召輒違,節拍無期,事體道理,不容如此,今聞所以逡巡之端,皆非其然之事,從重推考,更卽牌招,嚴飭察任。
以大司成尹得孚,再,牌不進罷職傳旨,傳于金熙朝曰,只推,更爲牌招。
以漢城府民家頹壓別單,傳于李祖承曰,恤典,令該廳卽爲分給事,分付。
以漢城府民家頹壓別單,傳于李祖承曰,恤典,令該廳卽爲分給事,分付。
李冕膺,以吏曹言啓曰,通禮院右通禮申禹相呈狀內,矣身暑症猝發,食飮全却,時月之內,萬無供職之望,卽爲入啓遞改云。身病旣如是沈篤,則有難强令察任,改差,何如?傳曰,允。
李祖承,以戶曹言啓曰,因全羅監司徐鼎修狀啓,本道靈光郡鞍馬島·每也島·松茸島三處所在淑徽公主房宮土屯稅査實馳啓事,判付內,果如査啓內辭意與否,戶判問于該官房,論理草記事,命下矣。結數嬴縮,稅納多寡,詳問于該官房,則三島宮土元摠爲七十九結零,而除新舊流來陳頉,今番打量時起實數,爲七十一結十九負一束,收稅之規則每結代錢二十兩,合一千四百餘兩內,宣禧宮免稅條所納太雜費竝一百四十二石,去核縮劣竝一百四十斤,淑徽公主房土稅所納雜費竝四百五十兩,其餘則用下於導掌往來浮費及役價條云。結負則比之元摠,所減不過爲七結零,年久災頉,無怪其如此,稅納則導掌所收,雖有豐歉之異,官房所納,初無增減之弊,別無可以査實釐正者,嚴飭該邑,另加詳察,宮土無或有減縮之弊,屯民毋敢售頑拒之習事,分付道臣,何如?傳曰,允。
李肇源,以兵曹言啓曰,依下敎,義禁府執吏·書吏·行首羅將,捉致推問,則執吏書吏權宜平,行首羅將金鎭喆等所供內,今日本府坐起時,判事閔鍾顯,知事李聖圭進參,知事金載瓚,同知事李書九不參,都事申夔相·李元臣·金熙澤·韓允鎭·姜世靖·朴宗雨·趙鎭順·韓啓重進參,李集玉當直入直,朴正圭不參云矣,敢啓。傳曰,知道。
李祖承,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內全家頹壓一戶,錢二兩,西部字內全家頹壓二戶,各錢二兩,南部字內完少頹多二戶,各布一疋,三四間中完多頹少一戶,布一疋,北部字內完少頹多二戶,各布一疋,三四間中完多頹少二戶,各布一疋,合錢六兩,布七疋恤典,依例分給之意,敢啓。傳曰,知道。
李祖承,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內全家頹壓一戶,全幕頹壓五戶,各錢二兩,完少頹多四戶,各布一疋,南部字內完少頹多二戶,三四間中完多頹少二戶,各布一疋,北部字內完少頹多四戶,三四間中完多頹少一戶,各布一疋,合錢十二兩,布十三疋恤典,依例分給之意,敢啓。傳曰,知道。
李肇源,以義禁府言啓曰,檢閱吳泰曾,卽其下去地方放逐事,承傳啓下矣。吳泰曾,下去京畿竹山地云,仍其地放逐之意,敢啓。傳曰,知道。
李肇源,以義禁府言啓曰,前注書金履永卽其地定配事,承傳啓下矣。金履永下去京畿驪州地云,卽其地驪州牧定配,而以承傳內辭意,具罪目依例發遣府羅將,押付配所之意,敢啓。傳曰,知道。
李肇源,以義禁府言啓曰,時囚罪人任俊常,區別功議,勘放後,草記事,命下矣。任俊常傳旨內,未差代之注書,不爲仕進,不知去處,拿問嚴勘。罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯死罪,杖一百,決杖告身盡行追奪,雜令條有曰,王府決杖者,代以金贖矣。任俊常無功議云,杖一百收贖,告身盡行追奪,放送之意,敢啓。傳曰,知道。
李肇源,以刑曹言啓曰,因申光昇捧供啓目判付內,內侍府下人,何關於宮房,而假稱替往,犯科如許,更加嚴杖,照律定配事判下矣。依判下,申光昇,各別嚴杖一百後,取考律文,則大明律詐僞條有曰,詐稱官司差遣,而有所求爲者,杖一百,徒三年,田宅條有曰,侵占他人田者,罪止杖八十,徒二年,名例云,二罪俱發,以重者論,申光昇,依此律從重論,黃海道松禾縣,徒三年定配所,押送之意,敢啓。傳曰,知道。
吏曹啓目,權知承文院副正字呂東植·金鎰·李毅采·金邁淳·閔命爀·南度中·李周楨·鄭日泰·尹命烈·許珩·李章垕·沈厚鎭·閔令儒·鄭進明·南宮惺·李弘謙·趙璜鎭爲等如,口傳施行,何如?判付啓,依允爲旀,尹永輝段置,一體口傳權知槐院爲良如敎。
禁府啓目,承政院假注書任俊常原情云云。傳旨問目內辭緣,惶恐遲晩,所當請刑是白乎矣。旣有捧草供以入之命,上裁,何如?判付啓,區別功議,考律勘放後,草記爲良如敎。
又啓目,兼春秋安經心·金良倜等原情云云。傳旨問目內辭緣,惶恐遲晩,所當請刑是白乎矣,旣有捧草供以入之命,上裁,何如?判付啓,若非翰林之出去,其矣等不知去處之罪,將無以現發,其矣等以遐方文臣,出入筵席,其爲榮耀果,何如?則敢生占便之計,無一人等待,究厥所爲,萬萬駭然,口招事體,尤何等至嚴,則漫漶納招,隱諱情狀,供辭勿施,更良各別嚴覈,一一捧直招以聞爲良如敎。
又啓目,承政院注書柳遠鳴原情云云。傳旨問目內辭緣,惶恐遲晩,所當請刑是白乎矣。時任史官勿爲請刑,載在大典通編,且有捧草供以入之命,上裁,何如?判付啓,近來新進,一再登筵,則癡習麤氣,觸處掩不得。凡有命令,睯不知懼,逾濫日甚,自干罪科。渠亦效尤,視聽之筵敎,慢若不知,渠之所爲,豈不痛惡?釋褐後注書未爲之人,使之輪回照擬,則尙餘多人,忽以屢次行公者擬入兺除良,使渠省記入直,生疎初入之類,照察檢飭,渠敢稱以私故,擅離直次,以至翌朝亦不仕進,又於嚴問之下,猶且呑吐漫漶,自歸罪上添罪之科,而名以捧口招,卿等不能反覆嚴問,以如許供辭,循例捧入,卿等推考,幺麽注望,何以違令,忽自番所,何以躍出,委折更加各別嚴問,一一直招,然後文案修啓爲良如敎。
同副承旨李城輔疏曰,伏以,臣頃忝憲職,冒陳微懇,及承聖批,辭敎藹然,追提年前入對旋歸之事,旣諭以悵失之懷,又申以凝佇之思,怳若進伏文陛,更奉玉音,怵惕感惶,何可盡達?而風憲重地,五朔虛帶,夙夜懍蹙,恭俟恩遞。乃於千萬夢寐之外,忽被承宣超擢之命,臣驚恐訝惑,莫曉所以致此也。繼而十行絲綸,轉益隆重,至以尋鄕之後,必欲更致爲敎,而丁寧懇至,可感豚魚,臣拜稽莊誦,祗自隕越于下。臣之本末情實,前後陳辭,悉暴無餘,而又經召接以後,無所逃於聖鑑矣。蓋其至庸極陋,本不足備數於平人,而五六年來,猥被不世之殊遇,屢叨寵擢,乃寘之下大夫之列,畀以銀臺淸切之銜。雖在文纓,亦不宜容易驟陞,況以臣卑賤之跡,譾劣之材,其安敢妄自承當乎?臣之不肖,無足任使之實,恭惟日月之明,固已俯燭,而特以旣入薦目,因賜假借,不顧國人之公議,有此格外誤恩,而獨不念公朝名器之有玷,四方人心之不服哉?若臣之區區素守,則顧以欺謾盜竊,罪在罔赦,竊欲終身蟄伏,杜門訟愆,無或爲抗顔周行之計,而至於捨卑就尊,因退媒進之嫌,亦屬私分,不必覶縷。最是緣臣無似,貽羞朝廷,至於此極。卽此重戾,尤爲萬隕猶輕,當祗伏私次,以待有司之勘正,尙何敢仰干鈇鉞,屢瀆崇嚴,爲雍容辭遜之語也?第臣旣不得冒進,則職任緊漫,固不暇論,而惟此喉舌之官,難容暫時瘝曠,豈可以賤臣之故,有妨機務耶?伏乞聖慈,俯賜諒察,亟許遞改職名,因收新授資級,以重公器,以安私分,不勝幸甚,無任云云。答曰,省疏具悉。夙夜之任,縻以久曠,反欠禮使之方,見窠春曹佐貳,拔例特授,爾其念予必欲致之至意,卽起登道。仍傳曰,此批答,下諭于前同副承旨李城輔。
今六月初九日卯時,上御熙政堂。諸承旨持公事入侍,大臣·備局堂上引見入侍時,行都承旨李冕膺,行左承旨李祖承,右承旨李肇源,左副承旨魚用謙,右副承旨金熙朝,假注書洪樂浚,事變假注書李㬖,記事官金景煥·金珍恪,右議政尹蓍東,兼兵曹判書趙宗鉉,行上護軍李柱國·沈頤之,行禮曹判書閔鍾顯,刑曹判書李得臣,行大護軍李敬懋,吏曹判書金載瓉,戶曹判書李時秀,行大護軍沈煥之,行護軍徐龍輔,校理沈奎魯,忠淸水使閔光升,以次進伏訖。蓍東曰,雨餘日氣蒸熱,聖體,若何?寢睡·水刺之節,何如?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,好雨近頗支離,得無太過乎?蓍東曰,雨勢非不過也,但往往開霽,田疇不至損傷矣。日前太僕事,只緣臣精神昏錯,致此僨誤,萬萬惶懍矣。上曰,過矣。命書傳敎曰,未差代之注書,不爲仕進,不知去處,當該注書任俊常,令該府拿問嚴勘。命書榻敎曰,注書柳遠鳴,令該府拿問捧口招以聞。又命書榻敎曰,偃臥接主人家,翰林逐鄕後,不卽入來交,代以致門鑰已下之兼春秋安經心·金良倜,令該府爲先拿問處之。又命書榻敎曰,當該排設房司鑰,事過後令攸司科治。又命書傳敎曰,時囚罪人柳遠鳴·安經心·金良倜·任俊常等,以口招嚴問草供捧入事,分付。上曰,次對爲之。蓍東曰,本司公事,別無稟處者矣。上曰,金直淳·宋啓榦,向付軍職,使之上來矣,去就何以爲之云耶?蓍東曰,雖以鄕薦別例,今付軍職,而外議不一,或云可出,或云不可出,而亦在其自爲之如何耳。上曰,同副出處,將何如云耶?蓍東曰,姑未聞矣。上曰,承宣要任,不可虛縻一窠,而其在禮待之義,尙不許遞矣。蓍東曰,日前同副承旨李城輔承宣望擬入事傳敎中,寺監之寺字,以司字書出朝紙。莫重傳敎,有此誤頒,事體極爲未安,當該承旨推考,誤字更爲釐正頒布,何如?上曰,依爲之。出擧條蓍東曰,成均館祭酒宋煥箕,以山林宿望,年且七旬,不可久置下大夫之烈,擢用亞卿之職,以盡招徠之方,似合事宜,故敢此仰達矣。上曰,依爲之。出擧措蓍東曰,御營大將李漢豊,聞有至切之情理,當詗緝申飭之時,兼帶捕盜大將之任,勢難行公,今姑許遞。何如?上曰,依爲之。出擧條肇源曰,左邊捕盜大將李漢豊許遞事,命下矣。在前如此之時,有他邊大將兼察之例,今番則何以爲之乎?上曰,右大將兼察,牌招聽傳敎,可也。上命書榻敎曰,左邊捕盜大將出代間,右大將柳孝源兼察,牌招聽傳敎。肇源曰,筵席事體,何等嚴重,而玉堂沈奎魯進伏之際,擧措顚錯,事極未安,從重推考,何如?上曰,依爲之。出擧條上曰,槐院坐起,今日爲之乎?蓍東曰,今將爲之矣。宗鉉曰,臣之人器,不合於本兵之任,自上已爲俯燭,而且臣又有私義之難安者,兩銓雖與他司有異,臣與右相,不得相見,政月問政,自是不易之規,今若冒沒行公,則有關朝體,願蒙體諒之恩矣。蓍東曰,自前多有如此私義,皆不問政而行公矣。上曰,旣多前例,行公未爲不可矣。蓍東曰,李健秀手本厚州事,前道臣今旣登筵,下詢其形便,似好矣。宗鉉曰,厚州事,臣前日狀啓中,已爲悉陳,而鎭邑之間,從速決之,然後民可以賴安矣。以朝聚暮散之類,皆欲受糶資生,而旣非入籍之民,則有難如例分給,若不給還,則渠輩皆是耕作之民,無以支撐,臣在營時,與該府使相議,略有題給者,而出於一時權宜,有非按例應分者矣。上曰,果然矣。蓍東曰,向見李健秀手本,則方略甚詳,而第土地之分割,極爲愼重矣。宗鉉曰,臣旣未躬審,則烏梅江之割屬便否,雖未詳知,至於厚州之祥覇坪,則厚州·江界之間,隔一大川,彼此各稱祥覇,以厚州·祥覇,通於三水,則嶺阨甚險,無以通涉,以江界·祥覇言之,則地勢平衍,道里亦近,以江之祥覇,若割屬於厚,則在江界爲無用之地,在厚州甚便好,此則從近劃屬,似好矣。上曰,先使通涉無妨矣。蓍東曰,若不設鎭,則三水恐有空虛之慮矣。宗鉉曰,以外面言之,則行路之由於江界·祥覇,似無妨,而此雖空閒等棄之處,皆有把守,使不得踰越通涉矣。上曰,渭原人民,近來何如,前道臣其詳知之乎?載瓚曰,渭原之民,多往長津,故三川防鎭人戶,已多虛耗,然無非烏合之類,猝難刷還矣。上曰,今若設鎭於厚州,則三水必無彼人潛採之患,而亦免把守之役矣,今有司堂上從速決之,可也。頤之進伏曰,溽暑方劇,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,王大妃殿進御湯劑,昨日加入矣。今則依當初下敎,所定湯劑,以三貼製進乎?上曰,可矣。上曰,畿伯進前。文淳進伏。上曰,當初任卿,謂以勤勵,豈意僨誤至於如此乎?安陽橋修築,雖在前伯時,而未及周歲,已爲頹圮,始役時若善董察,何以至此?予於其時,見川水之本非順流,每多衝囓,已慮有此患。然幹事者,苟能不事觀美,專務堅牢,則豈有旋卽傾頹之理乎,前伯事誠甚未妥。至於撥站事,新設之初,飭敎何如,則華留之不送撥卒,替送撥將之年老者,且騎濟駒之未及馴養者,致此顚蹶之患,尤極駭然,其在重人命之道,不可無罪。卿則雖與前伯華留有異,旣在摠察之地,不能照飭,難免其責,而除拜屬耳,姑爲參酌,華留難於臨陣易將,姑先以白衣從事,依被謫居官之例,如是處分之後,何敢晏然行留守之事乎?狀啓亦不可親自爲之,或判官或中軍,替行可也。昨年修橋時,監董裨將加資帖,卿其收取燒火,差定始興最苦役,使之身操版揷,趁速修改,分付地方官,申飭董役,又以此意,亦使東伯知之,可也。上曰,忠淸水使進前,忠淸水使閔光升進伏,奏職姓名。上曰,曾徑履歷詳奏,可也。光升曰,由宣傳官轉訓鍊主簿武兼宣傳官,訓鍊判官,都摠經歷,嘉山郡守,三陟營將·茂山府使·三和府使,而待罪此職矣。上曰,宣諭旨,可也。熙朝跪讀傳諭訖。先命光升退出。上曰,刑判進前,近日未完決獄案,何如?得臣進伏曰,未完決獄案,猝難速決,而向來泮中殺獄,衆人搏打,仍多逃走,尙未得正犯矣。上曰,寧有如許國體,令捕將另加詗捕,而此月內若未及捉來。捕廳行首捕校,自卿曹卽爲捉來,雖是出身,囚之本署,依同推例,月三推問,期於捉納可也。泮人無嚴,香橋以內,殺越若是容易,後弊所關,不可不痛治之矣。大臣·備堂·玉堂以次先退。上曰,來待守令入侍。㬖承命出傳,與星州牧使李述源偕入。述源進伏,奏職姓名。上曰,何時欲下去乎?述源曰,姑未的定矣。命書榻敎曰,見其貌,有病色,星州牧使李述源,畿邑守令,令該曹口傳相換,仍令辭朝。先命述源退出,命承旨書公事判付訖。命退,承史以次退出。
今六月初九日辰時,上御重熙堂。左承旨·戶曹判書入侍時,左承旨李祖承,假注書洪樂浚,記事官金景煥·金珍恪,戶曹判書李時秀,以次進伏訖。上曰,二提學入侍。賤臣承命出傳,與二提學沈煥之偕入。上曰,捕將望筒,催促以入。賤臣承命出傳,還入。仍命退,諸臣以次退出。
丙辰六月初九日午時,上御重熙堂。都承旨入侍時,行都承旨李冕膺,假注書具得魯,編修官金鼎權,記事官金珍恪,以次進伏訖。上命書傳敎曰,兵曹參判許遞,前望單子入之,待下批牌招察任。又命書傳敎曰,特除旣多其例,祭酒宋煥箕,同副承旨李城輔,特除禮曹參判·參議。仍傳曰,兩山林乘馹上來事,爲先下諭道臣。仍命退,承史以次退出。
今六月初九日未時,上御便殿。右承旨入侍時,右承旨李肇源,假注書洪樂浚,記事官金景煥·金珍恪,二直提學李晩秀,以次進伏訖。上命書傳敎曰,後世之樂敎,寓之於詩,有關於世道大矣。欲使文體回漓,則先從希音之可敎者,當示何莫學之階庭。春邸時,重訂挹翠詩,豈爲詞律,微意在焉。近年重刻訥齋集詩,亦由於此。且況兩人名義,誦其詩,足知其人,故牧使朴祥後孫,纔命除職,則今於故校理朴誾詩集之開板印進,豈可一爲一否?朝聞筵臣言,詞華可備顧問,順川郡守朴載淳,修撰除授。又命書傳敎曰,黃土岐權管曺錫中,分揀,前權管仍任。命退,諸臣以次退出。
今六月初九日申時,上御重熙堂。推考房承旨,坐直承旨入侍時,右承旨李肇源,右副承旨金熙朝,假注書洪樂浚,記事官金景煥·金珍恪,以次進伏訖。上命肇源書柳遠鳴·金良倜·安經心等供辭判付訖。敎曰,此供辭卽爲出給,使之更捧以入。賤臣承命出傳,還入。仍命退出,承史以次退出。
今六月初九日戌時,上御重熙堂。坐直承旨入侍時,右副承旨金熙朝,假注書洪樂浚,記事官金景煥·金珍恪,以次進伏訖。上曰,禁府捧供,何以遲滯乎?熙朝曰,禁堂各散其家,未及來會云矣。命書傳敎曰,政月政官,無異訟司訟官,勢必妨務,吏曹判書金載瓚,漢城左尹李書九,兼帶金吾之任,竝許遞。令該曹口傳差出,待下批,待開門牌招察任。仍命退,承史以次退出。
上在昌德宮。停常參·經筵。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李冕膺啓曰,明日常參·經筵,取稟。傳曰,停。
李冕膺啓曰,御營廳將官來言,今日本廳軍兵,日次私習云矣,敢啓。傳曰,知道。
李冕膺啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李冕膺啓曰,大司憲徐有臣,牌不進,執義未差,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
李冕膺啓曰,事變假注書李㬖,身病猝重,勢難察任,今姑改差,何如?傳曰,允。
傳于李冕膺曰,諸承旨持公事入侍。
傳于李冕膺曰,左承旨入侍。
李㬖改差代,崔心健爲事變假注書。
傳于李冕膺曰,左副承旨許遞,前望單子入之,待下批牌招察任。
承旨前望單子入之,金勉柱落點。
金勉柱啓曰,奉朝賀金鍾秀爲承候來待矣。傳曰,入侍。
崔心健在外代,鄭渤爲事變假注書。
崔鳳和改差代,李昌瑞爲假注書。
傳于李冕膺曰,前此大臣重臣之言雖持難,奏朝賀筵奏若此,孝理之政,亦宜有闊狹,前判書李秉鼎罪名,分揀。
前摠戎使徐有大敍用,牌招傳授密符。
摠戎使徐有大仍任事承傳。
兵曹口傳政事,護軍段徐有大。
傳于李冕膺曰,左承旨·右承旨·右副承旨許遞,與未差之代,政官牌招開政,待下批牌招察任。守令見窠,亦爲差出,亦令不多日內辭朝。昨聞上京守令,多有之云。奉老外,一竝今日內下送後,草記事,分付該曹。
有政。吏批,判書金載瓚進,參判黃昇源進,參議韓晩裕進,承旨李冕膺進。以李鼎運·尹光顔·金翰東·吳泰賢爲承旨,鄭來百爲執義,沈鎜爲兵曹正郞,尹愭爲吏曹佐郞,曺喜有爲右通禮,宋畊玉爲敦寧判官,趙廷鉉爲延安府使,白東運爲順川郡守,姜文會爲大同察訪,金東善爲慶基殿參奉,李是釬爲義盈奉事,慶基殿參奉金東善,東蒙敎官兪殷柱相換。
兵批,判書趙宗鉉進,參判洪明浩未肅拜,參議徐美修入直進,參知李鼎德,左副承旨金勉柱進,護軍柳焵·李祖承,副護軍李肇源·金熙朝·魚用謙·李日運·朴聖泰,副司果鄭履綏·金履喬,同知李再柱·方㝡厚·金詳澤·孫興國·崔應福,以上竝單付,黃土岐權管朴德春仍任事承傳。
金勉柱啓曰,新除授右承旨金翰東,時在慶尙道安東地,同副承旨尹光顔,時在京畿龍仁地,竝斯速垂馹上來事下諭,何如?傳曰,許遞。前望單子入之,待下批牌招察任。
承旨前望單子入之,李書九·李亨元落點。
傳于李書九曰,右承旨入侍。
傳于李書九曰,公格自公格,私義自私義,重臣李命植年前處義,尙今韙之,副摠管李益運許遞。
兵曹口傳政事,以柳焵爲副摠管。
李書九啓曰,卽者副摠管望筒,行護軍柳焵名字,以綱字誤書,至蒙恩點,臣之矇然捧入,不勝惶悚,元望筒改付標以入,而當該兵曹堂上,從重推考,何如?傳曰,允。
傳于李書九曰,兵曹參判前望單子入之。
兵曹參判前望單子入之,李鼎運落點。
傳于李書九曰,更思在法騎堂例遞,兵曹參判李鼎運許遞。與亞尹,摠管未差之代,令該曹口傳差出。
吏曹口傳政事,以洪明浩爲兵曹參判,李祖承爲漢城左尹。
以漢城府民家頹壓別單。傳于李書九曰,恤典,令該廳卽爲分給事,分付。
金勉柱,以弘文館言啓曰,新除授修撰朴載淳,時在平安道順川郡任所,經筵入番事緊,請斯速乘馹上來事下諭。傳曰,依啓。
李亨元,以內醫院都提調·提調意啓曰,內醫玄必采,陞差御醫事,命下矣。依下敎,內醫玄必采,陞差御醫之意,敢啓。傳曰,知道。
李冕膺,以吏曹言啓曰,上京守令多有之云,奉老之外,一竝今日內下送後,草記事,命下矣。定州牧使金爔,白川郡守徐敎修,龍岡縣令徐有聞,扶安縣監李允行,俱是奉老,陽德縣監洪樂佐,亦有老母,其外元無上京守令之意,敢啓。傳曰,知道。
李冕膺,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。南部字內全家頹壓一戶,錢二兩,北部字內三四間中完多頹少二戶,各布一疋,合錢二兩·布二疋恤典,依例分給之意,敢啓。傳曰,知道。
李書九,以義禁府言啓曰,前判書李秉鼎罪名,分揀事,命下矣。江華府月串鎭投竄罪人李秉鼎放送事,分付該道道臣之意,敢啓。傳曰,知道。
吏曹啓目,權知成均館學諭金履垕·安益謙爲等如口傳施行,何如?判付啓,依允。又啓目,權知校書館副正字魏光肇口傳施行,何如?判付啓,依允。
忠淸道儒生幼學朴漢欽·朴師喆·宋徹圭·李明采·金載鳴·趙銓·尹啓泰,進士李普漢·趙學春·金厚淵·宋道鼎,幼學權瑞應,進士洪樂膺·李光憲,幼學宋翼圭·金憲淳·李度明·南駿聲·沈能秀·金在源,進士金鐮,幼學尹大東·李羲年·兪平柱·徐有恂·閔毅顯·徐行順·朴植·徐處文·申漴,進士申大集,幼學宋載顯·宋煥祖·宋煥斗·宋煥義·閔百綱·尹膺東·宋直圭·宋復圭·宋顯世·尹光烈,進士宋欽詩,幼學宋欽天·宋欽大·李憲明,進士宋賀相,幼學宋喜相·任時孝·李範中·愼命天·崔鍾純·南漢龜·金履性·趙茂吉·金履道·柳師敏·韓會元·鄭存性·韓益潤·許維·李膺淵·朴宗信·尹行一·李百源·尹行健·尹致德·柳心源·金宗澤·李致弘·柳通漢·朴寶源·韓光烈·韓光默·朴肇源·朴現源·柳道默·李相殷·李雨鳳·韓得友·韓處裕·李秀弘·卞至中·李鍵·李義正·李觀采·鄭鐸·黃時濯·閔百儀·黃時美·閔百懋·閔百震·閔文洙·閔百遜·閔百泰·李增祥·朴履瑞·趙鎭賢·趙鎭德·李良載·宋厚鼎·朴載性·朴光訥·柳在·宋欽若·朴魯曾·朴事曾·宋得圭·宋輝大·宋昌鼎,進士宋應鼎,幼學尹聖烈·朴秀臣·朴秀彦·尹象東·徐直輔·徐重輔·沈能哲·沈能蓋·姜在源·宋星鎭·宋載顯·姜在正·姜毅煥·朴思儼·朴在謹·朴在誠·權趾相·李相玉·權啓陽·崔守愚·任福基·南志宅·任碩輔·高海天·權復陽·崔昌謹·金龜錫·成龜祥·南志儉,進士洪善容,幼學南志淳·李基寅·李基弘·高正漢·南宗大·成玉·成琬·成塘·南志溫·崔守敏·南漢五·南龍五·任興河·高鳳錫·崔錫老·成彦協·南舜五·李應天·金殷·崔晸·韓衡鎭·蔡弘宅·吳相天·金重九·吳匡博·鄭宅彬·吳弘運·吳斗運·鄭學彬·吳光胤·吳載垕·吳載坤·韓相良·吳達五·金時集·李運昌·李慶弼·尹章煥·尹錫采·李恒瑞·李景訥·金漢誠·李齊岳·李玄述·黃宰·李東尹·辛尙表·李拓祚·洪柱宬,進士辛之洛,幼學張仁浹·楊漢祚·延濟遠·蔡得泗·趙邦鎭·延師錫·延德孝·金汝亨·金汝光·辛興齡·辛宅宣·徐秉正·趙宗郁·金達三·申在淳·李有純·金漢復·李觀坤·宋運發·金履彦·朴鵬顯·鄭道良·李膺淑·鄭景孫·李烷·林國樑·權國柱·鄭澤咸·鄭澤履·吳亨道·李陽源·吳必寅·李日載·李在顯·吳必博·禹範天·金在學·李天源·李泰源·宋百相·金宅彬·吳必延·宋致源·李寅秀·韓相說·李暹源·宋經源·吳泰運·吳鼎夏·金錫輝·金重範·金章煥·兪德柱·南致亮·閔百朋·尹守禧·閔應顯·蔡得永·金得賚·李喜祿·李光澤·李好誠·尹甲基·姜漢鎭·金相宜·朴復陽·卞益光·金匡炅·朴元揆·金德禧·徐養源·黃有中·李珏·李義和·尹燾·金啓祥·柳世默·郭尙默·兪斗柱·韓重潤·權潝·安景雨·韓益潤·李義憲·李昌夏·林梃翰·趙億基·姜柱東·林泰陽·權思學·林復陽·李復淵·朴斗錫·金鎰·金天烈·金履柱·朴思述·宋昌圭·張履學·張東郁·張以鉉·金柱臣·金仁燮·李馨鎭·李宗烈·鄭宗漢·鄭綸漢·鄭雲漢,進士李躋賢·李顯文,幼學金基萬·金光岳·金柱八·金柱國·金思錫·金行大·朴光烈·朴思赫·朴秀彦·金浩天·金浩直·朴光德·任泰臣·沈頤恭·任百俊·南鶴柱·蔡龜永·南命九·任泰岳·洪箕錫·兪復煥·尹聖烈·李尙台·兪漢豊·韓益新·朴獜煥·朴最馨·李益復·李喜祿·柳成樑·金漢駱·崔始鎭·具顯默,進士李述明,幼學宋仁圭·安楗·閔光胤·具思默·宋喜相·李宗海·李基道·尹東九·崔宗鎭·李基億,進士沈鍒,幼學崔翼鎭·金樂敎·尹日省·安廷師·李瑞雲·朴龍煥,進士崔楨勳,幼學兪漢明·尹紀遠·安廷最·李鳴稷,進士魚用升,幼學金聲七·鄭履中·李度成,進士李宜俊,幼學趙斗鉉·金宗洛·金聲天·具寔·具翼溟·趙堈·田漢昌·李忠謙·李錫九·趙圾·田尙祿·李東赫·呂善默·李啓運·李秀運·朴煥·趙崑·田漢耆·李錫章·金養洙·呂光燁·李儒光·趙麒泰·李錫命·田時弘·李景華·李河述·李時喆·宋國相·趙復·朴斗漢·鄭宅煥·趙修·朴彦慶·洪述行·金景烈·金時寶·朴珽·梁世祿·朴玹·韓榮世·趙鎭守·洪緯遠·李鎭海·朴璲·韓諅·李倫明·洪定遠·兪貞柱·兪漢仁·李儒淳·金時欽·閔徵洙·趙仁啓·趙義啓·趙復啓·金光運·文昌裕·林聖濟·邊聖文·張聖佐·宋能孫·宋克孫·宋述孫·裵聖吉·趙顯啓·趙來啓·申潝·郭鎭紀·郭鎭維·張弼根·郭文裕·金漢柱·李錫耉·李錫耆·朴樘·金命在·金命德·金若礪·金相樞·文應燁·閔百孫·朴光明·朴光國·朴光翼·安柱宅·安柱憲·安柱完·安混·金·金璜·金有昌·姜學洙·李碩喆·李仁喆·李敬垕·尹行仁·尹行德·金元鎭·李台源·金安燮·金·金亨鎭·池鼎三·鄭一淵·金宗道·李海心,進士李載陽,幼學朴龍煥·朴淵德·朴長謐·李一運·朴鳳煥·崔日寧·皇甫鎰江原道儒生進士李國著·李國荇·李禎彬,幼學韓福元·韓海元·韓貞元·韓會元·蔡濟大·蔡希大·洪基潞·洪基洛·洪基洙·金寶鉉·金應鉉,進士朴惇耉·崔英弼,幼學辛億寧·辛性復·辛性淵·辛性達·姜舜傅·姜在興·姜在成·姜柱九·姜柱五·姜在亨·姜在貞·姜在璜,進士申晉元·河瑞復·權漢玉,幼學愼基天·鄭知漢·朴準·尹行五·尹行儉·黃枰·黃櫟·朴鳴進·朴聖默·朴宗燮·洪基澧·元在熙·元啓鎭·元華鎭·姜謙煥·姜必煥·金相基·金相愼·金在和·元永龜·元永熙·元在鎭·元有鎭·元冕鎭·姜學濂·金命達·金維城·申敬行·申祥行·李箕範·李基模·李義集·李義實·李一煥·兪彦郁·李潤九·李潤五·李潤三·李思膺·李亨乾·李亨坤·張漢老·張漢耉·韓允協·韓允亨·邊光孝·韓涑·韓湖·鄭一祚·鄭學祚·鄭仁祚·鄭時豐·鄭道豐·安宗洙·安宗洛·安宗澧·李澤龍·李澤鳳·兪鉉大·金殷相·金夏相·朴世漢,咸鏡道儒生進士朱重祿·姜鳳周·林義謙,幼學金彦博·李敬民·吳鎭斗,進士朴潭,幼學朴新顯·朴命壁·趙命夔·金履玉,進士姜昌輔·尹衡五,幼學韓範成·韓學海·金漢相·金寅澤·鄭至尹·金鼎淵·韓道淳·文天奎·姜熙一,進士韓性淳·文山奎,幼學朱鎭容·魏魯喆·韓弘瓚·韓若霖·陳近·姜一佐·金相玉·李錫行·李景錫·金策衡·金相鎭·趙重玉·林在河·李德秀·李得秀·李顯玉,進士全性有,幼學魏聖得,進士金履牧,幼學李挺唐·李挺夏·金若溶·金得溶·金時溶·姜錫濟·姜錫恒·姜膺周·李秉默,進士廉聖老,幼學金載聖·沈若祖·金載賢·朱鎭邦·魏魯聖,進士韓範錫,幼學陳達·金漢城·文在彬·胡秀彬·姜萬式·韓斗錫,進士李燮·車受謙,黃海道儒生進士申吉顯,幼學李錫衡·李景玉·金得礪·朴海源,進士李壽崗·李貞濟·趙匡修,幼學黃鎭中·金和鍾·金義鍾·申光迪·朴龜老·申光晦·申光德·申光和·金禮鍾·金元鍾·金載俊·黃處中·金光參·金光台·金光壁·申在德·申在大·申在遠·金載肅·金載鼎·金載重·申在達·申在元·申在魯·鄭知齡·鄭知德·鄭知臣·尹載德,進士申吉源·洪聖肇,幼學金策鎭·金相臣·趙重參,進士高克明·金達聖,幼學崔必履·林栽河·李顯秀·李良漢·崔應爀·李在謙·潘載福·李萬永·禹永福·鄭良猷,進士李英源·李默,幼學趙在榮·金綏鎭·池鼎禹·趙性喆·趙命欽·朴仁源·權志淳·金聲玉·朴勉東·吳彦蓍·申惺,進士金希靖,幼學鄭喆誠·趙德履·趙宗仁·李景源·曺允燮·全日彬·朴和鼎,進士趙夢寅,幼學丁德奎·安有恒·金重恪·李志謙·愼處東,進士崔櫽·崔榮·朴鼎休,幼學崔命鳳·張獜極·金翼臣·金處祥·趙鳳履·金昌福·金致慶·趙漢鎭·朴孝遠,平安道儒生幼學趙德履·文尙一,進士宋鼎夏·朴泳·吳致權·朴正恪,幼學文養老·朴思默·鄭亮翰·李長燁·李日燁·白志淡,進士李宗謙·張受敎,幼學白宗藩·朴處佶·朴正廉·李漢雲·李漢武·金衡商·金徹商,進士姜日瑞·盧思爀,幼學鄭正行·白光河·鄭益邦·洪志逸·金景中·咸擧賢,進士洪亮祖,幼學黃晙·劉學源·李秉亮·高之翰·安允昇·安學昇·金景亮·宋載欽·金尙玉·金大鍊·朴尙一·金德祐·朴師圭·承欽祚·李益顯·張再俊·金致順·金致魯·李大彬·趙夢璉·白㝡賢·邊蓍喆·金慶中·尹天佑·劉之義·金允玉·洪璋·吳大權·吳命良·吳命楷·吳命大·金尙默·金澤熙·金德濟·朴龍球·金觀大,進士金命海·李陽馥,幼學金再彦·孫錫祚·金龍彦·金日謙·金晉運·邊榮喆·邊正畿·邊亨畿·邊時廈·邊起廈·金日良·金致海,進士承師默·桂勗,幼學洪載沃·邊淸廈·白致賢·鄭弘履·金顯泰·方時復·金仁復·盧格·盧尙敏·崔鳳祚·金益煥·李敏佑·林暉·林地·崔鳳章·白光彦·卓日游·崔景祚·金得煥·崔鳳迪·玄鶴齡·鄭東煥·鄭器煥·白光殷·玄龜齡·金顯運·方時泰·盧楨·盧榟,進士李成運,幼學吳命權·朴鳳球·金仁默·邊鎭廈·邊得幾·金致參·朴師賢·張以俊·金龍弼·朴師默·任弘迪·金鳳仁·朴師彦·柳以賢·申錫喜·黃慶一·金履兌·李玄成·金守文·徐景修·朴履信·李慶億·魯尙禧·蔡光國·鄭信源·金文祐·李慶鶴·鄭再慶·趙光瑞·林之璞·朴恒壽·崔哲欽·梁鎭源·金性泰·崔德洙·金聲殷·李赫遠·李在元·金聖讓·金守鎭·李東·南浹·尹景喆·李有根·李堯弼·李義烈·李必赫·黃道根·洪文煥·朴良鎭·李宗師·宋持孝·尹禧·洪柱國·趙漸逵·鄭昌葉·朴履裕·朴燦玟·吳鼎煥·閔德基·南有極·趙基玄·鄭思龜·奇學俊·趙基宗·鄭命龜·閔致根·鄭英周·安國弼·柳在齊·姜柱嵒·朴聖燁·鄭民具·高挺翰·文啓英·安國俊·鄭周煥·鄭仁龜·金宗信·金宗祥·吳相翊·李東吾·安國仁·羅致絢·鄭昌煥·徐聖老·金命龍·徐岐魯·安宅成·金就礪·鄭運昌·文昌迪·洪樂根·許譍·文昌益·梁聖國·鄭益·文昌焵·奇學敬·徐岐行·丁載舟·姜柱天·鄭榮·李之德·高一喬·朴聖漢·李琳·鄭東運·崔宅之·崔昌之·崔澐之·金擇鳴·柳在濟·高廷獜·李維坤·朴孝參·朴聖淵·高時德·朴松·柳在淵·朴孝德·奇鳳彦·高海運·柳星一·朴聖坤·羅得綵·羅廷尹·崔世璋·李宗道·廉宗翰·羅學英·林永鎭·林漢遠·梁錫耉·宋奎載·林愚鎭·李鎭夏·羅學愼·鄭大運·閔邦喆·閔邦顯·閔邦仁·金相錄·閔喆儒·金德麗·金宗鎰·金宗澤,進士柳相一,幼學柳相警·洪胤郁·裵敬履·張得紳·閔思寬·羅有英·羅廷學·羅得衛·羅得絅·崔翊東·崔翊泰·崔昌業·崔昌民·崔維海·金得麗·金敬臣·洪樂鑂·洪樂鍾·崔德烈·閔學儒·林愈遠·金天明·吳忠相,進士朴宗漢·朴重源,幼學林晉遠·洪樂龍·金弼錄·洪樂昇·洪翼榮·洪千榮·柳錫良·張齊甲,進士羅景祚·吳光裕,幼學崔宗燁·吳徽源·吳信相·吳養源·裵曄·閔世基,進士鄭恒·林龜鎭·柳星七·柳星三,幼學吳碩源,全羅道儒生權奭,進士李師淳·朴獜煥·李載完·韓性謙·金宗漢·尹覃厚·羅應旻·李敬采·金魯漢·韓師順·李慤·李體範·朴履裕·兪敬柱·洪柱潤·鄭潤始·全東權·李東鏶·李載厚·李昌會·郭周鎭·朴履文·金載性·姜啓鎭·金重範·黃道秉·洪柱國·李體裕·洪命說·黃橏·李明遠·李壽聃·李宗彦·金百仁·梁俊欽·金尙德·吳大濟·梁德星·慶潤·李載淵·金履元·南漢皓·柳世默·金益幹·成載元·成載基·曺德明·金德成·李聖俊·李安國·李道天·徐有敏·全必邦·曺文檍·崔山玉·金益根·李章奎·成在羽·申泰陽·申德陽·姜必遇·愼性說·愼性睦·李遂天·李遂漸·申學增·申達增·蔡聖轍·申紹平·申紹陽·李遂浩·李遂溥·張兌淑·李孚杓·安寵·安寬·申晫·申晠·申光協·姜始煥,進士姜守睦·姜壽,幼學安·李基普·鄭東翼·尹守采·李敏哲·張兌漸·朴天翼·張柱國·金楚和·金勉恒·金樂·金師澈·成養柱·金尙濂·鄭禹鉉·金載玄·金履憲·李洙宗·許·金玄默·趙昌鎭·許澮·李核·趙重得·許激·李氻·安宗洙·趙治·李顯五·鄭履祥·李克羽·金悌默·柳再·趙晃鎭·申·趙德鎭·李克禮·柳重綽·李克修·李有順·趙淑·許鎜·洪信泳·趙澈·許鎏·李有達·許·任和鼎·任百兼·許潝·李晦之·許溎·李學宗·申玧權·李道弼·鄭遂晉·尹煦·趙良·尹旭·李會默·李會儉·趙欽·李復元·金恒俊·成恒柱·成文柱,進士金思玄,幼學金濟大·成殷柱·孟鎭泰·姜榏·姜桓·李基豊·李基一,進士金煥,幼學蔡蓍轍·成在忠·金德鼎·成在睦·鄭馥·成丙烈·趙文極·金德亨·成三烈·崔山厚·成伯烈·李大奎,進士柳光培,幼學蔡羲轍·李齊鳳·成種烈,進士金翼顯·鄭履周·金有章·李觀峻·曺國明·鄭穡·曺文榮·金魯鐸·成曾烈·金有恒·成鼎烈·金濟仁·成克烈·金濟默·申德增·成最烈·尹昌觀·成晦烈,慶尙道儒生金德秀·李東臣·許燁·權心源·申義周·鄭重弼·鄭國顯·李象祜·金錫喜·金炳德·崔弘寬·崔台顯·柳興慶·尹榮遠·安守性·南學聲·柳塾·金相莘·崔弘憲·南駿應·李初九·金彦容·李敦應·李鼎基·申絳·申絢·趙泳·尹眿·李海晶·李海平·南駿行·金魯廣·南駿祥·柳任·吳謹常·金孝選·李度誠·李度命·李基疇·李海慶·柳·李鎭泰·李鎭嵩·李鎭常·李鎭泰·金振聲·李樂曾·李泰元·李晉中·兪院柱·沈春永·金鉌·李重植·徐有穆·尹致完·李義宣·金光汶·徐建輔·金振玉·李恒九·韓匡鼎·韓象默·尹鵬垓·李國玄·趙尙華·李學喆·柳叔麟·柳定麟·柳恒麟·宋聖鼎·宋錫鎭·宋師鎭·沈壽海·李贊彬·尹基肅·辛漸羽·李得勳·辛溟羽·李得烈·李得謙·李得照·尹宅厚·尹鉉厚·柳廷協·黃量源·黃晃源·金樂善·金樂朋·金鍾勳·張志默·閔永祥·南宮焯·南宮燁·黃垽·曺允烈·趙洽·申師復·辛師魯·辛師曾·白東秀·徐華輔·李學懋·徐光輔·徐有緯·徐有進·徐有逈·徐哲輔·徐質輔·鄭世默·梁性訥·南正輿·南正轍·韓若弘·鄭遂亮·鄭遂德·鄭漢維·趙熙逵·郭應垕·趙匡鉉·安宗文·呂善禧·李必元·郭信垕·任善謙·梁宗復·李仁裕·周錫旗·金思烈·鄭哲志·趙宅鉉·安宗成·鄭達煥·李厚光·許翰·蔡弘性·鄭觀海·李瓊·鄭德海·李·張錫祉·李宅鱗·李琚·鄭述之·鄭淳五·張泓·鄭亨之·趙師義·李珣·姜在進·李彝中·張遠光·張彦緝·李愚在·黃䆃·金道淳·李秉祐·李在修·南薰·崔乃和·柳訸·李度敏·李憲百·李義斗·李義準·李義肇·鄭淳弘·鄭淳永·尹鵬達·尹雲逵·李義玄·沈省之·鄭應鉉·黃䅘·尹銖·兪星柱·兪茂煥·申紹·沈樂游·柳謨·柳謙·朴賢壽·柳瑗·申在奎·李奎源·徐相祿·李箕一·金在新·兪紳煥·兪舃煥·金鐄·金鑛·洪萬燮·洪百燮·朴應鉉·李如淵·李其淵·李或淵·李憲五·尹稷·金光鼎·魚在瓚·張灝·張灦·申澓·李學葵·金德允·金世忠·金載成·康獜·徐有幹·黃仁泰·康顯黼·尹天東·沈濯·李晦淵·李泌淵·徐有民·沈裕·魚在·李樂淵·徐有實·徐有度·閔致傅·李亨在·趙鍾淳·李·趙儒載·徐有敬·李根祜·崔大榮·金在恒·金光岳·李興敎·韓光潝·朴景欽·兪墪·李䎘·李度城·金載興·李溟·李箕述·尹遂永,進士蔡義重·金錫,幼學尹亨輔·鄭有良·朴天淳·李興悌·曺允若·洪述殷·朴良漢·李尙模·李瀷·韓光溥·閔思迪·趙學源·洪述周·鄭遂泰·朴晉淳·李遠鎭·李良天·李光韶·李遠來·李亨復·李得垕·李漢甲·朴來駒·朴來駿·李塾·李鍾禮·李厚晃·李敬權·鄭遂龍·李宅權·洪述榮·李鎭華·李弘基·柳成集·李益馨·魚用遠·魚用顯·李光奎·李光斗·李光軫·李得夏·李得采·李澤雲·李明觀·李枰·韓益祥·李勉·李勛·兪鉉祥·李重采·兪漢禹·李亨範·李重英·韓應訥·韓光澲·李熙采·李熙績·韓光燁·李鎭珪·李鎭珏·柳載錄·李箕穆·李箕載·李箕述·沈鎛·李永權·沈鈍·權膺·權容·李祖念·李祖協·高雲漢·閔百載·閔志爀·閔道善·李龜老·黃仁塾·黃仁大·尹東斗·李甲·申良翰·申良運·李亨觀·朴師淳·朴泰淳·朴道漢·朴經漢·李弘來·朴章漢·李行俊·朴俊漢·李聲俊·李光蓍·李昇源·尹膺輔·李梅·李根·成孝默·李得祥·韓瑾·韓瑚·林永秀·南漢元·金尙柱·任爔·金定柱·徐有亨·金魯淵·李德松·金魯集·李受采·李命相·趙文彬·任鳳周·金載和·辛命顯·任喆周·李晟源·金正柱·閔永世·李晦源·李建相·趙命福·沈師朱·金魯仁·南台柱·李悌源·崔仁煥·姜弼耆·洪起恒·姜弼元·朴顯斗·李永義·姜胤錫·崔復煥·朴思仁·姜胤臣·李宜瞻·朴行淳·李覺洙·姜弼益·林必益·李恒默·朴孝淳·姜義臣·金順輔·宋河城·李濟坤·金漢弼·李寅秀·李基延·崔亨憲·柳傳·李熙東·南永來·金炳翼·尹行琦·趙濂·元範鎭·元命圭·元命祥·金觀淳·徐有朋·南駿慶·南升來·吳俊誠·徐有基·吳俊常·李濟應·李箕采·朱重晦·沈鎔·沈鑄·權度應·趙沁·趙瀞·柳本學·柳本芸·趙在翼·朴泓源·吳徵常·吳敏常·趙瑢鎭·申錫五·沈宜秉·林翰儒·金錫喜·金炳璜·崔弘覺·崔台顯·柳興慶·尹榮遠·安守性·南駿文·柳塾·金相華·崔弘憲·南俊應·李初九·金彦容·金處洪·吳錫圭·洪仁燮·洪義燮·洪秉彝·沈獻永·沈衡泰·李後秀·李星源,進士宋文晦,幼學沈文永·金亨遠·卞重·沈曾詹·洪純浩,進士金啓河·金裕鎭·金啓必,幼學朴宗鎬·趙翊·李益秀·沈勉之·李秀·兪翼柱·朴載壽·李晉懋·金善根·宋男圭·金文根·趙莘村·李箕樂·李基憲·尹·金頤淳·南養來·金履實·尹弼大·尹顯大·吳彦先·尹昇大·李敬憲·李在憲·李穆源·金振鐸·金有根·李一容·張錫朋·申在植·趙鉉重·閔毅顯·李日憲·朴齊顯·朴齊華·宋文重·宋文絅·李儒準·沈翰之·吳泰元·朴宗普·具命益·具命龍·具命說·李永復·李永淳·林斗鎭·李憲吉·林基漢·林可鎭·林啓漢·李曾植,進士李鎭,幼學曺定振·李敦秀·吳益秀·申厚祿,進士權燁,幼學許源·尹鼎烈·李彦成·趙鎭玉,進士兪孟柱,幼學黃喆彦·朴宗復·朴宗薰,進士李義實,幼學李義樂,進士李秉浚,幼學成進默·南道孫·張履信·沈樂賢·沈鐻,生員李種祜,幼學李元坤·申大元·鄭基方·安聖瞻·安翊良·李鍾安·金魯瞻·崔秀俊·李運重·李珽·李秉溫·朴志發·魚在璉·愼始道·姜大鎭·尹爔·李雨公,進士李惟命·金鑰,幼學金最根·任泰觀·兪漢芝·兪簡柱·尹致宗·徐有聲·閔翊顯·閔靖顯·徐景輔·蔡克永,進士李在誠,幼學金頤淳·金箕懋·李鼎寬·李憲琦,進士尹行敬,幼學李鍾烈·李載完·鄭尙善·李英雲·李顯膺·尹緯烈·李·李憲·魚在瓚·黃基性·李維城,進士李英玉·尹昇東,進士尹行徹,幼學金學淳,進士金箕弼,幼學兪伯煥·李度中,進士金煥奎,幼學尹致升·尹趾東,進士金載器·申錫耉,京畿道儒生進士李東洙,幼學朴漢純·朴漢壁·李永載·李雨恭·宋山輝·宋長輝,進士韓鋧,幼學韓海元·卞會中,進士卞宇鎭,幼學朴漢耉·朴漢豊·李源德·李文溥·韓海柱·韓海鵬·宋繼輝·宋元履·朴漢星·朴漢九·卞豐鎭·卞英鎭·李學溥,進士韓海成,幼學朴載慶·朴光斗·金鍾文·朴漢耆,進士金鍾和·朴采煥·姜在沼·姜在齊·金有燮·朴光萬·朴載坤·朴光三·柳星鎭·柳斗鎭·金鍾英·朴泰鎭·朴奎鎭·朴光五·卞星鎭·宋元翼,進士卞一齊,幼學朴載華·朴光運·朴光述·金致郁·金鍾燁·朴光先·朴光暹·李文涉·李大涉·李復載·朴棨煥·朴震煥·朴景煥·宋載賢·宋載良·宋載善·洪宗九·洪宗臣·蔡弘圭·宋台鼎·朴泰煥·朴光賢·南瑞奎·卞商鎭·柳國鎭·南鎭海·南鵬海·趙達源·朴光植·朴啓陽·蔡重燮·宋煥宅·宋復圭·姜世文·李九榮·李有文·朴師五·金河一·李鎭中·成致商·金河生·李儒泰·金宰敍·李綎·金霶·兪益柱·兪杞柱·李相復·李相祿·李載榮·朴魯淳·李興徹·朴樂朋·趙活·鄭潞·玄載大·趙洙·田弘庠,進士趙匡修·林述運·吳泰福·趙·李運熙·金淳·權珌·權瑞·尹心默·尹心養·金德海·金致文·尹致儉·趙永世·任時哲·崔弘祚·成翼祥·李基永·任師白·成儔·成德顯·鄭成煥·蔡衡燮·李汶載·申大騏·鄭在衡·申大健·兪漢業·申光周·鄭喜泰·愼世道·尹敬甲·具台述·金銓,進士李思欽·李榮植·金昌壽·朴師德·閔昌顯·林光烈·金致寬等疏曰,伏以,尊道象賢,莫先於爼豆腏之禮,亦莫盛於配食文廟。蓋以崇德報功,起曠感於前哲,勵世惇俗,樹風聲於來學者,有國之大政,而聖道不尊,則士趨無以定,正學不明,則邪說無以熄矣。然而以一隅偏邦之士,共躋夫子之廟者,其義至嚴,其禮至重,苟非道德純備,學問高明,上可以接千聖之統,下可以爲百世之師者,不得與焉。此吾東方數千年來間世一有,而有則必躋享之也。苟有之而不得躋享,則是盛世之闕典,斯文之欠事,有若先正臣文烈公趙憲,文敬公金集是已。請略陳之。憲與集從享之請,實非臣等今日創爲之說也。自在先朝,名臣碩輔之論多矣,京鄕章甫之疏屢矣,而朝家所以尙靳兪音者,豈或以憲與集之道德學問,謂有歉於從祀之典而然哉,特以十分難愼之意,留俟百世公議之定而已。恭惟我殿下,以堯·舜傳心之學,體祖宗衛道之誠,臨御數十年,凡係象德尊賢之擧,靡不用極,雖一善一節之可稱者,特賜褒揚,畢擧闕典,則如憲與集之忠孝節義,道德學問,豈或睿鑑之所未盡燭,而安知非列聖朝未遑之典,抑亦有待於今日歟。雖然摭實控籲,在下之責也,考例定制,在上之事也。下不陳請則上無以許可,此臣等所以備陳八域大同之見,復明百代不易之論,而相率齊籲於九重之下者也,惟殿下深留聖意焉。臣等謹按趙憲,稟天地剛大之氣,懋聖賢格致之工,學透天人之際,道接洙泗之源,前知之鑑,如執蓍龜,見理之明,若柝絲毫,而出天之孝,貫日之忠,尊周之義,閑聖之功,可以質鬼神而俟百世矣。自在幼時,聖賢爲期,常自激仰曰,天生男子,豈偶然哉?沈潛經史,眞知力踐,而及其長也,出入於先正臣李珥·成渾之門,洞見道體之妙,的得門路之正,存心養性,必本乎孔·孟旨訣,全體大用,不外乎朱門丈尺,左右逢源,以成終始,而尊華攘夷之心,扶正斥邪之念,亦其素蘊于中者也。乃以渺然七尺之軀,擔荷天下之事。當其奉使皇朝也,極論聖廡位次之訛舛,歷敍諸賢道學出處,而大爲華人之欽服。及其反命也,慨然有東周之意,首陳八事曰,聖廡配享也,內外庶官也,貴賤衣服也,宴飮食品也,士夫揖讓也,師生接禮也,鄕閭習俗也,軍師紀律也。次陳十六條曰,格天之誠也,追本之孝也,陵寢之制也,祭祀之禮也,經筵之規也,視朝之儀也,聽言之道也,取人之方也,飮食之節也,餼廩之稱也,生息之蘩也,士卒之選也,操鍊之勤也,城臺之固也,黜陟之明也,命令之嚴也。槪其爲說,一皆本之於李珥聖學輯要,而參以己見,切中時務,莫非格君心而明聖學,正風俗而惇禮敎,五品之不敷而欲敷之,五禮之不庸而欲庸之,以至軍旅百姓日用飮食之間,莫不極論而糾正之,此其致澤之志,經濟之策,質諸古聖賢事業·無所愧焉,而亦且惓惓於聖廡,陸九淵·杜預之當黜而不黜,豫章·勉齋之宜陞而不陞,則竝陳章而明辨之,以至啓聖祠之疏請移建,而翊聖衛道之功,無以加矣。至若春秋大一統者,卽天經地義之所在,而彝倫之大本,學問之極功也,憲於此嘗擔夯脊樑,自爲己任,始當倭使之覬覦也,抗疏請斬,以明天無二日,土無二王之義,而又其至誠前知之明,已慮其必有猖獗之患。向使其言得行其時,夫豈有壬辰之變乎?及其壬辰之難,首倡大義,以一千餘殘兵,鏖滅數萬倭於淸州,卒乃以身殉節於錦山,而七百義士,同日倂命,國家賴之而得全兩湖,以基中興之業,而惜乎,以憲之道德學問經綸謨猷,不得展布於當時,以成太平之治,終歸於成仁就義之科,此非但憲之不幸,實亦國家之不幸耳。此則趙憲道德功烈之大略可見者也。臣等又按金集,以端方審密之姿,稟溫雅和粹之氣,淸而不激,介而不矯,以孝悌忠信爲立身之本,以居敬窮理爲進修之方,而以文元公臣金長生爲父,訓襲家庭,學有淵源,自幼游居食息,不離訓典。而及其稍長,專心聖理之學,早夜孜孜,踐履克篤,日侍親側,講道論理,長生嘗以爲父子間知己,性又沖澹,不喜仕宦,斂跡志養,若將終老,晩際仁廟,首膺徵召,與文正公臣金尙憲,實相左右,二老歸朝,四方拭目,而行止有命,賁趾還山,中歲爲養,浮沈下邑,而非其志也。及至丙子,覲王路阻,募兵鳩糧,至爲糾義之擧,而終焉北望腐心,入都進慰而歸。逮我孝廟嗣服,下旨特召,恩眷益隆,諭以不與共天位治天職,則非王公尊賢之道。集乃感激知遇,起膺休命,首陳嘉謨,而明人心道心之幾,則以涵養本原爲務,論治心爲政之要,則以致敬盡誠爲本,繼以極論當世之務,有曰天下之大本一,卽殿下之一心也,曰今日之急務六,卽恢德量·振紀綱·嚴宮闈·用賢良·恤民隱·責實效也,其引君當道之誠,濟世安民之策,莫非學問中出來,知無不言,言必中理,至誠孤忠,可質神鬼。而惟其立朝供仕,曾未多月,不得試所存之萬一,豈非後學之所深恨耶?且其柳濯之聚徒謀亂,起於傍縣,而謂不可過其廬,則仁廟極加歎賞曰,兇徒亦知賢者之可畏敬矣。自點之潛通北人,用賕行讒,而謂以金尙憲與集爲領袖,禍將不測,則孝廟親自彌縫,遂以得解,此可見亂賊之知懼,而華夷之播聞矣。至若禮學者,人文儀則之標準也,國家敎化之型範也。禮學不明,則天敍不惇,而三綱淪九法斁矣。集於此,尤用力焉,動靜語默,莫不以禮自持,閨門肅穆,寂無人聲,入其家者如入治朝,日夜沈潛於禮經,反覆考校,曲暢旁通,而世有疑文變節之無所考證者,一皆就質而得正。此其平生喫緊工夫,而當仁廟賓天之日,撰進喪禮異同議,梳洗前代之訛謬,以成國朝之定制。又嘗以長生與門人答問者,彙分證訂,參以備安,名之曰疑禮問解,刊布於世。且其續問解一冊,卽集之平日與知舊問答也。其爲有補於世敎,而垂法於萬世者,亦何如也?若其爲學之法,則本之以讀書窮理之工,發之爲躬行心得之效,而眞實心地,刻苦工夫,卽踐履之要訣,尤致力於不覩不聞之地,澄心默坐,對越神明,扁其居曰愼獨,此實地之用力也。遠近學者,洽然宗師之。先正臣宋時烈·宋浚吉,亦以其所事文元者事之,殆若明道門人之卒業於伊川,則時烈·浚吉之成就,實亦集之力也。此則金集道德學問之大略可見者也。嗚呼,下學上達,聖門之極功,而窮理以致其知,反躬以踐其實,居敬以成其終始者,卽朱子爲學之大綱也。先正臣李珥嘗以爲,孔·孟以後,得其道而傳其統者惟朱子,而其所以自爲而爲敎者,惟此三者,珥之意亦以是自爲而爲敎也。然則天生朱子,實生孔子之心,而天生李珥,亦生朱子之心也。珥之門,得其敎而傳其道者,惟長生與憲,殆若孔門之顔·曾,而集亦以長生之子,得其傳而接其統,以成宋時烈·宋浚吉晩年卒業之切,則李珥以後,道統相傳之訣,憲與集,實無所間然者矣。蓋其學問之高明,道德之純深,經綸志事之廣大,兩賢一揆,易地皆然。而憲則以一心而傳千聖之訣,以一身而扶萬古之綱,辨之明如,燭照數計,守之確如,山峙嶽立,行之果如,河決灘傾,臨難所就,特其餘事,而宏謨偉烈,赫赫乎百代耳目,是憲之有大功於當世也。集則心涵天地造化之妙,躬承父師道統之傳,稟河嶽之間氣,而金精玉潤,篤踐履之工夫,而矩方規圓,究性理之本原,而毫分縷析,禮議·禮書,證成一代之定制,而天下之疑文變禮,得以斟酌乎萬世,是集之有大功於後學也。此其所造雖殊,而道則同歸,均之爲接千聖之統,爲百世之師者,則憲與集之尙未躋享於文廟者,豈非聖世之一大欠事耶?試以前昔名碩之言觀之,其論趙憲,則先正臣金尙憲誌其墓曰,國家養育人才二百年,至宣廟朝,有忠孝節義道德兼備之士,惟憲一人。先正臣宋時烈誄文曰,周幾張豫,程敬朱誠。又題其墓曰,天高地逈,日照月臨,亘萬世而無虧。又於華陽聞見錄謂,可擧於從祀之列。兪棨則以爲,憲道學功烈,當在於從祀諸賢之前。其論金集,則先正臣宋浚吉誄文曰,天生先生於我東,使之任繼開壽道脈於千春。先正臣宋時烈曰,敬義夾持,明誠兩進。兪棨曰,日月不待贊而明,華岱不待稱而高。且其從祀之議,已自文元公臣長生從祀時,士論翕然無異辭,此臣等所謂今日從祀之請,非臣等之言,乃百世不易之論,亦名臣碩輔之言也。又況列朝以來,京鄕章甫之疏,凡幾遭矣。而輒皆以憲與集竝擧者,蓋爲其道均德齊,無所異同故也。臣等雖甚愚迷,何敢杜撰無稽之說,擬之於至重至嚴之擧,而自忘僭猥,仰瀆宸嚴乎?臣等仍竊伏念,國家崇報之章,其禮不一,而其人亦不一矣。或以忠孝,或以節義,或以勳業,而其可以極其尊尙者,莫大於道學,或以易名,或以不祧,或以祠院,而其所以極其崇奉者,莫大於從享。此從享之禮,必在於道學眞儒,而以眞儒而不得從享,則是崇報之典,有所未盡,而無以勸後世志學之士矣。是以爼豆腏享,非有損益於先正道學,而表章道學,實爲維持乎國家元氣。苟有道學之賢,而載擧從祀之禮,則國庠鄕序之間,士民聳瞻,而先正之道德學問,若將親炙於今日,蔚然有觀感興起之效矣。聖道旣晦而復明,士趨旣渝而復醇,正學明而邪說自熄,譬如日星之重光,而陰翳之自退,則國家文明之化,亦將權輿於此矣,豈不休哉?恭惟我朝,聖繼神承,重熙累洽,扶植元氣,丕闡文敎,皇天眷顧,儒賢輩出,彬彬與宋朝諸賢,匹美齊休,而崇儒重道,卽我列聖朝家法。粤自五賢從祀之後,屢擧縟儀,以成常典,肅廟壬戌,以李珥·成渾從享,丁酉,又以金長生從享,逮至先朝丙子,特許宋時烈·宋浚吉從享之請,而十行絲綸,眷眷以仰述先志爲敎,猗歟盛矣。且於己卯,學儒道儒,又以憲與集從享之請,先後上書於先世子代理之日,未及蒙允,尙切士林抑鬱之心。而今我殿下,聖學高明,聖孝克篤,每嘗以扶植斯文爲矯俗勵世之本,而列聖未遑之典,靡有不擧,則今於臣等之請,必有淵衷之默運,而憲與集之始終本末,亦必有酌量而錘秤者。我殿下繼述先志之道,實惟在於憲與集之特許從享矣。嗚呼,百世之公議已定,八域之齊籲屢發,而列朝愼重之意,殆若全付於我殿下,則禮雖未遑於一時,事必有待於百年。伏願殿下,追列聖已行之規,循一國大同之論,亟令先正臣趙憲·金集躋享聖廡,以光聖德,以幸斯文焉,臣等無任云云。答曰,省疏具悉。文烈·文敬兩先正之道德學問,造詣淵源,實合從祀之列,周幾張豫,程敬朱誠,與夫敬義夾持,明誠兩進,卽下學上達,千言萬語中準的也,精英也,古人亦有定論於兩人。然躋配重典,自昔難愼,今何可卽諾於爾等,爾等退修學業。
丙辰六月初十日卯時,上御誠正閣。藥房入診,諸承旨持公事入侍時,提調沈頤之,副提調李冕膺,行左承旨李祖承,右承旨李肇源,左副承旨魚用謙,右副承旨金熙朝,假注書洪樂浚·崔鳳和,記事官金景煥·金珍恪,檢校直閣金勉柱,醫官柳光翼·金孝儉·金光國·白成一·周命新·李周憲·李惟鑑·丁希泰,以次進伏訖。頤之曰,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。王大妃殿進御湯劑中,檳榔一錢重,減三分煎入。頤之曰,入侍醫官,近多老病,術業可合議藥者,不可不預爲備儲,內醫玄必采,御醫啓下,使之入侍診筵,何如?上曰,依爲之。出擧條上曰,無公事房承旨先退。祖承·用謙·熙朝先退。肇源讀奏京畿監司金文淳啓本,罪人等同推開坐事。命書判付訖。仍命退,諸臣以次退出。
今六月初十日午時,上御誠正閣。金奉朝賀承候入侍時,左承旨金勉柱,假注書洪樂浚,記事官金景煥·金珍恪,奉朝賀金鍾秀,以次進伏訖。鍾秀曰,近來溽暑蒸熱,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,元子宮氣候,何如?上曰,好過矣。上曰,卿頃作金剛之行,重病之餘,何以往來耶?鍾秀曰,王靈攸曁,幸得生還矣。上曰,予初以卿行爲妄擧,而深以爲慮矣。今見卿精神運用,頓勝於前,正爲卿喜耳。上曰,奉朝賀孫入侍。景煥承命出傳,與幼學金東善偕入。上敎東善曰,爾年幾何?東善曰,二十八歲矣。上曰,卿之所倚,只有此孫,欲使卿見其着帽,卿意何如?鍾秀曰,格外恩數,何敢仰對。上命書傳敎曰,每欲除官而未果,今見大臣之率入,又豈可空送此家之人,今始祿仕,亦云晩矣。金奉朝孫幼學金東善,今日政初仕調用,如無窠,首仕參奉,先付軍職,作窠擬入,首仕直長,次次陞付區處事,分付。又命書傳敎曰,慶基殿參奉金東善,敎官相換,先命東善退出。上曰,注書出去,使金東善冠帶入侍。賤臣承命出傳,與東善偕入。鍾秀曰,表訓寺願堂,是奉安世祖大王位板之地,而年前大水,屋宇漂沒,寺僧權奉位板于佛殿之後,因本寺之殘弊,願堂尙未改建,事體極爲褻慢,自朝家合有更建願堂,奉安位板之道矣。大抵山中寺刹,非不數多,而物力在在凋殘,房寮率多頹圮,而一不得修補,所見可悶。分付道臣,其中尤甚處,隨力助給,以爲修改之地恐好矣。上曰,表訓寺願堂,與他有異,自公家助給穀物,修補後,位板還卽奉安,其他修葺處,依他寺例,從便爲之事,分付,可也。鍾秀曰,向來李秉鼎處分,實爲過中,而聞有老母,其在孝理之下,合有參恕之道矣。上曰,卿言如是,豈無參酌之道乎?仍命退,諸臣以次退出。
丙辰六月初十日酉時,上御重熙堂。右承旨入侍時,右承旨李書九,假注書李昌瑞,記事官金景煥·金珍恪,以次進伏訖。上曰,湖南農形,卿聞知耶?書九曰,雨後未聞之矣。上曰,政官待開門牌招開政。出榻敎仍命退,承史以次退出。
上在昌德宮。停常參·經筵。
李書九,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李亨元啓曰,明日常參·經筵,取稟。傳曰,停。
李書九啓曰,大司憲徐有臣,執義鄭來百牌招啓辭未下,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
李書九啓曰,御營廳將官來言今日本廳軍兵,日次私習云矣,敢啓。傳曰,知道。
傳于李亨元曰,諸承旨持公事入侍。
洪樂浚改差,代以金履載爲假注書。
李昌瑞改差,代以朴榮東爲假注書。
鄭渤在外,代以金喆修爲事變假注書。
朴榮東在外,代以李履熙爲假注書。
李履熙在外,代以康就昇爲假注書。
傳于李書九曰,推考房承旨入侍。
有政。吏批,判書金載瓚進,參判黃昇源進,參議韓晩裕進,行左承旨李亨元進。以申光河爲承旨,任希遠爲敦寧都正,李義述爲長寧殿令,沈養之爲錦山郡守。
兵批,判書趙宗鉉病,參判洪明浩□,參議□□□□,參知□□□,同副承旨吳泰賢進,護軍李鼎運,副護軍金翰東·尹光顔·金珠淵·韓聖養,以上竝單付,以金漢升,李輔國爲五衛將,鄭濂爲僉知,洪潤範·李命在爲景福將,朴隆儉·姜遇聖爲慶熙將,黃世中爲順天營將。
李亨元啓曰,新除授同副承旨申光河,卽爲牌招,何如?傳曰,允。
李亨元啓曰,新除授同副承旨申光河,時在忠淸道韓山地,斯速乘馹上來事下諭,何如?傳曰,允。
傳于李亨元曰,左副承旨在外,承旨前望單子入之,待下批,待開門牌招察任。
承旨前望單子入之,李海愚·鄭尙愚落點。
以漢城府民家頹壓別單。傳于李亨元曰,恤典令該廳卽爲分給事,分付,晴霽已久,今始報來,不勤之部官,更觀前頭處分,卿等不能檢飭,難免其責,推考。
李亨元,以賑恤廳言啓曰,漢城府民家頹壓別單判付內,恤典令該廳,卽爲分給事,命下矣。西部字內全家頹壓一戶,全幕頹壓九戶,各錢二兩,完少頹多一戶,三四間中完多頹少一戶,各布一疋,北部字內三四間中完多頹少一戶,布一疋,合錢二十兩,布三疋恤典,依例分給之意,敢啓。傳曰,知道。
李亨元,以賑恤廳言啓曰,漢城府民家頹壓別單判付內恤典,令該廳卽爲分給事,分付,晴霽已久,今始報來,不勤之部官,更觀前頭處分,卿等不能檢飭,難免其責,推考事,命下矣。西部字內全家頹壓二戶,全幕頹壓一戶,各錢二兩,完少頹多一戶,布一疋,南部字內全家頹壓一戶,錢二兩,合錢八兩,布一疋恤典,依例分給之意,敢啓。傳曰,知道。
禁府啓目兼,春秋安經心·金良倜等更招云云。判付內辭意,更加嚴問,則一向漫漶,終不直陳,所當請刑是白乎矣,旣有捧草供以入之命,上裁,何如?判付啓,渠輩何足責,姑爲附過放送爲良如敎。
丙辰六月十一日辰時。上御誠正閣。諸承旨持公事入侍時,行左承旨李亨元,行右承旨李書九,左副承旨金勉柱,右副承旨吳泰賢,假注書洪樂浚·李昌瑞,記事官金景煥·金珍恪,檢校待敎徐有榘,以次進伏訖。上曰,各房讀奏公事,亨元·勉柱·泰賢等無公事矣。命先退,書九讀奏黃海水使鄭忠達狀啓,虞候沈學祖到任事,慶尙監司李泰亨啓本罪人金順長泗川縣到配事。仍命退,承史以次退出。
丙辰六月十一日未時。上御重熙堂。推考房承旨入侍時,行右承旨李書九,假注書金履載,記事官金景煥·金珍恪,以次進伏訖。上命書兼春秋金良倜等,草供判付訖。上曰,羅鋪倉事,向聞右相所奏,欲與卿商議處之云,而卿今登筵,移置便否,詳奏,可也。書九曰,臣姑未見大臣,而蓋此倉初在臨陂,自賑廳差送別將,俾主其事,後罷別將,使群山僉使兼管矣。亦不能無弊,屬之該邑,令本倅兼管矣。行之多年,虛逋漸多,自監營句管,而丁未年間,因濟州武兼金貴澤所懷,以涼藿輸納時經涉七山險洋,始爲移設於羅州,而其實則本倉元無一石儲穀之事,若値涼藿出來之時,則營門監色,下往本倉,看檢捧上,分授列邑而已。大抵設倉之地,距耽羅相近,則公私涼藿之出來者,多積於其處,不能售善價,列邑作穀之際,已爲有弊,而島民則猶以羅州爲遐,必欲更爲移設於康·海等邑,年前該牧使沈樂洙至以此疏請,臣之待罪藩任時,亦頗多費商量,而康津南塘浦,有一兵營倉舍,穀多爲弊,慰諭使徐榮輔,以此書啓,故臣遂移其穀於兵營,而空其倉舍,姑付本邑,又爲探問濟州所在船隻數爻,容載多寡,略有所領略者,今若以此倉,仍作羅浦倉,限萬石儲穀,如値歉歲,使島民持船隻出來,運穀以去,則一路之疲於轉輸,似不至於今日之甚。而第此穀斂散之方,終無好道,若糶糴於附近諸邑,則他邑民人之春受冬納,往來勞費,爲弊不些,有難輕議,若糶糴於康津一邑,則豐歲穀多爲弊,歉歲船粟之後,本邑之民,將無所食,兩條俱屬不便,故臣之愚見,則羅鋪矯弊,專在於斂散之得宜,倉舍之移不移,猶屬餘事矣。上曰,羅鋪穀之耗縮,由於涼藿之不卽出送而然歟?書九曰,昨年入送之穀物,自朝家軫念島民之荐饑,涼藿姑令停退,而甲寅以前條涼藿,則姑無大段逋欠之事,而但所謂出送之涼藿,漸致荒麤,特以踰越重溟之故,營門亦不得如例點退,姑爲捧上,而以此荒麤,分給列邑,使之作穀,此固一患。而且涼藿分受之屬邑,不但在於沿海,如綾州·井邑等山野之邑,亦多參錯,雖使準數作穀,値船粟之時,則此等邑所在穀物,便同無用,必從沿海船運便近處劃送,而島中歉荒之歲,沿邑亦多歉荒,此所以穀簿枵然,主客俱困者也。上曰,羅鋪穀都數,見在者,爲幾何耶?書九曰,元穀之磨勘於備局者,不過爲九百餘石,故每當船粟時,毋論某衙門穀,以沿邑留庫條,先爲劃送,待涼藿出來,作穀還充於該衙門,故羅鋪元穀,無所添益,元穀外,又有自營門句管者,卽辛卯年間,道臣金魯鎭所別備也,船粟時添船價名色,以此劃給,此穀則雖爲二萬六千餘石,就其中劃貸於營門蕩債條者,厥數夥然矣。上曰,營門蕩債,何故有之,此亦不得已而然乎?書九曰,當初營門排朔需用,皆以營各庫流來公貨,散債殖利,歲月寢久,消耗自多,每年徵斂之際,害及隣族,爲營下居民難支之巨瘼,故自李在學·沈頤之按藩之後,至今右相在任時,漸次蕩債,而利條之排朔支用者,隨而虧折,遂以乙巳以後賑餘穀爲營用者,移作蕩債穀,取耗充補,猶爲不足,故又就營門句管羅鋪穀耗條中,劃出二千五百餘石,一體取耗添補矣。甲寅冬羅穀之入於停退者,爲一萬一百餘石,昨今兩年濟州船粟添船價之會減者,又爲四千餘石,若此不已,而停退條未卽準捧,則不出四五年,此穀漸次割本,將無餘地,故臣之在營時,因均廳往復,有蕩債穀退年限磨鍊之事,而羅鋪穀移來條,則不爲退限,至丁巳·庚申兩年,卽爲還付本倉之意,新定節目矣。上曰,賑餘穀,他道則還錄京司,本道則屬之營用,其例自何時乎?書九曰,臣未知自何時,而本道之獨異於他道者,似因營用不敷,本穀雖爲狀聞還錄,而耗條則因爲取用,遂成謬例矣。上曰,然則羅鋪倉事,廟議將何以處之云耶?書九曰,似聞關問便否於本道及該牧矣。上曰,卿須詳問于句管堂上李冕膺處,後日更奏,可也。大抵甲寅湖南之歉荒,果是挽近所罕,珍島則與濟州無異乎?書九曰,甲寅之歉,實是三四十年來所未有,而珍島·濟州,俱是海島,野無收粟,倉無儲積,偏受其困,其勢然矣。上曰,昨年濟州人口之致損,念之慘然,豈料若是之多乎?書九曰,臣於遞任前,更送校吏,使之詳探矣。遞歸後聞其回報,不勝慘惻矣。此等傳說,虛實相蒙,致損人口之的爲幾何?雖難詳悉,要之民勢之罔測,可推而知矣。上曰,朝家賑貸之政,非不盡力,而猶不免此患者,由儲積之不贍也。爲使儲積裕足,豈至此乎?湖南穀簿之見在者,通計爲幾何耶?書九曰,臣之到任也,爲一百九十餘萬石矣。其後會減者有之,停退者有之,遞任時,爲一百五十餘萬石矣。上曰,若滿三百萬之數,則民食似無不足之歎矣。書九曰,若滿此數,則雖遇水旱,民國之用,庶可有恃,而但穀簿太多,則常年斂散,亦不能無弊。且近年以來,盡分穀漸多,此所以徒滋民弊,無補儲積者也。上曰,我國公私所需,惟在於耗穀一條,故盡分之穀,如是漸多,勢雖使然,豈無流弊之及民者乎?朝家亦以此,每以爲㦖然矣。書九曰,生財旣無他道,故不得不如此,國用姑無論,雖以營邑言之,凡係矯弊之際,作穀取耗,猶勝於以錢殖利之弊,故每以此爲歸,盡分穀之漸多,良由此也。上曰,身布還穀之抄爲停減,果有實效乎?書九曰,近年以來,身還停退,一從面里分等,恩出朝家,而分數一定,更無撓改,大體則好矣。但有貧富混淆,穀簿過縮之患,故湖南壬子之歉,則伊時道臣鄭民始,酌量歉荒之淺深,停退穀數,預爲限定,狀請蒙允後,嚴飭列邑,第令準捧,及到歲末,擇其最難捧處,始以狀請穀數,分排停退,故穀雖不縮,貧殘小民,則困於催督,而頑鄕逋吏之觀望拒納者,終受其惠,此爲可痛,然斟酌闊狹之權,猶在於道臣,至於抄戶分等,最爲纖悉,固是均實惠之要道,若能善行,豈非良法,而第其擧行之節,道臣則不得不責之於守令,守令則又不得不委之於吏鄕及面·里任,故此輩乘時作奸,隨其顔私,虛實相蒙,各從意見,濫略不均,旣已報來之後,營門又無以臆度裁減,此則予奪之權,反在於吏·鄕·面·里任之手,穀簿亦因之而大縮,此其爲不便之端矣。上曰,抄戶之政,始因諸議而試之矣。今聞鄕言,亦非無弊之良法矣。書九曰,此非法弊,紀綱不立而然也。大抵凡事,惟當先立其大節目,至於細節目,則隨時觀勢而處之而已,必欲纖悉則反傷煩瑣。且抄戶之法,還上停退,則猶可試之,至於身布,則納身役者,無非貧殘之類,彼此優劣,不甚懸殊。此一款則臣之愚意,自初以爲難便,伊時亦嘗往復於廟堂矣。上曰,竹田申飭,亦果有效乎?書九曰,自初培養處,不爲無效,而蓋朝家飭禁之本意,專出於使小民安生樂業之意,而令之始行,小民不知其如此,反慮其設禁而失利,不無紛紜之端,故連飭列邑,使之曉喩勸課,今則庶可以曉然矣。上曰,扇弊則近果稍勝乎?書九曰,當初營門,分定竹産邑爲二十六,而邑無大小,分定之數如一者,以産竹之多寡,不係於邑之大小故也。今則竹田之荒廢,在在皆然,邑不産竹,則不得已逐戶斂錢,貿竹於他邑而送之,假如羅州等大邑,一戶所斂爲一二文,則同福等邑,戶數無多,一戶所徵,殆過一二錢,此皆白徵於民結者,旣禁貼扇,則扇竹容入,比前半減,此則大有實效矣。上曰,法聖稅船臭載,亦承旨按藩時事乎?聞其時僉使趙,不善擧行,發船時亦不擇日云,然乎?書九曰,莫重稅船之裝發,豈有不擇日之理乎?至於風起而不能卽泊,則僉使果有不善周旋之過矣。上曰,兵防船或有借用於漕船之論,此言果何如耶?書九曰,若每年使用,則船上什物等整備修飭之節,似勝於長時抛置矣。上曰,今年麥農,湖南亦免歉云乎?書九曰,聞之傳說,比之當初所料,則似爲免歉矣。命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深一寸一分。
自人定至十三日開東,灑雨下雨,測雨器水深五寸六分。
李海愚啓曰,明日常參·經筵,取稟。傳曰,停。
鄭尙愚啓曰,大司憲徐有臣,執義鄭來百牌招啓辭未下,掌令李益恢,持平崔逵翰在外,掌令洪受浩,持平洪光一呈辭,監察茶時之意,敢啓。傳曰,知道。
李書九啓曰,臣書九以司譯院提調褒貶坐起時進去,下直之意,敢啓。傳曰,知道。
傳于李亨元曰,左承旨入侍。
傳于李冕膺曰,藥房副提調入侍。
李亨元啓曰,禮曹判書閔鍾顯,依下敎來待矣。傳曰,入侍。
傳于李亨元曰,來待諸臣入侍。
假注書康就昇改差,代以趙夢璟爲假注書。
事變假注書金喆修改差,代以姜學濬爲事變假注書。
傳于鄭尙愚曰,右副承旨入侍。
承旨前望單子入之,朴聖泰落點。
承旨前望單子入之,李普溫落點。
傳于鄭尙愚曰,慶辰當前,上下番翰林逐竄者,分揀。
以崔守魯囚單子。傳于鄭尙愚曰,治聲已聞,本事微眚,至於晩裝云云。草記不然,附過帶職放送,使之當日還官。
以任焴囚單子。傳于鄭尙愚曰,飭已行,課農捧糴,不可一刻曠官,以公罪區別,功議爲先勘放後,草記,使之待朝還官,同罪未及就囚者,待其拿來,依此勘放。
以金宗鉉囚單子。傳于鄭尙愚曰,保放。
鄭尙愚,以義禁府言啓曰,翰林逐竄者分揀事,命下矣。京畿驪州牧卽其地定配罪人金履永,竹山地放逐罪人吳泰曾,竝卽放送事,分付該道道臣之意,敢啓。傳曰,知道。
禮曹,今六月十八日惠慶宮誕辰陳賀時,應行節目磨鍊,何如?判付啓,昨年卽周甲誕辰,而稱慶之擧,仰體慈心,不敢若禮擧行,竝與年年應行之賀儀,而至以致詞表裏,親上於大庭,昨年猶然,況今年乎,以予祝慶之誠,亦難違拂慈心,誕日陳賀,仰承慈敎權停,而賀儀權停,例進表裏,其日便殿殿庭,親上表裏,以此知悉擧行爲良如敎,戶曹迎春軒東西溫堗別紋地衣等次入單子,判付啓,排設房直下,丙申以後,未嘗輕許,而昨今年排設,自華城進饌時,不爲上下,渠輩豈有滲漉之派及乎?東西溫堗房席上下排之,點下者直下,而行禮時半幕次一件,亦爲直下,此是爲所重之特恩,此後焉敢援例,以此知悉爲良如敎。
鄭尙愚,以義禁府言啓曰,參禮察訪洪光一,卽其地方營下定配事,承傳,啓下矣。洪光一,卽其地方全羅道全州府定配,而以承傳內辭意,具罪目,依例發遣府羅將,押送配所之意,敢啓。傳曰,知道。
持平洪光一疏曰,伏以臣以其跡則至孤寒也。以其姿則至拙劣也。不意樗櫟之姿,曾蒙雨露之澤,三旬簪筆,猥叨陞六之典,周歲兼史,遽承除邑之命,賞賜至於廐馬,軫念及於弊衣,臣父在時,趁暇歸語,則白髮蕭森,感淚雨下,惟以委身報答,生死以之,有臨沒之勉戒,到今追思,中夜失聲,只緣臣器識淺短,涓埃莫報,曾所踐歷,亦知涯分已過,夫豈有一分進取之望哉?乃者柏府除命,屢降於旅次跧伏之中,蟣蝨賤臣,何以得此於聖明之世也。拊躬踧踖,無地自容,春初承膺,蓋出恩命之一欲叩謝,而當言不言,致被譴罷之典,月前出肅,實緣天牌之不敢屢違,而怵畏義分,還切冒進之羞,觸處顚倒,隨事昏錯,此不待時論之譏誚,而內顧惶恧,久而靡定。有臣如此,徒辱淸朝,蹲冒臺端,決無是理,玆陳短章,仰瀆崇嚴。伏乞聖慈,特垂矜察,亟鐫臣所帶職名,以重公器,以安私分焉。臣方丐免,不宜贅他,而事有駭痛,未容泯默焉。噫,近日朝綱,可謂掃地盡矣。惟彼朴聖泰之反詈臺閣,何太無憚也?渠以趨權附勢,爲倀爲鬼,亦必自料甚難免公議,則臺疏所論,尙可爲失之闊略,在渠之道,固當縮首省愆,斂手知懲之不暇,而及其封章,乃敢盛氣咆哮,反加詬辱,殆無餘地,渠雖癡濫,誠如臺評,安敢蔑視臺閣,至於此哉?其在尊朝綱礪俗習之政,終不可無懲,臣謂前參議朴聖泰,亟施削黜之典宜矣。噫,世道乖離,憸小乘機,跳踉出沒,與朴聖泰一而二者,亦多其類,苟曰於汝何誅,而一付之於不足責之科則已,憲臺之疏,旣發其端,而猶有所存拔取捨者,何也?靈光郡守李濟萬,巧於附麗,習於藉賣,其妖邪驕溢之狀,反有浮於聖泰,承望勢利,暗地作俑,薦紳士夫之爭趨下流者,擧被此人之所詿誤,一世指目,必稱李·朴,論其平生,固已難容,而雖以居官言之,三載腴邑,專事肥己,大治鄕第,材瓦蔽江,遠輸廣占,田園膏壤,連郡相接,傳說藉藉載路,臣謂李濟萬亟施竄配,一以爲癉惡,一以爲懲貪焉,金海府使徐配修,賦性陰譎,行己奰慝,自來伎倆,惟以立幟於背義之地,沽衒於睹利之場,作爲能事,昨年諫長時,前瞻後顧,故自緩步於懲討之論者,已見其隱有所恃,心跡莫掩,顧今浮囂未息,窺覘成俗,世道人心,猶有未靖之時,如此不正之類,尤不可不明眎好惡,臣謂徐配修施以屛裔之典,斷不可已也,臣無任云云。無批答
丙辰六月十二日辰時。上御便殿。左承旨·禮曹判書同爲入侍時,行左承旨李亨元,假注書康就昇,記事官金珍恪,記注官金良倜,禮曹判書閔鍾顯,以次進伏訖。上曰,慈宮誕辰在邇,喜懼之心,倍於常時,而懼甚於喜,昨年則是周甲之歲,而仰體慈心之謙抑,凡係儀文,當從簡約,誕日賀儀,亦未能如禮行之,故以無賀之名,有賀之實,有所下敎者此也。今年賀儀,亦爲權停,仰體慈志,而只以親上表裏,磨鍊儀註,修正以入,可也。鍾顯曰,當此慶節,歡欣慶忭之忱,年年漸增,臣等之所顒望,在於誕辰陳資之如例擧行,猶可爲飾慶之一道。而今伏承只行親進表裏之下敎,慈心聖意,非不欽仰,而亦不勝抑菀矣。上曰,儀註則卿出去監印所修正,而先以草本入之,可也。鍾顯曰,處所服色,何以磨鍊乎?上曰,親上處所,以便殿殿庭爲之,而自上當以衮龍袍行禮,二品以上則當爲黑團領,行禮時則以先後再拜磨鍊,可也。鍾顯曰,今此慈宮誕辰,仰承慈敎,賀儀權停,其日便殿殿庭,親上表裏事,命下矣。親上時服色,以衮龍袍磨鍊以入,二品以上則以黑團領參班,行禮則當以先後再拜磨鍊乎?上曰,依爲之。出擧條上曰,來待整理堂郞入侍。賤臣承命出,與藥房提調沈頤之,整理堂上戶曹判書李時秀,原任直提學徐龍輔,原任直閣尹行恁,郞廳直閣李始源,副司果金近淳·洪守榮,偕入進伏。頤之曰,日氣蒸熱,聖體,若何?上曰,一樣矣。頤之曰,寢睡·水刺之節,何如?上曰,欲雨而熱愈甚,近日不能穩睡矣。頤之曰,王大妃殿氣候,何如?上曰,一樣矣。湯劑已進御乎?頤之曰,當承下敎進御矣。上曰,榻敎書下後,依方煎入,可也。頤之曰,惠慶宮氣候,何如?上曰,一樣矣。近日進御瓊玉膏,果有效矣。頤之曰,每年一劑進御,則靈異之效,必不可勝言矣。上曰,然矣。上曰,王大妃殿進御加味蔘橘茶前方中,去檳榔,加香薷穗一錢五分,自今日一貼式煎入。出榻敎頤之曰,當此慶月,大小臣民,鼓舞攢祝,皆願有飾慶之喜,而今承下敎,於儀文間事,不欲張大,此雖出於仰體慈宮之聖意,而顒望之群情,還不勝抑菀矣。上曰,予心亦豈不然,不敢違慈敎,不得不然矣。上曰,禮房承旨入侍。賤臣承命出,與左副承旨李海愚,偕入進伏。上敎時秀曰,參班二品以上,幾人乎?時秀曰,似不過百餘人矣。上曰,諸臣饌床,不過療飢,從略磨鍊,可也。時秀曰,饌物用何品乎?上曰,倭麪·新果等屬,隨宜爲之也。時秀曰,鋪陳,何以磨鍊乎?上曰,不必張大,以馬蹄紋地衣,容其長廣而鋪之,可也。時秀曰,補皆板,何以爲之乎?上曰,此則置之,可也。上曰,戶曹郞廳率匠手,待令乎?時秀曰,今方待令矣。上敎守榮曰,錚盤見在者,可足百立乎?守榮曰,未能的記其數矣。上曰,爾則先退,計數磨鍊,可也。上敎頤之曰,日熱如此之時,勿爲逐日入來,趁十七日入來,可也。頤之曰,臣於昨年冒忝慶禮時,堂上每當此月,欣忭之心,有倍他人,豈敢以此爲勞乎?上曰,此是出於尊年之意耳。上曰,禮判與提調年甲,何如?鍾顯曰,臣少提調十年矣。上曰,以今所見,不過五六年間矣。仍命退,諸臣以次退出。
丙辰六月十二日辰時。上御便殿。藥房副提調入侍時,行都承旨李冕膺,假注書金履載,記事官金景煥,記注官金良倜,以次進伏訖。上曰,合劑時刻已屆乎?冕膺曰,正當辰半矣。上曰,藥料蔘苓末各半劑,竝看審乎?冕膺曰,俄者看審,皆極品而精硏矣。上曰,琥珀,亦當入劑乎?冕膺曰,將稟旨進退矣。上曰,入劑,可也。上命冕膺,召醫官合劑,醫官康晉三等進前合劑,先以人蔘·白伏令末和勻,而加入琥珀末一兩半,合篩屢次,再入煉密·生地黃汁調勻,入白磁缸中。上曰,藥料有上品·次品,仔細區別,毋致相混,可也。冕膺曰,缸面書一·二字以別之,而以上品藥料,納一字缸中,可無相混之慮矣。上曰,藥在缸中,充得幾分乎?未封口前,揣其裏面,識別於外腹,然後可爲懸煎時蘸水深淺之界限也。冕膺以細繩纏缸外腹以識之,封缸口五重,書臣謹封訖。命就煉罏上懸煎。敎曰,次品藥則提調監劑同煎,可也。冕膺與醫官合劑如前。命退,承史以次退出。
丙辰六月十二日午時。上御便殿。左副承旨·整理堂郞入侍時,左副承旨李海愚,假注書康就昇,記事官金景煥,記注官金良倜,戶曹判書李時秀,原任直提學徐龍輔,二直提學李晩秀,直閣李始源,以次進伏訖。上曰,慶辰,參班諸臣饌床,試爲磨鍊乎?時秀曰,或單床或兼床,而單床一,兼床一,今方措備,先試排樣矣。上曰,饌品,何以爲之乎?時秀曰,以倭麪·正果·甘瓜·猪·狗肉爲饌,似好矣。上曰,以當暑不易變味者,量宜措備,可也。上曰,二品以上與外賓客,以幾床磨鍊乎?時秀曰,二品以上,一百三十床,外賓則五十床,磨鍊矣。上曰,戶曹郞廳率計士入來,鋪陳排設,見樣爲之,可也。時秀曰,兩房大廳鋪陳之節,何以爲之乎?上曰,自戶曹直下排設房次入,可也。命退,諸臣以次退出。
丙辰六月十二日申時。上御便殿。右副承旨·禮曹判書同爲入侍時,右副承旨鄭尙愚,假注書康就昇,記事官金景煥,記注官金良倜,禮曹判書閔鍾顯,以次進伏訖。上敎鍾顯曰,十八日慶辰親上表裏時,文武二品以上外,宗親二品以上,亦當參班,義註中文武二品以上之上,添書宗親二字定例,堂郞·閣臣·玉堂·內外賓中朝官,亦爲懸小註添入,可也。伊日政院·玉堂問安,亦於萬八門外爲之,可也。鍾顯曰,賀禮之權停,聖意,寔出於仰體慈敎,臣固欽仰,而呼嵩之禮,恐不可不如例爲之,故敢此,仰達矣。上曰,卿言甚好矣。上曰,卿以禮堂,年年效勞於慶禮矣。鍾顯曰,臣於見任,雖未堪承,而年年獲覩盛擧,下情不勝榮幸矣。仍命退,承史以次退出。
丙辰六月十二日酉時。上御便殿。右副承旨入侍時,右副承旨鄭尙愚,假注書金履載,記事官金景煥,記注官金良倜,以次進伏訖。上命書傳敎曰,今日酬應,爲今日臣子者,亦必知之,則不潔之殺獄完決,不先不後,必於今日來呈,刑官等,亦可謂知道理乎?完決文案判下之不欲踰日,曹隷亦知,則以此時呈此案,使之判此完決者,豈非求其說而不得者乎?當該刑曹行公堂上,竝罷其職,此事處分,刑官也。所謂洪光一者,以持平,又敢投呈彈章於此時,論朴聖泰·李濟萬·徐配修等,光一之本末,熟知於數年兼史,而人之無慮,亦從完伯而詳知光一雖十生九死,渠何敢辦此口業,此時使之呈此疏,敎光一而嗾光一者,駭痛甚於光一,非爲幺麽聖泰等,枉費辭敎,近來似此模樣與手勢,丙申以後所未敢售者,問于嚮用之前銓長,而前銓長亦云不知其何以致此,重臣豈欺予?然則知之者,人乎鬼乎,世道之所以爲世道,卽階級與層節,而及其歸趣,自歸于一,而今也反是,若此不已,威福下移於鼠竊之輩,大官不能董正,銓官不能激揚,任其廝壞於皆稱不相干涉之中,無厭之求,將至不厭,於是乎自上何以一一副循其志望,逢迎其意慾乎?又然則怨懟起而鞫獄出,鞫獄出而朝象潰,雖以前銓長銘肺於家事,二字之苦心,亦何以自保乎?重臣近以世道之不靖,每筵憂歎,而暗中之杵,無日不出,所謂堂疏臺章,適足爲貽羞之端,而敢以好惡不明等語,言之於筵席,書之於章奏,使人不堪一哂,天何言哉?四時行焉,萬物成焉。俗人肉眼,渠何知今日雨明日晴,全忽順受之義,反生助長之計,不知一分嚴畏底意思,噴飯之不足,直欲嘔逆。諸人或賜嚴批,或賜處分,而如光一者,屬之不足責而勿論,則獨非可惜者職名乎?聖泰等三人者,設有時急不可緩討之罪,昨旣言之,今又論之,不嫌其屑瀆,其罪難赦。且況一筆駁三人,如黨戰時擧措,而不怕不怯者,此果眞箇直節,而能如此乎?亦不過覬覦窺覘中跌足所致,世道如彼也。故好惡不但不欲明眎,旋恐覆轍之復尋,其在生道殺人之道,光一決不可不嚴處,而外面則不過彈劾兵曹堂上,兩南守令各一人,揆以刑政,亦難別用重典,光一補之參禮,當日下送,刑曹完決文案,光一所謂上疏,竝卽還給,旣是該房,亦云呼望,則獨於入啓,乃欲倖免乎?申退該房承旨改差,此亦正習矯俗中一端,以此嚴飭。命書榻敎曰,承旨前望單子入之。又命書傳敎曰,渠豈敢不卽飛入乎?所謂參禮察訪洪光一,卽其地方全州營下定配,令道伯管束,可謂無不對,又焉敢不卽出肅乎?承旨朴聖泰,靈光郡守除授,除朝辭城門前出送。又命書傳敎曰,承旨前望單子入之,待下批牌招察任。命退,承史以次退出。
上在昌德宮。停常參·經筵。
自開東至人定,灑雨下雨,測雨器水深二寸五分。
自人定至夜五更,灑雨下雨,測雨器水深一分。
李海愚啓曰,明日常參·經筵,取稟。傳曰,停。
鄭尙愚啓曰,大司憲徐有臣,執義鄭來百牌招啓辭未下,掌令李益恢,持平崔逵翰在外,掌令洪受浩呈辭,持平一員未差,監察茶時之意,敢啓。傳曰,知道。
李亨元啓曰,右承旨李書九,左副承旨李普溫,今日不爲仕進,卽爲牌招,何如?傳曰,允。
傳于李冕膺曰,都承旨入侍。
傳于鄭尙愚曰,軍士房承旨入侍。
鄭尙愚啓曰,假注書趙夢璟,身病猝重,勢難察任,今姑改差,何如?傳曰,允。
趙夢璟改差,代以朴幽儉爲假注書。
以漢城府民家頹壓別單。傳于李亨元曰,恤典,令該廳卽爲分給事,分付。
以漢城府民家頹壓別單。傳于李亨元曰,恤典,令該廳卽爲分給事,分付,其中三四間殘戶,分等,特爲量給。
鄭尙愚以兵曹言啓曰,新除授五衛將金漢升前任平安兵虞候,李輔國前任南虞候,俱未上來,本廳番欠苟艱云,竝改差,何如?傳曰,允。
鄭尙愚,以兵曹言啓曰,卽接東道參軍李章玉牒報,則御營廳所授肅靖門東邊第二城廊近處體城六間許頹圮云。令繕工監爲先把子圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
鄭尙愚,以御營廳言啓曰,本廳字內肅靖門東邊第二城廊近處體城六間許頹圮處,令繕工監把子堅實圍排,分授軍門,卽速修築,而把守軍兵,亦令該軍門,量宜定送,限修築間嚴加守直事,自兵曹草記矣。修築則待晴,卽爲擧行,而出番鄕軍二十名,將官率領,限修築間輪直,嚴加把守之意,敢啓。傳曰,知道。
李亨元,以賑恤廳言啓曰,漢城府民家頹壓別單判付內,恤典,令該廳卽爲分付事,命下矣。東部字內全家頹壓一戶,錢二兩,西部字內全家頹壓二戶,各錢二兩,完少頹多三戶,各布一疋,三四間中完多頹少一戶,布一疋,南部字內全家頹壓一戶,錢二兩,合錢八兩,布四疋恤典,依例分給之意,敢啓。傳曰,知道。
鄭尙愚,以義禁府言啓曰,時囚罪人任焴,以公罪區別功議,爲先勘放後,草記事,命下矣。任焴傳旨內,上番軍事體,何等嚴重,而代點現捉,若是夥然,揆以重宿衛杜後弊之道,萬萬驚駭,拿問處之,罪取考律文,則大明律不應爲條,有曰,凡不應得爲而爲之,事理重者,杖八十矣。任焴,慶安君異姓四寸親云,議減一等,杖七十,以公罪收贖,放送之意,敢啓。傳曰,知道。
丙辰六月十三日卯時。上御便殿。藥房副提調入侍時,行都承旨李冕膺,假注書金履載,記事官金景煥,記注官金良倜,以次進伏訖。上曰,膏劑連爲善煎乎?冕膺曰,連飭執爨者,雖夜更代,使火候接續不停矣。上曰,用文武火煎之乎?冕膺曰,火候時有緩急,緩則爲文,而急則爲武矣。命退,承史以次退出。
丙辰六月十三日卯時。上御便殿。軍士房承旨入侍時,同副承旨鄭尙愚,假注書趙夢璟,記注官安經心·金良倜,以次進伏訖。上曰,昨夜傳敎,果卽頒布乎?尙愚曰,卽爲頒布矣。上曰,承旨卽軍士房乎?尙愚曰,然矣。上曰,承旨入侍,以軍士房承旨入侍,書出,可也。命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李海愚啓曰,明日上前開坼相値,視事頉稟之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李亨元啓曰,右承旨李書九今日不爲仕進,卽爲牌招,何如?傳曰,允。
鄭尙愚啓曰,合辭方張之時,兩司無詣臺之員,事甚未安。除在外·未署經外,未肅拜人員,竝卽牌招,何如?傳曰,允。
鄭尙愚啓曰,大司憲徐有臣,執義鄭來百,牌不進,掌令李益恢,持平崔逵翰在外,掌令洪受浩呈辭,持平一員未差,監察茶時之意,敢啓。傳曰,知道。
李亨元啓曰,今春夏等褒貶,當爲磨勘以入,而都承旨李冕膺監煎進,注書柳遠鳴拿處,一員未差,不得磨勘之意,敢啓。傳曰,知道。
傳于李海愚曰,禮房承旨馳詣宗廟·景慕宮,奉審摘奸以來。
傳于李海愚曰,藥房副提調入侍。
傳于李亨元曰,左承旨入侍。
傳于李海愚曰,禮房承旨入侍。
傳于李海愚曰,來待諸臣入侍。
朴廷儉改差,代以黃萬齡爲假注書。
姜學濬在外,代以李尙濂爲事變假注書。
李尙濂改差,代以金秉淵爲事變假注書。
金秉淵在外,代以金魯範爲事變假注書。
金魯範在外,代以申溥爲事變假注書。
以漢城府民家頹壓別單。傳于李亨元曰,恤典,令該廳卽爲分給事,分付。
鄭尙愚,以兵曹言啓曰,卽接西所衛將金正漢牒報,則舊酒房後面柳木一株折傷云。令該所依例斫去之意,敢啓。傳曰,知道。
鄭尙愚,以兵曹言啓曰,卽接慶熙宮衛將金祥澤牒報,則慶熙宮崇義門南邊墻垣一間許頹圮云。爲先令繕工監,以杻把子堅實圍排,卽速修築,而亦令巡邏營門申飭校卒,嚴加巡察之意,分付,何如?傳曰,允。
鄭尙愚,以賑恤廳言啓曰,漢城府民家頹壓別單判付內,恤典令該廳卽爲分給事,分付,其中三四間殘戶分等,特爲量給事,命下矣。東部字內完少頹多一戶,三四間中,完多頹少四戶,各布一疋,西部字內全家頹壓一戶,錢二兩,完少頹多一戶,布一疋,南部字內全家頹壓二戶,各錢二兩,完少頹多二戶,各布一疋,北部字內全家頹壓一戶,錢二兩,完少頹多六戶,三四間中,完多頹少九戶,各布一疋,合錢八兩,布二十三疋恤典,依例分給,而三四間殘戶,則五月二十七日漢城府別單判付據,雖完多頹少,係是殘戶恤典,連爲題給,故別無可以分等,特爲量給,而今番亦爲依前擧行之意,敢啓。傳曰,知道。
鄭尙愚,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內完少頹多一戶,布一疋,西部字內,全家頹壓一戶,錢二兩,完少頹多二戶,三四間中完多頹少一戶,各布一疋,南部字內完少頹多四戶,各布一疋,北部字內完少頹多一戶,三四間中完多頹少一戶,各布一疋,合布十疋,錢二兩恤典,依例分給之意,敢啓。傳曰,知道。
禮曹參議李城輔疏曰,伏以臣日前辭本,未及登徹,特降新命,旋有馹召,臣之惶駭戰慄,去而益甚,繼承聖批,辭旨鄭重,復以必欲致爲敎,隆眷至此,報答無路,伏地涕泣,不知所達。臣以千萬不近似之賤身,濫叨千萬不敢當之異數,玷薦六年,超擢大夫之列,銀臺春官,榮耀相繼,此豈如臣庸陋末蔭所敢承當哉?且臣夙抱奇疾,榮衛涸枯,有心氣虛損之症,一自新資寵擢以來,悸極添疾,神精失守,怔忡跳動,膈痛迭發,漸至難醫之境,此非藥餌所可救療,惟是獲遂所願,安心息慮,似爲賴此回蘇之道,則臣之有望於生成之澤者,實無異於疾痛而呼父母也。且臣曾聞先正臣李滉,每於辭官之際,竭誠號籲,期於孚格,爲朝廷所矜惻,不復加以收召,至今傳說,以爲美談,臣之不肖,誠忱淺鮮,豈敢妄援故事,而第伏念慈覆之天,涵育萬物,曲遂其生,如臣情病,宜在哀憐,則臣豈不以全保之洪私,爲之攢手望祝哉?臣旣不得聞命奔趨,則官職輕重,宜不在所論,而今玆所叨,誠有不可暫據者,是職之不以蔭官參,自古而然,雖宿德宗儒,皆逡巡辭遜,必解而後已。臣是何人,敢冒膺昔賢之所不敢當乎?以是祇命之日,忙急治疏,封進縣道。伏乞聖慈,俯垂諒察,亟許遞改官秩,公私幸甚,臣無任云云。答曰,省疏具悉。特授則抄選之爲禮曹者,其例可按,爾何過辭,卽起上來,以副凝竚之意事,下諭。
丙辰六月十四日寅時。上御便殿。藥房副提調入侍時,行都承旨李冕膺,假注書金履載,記事官金景煥,記注官金良倜,以次進伏訖。上曰,膏劑連爲善煎乎?冕膺曰,善煎矣。上曰,夜雨甚大,能無所妨乎?冕膺曰,當此庚熱,得雨生涼,故竈人不難於近火,渠輩每以春杖煎爲便,而以盛熱爲難矣。今則盛熱,無異春秋云矣。上曰,桑柴當入幾何?冕膺曰,桑柴數十馱則可足矣。命退,承史以次退出。
丙辰六月十四日辰時。上御重熙堂。左承旨入侍時,行左承旨李亨元,假注書朴廷儉,記注官安經心·金良倜,以次進伏訖。上命書傳敎曰,左副承旨聞有實恙,許遞。前望單子入之,待下批牌招。仍命退,承史以次退出。
丙辰六月十四日午時。上御便殿。禮房承旨,來待諸臣同爲入侍時,右副承旨李海愚,假注書金履載,記注官安經心·金良倜,戶曹判書李時秀,行護軍徐有大,原任直提學徐龍輔,原任直閣金祖淳,以次進伏訖。上曰,整理都廳入侍。賤臣承命出,與檢校直閭李始源,副司果金近淳,偕入進伏。上曰,賜饌時看檢將吏,分定,可也。時秀曰,以整理所員役分定乎?上曰,依所奏爲之也。時秀曰,賜饌床數當預定,朝廷則考之官案,人員數自可知之,而侍衛軍兵,則取考兵曹節目,然後可以詳知矣。上曰,軍士房承旨入侍。出榻敎賤臣承命出,與同副承旨鄭尙愚,偕入進伏。上敎尙愚曰,進表裏時,侍衛兵曹·摠府外,皆以入直磨鍊乎?尙愚曰,兵曹·摠府外,如禁軍扈衛軍官,皆以入直磨鍊矣。上曰,侍衛及禁軍扈衛軍官,竝與各差備儀仗軍人員數,軍士房先退,一一錄入,可也。尙愚曰,進表裏時,儀仗排立處,昨筵以千五門外排立,伏承下敎,而兵曹節目中,以萬八門外磨鍊,何以爲之乎?上曰,萬八門與保定門外,因地形從便排立,可也。尙愚先退。上曰,直提學入侍。賤臣承命出,與直提學李晩秀,偕入進伏。上敎晩秀曰,每年六月十六日次講,退行於八日矣。今年亦將待入稟退行,而通方外與否,當依昨年例爲之矣。晩秀曰,昨年則只生進入參,方外儒生,不許赴試矣。上曰,儒生賜饌,用何品乎?晩秀曰,昨年則米食·眞瓜兩品矣。上曰,賜饌於何所乎?晩秀曰,丕闡堂庭賜饌矣。上曰,庚戌以後頒餻科謄錄考出,依近例磨鍊,可也。龍輔曰,工人,何以爲之乎?上曰,當商量下敎矣。上曰,外賓當爲幾人乎?如有童子當參者,入參事,更爲知悉於諸家,可也。上曰,賜饌時諸堂上分掌看檢,內外賓則原任直閣掌之,大臣·閣臣·承史·侍衛,原任直提學掌之,朝廷二品以上,戶判掌之,儒生則直提學掌之,軍兵則摠戎使掌之,而至進饌時,則諸堂上合同擧行,可也。時秀曰,進饌時所用勝花,當預備矣。上曰,雖不欲張大,而若饌品高排,則不可無花,如不高排,而以碗盒盛饌,則亦不必揷花,此則排床時,當隨宜進退矣。上曰,此軒房廳,合十餘間,內外賓參宴,可無狹窄之患否。時秀曰,昨日提調亦陳奏,而此軒不但淺狹,四面雨漏,不改則將益致傷矣。上曰,雨漏則房間爲甚,而亦難猝改矣。上曰,提調旣命再明入來,明日日次問安。則勿令入來,可也。仍敎有大曰,瓊玉膏煎造所入桑柴,今番自摠廳得來矣。繼此每年當有煎劑之擧,桑木相土,宜多數種植好矣。且聞以桑椹播種,則易爲功,試爲之,可也。有大曰,以桑椹播種,則正當其時矣。上曰,今日有晴意,甚爲多幸,昨日以前之雨,能不有妨於民事云耶?有大曰,雨下雖多,不至暴霔,故無田畝之受傷處矣。上曰,麥農幾皆收獲,諸道俱能免歉云耶?有大曰,湖西則大登,湖南則小遜於湖西,而亦能免歉,京畿則皆種春牟,故登稔不讓胡西云矣。上曰,西瓜,可趁十八日用之乎?時秀曰,今年節晩,雖未爛漫,若求早熟者,則可以得之矣。時秀曰,云云。舊龍虎營請得事。出擧條擧條未下,故未及書命退,諸臣以次退出。
上在昌德宮。停常參·經筵。
李海愚啓曰,明日乃是初伏,自明日,處暑間視事頉稟之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
鄭尙愚啓曰,合辭方張之時,兩司無詣臺之員,事甚未安,除在外未署徑外,未肅拜人員,竝卽牌招,何如?傳曰,允。
鄭尙愚啓曰,大司憲徐有臣,牌不進,執義·持平一員未差,掌令洪受浩呈辭,掌令李益恢,持平崔逵翰在外,監察茶時之意,敢啓。傳曰,知道。
李亨元啓曰,右承旨李書九,今日不爲仕進,卽爲牌招,何如?傳曰,許遞。
承旨前望單子入之,金翰東落點。
傳于李亨元曰,吏兵房承旨,持褒貶啓本入侍。
傳于李海愚曰,藥房副提調入侍。
傳于李海愚曰,禮房承旨入侍。
傳于李海愚曰,戶曹判書入侍。
鄭尙愚啓曰,假注書黃萬齡,事變假注書申溥,身病猝重,勢難察任,今姑改差,何如?傳曰,允。
黃萬齡改差,代以金直爲假注書。
申溥改差,代以崔仁簡爲事變假注書。
金直在外,代以閔養世爲假注書。
崔仁簡在外,代以朴昌擧爲事變假注書。
兵曹,軍職官員等褒貶啓本判付內,啓下兵曹爲旀。文臣堂下軍職之不參貶坐,雖有飭敎,如邊景佑之居在海外者,豈可以一時磨勘上來,雖欲上來,海路何以趲程乎?重於此之該牧褒貶啓本,亦許從便踰限,載在法典,況當者之磨勘乎?此後濟州軍職人,以濟州在外懸註,勿書不參之中考事,該牧知委,該房知悉。卿曹段置,準此爲旀,今當貶目中應在外及衆所共知情病,中考勿施後,草記爲良如敎。
傳于李亨元曰,政官待開門牌招開政。
以沈象奎囚單子。傳于鄭尙愚曰,慶辰隔日,分揀放送,半年瘴鄕,飭亦施矣,令該曹內移,而其代若非地處之著稱,必以其人之可堪者,明日政差送事,分付。
以漢城府民家頹壓別單。傳于李亨元曰,恤典令該廳卽爲分給事,分付。
以禮曹啓目,粘連,西果未及成熱,以沙果代封事。傳于李海愚曰,沙果亦未成熟,無論時果·乾果,從便代捧事,分付,此啓目,還給。
李海愚,以吏曹言啓曰,曹所屬司饔院官員等矣。今丙辰年春夏等褒貶,當爲等第,而因本院提調有故,不得磨勘之意,敢啓。傳曰,知道。
李海愚,以戶曹言啓曰,本曹郞廳及所屬各司官員今辰春秋等褒貶,依前例磨鍊以入,而軍資監,司宰監,因都提調·提調有故,不得磨勘,去秋冬等褒貶時,軍資·司宰監,因都提調·提調有故,限內不得磨勘矣。今則其時官員已多遷轉,難以考績,依近例蕩滌,何如?傳曰,允。
李海愚,以禮曹言啓曰,本曹今丙辰年春夏等褒貶,當爲磨勘,而參判臣宋煥箕,參議臣李城輔,俱在外·未肅拜,限內不得爲之之意,敢啓。傳曰,知道。
鄭尙愚,以兵曹言啓曰,今丙辰年春夏等褒貶等第,磨鍊以入,而曹所屬軍器寺典設官員等矣褒貶,因各其司提調有故,不得一體磨勘,司僕寺·訓鍊院官員等矣去乙卯年秋冬等褒貶,其時官員,已多遞易,依例蕩滌之意,敢啓。傳曰,知道。
李海愚,以工曹言啓曰,本曹郞廳今丙辰年春夏等褒貶及屬司繕工監·掌苑署·造紙署·瓦署·典涓司官員,今丙辰年春夏等褒貶合六度,磨勘以入,屬司尙衣院,今春夏等褒貶,因該院提調有故,限內不得磨勘,而該院去乙卯年秋冬等褒貶,亦因提調有故,不得磨勘,其時官員,多有遷轉者,依近例蕩滌之意,敢啓。傳曰,知道。
李海愚,以議政府三公意啓曰,今丙辰年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李海愚,以中樞府言啓曰,本府郞廳及醫員錄事等,今丙辰年春夏等褒貶,當爲等第,而領中樞府事臣金憙在外,故限內不得磨勘之意,敢啓。傳曰,知道。
李海愚,以忠勳府言啓曰,本府今丙辰春夏等褒貶,當爲磨勘,而有司堂上不備,限內不得爲之之意,敢啓。傳曰,知道。
李海愚,以耆〈老〉所言啓曰,本所堂上多有身病,今丙辰春夏等褒貶,限內不得磨勘之意,敢啓。傳曰,知道。
李海愚,以弘文館提學意啓曰,今春夏等褒貶,當爲等第磨勘,而領館事洪樂性身病,限內不得爲之之意,敢啓。傳曰,知道。
李海愚,以宣惠廳都提調意啓曰,本廳郞廳等,今丙辰春夏等褒貶,當爲等第,而臣等俱有病,故限內不得磨勘之意,敢啓。傳曰,知道。
鄭尙愚,以濬川司都提調意啓曰,本司都廳及郞廳,今丙辰年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
鄭尙愚,以壯勇營都提調意啓曰,本營從事官及諸將官,今丙辰春夏等褒貶,當爲等第,而臣樂性以身病,限內不得磨勘之意,敢啓。傳曰,知道。
鄭尙愚,以訓鍊都監都提調意啓曰,本局從事官禁松參軍諸將官,今丙辰年春夏等褒貶,當爲等第,而都提調臣蔡濟恭有身病,限內不得磨勘之意,敢啓。傳曰,知道。
鄭尙愚,以禁衛營都提調意啓曰,本營從事官及諸將官,今丙辰春夏等褒貶,當爲等第,而臣樂性有身病,限內不得磨勘之意,敢啓。傳曰,知道。
鄭尙愚,以御營廳言啓曰,本廳從事官及諸將官,今丙辰年春夏等褒貶,當爲等第,而大將臣李漢豊有身病,限內不得磨勘之意,敢啓。傳曰,知道。
鄭尙愚,以兵曹言啓曰,本曹今丙辰年春夏等褒貶啓本中,刀擦肆處之意,敢啓。傳曰,知道。
鄭尙愚,以兵曹言啓曰,卽接西道參軍金尙埰牒報,則訓鍊都監所授敦義門北邊近處體城六間許頹圮云,令繕工監爲先把子圍排,分授軍門,急速〈修〉築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
鄭尙愚,以訓鍊都監言啓曰,本局分授都城敦義門北邊近處體城六間許頹圮處,令該軍門,卽爲修築,把守軍兵量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
兵曹口傳政事,副護軍單全勉柱。
丙辰六月十五日寅時。上御便殿。藥房副提調入侍時,行都承旨李冕膺,假注書金履載,記事官金景煥,記注官金良倜,以次進伏訖。上曰,膏劑連爲善煎乎?冕膺曰,善煎矣。上曰,今日當移浸水中乎?冕膺曰,將待辰時,至移浸於玉流川,而上設橫架,懸缸蘸水,如懸煎時樣矣。命退,諸臣以次退出。
丙辰六月十五日卯時。上御熙政堂。吏·兵房承旨持褒貶啓本入侍時,行左承旨李亨元,右副承旨李海愚,同副承旨鄭尙愚,假注書黃萬齡,記注官安經心·金良倜,檢校待敎徐有榘,以次進伏訖。上曰,褒貶啓本,開坼,可也。亨元·海愚·尙愚進前開坼讀奏。命書判付訖。又命書傳敎曰,吏兵判堂除拜屬耳,兩道貶目,亦姑未到,都政待貶目齊到爲之事,分付兩銓。海愚曰,卽伏見江原監司徐有防,黃海監司徐邁修,全羅監司徐鼎修,慶尙監司李泰永今春夏等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條尙愚曰,卽伏見慶尙監司李泰永,江華留守金履翼,統制使李得濟,京畿水使李性默,忠淸水使柳心源,全羅左水使李運昌,慶尙左水使沈鑏,今春夏等褒貶啓本,則李泰永·柳心源·李運昌·沈鑏,邊將無一人居中居下,金履翼·李得濟·李性默,邊將無一人居下,殊嚴明殿最之意,竝推考警責,何如?上曰,依爲之。出擧條海愚曰,王大妃殿湯劑三貼,已爲進御,何以爲之乎?上曰,自今日至明日,日進一貼,而左承旨進去煎入,可也。上曰,王大妃殿進御加味蔘橘茶前方中,加檳榔五分,自今日一貼式煎入。出榻敎亨元先退。命書榻敎曰,下直守令入侍,經心承命出,與順川郡守白東運皆入進伏。上曰,守令進前。東運進前奏職姓名,上命讀七事,東運奏七事。上曰,承旨宣諭,尙愚讀宣諭訖。命守令先退,東運退出。仍命退,承史以次退出。
丙辰六月十五日未時。上御便殿。禮房承旨,戶曹判書入侍時,左副承旨李海愚,假注書金復載,記事官金景煥,記注官金良倜,戶曹判書李時秀,以次進伏訖。上敎時秀曰,內外賓入來者,是各家人,參宴時不可無區別,隨地形從便遮隔可也,命時秀先退。敎海愚曰,明日日次問安。以知道賜答,提調則問安後卽爲來待於監印所,與整理諸堂同爲入侍事,先爲分付,可也。命退,承史以次退出。
上在昌德宮。停常參·經筵。
藥房提調沈頤之,行左承旨李亨元啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,軍士房承旨入侍。
傳于鄭尙愚曰,來待諸臣入侍。
鄭尙愚啓曰,今日政新除授臺諫,竝待下批一體牌招,何如?傳曰,允。
李亨元啓曰,都承旨李冕膺監煎進,右承旨金翰東在外,左副承旨李海愚,右副承旨鄭尙愚入侍,同副承旨未差,臣吏兵批兼進之意,敢啓。傳曰,知道。
有政。吏批,判書金載瓚進,參判黃昇源進,參議韓晩裕進,行左承旨李亨元進。啓曰,刑曹判書,今當差出,而擬望之人乏少,政府西壁,竝擬,何如?傳曰,允。以李肇源爲承旨,以李明淵爲執義,以沈象奎爲持平,以沈煥之爲刑曹判書,以李書九爲參判,以李相璜爲參議,以朴吉源爲直講,以李靖模爲牙山縣監,以張顯慶爲參禮察訪,以姜彙喆爲熊川縣監,兼春秋單姜文會。
兵批,判書趙宗鉉病,參判洪明浩入直進,參議徐美修病,參知李鼎德病,行左承旨李亨元進,同知洪潤範·李命在·朴隆儉·姜遇聖,護軍李書九·李普溫,副護軍吳泰賢·申光河·李濟萬,副司果鄭東幹·韓光植,竝單付。
李亨元啓曰,新除授左副承旨李肇源,卽爲牌招,何如?傳曰,允。
閔養世在外,代以孫錫祉爲假注書。
孫錫祉在外,代以尹致任爲假注書。
尹致任在外,代以李泳夏爲假注書。
朴昌擧在外,代以洪宅柱爲事變假注書。
洪宅柱在外,代以劉㵙爲事變假注書。
劉㵙在外,代以李弘謙爲事變假注書。
以執義李明淵,牌不進罷職傳旨。傳于李肇源曰,只推。
以李元圭·趙蒙錫囚單子。傳于李肇源曰,分揀放送。
以趙永祥囚單子。傳于李肇源曰,分揀放送。
以李邦祚囚單子。傳于李肇源曰,分揀放送。
以李元祥囚單子。傳于李肇源曰,分揀放送。
李海愚,以禮曹言啓曰,今六月十八日慈宮邸下誕日,宗親·文武二品以上進表裏行禮儀註,直爲書入慈宮之意,敢啓。傳曰,知道。
李亨元,以賑恤廳言啓曰,漢城民家頹壓別單判付內,恤典,令該廳卽爲分給事,命下矣。東部字內,全家頹壓一戶,錢二兩,完少頹多一戶,布一疋,西部字內,全家頹壓一戶,錢二兩,完少頹多四戶,三四間中完多頹少二戶,各布一疋,南部字內,全家頹壓二戶,全家漂失五戶,各錢二兩,完少漂多二戶,各布一疋,合錢十八兩,布九疋,恤典,依例分給之意,敢啓。傳曰,知道。
鄭尙愚啓曰,卽見忠淸監司林濟遠疏本,則末端職銜,不書道名,有違格例,原疏係是民事,雖不得不捧入,而該道臣推考,何如?傳曰,允。
忠淸監司林濟遠疏曰,伏以臣猥叨隆寄,無往非罪,才識不逮,紕謬多端,按例擧行之事,尙不能恪遵命令,免失期會,則設有道內民情之萬萬罔措者,越例陳請,上煩朝廷,實非義分之所可敢也,惟此粟米之賦,係是甸服之責,苟不能着意董飭,及時運納,是溺職也,瘝職也。臣雖至愚,亦不至於全昧此個道理,則以此仰聞,極知其猥悚,而到得無奈何之地,有此不敢爲之請者,亦豈臣可已而不已也。今年本道兩稅之以米太上納者,爲七萬三千餘石,此外又有甲寅停退一萬三千餘石之同時竝徵者,通計都數,幾與常年相當,而乙卯之歉,比諸甲寅,無甚異同,則此而準徵,理之必無也。臣之到營,在於春晩,仰念朝家經費之下敷,不恤窮民杼柚之俱空,用是憂懼,夙宵靡懈,論責之備至,而守宰群訕,操束之太過,而吏民咸呪,積費心力,僅就頭緖,而目下海運各邑稅大同米·太未收,尙爲七千餘石,就其中拈出大同名色,則約可五千餘石,此不滿大牧一邑之當捧,而此時一斛,較難於初頭百斛,弩末之無以穿縞矣,竿頭之末由進步矣。公私之蓄積已罄,場布之賣買絶罕,鋤耒之場,推捉相繼,升龠之穀,徵出無路,凡在列郡,決知其無毫分可徵之道,而執籌之船,次第將泊,裝載之米,無由準數,竝與辛苦粒粒之已徵者,而亦不得趁限發送,爲長吏者,間或有割廩假貸,以充其不足者,而亦無以了殺,言念民勢,窮且蹙矣。從前遇歉之時,或有停退之命,此是聖朝不常有之特恩,而猾吏或看作節目,愚民亦恃以玩愒,始也果不無觀望之弊,今焉竝至於窮極之境,春初繡啓之蒙允也。自本道略綽停捧者,僅爲一千七百石,而排比沿邑,多不過百餘石,少或爲四五十石,其無實效,殆無異於車薪之勺水。臣參量事勢,較絜民力,則雖拘繫以厄之,椎剝以督之,將不免拖到數朔之後,不期停而自停,不待秋而自秋者,其勢不得不然,毋寧早施異澤,及今姑停,使斯民專意農作,免有繹騷者之爲公私兩得也。顧今雨暘以時,播耘不愆,前頭年事,極有可望甲寅之許多仍停,尙能竝徵於災民,則當年之些少未捧,未必難辦於來秋,差寬時月之限,遍蒙曠絶之澤,卽小大民庶之日夕所顒祝於聖世者,若幸而蒙許停之命,則臣謹當較量已捧之穀,分排當停之數,待其船泊,卽令裝運,則船人無久滯之慮,農民免失業之歎,庶或爲一分方便之道也。尙記臣往在甲辰夏間,伏承玉署召旨,以大同停退一事,縣道妄陳,廟議頗靳,聖斷特允,至今湖西之民,感誦德意,如昨日事。噫,在三司則有可言之義,在外藩則有不敢言之義,而臣今冒死而陳之者,誠以聖朝恤民之盛德至意,本不關於言者之隨地異責故也。臣抱此耿耿,趑趄不發,畢竟不以狀而以疏者,亶出於萬不獲已。伏乞聖明,下臣此疏於廟堂,劃卽變通,俾爲湖民生死肉骨之惠,仍勘臣越格妄言之罪,以爲臬臣不職者之戒焉。臣不任云云。答曰,省疏其悉。民情如此,常賦何顧,且不過數千石數月間停退,雖問有司,亦必不以爲不可,卿之所請,特爲依施,令政院,分付惠廳,使之依此擧行。
丙辰六月十六日卯時。上御便殿。藥房副提調入侍時,行都承旨李冕膺,假注書金履載,記事官金景煥,記注官金良倜,以次進伏訖。上曰,膏劑浸水者,今日當復始煎,明日何時,可以進上乎?冕膺曰,今日辰時末,出水中復煎,明日辰時末,將進上矣。上曰,何必辰末,今日出水及明日離鼎,竝以辰初爲之,可也。上曰,卿多日直宿,爲勞多矣。冕膺曰,臣監煎瓊漿,處禁林深嚴之地,日飫內廚之珍饌,殆無異登仙矣。過福是懼,何有於勞乎?命退,承史以次退出。
丙辰六月十六日辰時。上御便殿。藥房入診,軍士房承旨,來待諸臣同爲入侍時,同副承旨鄭尙愚,假注書金履載,記注官金良倜,記事官吳泰曾,藥房提調沈頤之,行禮曹判書閔鍾顯,戶曹判書李時秀,行護軍徐有大,原任直提學徐龍輔,原任直閣尹行恁·金祖淳,檢校直閣李始源,副司果金近淳,以次進伏訖。頤之曰,日候蒸熱,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,進御瓊玉膏,今幾造成乎?上曰,昨日已移浸水中,明日始可畢煎矣。頤之曰,元子宮氣候,何如?上曰,好在矣。龍輔曰,進表裏時鼓吹,雖伏承置之之命,而進饌時用樂,則似不可已,令樂院待令乎?上曰,此亦置之,可也。頤之曰,鼓吹則雖仰體不欲張大之聖意,不敢更請,而至於進饌時,亦不用樂,則何以導融和之氣,宣愉悅之情乎?上曰,進饌時無樂,予心亦豈不觖然,而以慈宮沖謙抑損之心,不欲聞之,何敢不勉承乎?鍾顯曰,賀儀之不能如禮,已缺顒望之情,而百官呼嵩,亦闕於儀註中,當此曠前之慶禮,大小歡祝之情,無以自達,則豈非抑鬱之甚者乎?此則自上特許,允合情禮矣。上曰,以不欲張大之意旣停賀儀,則呼嵩一節,有難獨擧矣。頤之曰,呼嵩者,臣下頌禱之語,豈待自上之許與不許乎?古有殿上呼萬歲者,蓋其欣忭頌祝之忱,溢於心而發於口,自不能已,是孰使之然哉?出於天理人情之所同然,而不能止耳。恐未可屬之儀文,而一例省約矣。上曰,以予祝慶之心,豈待卿等之請,而旣仰承慈敎,則其在順志之道,不敢不省約矣。上曰,禮房承旨入侍。出榻敎賤臣承命出,與左副承旨李海愚,偕入進伏。上敎時秀曰,匠手已待令乎?時秀曰,待令於門外矣。上曰,令郞官率入,鋪陳磨鍊,可也。戶曹佐郞尹光心,率匠手,持東西溫堗大廳南退北廳所鋪馬蹄紋地衣排設見樣而退,中排綵花登每及上排蓮花方席,竝置軒上。時秀曰,今此殿宇狹窄之中,又多雨漏渝傷處,不可不修改矣。上曰,此軒因舊制而略加附簷,故椽桷平而簷溜緩,其致滲漏,勢耳。何必改也。頤之曰,不但雨漏處,牕戶間多有烟㾗,似是廳板之有罅漏而然,閭閻間稍有器具者,居處猶不若是之儉薄矣。時秀曰,西溫堗仰板,多渝汚處,改塗,似好矣。上曰,此亦置之,可也。時秀曰,明日進饌,當於此軒,傷汚處則不可仍置矣。上曰,然則以他紙略略補綴其傷汚處,可也。命設簾於軒上,南退當檻,設紅竹簾,大廳當閤,設龜紋朱簾,堂中兩旁朱簾,中間漆簾,皆左右嚲地,當中捲舒,以爲門,西溫堗北窓及南邊上下間之間,設朱簾,西北壁,設畫屛,大廳東北壁,設書屛,排設訖。上曰,禮判持儀注入來事,分付。上曰,進表裏時大臣·閣臣則迎春門內行禮,二品以上則千五門外行禮,可也。上曰,進饌時堂上分定,依前者下敎爲之,可也。命書榻敎曰,王大妃殿進御加味蔘橘茶,自明日停止。命退,諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等中日習射,請出標信之意,敢啓。傳曰,知道。
李亨元啓曰,來二十一日,朝參日次矣,敢稟。傳曰,停。
李亨元啓曰,來十六日,日次儒生殿講日次矣,敢稟。傳曰,依近例應爲書啓,受點之人,以製代講,明日取試於丕闡堂,弘文提學待開門牌招,科次時試官,亦依近例爲之,可也。
李肇源啓曰,大司憲徐有臣牌招啓辭未下,執義李明淵未肅拜,掌令洪受浩,持平沈象圭呈辭,掌令李益恢,持平崔逵翰在外,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,左副承旨入侍。
傳于鄭尙愚曰,同副承旨入侍。
傳于李冕膺曰,副提調入侍。
李弘謙在外,代以尹命烈爲事變假注書。
李亨元啓曰,事變假注書尹命烈,時無職名,令該曹依例付軍職,冠帶常仕,何如?傳曰,允。
傳于李肇源曰,閣臣中時帶臺職人,許遞。
兵曹口傳政事,副司果沈象奎,大護軍李得臣·李在學,護軍尹弼秉·鄭大容·申大顯,副護軍南公轍竝單付。
鄭尙愚,以吏曹言啓曰,卽接通禮院牒報,則以爲今十八日惠慶宮誕日便殿親臨進表裏時,左右通禮,不可不備,而右通禮曺喜有,在於全羅道茂長地,卽速變通,以爲擧行之地云。右通禮曺喜有,今姑改差,其代口傳備擬以入之意,敢啓。傳曰,知道。
吏曹口傳政事,以崔重圭爲右通禮。
丙辰六月十七日辰時。上御便殿。同副承旨入侍時,同副承旨鄭尙愚,假注書金履載,記事官吳泰曾·金履永,以次進伏訖。上曰,右相入來事,傳諭,可也。上曰,泮長入泮中,儒生到記,自日次講入稟日,至今日已捧者,修正以入,今日至明日追到者,亦捧擧案錄入事,分付,可也。上曰,承旨一員,直宿於監印所,通化·宣仁兩門,皆自監印所放鑰,仕進承旨直,詣監印所廳坐後,問安於交泰門外,兵曹郞廳一人,別省記入直於摠府事,分付。上命書傳敎曰,在外承旨及右副承旨許遞。前望單子入之,待下批牌招察任。上曰,昨年以假承旨入參諸人,亦使明日入參,可也。命書榻敎曰,昨年擧行假承旨中時無職名人,令該曹口傳付軍職,未及蒙放人,放送。又命書傳敎曰,前假注書吳泰曾,仍察廳任。命退,諸臣以次退出。
丙辰六月十七日未時。上御便殿。左副承旨入侍時,左副承旨李肇源,假注書吳泰曾,記事官金珍恪·金履永,以次進伏訖。上曰,右議政·禮曹判書入侍。賤臣承命出傳,與右議政尹蓍東,禮曹判書閔鍾顯,偕入進伏。上曰,向日次對,有慶辰前一接之敎,而連値有事,未果矣。蓍東曰,雨意頗濃,日氣蒸熱,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,雖値炎令,慈候一如常度,喜幸萬萬矣。慶辰隔日,此時欣忭,曷有其極,聖人有一喜一懼之訓,而予則以爲懼多於喜,凡諸儀節,務從省約,以爲惜福祝慶之一助,只以此日不可不知之意,明將親上表裏,俗所謂還甲進甲,是也。蓍東曰,聖敎之下,臣不敢以私語陳達,而臣有老母,年未及篤老時,果然懼先於喜,漸到頤期,但知爲喜,臣竊以爲他日聖心,亦復如是矣。今此曠前之慶,雖因慈德之謙挹,凡事不欲張大,而進表裏時,不可無山呼之節矣。上曰,昨日提調,亦以爲如是,予則謂祝岡之誠,不係於儀文,故未之許矣。蓍東曰,古者,君上有一言之善,殿上皆呼萬歲,則慶辰之呼嵩,似不爲過矣。上曰,前年,亦不擧賀儀,今年,又欲更示節約之意,故雖鼓吹常用之樂,而亦將不作矣。上曰,禮判進前,鍾顯進前。上曰,進表裏節次本曹所磨鍊以入者,以龍亭奉安,細仗鼓吹等事,如陳賀時儀注者,何也。鍾顯曰,儀注所以傳示久遠,而今番之不用鼓吹,無以徵信於於千萬歲,故不得不如是磨鍊矣。上曰,然則儀注雖不必改,只以紅函盛表,權安于監印所,待下敎奉詣萬八門幕次,可也。命退,諸臣以次退出。
上在昌德宮。停常參·經筵。
大殿王大妃殿·中宮殿,內閣·政院·玉堂·宗親·儀賓·朝廷二品以上·六曹堂上,奉朝賀,惠慶宮·元子宮誕日口傳問安。答曰,知道。惠慶宮,內閣·政院·玉堂·宗親·儀賓·朝廷二品以上·六曹堂上·奉朝賀誕日單子問安。答曰,知道。元子宮,內閣·政院·玉堂·宗親·儀賓·朝廷二品以上·六曹堂上·奉朝賀誕日單子問安。答曰,知悉。
李肇源啓曰,大司憲徐有臣牌招啓辭未下,執義李明淵未肅拜,掌令洪受浩呈辭,掌令李益恢,持平崔逵翰在外,持平一員未差,監察茶時之意,敢啓。傳曰,知道。
傳于李亨元曰,時原任大臣入侍。
承旨前望單子入之,李書九·洪明浩·李晩秀落點。
刑曹參判前望單子入之,李冕膺落點。
傳于李晩秀曰,左副承旨持此御題,與弘文提學偕往泮宮,試取以來。
傳于李肇源曰,大臣之入耆社在近,而近百歲大夫人之康健,考之國乘,故相洪暹以後初聞者,其時猶以故相福力,謂之以此事如今始有之,登於吟詠,被之管絃,則況時任大臣乎?又聞貞敬夫人第三子回甲,在此月云。當此祝慶之辰,豈無錫類之典,大臣老親許輸送米帛,大臣之弟今年回甲者,令該書口傳復職調用。
李晩秀啓曰,臣與弘文提學偕往泮宮,儒生試取,收券三百六十七張捧入之意,敢啓。傳曰,知道。科次入侍。
吏曹口傳政事,以尹龜東爲忠勳都事。
李書九,以司僕寺提調意啓曰,謹依整理所別單判付,本寺書吏金聲厚,木一疋·布一疋施賞之意,敢啓。傳曰,知道。
李肇源,以壯勇營言啓曰,依整理所別單判付,本營將校鄭道寬·王道源·成鳳文·姜漢範·黃麟景·韓大彦,各木一疋·米二斗,金鰲福·金昌仁·劉瓊·李彦懋·史廷煥·金宗燁·皮聖麟·陸重秀·車道吉·金重輝·林百春·嘉善柳明杓,各布一疋,書吏尹翊運·白弘翼·高有謙,庫直李錫禧等四名,畿營句管營吏韓壽一,各木一疋,布一疋,熟手李千福等四名,各木一疋·米二斗,旗手李壽贊等六名,各木一疋,使令朴快得,文書直弼興等二名,私庫直成才,使喚軍世得等三十九名,各米二斗,相考昨年例,分等施賞之意,敢啓。傳曰,知道。
李書九,以禁衛營言啓曰,謹依整理所別單,判付,本營敎鍊官金鎭喆處,木一疋·米二斗施賞之意,敢啓。傳曰,知道。
李肇源,以摠戎廳言啓曰,謹依整理所別單,判付,本廳敎鍊官崔道興處,木一疋·米二斗,施賞之意,敢啓。傳曰,知道。
丙辰六月十八日卯時。上御千五門內小次。親上表裏入侍時,行都承旨李冕膺,行左承旨李亨元,左副承旨李肇源,同副承旨鄭尙愚,記事官柳遠鳴,假注書吳泰曾,記注官金良倜,記事官金履永,以次侍立訖。上曰,二品以上先入就位。上曰,班次皆已整齊乎?亨元曰,內外賓及朝臣班次,皆齊整矣。上乘輿入萬八門·千五門,降輿就版位,元子宮迎導侍立,稍後引儀唱臚,上鞠躬再拜興平身,元子宮鞠躬再拜興平身,諸臣在位者同,濟用監提調金箕性,捧禮物函,跪授承旨,承旨傳捧西向跪進上受之,承旨對擧,以授禮房承旨,還置案上,行再拜禮如前儀,元子宮亦如之,諸臣在位者皆同,引儀唱禮畢,上陞殿,元子宮隨之後,承史以下退出。
丙辰六月十八日辰時。上御便殿。左副承旨入侍時,左副承旨李肇源,假注書吳泰曾,記注官金良倜,記事官金履永,以次進伏訖。上曰,時·原任大臣入侍。賤臣承命出傳,與左議政蔡濟恭,領敦寧金履素,判中樞李秉模,右議政尹蓍東,偕入進伏。元子宮出拜大臣,大臣拜。上曰,俄者進表裏時,元子拜跪之節,能如儀乎?濟恭等曰,睿度天成,望之嶷然,一拜一跪,皆中臚唱,滿庭臣僚,相告欣欣矣。上曰,未嘗私習而能如此,亦異矣。濟恭等曰,日熱轉甚,聖體,若何?上曰,慶辰欣祝,頓忘日熱矣。濟恭等曰,王大妃殿氣候,何如?上曰,一樣矣。濟恭等曰,惠慶宮周甲纔過,慶辰又回,萬億年長有今日,而臣民慶忭之忱,歲歲愈深矣。上曰,今日氣度,較諸前年,愈益康寧矣。濟恭曰,昨日頗有雨意,曉來忽生微涼,瑞日祥雲,端倪軒豁,自天佑之,吉无不利者,眞今日之謂也。行禮時至,元子宮前導以行,拜跪如禮,此日此慶,尤非前日之可比矣。上曰,文字之學,不甚勸誨,而童蒙先習·孝經·小學已盡讀,而詩之二南,亦多誦熟矣。濟恭曰,今年以後,不得仰瞻睿儀,心常耿結矣。今始展誠,不勝喜幸,仍仰奏元子宮曰,尙記此老人乎?元子宮曰,憶曾袖中納棗之事矣。濟恭曰,隔年而能記前事,聰明睿智,逈出尋常矣。上曰,右相大夫人,壽躋大耋,而己出之子,位至大官者,古有是否。蓍東曰,古有洪暹大夫人矣。上曰,安知其年之如卿家老人乎?濟恭曰,其年亦九十四矣。上曰,何以知之。濟恭曰,故相盧守愼,有詩曰,恭惟貞敬大夫人,天外難知世未聞,一德從三上台峻,百年除六壽星尊云矣。上曰,聞右相第三弟回甲,又在此月云矣。上曰,元子常時遊戲,未嘗安坐,今日能侍跪移時矣。濟恭曰,睿儀凝重,坐不移席矣。上曰,今日應製試官近例,如何。肇源曰,時·原任閣臣及整理堂上爲之矣。命書榻敎曰,承旨前望單子入之,刑曹參判前望單子入之,都承旨與未差之代,前望單子入之。命退,諸臣以次退出。
丙辰六月十八日未時。上御便殿。科次入侍時,行都承旨洪明浩,假注書吳泰曾,記注官金良倜,記事官金履永,弘文提學閔鍾顯,行上護軍沈頤之,戶曹判書李時秀,二提學沈煥之,原任直提學金載瓚·鄭大容·徐龍輔,檢校直閣金勉柱,原任直閣尹行恁·金祖淳·南公轍,檢校待敎沈象奎·徐有榘,原任直閣李始源,副司果金近淳,以次進伏訖。上曰,此題,卽唐太宗千秋節詩也,儒生能不失題意乎?鍾顯曰,臣之所見,已近百張,而無一人解題者矣。載瓚曰,幾皆以當今製進矣。上曰,如此之券,竝置落科可也,編次訖。一試券以唐詩爲解,而誤在落軸。上曰,文雖不善,而不失題意者,只此一券也,擢置榜首,未知如何,諸試官各陳所見,可也。鍾顯·時秀·行恁·龍輔·勉柱·公轍·始源·近淳等曰,一場旣皆矇解,故初不以所作之優劣,定其立落,而惟擇其依俙做去,不露當今者,則今此一券,獨能分明說出唐詩,揆以試體,不可以不善作,反遜於矇解而善作者矣。始源曰,文亦不至太不似矣。頤之·煥之·載瓚·大容·祖淳·象奎·有榘等曰,科券今旣編次,彼作不合魁等,豈可以偶書一唐字,而別擢於撤考之後乎?上曰,諸落軸,更爲分考,可也。諸試官分考,不得一券之合作。上曰,以題試士,得其題意者爲上,何必較論其文之工拙乎?仍命坼榜。命書傳敎曰,泮試應製居首三下一幼學李根祜,直赴殿試,之次進士沈允之,直赴會試,之次草三下生員徐兢修,進士鄭東晩,生員柳說,進士李志淵·洪履黿,各給二分,次上進士南學中,徐有稷·李鍾夏,生員閔師膺,進士李周憲,各紙二卷,賜給。命書榻敎曰,入格儒生明日待令。命退,諸臣以次退出。
上在昌德宮。停常參·經筵。
李肇源啓曰,大司憲徐有臣牌招啓辭未下,執義李明淵,掌令李益恢未肅拜,掌令洪受浩呈辭,持平崔逵翰在外,持平一員未差,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,諸承旨持公事入侍。
備忘記,順天營將黃世中下直,長弓一張·長箭一部,片箭一部,筒兒一箇賜給。
注書柳遠鳴禁推,代以洪奭周爲假注書。
兵曹口傳政事,護軍李晩秀單付。
傳于李書九曰,右承旨入侍。
洪明浩啓曰,右承旨入侍,以右副承旨誤傳,當該司謁,令攸司科治,何如?傳曰,罪在中官,司謁勿論。
承旨前望單子入之,尹光顔落點。
傳于李肇源曰,左副承旨入侍。
承旨前望單子入之,尹東晩落點。
刑書堂上前望單子入之,判書尹師國,參判李亨元,參議沈樂洙落點。
洪明浩,以吏曹言啓曰,敦寧府直長金在三·鄭漪,奉事洪赫,俱以十五朔窠,兩次居中,童蒙敎官金明淳,以三十朔窠,兩次居中,竝依例罷職,何如?傳曰,昨日陪班,旣令勿拘入參。且況皆非占便規避,一傡蕩滌,可也。
洪明浩,以吏曹言啓曰,今日本曹開坼坐起時,考見諸道褒貶啓本,則新溪縣令吳在鎭,以在所深惜,庸示薄警爲目,慈仁縣監兪漢人,以過於柔善,勉在綜察爲目,沙斤察訪李長演,以戒在太寬爲目,則竝宜置下考,而置諸中考,鳳山郡守朴志泓,以微謗奚信,大體無闕爲目,則宜置中考,而置諸上考,殊無嚴明殿最之意,兩道道臣,推考警責,新溪縣令吳在鎭,慈仁縣監兪漢人,沙斤察訪李長演,鳳山郡守朴志泓,竝依例罷黜,何如?傳曰,允。
鄭尙愚,以兵曹言啓曰,本曹今春夏等褒貶時,堂下軍職不參人員中,副司直金觀柱·徐有近·高宅謙·池德彬·姜克成·任長源·趙錫晦·金㙆·崔禧延·金宗發,副司果李龜雲·尹持範·金熙稷·李晴,俱是元在外,副司直邊景祐,濟州在外,副司直洪樂敏·李重蓮,副司果林景鎭亦在外,而與元在外有異,初不呈辭受由,中考施行,何如?傳曰,允。
鄭尙愚,以兵曹言啓曰,折見諸道褒貶啓本,則統制使李得濟啓本中安骨萬戶尹佐殷,以惟以初來,曲費寬假爲目,則宜置下考,而置諸中考,天城堡萬戶車亨遠,以苛刻之謗爲目,則宜置中考而置諸上考,殊無嚴明殿最之意,該帥臣推考警責,安骨萬戶尹佐殷,下考施行,天城堡萬戶車亨遠,中考施行,而亨遠前已居中,其不職可知,罷黜,何如?傳曰,允。
鄭尙愚,以兵曹言啓曰,馬島萬戶黃河潤,三年內二等居中,其不職可知,依例罷黜,何如?傳曰,允。
鄭尙愚,以兵曹言啓曰,景福宮衛將李命在·洪潤範,慶熙宮衛將朴隆儉·姜遇聖,俱以在外未上來,番次苟艱云,竝改差,何如?傳曰,允。
李書九,以賑恤廳言啓曰,整理所員役別單判付內,取考昨年謄錄磨鍊,自各該司施賞之意,分付事,命下矣。本廳書吏李厚根,書寫趙彦植等六人,庫直金景默,備邊司書吏白純,各木一疋·布一疋,使令徐廷遇,使喚軍十名等,各米二斗,磨鍊施賞,首吏李厚根,木一疋加給之意,敢啓。傳曰,知道。
李肇源,以義禁府言啓曰,頃因羅州牧使任焴囚單子,同罪未及就囚者,待其拿來,依此勘放事,命下矣。洪龍健今已拿囚,係是同罪,依任焴例,以不應爲事理重律,杖八十,以公罪收贖放送之意,敢啓。傳曰,知道。如有功議,各減一等,可也。
李肇源,以義禁府言啓曰,洪龍健杖八十以公罪收贖放送事草記批旨內,如有功議,各減一等可也事,命下矣。洪龍健四代祖宇翼,平難原從功臣云,功減一等,杖七十,以公罪收贖之意,敢啓。傳曰,知道。
李肇源,以義禁府言啓曰,咸鏡道安邊府定配罪人李羽晉放送事,承傳啓下矣。李羽晉放送之意,分付該道道臣之意,敢啓。傳曰,知道。
刑曹啓目,殺獄罪人申秀老味打殺崔福仁事,同推云云。秀老味之爲此獄元犯,更無可疑,另加嚴刑,期於得情爲白乎旀。初檢跋辭中句語,先後倒置,語意爽實,雖緣生疎之致,不可無警,當該初檢官西部都事鄭文綏,從重推考,何如?判付啓,依允爲旀,正犯次犯之區別定執,果無其然,豈然之疑是乙喩,下手之校後卒先,次數之或三或一,爲主客輕重之分,完決已成,鐵案難換,所謂正犯漢,除尋常各別嚴刑,期於斯速輸款之地爲旀,究其本事,由於募軍之責立是置,前此此事飭敎,何如?而任事之臣,不念方便之策,其所迫束,急如火督乙仍于,無論校卒,魂不附體,怯於威令,惟幸免罪,若此不已,不知此後,又有幾箇福仁,則若論指使誰某,眞所謂挺刃無異,而任事者之辜負丁寧之喩,其罪不輕,先因他事,姑使戴罪幹務,一事二事,事事慢忽,委畀之意,果安在哉?然而比諸瓮閫行査之事,猶屬緦功之察,旣聞之後,亦不可一任其勒責,此意,令摠理大臣知悉。嚴禁爲良如敎。
刑曹參議李相璜疏曰,伏以臣於昨夏以後,荷殿下記簪之渥,命臣以官職之事者,凡幾度于玆,跡合僇廢,恩偏拂拭,感激之極,私義宜輕,臣之逖違耿光,歲且行周,身雖家居,心懸宸極,今若一進身,則縱未能歷天陛而望日表,延英拜跪,庶亦遂依近之誠。且臣之昨冬宥命,出自特恩,而恩敎鄭重,至及先臣,臣至今莊誦,涕血被面,臣於是,不暇爲臣謝,而且將爲先臣謝矣。如是思量,臣固當有進而無退也。惟是大防難越,微諒莫變,慶辰而闕起居之禮,恩除而昧竭蹶之義,頑然蠢然,迷不知動,臣罪到此,尤合萬殞,臣之當初疏擧,非欲橫拿事端,故作難詰,己所不爲,雖美事,猶不當據爲己有,況奔奏求解,是何等醜惡情態,垢汚逝濯,人情所同,而彼蔡弘遠者,不自媿悔其誣奏,反以辱罵爲能事,謂天可欺,構人罔測,唉其人誠亦不可知已,巷豎口業,重以白賴,臣雖疲惱,羞與呶呶,然人臣而被反復之名,天下之惡,無以加此,臣旣不幸而受此目於人矣,又未能自白於君父矣。猶復憑恃寵靈,彈束周行,則傍觀嗤點,抑將云何?人縱不言,臣獨不內媿於心乎?一身廉隅,非敢遑卹,淸朝防範,不容廝壞,玆敢略暴危懇,仰瀆崇聽。伏乞聖明,亟賜譴斥,俾私分安而法紀昭焉,臣無任云云。省疏具悉。誰直誰曲,院中之屋漏在彼,況參聽多人,爾又欲背恩乃爾乎?所請依施。
敦寧都正任希遠疏曰,伏以臣於日前,伏奉除旨,以臣爲敦寧府都正者,臣聞命兢惶,感激恩數,纔已祗肅,粗伸叩謝之忱,而第臣本無敦寧,揆以法例,自在應遞,玆敢猥陳短章,仰瀆崇嚴。伏乞聖明,亟令該書照例遞改,以存公格,以安私分,千萬幸甚。臣無任云云。省疏具悉。疏辭下該曹,稟處。
丙辰六月十九日卯時。上御誠正閣。諸承旨持公事,入格儒生,同爲入侍時,行都承旨洪明浩,行左承旨李亨元,行右承旨李書九,記事官柳遠鳴,假注書吳泰曾,記注官金良倜,記事官金履永,以次進伏訖。上曰,史官座次旣誤,承旨進前,而史官亦不隨入,莫重筵體,將由渠輩壞損乎?仍命書榻敎曰,入侍史官竝禁推,明浩讀奏忠淸監司林濟遠狀啓,給馬有旨祗受事,書九讀奏繕工監薦狀公事。亨元讀奏全羅監司徐鼎修啓本罪人趙龜錫務安縣到配事。命分書判付訖。上曰,今日拜謝人,竝入侍。遠鳴承命出傳,與星州牧使趙榮慶,順天營將黃世中,偕入進伏。上曰,忠勳都事,何不入來?書九曰,拜謝後,卽爲出去,故使之還入,而未及待令矣。上曰,兼春秋出去,忠勳都事如已入來,卽爲入侍事,分付,可也。良倜承命出傳,與忠勳都事尹龜東,偕入進伏。上曰,入格儒生如已整齊,亦令入侍。儒生李根祜·沈允之·徐兢修·鄭東晩·柳說·李志淵·洪履黿·南學中·徐有稷·李鍾夏·閔師膺·李周憲,以次陞殿。上敎根祜曰,每念爾父,曾經宮官,向以承宣數次點下,而用未究才,心常憐惜矣。爾之兄弟曾經泮任者,誰乎?根祜曰,臣之仲兄也。上曰,昨日爾之坼名也,予以爲乃父食報之理矣。爾父亦有戀闕之心乎?根祜曰,年來以痰癖之症,雖近癃廢,而向國一心,不敢少弛矣。上曰,一場皆以外題納券,而爾何等獨知乎?根祜曰,只以爲唐詩,而猶不知爲千秋節詩也,允之·兢修·東晩,以次進前。至柳說。上曰,聞爾長於文詞久矣,亦不忘爾父矣。志淵·履黿·學中·有稷·鍾夏·師膺·周憲,以次進前。上問各做何工以退。上曰,居首直赴人,下番翰林出呼新來,而予以故人之子知之,命做進退賦以進。上曰,忠勳都事進前,龜東進前。上曰,昨日傳敎,已諭之,而時相之老親,年屆九十,而又其弟,亦爲回甲,聞甚稀異,使之甄錄,須知此意也。上曰,大臣一生不安於朝,必多貽憂之時,近始供孝,滿家愉悅,此誠求古而未易得者也。龜東曰,闔門感祝,不知所達矣。上曰,昨日之敎,時値慶祝,恩出錫類,亦以此意,歸諭老親及大臣,可也。世中進前。上曰,爾於黃功,爲幾世。世中曰,臣之曾祖也。上曰,向來爾之所進傳信錄,果是善編之書,而予於其時,不忍見而還授,此意能知之乎?上曰,黃功之勸送漂人,雖因時事之畏怯,而其時相臣鄭志和·金壽興,不能不爲之慨然矣。上敎書九曰,琉球國志略,聞有所謄置者,年前琉球漂人出來時,有所徵信乎?書九曰,漂人皆愚蠢,無足徵信,而志略,果藏在臣家矣。上曰,志略,以爲一番登覽之地,可也。榮慶進前。上曰,在爾爲陞遷矣。七事宣諭,旣命竝除,下去勉爲之。上命書傳敎曰,年來同罪未敍,隨卽提稟,雖有筵敎,大體則事面甚屑越,除非大官,而卿宰·下大夫·侍從等敍仍當否,三品職承旨,看作生色,登筵煩稟者,其爲弊反有甚於同罪之,或敍或否,此後提稟之或置之,若有不可不提奏者,大臣必當警咳,以此知悉。明浩曰,行左副承旨李晩秀,今日不爲仕進,卽爲牌招,何如?上曰,許遞。前望單子入之,待下批牌招察任。出擧條命退,承史以次退出。
丙辰六月十九日辰時。上御重熙堂。右承旨入侍時,右承旨李書九,假注書吳泰曾,記注官安經心·金良倜,以次進伏訖。上曰,琉球國志略,得來乎?書九曰,在湖南時謄出,前春上送矣,搜之不得矣。上曰,從何謄出。書九曰,板本在李德懋家借謄,而原板在蜀,故中原書肆,亦稀有云矣。命退,承史以次退出。
丙辰六月十九日申時。上御重熙堂。左副承旨入侍時,左副承旨李肇源,假注書洪奭周,記注官安經心·金良倜,以次進伏訖。命書傳敎曰,職務相妨,亦有篤老侍下,刑曹判堂·亞堂許遞。與參議未差之代,前望單子入之,待下批待開門牌招察任,長亞前堂,皆已敍用,前參議韓用龜,亦爲敍用。又命書傳敎曰,在外承旨許遞,前望單子入之,待下批牌招察任。上曰,今日刑曹文案判下者,雖只次堂,亦於明日內擧行事,分付。上曰,李秉鼎已爲入來耶?肇源曰,方在削版,而削版者,例不得入於罷削人敍用中,故未蒙甄敍,李義弼亦以被謫蒙放,不得與於收敍之中矣。上曰,禮參之病,何如云耶?肇源曰,未得聞矣。仍命退,承史以次退出。
上在昌德宮。停常參·經筵。
藥房提調沈頤之,行右承旨李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭尙愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李肇源啓曰,大司憲徐有臣,執義李明淵,掌令李益恢未肅拜,掌令洪受浩呈辭,持平崔逵翰在外,持平一員未差,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,同副承旨尹東晩,今日不爲仕進,卽爲脾招,何如?傳曰,允。
傳于鄭尙愚曰,右副承旨入侍。
兵曹口傳政事,大護軍沈煥之。
鄭尙愚啓曰,今六月二十二日,祿都目政事爲之之意,敢啓。傳曰,知道。
鄭尙愚,以兵曹言啓曰,宣薦內禁衛取才時,三枝以上入格人單子書入之意,敢啓。傳曰,知道。
鄭尙愚,以兵曹言啓曰,五衛將吳文常,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
鄭尙愚,以兵曹言啓曰,慶尙監司李泰永狀啓,本道別試武士各技優等出身二人·閑良三人起送緣由事,纔已啓下,而營下合試時,鐵箭百五十步入格咸安出身趙台鉉,慶州出身崔正嶷,咸陽閑良李邦旭。片箭二中入格靈山閑良宋有彧。武經講書入格慶州閑良辛思復等五人,今已上來矣。在前嶺南別試武士齊到後,依本道入格技藝,自臣曹有更試草記之例,今亦依此例試取,何如?傳曰,允。
李肇源,以義禁府言啓曰,頃因慶尙監司李泰永狀啓,右沿漁稅移屬後,生弊首犯該倅等,亦令道臣指名報來後,一體拿處事,命下,故自備邊司行會本道矣。卽接慶尙監司李泰永牒報,則漁稅還屬後,生弊首犯守令昌原前府使李汝節,熊川前縣監趙弘鎭,昆陽前郡守宋綸源,鎭海前縣監成道鍾,泗川前縣監李旭祥,漆原前縣監金樂海,指名以來。而宋綸源·李旭祥·金樂海等,今方待命拿囚。趙弘鎭,所當一體拿囚,時帶臺職例,不得拿囚,令政院稟旨分付後拿囚。李汝節,前因他罪,充定平安道江界府馬馬海土兵,依例發遣府書吏拿來。成道鍾,已爲身故云,勿論,何如?傳曰,允。趙弘鎭,本職遞差。而已囚者,日熱如此,卽爲姑放,待諸囚畢到,還囚捧供,可也。
李肇源,以義禁府言啓曰,頃因備邊司草記,庇仁縣監李元八,新還上居末,依事目拿處傳旨啓下,繼有過麥秋後拿來事,命下矣。今則麥秋已過,而李元八時在任所云,依例發遣府羅將拿來,何如?傳曰,課農之時,不可曠官,先施問備之典,可也。
李肇源,以義禁府言啓曰,保放罪人金宗鉉,還囚捧供之意,敢啓。傳曰,不足責,放送,可也。
吏曹啓目,粘連觀此敦寧都正任希遠上疏,則以爲臣本無敦寧,揆以法例,自在應遞,亟令該曹照例遞改亦爲白有臥乎所,旣無敦寧,則揆以公格,不可仍置,改差,何如?判付啓,依允。
館學儒生生員李光憲,進士李韶九,生員李勉重,進士沈能岳,生員洪樂膺,進士權丕應,生員趙毅淳,進士申頤朝,生員尹景儀,進士鄭夏容,生員尹致民,進士徐有望,生員閔致福,進士沈應奎,生員金履會,進士朴宗維,生員李英玉,進士沈允之,生員朴綺壽,進士兪漢寔,生員柳諫,進士金鐮,生員鄭祖榮,進士金厚淵,生員金重淳,進士尹象烈,生員徐鼎輔,進士金炳翼,生員李志淵,進士李羲斗,生員朴宗衍,進士李儒冕,生員尹鼎烈,進士洪祜淵,生員趙鎭壽,進士林景鎭,生員趙宅謙,進士沈存之,生員洪鼎簡,進士林昌鎭,生員李憲英,進士李鼎圭,生員李國昌,進士鄭昌厚,生員朴聲漢,進士趙時簡,生員洪秉善,進士李期祜,進士趙學春,生員徐兢修,進士徐鐸修,生員尹會逵,進士安光宇,生員李日德,進士金鑢,生員朴鼎休,進士徐稷修,生員金祖淵,進士李敎明,生員金坰,進士金鎭白,生員柳說,進士洪益聞,生員趙晉和,進士趙民和,生員趙琮鎭,進士李澤,生員韓象洪,進士蔡顯國,生員尹善大,進士李禮曾,生員柳聖源,進士柳聖淵,生員李栱,進士金煥奎,生員李需光,進士李鎭華,生員李朝鉉,進士徐冕輔,生員徐有行,進士宋道鼎,生員權燁,進士李鍾直,生員柳信根,進士金聖球,生員趙東逵,進士鄭載遠,生員鄭南九,進士鄭國輝,生員金鍾和,進士金處明,生員李晦保,進士李義秉,生員李弘淵,進士朴義和,生員申光集,進士安明述,生員李道明,進士鄭奎漢,生員魚用升,進士金道曾,生員閔致孝,進士沈能泰,生員朴潭,進士全衡道,生員金致均,進士姜昌輔,生員全性有,進士金履牧,生員曺允顯,進士廉聖老,生員權信應,進士李趾景,生員洪範龜,進士沈性浩,生員盧宅鎭,進士李必壽,生員金師範,進士宋碩寬,生員徐有稷,進士李義實,生員李翼榮,進士安光集,生員愼汝道,進士金漢烈,生員辛之洛,進士河瑞復,生員鄭錫休,進士姜始煥,生員鄭經煥,進士李義用,生員李薰徽,進士鄭信龜,生員尹時東,進士尹匡烈,生員兪漢敏,進士韓喆裕,生員韓兢裕,進士尹致野,生員李敬參,進士趙良鎭,生員沈魯巖,進士沈魯崇,生員沈述祖,進士尹勉純,生員李箕采,進士申錫耉,生員吳彦先,進士金載駿,生員李在修,進士李星源,生員朴呂壽,進士徐善修,生員洪秉鉉,進士柳最完,生員金正根,進士趙鎭翼,生員李輪祥,進士鄭夏榮,生員李在誠,進士申在明,生員李鍾祜,進士趙經鎭,生員朴昌壽·李頌,進士李命淵,生員李熲,進士柳佺,生員李東洙,進士李謙中,生員李脩演,進士李義秀,生員李秀淵,進士韓鋧,生員沈銇,進士梁性默,生員趙光溫,進士沈玉賢,生員金光汶,進士李德運,生員權,進士李膺禧,生員宋玉休,進士李賢謙,生員李國荇,進士吳致權,生員李禎彬,進士李宗謙,生員李國蓍,進士金亮欽,生員鄭奎采,進士朴敦耉,生員韓性淳,進士金漢奎,生員林駿福,進士尹行澈,生員李普漢,進士安樸,生員金鍾慶,進士李興慶,生員李永晉,進士李潮,生員李普澈,進士韓海昇,生員吳燧,進士李應福,生員張志憲,進士李命熙,生員許明,進士安棨,生員尹,進士金魯奎,生員金泰鍾,進士洪達榮,生員李世述,進士崔禎勳,生員申漢圖,進士韓度裕,生員申百祿,進士趙道宇,生員高克明,進士李述明,生員趙相羽,進士任興源,生員尹璿東,進士韓師獻,生員洪志燮,進士魚用羽,生員安榮,進士宋文顯,生員洪聖肇,進士金文欽,生員文山奎,進士金碩鉉,生員尹舜欽,進士李心永,生員沈徽永,進士洪履黿,生員沈鍈,進士成致商,生員閔德基,進士李光顯,生員李復性,進士任履周,生員權中敏,進士李舒,生員尹行慶,進士朱重祿,生員兪益柱,進士姜鳳周,生員李得賢,進士蔡弘臣,生員趙鉐,進士朴思臣,生員兪晦根,進士林義謙,生員任壽益,進士安尙默,生員姜守睦,進士成海運,生員李光輔,進士李弘儒,生員權心度,進士李景漢,生員申洸河,進士李羲翼,生員李命德,進士金鎭,生員宋文晦,進士沈榮鎭,生員李重燁,進士洪善容,生員李宗明,進士鄭胄煥,生員姜在寅,進士韓毅鎭,生員兪憲柱,進士韓庭維,生員李益,進士尹浣,生員魚用恒,進士玄承祚,生員沈,進士權馥,生員權禔,進士朴漢斗,生員卞宗鎭,進士洪準源,生員洪宗鉉,進士金國鉉,生員尹之敬,進士沈翼賢,生員金啓河,進士朴盈源,生員韓用成,進士李鎭,生員朴弘源,進士李,生員李憲永,進士李以錫,生員金履祜,進士金匡炅,生員梁重濂,進士李顯文,生員尹鵬逵,進士李翼,生員李躋賢,進士具駿遠,生員玄鎭坤,進士蔡弘一,生員金漢杰,進士蔡宗永,生員金忠柱,進士李沚,生員李鳳采,進士金思翊,生員李泰赫,進士孟任大,生員金世基,進士柳諶,生員孟欽圭,進士趙學駿,生員趙顯一,進士李復心,生員成稔,進士尹孝植,生員李寅默,進士崔健亨,生員尹仁植,進士崔景箕,生員尹義植,進士金會淵,幼學沈公益·申在俊·金陽淳·趙鎭圭·金有根·李懋淳·李穆源·沈春永·李一容·李濟敬·黃基鎬·李敦憲·權度應·黃基晩·申在植·李基憲·趙秉圭·黃仁素·李正豐·李在憲·金鴻淳·李正純·金文根·金若礪·李正殷·金蘭淳·沈能文·李觀九·朴文浩·南駿聲·沈兢之·南駿行·朴頤浩·趙洛源·黃仁泰·南駿慶·金炳常·南駿膺·沈文永·金履實·柳煥昇·李成九·李日揆·金世忠·李羲䄵·李儒象·李翼成·沈宜稷·李儒弼·李成集·李奎緖·許鎜·許鎏·任和鼎·許溎·趙文性·金履憲·金喆遠·李集周·李宗秀·安在默·安聖趾·金定根·李勉容·金初淳·李發源·申義顯·李旃·李象祐·李恕淵·朴楫·具圭錫·南宮馝·李昌憲·李日憲·尹鍾大·尹應大·安定永·李止淵·李晦淵·徐遠輔·金魯廣·兪春柱·柳本藝·尹學鎭·洪秉喆·金裕淳·李汲·韓用一·金最根·李鼎完·李容愚·李海觀·李鼎老·李星說·李寅頊·李鼎寬·徐有鐸·李度衡·李命咸·李濟應·李度誠·李敦膺·徐檍·李度明·韓用鉉·洪宅淵·韓用鏶·洪世淵·曺錫玄·徐明輔·曺應振·洪胄淵·金春根·金孝選·洪祖淵·李集魯·金德容·南星耉·李顯膺·金魯兢·沈能稷·韓元履·金相華·李秉溫·朴鍾岳·林宅遠·李圭源·任爚·李箕一·沈樂游·李延保·朴齊顯·張履信·李延傅·李永保·孟文遠·李復明·李永圭·李孝明·洪樂獻·金孝達·李永觀·李學明·洪樂秀·任轍常·洪樂敬·李好明·李寧載·李敬信·李泰元·洪極健·金在燮·姜在濟·卞英鎭·閔百懋·朴光斗·李英培·李增祥·韓海柱·蔡伯圭·金彦柱·宋元翼·李一運·朴載慶·趙應允·趙錫夔·趙錫裕·趙錫福·趙錫禧·梁堉·李光九·蔡克永·蔡直永·蔡宇永·兪一源·蔡弘鼎·姜在憲·蔡弘運·崔秀恒·洪禹錫·閔翊顯·閔靖顯·金厚根·洪秉泰·李海應·李熱·申錫耆·金鎭衡·洪勝圭·李寅輔·李寅泰·趙學閔·趙基復·金可淳·金學淳·安光晉·尹永明·洪稚圭·洪遇燮·洪集圭·沈原祖·沈榮祖·洪益友·申尙祿·洪益亨·李憲周·李相遠·李海晶·趙明鎭·朴宗勉·李允協·徐志學·李集運·沈能潤·尹久東·李珩·崔斗顯·徐有檠·申澓·李學葵·張灝·趙在益·宋儒載·李愚在·李源長·沈裕·沈宜稷·金銶·吳徽常·吳敍常·朴宗侃·朴宗儀·金鎭岳·金鎭民·沈能烈·金在源·吳澈常·吳敏常·李復元·沈能基·李寅溥·兪漢宅·朴氣浩·申錫龜·沈宜定·韓象默·吳相夏·洪愚燮·柳本學·李儒靖·洪秉直·申絅·申絳·李用九·沈佶·朴宗勗·崔台顯·黃基肅·安光僖·李思白·沈魯成·沈能秀·徐行直·韓容鼎·尹致鼎·李心采·韓匡鼎·李日憲·洪栴·辛潞·洪南燮·南養來·辛·沈僐·金履鋼·南永來·辛溵·李初九·權中履·辛泳·趙瀷·安光直·沈憲祖·李敬履·李夢五·申緝·吳後秀·魚在璿等疏曰,伏以隆師重道王政之先務,腏廟侑庭,邦禮之大端,其人存,則玉帛車馬,招徠而登庸者,非徒致敬盡禮也。將以行大道而成一治也。其人亡,則爼豆犧象,躋享而配食者,非但崇德報功也,亦以惇世敎而淑人紀也。夫生於去聖人數千百年之後,而其道學功烈,有可以入聖人之門,而登夫子之廡者,固曠世而不可必得其人,則凡所以擧擬於斯典者,其禮誠莫重,而其事誠莫大矣。下之人,固不可輕發此論,而上之人,亦未可輕許此事也。然而今幸有其人,而尙論其道學功烈,則眞可以入聖人之門,而登夫子之廡矣。四方之輿論旣叶,百世之公議已定,而猶且曰玆事至大,玆禮莫重,是不可輕許云爾,則後學嚮道之誠,天下慕賢之心,將何所感發,而淑人紀於一世,惇聖化於方來也哉?乃者八路韋布之士,同聲合辭,修進一疏,請以先正臣文烈公趙憲,文敬公金集,從祀文廟。我殿下特賜優容,卽下溫批,若曰,兩先正之道德學問,造詣淵源,實合從祀之列,周幾張豫程敬朱誠,與夫敬義夾持,明誠兩進,卽下學上達,千言萬語中準的也精英也,古人亦有定論於兩人,然躋配重典,自昔難愼,今何可一言卽諾於爾等。臣等聚首莊誦,有以仰我殿下闡揚斯文,尊慕前賢之盛意,而亦不能不抑鬱於中。嗚呼,自古名儒大賢,功足以統承前聖,道足以師範後學,而猶其表章崇報之道,未克盡擧者,誠以時君世主,或不能盡知其賢,而誠好其道也。惟我殿下之於趙憲·金集則不然,夫大聖人一字華衮,未嘗輕加於人,而今其隆褒廣譽,炳煥於絲綸之間者如此,則平日之尊信其人,固無間然於淵衷矣,是其道德學問之高明廣大,忠孝節行之純摯卓絶,殿下旣知之無不盡矣。然則趙憲·金集之於殿下,亦可謂曠世之一遇,而今日諸生之所陳請,且若可以允從矣。乃殿下特以其典禮之至重且大,深加難愼,尙不之許焉。夫朝家之所以臨大事擧大禮,必惟曰其難其愼者,政欲其審量於義理之中,講究乎儀章之間,論定而後從,禮備而後行,無招後世之譏議而已,非謂其事雖當矣,禮固然矣,而因循姑徐,以待後日也。殿下旣以爲趙憲·金集之道德功烈,實合從祀之列,則何不參古酌今,斷而行之耶?嗚呼,朱子之道,不明於天下,而中國之學者,靡然乎陸·王,則吾道自此而東矣。皇天啓運,列聖培養,靑邱一域,群賢輩出,直接洛·閩之統,而集群儒而成大者,有若文成公臣李珥是已。繇是文成之門,最多名賢,天德王道之傳,久而無弊,文元公臣金長生之篤實工夫,文正公臣宋時烈·宋浚吉之正大事業,相繼卓犖,而國家躋配之典,旣以文元而繼文成,又以二宋而繼文元,斯皆傳文成之道,而與文成同享者也。若趙憲·金集之於文成,則憲之親炙,實與文元無異,集之私淑,又同於二宋文正,其德業之成就,視數賢無所間焉,而尙未得與諸賢同享者,豈不重可慨耶?蓋稟天地剛大之氣,而盡聖賢精微之蘊,以戰兢臨履之工,而成磊落光明之業,愛親尊師之誠,貫乎金石,匡君濟民之念,炳若丹靑,如神鋩威鉞之不可犯,則凜凜乎斥邪誅奸之筆也。如燭照龜卜之無不覩,則昭昭乎至誠前知之明也。倫綱之重,自任於平日,則尊周室攘夷狄,大義數十,死生之判,不迷乎臨危,則張空弮冒白刃,義士七百,論天下至大者,而如說門內事,就天下至難者,而如食息於日夜,學曾·思而慕原·誼,不死直而竟死鄭者,斯乃趙憲之所以爲文烈也,以端方審密之資,著溫雅和粹之象,立身則以孝悌忠信爲本,進學則以居敬窮理爲基,恪守勉行,無違洛·閩之旨訣,眞知實踐,直紹家學之淵源,繼志述事,則所傳者,聖賢之道統也。移孝爲忠,則所陳者,堯·舜之心法也。淸而不激,介而不矯,出處仕止之得其正也。寧卑無高,寧拙無巧,諄誘啓迪之盡其功也,蓋其表裏相應,顯微無間,所謂行不愧影,寢不愧衾者,是其扁居愼獨,終身服膺之訣,而眞積力久,不勉而自得者也,斯乃金集之所以爲文敬也。若以全體大節之外,各就其一二段,事關聖廡,功扶世敎者言之,則趙憲之爲質正官也,慨然發歎於觀周之餘,極論從犯位次之未安,往復質難於禮部,大爲華人之欽服。及其東還也,首上封事,歷陳從祀之禮,而漢·唐以下諸儒之當陞而未陞,不當陞而已陞者,一皆論列,請其證正,其論陸·王之學,則曰陸九淵之學,不事講問,專務頓悟,當時朱子,固憂其說之爲害,而流派漸下,人惑愈甚,擧世靡然,胥歸禪學。如王守仁之敢爲橫議,詆謗朱子者,尙請其從祀,如此之流,臣恐不可效尤而苟從也。又論啓聖別廟之制,四賢從祀之請,而其後列聖朝先後採用,堂廡之制,次第歸正,而儀秩之盛,庶幾東周,則惟此一事之爲功於聖廡大矣。且金集之於禮學,嘗硏究深密,考據精核,行之於身心動靜之間,講之於家庭師友之中,梳洗百世之訛謬,證成一代之定制,五禮異同議之撰進於己丑,而朝家之議制乃定,則開元禮之謬失,可以辨正矣。問解正續編之刊布於晩年,而一世之疑文可質,則曾子問之闕遺,可以塡補矣。況且二宋文正,承文元之嫡傳,接文成之道統,而二宋文正,又以其所事文元者事之,嘗謂啓迪成就之功,小先生爲多,其曰小先生,卽指集也。此其有補於世敎,而羽翼斯道之功,又何如也。蓋趙憲·金集平生踐履之功,措諸事爲之蹟,則一代儒賢之狀誄模狀極矣。前後士林之書疏稱述備矣。且今八道道儒之疏出,而無復餘蘊,臣等雖不敢架疊仰陳,而惟其賢關之疏,出自先朝己卯,則今日從祀之論,旣非道儒之創設,又非臣等之始請,雖殿下卽賜允可,恐無損於難愼之義,而實有合於繼述之道矣。惟殿下更加澄省焉。臣等仍竊伏念,皇朝弘治中,始以宋儒楊龜山,擧議於從享也,論者以爲使天下,知邪說之當息,詖行之當距,淫辭之當放,亦龜山之力者,已有朱子定論,而又其請黜安石之享,大爲闢邪衛道之驗矣。然而龜山之門,親講如文定,私淑如朱·張,咸在侑食,而獨其師可以繼往開來,斥邪與正者,反不預焉。揆之人心,誠爲闕典,今此二賢臣從祀之請,正與此論,有可以參訣而無疑者,夫天佑我東,鍾生二賢,當先王郅隆之會,任衛道翊聖之責,而其學文之高明,言議之正大,經綸志業之煒燁,可以扶世敎於一代,壽國脈於千秋,則其造詣淺深,無容可議,趙憲之斥陸,旣與龜山之黜安石,堂堂正論,前後一致,而二宋文正之於金集,其開發成就之功,又與文定·朱·張諸賢之於龜山,授受丁寧者,果無間矣。然則向所謂抑邪與正,繼往開來之功,反不預焉者,實爲憲與集準備語也。且趙憲之爲四賢陳請也,亦曰,四君子所當從祀之議,朝無異言,士無異論,而尙此遲留,謂斯人爲不賢乎?伏願亟奬四賢,列于從祀,不徒尊其人,而又必用其言,盡取其所嘗啓沃之說,而日陳于前,以資聖治,如四賢之親達于冕旒,而又推其餘,使八方士子,知所矜式,則庶乎褒崇嚮用,兩盡其義,而待文王而興者,蔚起乎凡民矣。臣等愚昧庸賤,無容他說,而敢以先正臣所嘗仰陳於聖祖者,爲殿下誦焉。伏願殿下,特念崇報之義,亟擧躋享之典,則斯文之慶,國家之幸也。臣等無任云云。答曰,省疏具悉。兩賢從享之請,卽百年未遑之擧,爾等退修學業。
丙辰六月二十日卯時。上御誠正閣。樂房入診入侍時,藥房提調沈頤之,行右承旨李書九,假注書吳泰曾,記注官安經心·金良倜,檢校直閣金勉柱,以次進伏訖。頤之曰,日熱轉甚,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,診候,何以爲之?上曰,置之,可也。上曰,昨日之暑,比近初有矣。頤之曰,在農家日熱爲好云矣。上曰,二提學付軍職乎?勉柱曰,姑未矣。命退,諸臣以次退出。
丙辰六月二十日卯時。上御重熙堂。右副承旨入侍時,右副承旨鄭尙愚,假注書洪奭周,記注官安經心·金良倜,以次進伏訖。命書傳敎曰,同副承旨聞有實病,許遞。又命書榻敎曰,王大妃殿進御淸暑六和湯本方中,減黃連五分,加人蔘五分·陳皮一錢·檳榔七分,自今日一貼式煎入。又命書榻敎曰,惠慶宮進服人蔘一錢五分重粟米飮,加生白吉更二錢,調童便·竹瀝一匙,一貼煎入。又命書榻敎曰,惠慶宮進服蔘香茶,自今日一貼式煎入。仍命退,承史以次退出。
上在昌德宮。停常參·經筵。
李肇源啓曰,大司憲徐有臣,執義李明淵,掌令李益恢未肅拜,掌令洪受浩呈辭,持平崔逵翰在外,持平一員未差,監察茶時之意,敢啓。傳曰,知道。
李書九啓曰,來二十五日,朝參日次矣,敢稟。傳曰,停。
傳于李肇源曰,左副承旨入侍。
傳于鄭尙愚曰,右副承旨入侍。
右承旨李書九上疏。傳于鄭尙愚曰,令院隷投之待漏院。
以刑曹坐不坐單子,傳于李肇源曰,廷臣之有遭罹者何限,而疏未登徹之外,昭晢何如,則必欲自劃,果何所執,判書尹師國,更卽牌招,若以違牌捧傳旨,則承旨當知之,以此知悉。
李書九,以賑恤廳言啓曰,西部聚賢洞契任掌金宗輝,今月二十日本洞路傍,得二歲遺棄女兒,同里居良女鄭召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李書九,以戶曹言啓曰,昨日後漕倉漕船二十隻點檢之際,寒字船密陽色吏姜有實所告內,本船中松板十五立添載云,故事極驚駭,詳細摘奸,則十五立添載,果是實狀。當船沙工及其餘沙工處,嚴加査問,則天字船松板三立,按板四坐,地字船杵臼一坐,玄字船杵臼一坐,洪字船松板四立,杵臼二坐,日字船松板六立,昃字船按板一坐,辰字船松板六立,張字船松板六立,寒字船松板十五立,按板三坐,來字船杵臼一坐,合松板四十立,按板八坐,杵臼五坐,添載於十隻船,而自密陽府裝發,過薺浦本鎭時,領運差使員,出給分載云。添載木物,竝自本曹依例屬公,而漕船無得添載,法意至嚴,沙格輩雖或潛自冒法,固當詳察嚴禁,而身爲差員,其所躬犯,若是狼藉,誠萬萬痛駭。當該差使員薺浦萬戶安處謙,爲先罷黜,其罪狀,令該府拿問,照法嚴繩。添載雖在於裝發過境之後,不能檢飭之罪,在所難免,都差使員密陽府使趙觀鎭,一體罷黜,令該府拿問處之。常時不能嚴束道臣,亦不可無警,從重推考。各船監色·沙格等,分付該道,分輕重科治,何如?傳曰,允。花草盆添載事,現發之後,先朝飭敎,何等截嚴,則身爲差員,焉敢冒犯於飭禁申嚴之時乎?無論襲謬與首犯,今年犯科,甚於他差員,當該萬戶何累禁府,令該府押付該道嚴棍,卽其地充軍事,分付,可也。
李肇源,以兵曹言啓曰,本曹草記嶺南別試武士更試事,命下矣。本道試取時,鐵箭一百五十餘步者二人,鐵箭一百五十步,擧沙十六斗者一人,片箭二中者一人,武經中通二書者一人,以其該道入格技藝試取,則慶州出身崔正嶷,咸陽閑良李邦旭,鐵箭俱未入格。咸安出身趙台鉉,鐵箭·擧沙,竝不入格。靈山閑良宋有彧,片箭不中,慶州閑良辛思復,六韜略,孫武子粗。趙台鉉等,諸技中一不入格,則其凡庸可知。辛思復之講書粗·略,亦不可以入格論,竝令還爲下送。不善抄上之該道臣,推考,何如?傳曰,允。嶺伯事,極爲駭然矣。昨年如此,今年又如此,慶尙一道七十餘州,果無依俙彷彿之應薦人,而敢以如許之人塞責乎?道臣不可推考而止,爲先自本曹發緘取招以啓,帥臣如或同犯,一體發緘,可也。
李肇源,以義禁府言啓曰,因戶曹啓辭慶尙道後漕倉差使員薺浦萬戶安處謙,令該府押付該道嚴棍,卽其地充軍事,命下矣。安處謙,慶尙道熊川縣薺浦鎭,卽其地充軍,而已爲上來云,以批旨內辭意具罪目,依例發遣府羅將,押付該道嚴棍後,仍令押送配所之意,敢啓。傳曰,知道。
李肇源,以義禁府言啓曰,密陽前府使趙觀鎭拿問處之事傳旨,啓下矣。趙觀鎭時在任所云,依例發遣府羅將拿來,何如?傳曰,允。
丙辰六月二十一日卯時。上御重熙堂。右副承旨入侍時,右副承旨鄭尙愚,假注書吳泰曾,記注官安經心·金良倜,以次進伏訖。上命書榻敎曰,惠慶宮進服粟米飮,依前方一貼煎入。命書傳敎曰,此時疚懷,不但無以仰譬,況其人謹厚有繩尺,通鍊於幹務,今焉逝矣。曷勝衋傷?卒知敦寧洪樂信家致賻,令該曹卽爲拔例輸送,弔祭及勸粥恤孤等事,遣內侍依禮文爲之。前別提洪後榮,待闋服調用事,分付。尙愚曰,此是關係至重,而施以隱卒之典,臣固知聖心之出於仰譬慈宮,而明義錄義理,或恐自此而斬晦,今此傳敎,雖已承書,不敢頒布矣。上曰,承旨何知?出卽頒布,可也。命退,承史以次退出。
丙辰六月二十一日辰時。上御重熙堂。左副承旨入侍時,左副承旨李肇源,假注書洪奭周,記注官安經心·金良倜,以次進伏訖。上曰,俄者鄭尙愚事,可駭矣。此是隱卒常典,何關於明義錄義理,而如是煩陳乎?肇源曰,公法私恩,貴在兩行不悖,今此弔祭致賻等節,乃是施之於尋常正二品卿宰者,則太無防範,故院中亦方有陳疏之議矣。上曰,丁酉·戊戌間方張之時,其兄隱卒之典,亦皆無一語擧行,而獨於今番如是,此亦習俗漸下而然也。若欲以此爲塞責之資,則不誠無嚴,又孰甚焉。以此意書報重臣鄭民始,待其姪出去,另責之,可也。上曰,祭文當親撰以下,而祭官當以內侍爲之,只祭物輸送事,分付通禮院,可也。仍命退,承史以次退出。
上在昌德宮。停常參·經筵。
李肇源啓曰,大司憲徐有臣,執義李明淵,掌令李益恢未肅拜,掌令洪受浩呈辭,持平崔逵翰在外,持平一員未差,監察茶時之意,敢啓。傳曰,知道。
蔡弘遠啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,事變假注書尹命烈,身病猝重,勢難察任,今姑改差,何如?傳曰,允。
傳于洪明浩曰,提調入侍。
傳于李肇源曰,左副承旨入侍。
尹命烈改差,代趙象基爲事變假注書。
李肇源啓曰,合辭許久闕啓,事甚未安,今日政新除授兩司諸臺,竝待下批牌招,未肅拜大司憲徐有臣,執義李明淵,掌令李益恢,一體牌招,何如?傳曰,允。
有政。吏批,判書金載瓚,參判黃昇源,參議韓晩裕,右副承旨李肇源進,李益運·韓用龜·蔡弘遠爲承旨,柳畊爲司諫,申溆爲持平,權裕爲兵曹參判,魚用謙爲敦寧都正,金思義爲密陽府使,李鼎圭爲靖陵參奉,成均博士洪宅柱,學正許鐫,兼春秋朴道翔,竝單付。
再政。徐有升爲寧遠郡守。
三政。朴廷宅爲唐津縣監。
以金海府使望筒,傳于李肇源曰,初以衆所共知之篤老侍下差送者,已是不察,雖有拔例差送之命,而曾經兵使之擬望,亦是不察,銓官從重推考,該邑卽弊邑中難治者,以可堪蘇弊者差送,雖滿瓜限數年,明知其蘇弊,然後內薦事,懸注於官案,此望筒勿施,更令擬入。
四政。李身敬爲金海府使。
兵批,判書趙宗鉉進,參判權裕未肅拜,參議徐美修病,參知李鼎德入直,右副承旨鄭尙愚進,李敏德·朴春興爲五衛將,金致大爲僉知,李儒燁爲訓鍊副正,張弼漢爲慶熙將,朴致範爲景福將,魚春淵爲薺浦萬戶,護軍李冕膺,副護軍金翰東·尹光顔·李海愚·尹東晩·李相璜·韓用龜·任希遠,同知黃錫耆,僉知鄭聖甲·全宗善·梁德履竝單付,田遇聖爲魚面萬戶,李海範爲五衛將,李檍·韓泳爲宣傳官。
以五衛將望筒,傳于鄭尙愚曰,苟欲內移,豈無其人?必以特敎差送之未滿朔之人擬入,抑何委折,問備薄勘,不屑爲也。望筒還給,不能嚴飭之捧納承旨,爲先推考。
李肇源啓曰,新除授左承旨李益運,左副承旨蔡弘遠,同副承旨韓用龜,竝卽牌招察任,何如?傳曰,允。
以執義李明淵,掌令李益恢,持平申溆,司諫柳畊,牌不進罷職傳旨,傳于李肇源曰,只推。
傳于李肇源曰,予於先正文靖,竊以爲上窺程子·朱子倡明之緖,下啓文純·文成開發之功,景仰之私,曠而冞切,諸凡先正後孫之承美趾烈者,莫不侈之以旌招,則朝家用人之政,豈間於遠近。家居學行,稔聞諸方伯·繡衣,旣知之,宜用之。前參奉金壽祖,爲先令該曹六品職口傳擬入。
李益運啓曰,臣與同副承旨韓用龜伴直矣。纔已陳疏徑出,伴直無人,右副承旨鄭尙愚,卽爲牌招入直,何如?傳曰,允。
李肇源,以義禁府言啓曰,近日暑熱,挽近初見,禁府·刑曹輕囚放釋後,草記事,命下矣。時囚罪人柳遠鳴·金履永等,竝卽放送之意,敢啓。傳曰,知道。
李肇源,以刑曹言啓曰,近日暑熱,挽近初見,禁府·刑曹輕囚放釋事,命下矣。本曹所管典獄署輕囚中李錫輅·金弘俊·金振澤·韓德山·李錫趾等,俱是殺獄看證,干連本獄,尙未究竟。孫敬允,潛習邪學,罪關一律,竝仍囚。金振煥·婢彦每·鄭東爀·尹載觀·李基碩等,罪名稍輕,竝放送之意,敢啓。傳曰,知道。
都承旨洪明浩疏曰,伏以臣於逖違邇列之餘,伏承日昨恩除,榮感交切,殫竭爲期,俄因僚嫌之難安,將欲出來之際,得見同副承旨韓用龜到院疏本,以臣昨秋亞銓時,許積復官擧行事,謂曾斥臣以勿齒搢紳,不欲與同周旋於一院云。噫,臣於其時怵迫嚴命,見非公議,臣姑自訟之不暇,抨殫之來,受而爲謝而已,特以其前章未下也。故臣則全然不知其措辭之致此,有除輒膺,恬若無故者,自不覺愧惡之無地,今彼之撤疏出膺,未知何故,而臣旣見其疏,則其何可諉以未撤,晏然於同席,不思所以自處乎?退伏私次,疾聲仰籲。伏乞聖慈,亟命鐫削臣職,仍令選部,勿復檢擬,以謝人言,以靖私義,不勝幸甚。臣無任云云。答曰,省疏具悉。卿其勿辭行公。
同副承旨韓用龜疏曰,伏以臣昨冬待罪薇垣也。以許積復官事,略陳憂憤之忱,仍論其時銓堂洪明浩之晏然擧行,至情勿齒縉紳之列矣。臣旣若是論斥,而今於一院之中,反與之周旋,則縱彼不以爲嫌,實非臣心之所可安者,略暴微諒,治疏到院,而追聞明浩以僚嫌,引義而出,便屬已遞,臣果撤疏肅命矣。卽者明浩謂以臣前疏所論,今始知之,乃反陳疏自引,至以難於同席爲說,則在臣處義,亦豈可冒沒蹲據乎?玆陳短章,徑出禁扃。伏乞聖明,俯賜鑑諒,亟遞臣職,以靖私義,以肅朝綱,千萬幸甚。臣無任云云。省疏具悉。爾其勿辭察職。
判府事李命植疏曰,伏以節廻流虹,慶疊宗國,朝野騰歡,跛躄咸聳,如臣之癃廢,雖不能比肩恒人,進身朝班,而區區慶忭之忱,實不自勝。仍伏念,臣以必難强之疾病,冒必不堪之職務,前後乞身之章,殆同月課,而天聽愈邈,恩批特隆,臣感泣悶阨,不知所出。三年蹲據,情迫勢蹙,如負大何,惟其惶畏之極,雖不敢更事煩聒,而顧今神識日益耄荒,氣息日益綿綴,且況五官廢一,兀如枯株,尋常酬答,茫然無省,是尙可以管攝機要,檢察叢委,俾甲兵錢穀之重務,不至於全然曠闕乎?噫,謝事懸車,已矣無望,至若事關廢公,戒犯瘝官,則亦不可徒懷屑越之懼,重貽尸素之譏。伏乞聖慈,俯垂矜諒,將臣所帶職名,亟賜遞改,以幸公私焉。臣以垂死殘喘,何可論當世之務,而顧今諸蓄空虛,國計哀痛,居常憂歎,不知攸計,及叨惠局,益覺罔措,伏枕呻喟之中,靜究弊源之所由,思其可救之道,雖今智慮疎短,文字拙澁,未必爲切時之言,而目見其不數年,而必至匱竭,耿耿愚衷,不能自已,敢將一得之見,以效芹曝之誠,仰冀淸燕之垂察焉。常賑穀之散置諸道,一則爲荒年之賑資,一則爲不時之需用也。必須穀數有充羨之實,用度無尾閭之洩,然後凡百經用之道,自可有裕,民國備豫之策,無過乎此,蓋自設置以來,未聞有不足之歎,良以穀數之愛惜而無移劃也,用度之節損而無濫觴也。迨至比年,地部之元會告罄,則移錄常賑,已作定例,廟堂有別般區劃之事,則除給常賑,便成近規,且値歉荒之歲,必有停減之令,而京衙門之穀少而難於着手者,巡兵營之耗縮,而不欲減數者,則輒皆以常賑移勘,外此賑口之白給也,還民之例分也,元穀之未捧也。亦莫不出於此而減於此,各穀漸致耗縮,米條尤不成樣,不必溯論久遠,取考近年會案,則壬子冬等會案所在皮雜穀,合爲二百七十七萬四千四百六十四石,而就其中米爲七萬二千三百七十石,及至乙卯冬等會案所在,則各穀亦爲二百三十三萬六百七十七石,而就其中米爲三萬五千一百九十石,壬子之於乙卯,不過四年之間,而其所減縮各穀,爲四十四萬三千七百九十九石,米爲二萬七千一百八十石,循此而往,數年之後,將不可復見常賑米名色,他各穀,亦將隨而無餘,國計之疎虞,已無可言,目下之需用,其從何出,靜言思之,尤豈非萬萬渴悶者乎?今雖不能爲大家措置,如前豐裕,若其略略矯救,牢架彌縫之策,則有一焉,惟當一切反是而已。地部毋得移錄,廟堂亦勿他劃,停減而此穀則不與焉。未捧而此穀則不入也,雖一包之小,一粒之微,十分慳惜,不復濫費。且於皮雜穀中,逐年分數作米,恒使出小而入多,則年年耗條,次次豐殖,或可爲一半分復舊之道也。臣於此,竊有所未曉者,歉歲設賑,粤自古昔,至於計口白給,惟我東爲然,十日升斗之穀,雖在老弱,僅可延命,方壯健兒,一飽無望,而顧其所願,牟·太爲上,租·粟次之,米爲最下,蓋牟則竝皮而食,太則炒而爲末,和而爲粥,一椀有餘,米則不可爲此故也。近者諸道賑濟之錄,每每取見,則米多而皮穀小,皮穀之中,租多而太麥小,此臣之所未曉者,各道之賑,俱有縮穀,古無而今有,已成規例。夫皮穀之捧,雖使簸揚,有難精實,更出斗分,無怪其有縮,米則半年之內,豈有石不足之慮,三四月之間,則在庫之米,亦乘生發之氣,有嬴而無輸,理之常也。豈有縮之可言?此亦臣所未曉者,大體守土之臣,惟取廣濟之名,不盡精核之道,以至於此耶?然則賑濟之時,亦宜有商量取捨之擧,而勿論此事彼事,其所善處之方,惟在廟堂之稟裁矣。又若惠廳諸道所入之不能當出,自昔而然,他廳則酌量塗抹,其中湖西一廳,元不足米爲萬有餘石,錢爲二萬餘兩,木爲百餘同,而收租逐年加減,則餘不足亦隨而不同,其所苟簡辛酸,無復可言,猶不如京畿一廳之最爲難支者耳。雖以今年言之,收租所入,米爲八千一百八十一石,錢爲一萬五千兩,木爲一百五十同,而應下之米,爲二萬二千二百石,錢爲四萬兩,木爲二百七十同,以若所捧,較諸應下,米不足爲一萬四千石,錢不足爲二萬五千兩,木不足爲一百二十同,無論四節,長時丐借,當初設置之際,豈或如是,此不過歲入無加,末弊滋長而然。苟究其致弊之由,則專是儲置用下之太無限節,蓋於國役會減之際,外邑吏胥,作爲利寶,張皇論報,憑藉懸錄,役小用鉅,殆無界分,本廳雖或按例詳核,隨事勘正,而至於陵寢修改,事係莫重,誠難一例剋削,他餘許多事役,終涉遠外懸度,若小若大,名實易混,或遲或速,事情難的,亦不可隨意存減,致煩往復,徒傷事面,畢竟邑儲空竭,無可以繼,則或於上納中加劃,或以京廳錢代給,似此不已,將何抵當?今若欲救此弊,則莫若歲捐五六千石之米,付之該道道臣,凡於事役之來,隨事揣量,着意操切,使奸僞莫容,功費相稱,則一年之劃,似當一年之用,而此雖不足,彼或有餘,自可從中推移,必無他般區處矣。夫該道之所揣量,本廳豈不能揣量,該道之所操切,本廳豈不能操切,而所處之地不同,所操之勢自異,藉使邑吏,亦欺該營,而管束之下,猶不敢恣肆,探察之際,或恐其綻露,要之冒減於京廳者爲百包,則該道則不過四五十包,見削於本廳者爲十金,則該道則當二三十金,狼藉耗蠹之弊,不期杜而自杜,其利害得失之相懸,奚翅什佰而已哉?第穀簿至些,若又歲劃五六千包,則餘者無幾,而貢價所下,旣有自前丐借之例,自當循而爲之,至於儲置一條,及今變通,移付本道監營,爛漫商確,或有意外別下,數過百千,則亦宜參量加劃,立爲定制,則亦豈無一分之所益者乎?抑臣又有微見之可以仰陳者,京師卽四方之根本,而近來艱食之患,去而益甚,城內外許多人戶,無處取食,皆資官庫,軍兵胥吏之廩料,市廛邸貢之食利,縱云不少,而此外遊手之輩,無告之類,亦不知其數,又況稍具衣冠,躬〈親〉擔荷者,鄕人之留滯京邸者,又居其半,必待米價之不踊,官儲之有餘,得以沾漑資活,而太倉枵竭,商舶觀望,每歲刁蹬,其䙡如玉,漕船來泊之際,貢米出給之時,僅添升合,以至昨年一包之直,恰爲八九緍錢者,此何故也。大抵京師非耕作之場,米穀本無所出,而四方物貨之懋遷,湊集於此,舟車之所通,無所不有矣。其所賴活,只患無資,不患無穀,粵自均役以後,米穀絶艱,舊直一包直三四兩者,今則若是其倍蓰,又何故也。以是之故,戶惠兩衙從前流來之米儲,隨而蕩盡,以致一歲聊過,必待有司費心,若使不幸而或歲不登,則其何以爲計,今欲爲足食之圖,則要令十萬石米,常留京庫,凡百取資,皆用於米,而無所慳惜,則閭井之間,自然流布,市廛之上,自復一石三兩之直,但十萬石留置,爲第一難辦之事,然如古常平之法,則亦未嘗爲難也。見今均廳錢條,歲或有餘,以其餘錢,就諸道豐稔之處,以詳定價,從便貿取,勿令吏胥,從中作奸,剋減本錢,則民皆樂從,雖萬石以往,可以一朝而買取,其外官下之用,時價出賣者,亦復貿取,不待三五年之久,而十萬石之數,可以立辦也。或謂貿米品色,與三稅有異,上納之際,不無弊端云,而此亦有不然者,市上出賣之米,本無麤劣之品,雖或少遜於他道之三稅,比之畿·湖之三稅,亦可伯仲,且或猶以爲有弊,則除給耗條之半,以補其劣,亦可也。或言以詳定貿取一石之中,除其半耗與船雜費,則所餘幾何云,而穀賤之時,出錢以貿,俾不傷農,貿米之後,除出浮費。雖曰無所利焉,可也。以此積之京師,歲以爲常,至於十萬之多,則其爲利孰大焉。至若均廳不足之米,歲買移納之米,論者或以爲此勝於彼而移納之所得,其數無多,只給於均廳不足之數而已,了無餘米之可以留儲。又況已分貢者,又取之,殆同割肌而食,都不如貿米運來之爲得,而運來之際,小小掣礙之端,要在臨時便宜,其爲固根本而備緩急,恐亦不外於此矣。念臣所叨,亦已經閱年歲,凡係調度,毫無裨益,每一循省,慙懼無地,臣今不言,朝暮餘生,恐無以自暴微誠,語同譫囈,無足可採,其於國計,或不至於全無少補。伏願將此三條,下詢廟堂而財幸焉。臣無任云云。答曰,省疏具悉。積蓄之有恃,惟常平賑恤廳穀摠,而壬子·乙卯四年之間,所減殆近半百萬石云,則其所矯救之請,可見老臣謀國之悃,令廟堂爛商拔例,論理稟處,京畿廳儲置事,此亦在所釐正之擧,而附陳京廳恒留十萬包貿米事。大抵均廳移納之弊不革,則藉使斗直三錢,奈彼均米定價何,何況歲歲年年幾萬包米,米不出於惠廳,而簿已勘於移納,不言中自歸於欺民,此予所以夙夜耿耿,初元朝參日,先眎微意,伊後意內之營度,雖有一二約綽抖擻於二紀荏苒之頃,而卿之此際貿置之請,亦或爲足食之一端,與畿廳條,亦令廟堂的確指一回啓,卿精力之尙旺,前批悉之,勿辭行公。
忠淸道儒生幼學李明采,進士宋道鼎·金厚淵,幼學朴春煥·朴師晉·宋徹圭·金載鳴·李亨百·徐行順·朴植·徐處文·尹啓泰,進士洪宗顯·金鍾和·韓海昇·李元杓·韓海鋧,幼學朴柱煥·宋煥祖·宋煥吉·朴漢純·朴漢壁·宋復圭·宋翼圭·朴棨煥·李度載·朴柔煥·李淑載·閔百裕,進士李顯文·韓師獻·魚用升,幼學宋直圭·宋煥龍,進士李日煒,幼學宋一衡,進士洪履黿,幼學宋禹圭,進士成致商·蔡弘臣·李復性·金鍾慶,幼學李昌載·李觀采·李益采·宋元成·朴光五,進士李禧錫,幼學任天白·朴建中·金萬鍾·趙脩·李儒洪·朴彦慶·洪述行·金景烈·金時寶·朴珽·梁世祿·朴玹·韓榮世·趙鎭守·洪緯遠·李鎭海·朴璲·韓諅·李倫明·洪定遠·兪貞柱·兪漢仁,進士李道明,幼學李儒淳·金時欽·閔徵洙·洪命說·李體裕·洪柱國·韓道秉·金重範·姜啓鎭·全在性·朴履文·郭周鎭·李昌會·李載厚·李東鏶·全東權·鄭潤始·洪柱潤·兪敬柱·朴履裕,進士宋欽詩,幼學李棋禛·李範中·李明奎·李明善·李亨震·李潝·徐志愚·徐志魯·李邦赫·尹五應·李宗師·朴良愼·洪文煥·黃道根·李必赫·李羲烈·李堯弼·李有根·尹景喆,進士金鍾和,幼學南浹·李東·金宇鎭·金聖讓·李在元·李赫遠·金聲殷·金聲七·鄭履中·李度成,進士李宜俊,幼學趙斗鉉·金洛宗·金聲天·具寔·具翼溟·趙堈·田漢昌·李忠謙·李錫九·趙圾·李東赫·呂善默·李秀運·李啓運·朴煥·趙崑·李錫章·金養洙·呂光燁·李儒光·趙棋泰·李錫命·李景華·李時喆·宋國相·趙復·朴斗漢·鄭宅煥·金元鎭·李台源·金安燮·李·金亨鎭·池鼎三·鄭一淵·鄭至尹·李錫衡·李景玉·金策鎭·金相臣·金鍾鎬,進士韓鋧·李應福,幼學趙重參·崔必履·林栽河·李顯秀·李良漢·崔應赫·李在謙·李萬永·呂學春·禹永福·鄭良猷·趙在榮·金綏鎭·池鼎禹·趙性喆·趙命欽·朴仁源·權志淳·金聲玉·朴勉東·吳彦蓍·鄭喆誠·趙德履·趙宗仁·李景源·曺允燮,進士卞宇鎭,幼學全日彬·朴和鼎·朴履裕·黃橏·鄭昌業·趙漸逵·洪柱國·尹僖·宋持孝,京畿道儒生進士李光憲·李普漢·趙學春,幼學權瑞應,進士洪樂膺,幼學金憲淳·李度明·南駿聲·沈能秀·金在源,進士金鎌,幼學尹大東·李羲年·兪平柱·徐有恂·閔毅顯·尹昇東,進士申錫耉·李東洙,幼學尹緯烈·金春根,進士金載器·徐有鎭,幼學尹趾東·申錫耆·任泰隣·金相休·尹致元,進士金煥圭·金箕弼,幼學李憲五·李憲中·李鼎寬·洪允燮·金初淳·李樂誠,進士徐鼎輔·鄭奎漢,幼學魚在瓚·魚在璉·黃基性·李度中·李度一·李·李憲琦·金學淳·李英雲,進士李英玉,幼學李顯膺·金箕懋·朴基宏·朴基容·朴應鉉·朴履鉉·李如淵·李或淵·李翼瑞·李憲五·李彬·李奎錫·沈原祖·沈憲祖·李愚在·黃䆃·金憲淳·李秉祜,生員李在修,幼學南薰·崔乃和·柳訸·李度敏·李憲百,生員李羲斗,幼學李羲平·李羲準·李羲肇·鄭淳弘·鄭淳永,生員尹鵬逵,幼學尹雲逵·李羲玄·沈省之·黃䅘·尹銖·兪星柱·兪茂煥·申紹·沈樂游·柳謨·柳謙·朴賢壽·柳瑗·申在奎·李奎源·徐相祿·李箕一·金在新·兪紳煥·兪舃煥·金鐄·金鑛·洪萬燮·洪百燮·李其淵·金光鼎·魚在瓚·張灝·張灦·申澓·李學蔡·金德允·金世忠·金載成·康麟祥·徐有幹·黃仁泰·康顯黼·沈濯·李晦淵·李泌淵·徐有民·沈裕·魚在·李樂淵·徐有實·徐有度·閔致傅·李亨在·趙重淳·趙儒載·徐有敬·崔大榮·金在復·金光岳·朴齊顯·朴齊華·宋文重·宋文絅·李儒準·沈翰之·吳泰元·朴宗普·具命益·具命龍·具命說·具命錫·李永復·李永惇·林斗鎭·林基漢·林可鎭·林啓漢·李曾植·曺定振·李敦秀·吳益秀,進士權燁,幼學申厚祿·許源·尹鼎烈·李彦成·趙鎭玉,進士兪孟柱,幼學黃彦喆·朴宗復·朴宗薰·李義樂,進士李義實·李秉浚,幼學成進默·南道孫·張履信·沈樂賢,生員李種祜,幼學沈鐻·李元坤·申大元·鄭基方·安聖瞻·安翊良·李鍾安·金魯瞻·崔秀俊·李運重·李珽·李秉溫·朴志發·金處洪·吳錫圭·洪仁燮,慶尙道儒生幼學金德秀·成晦烈·尹昌觀·成最烈·申德曾,進士金濟默,幼學成克烈·金濟仁·成鼎烈·金有恒·成曾烈·金魯鐸·曺文榮·鄭穡·曺國明·李觀峻·金有章·鄭履周·成鍾烈,進士金翼顯,幼學李齊鳳·蔡羲轍,進士柳光培,幼學李大奎·成伯烈·崔山厚·成三烈·金德亨·曺文極·成丙烈·鄭馥·成在睦·金德鼎·成在忠·蔡蓍轍,進士金煥,幼學李基一·李基豊·姜桓,進士金思鉉·金樂恒·金勉恒,幼學李基普,進士姜守睦·姜始煥·申光協·申紹陽·安寵,全羅道儒生進士林龜鎭·閔世基·裵曄,幼學吳命源·柳星三·柳星七·吳養源·吳信相·吳徽源,進士鄭桓·吳光裕·羅景祚,幼學崔宗燁·張齊甲·柳賜良·洪千榮·洪翼榮·洪樂昇·金弼錄·洪樂龍·林晉遠,進士朴重源·朴宗漢·閔思寬,幼學吳忠相·金天明·鄭榮,進士閔喆儒·李琳·李之德,幼學文昌炯·文昌益·安宅成·許譍·鄭運昌·徐岐魯·丁載舟·梁聖國·金就礪·金相樞·鄭周煥·高挺翰·朴光燁·羅致絢·奇學峻·南有極·朴松·閔致根·文啓英·安國弼·姜柱嵒·朴聖燁·趙基宗·趙基玄,平安道儒生進士張受敎·洪亮祖·朴泳·盧思赫·姜日瑞,幼學全衡商·李漢雲·朴正廉·朴處佶·白宗藩·白志淡,進士李宗謙·吳致權·朴正恪,幼學李長燁·鄭亮翰·朴思默·文養老,進士宋鼎夏,幼學文尙一·趙德履,江原道儒生進士李國著·李國荇·李禎彬·申晉元·河瑞復·權漢玉,幼學韓復元·韓貞元·蔡濟大·洪基路·金寶鉉,進士朴敦耉·崔英弼,幼學辛億寧·辛性復·姜舜溥·委在興·姜柱九·姜在元·元冕鎭·元在鎭·姜在亨·姜在璜·元永熙·元永龜·金在和·金相基·姜以煥·姜謙煥,咸鏡道儒生幼學金彦博·李敬民·吳鎭斗,進士朴潭,幼學朴新顯·朴命壁·趙命夔·金履玉,進士姜昌輔·尹衡五,幼學韓範成·韓學海·金漢相·金寅澤,進士韓性淳·文山奎,幼學朱鎭容·魏魯喆·韓弘瓚·韓若霖·陳近·姜一佐·金相玉,進士金性有·金履牧,幼學李挺唐·金若溶·姜錫濟·姜鷹周·李秉默,生員廉聖老,幼學金載聖·沈若祖,生員韓範錫·李燮,進士車受謙,黃海道儒生進士李貞濟·趙匡修·李英源·李羲之,幼學李點·申惺,進士金希靖·趙夢寅·丁德奎,幼學安有恒·金重恪·李志謙·愼處東,進士崔櫽·崔榮·朴鼎休,幼學崔命鳳,進士申吉顯·李壽崗,幼學張麟極·金翼臣等疏曰,伏以日昨臣等以先正臣文烈公趙憲,文敬公金集之從祀聖廡爲請者,誠以扶植國家之元氣者,必本乎表章道學,而百世已定之論,今不可不陳,列朝未遑之典,今不可不擧也。此臣等所以相率裹足,瀝血控籲,而及伏奉批旨下者,辭敎隆重,德意諄勤,將建天地俟百世而不惑矣。臣等聚首擎讀,莊誦欽仰之不足,不知手之舞而足之蹈也。嗚呼,我殿下尊賢衛道之意,洋溢乎九十四字之中,始也以實合從祀爲敎,是兩先正道德學問造詣淵源,果皆睿鑑之所已燭也,中焉以十六字安訣,摘出於千言萬語之中,以準的精英爲敎,兩先正下學上達之功,亦皆淵衷之所默會也。繼之以古人亦有定論爲敎,是殿下欲取證於前昔名碩之言,以明從祀之當然也。嗚呼,知我兩先正者,莫如我殿下,而殿下之欲表章而闡揚之者,至矣盡矣。凡今日被縫掖而冠章甫者,孰不仰殿下尊賢尙德之義,逈出千古。而第伏念末端難愼之聖念,乃以今何可一言卽諾爲敎,臣等誠惝怳抑鬱,不知所對,以殿下英明果剛之德,洞察乎兩先正道學淵源之正,而的指要旨,取證定論,若是其明且切焉,則殿下於從享之擧,豈不欲斷然許之,而祇緣臣等誠意淺薄,不能上格宸衷,致靳允兪之音,臣等於此,竊不勝慙赧主臣之至,雖然議在百年之前,而事待百年之後,則自在先朝,京外章甫之疏,凡七八上矣。己卯賢關之書,亦再三出矣。然則臣等今日之言,非臣等之一言,乃先輩已陳之說也。殿下今日之諾,非殿下之卽諾,乃列聖朝未卒之志也。以今日掇拾先輩之論,而冀殿下繼,述先志之謨者,卽臣等不避僭越,仰瀆宸嚴者也。惟殿下更加登省焉。嗚呼,聖道寢遠,世級日下,人無志道之士,而學問委諸笆籬,世昧尊攘之義,而春秋視若弁髦,以至正學漸晦,邪說橫流,將見天理民彝之日就斁敗,而俗尙士趨,貿貿焉莫知所之。此我殿下所嘗眷眷於扶正斥邪之道,而凡係尊周之義,衛道之方,靡不用極。聖謨洋洋,炳如日星,環東土數千里之內,凡有血氣之倫,莫不咸囿於造化之中,而國家文明之化,殆若太陽之中天,倘於此時,亟擧此從享之禮,則尤豈非賁飾文敎,激勸後學之大有助也耶。是故,自昔從享之擧,皆是聖世之事,苟無其人則已,誠有其人,而不得請則不措也。前乎此兩先正,而有文元公臣金長生,則趙憲之於文元,爲道同德齊之賢,後乎此兩先正,而有文正公臣宋時烈·宋浚吉,則金集之於二文正,有啓迪成就之功,而文元·文正·文正,已得躋享,惟有此兩先正,尙闕盛典者,實亦聖世之一大欠事矣。此臣等所以不憚煩猥,復此仰陳於黈纊之下者也。伏願殿下,夬賜睿斷,亟擧盛儀,以爲國家斯文之幸焉。臣等治疏將上之際,太學疏論繼發,故恭俟允兪之亟下矣。及承批旨,又復靳許,臣等尤不勝惶愧憫鬱之忱,敢將已修之疏,更暴未徹之悃,臣等無任云云。答曰,省疏具悉。凡有關於裨補斯文之功者,予必欣然樂聞而贊成之,況玆兩先正腏廡之晟擧,豈待爾等之屢籲,而其難其愼,致意却顧者,昔躋文元,今袝文敬,父子竝侑,於典無稽,冉耕·冉雍,雖以及門之十哲,升堂從享尙矣。不可守論粤若先正文靖公金麟厚,洞見義理之大原,獨得其宗,而其危忠姱節之往往發之風騷,不足以爲多,古人論國朝人物,道學·節羲·文章,忒有品差,其兼有而不偏,先生庶幾云者,予亦云然,今爾等章甫之疏凡三徹,不以文靖弁焉。何異於有子之似聖人,而不與十哲同享,爾等退與林樊隱德之士,講明之。
丙辰六月二十二日卯時。上御重熙堂。藥房提調入侍時,行都承旨洪明浩,假注書洪奭周,記注官安經心·金良倜,藥房提調沈頤之,以次進伏訖。上曰,昨日酷炎,可謂挽近初有矣。頤之曰,果劇熱矣。頤之曰,當此暑節,聖候,得無有損乎?上曰,飮食則一樣,而寢室鬱熱,不受點風,夜輒不能着睡矣。頤之曰,王大妃殿氣候,若何?上曰,湯劑連爲進御,而暑症尙未快寧矣。頤之曰,惠慶宮氣候,若何?上曰,慈宮症候,猶未夬復,而兩日之內,人蔘之進御者,已爲五錢,不無太過之慮,況今日熱若此,蔘製姑爲停止好矣。仍命書榻敎曰,王大妃殿進御淸暑六和湯前方中,加檳榔八分,一貼式更爲煎入。又命書榻敎曰,惠慶宮進服蔘香茶,粟米飮停止,加味香薷飮一貼煎入。上曰,炎暑殊甚。今日則卿須卽爲出去也。頤之曰,慈宮湯劑連進之時,臣豈敢不留藥院,而今承下敎,軫念至此,惶感之中,實有所不敢矣。仍命退,諸臣以次退出。
丙辰六月二十二日辰時。上御重熙堂。左副承旨入侍時,左副承旨李肇源,假注書吳泰曾,記注官安經心·金良倜,以次進伏訖。上曰,右承旨昨日傳敎頒布時,同在院中,而晩始出去,何爲獨疏。肇源曰,以堤防之不嚴,諸承旨同爲憂歎,聯疏之議,發而復止矣。果於出去後,獨疏矣。其疏,法語也,其不得仰請,已極抑鬱而今此投之金虎門外之敎,竊恐萬萬過中矣。向者大臣,亦有所筵奏者,而今又有此敎,將播之八方,傳之百世,聖人之言,不當如是矣。上曰,然則以投之待漏廳書出,可也。命書傳敎曰,不爲仕進承旨許遞。又命書傳敎曰,近日暑熱,挽近初見,禁府·刑曹,輕囚放釋後,草記,掃其囹圄,滌其繁縷等事,一依前下飭敎擧行,萬一遲滯,難免重勘,爲先發牌獄郞嚴飭,京外何異,亦令廟堂一體嚴飭外方。命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李肇源啓曰,大司憲徐有臣,執義李明淵,掌令李益恢,持平申溆牌招啓辭未下,掌令洪受浩呈辭,持平崔逵翰在外,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,同副承旨韓用龜今日不爲仕進,卽爲牌招,何如?傳曰,與都承旨及違牌承旨許遞。前望單子入之,待下批牌招察任。
承旨前望單子入之,李鼎揆·金翰東·柳匡天落點。
李益運啓曰,新除授都承旨李鼎揆,時在慶尙道慶州地,斯速乘馹上來事下諭,何如?傳曰,允。
傳于鄭尙愚曰,右副承旨入侍。
傳于李益運曰,左承旨入侍。
傳于金翰東曰,右承旨入侍。
吏曹口傳政事,金壽祖爲司饔主簿,任希遠爲北靑府使。
鄭尙愚,以兵曹言啓曰,同知中樞府事李宗賓,身病猝重,時月之內,無望供職,呈狀乞遞,西樞雖是閑局,不可一向虛帶,改差,何如?傳曰,允。
李益運,以奉常寺都提調·提調意啓曰,東籍親耕田所種皮黍,今六月晦間,當爲成熟之意,敢啓。傳曰,攝刈。
丙辰六月二十三日辰時。上御重熙堂。左承旨入侍時,行左承旨李益運,記事官柳遠鳴,記注官金良倜,記事官金履永,以次進伏訖。上曰,近日不雨稍久,能不傷農耶?益運曰,此時則不雨無妨,而但日熱因此而益烈,是甚苦人矣。上曰,金翰東入來乎?益運曰,俄已承牌矣。上曰,其來何遲。益運曰,初欲趁慶禮,而阻雨愆期云矣。益運曰,藥房提調沈頤之,欲稟定慈宮湯劑,方來待政院矣。命書榻敎曰,提調入侍。賤臣承命出傳,與提調沈頤之,偕入進伏。上曰,王大妃殿進御淸暑六和湯,自今日停止。出榻敎又命書榻敎曰,惠慶宮進服加味香薷飮,依前方三貼製入。又命書榻敎曰,惠慶宮進服香吉茶三貼製入。頤之曰,近來日熱,晨夜猶劇,聖體,若何?上曰,一樣矣。頤之曰,寢睡·水刺之節,若何?上曰,近日厭進太甚矣。以寒水澆飯,稍覺爽胃,以是加餐矣。頤之曰,一時滌熱,似或無傷,而多日進御,恐妨節宣矣。上曰,湯劑監煎之際,卿不必每每入來,以副提調替行,好矣。頤之曰,莫重監煎,臣何敢言勞乎?上曰,副提調誰也。益運曰,副提調卽知申,而見方在外矣。上曰,然則俄下副提調望筒,改書以入,可也。頤之曰,王大妃殿氣候,若何?上曰,一樣矣。頤之曰,惠慶宮氣候,若何?上曰,傷懷之餘,凡百頓減矣。昨今以來,稍爲寬譬,是實萬幸矣。上曰,日前重臣李命植疏中所論諸條,卿則以爲何如?頤之曰,大體則好,而至於常賑穀,則京外需用,專藉此穀名色,則今其疏語,以爲饑歲之停減,該曹之放下,廟堂之移劃,一傡勿許爲辭,若如重臣之言,則京外有司之臣,實無以措手矣。上曰,十萬石恒留京倉之論,亦何如?胡南則豐年穀價,一包之租,可直幾許。頤之曰,臣待罪湖藩之時,適値豐登,還租一包,不過二兩二三錢,米一包價,不過倍此,而設令貿取至易,如欲恒留十萬包於京倉,則勢將船運,而漕船再運之後,自致節晩,許多之穀,將何以挽運耶?且況市貿之米品,不及稅納頒祿與貢價,不可以此敢用,如欲準十萬之數,則補縮與船雜費之資,又有五六萬石,然後始可準十萬之數,然則價不下九十萬,亦未知何以區劃,許多弊端,隨處方便,然後庶可擬議,而未知大臣回啓之將如何矣。命退,諸臣以次退出。
丙辰六月二十三日辰時。上御誠正閣。右副承旨入侍時,右副承旨鄭尙愚,假注書吳泰曾,記注官金良倜,記事官金履永,以次進伏訖。上曰,刑曹判書入侍,良倜承命出傳,與刑曹判書尹師國,偕入進伏。上曰,卿之處義過矣,雖但以江原道治績言之,予豈有捨卿之意。師國曰,前後昭晳,恩敎鄭重,卽地溘然,亦無所憾,臣何敢有處義之意,第念臣根植孤弱,才識蔑劣,幸賴我殿下眷遇出常,升擢越次,輥到正卿之烈,豈無過福之災,臣雖愚迷,到今揚揚束帶朝行,則又不知何樣醜辱,起於何處,臣之一身,雖不足恤,拔之坑坎之盛德至恩,又將孤負無餘矣。上曰,未撤之疏,何必撕捱乃爾,似是宋文述之疏,而其本事,亦未之詳矣。師國曰,謂臣與俊賊相親,藩任,卿列,皆其吹噓云。臣家世孤孑墻壁無依,尙知相時趨勢之爲可恥,立朝四十年,未嘗一藉人口氣,豈忍以老白首之年,甘自附麗於奸賊小兒輩乎?上曰,知卿無他矣。年來遭彈者,亦多其人,而屢除屢召,必欲勉出,豈有如卿者乎?一自東伯仍任時,人之疑之者多,亦或以爲廣留之所薦引云,而廣留雖或稱譽於前,何嘗有私好於卿者也。至於卿之趣味相近處,初未嘗聞一言矣。東民之至今安堵,賴卿按藩之功矣。師國曰,臣在東藩,無一事效職,凡百措劃,一是奉聖敎而已矣。上曰,前後拔擢,皆出特簡,昨年以後,尤欲勉出,蓋知卿本末故也。師國曰,除旨聯翩,殆無虛月,臣非木石,安得不感激恩私,而身名狼狽,無復藉手而事君矣。年已七旬矣,榮濫八座矣。許歸田里,俾蒙終始生成之恩,則此生已矣。雖無涓埃之報,而亦豈無古人結草之誠乎?上曰,實病如果難强,豈無體諒之道,而今日則赴衙,然後始爲卿事之出場,筵退後直赴刑曹開坐,可也。師國先退。命退,承史以次退出。
丙辰六月二十三日酉時。上御誠正閣。右承旨入侍時,右承旨金翰東,假注書吳泰曾,記注官金良倜,記事官金履永,以次進伏訖。上曰,爾於何時上來,沿路農形,何如?翰東曰,臣於十九日始入京,而歷見三道,一體豐登矣。上曰,同副承旨入侍。出榻敎良倜承命出傳,同副承旨柳匡天進伏。上曰,全羅道雨暘,何如?匡天曰,雨澤周洽,百穀茁茂矣。上曰,今方待雨乎?匡天曰,田種雖以少旱爲憂,水穀無受傷之慮矣。上曰,嶺南則書籍似有亂前板本矣。翰東曰,本無藏書多者,而文穆公鄭逑,讀書山房,略有餘籍矣。上曰,湖南書籍,如何?匡天曰,古家之藏書,不如嶺南矣。上曰,金壽祖,尙有老成人典刑乎?匡天曰,早廢擧業,飭躬讀書,嘗遊金元行門下矣。上曰,爲河西之直孫乎?匡天曰,傍裔矣。上曰,家在何處。匡天曰,長城矣。上曰,此是先正遺墟乎?匡天曰,壽祖所築室,非先正舊址,而其舊址,有御賜梨種之至今相傳矣。上曰,其書院,尙有墨竹圖云,信否。匡天曰,眞本在于宗孫金直休家,而書院所在者,卽模本矣。命書傳敎曰,昨於儒疏之批,旣言曠想之意,今適聞之,先正祀孫,因事坐謫,尙未見宥云。苟非難恕之罪,宜有示意之擧,永同縣定配罪人金直休,放送事,分付。又命書傳敎曰,守令有闕之代,令該曹口傳差出。命退,承史以次退出。
上在昌德宮。停常參·經筵。
傳于金翰東曰,卿等以本司坐起來會,明日次對,進定於今日。
金翰東啓曰,今日次對,兩司當爲進參,除在外·未署經外,未肅拜呈告人員,竝卽牌招,何如?傳曰,允。
傳于金翰東曰,大臣·備局堂上引見。
傳于柳匡天曰,因關西七義士追配與加贈事思之,黃忠烈慷慨殉身之跡,尙令人隕涕,當忠烈之守龍灣也。有廓,淸海岱之地,每登戍樓,見胡騎日轢關外,而無人爲天朝出義排患者,輒悲歌終夜,及聞七義士倡論歸正,欣然助成之,謀遂洩而及於禍,彼七人之爲義士,卽忠烈有以啓之也,今七人者,同躋祠享,而獨忠烈闕焉。豈非欠典,是地無是祠則已,祠之而不侑忠烈,則雖七人之英魂毅魄,必將怵惕不安於猿鶴謳吟之中,贈左贊成忠烈公黃一皓,進享於義州顯忠祠,其日致祭,令該曹,該道,知悉擧行。
鄭尙愚啓曰,卽者中樞府錄事來言,判府事李秉模以掃墳事,原州地,今日出去云,係是大臣去就,敢啓。傳曰,知道。旣有筵奏,使卿除朝辭往來,而日氣益熱,在塗加護事,令地方官傳諭,因此有提飭者,大臣去就之出城入城,例皆登聞,不在於致政與否,而日前金奉朝賀兩次入城,與還鄕也。去就皆不登聞,政院擧行,反不及於內閣,其時當該承旨推考,此後申復故規事,嚴飭,可也。
以執義李明淵,掌令李益恢·洪受浩,持平申溆,司諫柳畊,獻納柳頤玄,牌不進罷職傳旨。傳于鄭尙愚曰,只推。
李肇源啓曰,大司憲徐有臣,執義李明淵,掌令李益恢·洪守浩,持平申溆,牌不進,持平崔逵翰在外,監察茶時之意,敢啓。傳曰,知道。
傳于柳匡天曰,明日當由逌瞻門展拜,該房知悉。
傳于柳匡天曰,明日展拜時,兵判都領事,分付。
以吏曹參議韓晩裕,牌不進罷職傳旨。傳于李益運曰,只推。
有政。吏批,判書金載瓚進,參判黃昇源進,參議韓晩裕,牌不進,行左承旨李益運進,成德雨爲禮曹參議,柳焵爲謝恩兼冬至副使,謝恩兼冬至正使單沈頤之,書狀官單李翊模,前兵使徐有秉·李章漢·李潤謙,已上加資事,承傳。贈兵曹參議車禮亮,戶曹參議安克緘,已上贈兵參加贈亞卿事,承傳。贈軍器寺正張厚健,軍資監正車忠亮,掌樂院正車元轍,禮賓寺正車孟胤,已上贈兵議,已上加贈一階事,承傳。再政。尹範喆爲監察。
有政。兵批,判書趙宗鉉進,參判權裕入直,參議徐美修病,參知李鼎德病,右副承旨鄭尙愚進,同知朴致範,僉知李海範·朴春興·李敏德,護軍洪明浩·李書九,副護軍蔡弘遠·韓用龜·李城輔,竝單付。
柳匡天啓曰,奏御文字,何等審愼,貤贈官銜,不容錯誤,而今日吏批贈職單子中,贈戶曹參議安克諴,書以兵曹參議,贈軍器寺正張厚健,軍資監正車忠亮,掌樂院正車元轍,禮賓寺正車孟胤,皆以司僕寺正誤書以入,事甚未安。臣之矇然捧入,不勝惶恐,而當該銓宦,從重推考,何如?傳曰,允。
傳于鄭尙愚曰,未下直守令,皆令明日辭朝。
柳匡天啓曰,未下直守令皆令明日辭朝事,命下矣。熊川縣監姜彙喆,牙山縣監李靖模,兩司俱未署經,除在外·未署經外,未肅拜,呈告人員,竝卽牌招,以爲備員署經之地,何如?傳曰,允。
李肇源,以義禁府言啓曰,忠淸道永同縣徒三年定配罪人金直休放送事,承傳,啓下矣。金直休放送事,分付該道道臣之意,敢啓。傳曰,知道。
刑曹啓目,初檢官西部都事鄭文綏原情云云。傳旨內辭緣,惶恐遲晩,杖八十收贖,公罪施行,何如?判付啓,依允爲旀,功減一等爲良如敎。
丙辰六月二十四日卯時。上御熙政堂。大臣·備局堂上引見入侍時,右副承旨鄭尙愚,假注書吳泰曾,事變假注書趙象基,記注官金良倜,記事官金履永,右議政尹蓍東,兼兵曹判書趙宗鉉,判敦寧金持默,行禮曹判書閔鍾顯,行大護軍李敬懋,吏曹判書金載瓚,戶曹判書尹師國,行大護軍沈煥之,行護軍徐有大,開城留守趙鎭寬,行護軍李冕膺,副校理沈奎魯,以次進伏訖。蓍東曰,數日以來,日候極熱,夜氣亦不淸涼,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,惠慶宮近遭同氣之慽,伏想難以寬懷,下情不勝悶慮矣。上曰,其後氣度不知落下幾層,昨今日來,始爲復常矣。蓍東曰,臣以才無一能,位至三事,塵刹未報,尸素有愧,而今番所下恩典,天高地厚,無以爲量,罔功而致此,滿心惶懼,不但臣心爲然,臣之老母,亦以爲過福之懼矣。上曰,此與他時有異,蓋出錫類之意矣。上曰,近日日熱,殆挽近所無矣。蓍東曰,世稱甲寅年暵炎,前所罕有,而今年恐有甚矣。上曰,雨餘久曝,人雖爲難,而其在百穀,愈暑愈好矣。蓍東曰,時雨時暘,莫今年若矣。上曰,雖値暑節,卿家老人,一向安過乎?蓍東曰,幸無大恙矣。上曰,俗言處暑後,日熱更甚,而今年則處暑亦遠矣。雖然予則以耐暑,爲動忍增益之工矣。蓍東曰,前承旨李書九之疏,只見傳敎下者,而不知其裏面,今始聞之,知爲目下事,藉使其言,有或過中,卿宰之疏,宜賜優容,而況其所言,不得不爲者也。不惟不賜批,至有投之待漏院之敎,恐非淸朝來言之道。伏願所下傳敎,亟命還收,雖以還給書出,亦何不可之有也。上曰,卿旣有言,更當下敎矣。命書榻敎曰,前承旨李書九上疏,以還給改書出。上曰,次對爲之。蓍東曰,別無稟定之事,而判府事李命植上疏諸條,可以稟處矣。上曰,此非猝乍間所可措劃者,卿已有所籌度乎?蓍東曰,此事臣等亦常以爲憂歎者,而但京外各衙門所措手處,常賑穀而已矣。原穀二百萬石四五年內所縮,爲四五十萬,推此以去,幾何不爲原穀之盡割乎?但衙門各穀,無別儲可用,備局句管,亦極零星,故取利之盡分,未捧之蕩減,皆從此出,穀數過縮,京外皆知,知而猶復犯用者,無他通變之策也。此後撙節之方,念念不忘而已,實無別般立條件奏達之辭矣。上曰,李冕膺進前,冕膺進前。上曰,卿父疏語,可知老臣憂國之計,第救弊之策,以爲如何?冕膺曰,臣父亦以爲戶曹旣無元會穀,不可不容手於常賑,而近以此穀,視同等棄之物,移劃蕩咸,不少趑趄,殆不知爲可惜,故槪陳撙節之意,而亦未嘗以全然不得用,爲言矣。上曰,諸道營邑,或有放債取殖,以防民弊,及其弊生,以公穀給代,放債之初,何嘗朝廷之所知,而其流之弊,自歸於公,此不可不及時釐正矣。蓍東曰,京畿廳穀,入少出多,有難自本廳操切差應,以六七千石劃給監營,以爲當年用下,不問其所用之嬴縮,則庶可少補,此則合與畿伯往復,相議較量,數歲之中,以爲節定矣。上曰,老臣以國計陳疏,良用可感。無論此條彼條,一一商量稟處,可也。蓍東曰,判府事李命植上疏批旨內,積蓄之有恃,惟常平賑恤廳穀摠,而壬子·乙卯四年之間所減,殆近半百萬石云,則其所矯救之請,可見老臣謀國之悃,令廟堂爛商拔例,論理稟處,京畿廳儲置事,此亦在所釐正之擧,而附陳京廳,恒留十萬包貿米事。大抵均廳移納之弊不革,則藉使斗直三錢,奈彼均未定價何,何況歲歲年年幾萬包米,米不出於均廳,而簿已勘於移納,不言中自歸於欺民,此予所以夙夜耿耿,初元朝參日,先眎微意,伊後意內之營度,雖有一二約綽抖擻於二紀荏苒之頃,而卿之此際貿置之請,亦或爲足食之一端,與畿廳條,亦令廟堂的確指一面啓事,命下矣。取見其疏本,則其一常賑穀之散置諸道者,壬子會案所在合爲二百七十七萬四千四百餘石,至乙卯,其所減縮,爲四十七萬九百餘石,若其矯救之策,則地部毋得移錄,廟堂亦勿他劃,停減未捧,此穀則不入皮雜穀中,逐年分數作米事也。常賑穀耗縮,不意至此之多,而四年之內,穀簿之減,乃爲四十七萬石零,則國計之罔涯,不可勝言究,其弊源,則不但各衙門移錄及各年停咸之次次耗縮而已。各道營閫蕩債或蘇弊給代之需,一皆取辦於常賑穀統計,卽今給代之數,合爲十四萬餘石,衙門移錄,猶屬公用,各年停減,係是特恩,而惟此加分給代名色,元不關於朝廷,當初許施,固已失當,到今穀簿之耗縮如此,所當一竝還錄於本穀,而多年施行之餘,遽令置之,則營閫事勢,亦甚難處。此則從後別般商量,更爲措處計料,從今以後,給代二字,營閫無敢仰請,廟堂亦無得許施之意,嚴明定式。衙門移錄及各年停減,除非萬不得已,則無得擧論於常賑穀,廟堂與地部·惠廳,相與告戒,十分撙節,用下寡而添入廣,年年加錄,則不四五年,而當充壬子會案之數,如是然後就於皮雜穀中,依疏辭,逐年分數作米,實合事宜,此則當在該廳臨時稟旨,便宜擧行之,如何?以此分付,何如?上曰,依爲之。出擧條蓍東曰,其一歉歲設賑,牟·太爲上,租·粟次之,米爲最下,諸道賑濟之狀,每每取見,則米多而皮穀少,皮穀之中,租多而太·麥少,俱有縮穀,已成規例,守土之臣,惟取廣濟之名,以至於此事也。近來賑規之多不遵古,亦一痼弊,少用皮穀,專尙米條,本是守令要譽之事,而今則便成式例,所謂縮穀,尤屬無義,就中各邑之立本自備,最是穀物耗縮之一大尾閭,朝家申飭,前後何如,則其所防範,尤當自別,此則竝另飭諸道道臣,無或有來後襲謬之弊,如或有如前違越者,一一摘發論罪事,竝爲嚴飭,恐合事宜。上曰,依爲之。出擧條蓍東曰,其一京畿一廳,最爲難支,究其致弊之由,則專是儲置,用下之殆無限節,莫如歲捐幾千石之米,付之該道道臣,隨事揣量,着意操切,或有意外,別下參量加劃,立爲定制事也。畿邑儲置會減之濫報,合有變通者,厥惟久矣。劃付該道之請,似爲覈實節蓄之要道,故令該廳往復畿營,執數歲之中以七千石爲定數,則庶可以酌其多寡,當其容入云,依此數預爲劃付,俾得推移充用,勿令他般區處,如疏中所請,實合事宜,以此分付,何如?上曰,依爲之。出擧條蓍東曰,其一京師艱食之患,去而益甚,欲爲足食之道,則要令十萬石米,常留京庫,凡百取資皆用於米,無所慳惜,流布閭井,則自復一石三兩之直,而均廳錢條,歲或有餘,諸道豐稔處,以詳定價貿取,勿令吏胥作奸,民皆樂從,不待三五年之久,而十萬石之數,可以立辦。且或除給耗條之半,以補其劣,而運來之際,小小掣礙之端,要在臨時便宜事也。京廳之十萬石恒留,諸路之待年豐貿米,難乎云爾,事極便好,如車輪·鳥翼之不可偏廢,然恒留之陳久紅腐之弊,貿取時準價及民之惠,旣貿後船隻運輸之節,皆當預入商量,而至若移納一款,雖緣均廳米條之不足,爲此不得已之事,而聖心之所憫惜,聖敎之所持難,每在於此,蓋以豐歲穀賤,或有斗米三錢之時,而均米本有定價,預買自歸欺民,都下足食之效,畢竟易歸於無實,今雖不能立法禁斷,而奉行之臣,在所警惕,以盡對揚之道,宜無所不用其極,疏辭中恒留十萬石及待年貿米事,亦竝姑依請施行之意,分付,何如?上曰,依爲之。出擧條上曰,雖以貿米一事言之,此得無礙易辦之事乎?蓍東曰,今年八路,有大登之漸,可用常平之舊制,而但貿穀之道,亦難平價,貿取之後,亦難船運矣。上曰,若以詳定價貿米,則無穀賤傷農之歎,若以十萬石恒留,則無京中阻飢之患,而京江之船隻無多,三南漕運,亦尙有未到泊者,船運之難,果如右相所奏矣,仍敎冕膺曰,卿父以爲船運有道乎?冕膺曰,臣父以爲,此非一二年定限之事,限十年以十萬石運載爲準,則雖各道兵防船,亦足矣。上曰,所謂兵防船在在不成樣,有難責之運載矣。上曰,做時不如說時,雖有其語,而老臣獻策,期有實效,大臣須與諸宰爛商,從長措劃,可也。蓍東曰,日蝕已過,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條蓍東曰,冬至使臣,例於都政差出,都政雖退行,必於六月內差出,然後可無窘速之慮,正月差出之謝恩三使,曾有移差節使之命,使號當以謝恩兼冬至使改啓下,而其時副使朴宗甲,方出藩任,亦當更爲擬差,令政院稟旨政官牌招,開政擧行,何如?上曰,依爲之。出擧條尙愚曰,謝恩正使·書狀官,移付謝恩兼冬至使,而副使有闕代,令政院稟旨開政事,命下矣。政官卽爲牌招,何如?上曰,依爲之。出擧條蓍東曰,臣牧場事,有所陳達矣。東郊之馬場,水草甚好,猶以當冬風寒之無處防禦爲慮矣。近者送人詳探,則亦有一曲之藏風向陽可以遊寒處云,此不可不一試矣。上曰,惟在有司之臣試可之如何矣。故重臣李文源,亦嘗屢言之,尙以其利害之不可質言,故只許自本寺一試,而竟未得成矣。蓍東曰,今臣亦未敢質言,而若果善畜之地,則棄之可惜矣。上曰,畜物中馬之用爲大,以國初設施言之,其所定界周回,殆同都城,今不得築斯鑿斯,盡復舊境。且民俗頑悍,耕犁之及此,葬埋之犯此者,亦不可一一贖還,難便之端,似非一二,而旣欲一試,則此在本寺之方便設施矣。上曰,司僕郞官,有八年不得遷者,雖以才具言之,內可而外否,必無其理。且年前貶目,亦無形見之跡,今番大政則遷轉,可也。尙愚曰,大臣就座之前,吏曹判書金載瓚,徑先進前,推考,何如?上曰,依爲之。出擧條上曰,吏·兵判,進前。載瓚·宗鉉,進前。上曰,都政,何當爲之乎?宗鉉曰,當於兩道褒貶入來後,稟定日字矣。蓍東曰,三陟營將李東憲,日前擬望於五衛將,有勿施之命,鬱陵島搜討,間年爲之,故今年非年次,明年搜討之時,則東憲箇滿已過。臣意則令兵曹依例內移,其代各別擇差,明年越松萬戶搜討當次,而必以營將入送,預先徑紀,無如今年之後時,不如意之歎爲宜,故敢此仰達。上曰,依爲之。出擧條宗鉉曰,各道營將·中軍·堂上虞候,俱未滿朔數,無論新舊資,勿拘內擬,何如?上曰,依爲之。出擧條載瓚曰,平壤營下軍政,專委中軍,而今方釐正,有難遞易,故臣待罪西藩時,至於狀請仍任矣。査括尙未了勘,實不可遽付生手,而今當大政,若又遞改,則本道事誠甚可悶。軍政未收殺之前,姑勿遷移似好,故敢此仰達矣。上曰,依爲之。出擧條鍾顯曰,來七月初四日宗廟·永寧殿秋享大祭,犧牲看品,依定式,當以小宗伯擧行,而參判臣宋煥箕在外未肅拜,在前亞堂有故,則或有判堂替行之例,今番則臣當爲進去乎?上曰,依爲之。出擧條鍾顯曰,對馬島書契回答,當爲成送,而參議臣李城輔在外未肅拜,不得擧行矣。特除招延,事體自別,有不敢直請變通,何以爲之乎?上曰,大臣之意,何如?。蓍東曰,曾在先朝,故贊善宋欽明爲禮曹參議,以對馬島書契事,變通遞改,旣有已例,在外禮曹參議,今姑許遞。何如?上曰,依爲之。出擧條上曰,向有兩儒生來待之敎,而尙不上來,何也?鍾顯曰,以布衣見召,無怪其逡巡矣。上曰,以抄選膺召,尙或然矣。先意其爲抄選,而召命之下,不卽待令者,似涉,如何矣?蓍東曰,若有職名,則渠輩何敢乃爾?以儒生特召,似難呈身來待矣。上曰,此則吏判,卽爲收擬之地,可也。鍾顯曰,贈參議車禮亮·安克諴追配顯忠祠時致祭,與贈判書崔孝一宣諡,同日設行事,命下矣。卽接平安監司移文,則顯忠祠致祭及崔孝一宣諡,以來八月初八日,同日推擇云。祭文令藝文館撰出,祭物及執事官,令本道差定,香·祝則臨期下送,宣諡之節,令吏曹擧行,何如?上曰,依爲之。出擧條命書榻敎曰,贈判書忠壯公崔孝一宣諡日,仍以宣諡官致祭,贈參判車禮亮·安克諴致祭,亦以忠壯公宣諡官擧行。鍾顯曰,贈參議車禮亮·安克諴追配時,旣有賜祭之命矣。贈判書崔孝一宣諡日,亦當一體擧行事。上曰,大臣之意,何如?蓍東曰,賜祭與宣諡,同日擧行,允合於儀文矣。上曰,依爲之。贈判書崔孝一宣諡日,一體致祭事,分付,可也。蓍東曰,今因言端,臣有所仰達者,贈寺正張厚健,贈監正車忠亮,贈院正車元轍,贈寺正車孟胤,與贈判書忠壯公崔孝一,贈參議車禮亮·安克諴,同時立節,西土之人,皆稱七義士,而張·車四人,見漏于一體之祀,實爲欠典,今當三義士追配顯忠祠之日,一時竝享,其於順民情樹風敎之道,兩盡其宜,前箕伯今適登筵,下詢處之,何如?上曰,前箕伯亦陳意見,可也。載瓚曰,臣於歲首狀請時,煩瀆爲懼,雖不得竝擧張厚健等四人,而蓋其立節本末,與崔孝一·車禮亮·安克諴,實無異同,今若竝躋于追享之列,則始可以振風聲而聳群情矣。蓍東曰,前箕伯以當初狀請,道臣所達如此,可知其爲當行之典矣。上曰,依爲之。卿言正合予意,一方之輿情亦可見,四人一體追配顯忠祠加贈,而忠壯今旣加贈正卿,贈參議車禮亮·安克諴,亦爲加贈,可也。命書榻敎曰,贈兵曹參議車禮亮,贈戶曹參議安克諴,加贈亞卿,贈軍器寺正張厚建,贈軍資監正車忠亮,贈掌樂院正車元轍,贈禮賓寺正車孟胤,加贈一階。鍾顯曰,頃因大臣筵奏,特命官給祭需於故忠臣李士龍星州書院,以爲樹風聲聳觀瞻之道,而伊時亦以,若無李士龍一人,則何以有辭於天下,有所下敎矣。臣近聞其所創設者,初非書院,只是祠宇,而扁以忠烈,雖出鄕人之慕義,而尙未蒙賜額之典者,恐爲欠事。如武毅公劉克良之地處,亦已腏享於崇節祠,則以士龍之忠節卓然,屢蒙聖朝之褒尙,而獨於宣額一事,至今未遑,不無缺恨,故敢此,仰達矣。上曰,大臣之意,何如?蓍東曰,李士龍忠烈,聞于天下,列聖朝褒典備至,而祀宇與書院有間,則宣額之典,允合事宜,臣頃以官給祭需爲奏,贈額之請,未能竝陳,尙以爲恨矣。今者禮堂所奏誠好,臣何敢有異議乎?上曰,贈牧使李士龍之忠烈,凡有崇報褒奬之擧,何擧可惜。雖無劉克良崇節祠之已例,當義起爲之。且於此人,何論邦禁有無,特爲宣額。宣額日,遣方伯致祭,祭文當親撰矣。出擧條上曰,如忠武公露梁書院例,親祭祭文,使本道伯,揭板本院,可也。仍命書榻敎曰,贈牧使李士龍書院忠烈祠,特爲宣額。宣額日遣方伯致祭。敬懋曰,禁衛中軍有窠,而亞將乏人,無以擬差,堂上兵使中抄擇陞擬之外,他無變通之道,下詢大臣處之,何如?上曰,大臣之意,何如?蓍東曰,亞將有窠,擬望乏人,將臣今旣陳達,在前如此之時,堂上兵使已行人中,多有筵稟陞資之例矣。前兵使徐有秉,前兵使李章漢,前兵使李潤謙,地處踐歷,當爲久次,竝從二品陞擢調用,何如?上曰,依爲之。出擧條上曰,凡於陞擬之際,自銓曹通融比擬,而書入加字,則可也。而至於陞資,非大臣,不可直請,前例或有將臣筵白,而直爲陞資者乎?敬懋曰,臣之內舅吳載禧之陞擬中軍也,因守禦使筵奏陞資矣。上曰,此非常用之例矣。時秀曰,潛谷集,有以竹田事所下綸音考出事有命矣,細考一集,無綸音之敬載者矣。上曰,此或疏啓也,非自上綸音也。以是傳者之誤,更考之,可也。時秀曰,前萬戶安處謙,方自該府發配,而其所領運穀物,姑未畢納,待畢納發配之意,分付該府,何如?上曰,以筵達之意,言于該府,使之畢納後發配,可也。上曰,日前見北伯狀啓,以魚眠萬戶白弘鎭之不呈公狀,罷黜。萬戶之於道伯,等威何如,而至於此擧,大是紀綱所關,雖守令之於閫帥,尙不敢乃爾,況邊堡乎?此等事申飭,可也。煥之曰,前承旨李書九一疏,扶衛明義,一編之大義,具所論亂賊之有源頭,恩禮之不當施云者,詞理正直,而況又辨破世道之淆漓,人心之陷溺,言甚剴切,近日朝廷,未曾聞此等名論,而殿下謂其有咈於聖心,至使院隷投其疏,而不賜一字之批矣。臣死罪以爲殿下此擧,反有過於本事之過擧也。殿下以寬慰慈宮之聖孝至誠,未暇稱停於義理之上,而遽有此不當之恩典,則近密之臣,爭執覆難,期於還寢,乃其職也。雖因有司之臣不思執藝之義,有若循例擧行者然,今則事屬已往,雖請還寢,不可及矣。然書九之疏,不可無批以致本事之湮晦矣。卽命還入其疏,賜以聖批,使廷臣之迷於義理惑於利害者,曉然皆知明義一書,有春秋之大義,而不知此則不可以立於殿下之庭也。上曰,春秋之義微而婉,知者知之,豈有不知之理乎?上曰,松留進前,鎭寬進前。上曰,金川大小南面及長湍沙川移劃事,今皆定界乎?鎭寬曰,文書往復,姑未及盡推,而定界則更無所疑難矣。上曰,民情,何如?鎭寬曰,沙川不過半面之地,四百年積鬱之餘,今始蒙恩,其爲頌祝,無與爲倫,而大小南面,則只有大民十數家,厭其屬籍於松都云,此等細細之節,何可盡拘也。上曰,長湍之民,不以爲難乎?蓍東曰,民無所損益於彼此,而但長湍府內,多士夫家塚墓,故軍丁之使役,材木之斫伐,皆取諸沙川一面,蓋其松民墳塚所在也。以是之故,長湍吏輩,皆欲以松民墳塚之地,不許移云矣。上曰,此所以松民之呼冤,而今所移屬,政爲此也。保障重地,不但以地利爲重,最是人和爲貴,則豈以其墳墓所在,而仍屬他境乎?鎭寬曰,常時長湍之侵斫無節,故至有私民抱木屑垂涕之語矣。蓍東曰,綸音初下之日,松都一境之民,漫山被野,至于女兒輩,皆呼千歲云矣。鎭寬曰,臣亦料其松民之大爲感祝,而大小歡慶,不圖至斯,還營之日,目擊其欣躍之狀矣。上曰,財用之實,將如何?鎭寬曰,折受之出給,恰爲三千金,其所陳起,亦將收一千餘金,以此節用,庶可久遠無廢矣。上曰,王氏子孫,爲幾何?鎭寬曰,麗朝傍支之當時未入屬籍者多有之,王氏之爲參奉者,亦皆此中人矣。上曰,參奉,亦有瓜限乎?鎭寬曰,六十朔後,減下矣。上曰,陵寢,竝在一處乎?鎭寬曰,有七陵洞,而其外高陽·江華等地,亦皆散在矣。蓍東曰,長湍,亦有之,而諸處陵寢,間年遣禮郞看審矣。上曰,陵寢有丁字閣,其基尙存,而今則但有祭物廳,制甚樸陋,不成體貌,曾聞重臣李時秀爲留守時,有經紀建立之意,而未果云矣。至於祀典,則舊例甚草草矣。粤在顯廟朝時,加豐其品物,無所缺欠,而惟是香·祝一節,自朝家無下送之例,蓋聞歷代陵殿,元無疊降香·祝之擧,故其或以麻田崇義殿之已降香,更不擧論於本陵矣。本府是高麗故都,麗祖統合之功,非三國始祖之比,則似當有加一等崇報之典矣。上曰,前代陵寢降香一節,禮判詳考以入,可也。上曰,右相曾見幸魯成典之書乎?蓍東曰,未得見矣。上曰,康熙時所編成,康熙好士,故其右文之治,若是之盛矣。歷代帝王之廟,咸聚京師,凡有事爲,皆告焉。其儀文之大備,不可以初非中華而輕之也。蓍東曰,皇明時,亦有建廟歷代創業之主,而太祖皇帝,特加一爵於漢高祖,亦有元世祖塑像流涕之語,雖以元之起於戎狄,亦得與於創業之列,則中原之有歷代帝王廟,明朝之遺制也。上曰,日前儒疏批答,大臣見之乎?蓍東曰,前疏批旨,以未遑爲敎,而今番又以金河西之不爲竝請爲敎,儒生輩,不知何以爲之云矣。上曰,予於金河西,別有起慕焉。其道學也,節義也,文章也,全體大用,無一不備者,獨河西一人矣。蓍東曰,文廟之從享,以功化之及人爲重,河西之學,非不高矣。跡其平生,節義尤著矣。上曰,予則以庸·學表裏之工,造詣精深,疏批中獨得其宗云者,深有意焉。恐不可以節義邊看得偏重也。蓍東曰,雖以天地中間有二人,仲尼元氣紫陽眞之詩見,可知其志學之深,見道之原,而恐或有學力之猶未充盡處,從享則似不可輕議矣。命退,諸臣以次退出。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
藥房提調沈頤之,副提調柳匡天啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲徐有臣未肅拜,執義李明淵,掌令洪受浩呈辭,掌令李益恢,持平申溆傳旨未下,持平崔逵翰在外,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,該房承旨鄭尙愚,爲先拿處。
李肇源啓曰,右副承旨鄭尙愚拿處事,命下矣。依定式遞差傳旨捧入之意,敢啓。傳曰,知道。前望單子入之,待下批牌招察任。
承旨前望單子入之,蔡弘遠落點。
傳于李肇源曰,左副承旨入侍。
傳于金翰東曰,右副承旨入侍。
兵曹,徐有秉爲禁衛中軍。
以黃海監司徐邁修啓本華城將校下去信川地掘浦時,公私畓民弊有無査實馳啓事,判付內,啓下備邊司爲旀,當初行査之成命,一則事關華城,不欲貽一民弊,一則宮筒除良政爲民畓是去乙,爲邑倅者,不能禁斷於該校憑藉行惡之時,爲道臣者,不爲詳査於宮房作人外,蒙利之諸民人營邑事,其可曰克盡其職乎?幺麽差人,恣意作弊,而聞華城二字,則營邑不欲開口可否於其間,朝家本意,苦心之不然,該倅雖或不知,該伯其可汎忽,縱云未及聞知,未知亦罪,該道臣推考。該守令,令該府拿問處之。此後無論此道他道,名以華城所管之事,一有爲弊,而不卽轉聞,不早枚報者,道臣·守令,難免嚴勘。此非一時飭責之敎,更當考察諸道,對揚勤慢,除尋常,各別嚴飭行會,俾有實效爲旀。所謂該監段,雖無大段行惡之事云,而三度笞棍,亦非行惡而何?令道伯更加嚴杖,照律定配擧行後,與水桶木行査事,詳細狀聞,俾勿隱諱爲良如敎。
蔡弘遠,以御營廳言啓曰,今六月二十五日景慕宮展拜時,依兵曹節目,弘化門入直軍五十名,待標信除出。出番哨官金鼎猷,領赴于兵曹都領陣,解嚴後,還爲入直之意,敢啓。傳曰,知道。
蔡弘遠,以訓鍊都監言啓曰,今六月二十五日景慕宮展拜時,因兵曹節目,金虎門軍三十名除出,把摠李仁點,哨官申大益率領,挾輦侍衛,集春營軍五十名,哨官李重葉領赴都領陣,東營軍三十名,哨官安秀民率領,宮大門外把守,還宮後,各還直所,而竝待標信擧行之意,敢啓。傳曰,知道。
方外儒生金懋淳疏批,省疏具悉。先正文靖之直尋正脈,倡起群賢,雖以文純之眞積踐履,亦未免就質而決疑。文純所謂道學無倫比云者,誠格言。爾等之請從聖廡之祠,夫孰曰不可,而太學不書謹悉,今始得以呈徹,不知者必以爾等謂辦此於日前疏批之後,太學事未妥,然本事至重,爾等退修學業。仍傳曰,疏章頭辭,自有體格,太學生·四學生·館學生·某道儒生稱號而已。此疏之稱以方外儒生,事未前聞,捧納承旨推考。原本未下
丙辰六月二十五日寅時。上詣景慕宮展拜入侍時,行左承旨李益運,右承旨金翰東,左副承旨李肇源,右副承旨鄭尙愚,同副承旨柳匡天,記事官柳遠鳴,假注書吳泰曾,記注官金良倜,記事官金履永,二直提學李晩秀,檢校直閣金勉柱,檢校待敎沈象奎·徐有榘,以次侍立訖。上具翼善冠·衮龍袍,乘輿出永淸門·明政門·弘化門,由日瞻門至齋殿門外,降輿入齋室。少頃,詣板位行再拜禮,仍詣廟內奉審訖。還至齋殿門外,乘輿出日瞻門。上曰,下直守令入侍。出駕前下敎金海府使李身敬進前。上曰,屢次首擬,今始點下矣。李文喆幸値慶赦,得以宥還,而其罪自如矣。爾若一心做去,能效治績,則當竝乃叔而敍之矣。延安府使趙廷鉉進前。上曰,下去勉爲之。上曰,路中也。宣諭竝除之,大駕入弘化門·明政門·永淸門還內,諸臣以次退出。
丙辰六月二十五日辰時。上御重熙堂。左副承旨入侍時,左副承旨李肇源,假注書吳泰曾,記注官金良倜,記事官金履永,以次進伏訖。上曰,近來儒生從享疏,就主張是。肇源曰,士林大同之論矣。上曰,今日儒疏,文不成理,雖請河西之從享,而反爲河西之貽羞矣。似是鄕儒之得見日昨批旨,而猝乍之間,不謀於衆,自相撰出者矣。肇源曰,似然矣。上曰,庸·學表裏之工,惟河西知之,予則以爲賢於五賢矣。上曰,禮曹判書入侍。出榻敎上曰,戶曹判書入侍。出榻敎良倜承命出傳,與禮曹判書閔鍾顯,戶曹判書李時秀,偕入進伏。上曰,今日有儒疏,請享金河西,而其言則是也,而從享,重典也。未之輕許矣。鍾顯曰,先正臣宋時烈,著其神道碑,而道學也,文章也,節義也。竝稱其卓然,而自無愧色,金昌翕,善爲尙論之士,而亦於河西,無間然矣。上曰,只觀其文集之行于世者,知行之工,爲東儒之倡,敬義夾持,內外交修,天人性命之際,洞見大源矣。鍾顯曰,人倫日用之間,篤厚無欠缺者,恐無河西之比矣。上曰,從享是自古重典,而有子之不能躋十哲之列者,何也?昨日右相以爲酷似聖人,而反遜於子張·宰我之升堂云,此則不然,以顔子之優入聖域,而尙亦竝論於德行之科,則豈獨於有子而不之論乎?且蔡元定之不得從享者,或以父子之不得竝侑歟?亦不得入啓聖祠,此亦闕典而未修擧者也。敎時秀曰,日前李命植疏論諸條,右相昨以擧條稟處,而姑未啓下矣。老臣憂國之意,不可不從長許施,而諸條果無一朝通變之策,若就營邑放債給代者,一一推還,無俾利歸於私,而害歸於公,可也。貿穀事,雖未滿十萬石,當此年事之稍登,就穀賤邑貿取,亦爲不傷農之策矣。時秀曰,京中穀簿,實有難支之慮,今方經度多貿,而聞惠廳亦甚不敷,明年則本廳支放,亦將不足云矣。上曰,筵退後穀簿諸條,問于左右相,以爲從長稟處之地,可也。命書傳敎曰,麗太祖有統一三韓之功,而昨聞居留之臣所奏,陵前祭閣,幾乎不蔽風雨,是豈我列朝飭命守護之聖意乎?旣聞之後,豈可不卽修改,令該曹分付守臣,就而葺治,訖役後狀聞,則當遣官致祭,以此分付,昔我肅廟三十年,命以春秋祭物本府封進,而歷代陵寢,或有降香·祝處,宜無異同,麗太祖顯陵春秋祀享,下送香祝事定式,而例用祝文,禮判旣帶文任,使之撰進。命退,諸臣以次退出。
丙辰六月二十五日未時。上御重熙堂。右副承旨入侍時,右副承旨蔡弘遠,記事官柳遠鳴,記注官金良倜,記事官金履永,以次進伏訖。上曰,左相安過乎?弘遠曰,別無大段添劇之症,而近以日熱,調攝之道,頗失宜矣。上曰,今日雨意頗緊矣。弘遠曰,密雲蒸鬱,似有雨意矣。命退,承史以次退出。
上在昌德宮。停常參·經筵。
蔡弘遠啓曰,大司憲徐有臣未肅拜,執義李明淵,掌令洪受浩呈辭,掌令李益恢,持平申溆傳旨未下,持平崔逵翰在外,監察茶時之意,敢啓。傳曰,知道。
柳匡天啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,左承旨入侍。
傳于蔡弘遠曰,右副承旨入侍。
以掌令李益恢,持平申溆,牌不進罷職傳旨。傳于蔡弘遠曰,只推。
柳匡天,以景慕宮都提調意啓曰,本宮御覽植木帖子,每四季朔修整以入矣。今季朔則無生枯之可以修整者,御覽植木帖子,姑不請出之意,敢啓。傳曰,知道。
柳匡天,以禮曹言啓曰,麗太祖顯陵春·秋祀享,下送香·祝事定式,而例用祝文,禮判旣帶文任,使之撰進事,命下矣。享祀,依首露王陵享祀之例,每歲春·秋仲朔,擇日擧行,何如?傳曰,允。
柳匡天,以禮曹言啓曰,故忠臣贈星州牧使李士龍祠,賜額事,命下矣。額號令藝文館撰出,何如?傳曰,允。
蔡弘遠,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
柳匡天,以兵曹言啓曰,依下敎。政院書吏金碩潤,龍虎營拘留之意,敢啓。傳曰,日熱如此,保放,處暑後,勘罪,可也。
蔡弘遠,以兵曹言啓曰,本曹草記政院書吏金碩潤龍虎營拘留事批旨內,日熱如此,保放,處暑後勘罪可也事,命下矣。罪人金碩潤,保放之意,敢啓。傳曰,知道。
蔡弘遠,以義禁府言啓曰,頃因羅州牧使任焴囚單子,同罪未及就囚者,待其拿來,依此勘放事,命下矣。全羅前兵虞候李時菡,今已拿囚,係是同罪,依任焴例,以不應爲事理重律,杖八十,公罪收贖,放送之意,敢啓。傳曰,知道。如有功議各減一等,日熱如此,時囚府內保放,可也。
柳匡天,以義禁府言啓曰,日熱如此,時囚府內保放可也事,命下矣。時囚罪人鄭尙愚·李肇源等,府內保放之意,敢啓。傳曰,知道。
柳匡天,以義禁府言啓曰,李時菡杖八十,以公罪收贖放送草記批旨內,如有功議,各減一等可也事,命下矣。李時菡五代祖德益,扈聖原從功臣云,功減一等,杖七十,以公罪收贖之意,敢啓。傳曰,知道。
安春君疏曰,伏以臣一病跨歲,轉益沈痼,前後享官之乞遞冒瀆者已屢度矣。何幸天地父母之前,猥蒙矜許之恩,惶蹙咸泣,措躬無地,而卽者宗廟秋享初獻預差之任,又及於微身,第顧臣病已成癃疾,誓戒之進,淸齋之道,萬無强作之望,俯仰跼蹐,是何情踪,今若以義分爲怵畏,而晏然冒當,則竊恐臣罪,反有重於瀆撓之罪,玆敢短章呼籲於崇嚴之下。伏乞聖明,亟命改差獻官預差之任,仍降威罰,以安臣分,千萬幸甚。臣無任云云。答曰,省疏具悉。疏辭許令該曹付標。
丙辰六月二十六日卯時。上御重熙堂。右副承旨入侍時,右副承旨蔡弘遠,記事官柳遠鳴,記注官金良倜,記事官金履永,以次進伏訖。上曰,吏曹參議入來乎?弘遠曰,姑未入來矣。上曰,昨日榻敎,不爲稟定,自外輕先書出者,是豈成說乎?傳敎·榻敎,意義有別,傳者。傳于政院也,榻敎者,榻前承書之謂也。近來承宣,全昧此義,入侍承書,皆以傳曰,認爲一定之例,此亦謬例也。然則榻敎事體,比傳敎,尤非自外書出者也。昨日入侍傳敎,雖無甚關係,而後弊宜念,不可無飭。仍命書傳敎曰,榻敎之不於榻前書出,事未前聞。雖曰同是一人,而以有司堂上召之,則誤書戶判者,節節駭然。當該承旨,拿問重勘。此弊若不嚴飭,後弊不可勝言,此後雖一字半劃,更或襲謬,當該承旨繩以重律事,載之故事,揭之院壁。弘遠曰,左副承旨李肇源拿問重勘事,命下矣。依定式遞差傳旨捧入之意,敢此仰達矣。上曰,依爲之。出擧條命退,承史以次退出。
丙辰六月二十六日午時。上御重熙堂。左承旨·藥房提調入侍時,左承旨李益運,記事官柳遠鳴,記注官金良倜,記事官金履永,藥房提調沈頤之,以次進伏訖。頤之曰,日熱如此,動駕勞攘之餘,聖體,若何?上曰,別無所損矣。頤之曰,昨年此時,聖候,以膈氣微有愆和之節矣。今年則諸節萬安,下情不勝次忭矣。上曰,似是服冷之效,而有氣常自背上,升于面部,漸及頭部,則烘熱難堪,此與膈氣,同一症祟,思服白虎湯,而亦不無趑趄矣。頤之曰,白虎湯,性味太峻,若無別般症候,則恐不必輕進矣。上曰,今日則朝氣稍爽矣。頤之曰,寢睡·水刺之節,若何?上曰,一樣矣。頤之曰,王大妃殿氣候,當此暑熱,得無損節,而淸暑六和湯屢次進御後,諸節比前若何?上曰,一樣矣。頤之曰,惠慶宮氣候,若何?上曰,喉熱膈候,比前少加,未必非蔘害,故將進淸涼調補之劑矣。仍命書榻敎曰,惠慶宮進服加味香薷飮,依前方三貼製入。上曰,昨日似有雨意,旋卽邈然,農家之言,以爲如何云耶?頤之曰,田種未免太乾,農民亦多望雨,而昨日東郊樓院,頗得驟雨云矣。上曰,日熱甚劇,民間亦皆得無事云耶?頤之曰,今年則閭閻寧淨,未聞有病者矣。上曰,卿曾經完伯,嘗聞梁靑溪事蹟,而梁周翊爲其後孫耶?頤之曰,未能詳知矣。上曰,若人雖有出師未捷身先死之歎,而其忠義炳炳,無愧於李忠武,而纔以其子之職,贈以兵曹參議,良可惜也。至如尹衡志之忠節,而尙闕褒美之典,故向來貤贈,蓋出闡幽之義矣。大抵我東崇奬之典,多係於世閥之微顯,豈不慨然乎?如梅月堂之文集,合有刊板,而廣求其書,尙未有得全稿,水落山淸節祠中,亦無有儲云。卿等或知所藏處乎?益運曰,慶州亦有梅月堂祠,臣當問而求之矣。命退,諸臣以次退出。
上在昌德宮。停常參·經筵。
蔡弘遠啓曰,大司憲徐有臣,掌令李益恢,持平申溆未肅拜,執義李明淵,掌令洪受浩呈辭,持平崔逵翰在外,監察茶時之意,敢啓。傳曰,知道。
傳于金翰東曰,右承旨入侍。
傳于蔡弘遠曰,同副承旨入侍。
傳于蔡弘遠曰,左副承旨入侍。
傳于蔡弘遠曰,右副承旨入侍。
承旨前望單子入之,李海愚·申鳳朝落點。
傳于李益運曰,兵刑換房。
申鳳朝,以禮曹言啓曰,卽接貞陵參奉·翼陵令所報,則來六朔朔望焚香受香,在於今二十九日,而貞陵令李脩輔身病猝重,參奉今方入直,翼陵參奉鄭復煥呈旬在外,令今方入直,受香無人云。貞陵令李脩輔,翼陵參奉鄭復煥,今姑改差,其代卽令該曹口傳差出,以爲受香之地,何如?傳曰,允。
吏曹口傳政事,李顯民爲貞陵令,韓伯衍爲翼陵參奉。
申鳳朝,以禮曹言啓曰,全羅道觀察使封進今六月令宗廟薦新新稻米,今二十八日薦進,而景慕宮薦新新稻米,則例以分奉常寺籍田所封薦進矣。籍田所封新稻米,姑未成熟云,莫重薦新,不可後時,以全羅道觀察使,加封新稻米,同日一體薦進,何如?傳曰,允。
丙辰六月二十七日卯時。上御誠正閣。右承旨入侍時,右承旨金翰東,假注書吳泰曾,記注官金良倜,記事官金履永,以次進伏訖。上曰,禮房承旨入侍。良倜承命出傳。上曰,入侍命下已久,司謁及兼春秋連爲傳命,而承旨尙不入來,注書,出問其委折,可也。命書傳敎,入院稍罕,則尤宜恪勤,而入侍之際,擧措怠慢。今日又於入侍命下之後,不卽詣閤,其在警後之道,不可無飭,同副承旨柳匡天,亟施不敍之典。又命書傳敎曰,承旨前望單子入之,待下批牌招察任。仍命退,承史以次退出。
丙辰六月二十七日辰時。上御重熙堂。右副承旨入侍時,右副承旨蔡弘遠,假注書吳泰曾,記注官金良倜,記事官金履永,以次進伏訖。上曰,俄者同副,何爲不卽詣閤。弘遠曰,以黑團領傳香,換着時服之際,自致遲滯矣。上曰,再昨入侍,不似鄕人本色矣。上曰,嶺·湖人初爲承旨,只此二人,使之坐直,何也?弘遠曰,臣父方服藥,故臣則出去矣。上曰,左承旨,何爲出去?弘遠曰,以右位也。上曰,只留生疎二鄕人,何以擧行院務乎?命退,承史以次退出。
丙辰六月二十七日未時。上御便殿。左副承旨入侍時,左副承旨李海愚,記事官柳遠鳴,記注官金良倜,以次進伏訖。上曰,二直提學入侍。賤臣承命出,與二直提學李晩秀,偕入進伏。上曰,數日前暑熱,挽近所無,比再昨年炎暑,尤有甚矣。晩秀曰,近來之暑,比前殆甚矣。晩秀曰,植木便覽,已盡修正,故入之矣。上曰,幾件乎?晩秀曰,四件矣。上曰,當分置幾處乎?晩秀曰,日前下敎,以一件內入,一件奉安于園所齋室,一件藏于本營,一件藏于華城府爲敎矣。上曰,依此爲之好矣。上曰,二提學入侍。賤臣承命出,與二提學沈煥之偕入進伏。煥之曰,連日極熱,聖體,若何?上曰,一樣矣。煥之曰,王大妃殿氣候,何如?上曰,日前以暑氣欠和矣,近幸復常矣。煥之曰,惠慶宮氣候,向來傷懷之餘,諸節,若何?上曰,近日以來,諸節復常,誠爲喜幸矣。煥之曰,今日仰瞻元子宮睿容,當此暑節,豐和猶勝於常時,下情不勝歡忭矣。上曰,連爲好在矣。仍命退,諸臣以次退出。
上在昌德宮。停常參·經筵。
卯時辰時,灑雨下雨,午時未時,灑雨下雨,測雨器水深二寸二分。
李海愚啓曰,大司憲徐有臣,掌令李益恢,持平申溆未肅拜,執義李明淵,掌令洪受浩呈辭,持平崔逵翰在外,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,禮房承旨馳詣懿陵,奉審摘奸以來。
傳于曺允大曰,左承旨入侍。
傳于金啓洛曰,左副承旨入侍。
贈牧使李士龍祠宣額,號望忠毅落點,改望忠節落點。
李海愚啓曰,左承旨李益運,右承旨金翰東,因刑曹參議沈樂洙到院上疏,陳疏出去,原疏以國忌齋戒,不得捧入,所當請牌,而拘於廳規,不得請牌,何以爲之?敢稟。傳曰,兩疏,竝捧入。
以左承旨李益運,右承旨金翰東聯名上疏。傳曰,三品辭職疏不爲捧納云云。在於何房故事乎?近來政院擧措,無非駭悖,鄭尙愚之出宮時煩稟科外隨駕營,李肇源之在院中書出榻敎,柳匡天之擡頭奏對,蔡弘遠之奏語有欠人事上,李益運之誤傳殿座之司謁不卽請罪,數日之間,衆承宣之罪俱發,而此猶不足,道臣從縣道捧上之疏本,謂以齋日退送,比之三品辭疏不捧云云,尤爲駭然。兩日該房承旨,査出罷職,益運則勿令前導退院,弘遠之罪,諭之大臣,兩人便屬已遞,而益運之聯名於僚疏,又甚無嚴,一竝拿處。與已囚諸囚,同爲保授,待下敎捧供,雖以右承旨言之,此等易知之事,不能檢飭,以致酬應,亦爲遞差,守廳只有一承宣,在外及奉命承旨竝許遞。與未差之代,前望單子入之,待下批牌招察任。
承旨前望單子入之,黃昇源·曺允大·柳焵·金啓洛·李魯述落點。
李海愚啓曰,新除授左副承旨李魯述,時在京畿驪州地,斯速乘馹上來事下諭,何如?傳曰,與違牌承旨許遞。前望單子入之,待下批牌招察任。
承旨前望單子入之,宋銓·朴宗來落點。
傳于宋銓曰,坐直承旨入侍。
朴宗來,以禮曹言啓曰,卽接翼陵令所報,則今此焚香,受香在明,而新除授參奉韓伯衍,時在忠淸道公州地云。在外參奉,今姑改差,其代卽令該曹,以在京無故人口傳差出,以爲趁期受香之地,何如?傳曰,允。
吏曹口傳政事,李羲耆爲翼陵參奉。
金啓洛,以賑恤廳言啓曰,東部蓮池洞契任掌沈莫起,今月二十七日本洞路傍,得一歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
以濟州牧使柳師模狀啓,流丐人,麥登後流入私屯,牝馬出送依前放禁事,判付內,啓下備邊司爲旀。卽不過一時權宜,爲島民闊狹之擧,豈可仍此蕩然,如前各別禁斷事,令政院回諭爲良如敎。
刑曹參議沈樂洙疏曰,伏以臣奉使海外,重嬰奇疾,生渡重溟,實賴天恩,歸伏故山,延拖不死,騎省,秋部,間有除命,恩深不棄,罪積久逋。念臣不仕,十有餘年,間赴外邑,屢膺往役,粗伸義分,而海島牧·守,實無一朝逃遁之路,分司肅命,爲效當日奔走之義,株守迷執,諒非揜棄,前後衷情,盡暴已久。竊意聖明,幾盡俯燭,甘作荒野之老傖,自稱明時之退士,稍遠駭機,永謝危途,聊送殘年,以誤餘生,從今日月,莫非君賜。晨夜拜斗,攢手禱頌,不意秋部特除,又及屛廢之蹤,初謂遺照,宜卽鞶遞,拖至屢日,職名尙存,詞訟重務,緣臣瘝曠,踧然若驚,無所自容,臣非高蹈,豈欲長往,人臣之遭罹讒言,僇辱身名,從古許多,而疑怒起於懲討,目以樂禍,構誣及於空蕩,指爲黨逆,生逢聖世,莫酬報效之志,獨抱危衷,積被忌嫉之害,長冒危於半生,不得安於一日,而獨蒙明主之深憐者,歷數今古,惟臣而已。此臣所以自悼窮命,終恐聖恩之莫保,永矢自廢,欲效古人所謂不報之報也。惟是天性不泯,靈識猶存,身在丘壑,念係朝廷,漸見君臣大義,冉冉墜地,聲討亂言,而未聞亂言之究覈,闡明義理,而益見義理之滅裂,漆室之憂,耿耿如結,窮山靜夜,怛焉無寐,胸氣漉漉,如石上下,死則無知,誠有可樂,而一疾三年,死亦未易,見今賤疾,添以毒痢,已踰旬月,委席涔涔,虛縻官職,益增惶懼,心氣有損,神精昏錯,僅具短疏,號籲於天地父母之前。伏乞聖明,哀憐臣情,卽令遞改,仍治臣逋慢之罪,亦命削去臣仕籍,俾安溝壑畢命之義焉。臣治疏扶病,隨至中路,從縣道上送,則政院謂以三品辭疏而再却,臣不知格例之如何,而如臣情理之危苦,固不可斷以辭疏。況疏中所陳區區憂國之忱,亦有所及者,則一例退却,亦不幾於壅蔽耶?臣亦爲之憂歎而氣短也。不得已擔舁病軀,來伏京邸,涕泣拜章,還尋鄕路,尤增死罪,臣無任云云。省疏具悉。爾其勿辭。上來察職。
左承旨李益運,右承旨金翰東聯名疏曰,伏以臣等卽見刑曹參議沈樂洙到院之疏,則以其辭疏之見阻,侵斥政院,至謂之壅蔽,臣等不勝驚懍訝惑之至。槪其疏辭,旣非言事,不過是辭職,而初則以家僮直呈,有違飭禁。故僚議停當,按例以退送,末乃以縣道上送,而適値齋日,辭疏留院亦涉如何,該房退却,原其事實,不過如斯,而今其疏語,如是深緊,臣等職忝喉舌,得此題目,其何可晏然冒居乎?玆敢短章聯籲,徑出禁扃。伏願聖明,俯賜鑑諒,亟遞臣等之職,以安私分,千萬幸甚。臣等無任云云。批答見上
丙辰六月二十八日戌時。上御重熙堂。坐直承旨入侍時,左副承旨金啓洛,假注書吳泰曾,記注官官金良倜,記事官金履永,以次進伏訖。上曰,重臣近在京第乎?啓洛曰,數月前始入居矣。上曰,闋服當在何間。啓洛曰,明年五月矣。命退,承史以次退出。
上在昌德宮。停常參·經筵。
藥房提調沈頤之,副提調李海愚啓曰,節屆三庚,敲熱轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區,伏慮,敢來問安。答曰,知道。王大妃殿·惠慶宮·中宮殿,藥房口傳問安。答曰,知道。
李海愚,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
朴宗來啓曰,大司憲徐有臣,掌令李益恢,持平申溆未肅拜,執義李明淵,掌令洪受浩呈辭,持平崔逵翰在外,監察茶時之意,敢啓。傳曰,知道。
李海愚啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金啓洛曰,禮房承旨馳詣宗廟·景慕宮,奉審摘奸以來。
傳于宋銓曰,右承旨入侍。
傳于李海愚曰,右副承旨入侍。
傳于金啓洛曰,禮房承旨入侍。
傳于朴宗來曰,同副承旨入侍。
朴宗來,以義禁府言啓曰,前承旨李益運·蔡弘遠拿處傳旨啓下,而與在囚諸囚同爲保授,待下敎捧供事,命下矣。李益運·蔡弘遠等,府內,竝保授之意,敢啓。傳曰,知道。
以禁府都囚徒錄啓。傳于朴宗來曰,飭己行。拿處承旨,竝罷職放送後,草記。
曺允大,以戶曹言啓曰,時御所內各司,依定式發遣本曹正郞尹光心與兵曹參議徐美修,佐郞權熀,東所衛將鄭德昌,西所衛將李敏德,南所衛將朴春興,北所衛將張趾元,眼同看審後,有頉處別單書入,而修改則擇日擧行,何如?傳曰,允。
李海愚,以兵曹言啓曰,各廳堂下武臣朔試射,處暑勿爲設行事,曾有下敎矣。今六月朔試射,停止之意,敢啓。傳曰,知道。
李海愚,以兵曹言啓曰,卽者龍洞宮婢子,佩癸丑年漢符,自丹鳳門入來之際,現捉於門將,章標法意,何等截嚴,而敢佩年久之漢符,肆入闕門之狀,誠極痛駭。婢子則出付攸司,照法重繩,當該次知中官,亦令該府拿問處之,何如?傳曰,允。近來爲騎堂者,不讀明義錄,門禁蕩然,幺麽宮婢,亦敢肆然犯科,究厥弊源,罪者該堂,此後更加着念,該婢與頭目婢,令該曹照法痛繩,而檢飭之首奴,亦令捉來重治,可也。
以劉仁獐囚單子。傳于朴宗來曰,罷職放送。
朴宗來,以義禁府言啓曰,飭己行,拿處承旨,竝罷職放送後,草記事,命下矣。府內保放罪人鄭尙愚,李肇源,保授罪人李益運·蔡弘遠等,竝罷職放送之意,敢啓。傳曰,知道。
朴宗來,以刑曹言啓曰,因兵曹啓辭,龍洞婢子,敢佩年久漢符,肆入闕門,誠極痛駭,該婢與頭目婢,令該曹照法痛繩,首奴亦令捉來重治事,命下矣。取考律文,則大典通編符信條,有曰,信符仍佩舊符者,當該下隷嚴治,大明律制書有違條,有曰,凡奉制書,有所施行,而違者杖一百,不應爲條,有曰,不應得爲而爲之,事理重者,杖八十,依此律,該婢阿只連,以制書有違律,杖一百,頭目婢世分,首奴韓尙輝等,以不應爲律,各杖八十,放送之意,敢啓。傳曰,知道。
丙辰六月二十九日卯時。上御誠正閣。藥房入診入侍時,藥房提調沈頤之,副提調李海愚,假注書吳泰曾,記注官金良倜,記事官金履永,檢校待敎沈象奎,醫官柳光翼·金孝儉·金光國·周命新·李周憲·朴春源·李惟鑑·玄必采·丁希泰,以次進伏訖。頤之曰,數日來,夜暑少減,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,醫官入診,何以爲之?上曰,置之,可也。上曰,惠慶宮進服香吉茶三貼,更爲製入。出榻敎上曰,左承旨入侍。出榻敎賤臣承命出傳,行左承旨曺允大進伏。上曰,卿以曺漢英之孫,且善於筆,故李士龍院額,使之書之矣。懸板下,以何年贈職,何年宣額等事,撮要書之,可也。命退,諸臣以次退出。
丙辰六月二十九日辰時。上御重熙堂。同副承旨·禮房承旨入侍時,左副承旨金啓洛,同副承旨朴宗來,假注書吳泰曾,記注官金良倜,記事官金履永,以次進伏訖。上曰,箕伯下去後,西道雨暘,如何云耶?宗來曰,近來雨澤稍過,田穀不如初望云矣。上曰,禮房奉審時,進排官,亦爲摘奸以來乎?啓洛曰,竝皆摘奸矣。命退,承史以次退出。
上在昌德宮。停常參·經筵。
自未時,至酉時,灑雨下雨,測雨器水深三分。
金啓洛啓曰,來初五日,朝參日次矣,敢稟。傳曰,停。
李海愚啓曰,大司憲徐有臣,掌令李益恢,持平申溆未肅拜,執義李明淵,掌令洪受浩呈辭,持平崔逵翰在外,監察茶時之意,敢啓。傳曰,知道。
傳于黃昇源曰,諸承旨持公事入侍。
傳于朴宗來曰,同副承旨入侍。
金啓洛,以禮曹言啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,處暑後取稟。其前涼生,則以旬後·念前擇吉,草記,可也。
金啓洛,以禮曹言啓曰,景慕宮展謁,每以孟春·孟秋定式取稟矣。今秋展謁吉日,以何間推擇乎?敢稟。傳曰,依太廟展謁取稟草記批旨,爲之,可也。
李海愚,以兵曹言啓曰,本曹佐郞權熀,身病猝重,屢度呈狀乞遞,宿衛重地,不可久曠,今姑改差,何如?傳曰,允。
朴宗來,以兵曹言啓曰,僉知中樞府事金致大,老病沈重,未由上來云,西樞雖是閑局,不可一向虛縻,改差,何如?傳曰,允。
李海愚,以壯勇營言啓曰,來九月當本營右司屬京畿二番左哨砥平軍兵,來八月三十日京中逢點,依節目準二朔立番之意,本道監司處,預爲知委,何如?傳曰,允。
三道儒生生員李鍾祐,幼學趙學儉·徐有儀,進士李鎭,生員鄭經煥,幼學安衡七·李東昇,進士李鍾直,生員徐有望,進士閔致福,生員申頤朝,進士李韶九·趙學春·沈繼之·金重淳,生員沈來永,進士金鐮·金履祐,生員李羲益·韓象履·權丕應·金炳翼,進士金履會,生員徐鐸修,進士沈應奎·李永老,生員徐淇修·朴宗維,進士李羲斗·尹致野·徐稷修·柳諫·李舒·李光憲·金箕弼,生員李魯益·洪樂膺,進士安光宇·柳諶·宋道鼎,生員金厚淵,進士李鎭喆,生員兪晦根·許鈍,進士洪緝·李益賢,生員李得賢·崔宅祚·兪益柱,進士安百榮,生員沈鍒·李澤,進士李光輔·姜忠永,生員李述明·李光顯·李弘儒,進士申百祿·申洸河,生員李顯禎,進士尹行徹,生員尹行慶,進士李,生員李漢明,進士韓毅鎭,生員尹舜欽,進士李修演·韓道裕·金匡炅,幼學徐有恂·沈能秀·尹益欽·朴蓍協·李禎圭·金宗鉉·李鍾淳·金在源·兪晥柱·黃仁泰·李羲玄·李英穆·兪鼎煥·兪星柱·柳謨·申在奎·鄭緯煥·李或淵·金若淳·兪漢芝·申夔朝·金定根·金有根·李一容·張錫朋·申在植·閔毅顯·李日憲·李基延·崔亨憲·柳傳·李熙東·南永來·尹行琦·趙濂·金觀淳·徐有朋·南駿慶·南升來·金善根·宋男圭·金文根·趙莘材·李箕樂·尹昄·金頤淳·南養來·金履實·尹弼大·尹顯大·尹升大·李敎憲·李在憲·李穆源·金振鐸·李樂淵·徐有實·徐有度·閔致傳·李亨在·趙儒載·徐有敬·崔大榮·金在恒·金光岳·趙在禧·沈鈁·韓用弼·金義協·李行峻·李顥永·鄭時綏·魚在璿·鄭大鉉·金履鏽·沈纘鎭·洪秉翼·趙匡鎭·沈至永·洪樂范·朴聲祐·鄭世禎·魚在瓚·金坰·沈鈺·沈鑄·吳俊誠·徐有基·吳俊常·李濟應·沈鋊·權度應·趙沁·趙在翼·朴弘源·吳徹常·吳敏常·吳至常·洪樂獻·李祗·李鍾翼·李執·兪杞柱·徐有儼·徐有執·金魯鍾·申光謹·金箕懋·李成九·金人淳·金民淳·閔致殷·洪秉一·申錫耆·韓用儀·朴基宏·李憲一·朴宗儀·鄭福綏·趙鎭衡·黃䅘·鄭應鉉·沈省之·李羲玄·李在修·李秉祐·金憲淳·黃䆃·李愚在·李其淵·李如淵·朴應鉉·洪百燮·洪千燮·金鑛·金鐄·兪舃煥·兪紳煥·金在新·金箕一·朴枝發·李東圭·具聖元·柳命說·李鉉喆·張履信·趙啓煥·柳定麟·朴弘源·任殷常·李鎭嵩·李鎭泰·成載學·李永綸·李圭錫·鄭世周·朴宗儆·朴英壽·洪樂孝·崔弘岳·崔弘垈·趙雲躋·李·李·林寅喆·白漢鎭·李運一·柳之和·白孝鎭·徐相祿·李奎源·申在奎·柳瑗·朴賢壽·柳謙·柳謨·沈樂游·申紹·兪茂煥·兪星柱·沈裕·徐有民·李泌淵·李晦淵·沈濯·尹大東·康顯輔·黃仁泰·徐有榦·康麟祥·金載成·金世忠·金德允·李學葵·申澓·張灦·張灝·張志默·尹玆東·李松祐·李普澈·李命玉·柳爀·吳夏常·洪秉一·朴永源·李堯天·申賢模·鄭鎭玉·李俊祜·李學懋·徐冕輔·崔健亨·李鍾植·丁啓鉉·崔海八·柳經洙·柳泳·朴必元·崔基一·黃坤·柳奭輔·李宗喆·柳奎運·趙英祚·許昌·尹致鼎·柳翔之·安廷哲·金聖球·盧廷圭·許昇·丁達性·盧廷龍·黃纘洙·丁文爀·張·黃學洙·梁復軫·房濬灝·李喆圭·張舜輝·房濬燦·李銓圭·李五圭·李俊錫,進士崔翼溟,幼學尹德采·韓思寬·李致寬·李秀煥·金圭白·崔雲翼,進士柳東植·柳東煥,生員尹致謙,幼學朴聖溵·崔翼之·宋守說·宋相愼·朴孝參·朴孝復,進士楊宗楷,幼學楊世杓·崔廷翊·金光直·李東亨·金致敬·金憲敬·李東宅·李東三·宋處基,進士李基疇,幼學安承天·李基晉·安興魯,忠淸道儒生幼學鄭溥·鄭浹·金述光·鄭羲錫·李聃緖·鄭相錫·宋永基·洪在泰·金洵敬·趙碩麟·金明奎·趙命麟·洪運夏·金履祥,進士洪允升,幼學李儒一·李儒德·高亨謙·高時佐·崔師達·李緯坤·高孝謙·李鎭大·高萬祿·柳東卨·洪瀁·羅得濬·朴之煥·羅廷萬·朴明漢·鄭潤身·羅廷澤·朴新福·鄭龜燦·朴鎭宅·鄭亨朝·鄭亨福·姜五煥·李師綱·金相礪·金秀坤·金震夏,進士金宗澤,幼學金宗協·林命宅·李永鎭·金鴻運·金七運·金得鳴·崔震夏·金德海·柳夏榮,進士崔相翊,幼學柳星奎·趙銓·李可春·尹基爀·盧稱·金奎成·金相鉉·李可默·盧稷·尹道爀·金圭蘊·金秉鉉·盧穉·鄭潤邦·李成燁·柳東采·朴聖演·金致福·李宅仁·宋益壽·李升燁·奇學愼·柳在潭·安命宅·李相根·金孝一·朴思永·朴烇·吳伯源·崔愼之·李錫·吳相淳·吳相權·柳玉命·高元謙·吳相顯·崔涍之·宋持元·吳相鳳·朴祥天·李鎭坤·李廷珏·尹仲說·安昌善·安命履·李馨源·李以錫·李潤聖,進士李大奎,幼學李恒奎·李以鑑·李澈仁·姜明煥·丁海觀·丁壽·羅彦孝·李興祿·吳相忠·金冽·金絢·金載明·沈基之·曺喜坤·吳濬源·姜德煥·姜麟煥·李達瑞·李文奎·白師孟·黃胄錫·李薰·朴喜周·趙景遠·朴弼·鄭肅·閔東顯·閔普顯·金聃齡·金九軌·柳光斗·郭林大·邊大容·柳仁馨·邊相禹·邊得望·鄭禮臣·金元柔·金元八·林文興·宋炫·奇逸相·金相說·奇泰敬·金柱寶·宋得魯·宋圭新·奇泰一·吳鼎相·任廷相·邊相淵,生員朴鳳章,幼學朴鳳岐·朴東稷·李陽潤·白師曾·邊相宅·邊德容·許杓·權極達·閔致根·曺鳳周·李黿升·尹致大·朴履裕·朴師·李師重·李東煥,進士朴纘玟,幼學宋一臣·丁若祐·韓思默·朴琦鎭·金渻·金澤·趙秉謙·趙秉哲·鄭煥奎·趙基賢·鄭煥斗·趙升淳·李箕來·洪樂夏·安玉·李箕東·李大源·金必重,進士柳善性·奇泰溫,生員邊相燦,進士奇泰源,生員奇泰儉·林激·林德鎭,幼學朴尙初·金必斗·金魏寶·金碩寶·金圭海,進士李志德,生員奇學敬,幼學高廷鳳·李在仁·柳榮履·柳格·朴壽民·金榮祐·崔翼泰·閔邦顯,進士閔哲儒,幼學金敬臣·崔世璜·鄭大運·吳徽源·洪翼榮·柳錫良·金元垕·吳信相·金宗鑑,進士文永博,幼學金時萬·金塤·白宗濂·文胄德·白宗玉·李大輝·李以晟·宋益義·李相奎·吳養源·李重赫·柳良錫·柳相警·閔邦吉·崔漢之·崔弼之·愼師海·愼五顯·曺光燧·崔漢昌·洪秉泰·李東成·羅廷學·羅得經·崔昌業·洪樂鍾·林聖河·朴重源·洪樂薰,生員朴宗夏,幼學崔承烈·崔弘烈·柳星三·羅學愼·柳星一·羅得緯·洪千榮·吳碩源·金震吉·吳時郁·金得麗·李東龜·李慶濬·李基芳·朴聖允·李基顯·尹晉升·朴祖赫,進士任興源·尹東魯,幼學安昌徵·安壽玉·尹錫說·任藝源·金虎瑞·任寅林·尹周奭·洪仁燮·李維坤,進士李霖·鄭潤吉,幼學高廷直·柳東圭·柳在淵·朴孝德·崔雲之·柳在涵·崔望之,進士朴夏鎭,幼學金鐸鳴·金致玉·金聖錫·高廷益·朴聖濂·朴聖漢,進士李齊鉉·朴纘爀·生員鄭桔,進士鄭致煥·鄭在章,幼學高時休,進士吳燧,生員李敬緝,幼學柳道弘·柳道貫·朴明植·金致大·柳震喆·朴日瑞·奇象德·柳聖祿·朴聖儆·李寶仁·朴熙·柳在沃·高時德·徐弘模·尹雲逵·尹鵬逵·鄭淳永·鄭淳弘·李羲肇·李羲準·李羲平·李度敏·柳訸·崔乃和·金懋淳·金載文·黃仁爲·南薰·李·成進默·李益秀·柳世顯·李厚夔·申厚祿·李季秀·權潚·李周鼎·李修輔,進士宋欽詩,幼學李景中·鄭載燦,生員尹會東,進士魚錫白,幼學鄭在信,進士洪範龜,幼學兪在柱·李心俊·權思謙·梁濟基·鄭在田·鄭禮煥·鄭在忠·鄭在明·高時翼·鄭昌煥,進士崔時喆,幼學奇商履·奇師孟·梁聖觀·李敬祚等,疏曰,伏以臣等,於日前以先正臣文靖公金麟厚從祀事,猥陳一疏矣,及承聖批下者,辭旨雖極隆摯,兪音尙此靳持,夫以我殿下興起斯文之德,尊尙儒賢之衷,豈獨於先正從祀之典,過加難愼之念也,只緣臣等誠意淺薄,言辭拙訥,未能孚格之致,反顧慙悚,繼以抑鬱之至,玆不得不齊聲聯名,不避猥越,復申前請,惟聖明少垂諒察焉,噫,先正之道學文章,出處大節,已入淵鑑之所洞悉,而前後章甫之疏,亦嘗備陳之,今不必架疊,只就其可合從祀之典者,爲殿下更論之,夫先正高明之學,卓越之識,固非臣等管蠡之見,所可窺測,而嘗考其行錄。則有曰,未成童,嘗見孔夫子不學詩無以言之說,遂取詩經,讀之精熟,又日,及長爲學,未嘗汲汲於擧子業,務窮聖賢之學,蓋自幼少時,已知有聖賢之學,而下學上達之工,權輿於是矣,及其登第也,時則仁廟,毓德春宮,聖學日躋,而得先正爲宮僚,則遂大悅焉,恩遇日隆,或親至直廬,從容問難,夫仁廟,聖君也,而爲聖君之所深知,如彼其盛,則其人之爲大賢君子,從可知矣,而又能知幾知微,早自斂退,萉跡林樊,潛心經籍,爲學則本之曾傳,得力則多於語·孟,以之知行竝進,內外交修,獨見大意,直尋正脈,此乃先正所以爲百世師者,而惟其涵養之積於中,而英華之著於外,發之爲文章,推之爲節義,炳烺乎一世,輝映乎百代者,壹是皆從學問中流出來,則其眞積力踐之工,繼往開來之功,庶可以一半分推知,而雖婦孺之賤,亦足以感發而興起者也,然臣等生於先正三百年之後,旣不能親承警咳,薰炙德容,則其所考據而憑信者,惟是先輩名賢之定論而已,夫與先正竝世之賢,莫如先正臣文純公李滉,而視若師表,心焉悅服,至於理氣之說,雖以文純之精密,亦多舍已見而從之,其所贊嘆,至有無與倫比之語,蓋當明宣之際,人材蔚興,儒賢輩出,山林宿德之士,朝野矜式之賢,亦多其人,而四字之褒,獨及於文靖,惟此一語,卽李文純眞知的見之言,而臣等前疏之批,殿下亦有云然之敎矣,此足爲腏食文廟之一大明證,而至若先正臣文正公宋時烈,卽後文靖百年之賢也,嘗尊慕其道德,景仰其節義,撰其墓道之文,而其銘詞曰,旣極群言,反以約之,允矣集成,大老之於前輩,雖隻字片言,未曾浮夸爲辭,容易許可,而況反約集成四字,乃學者之極工,聖人之能事,今獨於文靖,不惜此贊美之語,此可見學問思辨之工,已臻乎正大光明之域,而更無餘蘊矣。夫李·宋兩先正,卽吾東之大賢也。凡爲今日之後學者,仰之若山斗之崇,信之如蓍龜之明,則一言半辭,足爲後世之所尊信者,宜無過於兩先正,而其稱述之言,若是其美,顧臣等令日之請,乃兩先正已定之論也。且外此諸名碩之所稱述者,不可殫記,而故相臣鄭澈,以海東千載惟先生一人而已稱之,故相臣申欽,稱之以元祐完人。而又曰,學問文章,逈出富世,故儒臣安邦俊,則比之以淸水芙蓉光風霽月,而曰出處之正,無與公比者,栗谷豈欺我哉?栗谷卽先正臣文成公李珥之號,而邦俊,蓋引其言,而贊嘆之也,惟彼兩相一儒,皆一代之名公大儒也,必不至阿其所好,而其言如此,夫海東一人之稱,元祐完人之比,光風霽月之贊,言雖大而意非夸,亦可謂善觀君子矣。噫,以先正生質之美,純正之學,麗澤乎文純,直接乎洛·閩,而造詣之極,門路之正,實無愧於從祀諸賢,則士林公議之至今未伸,豈不爲今日之闕典耶?臣等匪不知腏享文廟,爲聖朝之重典,而公議之發,歲已數十更矣。疏亦七八上矣,然且猶不知止者,誠以先正超邁之學,幸値聖上曠感之會,揄揚之典,靡有餘憾,則先正從祀之擧,不於今日,而更待何時乎?此臣等所以冒犯再瀆之罪,期於得請而後已者也,矧今聖明在上,文敎丕闡,崇德尙賢之典,樹風勵節之擧,靡所闕遺,次第修明,而尤於先正,時起曠世之感,前後表章之諭,逈出尋常,而大本中正之敎,隻手三綱之褒,除非大賢地級,則何以得此題目耶?然則殿下之於先正,眞可謂知之詳,而悅之深矣。且有前批中夫孰曰不可之敎,然則先正躋配之擧,我殿下固已心許之,而猶此留難,不卽允許,此臣等所以繼之以抑鬱之至者也,噫,先正臣文烈公趙憲,文敬公金集,道德學問,實爲命世之大賢,文成之嫡傳,士論之發,今已久矣。章甫之疏,亦已屢矣。臣等尊仰之誠,固當竝擧,而日前道疏之批,至有與林樊隱德講明之敎,故今不敢遽然竝陳,在臣等一體慕仰之誠,固不免缺望之歸矣,顧今俗習日下,邪說益熾,士趨有迷向之嘆,人心多詿誤之憂,當此之時,闢廓之功,不容少緩,而闢廓之方,惟在於倡明正學,倡明之道,亦惟在於尊尙儒賢,則文靖配廡之擧,實爲今日之第一急務也,伏願殿下,深加三思,特採一得,爰命有司之臣,亟擧先正臣文靖公金麟厚從祀之典,丕闡晠世象賢之規,俾副多士衛道之誠,以光聖德,以幸斯文,臣等無任云云。省疏具悉。在所難愼,爾等退修學業。
丙辰七月初一日卯時,上御誠正閣。諸承旨持公事入侍時,行都承旨黃昇源,行左承旨曺允大,右承旨宋銓,左副承旨金啓洛,右副承旨李海愚,同副承旨朴宗來,記事官柳遠鳴,假注書吳泰曾,記注官金良倜,記事官金履永,檢校待敎徐有榘,以次進伏訖。上曰,各以房次,進奏公事,昇源,讀奏平安監司朴宗甲狀啓,順川郡守白東運到任事,全羅監司徐鼎修狀啓,靈光郡守朴聖泰到任事,允大,讀奏廣州留守徐有隣狀啓,綾州牧大同無弊護送事,江原監司徐有防啓本,楊口縣反庫事,啓洛,無公事先退,海愚,讀奏京畿監司金文淳狀啓,今年秋操令廟堂稟旨分付事,宗來,讀奏忠淸監司林濟遠啓本,永同縣定配罪人金直休放送事,銓,以無公事先退。上曰,日熱矣,判付竝皆出而書之。命退,諸臣以次退出。
丙辰七月初一日辰時,上御重熙堂。同副承旨入侍時,同副承旨朴宗來,假注書吳泰曾,記注官金良倜,記事官金履永,以次進伏訖。上命書榻敎曰,有司堂上入侍。賤臣承命出傳,與戶曹判書李時秀偕入進伏。上曰,穀簿已皆抄出乎?時秀曰,都數十萬九百餘石,備局·惠廳耗條爲一萬九十餘石矣。上曰,穀簿似一也,而何爲備局·惠廳,分而二之乎?時秀曰,常賑爲名則一也,而備局所下,惠廳所用,互相推移,或有限十年貸用,而限滿後又復退限,如此之際,不得不然矣。上曰,日前錦伯所請之穀,亦是限十年貸下者,而今旣限滿,又復有請者也。時秀曰,京畿儲置米事,大臣與畿營,相議後稟處云矣。上曰,此事果何如?時秀曰,以臣所見,一定移劃後,無論大小事,不問其贏縮,自本廳更無所知則可也。若於別役而加下,則無幾何?又將與限年貸用限滿復請之弊,恐無異同矣。上曰,廟堂與監營,爛熳相議,期於無弊,可也。上曰,秋享時,卿旣以亞獻官進去,照氷一節,亦依前年例爲之事,諭于氷庫提調,可也。時秀曰,前年則祭物熟設時,亞終獻官,輪回看審矣。今年亦依此爲之乎?上曰,依此爲之。命退,諸臣以次退出。
上在昌德宮。停常參·經筵。
李海愚啓曰,大司憲徐有臣,掌令李益恢,持平申溆未肅拜,執義李明淵,掌令洪受浩呈辭,持平崔逵翰在外,監察茶時之意,敢啓。傳曰,與諫院,在外及未肅拜呈告人,許遞。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,事變假注書趙象基,身病猝重,勢難察任,今姑改差,何如?傳曰,允。
傳于李海愚曰,諸承旨持公事入侍。
傳于李海愚曰,大臣·有司堂上入侍。
趙象基改差,代鄭日泰爲事變假注書。
傳于李海愚曰,右副承旨入侍。
傳于李海愚曰,無事時捧此吳鼎源之疏,而大臣入侍,筵敎,若不聞知然者,武臣外諸承旨,一竝逐出城外,此後似此不在於朝紙不登於疏章之事,若或更有容一口氣呈一筆蹟者,當用下敎之律,以此嚴飭。
李海愚啓曰,大司憲·掌令一員,持平二員,執義·掌令二員未差,監察茶時之意,敢啓。傳曰,知道。
傳于李海愚曰,承旨前望單子入之,待下批牌招察任。
承旨前望單子入之,蔡弘履·姜忱·尹弼秉·洪義浩·李晩秀落點。
傳于李海愚曰,發遣吏郞,諸執事,淸齋與否,摘奸以來。
傳于李晩秀曰,史官之回,見卿附奏,何有於卿,卿何若是,此奏頒示於朝紙,則中外瞻聆,能無駭惑,附奏封還,卿其安心便處,待朝與史官偕入事,更遣史官傳諭。
李晩秀,以禁衛營言啓曰,本營敎鍊官有闕,代守禦廳移屬敎鍊官朴長榮,陞實之意,敢啓。傳曰,知道。
丙辰七月初二日辰時,上御誠正閣。諸承旨持公事,大臣·有司堂上入侍時,行都承旨黃昇源,行左承旨曺允大,右承旨宋銓,左副承旨金啓洛,右副承旨李海愚,同副承旨朴宗來,記事官柳遠鳴,假注書吳泰曾,記注官金良倜,記事官金履永,檢校待敎徐有榘,右議政尹蓍東,行大護軍沈頤之,戶曹判書李時秀,以次進伏訖。上曰,各房公事,以次奏達可也。宗來讀奏全羅監司徐鼎修狀啓,輕囚放釋之意知委各邑事。上命書判付訖。上曰,大臣請對,不知何事,而世上本自無事,有何請對之事乎?俄者大臣·有司堂上入侍之敎,要使請對二字,不上於朝紙也。蓍東曰,昨今以來,涼雨滌熱,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,數日驟雨,誠爲年事多幸矣。上曰,恐有不均之慮矣。蓍東曰,以畿營狀啓觀之,京畿一道,雖或多寡不均,而無處不沾洽矣。蓍東曰,世上事何所不有,而實不料聖躬之累,至於此極也。上曰,卿有何所聞乎?蓍東曰,臣於昨夕,見金奉朝賀書,曉後又自內閣,如小報樣輪示之長書,心寒骨顫,寢不得寐,朝有相率求對之擧,而旣承諸大臣退去之敎,義不敢冒進,而獨臣登筵矣,從古亂逆之誣逼君上者何限,而豈有若此書所云之譸張虛無者哉?上曰,自內閣輪書之前,亦有私書所遍示處云,然否?蓍東曰,臣亦見之,而猶以未形之事,難愼以過,而今曉以後,便是播告,不敢不趁卽請討矣。上曰,昨夕以後,殆無人不知矣。蓍東曰,悲憤之甚,不知所言矣。上曰,此等事每宜靜觀,始知其端緖,飛語相煽,自昔已然,何必先自忿激,如是輕遽乎?蓍東曰,言之無根莫此爲甚。上曰,此不過四條之引喩矣。蓍東曰,竝五條矣。上曰,典禮事置之,其外引喩,卽秦之築城,漢之賣爵,唐之女謁,隋之奢侈也,此等語何足深責?尙書亦有毋若丹朱傲之語,以帝舜之聖,比之丹朱,尙或可也。豈以此四代之引喩,看得太深乎?蓍東曰,此言非比丹朱之喩矣。上曰,乾隆帝僞造批答,卿見之乎?蓍東曰,未之見矣。上曰,奉朝賀,雖其病中,亦已聞知矣。蓍東曰,奉朝賀耳目甚多,非臣之比矣。上曰,今春閭巷間騷說,卽因訛傳嘉慶帝之請剃髮朝鮮事,轉轉愈訛,久始自靖,則奉朝賀擬疏之說,卽此類也,築城賣爵,雖曰不襯着,以今俗習,莫若反求諸己,至於典禮間事,奉朝賀,只是將順予意也,初筵講討,適是仲虺之誥,以禮制心,以義制事之訓及史記之漢宣帝悼考悼妣之文,此等處,奉朝賀,或有所仰揣者,而豈以是爲自家之秉執哉?予豈或一分不足於報本追遠之誠,一種議論,以爲予之所處,與他自別,禮亦有無於禮而合於禮之禮云,又一種稍有近似之論,則以爲歐陽修·濮王獻議,不無所據,況庶政之代聽,已踰十年,則尤非濮議之可比云,此兩說,俱非合於經者,由前之說,則予之所秉執,自有所熟講于中,欲求極盡底道理,以是爲不報之報,由後之說,則追崇一節,初不與代聽相關,苟合於義,則自周之追尊太王·王季以下,歷代創業之主,皆立四親廟矣,苟不可爲,則雖有加於代聽,而亦所不敢焉,故禮緣人情,情與禮合之論,聽政十年,卽是君臨之語,予則以爲二說,皆不得爲十分合經,必恩所以俟百不惑之道理,而事之盡吾之道,豈在名號之間哉?丙申師·翰處分,或有以爲過之者云,而翰賊所由之蹊逕,甚不正,只是挾中官而欲濟已私,至有畢竟恐脅之擧而極矣。蓍東曰,聖敎至此,不勝欽仰矣,第今番事,將何以處之?上曰,無根之語,從何推尋,雖不究覈,亦當自息矣。蓍東曰,奉朝賀書中,旣謂始於湖南,至于湖西,則傳之聞之,必有其人矣。上曰,奉朝賀,始欲請對而不之許,亦將疏辨而不之許,至于長書而未能挽止者,蓋欲使世人,知此爲譸張之事,而更不訛惑,則所謂蜚語,不期止而自止矣。蓍東曰,臣等筵退後,卽當祕關兩湖,期於搜得言根矣。上曰,此豈如是之事。蓍東曰,臣等雖不比之爲,兩湖伯,豈不思推覈之道乎?上曰,雖道伯,豈可自下擅爲乎?時秀曰,臣等雖不肖無狀,此而不得掃蕩窩穴,則人心之訛誤漸染,將不知至於何境矣。上曰,有何別般道理,金奉〈朝〉賀一書,亦足爲折奸萌矣。時秀曰,其所引喩古昔,疑亂人心者,非愚民一時無倫之語,臣等雖不卽效主辱臣死之義,而戴天履地,豈容一刻或緩其搜討哉?頤之曰,此與尋常無根之說有異,至播兩湖之校院,則一傳再傳,世道之憂,容有極哉?亟從大臣之請,先行搜捕之政,是臣所望也。上曰,此事未知的出於敲撼金奉朝之計,而當之者,無怪其不容不說,在朝廷處分,當靜以觀之,豈如是上下持難之事乎?今之大臣,與古有異,若或持重,則易得緩討之目,有今朝請對之擧,請對,無已輕遽乎?蓍東曰,旣見其書,揆以人情天理,豈有暫時泯默之心乎?上曰,洪義榮,旣聞前年下敎之後,又有今日領相冒炎入來之擧,可謂不能盡子職矣,左相之今日不入來,豈不得體乎?蓍東曰,左相則病狀無以趨朝矣,領相則,雖使義榮,泣而挽之,豈或緩於懲討之大義,況義榮,初不敢以私情掩公憤乎?上曰,有司堂上先退,時秀·頤之先退。蓍東曰,聖敎,以臣等之求對,爲輕遽而拖至一兩日,臺疏迭發之後,臣等始請搜討,則此亦不成朝體,且其書意,細細推究,奉朝賀,必知言根所在,殿下何惜而不此之爲乎?上曰,此果易知之事,而其於朝象之不能寧謐何,特不過蜚語陰中之計,如三月掛榜之類矣,蓍東退出。上曰,政院,亦見金奉朝賀書乎?啓洛曰,俄聞大臣請對入闕之事,始爲往探,則只聞兩湖,有凶言之事,不知其裏面矣,卽聞大臣筵奏,此等事,若不嚴搜而窮治,則亂臣賊子,何以懲創。上曰,爾何多言。命退,承史以次退出。
丙辰七月初二日辰時,上御重熙堂。右副承旨入侍時,右副承旨李海愚,記事官柳遠鳴,記注官金良倜,記事官金景煥,二提學沈煥之,原任直提學徐龍輔,以次進伏訖。上曰,詣閤請對之諸玉堂,果已退去乎?注書出去知入。賤臣承命出。回奏曰,諸玉堂,皆在閤外,以爲請對未蒙許之前,雖寸步,不敢退去云矣。上曰,招當直都事,詣閤玉堂,一倂押出闕門外,可也。仍命書榻敎曰,諸玉堂一竝遞差。上曰,旣命遞差,諸玉堂各歸其家事,分付,可也。賤臣承命出傳,還入進伏。命書傳敎曰,昨日欲爲上來過矣,雖因傳敎而停行,如此溽暑,病中撼頓,夜間能無損節,更令內閣,傳諭於金奉朝賀,使之安心調理,若欲上來,朝筵有下敎者,亦以此意,使之知之。仍命退,諸臣以次退出。
丙辰七月初二日申時,上御重熙堂。右副承旨入侍時,右副承旨李海愚,記事官柳遠鳴,記注官金良倜,記事官金珍恪,直閣李始源,以次進伏訖。上曰,金奉朝賀入城去來,自內閣入稟,而政院則尙不知入,是何委折,卽爲知入,可也。賤臣承命出。回奏曰,問于政院,則中樞府錄事,以奉朝賀之方在待命所,言送于政院,而院中無承旨,故不得入稟云矣。上曰,注書出去,待命啓辭,措語捧入,可也。賤臣承命捧入。命書傳敎曰,可供一笑,卿何若是,若是則還涉於張大,胥命啓辭還送,卿須安心,今欲召見,而日勢向曛,撼頓之餘,可能自力登筵乎?如憊矣,今夜則便憇,待朝入侍事,遣史官傳諭于金奉朝賀。上曰,此傳諭,使下番翰林往傳,而胥命啓辭,亦爲還傳,可也。仍命退,諸臣以次退出。
上在昌德宮。停常參·經筵。
姜忱啓曰,大司憲·執義·掌令二員,持平二員未差,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,左承旨入侍。
傳子李晩秀曰,禮房承旨,馳詣宗廟·永寧殿,奉審摘奸以來。
傳于李海愚曰,軍士房承旨入侍。
傳于李海愚曰,右議政入侍。
傳于洪義浩曰,左副承旨入侍。
李晩秀啓曰,卽者宗廟署官員來言,殿司令李種徽,身病猝重,無以將事,合有變通之道,何以爲之?敢稟。傳曰,令該曹,差祭執事中,口傳相換。
吏曹口傳政事,宗廟令李種徽,敦寧判官宋畊玉相換。
假注書鄭日泰書啓,臣敬奉聖諭,馳往傳諭于中部堅平坊典醫監洞契奉朝賀金鍾秀所住處,則以爲臣於席藁俟命之中,史官深夜儼臨,誕宣恩諭,封還附奏,臣情到此,轉益危迫,明義理尊聖德之苦心血誠,俄已盡暴於附奏,而凶徒之蜚語播傳兩湖,將不知何樣禍機,伏在何處,則殿下以事關聖躬,縱自輕,奈於宗廟社稷何,窮覈根因,快辨聖誣之前,臣雖萬死,決不敢進身,王人之經夜相守,罪上添罪,乞寢史官偕來之命,亟降明諭,以雪神人之憤云矣,臣旣承偕入之命,姑爲仍留之意,敢啓。答曰,知道。安心勿待命事,更爲傳諭,與之偕入。
假注書鄭日泰書啓,臣敬奉聖諭,馳往傳諭于中部堅平坊典醫監洞契奉朝賀金鍾秀所住處,則以爲臣雖伏承入來之命,而區區迷執,至死不回云矣,敢啓。答曰,知道。以出場下敎,則何不入來乎?卽爲入來事,更遺史官傳諭。
檢閱金履永書啓,臣敬奉聖諭,馳往傳諭于中部堅平坊典醫監洞契奉朝賀金鍾秀所住處,則以爲臣之危蹙震迫之情,已暴於前後附奏,窮覈根因之前,有死而已,萬無轉動之路,惶恐不知所達云,臣旣承偕入之命,姑爲仍留之意,敢啓。答曰,知道。卽爲偕入來事,更爲傳諭。
檢閱吳泰曾書啓,臣敬奉聖諭,馳往傳諭于中部堅平坊曲醫監洞契奉朝賀金鍾秀所住處,則以爲史官屢辱,臣罪萬死,萬死甘心,而轉動無路之意,已達于前後附奏,而卽伏見前度傳諭改書出者,臣不勝抑鬱之極,直欲無生,從此天聽愈邈,聖誣莫辨,此莫非賤臣之誠意淺薄,未能格回天心之致也,臣罪到此,尤萬死猶輕,又伏承俄下口傳下敎,入侍質定者,臣惝況罔措,不省仰對,嘻噫,痛矣。此何等變故也,此何等凶逆也,雖於卽日究覈,猶恨晷刻之暫緩,奚暇質定之後,始乃究覈乎?且臣等自大官以下,平日若能宣揚聖化,使愚夫愚婦,皆知我聖上如天之德,豈使凶徒,倡說凶言,至此之極耶?此亦賤臣之一大罪也,以此以彼,進身無階,王人相守,尤增惶懍,乞寢偕來之命,遄被嚴誅云矣,敢啓。
以奉朝賀金鍾秀傳諭史官吳泰曾書啓,傳于姜忱曰,誣之一字,豈可輕言,況私書不出於朝紙,則不有禁令,拖提句語,附啓還傳,安心勿待命事,爾其更爲傳諭。
鄭日泰偕來代,閔榮祖爲事變假注書。
前假注書鄭日泰書啓,臣敬奉聖諭,馳往傳諭于中部堅平坊典醫監洞契奉朝賀金鍾秀所住處,則以爲臣於震迫罔措之中,俄伏承出場之敎,此政負罪臣得生之秋也,方切顒祝之際,史官儼臨,又諭之以以出場下敎,則何不入來爲敎,臣於是,難逭逋慢之罪,第窮覈而出場,則臣敢不卽地竭蹶,而傳諭中,旣無窮覈之敎,則臣心抑鬱,與前無異,屢違召命,臣罪尤大云矣,敢啓。答曰,知道。豈非推上之事,筵敎一通,足可出場,況辭敎何如,則其在分義,無論小官大官,寧容何說,聞卿病中飮暑,筋力凜然云,安心還抵旅寓,俟間如可登筵,則卽爲造朝事,更爲傳諭。
檢閱金履永書啓,臣敬奉聖諭,馳往傳諭于中部堅平坊典醫監洞契奉朝賀金鍾秀所住處,則以爲嚴敎之下,求死不得,倉黃逬出城外,恭俟鈇鉞之誅云,臣旣承偕來之命,臣亦隨往之意,敢啓。答曰,知道。
洪義浩啓曰,卽者中樞府錄事來言,奉朝賀金鍾秀以爲,嚴敎之下,求死不得,倉黃逬出城外,恭俟斧鉞之誅云,係是大臣去就,敢啓。傳曰,知道。筵敎謄播之後,不啻出場與妥帖而已,有何未究未覈之事,卿乃出城乎?日熱如此,難以復路登筵,晨夕乘涼還第,差待涼生上來事,皆來史官傳諭,待其還第,史官則入來事,分付。
檢閱金履永書啓,臣敬奉聖諭,傳諭于興仁之門外仁昌坊契奉朝賀金鍾秀所住處,則以爲明曉將還第云,臣旣承待還第入來之命,姑爲仍留之意,敢啓。答曰,知道。
姜忱,以都摠府言啓曰,今日入直內三廳武兼禁軍及軍兵等,當爲中日習射,而宗廟秋享大祭齋戒相値,不得爲之之意,敢啓。傳曰,知道。
丙辰七月初三日卯時,上御誠正閣。右議政入侍時,右副承旨李海愚,假注書吳泰曾,記事官金景煥,記注官金良倜,右議政尹蓍東,二提學沈煥之,原任直提學金載瓚·徐龍輔,以次進伏訖。上命書傳敎曰,入來則當出場,卽爲入侍事,更遣史官,傳諭于金奉朝賀。上曰,傳諭則入侍史官進去。賤臣承命出,注書柳遠鳴,趨入進伏。蓍東問候訖。上曰,卿退自昨筵,果與奉朝賀往復否。蓍東曰,果卽書問,而姑未見其答矣。上曰,奉朝賀,昨有所附奏者,故予答以當默運而量處,旣云默運量處,而若言於卿,則其可不言於領左相,而又其可不言於原任諸相乎?如是而安有默運之意乎?此所以雖於卿,不可說與矣。蓍東曰,此非上下相持之事,合於天理人情者,爲當然之則,細觀其書,其條列引喩,豈是過去蜚語,而臣等憤鬱欲死之心,自不覺其由乎中而發乎外,凡在血氣之倫,無不同情,雖以君父之尊,其可强令按住,不思所以底定乎?上曰,奉朝賀長書,係是私書,豈可推上,而大臣請對,玉堂陳疏之後,頭緖不容但已,夜始另取謄本,初欲逐行看詳,纔見所謂五條云云。不覺笑而擲地,更不掛眼,昨敎中默運二字,在於另取看詳之前,故有是敎,而今則默運云云。亦可謂飛去夕陽風,大抵長書中五條云云者,卿等則以爲凶言,而予則謂以都不足爲罪,此必鄕谷,只讀通史者,偶然虛張爲說,轉輾傳道,看得太苛,古人有陛下桀·紂之語,桀·紂,是何等主也,而比之於其君,尙不之罪也,此則不過曰秦曰漢唐而已,始皇姑無論,雖以漢唐言之,要皆時君世主,則今何必以此看作耶?雖使逐條而分言之,近者城役,比諸秦皇之城者,謂之太不襯着則可也。而其言則不過太吠鷄鳴,有何足深看乎?況秦皇之過,未必在於築城一事耶?至於其下三條字句,俱是雜出於通史之語,故易於掇拾而然也,此何足歸之深意,看作深罪耶?若其第五條云云。何能知其事體之至重至大耶?奉朝賀嚴於秉執,卽將順之意,而不知裏面者,反以奉朝賀,獨嚴於此義,乃謂之以此治疏,亦何足責也,若使此五條,登之章奏,直陳于前,則自當爲言事之言,而予當翕受,其何可以此言罪其人乎?但以謊說亂譫,無識之徒,自唱自和,習俗雖可惡,律之以古人立誹謗之木,使之誹于朝謗于野之義,亦可謂俱不足責,予意實如此,卿等亦如是看,則初無足致此紛然矣,予之此敎,自以爲平日用工於窮格所致也,奉朝賀事關自己,以宣揚歸美之心,安得無憤痛之心,而今若登筵聽此,亦當身,不自有竭蹶將㥧,且況禮樂刑政,自有所自出之所,今此處分,予自有權衡于其間,卿等亦何敢强拂此敎乎?使刑政之造化,爲卿等所壅遏乎?今已明諭,予言豈再乎?蓍東曰,聖德洪量,與天同大,皆從體驗中出來,臣不覺欽服感激,中外聞此敎者,又孰不與臣同之,雖然,在臣等道理,反益有不盡分之罪矣。上曰,今此下敎,皆煞費裁量,而中心諭之,自謂有豁然貫通之工,卿何猶存外面人事上而奏之乎?煥之曰,仰聆聖敎,範圍如天地之大,臣固欽誦感歎,然而聖王之御世,所以明天理正人紀者,惟德與刑耳,德以導之,刑以齊之,不可廢其一也,顧今世道已壞,人心漸陷,至有此罔極之凶說,奚可付諸德以化之之科,滋長其悖倫亂紀之禍哉?必須覈出禍根,刑以威之,然後其餘,方見有感化之效耳。載瓚曰,似此凶言,與疏章大有異焉,苟究其萌心發口之意,則一則詬詈也,二則誹謗也,漢法腹非其罪當誅,其在定民志鎭世敎之道,究覈正罪,豈容少忽也。上曰,今雖使强加究覈,初無可覈之事,今日朝廷,雖曰不尊,其肯爲如許貽羞之擧乎?予言不再,卿等旣承聆,孰敢更有容說者乎?上曰,今日筵敎,雖不出之朝紙,令大臣諸臣知之。命退,諸臣以次退出。
丙辰七月初三日申時,上御重熙堂。左副承旨入侍時,左副承旨洪義浩,記事官柳遠鳴,記事官金景煥,記注官金良倜,以次進伏訖。上曰,承旨詣永寧殿,將事之時,無或少忽,而過享後,仍留修掃及祭器入欌,一一看審,稍晩入來,可也。命書傳敎曰,今日之熱,今年初見,祭品熟設,申加嚴飭,太常提擧,以禮房承旨兼進,而永寧殿則承旨一員,別爲進去,嚴飭諸事,將事之際,更着洗濯衣服,駿奔如儀,無敢或忽,其中如有年老者有病者,改塡或從便兼行,俾無如不祭之歎,今夜當出齋便殿,以待享儀之成,此意承旨傳于獻官,今下醍醐湯淸心元,分給子獻官諸執事,承旨則明日祭器入欌後入來。義浩曰,永寧殿別廟司都提調,當爲進去,而病未進故,朝者入稟矣。上曰,上注書,進去,可也。命書榻敎曰,惠慶宮進服香吉茶,前方中,加柴胡三分,三貼製入。仍命退,承史以次退出。
上在昌德宮。停常參·經筵。
姜忱啓曰,大司憲·執義·掌令二員,持平二員未差,監察茶時之意,敢啓。傳曰,知道。
蔡弘履啓曰,吏曹郞廳來言,承旨及臺諫有闕,政事,取稟。傳曰,當日爲之。
傳于蔡弘履曰,諸承旨持公事入侍。
傳于李晩秀曰,左承旨入侍。
蔡弘履啓曰,玉堂上下番俱空,事甚未安,政官牌招,開政差出,待下批仍卽牌招,以爲推移入直之地,何如?傳曰,允。
以都承旨黃昇源,左承旨曺允大,右承旨宋銓,左副承旨金啓洛,同副承旨朴宗來等,逐出城外傳旨,傳于李海愚曰,分揀。
以吏曹參議韓晩裕牌不進罷職傳旨,傳于洪義浩曰,只推。
姜忱啓曰,合辭許久闕啓,事甚未安,今日政新除授兩司諸臺,巽待下批牌招,何如?傳曰,允。
有政。吏批,判書金載瓚進,參判未差,參議韓晩裕牌不進,行都承旨蔡弘履進。黃昇源爲吏曹參判,柳焵爲大司諫,李萬榮爲執義,金孝眞爲司諫,尹悌東·玄重祚爲掌令,權漢緯·申絢爲持平,鄭觀輝爲獻納,趙萬元爲正言,林漢浩爲校理,尹益烈爲副校理,李升運爲修撰,朴鍾淳爲副修撰,金景煥爲兵曹佐郞,尹淑基爲監蔡,李文協爲通津府使,金相夔爲咸悅縣監,兼掌令單李翊模。
再政。宋翼孝爲校理,沈興永爲副校理,洪秀晩爲修撰,蔡廷夏爲知敦寧,金晩淳爲典簿,金儀祥爲監察,金秀臣爲兵曹佐郞。兵批,判書趙宗鉉進,參判權裕病,參議徐美修入直,參知李鼎德在外,右副承旨李海愚進。李潤謙爲副摠管,李弘遠爲同知,朴明煥爲僉知,張鉉宅爲訓鍊正,南宮玾爲都摠經歷,閔百吉·李石求爲訓鍊判官,申鴻周爲全羅兵使,同知單李潤謙·張弼漢,護軍徐有秉·李章漢·李鼎揆·黃昇源·徐有臣·林蓍喆·柳焵·曺允大,副護軍金翰東·申鳳朝·李魯述·宋銓·金啓洛·朴宗來,副司直李明淵·柳畊·柳頤玄·李益恢·洪受浩·吳鼎源·李翊模·張至顯·沈奎魯·申溆·崔逵翰,副司果朴載淳·趙德潤·金熙采·韓用鐸·李東宇·李興淇竝單付。
再政。李東憲爲五衛將,李景魯爲景福將,韓珩一爲訓鍊僉正,金鎭五爲訓鍊主簿。三政。趙岐爲五衛將,李甲會爲宣傳官。
洪義浩,以訓鍊都監言啓曰,本局局別將李彦煐,去癸丑年十二月,以宣傳官射會連五巡全布,特除南兵營虞候,而伊時傳敎中,時任虞候權綝,有仍用邊地履歷之命,而李彦煐則認以爲用渠之履歷,故臣未能審察,果於今年正月,局別將有窠,誤擬受點,臣日昨奉覽其時傳敎,始知其本事矣,局別將之以已經邊禦備擬,曾有特敎定式,則今此李彦煐,無履歷而擬望受點,莫非臣昏耗憒憒之致,惶恐待罪,而李彦煐局別將之任,改差,何如?傳曰,卿之不審之失推考,李彦煐,聞是璿派,當初玉圈,亦出特恩,仍用見職履歷,可也。
李海愚,以御營廳言啓曰,本廳字內惠化門北邊第八城廊近處體城三間半,及肅靖門東邊第二城廊近處體城六間許,頹圮處,今方改築,而所入石子,依例浮取於蘆原地之意,敢啓。傳曰,知道。
禮曹參判宋煥箕疏曰,伏以臣,狗馬賤疾,猥徹天聽,前後職名,次第許解,仍垂軫恤,降以藥物,恩深體諒,事係格外,臣於㱡㱡垂死之中,感極而涕,又不勝悚惶之至,曾未幾何?意外新命,特出內旨,所下聖諭,尤極勤摯,臣誠惝怳震駴,罔知攸措,臣之至愚極陋,百不猶人之狀,旣已悉暴於從前丐免之章,日月之明,庶幾俯燭,而至於春曹之任,臣於向者,亦曾以先祖臣所不敢受者,妄有引籲,則今何敢復事覶縷,重添煩瀆之罪,而第竊伏念前秋以後,四五朔之內,誤恩橫加,除旨聯翩,或朝陞而暮移,或乍遞而旋仍,以此草萊賤微之蹤,蓋未嘗一日而不縻分外之華銜矣。臣每自循省,不覺顔騂而背汗,寢驚而夢愕,豈料纔及半載,又有寵擢之命,而況此春官亞卿,尤豈非萬萬匪分之甚乎?年除歲遷,何所不至,昔賢之所深歎,而不可壞者官方也,不可輕者名器也,緣臣無狀,仰累淸朝,至於如此,臣心之慙恧隕越,當復如何?伏乞聖明,俯垂諒察,亟收元降秩職,仍遞所帶兼任,以安賤分,不勝幸甚,臣於恩命之下,宜卽拜章陳乞之不暇,而一疾沈淹,神識全迷,許久稽緩,今始略控,揆以分義,逋慢極矣。竝乞特命有司,重勘臣罪焉,臣無任云云。答曰,省疏具悉。屢勤招徠之禮,必欲致之朝端者,豈特爲準繩於士趨,俾掌師儒之任,卿須幡然卽起登途,副予企卿之至意。
正言趙萬元疏曰,伏以臣母,在於富平府臣父任所,而臣母素抱貞疾,閱月沈痼之餘,忽添暑症,專人來到,故馳詣闕下,書納呈辭之除,薇垣除旨,忽下於此時,天牌儼臨,固當竭蹶趨承,而情私煎迫,按住不得,玆敢忙陳短章,徑尋鄕路,亟遞臣職,以便救護,仍治臣瀆擾之罪,以安微分,千萬幸甚,臣無任云云。省疏具悉。爾其勿辭往護。
丙辰七月初四日卯時,上御誠正閣。諸承旨持公事入侍時,行都承旨蔡弘履,行右承旨尹弼秉,右副承旨李海愚,同副承旨姜忱,記事官柳遠鳴,假注書吳泰曾,記注官金良倜,記事官金履永,檢校直閣金勉柱,以次進伏訖。上曰,公事奏達可也。弘履,讀奏黃海監司徐邁修狀啓,延安府使趙廷鉉到任事,弼秉,無公事先退,海愚,讀奏全羅兵使朴基豐狀啓,虞候李萬吾到任事,忱,讀奏咸鏡監司趙尙鎭啓本,罪人李周龜,穩城府到配事,上命分書判付訖。上曰,金奉朝賀長書事,再昨以前,不出於朝紙,諸臣章奏,不敢爲之矣,昨日筵敎以後,不期禁而自止矣。命退,承史以次退出。
丙辰七月初四日辰時,上御重熙堂。左承旨入侍時,行左承旨李晩秀,假注書吳泰曾,記注官金良倜,記事官金履永,以次進伏訖。上曰,夜氣稍涼,享祀之時,若天垂佑,祭物儀品,雖値夏節,亦似不失蠲潔矣。晩秀曰,然矣。晩秀曰,太廟享禮後,殿內修掃,每於禮軍撤床後,卽爲擧行,故或有不能致愼之慮,而非奉審日次,則殿門,例不得開閉,此後勿論大享朔望,待天明更爲奉審後,修掃似好,臣適在該房,故敢此,仰達矣。上曰,依爲之。出擧條命退,承史以次退出。
上在昌德宮。停常參·經筵。
自申時,至人定,灑雨下雨,測雨器水深一寸二分。
自人定,至初六日開東,灑雨下雨,測雨器水深五分。
藥房提調沈頤之,副提調李海愚啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,大臣·備局堂上引見。
傳于蔡弘履曰,諸承旨,持公事入侍。
以左副承旨洪義浩,同副承旨姜忱聯名上疏,傳于李海愚曰,新除玉堂之出牌遲滯,罪在該房,而亦已處分,僚員之隨而引義,過矣,上疏還給,牌招察任。
李海愚啓曰,玉堂上下番俱空,事甚未安,校理宋翼孝·林漢浩,副校理尹益烈,修撰洪秀晩·李升運,副修撰朴鍾淳,原疏旣有還給之命,竝卽牌招,推移入直之地,何如?傳曰,允。
蔡弘履啓曰,吏曹郞廳來言,承旨及臺諫有闕,政事,取稟。傳曰,承旨則前望單子入之,待下批牌招察任,臺諫玉堂諸窠,政官牌招,開政差出,而筵中欲忍未果,略諭慨然之意,固知出於生疎固陋,而其時嚴敎,何如?則跡阻關外,亦必撕得,何論朝紙之出與不出乎?事雖近於臆料,左副之兄,猶不點下於邇列前單,況於當者洪克浩,豈可輕先照擬於言責之任乎?凡事務皆乎允,而似此有關係處,不可不明示涇渭,昨日赴政政官,從重推考,寧有自劃於此敎之道理乎?政牌無敢逡巡之意,亦卽分付,可也。
以校理宋翼孝·林漢浩,副校理尹益烈,修撰洪秀晩·李升運,副修撰朴鍾淳等,聯名上疏,傳于李海愚曰,筵敎丁寧,則政院,豈有不爲知委之理,而玉堂之謂以不能分明聞知,而朝呈聯箚,晩又徑出,豈料橫經之地,有此偸鈴之習,然以顧惜之意,扶堂而抑院,則又不念反求內省之意,凌踏承宣,拳踢交加,在朝廷重四維之道,決不可一味混圇是非,此疏還給,爲先從重推考,見再昨筵本,不知將順者,卽讒諂之徒,而且命申禁其更提,則筵敎傳敎,同是下敎,豈有言語與文字之別,而一二玉堂,俄筵所奏,極爲矛盾,更令該房和悉,勿捧如許疏章,而更或一有違越者,其疏投之其人之家,仍令史官,大書特書其人之罪,以爲爲人臣不能將順其美者之戒。
以左副承旨洪義浩,同副承旨姜忱上疏,傳于李海愚曰,此正諺所謂左之右之,擧鉦擧鼓,館院之互相引義,極爲駭然。昨筵下敎,必不分明知委之致,名以玉堂者,寧爲虛說乎?爾等此疏,無異於鉦人伐鼓,兼有一事再瀆之罪,從重推考,原疏還給,令守廳承旨牌招,使之察任。
李海愚啓曰,校理宋翼孝·林漢浩,副校理尹益烈,修撰洪孝晩·李升運,副修撰朴鍾淳,牌不進罷職傳旨,今方捧入,而副校理沈興永在外,玉堂上下番俱空,事甚未安,未差之代,今日政,差出,待下批仍卽牌招,以爲推移入直之地,何如?傳曰,允。違牌玉堂許遞,亦爲差代。
持平權漢緯啓曰,人器庸下,言議巽軟,本不合於淸朝耳目之任,而草土餘喘,遽承恩除,愴感交切,無地容措,逖違之餘,只爲昵近耿光,他不暇顧,冒沒登筵,僚臺以李福潤傳啓事,至被特推,臣則獨逭焉,臣以同是憲臺,宜卽請被同罪,而曚無省覺,未及周旋,且伏承更入侍之命,而史官未出來之前,經先進入,由前由後,壞損臺體,已無餘地,以此情踪,何可一刻晏然於臺次乎?請命遞斥臣職。答曰依啓。
李海愚啓曰,臺啓事體,何等重大?而今日入侍,府啓奏達之際,掌令玄重祚,旣以李福潤事,奏達承批,而原啓辭,不卽簡通,注書落漏書入,至於啓下之境,事未前有,萬萬未安,原啓辭今方改付標以入,而臣之不能照察之失,不勝惶恐,當該臺諫,從重推考,注書所當重勘,而本院請推之外,無他可施之罰,何以爲之?敢稟。傳曰,初何心作苦口力言之狀,又何心有此漏却於簡道,置之不停不連之科,豈其着急於避嫌事,露拙而爲此駭然之擧乎?屢次登筵,見其人,太乏鄕人質實之意,此等人遠之,然後臺端可淸,薄俗可敦,前掌令玄重祚,刊其名於臺選,而官案中,以未通淸參上施行事,分付,臺諫如許,注書何責,此啓辭則置之,可也。
李海愚啓曰,吏曹判書金載瓚,參判黃昇源,參議韓晩裕,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
傳于李海愚曰,諸承旨批下,牌招察任。
以都承旨蔡弘履,右承旨尹弼秉牌不進推考傳旨,傳于李海愚曰,更爲牌招。
以左副承旨洪義浩,同副承旨姜忱牌不進罷職傳旨,傳于李海愚曰,只推,更爲牌招。
姜忱啓曰,吏曹判書金載瓚,參判黃昇源,再牌不進推考傳旨,今方捧入,而開政命下之後,連事違召,不卽承膺,事體所在,誠甚未安,所當更請牌招,而係是一日三牌,何以爲之?敢稟,傳曰,更爲牌招。
承旨前望單子入之,金翰東落點。
兵曹口傳政事,護軍李晩秀。
以左副承旨金翰東牌不進罷職傳旨,傳于姜忱曰,只推,更爲牌招。
傳于姜忱曰,吏判批下,與參判,更爲牌招。
有政。吏批,判書金載瓚進,參判黃昇源進,參議韓晩裕牌不進,同副承旨姜忱進。以宋煥箕爲大司憲,李儒修爲掌令,李勉昇爲持平,申大尹爲校理,李明淵爲副校理,李貞運爲修撰,李基讓·金熙采爲副修撰,李晩祥爲司僕主簿,故府使李景淑贈兵參例兼同知,李弘遠考。
李海愚啓曰,兵批無緊窠,吏批無送西之人,無政事之意,敢啓。傳曰,知道。
備邊司薦望,以李儒敬爲統制使。
李海愚,以兵曹言啓曰,五衛將李毓德,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李海愚,以兵曹言啓曰,去夏三朔能麽兒考講時,都摠府都事尹行源,中樞府經歷朴明勳,都事金永勉·魏光軫,訓鍊院判官辛有璨,主簿金思喆·金光喜·柳煒,武臣兼宣傳官南燦,部將權思穆·閔植,守門將徐志敏·李濟英·李鎭國等,一次不通,訓鍊院僉正趙洵,主簿鄭治臣,武臣兼宣傳官金錫彬·元道英·姜熙文·黃閏銓·李寅建·張漢籌,守門將崔命柱·沈,軍器寺判官朴宗鎬,活人署別提朴齊坤等,二次不通,訓鍊院主簿南漢喆,部將姜箕煥等,三次不通,竝依定式從重推考,何如?傳曰,允。
李海愚,以備邊司言啓曰,北靑府使李師濂,在任身死矣,曾經承旨,依法典返柩時,擔軍題給事,分付所經各道,何如?傳曰,允。
姜忱,以義禁府言啓曰,信川郡守鄭述仁,拿問處之事,傳旨啓下矣,鄭述仁時在任所云,依例發遣府羅將,拿來,何如?傳曰,允。
姜忱,以義禁府言啓曰,咸悅前縣監朴彬源,憑閱處之事,傳旨啓下矣。朴彬源時在任所云,依例發遣府羅將,拿來,何如?傳曰,允。
行左承旨李晩秀疏曰,伏以臣,卽伏見堂箚到院者,以昨日牌招事,盛斥政院,先之以大可駭然。結之以事未前聞,責以溺職,勘以譴罷,臣於是,不勝罌然驚愧之至,昨日待下批牌招之啓,雖於朝前允下,而再政蒙點,實在未刻,出牌之未免乍遲,果因本院之未能察飭,而至於半日淹滯云云。未可曉也,然命牌事體,至爲嚴重,堂箚論列,尤異尋常,臣職在該房,不容一刻晏然,玆敢忙陳短章,經出禁扃。伏乞聖明,亟賜重勘,以肅法紀,以安私分,千萬幸甚,臣無任云云。答曰,省疏具悉。出牌遲滯,難免其責,本職遞差。
左副承旨洪義浩,同副承旨姜忱聯名疏曰,伏以臣等,卽伏見堂箚到院者,以其陳疏見格,謂之政院之亦不許入,至曰大關後弊,臣等誠不勝驚惑之至,昨日諸玉堂之出牌,在於申前,而日已向夕,終無動靜,故院中則只飭其牌去來之遲滯而已,陳疏與否,初何相關,而今忽謂之往復政院,終日相持者,誠莫曉其所以也,然而在臣等處義,則不可以無所請勘,晏然在職,玆敢聯陳短章,徑出禁扃。伏乞聖明,亟遞臣等之職,以安微分,仍治擅離之罪,以肅朝綱焉,臣等無任云云。
校理宋翼孝·林漢浩,副校理尹益烈,修撰洪秀晩·李升運,副修撰朴鍾淳聯名疏曰,伏以臣等,朝者拜箚,略陳目下憂憤之忱,兼論昨日承宣·騎堂駭妄之擧矣。諸承宣諉以未及停當,日已向晩,尙置啓板,無意入徹,臣等之疲軟,有不足言,而顧其職則論思也,問其言則堂箚也,承宣之强無前之例,却顧趑趄,故爲留滯者,此何意也?惜乎承宣,獨不念聲討之義,嚴堂箚之體重,四百年堂堂古規,無難毁劃,如此承宣,顧何足責,而只緣臣等,骫骳無似,以致壞損館規,貽羞淸朝,臣等之官職去就,至此而更無可論矣。臣等昨旣封章而見阻於騎曹·喉院,今又陳箚而登徹無路,以此以彼,其何敢晏然於職次乎?玆敢聯陳短章,徑出禁扃。伏乞聖慈,亟遞臣等之職,仍治擅離之罪,以肅朝綱焉,臣等無任云云。
行都承旨蔡弘履,行右承旨尹弼秉聯名疏曰,伏以臣等,卽伏見堂疏到院者,則以今日所呈箚子,不卽捧納,遣辭至峻,凌踏無餘,臣等旣承昨日筵敎,而今朝堂箚,適値僚員之未及筵退。又因諸僚之陳疏徑出,未卽停當,其勢然耳。今乃勒加聲罪,拖引昨今之事,只以噴爲主,言之無難,胡至此耶?臣等疎闇,固所自知,而人之爲言,何其不諒之甚耶?以此情踪,不敢晏然,相率陳章,徑出禁扃。伏乞聖慈,亟遞臣等之職,仍治臣擅離之罪,以安私分,以謝人言,千萬幸甚,臣無任云云。答曰,省疏具悉。雖與三昨日勿捧傳敎有異筵本,頒示之後,昨於持公事入侍,更有筵敎,則玉堂豈或知而冒禁乎?卿等則以招吏分付爲奏,而玉堂則曰以不爲分明知委,政院事,難免溺職,而玉堂所對,亦近前遁,卿等推考,入來行公。
左副承旨洪義浩,同副承旨姜忱聯名疏曰,伏以臣等,卽伏見玉堂聯名疏之到院,以今日堂箚之不卽捧入,盛加論斥,語意深緊,臣等則旣以昨日陳疏事,被論於原箚中,故方將陳疏徑出,初未敢可否於其間,而今此疏語,竝引昨今之事,至有駭妄之斥,斷斷不已,凌踏備至,臣等私義,又難晏然,官職去就,非所可論,玆敢聯籲徑出。伏乞聖明,亟賜處分,以安微分,仍治擅離之罪,以肅朝綱,臣等無任云云。
吏曹判書金載瓚疏曰,伏以臣,纔從西闑,便叨東銓,今已月餘日矣。以臣迷鈍,百無一堪,不但臣所自知,日月之鑑,亦庶幾俯燭,只以逖違之餘,叩謝爲急,冒沒一出,因此蹲留,三數行政,瘡疣百出,畢竟無幸,固已自料,而至於昨日納言末擬,而臣之罪益無所逃矣。臣於伊時,跡在關外,果未得聞,知其梗槪,而昨當政座,初不致愼,只憑案名,循資排擬,及其政罷公退,而始乃得聞,臣之驚懍恧蹙,尙復何言?此固世道之大變,義理之大關,而臣爲秉銓之官,曰以居外而不知,乃反臨政而遽擬,致使隄防之嚴,由此廝壞者,論以公憲,罪在難贖,今豈敢以初未聞知,有所自諉而自伸耶?蹙伏經宵,惟大何是俟,卽伏承聖敎下者,誨責開導,至嚴且摯,而罰止問備,繼有召命,臣之感隕悚懍,益不省攸措,今臣所坐,非比一時做錯,而關係何如?辜犯何如?則亟被當律,公法卽然,官職去就,初非可論,玆敢隨牌陳章,仰請威罰。伏乞亟治臣罪,使政注重而隄防嚴焉,臣無任云云。答曰,省疏具悉。卿其勿辭行公。
掌令尹悌東疏曰,伏以臣,於昨日,伏承掌憲除命,而庚牌繼降,臣於是時,方患痁在床,水火升降,東西眩轉,殆不省戶外事矣,惟是一端知覺,猶能省得恩除之不可辜負也,召命之不敢逡巡也,於是乎擔舁驅策,章皇出肅,而賓筵賜對,又在今日,臣宜趨造班聯,以效一日之責,而採薪之憂,有不可自恤也,第臣老母,今年爲八十有幾,平居凜綴,恒若不保朝夕,而且其宿疾,祟在關格,少失將攝,輒致發作,夜又中暑,諸症越添,吐瀉俱作,飮啖全却,刀圭不靈,眞元已陷,臣方焦灼遑迫,左右將護,離捨就職,萬萬非情理之所可出,玆敢疾聲呼籲於孝理之天。伏乞聖慈,諒臣悲苦之私,亟賜鐫改,以便救護,仍治臣逋傲之罪,以嚴朝綱,千萬幸甚,臣無任云云。省疏具悉。爾其勿辭救護。
丙辰七月初五日卯時,上御熙政堂。大臣·備局堂上引見,藥房入診入侍時,右副承旨李海愚,假注書吳泰曾,事變假注書鄭日泰,記注官金良倜,記事官金履永,右議政尹蓍東,兼兵曹判書趙宗鉉,判孰寧金持默,行上護軍李柱國,行禮曹判書閔鍾顯,刑曹判書尹師國,戶曹判書李時秀,行大護軍李敬懋,行護軍徐有大·徐龍輔·李冕膺,司諫金孝眞,掌令玄重祚,持平權漢緯,校理林漢浩,修撰洪秀晩,提調沈頤之,醫官柳光翼·金孝儉·金光國·周命新·李周憲·張光祚·李惟鑑·吳仁豐·丁希泰,以次進伏訖。蓍東曰,立秋而炎威不退,聖體,若何?上曰,昨日則雖東風,猶有滌熱之意矣。蓍東曰,寢睡·水刺之節,何如?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,再昨雖承下敎,至有筵說之謄播,而中外之心,與臣等,誠無異同矣。上曰,再昨已諭之,其外更有何說?蓍東曰,卄八之雨,畿內殆遍,而諸道多有不均處云矣。上曰,雖畿內,若驪州等邑,不得浥塵,至於黃海道,雨至七寸,七月近尺之雨,豈不過矣乎?蓍東曰,今年田穀,不如畓穀之茁盛,而木花則尤不如田穀云矣。上曰,臺諫入來乎?海愚曰,方在闕外,欲爲聯疏云矣。上曰,近日俗習,惟事觀望,臺諫旣詣于闕外,則何不入參乎?旣有昨夜之飭諭,坐直承旨,何不嚴明知委乎?兩司諸臺,直爲入參之意,史官出諭,良倜,承命出傳,與司諫金孝眞,掌令玄重祚,持平權漢緯,偕入進伏。上曰,次對爲之。蓍東曰,此咸鏡監司趙尙鎭狀啓也。枚擧會寧府使崔景岳牒報,以爲開市時,大國人牛馬料,每年容入之數,爲千餘石,而本府所在元會付耳麥,只爲七十一石零,本府所在臣營句管營賑耳麥一千五百石,移劃需用,其代則以高原郡所在別庫田米四百石,從折米數還報移錄事,請令廟堂,稟旨分付矣。開市時,牛馬料之先爲移劃,從後還報,自是年年已行之例,依狀請許施,何如?上曰,依爲之。出擧條蓍東曰,因慶尙監司李泰永狀啓,右沿漁稅,還屬統營便否,博詢詳探事,還屬當否,卿等更與移屬時時任,爛議稟處事,命下矣。取見其狀本,則枚擧各邑所報,以爲昌原等六邑漁場之還屬,不還數年,奸吏之疊懲有甚,猾狡之橫侵,邑屬則名色甚多,漁基則陳起不一,在處懸案,在處給標之法,專在吏手,近浦諸戶,益不聊生,如復還屬於營,則濫懲庶不至太甚云,晉州等五邑,一自屬邑之後,弊則差減,而民以爲便,仍置本邑,果是衆願云,而當初漁場之移屬各邑,雖出於海戶蘇瘼之道,而邑宰之操束,未必嚴於統帥,吏輩之濫猾,亦或甚於營屬,奸弊轉滋,民怨層加,各邑之中,議論不齊,一浦之內,趨向各異,或左或右,莫適所從,屬彼屬此,於各邑別無損益,而其失其得,在統營大爲關捩,請令廟堂稟處矣。右沿漁場之屬於各邑,非但爲均廳事目之遵守,專爲民弊而變通矣。今者民弊,反有甚於屬統營之時,而事目之不爲遵守,尤可知也,漁船之疊稅,稅摠之加徵,庶勘之濫費,無非海民難支之端,而在統營時所未有者也。又聞曾經右沿邑守宰者之言,則其所說弊,如右所陳,蓋各邑則雖失此,別無損益之可言,而統營積逋蠲減之後,排比彌縫,全賴於此,而今無從他給代之路云,與其分授各邑而反增民弊,無寧還屬統營而有補公用,右沿漁場,使之依前還屬統營,凡係海民爲弊之端,一一禁革,期有實效,仍成節目,報本司施行之意,分付于道臣及統制使,何如?上曰,屬此屬彼,一循民願,何嫌銷刻,依此爲之,萬一還屬之後,弊若移屬之前,先從此統帥,難免首犯之律,嚴飭該帥,趁今成節目之時,別立科條,期於永久無弊,而節目,使之後錄狀聞事,分付,可也。出擧條蓍東曰,海邑守令,或有來見者,細細探問,則皆以漁戶生涯,逐水移船,所到邑,必皆徵稅,故不無一船疊徵之弊,反不如還屬統營,稅有常納之爲便云矣。上曰,統營所得,爲三千金云乎?蓍東曰,似然而在統營,不啻少補矣。蓍東曰,頃因御營廳草記,羅州上番軍,以靑大竹保代送,該牧使拿處事批旨內,其在問牛喘之義,旣見刊冊外保名,則不可以謬例仍置,令廟堂,査問稟處可也事,命下矣。卽見全羅監司徐鼎修査報,則以爲道內靑大竹封進二十三邑本價,例以大同米會減,而添價雜費,各有邑規,或民庫劃補,或保軍責應,或本官與該吏擔當,而羅州等三十邑,乃是定保軍責應處,以其會減之數,不當取用,故自前定保軍四十三名,以靑大竹保,間年封進時,每保錢二兩,收捧補用於添價及雜費條矣,昨年京外酌定情債,成節目下送之後,保人二十二名,移送他軍保二十一名,依前仍存,而創始年條,本邑久遠文書中,只有辛未案冊,明是其前設始爲辭矣。進上事體,何等嚴重?則創出刊冊外名色,捧錢補用云者,極爲駭然。旣已登聞之後,不可仍置,羅州等十三邑所在靑大竹保名色,一竝革罷,添價雜費,依他邑例,從長變通施行之意,道臣處,更爲分付,何如?上曰,依爲之。出擧條上曰,其本事,如何?蓍東曰,保則自古有之,而此是刊冊外加額也。臣於待罪湖藩時,稔知此弊,情債所入,雖至小房子,亦皆染指一竹之價,殆近十兩,情債之費,又復如此,今旣上達朝廷之後,首犯之守令,所當請勘,而道臣以年久難於覈出云,仍置之,似好矣。上曰,此則似然矣。蓍東曰,統制使,今旣報瓜,當爲差代,而領相雖得長暇,旣與在外有異,擬薦之際,臣何敢獨當乎?上曰,曾旣爲之矣。領相之長暇,政爲此等處也。蓍東曰,統帥差代,雖或冒當,而若又吏兵判擬薦等事,豈敢每每獨當乎?頤之曰,昨夜微有風氣,聖體,若何?上曰,一樣矣。朝來蒸熱,似將天雨矣。頤之曰,在年事,雨亦可,不雨亦可。上曰,予則熱作時,氣由脊上,直至頭部,病之由中,無賴外治矣。頤之曰,淸氣飮,似不無滌熱之功矣。上曰,淸氣飮,何足責效,淸心丸之屬,趁日進服,而如水沃焦,不見其效矣。蓍東曰,處暑不遠,熱候似漸自退矣。上曰,俗言處暑者,更熱之謂也。蓍東曰,處暑以後,雖暑不退,人不病暑云矣。上曰,淸心靜慮,爲忘暑之第一方法,數日酬應,添却煩惱矣。冷泉澆飯,一再換水,則最便於當暑而進飯矣。蓍東曰,肺胃俱受其冷,不宜常進矣。上曰,水之極熱者,亦反爲好。頤之曰,臣之當暑赴燕也,專賴熱茶,爲排暑之方矣。上曰,卿言果然矣。頤之曰,王大妃殿氣候,何如?向來膈氣,夬復常度耶?上曰,近則復常矣。頤之曰,惠慶宮湯劑,自明日更爲製入乎?上曰,依此爲之,而柴胡三分,加入爲勝矣。頤之曰,柴胡涼藥也,以何症候,有此添入乎?上曰,猶是蔘劑,不無膈熱之候故然矣。蓍東曰,判府事李命植之疏陳諸條,今始更爲抄出矣。上曰,何以措劃。蓍東曰,常賑穀一條,無可通變之策,只就其給代條,略加釐正,而此亦不得一一抄出矣。時秀曰,該廳所在文書,只是十年間事,其前竝無載錄者,以臣所知,江原道數處火三稅,亦從蕩債中條件,而十年前會案,無處可徵,故不得査出矣。上曰,蕩債給代,始自丙申後,晉州兵營啓請,而其時廟堂,亦甚難之者也,自此爲弊,諸道皆然,曾在先朝,無給代之事矣。蓍東曰,以臣所覩記,先朝亦或有給代之事矣。上曰,此是白給也,非以常賑,給代於營邑私債之蕩減者矣,該廳文書之無久遠云者,此豈成說,事甚駭然矣。蓍東曰,戶曹田案,京兆戶籍,每多搜覓不得者,此皆吏胥輩,休紙偸用之弊,筵退後査出,從後出擧條申飭之地好矣。上曰,不可已之事也。蓍東曰,京畿廳米條,當以七千石劃付畿營,使之策應一年所下矣。上曰,監司亦以爲然乎?蓍東曰,監司猶不知其利害之將如何云矣。上曰,初何以五六千石爲定,今何以七千石移劃耶?李冕膺,似當詳知矣。冕膺曰,初以五六千石劃給,而若有別役,則量入加下之意爲策矣。廟堂諸議,皆以爲旣已移劃之後,又將別役加下,則憑藉別役,每請加劃,勢所必至,無寧從厚移劃,勿論別役有無,使皆擔當,更不關由於本廳爲可云,故以七千石磨鍊矣。上曰,比摠,如何?蓍東曰,最多用爲七千石矣。冕膺曰,癸丑年用下最少,而猶爲六千石,其外殆近八九千石矣。蓍東曰,似不至若是之夥然矣。上曰,陵幸時,植炬等事,亦入於別役中乎?蓍東曰,此則不在其中,而或値陵役及進上馱價等事矣。上曰,從長區劃,可也。蓍東曰,日前所入擧條,旣已還下,今當更爲擧條,更爲承批乎?上曰,就日前擧條,略於字句間,冊改,可也。蓍東曰,貿米條,亦將許施矣。上曰,貿米豈可不許,但使出錢民間,則民之受錢,必多其縮,其弊不可不念矣。蓍東曰,此不必使民受弊,若以常定價,趁今豐登,而貿米則願者甚多,雖各邑京主人,營主人等,所支放役價,或守宰之月廩所餘儲,皆是入庫之穀,而多多益辦矣。上曰,雖非一年內,貿取十萬石,而要使民不受弊之地,可也。宗鉉曰,司勇宋啓幹·金直淳,自臣曹,發關該道,使之上來,而聞皆病不得上來云矣。宗鉉曰,臣於頃筵,以魚面前萬戶白泓鎭事,因俯詢略有所陳達,而未及畢其說矣。邊將之朔末邊報,例報于道帥臣,轉報備局,其爲事體,極爲嚴重,泓鎭謂與兵使有嫌,竝與巡營而使留鎭將,白文代報,非但師律所關,實是紀綱所在,臣之待罪北藩時,欲拿致嚴棍,而遠鎭推治,貽弊甚多,適値北巡當前,故捉待近邑之意,發關嚴飭矣。未及發巡,旋以遞任而未果矣。今雖以新伯到界時,不呈公狀,依例罷黜,似此驕濫之習,若不別般嚴懲,無以重邊政而存體統,敢此,仰達矣。上曰,當初向兵使所爲之駭擧,軍律難逭,又有今番向巡營之駭擧,悖習不可但以無嚴言,明知其上聞一犯再犯,如許邊將,若不嚴處,邊政何以振肅,特以平時之故,姑靳懸竿之律,當該萬戶白泓鎭,令帥臣,大張威儀,施以軍律,回示警衆,嚴棍三十度,最遠鎭堡,充定軍丁,此事之今始論罪,雖因事勢之未遑,亦難免後時,卿則推考可也。出擧條蓍東曰,前魚面萬戶白泓鎭,不呈公狀于道臣到界時者,萬萬駭然。今已嚴加處分矣。當初道臣狀聞,只請罷黜,不爲論罪者,誠有不審之失,咸鏡監司趙尙鎭,推考,何如?上曰,依爲之。出擧條上曰,白泓鎭事,係是一變怪,比之洪秉臣,亦豈不大有間焉?渠輩安有色目乎?稱以禍家,便同死於王事,每爲之惻傷,未嘗點下於金吾之官,亦或於衆所共知之私讎,而不必大加禁抑矣。雖然,若有罪而世宥則可也。豈容渠自犯紀律,若是無忌乎?蓍東曰,渠輩每恃聖恩之曲貸,致此無前之妄擧矣。上曰,先朝有揭板於宣傳官廳,武將知之乎?柱國曰,臣豈敢不知。上曰,在先朝,渠輩豈敢以色目等事上聞,而身爲武弁,安有彼此之可言哉?仍敎宗鉉曰,卿家世掌銓曹矣。通擬之際,亦皆分排,文臣此習,已極礙眼,而至於武弁,又不免焉色目而別之,或各道以分排,苟外於此,不得擬望云,銓家而如是,則渠輩彼此之論,何可禁抑,政望一出,若見斑猫,一一相間,無或參差,此習若不痛革,世道安得同和,近日兵判,對武弁,先問彼此,吏判亦以爲風俗使然,此豈不慨然哉?蓍東曰,渠輩物情,時人眼目,不如是,則謂之偏矣。上曰,先從武弁,互相婚好,打破崖岸,然後世道可爲也。上曰,臺諫進前,孝眞等進前。上曰,前啓只擧結語,可也。孝眞等曰,請寢罪人鄭致達妻,出置城外之命,依前還發配所,亟令王府,快正典刑。上曰,不允。出擧條孝眞等曰,請物故罪人德相,亟施孥籍之典。上曰,不允。出擧條孝眞等曰,請逆賊尙喆,追施孥戮之典。上曰,不允。出擧條孝眞等曰,請亟寢昧爽以後申禁之命,因許捧入未撤之啓,特賜允兪,十九字刀割孝眞等曰,請遲晩後,物故罪人啓能,亟施孥籍,趾賊等凶種,快施邦刑,養遂·獻遂,竝設鞫得情。上曰,不允。出擧條孝眞等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。上曰,不允。出擧條孝眞等曰,請物故罪人國榮,亟施孥籍之典。上曰,不允。出擧條孝眞等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條重祚曰,請承款後,物故罪人九宗,亟施孥籍之曲。上曰,不允。出擧條重祚曰,請寢李汝節定配之命,更令王府,嚴覈取服,施以當律。上曰,不允。出擧條上曰,旣皆傳啓,則憲臺,何不就座。重祚曰,臣有避嫌事,仰達矣。臣於向來,以柳遠鳴事,妄陳一言,言未畢而蒙遞退出矣。柳慶裕之與吳瑞宗行貨之說云云。辭未及達。上曰,又此云云。誰之所使乎?柳慶裕事,誰能知者,此必厥類中,暗通潛嗾者,眞所謂皮中生蠹也,予所以深惡洪樂安者,亦此也,能言距楊·墨者,聖人之徒,則何必樂安之深惡,而乃其所深惡者,卽其心也,柳遠鳴之爲人所擠,亦此輩伎倆矣。命書榻敎曰,當該臺諫遞差。孝眞曰,請前持平李福潤,施以三司改正之典。上曰,此啓宜停矣。孝眞曰,公議之峻發,臣何敢遽停。上曰,如有下諭啓事,卽爲陳達,可也。孝眞曰,未承批,不敢他啓矣。上曰,諸承旨,持公事入侍,日泰承命出傳,行都承旨蔡弘履,行右承旨尹弼秉,左副承旨洪義浩,同副承旨姜忱,以次進伏。弘履,讀奏忠淸監司林濟遠狀啓,唐津縣監朴廷宅到任事,弼秉·忱,以無公事先退,義浩,讀奏黃海監司徐邁修啓本,罪人朴仁培昆陽郡到配事,及罪人貴乭長淵縣到配事,上命分書判付訖。秀晩·漢浩曰,臣等有區區所達之辭矣。上曰,玉堂姑爲就座,以待臺啓之畢奏,可也。秀晩等曰,臣等昨旣陳疏而見阻,朝又拜箚而退,卽幸賓對有命,得借方寸矣。上曰,堂箚退却,此豈成說,承旨之待玉堂,何乃至是,其職儒臣也,其言堂箚也,何嘗有自院退却之規乎?爾等,治疏徑出,可也。上曰,大臣與有司堂上先出,以爲擧條書入之地可也。蓍東·時秀先退。上曰,刑判亦爲先出可也。師國先退。上曰,日已晏矣,而臺臣傳啓,不停不連,此何事體?若在先朝,藥房已爲請罪矣。頤之曰,臺臣體重,雖不敢遽然請罪,而午熱將近,臺臣不退,下情不勝悶迫矣。孝眞曰,臣性本疎率,筵席傳啓之際,不能周愼,致有大僚請推之擧,臣何可一刻晏然於臺次乎?請命遞斥臣職。上曰,勿辭,亦勿退待。孝眞曰,臣賦性譾劣,不合淸朝耳目之任,而至登筵席,傳啓之聯,柳師文之啓,未蒙恩批,此莫非臣人微誠淺,不能仰格天心之致,其何可一刻晏然於臺次乎?請命遞斥臣職。上曰,勿辭。海愚曰,孝眞,一日再啓煩瀆,退待物論矣。上曰,知道。仍命退,諸臣以次退出。
上在昌德宮。停常參·經筵。
金翰東,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金翰東啓曰,御營廳將官來言,今日本廳軍兵,日次私習云矣,敢啓。傳曰,知道。
姜忱啓曰,合辭方張之時,兩司無詣臺之員,事甚未安,司諫金孝眞引避退待,除在外·未署經受由外,未肅拜兩司諸臺,竝卽牌招,何如?傳曰,允。
以獻納鄭觀輝,持平李勉昇牌不進罷職傳旨。傳于姜忱曰,只推。
姜忱啓曰,大司憲宋煥箕,執義李萬榮,掌令李儒修,持平申絢在外,掌令尹悌東受由,持平李勉昇牌不進,監察茶時之意,敢啓。傳曰,知道。
傳于蔡弘履曰,諸承旨,持公事入侍。
傳于金翰東曰,右承旨入侍。
尹弼秉啓曰,新除授弘文館副校理沈興永,時在京畿廣州地,斯速乘馹上來事,下諭,何如?傳曰,允。
尹弼秉啓曰,校理申大尹,副校理李明淵,修撰李貞運,副修撰李基讓·金熙采,牌不進罷職傳旨,今方捧入,而副校理沈興永在外,玉堂上下番俱空,已至經宿,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,允。
以左副承旨金翰東再牌不進罷職傳旨,傳于蔡弘履曰,只推,更爲牌招。
以刑曹坐不坐單子,傳于姜忱曰,在外堂上許遞。
閔榮祖在外,代以呂東植爲事變假注書。
呂東植在外,代以曺錫中爲事變假注書。
吳泰曾奉命,代以韓致重爲假注書。
傳于金翰東曰,日熱如此,弘文提學,明日開門前,出牌,以爲開東時懸題之地。
有政。吏批,判書金載瓚進,參判黃昇源牌不進,參議韓晩啓牌不進,行都承旨蔡弘履進。以李顯默爲校理,以趙德潤爲副校理,以金近淳爲修撰,以韓用鐸爲副修撰,李晩秀爲禮曹參判,張至顯爲掌樂正,柳畊爲京畿都事。
兵批,判書趙宗鉉進,參判權裕病,參議未差,參知未差,行左承旨尹弼秉進。統制使單李儒敬,僉知二單朴基豐·趙岐,護軍李得濟,副司直宋翼孝·林漢浩·尹益烈·權漢緯,以許鍰爲五衛將,以李石求爲都摠經歷,以韓根馨爲訓鍊判官,以李儒燁爲宣傳官,副司果單洪秀晩·李升運·朴鍾淳。
以校理李顯默,副校理趙德潤,修撰金近淳,副修撰韓用鐸牌不進罷職傳旨,傳于金翰東曰,只推,更爲牌招。
以兵曹坐不坐單子,傳于姜忱曰,在外堂上許遞。
吏批,再政。以朴宗來爲兵曹參議,以吳泰賢爲參知,以成種仁爲刑曹參議。
傳于金翰東曰,坐直承旨入侍。
承旨前望單子入之,李昌會·尹光顔落點。
檢閱吳泰曾書啓,臣敬奉聖敎,馳往楊州界牛耳川,雨澤農形,細細看審是白乎,則早晩之稻,一齊茁茂,難分先後之播,高下之種,四眺均平,莫辨乾濕之殊,徒見其蒼蒼然野色穰穰者,年事種種各穀,不必復論是白乎所,鋤役方休,農者閑閑,店舍村塢,休憇詳探是白乎則,民人輩,皆指眼前一畝田曰,遵路而行,窮日而止,不過如是而已,昨日以前,不無惜乾之憂,及其雨也,擧皆欣然相慶,而以其大霔,還有成霖之慮,晩霽以後,又復相慶,不多不少,適我願兮,高坪之田,或有萎黃之色,而夜來得雨,亦皆蒼黑是如爲白如乎,臣遂舍路而山,溝塍村徑,迂回作行,上下藩里沙村諸處,一一歷審,而所見別無異同是白乎矣。但木綿,莖長而花稀,雖不如禾穀之無欠,而亦無失稔之慮是白齊。
左副承旨金翰東疏曰,伏以,臣與右承旨臣洪義浩,有甥姪壻應避之嫌,揆以法例,自在當遞,不避煩猥,敢陳短章。伏乞聖慈,俯賜鑑諒,特加遞改,以安私分,以存公格,千萬幸甚,臣無任云云。省疏具悉。疏辭下該曹稟處。
吏曹啓目,粘連觀此承政院左副承旨金翰東上疏,則以爲臣,與右承旨臣洪義浩,有甥姪壻應避之嫌,揆以法例,自在當遞,特許遞改,以存公格亦爲白有臥乎所,甥姪女壻相避,元無載錄於法典,上疏內辭緣,置之何如?判付啓,依允爲彌,應捧疏章,謂以三品辭職之無例而不捧,似此格外嫌避,無難呼望,近來政院事,節節駭然。捧納承旨推考,當該承旨,從重推考,仍令政院,牌招察任爲良如敎。
兵曹參議徐美修疏曰,伏以臣,於日前,目見諸臺之阻閽彷徨,不容晏然坐視,略具草草數行,粗效執藝之義,而見格喉院,至於再昨。又因堂疏之阻於門將,往復之際,厚被侵斥之語,此已臣種種難冒之情,而禁直體重,不敢爲自引之計,冒沒在直,卽接家信,則臣之老母,素患痰癖之症,當暑闖發,食飮全却,症祟非細,又自昨夜,諸症越添,呼吸不適,氣息凜綴,促臣來視,臣纔聞此報,方寸煎熬,實不能一刻按住,而僚堂,或呈告或下鄕,莫重番次,推移無路,騎省徑出,飭禁截嚴,區區情理,萬萬悶隘,玆不得不疾聲呼籲於仁覆孝理之下,伏願聖慈,察臣懇迫之私,亟賜鐫遞,俾得及時救護,仍治臣瀆擾之罪,以安微分,不勝幸甚,臣無任云云。踏啓字。
丙辰七月初六日卯時,上御誠正閣。諸承旨,持公事入侍時,行都承旨蔡弘履,行右承旨尹弼秉,左副承旨洪義浩,右副承旨李海愚,同副承旨姜忱,記事官柳遠鳴,假注書吳泰曾,記注官金良倜,記事官金履永,檢校直閣金勉柱,以次進伏訖。弘履,讀奏忠淸監司林濟遠狀啓,牙山縣監李靖模到任事,咸鏡監司趙尙鎭狀啓,鏡城判官宋文述到任事,平安監司朴宗甲狀啓,大同察訪姜文會到任事,海愚,讀奏黃海兵使金思穆狀啓,提虎申飭事,忱,讀奏江原監司徐有防啓本,罪人朴聖得高城郡到配事,弼秉·義浩,無公事先退。上命分書判付訖。上曰,金翰東何爲,再牌不進乎?海愚曰,右承旨卽其甥姪壻,故以親嫌爲然矣。上曰,此可疏也,非違牌之事也。上命書榻敎曰,惠慶宮進服香吉茶,依前方三貼更爲製入。命退,承史以次退出。
丙辰七月初六日辰時,上御重熙堂。右承旨入侍時,右承旨洪義浩,假注書吳泰曾,記注官金良倜,記事官金履永,以次進伏訖。上曰,昨日始因洪克浩事恩之,承旨兄弟,可謂工謀敗謀,伊時只見李判府之倉皇入來,而不及聞轎前筵說,故不能挽洪克浩之疏矣。近日之不除承旨者,此也而其罪未必延及其弟,故承旨,則今有除旨矣。義浩曰,臣兄之本末長短,皆殿下之所俯燭,以何力量,豈敢敎人呈疏乎?只是見而不能挽,罪也。上曰,近所謂逆探上意者,皆如西苽之外䑛矣。命退,承史以次退出。
丙辰七月初六日戌時,上御重熙堂。坐直承旨入侍時,左副承旨金翰東,假注書曺錫中,記事官吳泰曾·金履永,以次進伏訖。上曰,弘文提學,必於明日開門前出牌,使之早朝設場,可也。命書傳敎曰,右承旨·右副承旨許遞,前望單子入之,待下批牌招察任,上敎賤臣曰,爾自關北上來,風謠民情,有所聞見否?賤臣對曰,黃土堡,在絶峽無人之境,故別無所聞矣。蓋關北所重,莫如邊禁,而邊禁之蕩然,無如近日,三·甲,比六鎭尤甚,互相往來,有無相資,解氷時,則或乘桴乘槽而涉,爲鎭將者,亦不能禁,故雖以越來之胡言之,自廢四郡境,至虛項嶺境,採獵胡之入來過夏者,無慮數千,且以行錢一事言之,三·甲奸民,潛自用錢,行用之際,變作名目,不稱錢而稱曰渠,邊憂如此,不勝寒心矣。上曰,自何年如此耶?賤臣對曰,不知自何年如此,而近年尤甚矣。上曰,厚州設置事,北路物議何如耶?賤臣對曰,臣歷路見兵使及監司,監司則以爲今若設邑,則三水之民,擧皆移去,必當有空虛之理,不如先設一鎭,以觀來頭云,兵使則以爲寧有弊於三水,不可不設邑於厚州云矣。上曰,黃土堡,別無弊瘼耶?賤臣曰,別無他弊端,距堡前後三十里,無一人家,土兵五六人,守直而已,最稱一道之殘堡,北路諸議,皆以爲革罷,無所損益云矣。上曰,不可輕議矣。命退,承史以次退出。
上在昌德宮。停常參·經筵。
姜忱啓曰,來十一日,朝參日次矣,敢稟。傳曰,停。
姜忱啓曰,來十一日,專經文臣殿講日次矣,敢稟。傳曰,與前月退行之儒生講製生,涼後更稟。
傳于姜忱曰,左承旨持此御題,與弘文提學,偕往泮宮,試取以來。
姜忱啓曰,合辭方張之時,兩司無詣臺之員,司諫金孝眞,引避退待,已至經宿,尙未處置,事甚未安,除在外受由未署經外,未肅拜,兩司諸臺,竝卽牌招,何如?傳曰,允。
姜忱啓曰,大司憲宋煥箕,執義李萬榮,掌令李儒修,持平申絢在外,掌令尹悌東受由,持平一員未差,監察茶時之意,敢稟。傳曰,知道。
傳于姜忱曰,諸承旨持公事入侍。
姜忱啓曰,弘文提學閔鍾顯,旣已承牌,奎章閣提學沈煥之,藝文提學具庠,一體牌招,以爲同參考試之地,何如?傳曰,允。
兵曹堂上前望單子入之,參判尹弼秉,參議金翰東落點。
承旨前望單子入之,李冕膺·洪仁浩·李書九·金祖淳·朴宗來落點。
傳于朴宗來曰,事近臆料,其時所奏可駭,不爲點下於前望,且半年,而論以刑政,亦不可置之然疑之科,今日點下,以其有再昨明諭,則除拜之下,不知竭蹶之義,肅命差遲右承旨洪仁浩,從重推考。
傳于金祖淳曰,左副承旨入侍。
以校理李顯默,副校理趙德潤,修撰金近淳,副修撰韓用鐸牌不進罷職傳旨,傳于洪仁浩曰,只推,更爲牌招。
以金熙華囚單子,傳于姜忱曰,放送。
以大司成尹得孚牌不進罷職傳旨,傳于洪仁浩曰,只推,更爲牌招。
傳于金祖淳曰,大於此之事,凡有涉禁,除非收還禁令之請,不敢違令冒禁,況近日微事之無足云云者乎,日前玉堂擧措,已極寒心,其後新除三司,或違牌或呈告,有若當言而不得言,以不出,看作得計然者,事理不當然,今日請牌三司,一竝遞差,此後似此之習,嚴飭。
以吏曹參議韓晩裕牌不進罷職傳旨,傳于李冕膺曰,只推。
傳于朴宗來曰,城役近以日熱姑停,告完在於今朔來朔之間,此時都廳之任,不可付之生手,新除統制使,使之姑留仍察事,令摠理大臣,卽爲知委。
傳于洪仁浩曰,情勢似然,宜令一伸,二直提學兼帶禮曹許遞。
兵曹口傳政事,護軍李晩秀。
傳于洪仁浩曰,坐直承旨入侍。
傳于姜忱曰,三明日次對,進定於明日。
姜忱啓曰,明日次對,兩司無進參之員,除在外引避退待未署經外,掌令尹悌東,待開門牌招,以爲進參之地,何如?傳曰,允。
檢閱金履永書啓,臣敬奉聖敎,馳往坡州廣灘面細柳村,所經高陽郡下道面·元堂面·沙里大面諸處,雨澤農形,一一看審是白乎,則早稻已盡發穗中,早稻幾盡胚胎,晩稻之乾播移秧者,日就蕃茁,木綿方開花,黍粟方入實,豆太或結殼,或着花,或除草幾畢,農功稍暇,役夫皆休,百穀齊豐,四郊一色,臣旣逶迤周覽於隴畝之間,復就村舍店里,招集田父之老解事者,細探其稱停之論,則咸以爲農家之說豐,必稱古庚戌,而及見庚戌者,皆曰不及今年,挽近最豐,亦稱庚戌,而目今所見,殆過倍蓰,大抵汚邪者善成,則高燥者不善成,高燥者善成,則汚邪者不善成,雖云豐年,每不免偏枯之患,而今年則高下燥濕,一齊均茂,山脊陳荒之處,川傍尺寸之地,無地不種,無種不成,蓋烈陽以焦之,時雨以潤之,好風以長養之,凡農民之所願望,無不及時而適中之,禾穀則不過再除草而止,蓋緣再除之後,勃然茁長,其長過膝,非但難於俛鋤稂莠,莫間無事於鋤是如爲白乎旀,至於豆太段,雖曰蕃茂,若或蔓而縈之,則輒欠成實,而今年則少上茁而多旁茂,正合於結實多而成實堅,其中最謂之不善成者,卽水荏而比之常年,亦不至失稔,以此推之,亦可驗諸穀之甚盛是如爲白乎所,顧其爲言,雖似夸張,目下經歷,眞實如此,苟欲形容其大略,則禾稻之盡發穗者,其穗如箒,未發穗者如蒲如葦,豆太則葉大於葛,油油旆旆,處處同然,或者以太盈盛,反以爲過計之慮是白齊。
兼春秋安經心書啓,臣敬奉聖敎,馳往南郊廣州之彦州里,果川之東面·縣內面·上西面·下西面,始興縣內面之安陽里,大博山·小博山,東面禿山後坪,文星洞,下北面之小樓坡·番大坊,上北面之遠之牧,東面之成桃花,果川之素沙坪等,各處農形,沿路看審,而問諸田夫,則擧皆以田畓各穀之將期大豐,互相稱道,而以臣所見,諸處田穀,每讓於畓農是白遣,木花段置,茂葉起花,雖甚可觀,而第竊念三庚垂盡,未見結顆之纍纍,難期花豐是白乎矣。大抵禾穀到處茁茂,初無彼此之殊,可期豐年是白遣,今番雨後,田畓各穀,一倍茂密是白齊。
姜忱,以奉常寺都提調·提調意啓曰,東籍親耕田所種皮黍打作,則所出爲三石三斗之意,敢啓。傳曰,知道。
刑曹啓目,粘連覆檢官襄陽前府使金孝眞,杆城郡守金啓濂等矣,兩檢官之取招於正犯之弟,雖違格式,不得不取招之意,措語於問目,容有一分可恕,爲先從重推考罪,各杖一百收贖,公罪。啓。金孝眞段,功減一等爲良如敎。
丙辰七月初七日卯時,上御誠正閣。諸承旨持公事入侍時,行都承旨蔡弘履,右承旨金翰東,同副承旨姜忱,記事官柳遠鳴,假注書曺錫中,記事官吳泰曾·金履永,檢校待敎沈象奎,以次進伏訖。上曰,各房,以次奏事可也。弘履,讀奏慶尙監司李泰永狀啓,星州牧使到任事,忱,讀奏忠淸水使閔光昇狀啓,今秋習操,來八月二十四日推擇事,黃海監司徐邁修啓本,罪人禹德進,三和府定配事。命書判付訖。上曰,無公事房,先退,翰東先出。上曰,近日呈辭,呼望何多也?弘履曰,兵參有實病,故受之,而刑判則謂有情病而屢次報來,故不得已呼望矣。上命弘履書傳敎曰,今聞試所承旨之所轉稟,泮長在呈告中,僚堂皆稱病,尙未設場云,本館事駭然。諸堂旣不備,則該郞宜卽來告政院,而承宣文任進去之後,始言其狀,以致日勢之向晏,殊非爲炎熱早朝命題之本意,如許不事事之久任官,何顧數遞,當該入直郞廳,先汰後拿,雖以該堂言之,一齊不進,處義無所據,尋單者嚴禁,稱病者推考,倂卽牌招行公,泮堂呈辭,雖未呼望,刑判則呼望云,特除之人,何可輕遞,難免輕先之責,當該都承旨遞差,在外及違牌承旨許遞,前望單子入之,早朝設場,設言於多士,齎去御題,藏于尊經閣,文任與諸生,退待更召。傳曰,新除授承旨,牌招察任。出榻敎又命書傳敎曰,兵曹堂上中有實病者許遞,與未差之代,前望單子入之,待下批牌招察任。仍命退,承史以次退出。
丙辰七月初七日午時,上御重熙堂。左副承旨入侍時,左副承旨金祖淳,記事官柳遠鳴,記事官金軫恪·金景煥,以次進伏訖。上曰,內閣仕進閣臣入侍。賤臣承命出傳,與原任直提學徐龍輔,二直提學李晩秀,原任直閣南公轍,直閣李始源,原任待敎沈象奎,偕入進伏。上曰,他承旨入侍。出榻敎賤臣承命出傳,行都承旨李冕膺,行左承旨李書九進伏。上曰,晨朝則涼意頗緊矣。龍輔曰,晨朝之涼,稍覺爽然,而午雖炎熱,比諸向日,則不至甚劇矣。上敎象奎曰,熊川程道幾百里。象奎曰,八百九十里矣。上曰,瘴氣何如?象奎曰,瘴氣果難堪矣。上曰,何時爲甚乎?象奎曰,自三月,至七月,最爲甚矣。命退,諸臣以次退出。
丙辰七月初七日酉時,上御重熙堂。坐直承旨入侍時,行右承旨洪仁浩,記事官柳遠鳴,記事官吳泰曾·金履永,以次進伏訖。上命書傳敎曰,前旣出肅,又復若是違牌,事體道理,俱涉未安,大司成尹得孚,爲先從重推考,嚴飭行公。命退,承史以次退出。
上在昌德宮。停常參·經筵。
午時未時,灑雨下雨,測雨器水深七分。
姜忱啓曰,大司憲宋煥箕,執義李萬榮,掌令李儒修,持平申絢在外,掌令尹悌東牌不進,持平一員未差,監察茶時之意,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,大臣·備局堂上引見。
洪仁浩啓曰,副校理沈興永在外,玉堂上下番俱空,已至多日,事甚未安,未差之代,政官牌招,開政差出,待下批牌招,以爲推移入直之地,何如?傳曰,允。
傳于李書九曰,左承旨入侍。
傳于金祖淳曰,左副承旨入侍。
傳于朴宗來曰,戶兵換房。
傳于洪仁浩曰,嶺南農形狀啓,以望雨方切爲辭,纔見此狀,大雨霶霈,其間本道各邑所得,果爲周洽,隨卽狀聞事,回諭道臣。
姜忱啓曰,司諫金孝眞,引避退待,已至多日,尙未處置,合辭許久闕啓,事甚未安,今日政,新除授兩司諸臺,竝待下批,牌招,何如?傳曰,允。
有政。吏批,判書金載瓚進,參判黃昇源牌不進,參議韓晩裕病,行都承旨李冕膺進。以李太亨爲大司諫,以韓興裕爲獻納,以申龜朝爲持平,以朴鍾淳校理,吳鼎源爲副校理,以洪秀晩爲修撰,以閔台爀爲禮曹參判,贈戶參蔡膺禎,贈戶判例兼,贈左承旨蔡鳳章,贈戶參例兼,以上,知敦寧蔡廷夏兩代,以尹益烈爲校理,以張至顯爲修撰,以李龜雲·李景溟爲副修撰。
兵批,判書趙宗鉉進,參判尹弼秉病,參議金翰東病,參知吳泰賢入直進,行左承旨李書九進。以李石求爲訓鍊副,以李宗遠爲慶熙將,判府事單沈頤之,僉知許鍰,同知李景魯,護軍蔡弘履·柳焵·權裕,副護軍洪義浩·李昌會·尹光顔·李海愚·徐美修·沈樂洙·李鼎德,副司直鄭觀輝·李顯默·趙德潤·李勉昇,副司果金近淳·韓用鐸,竝單付。
傳于朴宗來曰,賓筵聞之,咸悅倅年過六十云,以捧稅騎船邑,難以年老者差送,該倅以道內年少守令中,口傳相換,仍令除朝辭。
傳于洪仁浩曰,坐直承旨入侍。
李書九,以兵曹言啓曰,新除授五衛將趙岐,以前任慶州營將在外,未上來,本廳番次苟艱云,改差,何如?傳曰,允。
李書九,以備邊司言啓曰,金海府使徐配修,在任身死矣。曾經承旨,依法典返柩時,擔軍題給事,分付所經各道,何如?傳曰,允。
李書九,以義禁府言啓曰,安州牧使兪漢寧,拿問處之事,傳旨啓下矣,兪漢寧時在任所云,依例發遣府書吏,拿來,何如?傳曰,允。
刑曹啓目,粘連忠淸道槐山郡殺獄罪人李巴金,各別嚴刑,期於取服爲白乎旀,該邑倅之視同相鬪,拘留文召史,有乖法意,不可無責,槐山郡守李英敎,從重推考,何如?判付啓,劫奸,一律也,殺傷,一律也,以兇身一介,犯當死兩罪,殺無赦,若爲渠準備是置,觀於招案,情狀絶悖而至凶,償命之典,豈容或徐,令道臣,拔例嚴飭推官,同槐山殺獄罪人李巴金身乙,除尋常嚴刑,後日次期於捧直招,以爲具格成案,洩冤懲惡之地爲有矣,萬一未捧遲晩,當該主同推官,亦令狀聞論罪爲旀,卓卓貞操,粹如玉潔如霜,豈料下戶委巷,有此烈行乎,所當直施褒美之擧,而兇身招中,從前汚穢云云。固知死中圖生之亂說,而若使貞女有知,又將茹痛於泉下,道伯於考覆親問之時,此一條,先捧亂說自服之侤音,然後具由狀聞事,分付爲良如敎。又啓目,粘連尼城縣殺獄罪人朴萬興獄事,更令道臣,親執詳査啓聞後,稟處,何如?判付啓,前此判付中,似歇之石打,安知不歇,不歇之杖打,安知眞歇云者,已起多少疑端兺除良,看證之乞人,謊說如譫,行檢之檢官,作故旣久,疑獄而無闊狹之規,則已正犯兩箇漢之石打杖打,孰歇孰不歇,疑眩莫甚,執定無路,萬一萬興,以不當償命之罪,瘐死於當暑恤囚之時是隱,則大非審克之政,何異於殺一不辜,況旀道臣跋辭,鑿鑿中窾,筆端有舌,其所謂其言也順,其理也直云云。便一蒔繪之明堂圖,古人猶除肉刑,今不可活一疑輕之囚乎,尼城囚朴萬興,斷之以減死之次律,勿悖於好生之經訓事,分付道臣爲良如敎。
丙辰七月初八日卯時,上御熙政堂。大臣·備局堂上引見入侍時,右副承旨朴宗來,假注書曺錫中,事變假注書韓致重,記事官吳泰曾·金履永,右議政尹蓍東,兼兵曹判書趙宗鉉,行上護軍金持默,行上護軍李柱國,行大護軍沈頤之,行禮曹判書閔鍾顯,行大護軍李敬懋,吏曹判書金載瓚,戶曹判書李時秀,行護軍徐有大·徐龍輔·李冕膺,以次進伏訖。上命宗來書傳敎曰,戶兵換房。仍敎曰,該房使之入來,致重,承命出傳。蓍東進前曰,日氣蒸熱,聖體,若何?寢睡·水刺之節,何如?上曰,別無所損矣,近日朝有秋氣,午間則復劇烈矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,年事所聞,何如?蓍東曰,諸路所聞,皆云大豐,而日前之雨,又爲及時,臣見奉命史官書啓,則果一如所聞,而民皆以今年爲三四十年來初有云,言念民事,誠不勝萬萬欣幸矣。上曰,北路雨水頗仍云,故頻以爲慮矣。近聞不然,兵判自關北來,似必詳知矣。宗鉉曰,臣之來時,別無雨水頻仍之事,而各穀皆至豐登之境,臣之來後,亦聞雨暘適中云矣。上曰,今年農事,若論以分數,則今至幾許分而又過幾何日,無他損傷,則可無更慮耶?蓍東曰,以分數言之,則殆遇十之六七,而若如此而至八月初,則可以無慮,但今所感者,卽風也,而各穀自初發生,着根固而幹枝盛,如人之氣質堅者,能耐風耐寒,亦不足深慮,但綿花,不如諸穀之盛,而比之常年,亦不至失稔云矣。上曰,再明日,卽國忌正日故,次對進行於今日矣。近來廟務,無一講究,殆若無民憂國許者然,諸宰雖自己職掌之外,俱是備堂,則何事非備堂之所管乎?此後勿論大小事,居常講摩,以爲登筵時陳奏之道也。蓍東曰,各道巡操,許久不行,或至於三十餘年之久,則二十餘歲之丁壯,俱不知巡操之爲何物,此豈爲安不忘危之深思遠慮乎?今者諸道狀啓,亦已來到,今年則不可不一例許施矣。仍起伏奏曰,此摠戎使徐有大,廣州留守徐有隣,江華留守金履翼,京畿監司金文淳,京畿水使李性默,永宗防禦使吳載衡,平安監司朴宗甲,平安兵使任嵂,黃海兵使金思穆,江原監司徐有防,忠淸兵使金明遇,秋操取稟狀啓也,以爲今秋水陸操合操,城操巡操,及巡歷巡點,何以爲之事?請令廟堂,稟旨分付,災傷覆審,校生考講,鄕騎士·勸別武·武學都試,依例設行爲辭矣。諸道操鍊,多年停止,壯丁軍兵,或有初未見聞於坐作進退之節者云,戎政之抛棄,未有甚於此時,今年則水陸操合操,城操巡操,巡歷巡點,一竝許其依例擧行,巡點則巡操處不必疊行,以此知委,災傷覆審,校生考講,鄕騎士·勸別武·武學都試,竝依例設行事,分付,何如?上曰,依爲之。但湖西則設令今年大有,瘡痍未蘇,該道水陸操竝置之,其外難便處,令道臣·守臣,前期具由狀聞稟旨,而紀律不肅,約束不明,一番行操,如經滄桑,戎政姑捨是,民情當,如何?平時雖無用法之規,習操行賄,誅求小民者,啓聞後用軍律之飭諭,不但昭載軍營謄錄,古人亦有行之者,今秋諸道,雖有行操處,修明此法,固無不可,先以此意,嚴飭行操道帥臣留守等處,臨時亦當差送繡衣,別遣宣傳官,考其節度使以下擧行勤慢,別爲措辭,拔例嚴飭諸道,可也。出擧條上曰,諸路之一時竝行,或不無掣肘之端,故有此所敎,而亦必有年條久近之可以量處者,備堂一員出去,詳細錄入,時秀,承命錄入。上曰,松都之許久不爲,何故也?蓍東曰,一番都試賞格之費,亦至千兩,都試尙如此,況習操,非都試之比,而此皆出於留守俸廩,故未易設行者,專由於此矣。上曰,守禦廳輪操,間年爲之,畢行則又合操,合操之後,又復輪操,而丙子以後,因先朝定式,不復爲合操,卿等,亦皆考見定式好矣。蓍東曰,惠堂李命植疏中,常賑穀事給代條,尙無善爲區處之道,故未得指一仰稟,而至於貿未事,目今年事將占大有,明年貿置,實合便宜,京畿儲置七千石劃給之事,亦合事宜,依前擧條,更爲啓下計料矣。上曰,如是爲之好矣。上曰,新除統制使,何時當下去,來月初,則可以畢役云矣。蓍東曰,來月畢役,猶未可知,而勿論遲速,必當使終始看檢,待畢後始可下送矣。上曰,統帥首望,門閥履歷,非不相當,而其爲人,恐難堪承重任,蓋武之統制使,如文之吏·兵判,不可但以地處爲之,且渠之子,多年近侍,而爲官擇人之際,則不可以其子之故而遽授不堪當之任,至於李儒敬,非必爲其酬其勞也,其人器,優於統營一局,故予特點下,卿意以爲如何耶?蓍東曰,臣則只知其爲良善之人,而其本末長短,聖明無不照燭,臣何敢容辭乎?至於李儒敬,則臣亦知其可合矣。上曰,禁軍別將之新除,亦非有私意也,平統之家,又有其子,且其職務,異於統閫之難副故也,諸將臣之意,亦以爲何如也?柱國曰,人甚柔善,故臣每以爲必不能爲其子之所能爲也。敬懋曰,吳載徽之平統,雖無其子,以其地處凡百,豈或有不爲之理耶?今若以其子之父而行世,則亦甚冤矣。柱國曰,禁將,以人事上道理言之故,如是仰奏,而苟言其才諝,則其子似勝矣。蓍東曰,今此聖敎,實仰難愼之聖意,而至於禁別新除,亦出盛恩,於渠亦云壯矣,臣曾在坡州時,見其爲邑倅,日日張樂,臣以爲不失武人本色矣。上曰,昨日七夕製命下之後,無一泮堂,不得懸題,日已向晏,如此蒸熱,當午設場,則儒生之等待飮暑,誠極悶然,故不得已退期,而近來科場,每每撤罷,外面亦涉,如何矣?大司成之一向違牌者何也?蓍東曰,事體誠爲未安,臣以族叔之故,未能請勘,而聞以爲終無堪承之望,故不避猥屑云矣。上曰,大臣無他所奏,諸宰奏事可也。蓍東就座。柱國曰,當初武庫設始,在於五衛之時,諸般軍物,皆自本寺措備矣,一自各軍門創設之後,本寺成一冗司,所捧之數,從而減縮,應下之節,與前無異,故以一年所捧,較諸應下,則猶患不足,至於員役輩料布,每年數三朔,無路繼給,其他難支之狀,不一其端,若不趨今變通,則來頭事勢,將至莫可收拾之境,誠甚悚悶,目下有不可不釐正者,以別破陣言之,元數三十一名,而年前因特敎,待衛之役除減後,別無所爲之事,其所擧行,不過本寺巡更而已,十名則丁未年,移屬於壯勇營,見今所存者,二十一名,而其無其有,無所關於本寺,而徒費料布,誠甚無義,亦難盡數革罷,折半減數,而一時除汰,亦爲可矜,有闕勿補,則在渠輩,別無稱冤之端矣,以火樂庫言之,設置於三淸洞者,以煮硝備置之故也,近來罷本寺煮硝之法,而庫舍則依舊自在,參軍與員役,如前守直,所費亦不些,旣無所重,則毁之無妨,餘在火藥七百餘斤,移置於本寺之內,無所掣礙之端矣,以各邑員役論之,不緊名色,數甚夥然,等閑色員役,量宜減數,而此亦有闕勿補,而此外些少釐正之事,不敢一一煩達,下詢大臣處之,何如?上曰,大臣之意,何如?右議政尹蓍東曰,武庫事勢旣如此,則量入爲出之道,不可不及時爲之,訓將諸條所奏,必已多費商量,似當許施,以爲成節目釐正之地矣。上曰,大臣雖入侍,未經本寺,似難指一稟奏,都相則每請遞免,以閑司姑不許此等事,須有都相,可以裁處,領相兼帶武庫之任許副,以右相爲都提擧,筵退後,詳知事實,草記稟處,可也。出擧條柱國曰,武庫事,旣承批敎矣,郞廳李邦億,屢經本寺之任,故詳知事實,凡所擧行之事,皆令看檢爲之則好矣。上曰,從好爲之,可也。蓍東曰,領相所帶都提調,臣之替代,至於二窠,臣心甚不安,古則都提調,勿論某司,領相皆兼帶,而僚相兼帶,亦出近例矣。上曰,太僕素稱小度支,近來凋殘之弊,尙未蘇革,卿必須留意復舊之道,而各處貸去之物,亦皆推還,俾無虧欠好矣。蓍東曰,各處貸去之數,不甚夥然,推之不難,至於復舊之道,若能節用而善爲收拾,則庶乎可也。今聞一牧場,馬政不實,而起墾處甚多云,故欲査實爲計矣。上曰,吏判可謂歇後矣。洪克浩之事,寧或不知,而輕先擬望耶?蓍東曰,吏判時在關外,且疏本未出,故臣等亦未之得見,吏判之不知,無足怪矣。上曰,予亦於洪克浩事,但思其語到莫重,而至論故相事,則全然忘却,向問洪義浩而始覺之,雖屛之四裔,渠何敢辭也,其時洪仁浩,見之而不禁云,不禁便是勸之也故,半年靳點,職由於此,因今番事端,便成出場,其在仁浩,亦可謂善成矣。頤之曰,惠慶宮進服湯劑,自今日製入乎?上曰,唯。命書九書榻敎曰,惠慶宮進服香吉茶,依前方三貼製入。頤之曰,濬川司之當初設施,何等至重,而近年以來,凋弊忒甚,三千兩應捧,漸至耗縮,除却公下雜費,則餘者僅爲一千七八百兩,以此春秋濬役,每患不足,東西借貸,僅僅了役,此已萬萬可悶,而本司無物力辦備之道,公廨一不修治,上雨傍風,幾至頹圮之境,不可不及今覓財修葺,下詢大臣,處之,何如?上曰,大臣之意,何如?右議政尹蓍東曰,濬川司物力,當初以春秋再濬定式者,今則一次濬川,猶爲不足,至於公廨修補,則尤無措辦之勢云,此不可不從長變通,而近來京外財力,在處苟艱,猝難以某樣錢穀劃給事,仰對於俯詢之下矣。上曰,筵退後,以草記稟處,可也。出擧條鍾顯曰,臣見松留所報,則高麗太祖陵祭閣修建事,有所相議矣。以爲旣謂之祭閣,則與丁字閣少異,而首露王陵,亦有丁字閣,此則未知何以爲之?故趑趄未決云矣。上曰,不必用丁字閣制度,只依我朝所設祭閣樣,從好量宜爲之,而稍從宏麗好矣。松都人士,皆以爲是役,雖斂民爲之,亦當樂從之云,以此觀之,可想其尙有不忘之意,此如新羅之已近千年,而慶州之民,尙多不忘者也。鍾顯曰,禮曹謄錄,誤書釐正事,書役浩大,而日省錄考出之役,不可付之吏胥之手,故姑爲付籤,而徐徐釐正爲計矣。上曰,從近入來爲之,而盡爲釐正後,繕寫一本,置之春曹,俾後人知卿之有久任之效,則亦豈非事業乎?仍命時秀進前曰,春官志,曾使柳義養爲之,未成而止,卿若成出則好矣,秋官志,故判堂金魯鎭,與郞官朴一源,曾有所編,而度支志,則朴一源爲郞官時,始爲之,卿曹有謄置者否。時秀曰,沈頤之爲戶判時,與計仕之解事者,作爲三卷冊子,備載度支法例臣方謄出,而朴一源所作度支志,臣未得見矣。上曰,三卷冊子謄出後,必入覽,而朴一源所作度支志,亦必在於其家,繕寫一件,置於卿曹好矣。且其人博識能文,後人雖有能作之者,必不如前人矣。至於秋官志,曾一取見,可謂善成,其後可以績入者,卿等編入繼成,則亦足刊行,可以備故實矣。鍾顯曰,太學志編出事,臣之承聖敎者,已十餘年矣,前後綸綍御製,一一考出,然後可以無漏編入,故其時承敎者,卽故重臣吳載純,而今則臣無考見之道,亦不敢仰請,因循至今矣。上曰,此則,當使卿爲考出之道,而編摩之際,卿難一一獨自爲之,求得可與分勞者爲之好矣。至於整理通考之役,尙此抛置者,亦不成說矣。上曰,黃海水使木物船人,漂到搜聞事狀啓,何其太晩也,監司狀啓入來之後,始爲狀聞者,穡緩甚矣。蓍東進前曰,以黃海水使鄭忠達,長淵木物船漂失事狀啓,聖念或慮人物之致傷,曾有木物停止,船人等漂到處,卽爲搜訪,以聞之命,自本司,別爲行會,則去處推尋人物生還之後,所宜不移日馳聞,而未卽擧行,待廟堂申飭,始乃封啓者,稽緩疎忽,莫此爲甚,閫任不可仍置,黃海水使鄭忠達,罷職,何如?上曰,依爲之。蓍東曰,諸宰奏事,自有位次,而吏曹判書金載瓚,戶曹判書李時秀,易次進前,不可無警,竝爲推考,何如?上曰,依爲之。出擧條時秀曰,本曹支放不足,年年請得之狀,朝廷之所共知也,今番自惠廳,移劃京畿之儲置七千石,自本曹,以價出給,本色則依例捧上,以爲本曹補不足之用,則事甚便好,畿營或不無持難之事,而雖以價出給,各邑用下之數,少無不足之患矣。上曰,大臣之意,何如?蓍東曰,此是今年創始之事,而自朝家旣許移劃,則姑先依例出給,而追後相議於畿伯,事理當然,而至若初不出給,自戶曹,直爲執置,太涉如何矣。上曰,曾經畿伯多登筵,與備堂各陳所見也。頤之曰,畿邑所應下之數,畿伯必不及詳知,旣不詳知其實入之不足與否,則必不輕許戶曹之執置矣。龍輔曰,非但畿伯之不輕許,畿邑守令,亦必不肯從矣。上曰,度支用下之不足,誠可悶然,而大臣,先給後議之說,事面當然,移劃擧條啓下後,從後商量爲之好矣。載瓚曰,敦寧府奉事洪赫,今番都政,當爲序陞矣,當初以無見窠之故,復設奉事差出,而復設便同權設,陞遷之代,勿爲差出,仍爲減下,何如?上曰,依爲之。出擧條載瓚曰,臣以蕃任時事,有不可泯默者矣。關西各邑公用放下,皆以餉耗會減,故該邑餉耗,若不足於放下之數,則例以該邑所在他衙門穀,換錄餉穀,以爲推移計減之地矣,昨冬仍朝禁,衙門旣不得換錄,則不得已以附近邑餉條有餘處,移轉充給,已成道內通行之例矣。安州當年放下條,本邑餉耗,果爲不足,故依他邑例,以价川·嘉山餉穀,移減於安州,則該牧使兪漢寧,張皇防報,欲以本邑他司穀減給,故臣以朝禁至嚴,司名無以擅換之意,詳細題送,則大爲發恕,臣纔遞歸,卽爲捉致會計營吏,以不能提導營門,貽弊本邑,數其罪而嚴棍二十度,仍定監獄刑吏,牢囚邑獄云,守令之發怒道臣,替治營吏,前所未有之擧,目下事體,已無可言,而此若置而不論,則外邑後來之弊,實爲可悶,故敢此,仰達矣。上曰,誠如卿言,大關體統,旣聞之後,不可仍置,當該守令,令該府,拿問處之,可也。出擧條上曰,安牧事,誠爲駭然。而營吏若是本邑吏,則本邑使役時,或有推治之例耶?蓍東曰,安牧爲臣妻姪,國典相避,不敢循例仰對矣。上曰,曾經道伯者,必知其體例矣,宗鉉·頤之·時秀曰,守令之於道伯,體統自別,今聞吏判所奏,若以事關道臣,聲罪勘治,則不可置而勿論矣。龍輔曰,營吏之服役本邑與否,道規名異,雖未詳知,而指斥道臣,替治營吏,事未前聞,此惟在於營吏之服役與否,及聲罪之全屬,渠身與撞着道臣矣。蓍東復就座。上曰,南復來,初仕調用事,曾有所下敎,從近擧行可也。載瓚曰,前吏判時,以友壻相遲,不得爲之,故臣欲於都政,擬入爲計矣。上命宗來。書榻敎曰,未下直守令,當日下直。仍命退,諸臣以次退出。
丙辰七月初八日辰時,上御重熙堂。左副承旨入侍時,左副承旨金祖淳,記事官柳遠鳴,記事官金景煥·金珍恪,以次進伏訖。上曰,政事望筒持入,可也。賤臣承命出,持政望進伏。上曰,聞大臣之疏,見阻於門將,有駭於聽聞,故使之勿出,大槪卽爲捧入矣。及見疏本,其爲涉禁令,則自如矣,故不得循例賜批,而大臣體重,故玆遣史官,封還原疏,此意傳諭於金奉朝賀,而傳諭史官下番翰林金履永,進去。仍命退,承史以次退出。
丙辰七月初八日辰時,上御重熙堂。左承旨入侍時,行左承旨李書九,假注書曺錫中,記事吳泰曾·金履永,以次進伏訖。上曰,大臣擧條,皆已受來耶?賤臣對曰,未及受來矣。上曰,大臣今方在何處,姑未還第,而在賓廳與否知來。仍命退,承史以次退出。
丙辰七月初八日申時,上御重熙堂。坐直承旨入侍時,行右承旨洪仁浩,假注書曺錫中,記事官吳泰曾·金履永,以次進伏訖。上命書刑曹殺獄文書判付訖。命退,承史以次退出。
上在昌德宮。停常參·經筵。
姜忱啓曰,大司憲宋煥箕,執義李萬榮,掌令李儒修,持平申絢在外,掌令尹悌東,持平申龜朝,傳旨未下,監察茶時之意,敢啓。傳曰,知道。
朴宗來啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,臣仁浩,依定式進詣香室,奉審香祝樻祝板袱子,則精潔之意,敢啓。傳曰,知道。
傳于李書九曰,吏·禮換房。
傳于李冕膺曰,都承旨入侍。
傳于洪仁浩曰,左副承旨入侍。
姜忱啓曰,司諫金孝眞,引避退待,已至多日,尙未處置,事甚未安,除在外·未署經外,大司諫李太亨,卽爲牌招,以爲處置之地,何如?傳曰,允。
以掌令尹悌東牌不進罷職傳旨,傳于姜忱曰,只推。
以持平申龜朝牌不進罷職傳旨,傳于姜忱曰,只推。
以吏曹參議韓晩裕牌不進罷職傳旨,傳于李冕膺曰,只推。
李書九啓曰,新除授副修撰李龜雲,時在慶尙道禮安地,經筵入番事緊,斯速乘馹上來事,下諭,何如?傳曰,允。
以校理朴鍾淳·尹益烈,副校理吳鼎源,修撰洪秀晩·張至顯,副修撰李景溟牌不進罷職傳旨,傳于李書九曰,只推。
李書九啓曰,玉堂上下番俱空,已至多日,事甚未安,校理朴鍾淳·尹益烈,副校理吳鼎源,修撰洪秀晩·張至顯,副修撰李景溟,旣有只推之命,竝卽牌招,以爲推移入直之地,何如?傳曰,允。
傳于朴宗來曰,左副承旨許遞,前望單子入之,待開門牌招察任。
承旨前望單子入之,李晩秀落點。
吏曹口傳政事,咸悅縣監金相夔,昌平縣監金濟萬相換。
朴宗來,以賑恤廳言啓曰,中部漢城後洞契任掌金鼎喆,今月初九日,本洞路傍,得一歲遺棄男兒,同里居良女黃召史,欲爲收養,貧不自食,願爲受料,告于本部,自該部,同日牒呈,故依節目,給料,使之乳養之意,敢啓。傳曰,知道。
李書九,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
姜沈,以備邊司言啓曰,濬川司堂上沈頤之所啓,濬川司之當初設施,何等至重,而近年以來,凋弊忒甚,三千兩應捧,漸至耗縮,除却公下雜費,則餘者僅爲一千七八百兩,以此春秋濬役,每患不足,東西借貸,僅僅了役,此已萬萬可悶,而本司無物力辦備之道,公廨一不修治,上雨旁風,幾至頹圮之境,不可不及今覓財修葺,下詢大臣處之,何如?上曰,大臣之意,何如?右議政尹蓍東曰,濬川司物力,當初以春秋再濬定式,今日一次濬川,猶爲不足,至於公廨修補,尤無措辦之勢云。此不可不從長變通,而近來京外財力,在處苟艱,猝難以某樣錢穀劃給事,仰對於俯詢之下矣。上曰,筵退後,以草記稟處可也事,命下矣。庚辰之初,濬司錢三萬兩,移送惠廳兩西耗作錢中,每年取用三千兩矣。間因元穀,或入於蕩減,或入於半分,以致元數之減縮,今若準充三千兩之數,則除出公家錢穀,然後可以議到,而顧今京外錢穀,在在窘乏,姑無措手之處。此則徐待前頭,另爲措劃,至於廨宇,年久抛置,若不及今修葺,將有莫可收拾之慮,而容入物力,不過爲三四百兩云,不必別爲區劃,令兵曹·三軍門例兼堂上,分力修治,潦收後,卽爲始役完畢之意,分付,而守直禁雜人之道,另飭濬司,何如?傳曰,允。
丙辰七月初九日卯時,上御重熙堂。都承旨入侍時,行都承旨李冕膺,記事官柳遠鳴,記事官吳泰曾·金履永,以次進伏訖。上曰,重臣之精力,老益强旺,可謂過人而才諝之綜鍊,亦罕與倫比矣。近日以本營文書,日有所接,而於其細者小者,莫非心力之所及,年少者,尙難,況耄耋之年乎?凡於紙尾行會之際,卿之兄弟,或能贊助否?冕膺曰,臣等不敢旁贊,而雖欲替勞,亦不用臣等之文矣。上曰,今番疏陳三條,亦出老臣憂國之意,予實爲之嘉尙,至於常賑穀,廟堂皆以爲救弊之無策,將奈何?冕膺曰,臣父亦不以爲何策,可以救弊,而要使京外能知此穀之撙節,則爲幸云矣。上曰,貿米一條,固是不可已之事,而此亦漕運難便,恐不可一時多貿矣。冕膺曰,聞故重臣李益輔,惠堂時,有貿米之擧,而其後尙無繼之者云矣。命退,承史以次退出。
丙辰七月初九日午時,上御重熙堂。左副承旨入侍時,左副承旨金祖淳,假注書曺錫中,記事官吳泰曾·金履永,以次進伏訖。上曰,入直閣臣及來待直閣,與之偕入。賤臣承命出,與檢校待敎徐有榘,直閣李始源,偕入進伏。上曰,三南習操前例,每年爲輪操,而輪操畢後,爲合操,今年則輪操當次乎?合操當次乎?招備局吏知入。賤臣承命回奏曰,統營年年春合操,而秋則各其前洋設操云矣。上曰,吏·兵曹今番都政,當出六品者,爲幾人,問於吏·兵曹以來。賤臣承命回奏曰,吏曹出六爲五窠,而兵曹爲四窠云矣。上曰,近日蒸熱,經伏不退,禁中諸殿,惟此堂稍爽,而堂前階磚,爲烈陽所烘,熏氣上升,助炎益甚,政欲撤去階磚,使堂遠於地,未及爲矣。祖淳曰,此不過一日數夫之役,爲之甚易矣。上曰,予之苦熱如此,人獨不熱乎?今夏過半,幾何忍之?欲待涼生爲之計矣。仍命退,諸臣以次退出。
上在昌德宮。停常參·經筵。
藥房提調沈頤之,行左承旨李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
申鳳朝啓曰,大司憲宋煥箕,執義李萬榮,掌令李儒修,持平申絢在外,掌令尹悌東牌不進,持平申龜朝未肅拜,監察茶時之意,敢啓。傳曰,知道。違牌及未肅拜人,許遞。
李書九啓曰,左副承旨洪仁浩,今日不爲仕進,卽爲牌招,何如?傳曰,允。
申鳳朝啓曰,司諫金孝眞,引避退待,已至多日,尙未處置,事甚未安,掌令尹悌東,卽爲牌招,以爲處置之地,何如?傳曰,允。
傳于朴宗來曰,右副承旨入侍。
傳于朴宗來曰,同副承旨入侍。
以右承旨李晩秀牌不進推考傳旨,傳于李書九曰,堂疏後情勢似然,許遞。
兵曹口傳政事,護軍李晩秀,副司勇白應世。
以校理朴鍾淳·尹益烈,修撰洪秀晩·張至顯,副修撰李景溟牌不進罷職傳旨,傳于李書九曰,只推。
李書九啓曰,玉堂上下番俱空,已至多日,事甚未安,校理朴鍾淳·尹益烈,修撰洪秀晩·張至顯,副修撰李景溟,旣有只推之命,卽爲牌招,以爲推移入直之地,何如?傳曰,允。
李書九啓曰,校理朴鍾淳·尹益烈,修撰洪秀晩·張至顯,副修撰李景溟,牌不進罷職傳旨,今方捧入,而副校理吳鼎源陳疏留院,沈興永,副修撰李龜雲在外,玉堂上下番俱空,已至多日,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,允。
有政。吏批,判書金載瓚進,參判黃昇源進,參議韓晩裕進,行左承旨李書九進。以尹序東爲應敎,朴瑞源爲掌樂正,甕津府使單徐英輔。
兵批,判書趙宗鉉病,參判尹弼秉病,參議金翰東病,參知吳泰賢入直進,右副承旨朴宗來進。同知單李宗遠,副護軍金祖淳。
朴宗來啓曰,新除授應敎尹序東,時在京畿長湍地,經筵入番事緊,斯速乘馹上來事,下諭,何如?傳曰,允。
承旨前望單子入之,李敬五落點。
李書九啓曰,卽伏見平安監司朴宗甲,今春夏等褒貶啓本,則邊將,無一人居下,殊無嚴明殿最之意,推考警責,何如?傳曰,允。
傳于洪仁浩曰,定州紀蹟碑,所重有在,而功役告完後,狀本來到,施賞一款,未遑爲之,今見道伯貶題思之,渠輩必等待董役首校,問名邊將除授,次校一人賞加,其餘,令道臣施賞。上言幼學高仁基,亦令道臣,從願施賞後狀聞事,下諭于關西道臣,地方官定州牧使金爔,半熟馬一匹賜給。
洪仁浩啓曰,臣與同副承旨姜忱伴直矣。謂有情勢,陳疏徑出,而原疏以國忌正日留院,伴直無人,右副承旨朴宗來,卽爲牌招,何如?傳曰,同副許遞,前望單子入之,待下批牌招入直。
承旨前望單子入之,申鳳朝落點。
洪仁浩,以司饔院都提調·提調意啓曰,本院朔用,近甚苟難,他無變通,在前如此之時,均役廳十月給代,旣有預受之規矣。今亦依前例取用事,分付該廳,何如?傳曰,允。
洪仁浩,以吏曹言啓曰,今日本曹開拆坐起時,考見平安道褒貶啓本,則郭山郡守柳相斗,以政或未察志,則有爲爲目,永柔縣令金洪運,以心固願治,政或非時爲目,竝宜置諸下考,而置諸中考,殊無嚴明殿最之意,該道道臣,推考警責,郭山郡守柳相斗,永柔縣令金洪運,竝罷黜,何如?傳曰,允。
洪仁浩,以兵曹言啓曰,拆見平安兵使任嵂去春夏等褒貶啓本,則昌洲僉使楊宗潤,乃反襲謬爲目,吾老梁萬戶李楚大,何爲要譽爲目,乫軒洞權管崔鳳翼,盍察倉逋爲目,小坡兒權管趙致煥,酒失宜警爲目,甲巖權管朴壽奎,奈此不勤爲目,則竝宜置下考,而置諸中考。小吉號里權管鄭興周,何足深責爲目,宜置中考,而置諸上考,殊無嚴明殿最之意,平安兵使任嵂,推考警〈責〉。昌洲僉使楊宗潤,吾老梁萬戶李楚大,乫軒洞權管崔鳳翼,小坡兒權管趙致煥,甲巖權管朴壽奎,竝下考施行,小吉號里權管鄭興周,中考施行,何如?傳曰,允。
李書九,以兵曹言啓曰,卽接東所衛將梁德履牒報,則東所前古槐木一株,自仆橫掛,屋上蓋瓦半間許脫落云,顚仆之木,令該所,依例斫去,瓦子則卽爲修改之意,分付,何如?傳曰,允。
兵曹啓目,向前慶尙監司李泰永,旣已遲晩,所當照律施行是白乎矣,係是二品職,臣曹不敢擅便,上裁,何如?判付啓,區別功議,照律以聞爲良如敎。
丙辰七月初十日卯時,上御誠正閣。藥房入診,同副承旨同爲入侍時,藥房提調沈頤之,行左承旨李書九,同副承旨姜忱,記事官柳遠鳴,假注書曺錫中,記事官吳泰曾·金履永,檢校待敎徐有榘,醫官柳光翼·金孝儉·金光國·白成一·李周憲·李惟鑑·玄弼采·丁希泰,以次進伏訖。頤之曰,近日涼意頗生,聖體,若何?上曰,一樣矣。昨日則頗有涼意,且多風氣,未知今日又何如也。頤之曰,近日無涼劑無進御之事耶?上曰,如淸心丸之屬,連爲服之,而近日有下血之漸矣。頤之曰,診察聖候,議進湯劑,如何?上曰,乍出卽止,今不必服藥矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。上曰,司饔院草記,何也?本院古則凡於朝廷進饍之時,皆自本院進排,而近無此等事,則別無物力用下之處,而遽請預下,何也?提調不能典守之致,以此意,問該吏,使之留意典守,可也。頤之曰,臣曾提擧本院,則用下無常,每患不足,所見甚悶,故相臣徐命善,爲都提擧,以爲一番釐正,除減不緊名色,然後可以蘇弊云矣。頤之曰,惠慶宮進服香吉茶,自明日更爲製入耶?上曰,卿旣入闕,今日製入,可也。命書榻敎曰,惠慶宮進服香吉茶,依前方三貼,更爲製入。仍命退,諸臣以次退出。
丙辰七月初十日午時,上御重熙堂。右副承旨入侍時,右副承旨朴宗來,假注書曺錫中,記事官吳泰曾·金履永,以次進伏訖。上曰,近日筵說修納者,多不成說,至於次對筵說,尤宜詳細,而近來注書,全不致察,此等事須申飭,可也。上曰,箕伯初政,何如云耶?宗來曰,消息則雖連爲承聞,而至於治政,則未及得聞之矣。上曰,幕裨善爲率去,然後亦爲一助,而姑不如安州時矣,其果率去何許人耶?宗來曰,果如聖敎,必欲擇無弊者率去,故常從事於文翰者,皆爲率去,恐反有疎於事務之慮矣。上曰,李敬五,在承宣家洞內,其病情,近果如何云耶?宗來曰,近則少減,而羞明之症,終不差減云矣。上命書榻敎曰,承旨前望單子入之,待下批牌招察任。又命書榻敎曰,事變假注書改差,以香室入直官員康就昇差出。仍命退,承史以次退出。
上在昌德宮。停常參·經筵。
李晩秀啓曰,來十六日,漢學文臣殿講日次矣,敢稟。傳曰,生涼後更稟。
申鳳朝啓曰,大司憲宋煥箕,執義李萬榮,掌令李儒修,持平申絢在外,掌令一員,持平一員未差,監察茶時之意,敢啓。傳曰,知道。
申鳳朝啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗來曰,諸承旨,持公事入侍。
申鳳朝啓曰,司諫金孝眞,引避退待,已至多日,尙未處置,事甚未安,大司諫李太亨,卽爲牌招,以爲處置之地,何如?傳曰,允。
傳于朴宗來曰,不爲仕進承旨許遞,與未差之代,前望單子入之,待下批牌招察任。
承旨前望單子入之,黃昇源·李晩秀·金翰東落點。
以吏曹參議韓晩裕牌不進罷職傳旨,傳于朴宗來曰,只推。
以掌令尹悌東牌不進罷職傳旨,傳于申鳳朝曰,只推。
李晩秀啓曰,修撰張至顯,副修撰李景溟,牌不進罷職傳旨,今方捧入,而校理朴鍾淳·尹益烈,副校理吳鼎源,修撰洪秀晩,陳疏留院,應敎尹序東,副校理沈興永,副修撰李龜雲在外,玉堂上下番俱空,已至多日,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,違牌玉堂只推,牌招入直。
李晩秀啓曰,日前玉堂聯箚批下之後,校理朴鍾淳,來請聽批,故卽爲傳批,而忽又無端出去,仍爲違牌,臣之徑先傳批於未肅拜之前者,不勝惶悚,而出牌之後,旣以玉堂入來承批,旋卽出去違牌,事未前有,萬萬未安,當該玉堂,從重推考,何如?傳曰,未肅拜之玉堂,豈可來請聽批乎?依其言而宣示者,俱是溺職,卿與該玉堂遞差。
以校理尹益烈,修撰洪秀晩等牌不進罷職傳旨,傳于金翰東曰,箚批旣宣,則有何情勢,又爲違牌?此雖微事,亦從習俗不誠中出來,傳旨勿施,使各量宜爲之。
傳于金翰東曰,承旨前望單子入之,待下批牌招察任。
承旨前望單子入之,李祖承落點。
以全羅兵使朴基豐狀啓,今秋巡操,令廟堂稟旨分付事,判付內,啓下備邊司爲旀,近日雨澤,果已浹洽,而沿邑民勢,亦果蘇完乎?水陸操間,何操當爲與否?卿等問于道帥臣,使之具意見論理報來後,草記稟處爲良如敎。
以修撰張至顯上疏,傳于朴宗來曰,渠亦爲此,時事可知,無論如此如彼,莫嚴者法律,則名雖大官,卽亦人臣,況有大官小官章疏勿捧之命焉?其時若有越法捧納之騎堂,則爲三司者,雖欲一邊請覈本事,義當一邊請律該堂,而渠是何人,乃敢以守法遵令之該堂,謂之後弊所關,若此不已,則爲本兵堂郞者,恣意擅便於命令,而將爲無法律無命令之國,寧不凜然心寒,固知此疏之爲大臣甚不幸,而大臣豈有與聞之理乎?燎原之懼,豈待知者,其在眞箇杜後弊之道,所當設鞫嚴訊,明覈罪狀,減死定配,而顧其職名,恕其爲人,爲先濟州牧大靜縣,限己身定配,以尊王綱,以肅朝紀。
傳于申鳳朝曰,張至顯疏捧納承旨定配,在院承旨遞差,尾附他說,意在匡救,以惜卵之意,特賜優批,揆以刑政,語及該堂,事則一也,到今至顯處分之後,不可以遣辭之際,明有輕重之別,置以無論,玉堂吳鼎源,亦爲削職。
傳于金翰東曰,左副承旨入侍。
金翰東,以禮曹言啓曰,圖畫署有別遞兒祿窠,而畫員中勤勞國役者,使之次次許付矣。付祿,崔得賢黃海監營裨將下去代,差備待令畫員韓宗一,前後國役,多有勤勞,依例許付,何如?傳曰,以許礛付祿,礛是永付司果,則李寅文付祿,可也。
申鳳朝,以義禁府言啓曰,前修撰張至顯,濟州牧大靜縣,限己身定配事,承傳啓下矣。罪人張至顯,拿致府庭,讀諭傳敎後,全羅道濟州牧大靜縣,限己身定配,而以承傳內辭意,具罪目,卽令假都事洪理爕,押送配所之意,敢啓。傳曰,知道。假都事過畿境後,上來,可也。
兵曹啓目,粘連慶尙監司李泰永矣。嶺伯事,極爲駭然矣。昨年如此,今年又如此,慶尙一道七十餘州,果無依俙彷彿之應薦之人,而敢以如許之人塞責乎?不可推考而止,爲先發緘取招罪,杖一百收贖,公罪奉敎依允爲旀,功減一等爲良如敎。
弘文館校理朴鍾淳·尹益烈,修撰洪秀晩疏曰,伏以,臣等之不可復冒館職,不但臣等之自知,聖明亦已俯燭矣。臣等纔呈箚本,而終見格於喉院,欲效忠憤而反受疑於君父,自壞館現,貽辱淸朝,俯仰愧怍,無地自容,今欲退而自靖,則屢違召命,都隳義分,抑欲進而膺命,則鐵限在前,大防難越,臣等進退,實爲狼狽,情窮勢蹙,莫省攸措,玆敢疾聲齊籲。伏乞聖慈,念四維之至重,諒臣等之難冒,亟遞臣等,所帶之職,仍治臣等,逋傲之罪,使朝綱肅而微分安焉,自劃之人也,何敢更事容喙,而關係莫重,憂愛弸中,玆不得不略暴無隱之義,仰瀆聽卑之天,惟殿下少垂察焉,臣等竊伏覸我殿下,治務鎭靜,而反多姑息之歎,德懋容受,而或忽慮患之戒,每有一番事端,輒設一條禁令,不問言之當否,事之大小,率皆逐事而逐設,殆若援例而應行,以此而爲箝口息鬧之神權竗方,殿下始猶以爲萬不獲已之擧,而駸駸然眼慣手熟,習以爲常,無事則已,有事則終歸禁條,於是乎在下者,不得不以請收禁令,爲目下塞責之資,昨日如是,今日如是,朝廷之上,已成一副前例,上下相循,莫或擺脫,其不誠無謂,不可傳示來後,果有大於此者乎?臣等歷觀前世其禁條之多,未有如近日者,非以前代之人辟,不知設禁爲防口之竗策,而惟殿下獨得其術也,正以禁抑言者,著爲令式,特非晠世之美事,故歷代人主,皆憚於此,而不敢肆爲,乃殿下斷而行之,顧恤此例一開,後弊難言,藉使後世有拒諫抑忠之擧,而輒皆以殿下爲口實,則殿下亦何以辭其責乎?雖以伊日事言之,臣等之疲軟,有不足言,而名以堂箚,留置啓板,已經多日,卽四百年所無之事也,其時承宣,於其堂箚之到院也。旣不曰,涉禁,又不思登徹,乃以未及停當等語,漫漶依違,苟延時刻,此其意,只出於畏罪而獨不念公議之唾罵,有甚於嶺海之擯斥乎?及夫臣等之規斥也,暫時徑出,黽勉引義,旋卽揚揚,無所顧忌,其義理之放倒,廉防之喪失,令人代羞,無足索言,伏願聖明,亟加三思,收還禁令,仍命捧入留院之箚本,特賜兪批焉,臣等又有所駭惋者,初四日新除兩司諸臣,召牌之下,一齊違傲,有若無事可言者然,時則事端旣已彰露,設禁未有成命,則是豈可却顧退縮,晏然伈默者乎?言責之地,猶尙如此,今之習俗,可謂無奈,臣等謂伊日違牌兩司諸臺,一竝施以刊削之典,斷不可已也,臣等無任云云。省疏具悉。箚未承批,安得如是引義,與知而冒禁有異,特爲賜批,原箚留中,使信令與禮遇之意,兩行不悖,附陳事依施,爾等勿辭察職。
兼兵曹判書趙宗鉉疏曰,伏以臣,自叨見職,事事瘡疣,日夕兢惶,惟大何是竢,且況政曹擧行,輒煩揆地董飭,曾以私義之難冒,猥控前席之陳懇,未蒙體諒,益切悚恧,昨筵退後,尤有所萬萬不安者,臣於武庫,雖曰例兼,與新除都提調,其不可周旋於一寺,卽通朝之所共知,玆敢冒瀆崇嚴。伏乞聖明,俯垂諒察,將臣本兼諸任,亟賜鐫免,以幸公私,不勝大顧,臣無任云云。答曰,省疏具悉。例兼豈有嫌避,勿辭行公。
護軍徐有臣疏曰,伏以,前哲有言曰,祿不須多,妨滿則止,年不待暮,有疾便辭,此誠至論也,臣久抱危懇,輒欲控籲於仁覆之天,而趑趄囁嚅,至今泯默者,非敢以衷情之可抑,而理勢之可已也,誠以時値嘉會,心有戀結,瞻依日月,遲徊班聯,亦且徂歲而踰時矣。今則臣年益衰,臣情益迫,雖欲按住而不可得矣。臣安得不仰首鳴號,以丐聖慈垂矜之恩乎?臣家自祖先來,歷事聖朝,忠勤盡瘁,保有令名,而冠冕奕世,門戶華顯,歷數搢紳,罕與爲比,臣父平日家庭之戒,未嘗不以滿盈爲懼,臣佩服先訓,言猶在耳,區區自期者,秪在於抱關擊柝,隨分效力,以仰承國家世蔭之庥,而至於濫竊科第,歷揚淸顯,非臣始望之所及也,迺臣不肖無狀,忝辱先緖,大取狼狽,幾底顚覆,特蒙我聖上記念先臣,庇及闕嗣,拔之於九死之中,被之以再造之私,而追惟過境,莫非臣忽於持盈,自我致寇,而仰貽陶甄之勞也,臣於是乎益知天理之不可倖逭,恭念聖恩之不可屢辱,居常兢畏,如集于木,比歲以來,臣子迷騃,誤蒙殊恩,出入邇列,翺翔華膴,臣心憂揣,又加一倍,而特臣累縻郡緩,居外時多,此古人所謂歸休之漸,而臣復景迫桑楡,息影剷跡,諒無幾何?臣於是乎感戴曲遂之洪造,庶幾身家之獲全,不自意無似賤臣,謬被聖簡,華貫峻職,左右兜攬,名器玷汚,爵秩無漸,父子金緋,步武相隨,每一簉班,同朝艶稱,重以歲時粳鱐,輒荷格外之存問,西邑休暇,俾遂豚太之微願,榮寵隆赫,瞻聆傾聳,則臣之憂惴之情,不翅萬萬於前,而每一思惟,五內不寧,恒若何樣倚伏,從何而來,熱羹爲懲,曲木猶驚,物情之所不能已者,臣獨何心,將不怵然而駭,惕然而懼乎?晝宵反復,前衡參倚,惟有早卽斂跡,避遠名塗,尙爲萬一黥劓之補耳,心與口語,牢決于中,昨年以後,一退之志,未嘗須臾忘也,而時則惟我慈殿·慈宮,寶籌齊崇,我殿下聖孝出天,揄揚賁飾,縟儀屢擧,吉祥洋溢,率普抃祝,臣雖耄聵,得與虞廷鳥獸,同蹌於九成之舞,有不敢以陋賤之私,仰浼於崇嚴之聽,而乃若臣情之懇急,則一日不退,有一日盈滿之懼,二日不退,有二日盈滿之懼,其可謂悶且迫矣。殿下於臣,累加寬宥,曲費造化,旣生之又生之,必全之乃已者,念臣父甘盤之舊勞也,爲世臣全保之盛德也,臣若貪戀寵祿,鐘漏不止,過福招損,重陷罪戾,則是上以負曲成之仁,下無以從先臣於九原也,臣豈忍爲此哉?且念臣蒲柳易凋,疾病沈痼,眼視昏花,神精銷落,當事茫昧,如墮煙霧,與人酬酢,忽忘先後,臂脚痿軟,行步蹣跚,少有勞動,浮脹喘急,如期而發,種種癃醜之形,無非危敗之兆,軀殼雖存,其中則已枵然,雖欲强策奔走,以效筋力之勞,亦已斷無其望矣,今使臣全忘盈虧之理,强曳羸尫之軀,傴倭顚頓,爲人唾罵,則身之僇辱,報於何有,人有疾痛,必呼父母,疾痛不過外鑠,父母未必能救,猶必乎之而冀其或救者,人之情也,今臣之懇迫,不亶如疾痛之外鑠,而殿下之於臣,有父母之慈,又有可救之術,然則臣之抱此懇而訴此衷,欲望殿下之哀憐而救之者,恐不至於大僭越也,臣受恩罔極,一死以報,自誓於心,而乃以垂死殘骸,敢乞休退者,是豈臣所樂爲哉?伏惟日月之明,亦必哀矜其不得已之實,不待臣言之畢,而有以處之也。伏乞聖慈,俯垂曲諒,亟畀臣奉朝請之銜,以卒生成之澤,則臣當生而隕首,死而結草,臣今將告退,悲感交集,瞻望象魏,有隕如瀉,神慌思短,言不知裁,臣無任云云。答曰,省疏具悉。先卿文淸,與南文淸,後先有稽古之勞,予視卿等,如視家人,痾癢與共,無欲不遂,卿以先卿之子,持盈盛之懼,決意勞退,不俟年至,卿言可感,卿心可貴,今當矯時正俗之會,如卿泊然於進退者,若不副其懇。其可曰,念先卿乎,疏懇特許所請。
知敦寧府事蔡廷夏疏曰,伏以臣,材同樗櫟,年迫蒲柳,自分聖世之一棄物,特以我殿下優老之恩,得至宰列,每自循省,感愧交切,迺者陞資之命,又出記舊之衷,昵侍前席,承聆恩諭,螻蟻賤臣,何以得此,不意敦府除旨,繼下於惶感頌祝之餘,重以西樓肅命,濫廁耆英之帖,此豈賤臣夢寐所到者哉?人臣之受恩於君父者何限,而如臣無用之物,叨此推遷之榮,環顧朝班,亦尠倫比,手擎華誥,闔門動色,貤贈之典,至及於先臣之感泣隕結之情,尤當如何哉?臣之見職,雖伸叩謝之忱,而第臣敦寧已盡,揆以格例,不宜久據。伏乞聖慈,俯賜諒察,特令有司,照例遞改,以存公格,以安私分,不勝幸甚,臣無任云云。答曰,省疏具悉。疏辭,下該曹稟處。
副校理吳鼎源疏曰,伏以臣,頃於館職,適當大僚求對,群情憤惋之日,責在論思,崩心痛骨,不忍一刻按住,忙具短疏,粗效沫飮之義,誠意淺薄,未能仰格,竟未承一字之批,責敎截嚴,至有投之闕門外之命,而旋又伏承遞解之恩,臣驚惶震懍,歷累日而莫知所以自措也,今日三司之臣,進退去就,誠爲狼狽,當言而旣不得言,則不敢爲進身之計,參以情勢,容或無怪,此亦近於古人,不得其言去之義,而日昨所下傳敎,有以仰聖明之俯燭無餘矣,與其下敎而誨責之,使不敢違召而呈病,恐不若收還禁令,俾得各盡其職責,在上而無束迫之歎,在下而無惶阨之情,則豈不爲允得處分之正,不負責任之重,而上下俱得其宜之道耶?夫設法而禁言,古牒之所無,以我殿下之聖明而有是,誠非群下之所仰望者,今則一事二事,少有不槪,輒已禁之,幾乎無事而不禁,無言而不禁,言者眩亂,莫之措手,設或有言,百回宛轉,恐或觸犯,其言之不足有無可知,苟如是,則雖無是言可也。尙何望補裨治化,而亂賊亦何所知懼哉?設禁已久,耳目漸忸,以至喉院之臣,不顧名義之嚴,而憑依朝令,以一例退斥爲能事,三司之吏,圖免刑棍之治,而瞬目門卒,以要得驅逐爲妙計,官吏相徇,事近藉弄,爲害世道,亦非細故,臣雖愚迷,豈不知象魏之縣法,實是苦心之有在,而欲望聖上,試於淸燕之暇,若或成却顧而反省,則縱不恤目前流弊之端,獨不念萬世貽燕之謨乎?臣曾於賓筵,已陳此事,諸臣亦皆言之,辭已竭矣,尙未蒙開納,區區夏慨之忱,不能自已,玆又冒死控陳,伏願更加三思焉,臣於數三件近事尤有所憂慨駭惑者,向日諸臺臣,爲陳沐浴之請,將入禁門,門將阻之,相持累餉,呵導而進,摧沮而退,行止彷徨,瞻聆駭羞,騎省之臣,疏請收禁,此實執藝之義,無關設禁之條,而喉舌之地,無難斥退,自甘壅蔽,至於日昨奉朝賀臣金鍾秀陳疏,又爲門將之所阻,騎堂亦不許入,竟至退却,雖未知疏辭之有何涉禁,而大臣者,卽君上之所敬禮,身雖休退,體貌自異,而恣意操切,有此無前之事,擧措之驚駭,朝體之壞損,更無餘地,臣實痛之,伏願竝命査實勘治,以懲來後焉。噫,人主之出一辭令,史臣書之冊,以垂百世,頒之朝紙,傳示四方,聽聞之所及而奉之如拱壁,信之如四時,所關顧不重歟,竊覸我殿下,治猷允法唐虞,吁咈動合典謨,雖於尋常辭敎之間,兢兢致愼,靡或放忽,凡在臣隣,孰不欽頌,而第於月前臺臣處分傳敎中,鼠竊不饜等句語,恐違聖人辭不迫切之義,而終有欠於如綍之出,臣竊不勝爲聖明慨惜,而適値慶月,未敢瀆擾,今始附陳。伏乞俯賜審察,向前一二句語,特命收還,從今以往,更加留意,以光聖德,是臣區區之望也,仍念臣於近日惶蹙之中,又伏奉玉署除命,承膺無路,坐犯違傲,悚懍已極,而未蒙恩勘,召牌又臨,以情以勢,轉動無望,玆敢隨詣陳章,仰瀆崇嚴。伏乞聖慈,亟命鐫削臣職,仍治臣逋慢之罪,以安私分,千萬幸甚,臣無任云云。省疏具悉。設禁近於時措之宜矣,門禁,卽騎堂職分內事,捧疏却疏,豈有大官小官之界限,則爾之區別爲說,大是妄錯,月前臺臣處分傳敎中,不饜鼠竊等句語事,如爾眼孔,宜乎瞠惑,然不饜之戒,在於鄒書初卷第一章,鄒聖豈欺我哉?至於鼠輩之取喩,爾不見紫陽書乎,添却一竊字,猶出委曲之意,而爾反以此爲言,言亦似是,卽令政院,鼠竊輩之竊字,依朱書本文刪定,爾其勿辭察職。
丙辰七月十一日卯時,上御誠正閣。諸承旨持公事入侍時,行左承旨李書九,行右承旨洪仁浩,左副承旨李敬五,右副承旨朴宗來,同副承旨申鳳朝,記事官柳遠鳴,假注書曺錫中,記事官吳泰曾·金履永,檢校待敎徐有榘,以次進伏訖。上曰,各房各奏事,仁浩,讀奏京畿監司狀啓,通津府使李文協到任事,忠淸監司狀啓,禮曹參判宋煥箕疏批傳諭事,有旨祗受事,鳳朝,讀奏京畿監司狀啓,罪人等同推開錄事,書九,讀奏全羅兵使軍保米裝發事,黃海兵使狀啓,捉虎申飭事,開城留守狀啓,離營上去事。訖。上命書判付,上敎敬五曰,眼疾近有減勢否?敬五曰,近日頗有減意,而僅可周旋於房闥之內,若於日出當陽之時,則羞明不得視物矣。上曰,玉堂上疏何言也。仁浩曰,日前堂箚,自政院旣不捧納,使院吏捧置院吏樻中,已至四日,蓋堂箚至重,如或經宿靳批,則政院必微稟,乃古例也,臣於昨日仕進後,始聞之,而値齋日,不得一言仰陳,爲玉堂者,宜乎有引義之擧,而雖欲進身承牌,恐不可得矣。上曰,玉堂封箚時,必拜而起,隨箚到院,亦拜而進,其重如此,近日政院事,誠不成說矣。仍命書玉堂疏批。又命書禮曹參判徐有臣疏批。命書榻敎曰,惠慶宮進服香吉茶,依前方三貼更爲製入。仍命退,承史以次退出。
丙辰七月十一日申時,上御重熙堂。左副承旨入侍時,左副承旨金翰東,記事宮柳遠鳴,記事官吳泰曾·金履永,以次進伏訖。上曰,右承旨之尙不入來,何也,注書知入。賤臣承命出。回奏曰,俄者出牌矣,牌不進云矣。命退,承史以次退出。
上在昌德宮。停常參·經筵。
申鳳朝,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
申鳳朝啓曰,御營廳將官來言,今日本廳軍兵,日次私習云矣,敢啓。傳曰,知道。
申鳳朝啓曰,大司憲宋煥箕,執義李萬榮,掌令李儒修,持平申絢在外,掌令一員,持平一員未差,熙察茶時之意,敢啓。傳曰,知道。
傳于李祖承曰,諸承旨持公事入侍。
李祖承啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于李晩秀曰,右承旨入侍。
傳于朴宗來曰,右副承旨入侍。
李祖承啓曰,假注書曺錫中,身病猝重,勢難察任,今姑改差,何如?傳曰,允。
曺錫中改差,代以李毅采爲假注書。
李毅采有頉,代以尹命烈爲假注書。
李祖承,以禮曹言啓曰,圖畫署別遞兒付祿草記批旨內,以許礛付祿,礛是永付司果,則李寅文,付祿可也事,批下矣,卽接圖畫署手本,則許礛,果是永付司果,李寅文前已別遞兒付祿,方爲受食云,今番別遞兒付祿,則何以爲之乎?敢稟,傳曰,然則金得臣付祿,可也。
申鳳朝,以禮曹言啓曰,圖畫署別遞兒付祿事,草記批旨內,然則金得臣付祿可也事批下矣,依聖敎,以金得臣許付之意,敢啓。傳曰,知道。
申鳳朝,以刑曹言啓曰,依下敎,玉堂張至顯上疏呈納書吏朴必寬,嚴刑一次之意,敢啓。傳曰,知道。
申鳳朝,以義禁府言啓曰,左副承旨李敬五定配事,承傳啓下矣。李敬五京畿抱川縣定配,而以承傳內辭意,具罪目,依例發遣府書吏,押送配所,何如?傳曰,允。
禁府啓目,信川郡守鄭述仁原情云云,傳旨內辭緣,泛稱遲晩,刑推得情,何如?判付啓,付過放送後,草記爲良如敎。又啓目,密陽府使趙觀鎭原情云云。傳旨內辭緣,泛稱遲晩,刑推得情,何如?判付啓,考律勘放後,草記爲良如敎。
金翰東,以義禁府言啓曰,時囚罪人鄭述仁原情公事判付內,附過放送後,草記事,命下矣。鄭述仁,附過放送之意,敢啓。傳曰,知道。
朴宗來,以義禁府言啓曰,時囚罪人趙觀鎭原情公事判付內,考律勘放後,草記事,命下矣。趙觀鎭傳旨內,漕船無得添載,法意至嚴,添載雖發過境之後,不能檢飭之罪,在所難免,今該府,拿問處之,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十奪告身三等,犯枉法受贓外,苔杖竝收贖矣,趙寬鎭,杖八十收贖,奪告身三等,放送之意,敢啓。傳曰,知道。如有功議,各減一等,可也。
朴宗來,以義禁府言啓曰,趙寬鎭杖八十收贖,奪告身三等,照律草記批旨內,如有功議,各減一等可也事,命下矣。趙寬鎭祖父文命揚武功臣豐陵府院君孫云,功議各減一等,杖六十收贖,奪告身一等之意,敢啓。傳曰,知道。
吏曹啓目,粘連觀此知敦寧府事蔡廷夏上疏,則以爲臣敦寧已盡,揆以格例,不宜久據,照例遞改亦爲白有臥乎所,旣無敦寧,則揆以公格,所當許遞是白乎矣。重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
刑曹啓目,粘連今此李光寅旣捧侤音,而係是梟示罪人,臣曹不得擧行,令兵曹稟處,何知?判付啓,伊時許多船隻之致敗也,諸般奸情,必有同謀共犯之罪,更良嚴刑,期於得情以聞爲良如敎。
同副承旨申鳳朝疏曰,伏以倥侗譾劣,不適於世用,莫有如臣,恩渥寵榮,偏被於一身,亦莫如臣,臣本雕篆小技,科臼批業,間値畸釁,廢擧蟄處,不敢自同於恒人者,十有年所矣,迺殿下特加奬拔,始也授臣以一命,終焉擢臣以高第,拔格抄啓,以侈其身,越例超陞,以寵其職,而至于今春,又忝重試,卽除承宣,戴花登筵,恩先一榜,榮動百僚,且況臣釋褐之年,適値國家大慶之日,又符臣祖廻榜之歲,殊典至及於錫酹,恩言屢下於念故,臣之觀欣感激,益復罔涯。噫,人臣之受恩於聖明者,從古何限,而至若周年之間,寵光便蕃,使門闌照耀,觀瞻聳動,歷數前後,孰有如臣者哉?非但臣身之自頂至踵,莫非我殿下生成,臣之老父積年奇疾,已成癃痼,筋力精神,無復餘地矣,自臣蒙恩以來,神識如前,每見臣冠帶退公,則輒欣然迎語,常對家人,詑說天恩,此臣十餘年來,所未見之至情至愛也,臣於是感結心肝,恩銘骨髓,只思身不自有,奔走竭蹶,以報答萬一而已,豈有他分外之望哉?第臣父年今八十五歲,加以疾病在身,其所扶將,專在滋補之力,而家計不饒,性拙謀生,甘旨之供,每患難繼,藥餌之需,亦未如意,苟能及此之時,得一外邑,俾有便養,則不惟臣烏哺之情,庶可少伸,臣父病懷慰悅,將不徒欣然迎語而止,則臣之至願,於斯而可以畢矣。臣職在邇列,昵近耿光,豈敢爲離違天陛,偃便下邑之計,而誠以短長之日,古人有云,切迫之情,在臣無比,玆敢不避猥越,仰瀆崇嚴。伏乞天地父母,諒臣至切之私,畀以一小邑,俾遂榮養之願,千萬幸甚,臣無任云云。省疏具悉。疏辭,下該曹稟處。
八道儒生京畿道進士蔡弘臣·宋道鼎·李東洙,幼學朴師喆·宋徹圭·朴春煥,進士李普漢·趙學春,幼學權瑞應,進士洪樂膺·李光憲,幼學宋翼圭·金憲淳·李度明·南駿聲·沈能秀·金在源,進士金鐮,幼學尹大東·李羲年·兪平柱·徐有恂·閔毅顯·金載鳴·李亨百·徐行順·朴植·徐處文·尹啓泰,進士李·金匡炅·李躋賢,幼學沈源祖·沈憲祖,進士沈鍒·李述明·金厚淵,幼學朴基宏·朴應鉉,進士洪秉淵,幼學李如淵,進士韓象洪·沈榮鎭·梁性默·宋碩寬·李光顯·金碩鉉·李得祚·尹在復·申洸河·申百祿·尹舜欽·李光輔·尹行慶·李復性·兪益柱·兪晦根·李東延,幼學李端祐·徐台輔·尹庠基·李益會·沈裕·魚在琬·李樂淵·徐有實·徐有度·閔致傅·李亨在·趙鍾淳·趙儒載·徐有敬·崔大榮·金在恒·金光岳·金在興,進士金啓河·宋文晦,幼學朴齊顯·朴齊華·宋文重·宋文絅·李儒準·沈翰之·吳泰元·朴宗普·具命益·具命龍,進士權燁,幼學李永復·李敦秀·吳益秀·申厚祿·許源·尹鼎烈·李彦成·趙鎭玉,進士兪孟柱,幼學黃喆彦·朴宗復,進士李義實,幼學李義樂,進士李秉浚,幼學成進默·南道孫·沈樂賢,進士李鍾祜,幼學朴在淵·沈鐻·李元坤·申大元·鄭基方,進士李星源,幼學安聖瞻·安翊良·李鍾安,進士李後秀·金魯聸·崔秀俊,幼學李運重·李珽·李秉縕·李愚在·黃䆃·金憲淳·李秉祜,進士李在修,幼學南薰·崔乃和·柳訸·李度敏·李憲百,進士李羲斗,幼學李羲平·李羲準·李羲肇·鄭淳弘·鄭淳永,進士尹鵬逵,幼學尹雲逵·李羲玄·沈省之·黃䅘·尹銖·兪星柱·兪茂煥·申紹·沈樂游·柳謨·柳謙·朴賢壽·柳瑗·申在奎·李奎源·徐相祿·李箕一·金在新·兪紳煥·兪舃煥·金鐄·金鑛·洪萬燮·洪百燮·朴應鉉·李如淵·李其淵·李或淵·李憲五·尹稷·全光鼎·魚在瓚·張灝·申澓·李學葵·金德允·金世忠·金載成·徐有幹·黃仁泰·沈濯·李晦淵·徐有民·金善根·宋男圭·金文根·趙莘材·李箕樂·李基憲·尹昄·金頤淳·南養來·金履宲·尹弼大·尹顯大·吳彦先·尹昇大·李敎憲·李在憲·李穆源·金振鐸·金有根·李一容·張錫朋·申在植·趙鉉重·閔百顯·李日憲·李基廷·崔亨憲·柳傳·李熙東,進士金炳翼,南永來,幼學尹行琦·趙濂·元範鎭·元命圭·元命祥·金觀淳·徐有朋·南駿慶·南升來·吳俊誠·徐有基·吳俊·李濟應·李箕采·朱重晦·沈鎔·沈鑄·權度應·趙沁·趙瀞·柳本學·柳本芸·趙在翼·朴泓源·吳徵常·吳敏常,忠淸道幼學沈述之·沈緯之·鄭益煥·閔百裕,進士韓師獻·洪履黿,幼學姜毅煥·李載焜·李膺福·鄭在升·鄭在豐·李哲中·李師中·金鍾喆·金鍾仁·金履煥·李元梅·卞晦中·卞浩養·李英培·宋弼煥·鄭在文·金亨珏·金亨道·洪善容,進士李義宲,幼學宋載顯·宋載天·宋煥祖·宋煥斗·宋煥義·宋煥龍·宋煥鳳,進士宋賀相·李度明,幼學宋欽時·宋欽詩·宋復圭·宋煥宅·朴柱煥·朴漢純·朴漢璧·朴光五·朴綮煥·朴柔煥·朴漢耉·朴漢稭·朴載坤·朴載恒·李雨載·鄭漢維·郭應垕·安宗文·韓若弘·鄭遂登,進士申大集·愼命天·鄭奎漢,幼學申漴·崔鍾純·洪履度·李允載·吳重舜·閔百綱·吳喆祚·朴璉·尹膺東·趙顯世·朴相成·柳沁·尹光烈·金載彦·李彦佑·盧欽德·李普亨·鄭晉欽·林命楫·任時孝·崔宗垈·李文白·李一運·朴長謐·朴淵德,進士林翰儒·李顯文·魚用升,幼學金元鎭·李台源·金安燮·李·金亨鎭·池鼎三·鄭一淵·鄭至尹·李錫衡·金相臣·李顯秀·趙德履·權志淳·趙宗仁,進士李日煒,幼學鄭在衡,進士成致商,幼學韓帥舜·李師淳·李載完·李復元·朴麟煥·尹覃厚·許翰·鄭觀海·李瓊·鄭德海·李·張錫祉·李宅麟·李琚·鄭述之·張泓·鄭亨之·張涉·趙師義·李珣·姜在進·金彝中·張遠光·張彦緝·辛宅宣·辛興齡·金汝光·金汝亨·延德孝·延師錫·趙邦鎭·蔡得泗·延濟遠·張仁浹·楊漢祚,進士辛之洛,幼學洪柱宬·李拓祚·辛尙杓·李東尹·黃宰·李玄述·李濟岳·金漢誠·李景訥·李恒瑞·尹錫采·尹章煥·李慶弼·李運昌·金時集·吳達五·韓相良·吳載坤·吳光胤·鄭學彬·吳斗運·吳弘運·鄭宅彬·金光澤·金重九·吳相天·黃橏·朴履裕·鄭昌業·趙漸逵·洪柱國·尹僖·李宗師·朴良愼·洪文煥·黃道根·李必赫·李羲烈·李堯弼·李有根·尹景喆·南浹·李東·金守鎭·金聖讓·李在元·李赫遠·金聲殷·金聲七·鄭履中·李度成·李宜俊·趙斗鉉·金洛宗·田漢昌·李忠謙·李錫九·趙岋·李東赫·呂善默·李啓運·朴煥·趙崑·李錫章·金養洙·呂光燁·李儒光·趙麟泰·李錫命·李時喆·宋國相·朴斗漢·鄭宅煥·李儒洪·洪述行·金景烈·韓榮世·趙鎭守·兪貞柱·金錫輝·吳鼎夏·吳泰運·宋經源·李暹源·韓相說·李寅秀·宋致源·李泓源·吳必延·金宅彬·宋百相·李天源·金在學·禹範天·吳必博·李載顯·李日載·吳必寅·李陽源·吳亨道·李興敎·韓光潝·朴景欽·兪墪·李䎘·李度城·金載興·李溟·李箕述·尹遂永·金錫·尹亨輔·鄭有良·鄭遂成·朴天淳·李興悌·曺允若·洪述殷·朴良漢·李尙模·李瀷·韓光溥·閔思迪·趙學源·洪述周·鄭遂泰·朴晉淳·李遠鎭·李良天·李光韶·李遠來·李亨復·李得垕·李漢甲·朴來駿·李鍾禮,全羅道進士林龜鎭·閔世基·裵曄·鄭桓·吳光裕·羅景祚,幼學吳碩源·柳星三·崔宗燁·高時德·高廷麟·高一喬,進士朴重源·朴宗漢·閔思寬,幼學洪翼榮·林晉遠·鄭大運,進士閔喆儒,幼學李鎭夏·金德麗·金相祿·李宗道·廉宗翰·梁錫耉,進士李琳·李之德·奇學敬,幼學金得賢·崔容肅·柳在淵·李之坤·鄭東運·尹東郁·金利濟·朴永源·李性欽·曺光彬·金哲瑞·愼處中·李東昇·柳楫·白春榮·金相一·朴時榮·安宗億·徐景初·林之桂·許植·李之淵·韓思良·洪啓東·趙德輝,慶尙道幼學金德秀·成晦烈·尹昌觀·成最烈·申德增,進士金濟默,幼學成兢烈·金濟仁·成鼎烈,進士申漢圖,幼學金有恒·成曾烈·金魯鐸·曺文榮,進士申紹陽·安寵·申先協·姜始煥,幼學鄭穡·曺國明·李觀峻·金有章·鄭履周,進士金益顯·姜守睦,幼學成鍾烈·李齊鳳·蔡羲轍,進士柳光培,幼學李大奎·成伯烈·崔山厚·成三烈·金德亨·曺文極,進士金樂恒·金思鉉,幼學成丙烈·鄭馥·成在睦·金德鼎·成在忠,進士金勉恒·金,幼學李基一·李基豐·姜桓·孟鎭泰·成殷柱·金恒俊·張柱國·朴天翼·尹守采,江原道進士李國著·李國荇·李禎彬·申晉元,幼學元永龜·元永熙·元在鎭·元冕鎭,進士河瑞復·權漢玉,幼學韓復元·韓貞元·蔡濟大·洪基洛·金寶鉉,進士朴敦耉·崔英弼,幼學辛億寧·辛性復·祥舜溥·姜在興·姜柱九·姜在元·姜在亨·姜在璜·元在熙·元啓鎭·元華鎭·姜以煥·金相基·金在和·朴文玉·黃慶一·鄭光默·金履兌·具璜·李玄成·尹之聃·金守文·金世文·徐景修·宋聲玉·朴履信·柳成漢·李慶億·朴壽良·魯尙禧·姜台絢·金檀·蔡光國,黃海道進士申吉顯·李壽崗·李貞濟·趙匡修·李英源·李羲之·李默,幼學申惺,進士金希靖,幼學金和鍾·金義鍾·金禮鍾·金光參·金光台,進士趙夢寅·丁德奎,幼學金光壁·金載肅·金載穆·金載鼎·申光迪·申光晦·申光德·申光和·安有恒·金重恪·李志謙·愼處東,進士崔檃·崔榮·朴鼎休,幼學申在德·申在大·申在遠·申在達·鄭知齡·崔命鳳·張麟極·金翼臣·金處祥·趙鳳履·鄭知年·金昌福·金宗道,進士李載陽·李海心,幼學金宗德·李載恒,平安道幼學趙德履·文尙一,進士朴正恪·吳致權·洪亮祖·朴泳·盧思赫·姜日瑞,幼學文養老·朴思默·鄭亮翰·李長燁,進士宋鼎夏·李宗謙,幼學白志淡·白宗藩·朴處佶·朴正廉·李漢雲·金衡商,進士張受敎,幼學金景亮·宋載欽·金尙玉·金大鍊·金德祐·朴師圭·承欽祚·李益顯·張再俊·劉之義·尹天佑·金慶中·邊蓍喆·金允玉,進士金命海,幼學洪璋·吳大權·吳命良·朴龍球·金觀大,進士李陽馥·承師默·桂勖·李成運,幼學鄭弘履·金顯泰·方時復·盧格·任弘迪·卓日游·玄鳳齡,咸鏡道幼學金彦博·李敬民·吳鎭斗,進士朴潭·姜昌輔·韓性淳,幼學朴新顯·朴命壁·趙命夔·金履玉,進士尹衡五,幼學韓範成·韓學海·金漢相·金寅澤,進士文山奎,幼學朱鎭容·魏魯喆·韓弘瓚·韓若霖·陳近·姜一佐·金相玉,進士金履收·金性有,幼學李挺唐·金若溶·姜錫濟·姜鷹周·李秉默·金載聖,進士廉聖老·韓範錫·李燮·車受謙,幼學沈若祖·鄭信源·金文祐·安德俊·李慶鶴·兪漢俊·鄭再慶·崔達壽·趙光瑞,進士朱重祿·姜鳳周·林義謙,幼學李春榮·林之璞·任文祐·朴恒壽等疏曰,伏以,師之所尊,卽道之所存,而三代以前,師道在上,三代以後,師道在下,此堯·舜以來,孔·孟·程·朱道統相傳之訣,而自朱子沒,吾道始東,文忠公鄭夢周,首闡洛·閩之學,上溯洙泗之源,而有若文敬公臣金宏弼,文獻公臣鄭汝昌,文正公臣趙光祖,文元公臣李彦迪,文純公臣李滉,文成公臣李珥,文簡公臣成渾,文元公臣金長生,文正公臣宋時烈,文正公臣宋浚吉,諸賢相繼而出,或直接眞源,嫡承正脈,或德隣不孤,羽翼吾道,以爲元氣於國家,模範於斯文,其淵源門路之正,同得千聖旨訣,而炳師敎於當時,壽道脈於來世者,將撑宇亘宙,歷萬世而不可易也,此朝家所以共躋夫子之廟,以盡尊師之禮,而惟趙文正之時,有文靖公臣金麟厚,李文成之門有文烈公臣趙憲,金文元之家有文敬公臣金集,其倡明道學,扶植世敎之功,實無間於鄭文忠以下諸賢,而獨未躋享於聖廡者,實爲國家之闕典,而何幸我殿下,嘗洞觀乎千聖道統之源,的諦乎諸賢授受之訣,乃於臣等請享兩先正之疏,以金文靖道學節義,又提敎之,至令臣等,退與樊隱德之士,講明之。嗚呼,我殿下,於三先正道學淵源,知之旣至矣,信之誠篤矣。始於文烈,敬而諭之,以實合從祀之列,又於文靖道學而以有子之似聖人,而不與十哲同享爲諭,是殿下於三先正從享之擧,聖志之非不定矣,而特以文敬之父子竝侑,爲尤合愼重之端,又以文靖之始不升焉,示臣等誨責之意也,臣等惶愧憫蹙,不知措躬於何地,而遂乃汲汲然博詢於林下宿德之士,採其論而溯其源,敢復條對如左,惟聖明更加察納焉。嗚呼,文烈·文敬之道德學問造詣淵源,已爲仰悉於前疏,今不敢更事疊床,而謹按文靖公臣金麟厚,以明溫粹之姿,致謹思明辨之工,風神秀朗而人稱淸水芙蓉,胸次灑落而宛若沂水庭翠,讀書則以大學爲九經之基址,窮理則以敬爲一心之主宰,表裏無間,動靜如一,而論人心道心之機,則群賢尙或聽瑩而獨見大意,辨四端七情之發,則文純極其精密,而亦多就質,自其性命陰陽之妙,以至人倫孝悌之實,體在一身而本末備具,明知達識,超乎事物紛糾之表,深造厚積,進乎正大光明之域,而若其洞見道體之原,的得聖賢之訣。則其詩曰,天地中間有二人,仲尼元氣紫陽眞,可見其平生識趣之大槪。而引接後學,則如襲春風而覩慶雲也,發之吟咏,則乃根風雅而參騷選也,此亦德性之相關,而特其餘事耳,蓋其道德之純深,學問之高明,實與文烈·文敬,前後一揆,而至若危忠姱節,卓冠千古,淸風高義之震耀百世,則文烈之扶春秋一統之義,樹綱常萬古之風者,可謂同條而共貫矣。且其禮學之精審,而文元亦嘗以文靖之說,多有考證,則文敬之紹述家庭之學,證成國朝之制者,亦可謂一串而貫來矣,此金麟厚始終本末之大略,可見於宋文正所著碣文,而若論其平生踐履之要訣。則其曰,知行竝進,內外交修者,乃其自得而自道也。臣等亦嘗與聞於先輩緖論,粗窺文靖道學出處,淸風高節之無與倫比,則今於文烈·文敬請躋聖廡之疏,固當從其世級,首陳共請,而其不得遽然竝擧者,蓋有以矣。何則,金麟厚從享之請,始自聖上臨御之初,京外儒士之陳籲於殿下之庭者,凡六七遭,而皆以金文靖單擧,屢蒙優批,至於趙憲·金集從享之請,則尙未及一番警咳於殿下之前,而昔在先朝,名碩之論,館學之疏,皆以文烈·文敬竝擧,而曾未遑於文靖故,臣等只遵前輩已行之例,有不敢以三先正,率意竝擧,而今殿下,特賜開示,反復提諭,此實聖德之尤有光焉,而斯文之慶,莫大於是矣。嗚呼,文靖道學之純備,旣如彼,節義之卓越,又如彼,而我殿下曠世之遇,逈出千古,乃與文烈·文敬之道學事功,合爲一體,錙銖不差於權衡,尺寸不違於規度,酌古參今,深究默量,發之絲綸之間,而登諸雲漢之章者,若是其炳若丹靑,昭如日星,則我聖上尊德象賢之功,其將峻極于天,而列聖朝未遑之擧,殆若有待於今日矣,猗歟盛矣,曷不休哉?嗚呼,眞儒大賢,間世一有,而腏食聖廡,其禮至重,則殿下所以難愼於允兪之際者,實出於尊聖廟重邦禮之義,而從古以來,世値郅隆,運啓休明,則皇天眷佑,群賢輩出,或一時而竝生,或一門而萃起,此固治世之禎祥,法家之休慶,而朝家所以尊尙而崇報之者,亦且不憚其繁而愈多而愈好也,然則文敬之趾美賢父,實我國家之禎祥,而聖廡同配,亦爲聖世之美事矣。父子俱賢,世不常有,則父子竝侑,於典無稽者,誠如聖敎,而苟有非常之人,則必待以非常之功者,卽聖王崇德報功之義也,自昔諸賢,果有如文元爲父,文敬爲子者,則安得無竝侑之典,而非特父子爲然,一門之內,上而祖孫,下而兄弟,果皆賢也,則亦可以共配矣。苟其道德之純備,學問之高明,淵源門路之正,事業功烈之大,果可以腏食聖廡,而特以竝侑之典,歸之無稽之嫌,反使趾美之賢,未蒙崇報之恩,則豈非聖世之一大欠事,而士林之齎咨抑鬱,亦當何如哉?況其文廟之制,夫子在座,顔·曾後先,十哲群賢,列侍誾如,而廡分東西,一左一右,則諸先正腏廡侑食者,莫非道統相傳,師生竝侑,而歸重於夫子之廟,共躋於夫子之庭也,內而父子,外而師生,其義一也,而師生之際,旣不以竝侑爲嫌,則父子之間,亦豈有竝侑之嫌乎?是故文敬從享之論,已自文元從祀之後,儒賢正論,翕然齊發,因以竝擧於文烈請享之疏,厥惟久矣。父子竝侑,苟爲典禮間一分,如何?則前昔儒賢,豈爲此論,而其所承美趾烈,乃是不世有之休,則父子竝侑,亦果爲不世有之典也,稽典有無,似無可議,而今殿下,行此不世之典,則自可爲後世可稽之典也,至於林樊講明之說,一如前昔儒賢之論。而亦惟曰,積誠格天而已。臣等無容他說,而大抵躋享之擧,必從共公之論,名臣碩輔之言,搢紳章甫之疏,如執符契,無或矛盾,則此所謂百世不易之正論,一國大同之公議也。今殿下,旣以三先正道學,允合從祀,而猶復靳許,更下講明之敎者,誠以躋配之典,至重且大,故特欲博採衆議,折衷群言,以存愼重之義也,臣等於此,尤不勝欽仰攢頌之忱,臣等是草野韋布之賤耳,愚騃顓蒙,無所知識,而幸而生於禮義文明之域,涵濡乎四百年培養之化,而慕賢之誠,根於秉彝,不顧僭猥,屢陳微悃,今幸我聖上,不惟不之爲罪,反賜優容,特下溫諭,至再愈勤,臣等聚首惶感,不知所裁,又況聖批中有曰,凡有關於裨補斯文之功者,予必欣然樂聞而贊成之,於乎我殿下尊德道問之學,崇儒右文之治,可以上軼三五,下邁唐··宋,而將使堯·舜以來孔·孟以後師道之在下者,燦然復明於世,以期天理明而人心正,士趨定而邪說熄,則顧今三先正從祀之擧,亦惟殿下樂聞中事,而將贊成之耳,固何待於臣等之覶縷,而特以愼重之義,俯垂講明之敎,故臣等粗陳芻蕘之說,仰備黈纊之聰,伏願殿下,更加澄省,特賜睿斷,亟令先正臣文靖公金麟厚,文烈公趙憲,文敬公金集,躋享聖廡,以幸斯文,以光聖德焉,臣等無任云云。省疏具悉。從享聖廟,如金文靖之道學文章節義器局而不與焉,則於斯文何,於公論何,至於趙文烈,非不偉然,有難遽議,又若金文敬竝侑之無稽,前批說之備盡,爾等退修學業。
丙辰七月十二日卯時,上御重熙堂。右承旨入侍時,行右承旨李晩秀,假注書曺錫中,記事官吳泰曾·金履永,以次進伏訖。上曰,兵曹堂上之不捧納,卽奉令也,而堂疏乃敢曰關後弊,爲騎堂而不知奉令,則獨不關後弊乎?以言爲諱,莫今時若,而於此等處,則言之若是乎?李敬五配所,以何處爲定云耶?注書知入。賤臣承命出問。回奏曰,定以江東云矣。上曰,以畿邑定配所之意,分付,可也。命退,承史以次退出。
丙辰七月十二日申時,上御重熙堂。右副承旨入侍時,右副承旨朴宗來,記事官柳遠鳴,記事官吳泰曾·金履永,以次進伏訖。上曰,都承旨何不仕進。宗來曰,聞以實病,不得入來云矣。命書傳敎曰,月初諸大臣簉朝之時,安心勿爲入來之意,自內閣傳之,其後已有日,而連聞問病回奏之言,尙未向差云,甚爲悶慮,明日左相家,遣御醫看病。又命書傳敎曰,功役行將告成,觀於海閫狀啓,亦覺弛心,尺寸之朽,在所當恕,依前察任之意,令摠理大臣,分付華城留守。仍命退,承史以次退出。
上在昌德宮。停常參·經筵。
申鳳朝啓曰,大司憲宋煥箕,執義李萬榮,掌令李儒修,持平申絢在外,掌令一員,持平一員未差,監察茶時之意,敢啓。傳曰,知道。
李晩秀啓曰,來十八日,專經武臣殿講日次矣,敢稟。傳曰,涼生後更稟。
傳于李晩秀曰,籌坐聞已來會,再明日次對,進定於今日。
李晩秀啓曰,今日次對,兩司當爲進參,除在外引避退待未署經外,大司諫李太亨,卽爲牌招,何如?傳曰,允。
傳于李晩秀曰,翰林金履永,口傳還付,注書牌招入直。
吏曹口傳政事,注書單金履永。
傳于李晩秀曰,大臣·備局堂上,引見。
兵曹口傳政事,行護軍李冕膺。
行大司諫李太亨啓曰,司諫金孝眞,以臣賦性譾劣,不合淸朝耳目之任,而至登筵席,傳啓之際,柳師文之啓,未蒙恩批,此莫非臣人微誠淺,不能仰格天心之致,其何可一刻晏然於臺次乎?引嫌而退,啓未承批,有損臺體,請遞差。答曰,依啓。
李祖承啓曰,明日宗廟·景慕宮望祭傳香,禮房承旨,當爲齋宿,而都承旨黃昇源,今日不爲仕進,所當牌招,拘於廳規,不得請牌,何以爲之?敢稟,傳曰,牌招。
李祖承啓曰,卽者都承旨牌招時,奉牌院吏,路逢奉常正沈銖,則謂以戛過馬前,拘置於道傍閭家,甚至徒隷輩,爭爲毆打,製破衣巾云,各司之不得任意推治政院書吏,自有受敎定式,而況命牌事體,何等至重,該寺郞官之無難拘置,奉牌之吏,事未前聞,萬萬驚駭,所當重勘,而本院請推之外,無他可施之罰,何以爲之?敢稟。傳曰,近來紀綱之如此,豈不寒心,該郞卽令該府拿囚,捧口招以聞,該隷,亦令該曹首倡漢,嚴刑,其餘嚴杖捧供,啓聞事,分付。
傳于黃昇源曰,都承旨入侍。
傳于李晩秀曰,坐直承旨入侍。
吏曹校書博士單,李夢龍。
以黃海監司徐邁修狀啓,薦新新蓮實,限內不得封進,惶恐待罪事,傳于黃昇源曰,勿待罪事,回諭。
醫官玄必采書啓,臣左議政蔡濟恭病症看審,則自六月二十七日,始患泄瀉,二十八日轉成血痢,一日之內,度數爲七八次,屢試湯藥,終不見效,今則飮啖全少,眞元漸憊,房闥之內,難於動作,脈度則左右三部,俱爲微數,此是滯氣未解,暑濕尙存之致,藥則,主家連用淸暑益氣湯云,此意詮次啓達。答曰,所愼之跨朔未差,極爲悶慮,相當藥物,更爲齎傳以來。
李晩秀,以軍器寺都提調·提調意啓曰,今七月初入日,次對入侍時,本寺提調李柱國所啓批旨內,都提擧筵退後,詳知事實,草記稟處可也事,命下矣。取考本寺式例,詳探目下事勢,則一年應入,不能當應下員役等數朔料布,每患難繼,及今變通,在所不已,本寺火藥庫,在於三淸洞,名存實無,當罷久矣,參下官入直,今姑停止,別破陣二十名,今則無緊關擧行之事,十名權減,等閑色書員三人,庫直一名,亦爲權減,則其除山料米,當爲一百八石十二斗,錢二百七十二兩,此則來頭可作需用,此外小小不緊名色,竝十餘事件,還實或除減之數,合錢爲一百八十七兩,米爲四十四石十斗,此則自今年,僅可推移充用於不足之數,蓋員役等,一時除汰,爲可矜故,依他司近例,有闕勿補,次次除減許料,此則退計幾年,盡減後可得贏餘,今雖苟艱,後必稍裕,仍以永久爲公用不時之需,於此於彼,實爲兩便,以此酌定,成節目擧行,何如?傳曰,允。事勢雖如此,名之曰,火藥庫,則其在存羊之義,不宜除減,守直之節,依前爲之,可也。
申鳳朝,以義禁府言啓曰,大靜縣定配罪人張至顯,拿來嚴問,得情以聞事,傳旨啓下矣。罪人張至顯,卽爲發遣府羅將所到處,拿來之意,敢啓。傳曰,知道。
吏曹啓目,粘連觀此承政院同副承旨申鳳朝上疏,則以爲,臣父今年八十五歲,加以疾病在身,其所扶將,專在滋補,而家計不饒,性拙謀生,甘旨每患難繼,藥餌亦未如意,畀以一小邑,俾遂榮養之願,亦爲白臥乎所,申鳳朝之親老且病,菽水難繼之狀,卽通朝之所共知,許畀一邑,俾遂榮養之願,允合於孝理之政是白乎矣。邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
義禁府啓目,咸悅前縣監朴彬源原情云云。傳旨問目內辭緣,泛稱遲晩,刑推得情,何如?判付啓,日熱如此,區別功議,考律勘放後,草記爲良如敎。
李晩秀,以義禁府言啓曰,時囚罪人朴彬源原情公事判付內,日熱如此,區別功議,考律勘放後,草記事,命下矣。朴彬源,戶曹粘目內,漕船作綜,法意至重,不能嚴束船格,任其獨先輕發,有此覆沒之患,事極可駭,爲先罷黜,拿問處之,罪取考律文,則大典通編漕轉條有曰,漕船作綜,到泊回發,毋得先後違令者,押領官,以不應爲律論,大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪杖八十收贖,奪告身三等犯枉法受贓外,笞杖竝收贖矣,朴彬源杖八十,奪告身三等,而其五代祖炡,靖社功臣云,功減一等,杖七十收贖,奪告身二等,放送之意,敢啓。傳曰,知道。
丙辰七月十三日卯時,上御熙政堂。大臣·備局堂上,引見入侍時,行右承旨李晩秀,記事官柳遠鳴,事變假注書康就昇,記注官安經心,記事官吳泰曾,右議政尹蓍東,判敦寧府事金持默,行上護軍李柱國,判中樞府事沈頤之,行禮曹判書閔鍾顯,行大護軍李敬懋,吏曹判書金載瓚,戶曹判書李時秀,行大護軍沈煥之,行護軍徐有大,行護軍李冕膺,開城留守趙鎭寬,以次進伏訖。蓍東曰,近日以來,風氣稍爽,夕時則暑氣亦退,聖體,若何?上曰,一樣矣。上曰,近來炎暑,當午猶劇矣。聞雨澤,兩南頗不足云,卿等詳聞否?蓍東曰,以道伯狀啓見之,嶺南頗有惜雨之歎,其次湖南,而湖右·畿內,可謂無前之豐,兩西亦皆登稔云矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,訓將何爲入來乎?俄者備堂申飭之敎,司謁何以傳之?晩秀曰,只以兵曹判書·刑曹判書,勅令入來事,傳下敎矣。上曰,兵·刑判,無實病而懸病,故勅令入來,有實病者,何必入來乎?上曰,次對爲之。蓍東曰,判府事李命植疏請諸條,向筵覆奏,姑未啓下,而其中略有釐正處,今日當更爲稟定乎?上曰,就伊日擧條添刪,更爲啓下,而今筵則只言其槪可也。常賑穀事,何以爲定耶?蓍東曰,常賑穀耗縮,專由於給代一事,今欲盡爲推還,則京外事勢,亦有行不得處,自今定式給代名色,永爲防塞,成節目遵行之意,措辭矣,上敎晩秀曰,日省錄中,勿論疏啓狀奏,立綱每不分曉,雖以此事言之,若只以李命植上疏回啓爲綱,則無以知其疏之何語,直以常賑穀給代防塞,著式立綱,以便考閱,餘皆倣此,可也。蓍東曰,華城留守,因紙所設置事,請得兵曹休紙,枚報備局矣。上曰,此事予嘗欲痛革矣。各司休紙,亦一文獻,近來久遠文簿之無徵,實由於休紙之發賣,今番常賑廳文書,亦全無可考,豈不萬萬寒心,休紙發賣,不過數十年來事,雖曰吏胥輩之罪,而自官員,已許發賣,下屬安得無犯手乎?向筵亦有下敎,戶曹則能有久遠文書之藏置者耶?時秀曰,今方査出類聚矣。上曰,所謂兵曹休紙,卽何樣文書。蓍東曰,軍案居多,而新案成冊後,舊案便歸無用矣。上曰,戶·兵曹文書,與閒漫文跡尤異,雖似無用,典守不失,則日後安知無考徵之事,自今嚴立科條,無得擅自發賣之意,戶·兵曹,一體遵守,可也。上曰,海西宣頭案,成冊纔上來,有司堂上見之乎?時秀曰,未及見矣。上曰,備局事誠悶然,各道乾犒饋,卽辛丑定式之事,而日前使問籌吏,則不知爲對,稱以事知書吏者,應役不滿十年,本司亦無數十年老鍊之吏,每事輒稱不知,豈不駭然。宣頭案事,戶判筵退後,詳考以奏,可也。上曰,日前張至顯事,素知其爲人,故處分止此,而欲待今筵,一諭卿等矣。其疏所論,不過請勘,騎堂門將,雖似小事,關係則甚大,渠則以騎堂事,謂有後弊,而予則以爲,此而不嚴處,則後弊不可勝言,三代以上,揖讓杯酒之間,不令而嚴,不言而信,倫綱明矣,風俗淳矣,何等盛際,無容議爲,而孟子猶慮夫世變之無窮,以爲有伊尹之志則可,無伊尹之志則不可。大易亦曰,臣弑其君,子弑其父,非一朝一夕之故,其所由來者漸矣,此可見聖人之謹於微而辨之早也,國之所以爲國,以其有法紀也,有此階限,卽人鬼關頭,雖以今番事言之,旣曰設禁,則騎堂之奉法遵令,自是當然之職,以其奉法遵令而反以爲罪,則安用法令爲哉?存天下之大防,立人紀於萬世,政在此等處,決不可以只請薄勘,泛然看過也,大抵禁令一事,予亦出於不得已,而昨年設一禁令,今年立一禁令,誠不可使聞於隣國,垂示於來後,而苟使治能從欲,人皆率敎,則亦豈無收還之時乎?今番禁令,雖無文跡之頒示者,至以懸首之律,分付門將,則設禁之嚴,可謂較重矣,騎曹堂郞,事同師律,何敢冒犯乎?設如渠言,騎曹堂郞,不信命令,不畏法禁,則其流之害,必至於莽操懿溫,接跡而起,人莫敢誰何,從古誅亂賊,而明義理,非爲時君世主也,卽天下萬世民彝物則之所維持者也,衮職有闕,則牽裾折檻,固無所不可,而乃以在下奉法之臣,斷斷請勘,背馳法令,日征月邁,果使命令則尼而不行,奉法者從而罪之,則一部經國大典,火之亦可也。年前專輒二字,固非好語,而以今國綱俗習,此弊不防,則將不知至於何境,豈非凜然心寒處乎?今日三司,不論至顯之犯科,諸宰不請至顯之用律,以何顔登筵席乎?予則以爲至顯,設鞫然後,王法可行,大臣諸宰,各陳所見,可也。蓍東曰,國有法禁,昭揭象魏,一有犯者,其罪,何如?而今番事,則臣等亦未詳知,禁令已下,在外三司,似或未得聞知,但見門將之阻搪,有此騎堂之請勘矣。上曰,果不知設禁乎,此則問於渠,可以知之矣。命書榻敎曰,大靜縣定配罪人張至顯,令該府拿來,嚴問得情以聞。上曰,諸宰中有禁堂乎?鍾顯進前。上曰,不待傳旨啓下,卽速拿來。蓍東曰,拿來時,當不具格矣。上曰,只送邏將,星火擧行。上曰,凡事有大猶可以容忍者,小亦不可闊略者,吳鼎源疏與張至顯疏下語,雖有輕重,大意則同故,追後處分,其疏中傳敎句語之請改,不必持難,直依朱書,本文刪改,見者果以爲勝於前本耶?蓍東曰,傳敎之直用朱書本文,體段益重矣。上曰,此所謂淵覿說抃之徒也,大抵以言爲諱,莫今時若,而言不知裁,亦莫今時若,甚至於犯分凌節者,種種有之,此法禁不嚴之致也,如卿處高位者,隨事告戒,稍使畏戢,則豈至於是乎?蓍東曰,今番事,憤痛欲死者多,臣等力請不得,不敢更言,而憤惋之心,不能按住,況年少輩,無怪其語不擇發也,日前筵本出後,我聖上天地之大,山藪之藏,人孰不欽仰感服,而若其憤不欲生之心,亦秉彝之不能自已者也。上曰,卿之爲持平時啓語,到今見之,則別無危言,而亦未免狼狽,昌言日進之時,猶尙如此,近日言者,全不畏法,畢竟自陷坑坎,則豈世臣之福乎?且古則無論言之是非得失,朝廷言議,自有主張之人,公共之論,而今則暗中迭發,漫無統紀,其端莫測,其勢莫遏,此果何許貌樣,何等爻象,近日嚮用之臣,如二提學,亦可謂冒虛名而受實禍,予常爲之悶然,問諸卿,卿曰不知,問諸二提學,二提學亦曰不知,誰復知者,予實慨然,昨年以後,朝象有何改觀,厭服人情者乎?蓍東曰,臣等固不知何以致此,而亦何敢辭其責乎?上曰,朴聖泰置而不論,則渠之功名,豈過於靈光郡守乎?在聖泰,被論反爲幸矣。洪光一之爲人,皆以爲狠毒,而曾爲兼史時,熟知其爲人,如許孱劣者,有何半分氣力乎?如張至顯之柔軟者,固不足深責,而關係不輕,不得不處分,聞其晩始生男,故稍從末勘矣。上曰,今番禁令,旣稱人多不知,諸臣筵退後,以此筵敎,各相告諭于親知之間,俾勿更干重科,且聞金奉朝賀長書中,不出人名,人多爲惑云,而其時封還之附奏中,有所措名,故予以默運量處爲敎,觀於向日筵本,可知此事,諸臣不可不知也。上曰,兵判之不入來,何也?晩秀曰,昨日陳疏自引,而到院退却矣。上曰,今不可更言情勢,卽速入來事,分付可也。就昇承命出傳。蓍東曰,七夕製頃因泮堂不備,有文任與諸生退待更召之命矣。御題事體,何等尊重,而多日奉安于尊經閣,更未有下敎者,恐未安故,敢此仰達。上曰,今則秋謁之擇吉當在近,勢將於行禮後爲之矣。出擧條上曰,軍器寺事,何以則爲好耶?待卿登筵,欲得其詳矣。火藥庫,俄送宣傳官,使之摘奸以來,而孟子則勸齊五勿毁明堂,而今此武庫,請毁之論,何也?設置之初,五衛軍器,皆自武庫支授,故經紀之際,皆從饒厚,今雖凋弊,仍而置之,不害爲存羊之義,毁之則有何補用於本寺者耶?柱國曰,非謂補用,本寺財力,實無修葺之望,故不得已有此議矣。上曰,凡事莫如仍舊,訓將已老矣。何必毁劃古人之所經營者乎?蓍東曰,臣則以爲毁之不可,故草記中,亦不請毁矣。蓍東曰,軍器之堅利,自古稱武庫之藏矣。上曰,今亦有可用者乎?蓍東曰,環刀·長搶·片箭·鳥銃制樣精緻,長亦有剩利於放火,武藝別監輩,以標紙下於本寺,而換去,可知其適用,甲冑之所在者,亦稱堅鍊,若有物力,則修改甚好,而財力無可區劃矣。上曰,本寺受弊,必有其源,卿等詳陳,可也。柱國曰,用度浩繁,應入者少,應下者多,故日漸凋弊矣。上曰,用度緣何而浩繁?蓍東曰,三提調九郞廳員役,亦多,且緣近無工匠之役,故下輩無蒙利之資,弊源於此矣。上曰,曾在先朝,因洪奉朝賀所奏,甲冑米還屬惠廳後,本寺匠役,沾漑者少矣。柱國曰,臣待罪本寺,尙不能反庫徵逋,郞廳亦皆自知爲五日京兆,本寺事,抛却一邊,旣不得振刷修擧,則自然漸成弊局矣。上曰,軍器寺,到今可謂冗官矣。蓍東曰,如備邊司設後議政府也。上曰,昨夏幸北營時,營近白蓮洞,故暫過,所謂武庫衙門者,遠望簷桷之軒敞,可知其當初設施之不輕矣。守直則別破陣爲之乎?柱國曰,別破陣二名輪直矣。敬懋曰,聞訓將言,別破陣額數半減,員役亦爲量減,則爲撙節經用之道云,其言似有見矣。蓍東曰,火藥庫事擧條,待武庫事草記啓下,當爲書入矣。上命晩秀,書草記批答。蓍東曰,今因軍器寺草記,火藥庫守直官,勿爲除減事,旣承批旨矣。該庫,今爲月課貢人搗砧火藥之所,而自是武庫所當句管者也。各邑分送之藥丸,品雖不精,察飭無人,事甚疎虞,旣有入直官員,則貢人藥丸造成時,竝令摘奸申飭,俾有實效爲好,故敢此仰達。上曰,依爲之。昨夏駕過時,雖見之,今日更遣宣傳官,審視圖出形便以來,地勢極好,法意至重,毁劃非可論,而守直與修葺之方,卿其各別嚴飭,此後各司外摘奸之中使·史官,進去可也。當考其守直勤慢,藥品精粗與否,大抵武庫之稱,體貌,何如?則近來之有名無實而至有毁宇救弊之論,事之寒心,孰甚於此,寺樣之復古,寺屬之聊賴,而府庫充溢,器用堅利,煥然一新,俾有改觀之實效,將此批旨及草記批旨餘意,卿其措辭,書附三淸洞武庫衙門,可也。出擧條蓍東曰,頃因訓鍊大將李柱國上疏,水陸軍換定便否,關問三南監司,往復兵·水使,論理報來後稟處之意,覆啓行會矣,卽見三道道臣報備局辭緣,則慶尙監司李泰永以爲,統·水兩營之拖工櫓軍,俱在沿邑,則所謂防軍武學,名雖水軍,不過收捧身布而已,於山於沿,別無便否之可論,而番布減加,徒致驛騷,軍制變通,亦係難愼,仍舊貫置之云。全羅監司徐鼎修以爲,水營及各鎭戰兵船卒之能櫓操拖者,乃是給代立防之類,緩急備預,專在此輩,而若其收布軍卒,則雖沿邑之民,其不能慣水制般,亦與山民等耳,今雖換置,似難責其實用云,忠淸監司林濟遠以爲,陸軍之在沿邑者,爲九百七十八名,水軍之在山郡者,三千四百三十二名內,赴操校卒,只五十六名,餘皆納布,雖欲換定,數不相當,而納布軍,只納身布,初無赴操之事,設或換定,徒壞水使節制,就其中赴操校卒五十六名,舟師邑鎭納布軍中,從便換定,其餘勿爲擧論云矣。三南道臣,論理報來者,旣皆以爲難於換定,而湖西道臣,則就其中校卒五十六名,從便換定爲辭,數旣些少,無甚得失,各邑相換之際,祗蓋騷擾之端,三南水陵軍換定事,竝今姑置之,何如?上曰,依爲之。出擧條上曰,張至顯疏,有尾附一言,而此則不但其實病之難强,其時予使之不入來,人言之妄,類如是矣。左相之病,卿亦聞之否?蓍東曰,聞以泄症頗劇云矣。上曰,老人之病,今過一望,誠爲悶然矣。上曰,大臣就座。載瓚曰,溫陽郡守卞緯鎭,關西邊地守令,待窠擬入事承傳,而緯鎭今番殿最居中矣。論以政格,無以陞遷,一番稟定,然後臣曹可以擧行,故敢此仰達矣。上曰,旣有所重,蕩滌收用,可也。出擧條時秀曰,以大操事,問于廣州留守,則以爲故重臣李文源,爲守禦使,時以大操之不得設行,替行輪操,而元無以不設大操爲定式者云矣。時秀曰,今番點檢時,後漕倉漕軍輩,來訴臣曹,以爲自密陽漕倉至海口,道里最遠,狹巷淺灘,難於行船,每費許多日字於出海之前,爲弊甚多,而三月十三日發船,乃是定式,不得進退,始自明年,差進一旬,以三月初三日發船,更爲定式,則庶可除多少弊端云,事勢則似然,而不可以渠輩之言,遽改元定日字,分付道臣,詳察事情便否,奸弊有無,果如漕卒輩所言,則許令進期而後漕倉領運差員,卽薺浦萬戶,船路過本鎭前洋,故每每泊船,多日遲留,前後添載之弊,亦未必不由於此,此後裝載離發之後,船隻無敢無端留泊,差員亦無得下陸,或有犯者,道臣摘發論勘事,申明嚴飭似好,故敢此,仰達矣。上曰,依爲之。出擧條蓍東曰,發船日之進定一旬,恐不無隱情矣,蓋各邑之漕納,或有以穀輸去者,亦或有以錢往貿者,錢貿雖非漕法,而亦多不得不然處,如此之時,日字之進定,不無所由矣。令道臣,詳探可否之意,竝入擧條中,似好矣。上曰,卿於司僕,多復舊之政,而獨不能用力於軍器寺乎?蓍東曰,司僕則財力有裕,易於用力,軍器寺,則無用力之地矣。煥之曰,臣於待罪銓曹時,校書正字李夢龍,陞付單子入啓矣,有誤書處,尙未蒙啓下矣。上曰,改書以入,可也。上曰,松留進前,鎭寬進伏。上曰,本府人才之搜訪,已有所料量耶?鎭寬曰,此不可遽然爲之者,今方廣搜矣。上曰,從速爲之,通籍而積滯不調者,將校中有武藝身手者,竝皆精選好矣。上曰,麗太祖祭閣工役,今已營建乎?鎭寬曰,已爲始役矣。上曰,何所取材?鎭寬曰,浦口商船,有載來之木,買用數十株,而基址則有前朝所築,階砌柱礎,尙皆宛然,仍而立柱,稍加高大伏計矣。上曰,典祀廳,紅箭門有之乎?鎭寬曰,有之矣。頤之曰,日來聖體,若何?而便候快復常度耶?上曰,今則快復矣。頤之曰,王大妃殿湯劑,姑爲停止事,命下矣。何以爲之?上曰,更待下敎,可也。頤之曰,惠慶宮湯劑,更爲製入乎?命書榻敎曰,惠慶宮進服香吉茶,依前方三貼製入。晩秀曰,考見文獻備考,則以本職致仕,不兼三字銜者,勝國有李齊賢,國朝則無可據者矣。上曰,國朝亦多,只爲致仕之故事,更爲詳考,可也。晩秀曰,宰臣疏中,乞許奉朝請矣。上曰,然則當付三字銜矣。命退,諸臣以次退出。
丙辰七月十三日戌時,上御重熙堂。都承旨坐直,承旨入侍時,行都承旨黃昇源,行右承旨李晩秀,記事官金履永,記注官安經心,記事官吳泰曾,以次進伏訖。上曰,今日院吏事實狀,果何如?郞廳之言,與下隷之招,多有相反,且知家之際,雖以籍賣之意,必出示命牌,而郞廳所云藏置袖中者,似涉爽實,然不可以院吏之言取實,郞廳之言歸虛,更令刑曹帶隷諸人,更招以聞,晩秀,持刑曹·禁府公事先退。上曰,國之所以維持者,紀綱是已,今以奉令之騎堂,乃反請罪,是何道理,右相所謂不知禁令云者,抑或成說,故姑使拿問,而近來洪光一·張至顯輩,皆爲犯顔直諫之士,時事可知矣。命退,承史以次退出。
上在昌德宮。停常參·經筵。
午時未時,灑雨下雨,測雨器水深九分。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,大司憲宋煥箕,執義李萬榮,掌令李儒修,持平申絢在外,掌令一員,持平一員未差,監察茶時之意,敢啓。傳曰,知道。
傳于黃昇源曰,禮房承旨,馳詣宗廟·景慕宮,奉審摘奸以來。
傳于朴宗來曰,諸承旨,持公事入侍。
傳于金翰東曰,右承旨入侍。
傳于朴宗來曰,當該承旨遞差。
傳于李晩秀曰,一番設法立禁,則無論緊漫大小,但當按而守之,遵而行之而已,焉用門禁爲哉?近來門將與兵曹,與該房之次次致察,其涉禁與否,反有關於國綱,冒禁者,當以當律論,此後兵曹及守門將等,更勿干預於疏事事,分付。
傳于朴宗來曰,坐直承旨入侍。
刑曹啓目,奉常寺陪廳直李顯培等,原情云云。李顯培段,首倡持家曹次乭伊,聽顯培之指使,奉牌之院吏,犯手毆打,裂破衣笠,情節箇箇遲晩是白乎乃,鄭德喜奴三福等段,爭毆一款,終不直陳,所當辜限嚴刑得情是白乎矣。旣有捧供啓聞之命,上裁,何如?判付啓,知其奉牌而拘置與否,待拷訊限滿,加刑取服爲旀,雖非首犯,亦豈不知各人等段置,一竝嚴刑捧供爲良如敎。
禁府啓目,奉常正沈銖口招云云。傳旨內辭緣,發問目嚴問,則一辭發明,泛稱遲晩,所當請刑是白乎矣,曾經侍從,勿爲請刑,載在大典通編,且有捧口招以聞之命,上裁,何如?判付啓,名忝法從者,如許無知妄作之罪,寧或有一毫欺隱之理,而渠供曹招,多有相左,此供辭勿施,卿等知悉爲良如敎。
大司諫李太亨疏曰,伏以臣之老母,今年八十有三矣,居常凜然,寧日恒少,忽自昨夕,暑症越添,傷風兼劇,食飮全却,元氣澌綴,藥餌蔑效,證形危篤,臣方煎迫罔措,雖於頃刻跬步之間,實無離捨供職之勢,玆敢疾聲呼籲於仁覆之下。伏乞聖慈,特垂矜諒,亟遞臣職,以便救護,不勝幸甚云云。答曰,省疏具悉。卿其勿辭救護。
丙辰七月十四日卯時,上御重熙堂。諸承旨持公事入侍時,行左承旨李祖承,行右承旨李晩秀,左副承旨金翰東,右副承旨朴宗來,同副承旨申鳳朝,記事官金履永·柳遠鳴,記注官金良倜,記事官吳泰曾,檢校直閣金勉柱,以次進伏訖。上曰,各房以次讀奏公事。祖承曰,吏房無公事,而臣以禮房代房,有公事一度矣,仍讀奏東萊府使尹長烈狀啓,倭館摘奸事,晩秀·翰東·宗來曰,無公事矣,仍先退,鳳朝,讀奏咸鏡監司趙尙鎭啓本,罪人洪秉臣,會寧府到配事,咸鏡監司趙尙鎭啓本,安邊府定配罪人李羽晉放送事,京畿監司金文淳啓本,罪人李敬五,抱川縣到配事。命書判付。又命書禁府刑曹公事判付訖。上曰,今因奉朝賀還鄕啓辭,有所傳諭者,下番翰林,其往口傳。仍敎曰,江亭泉水,政宜調治,聞還鄕廬,似因日前堂疏之故,而此非如此之事,昨憑閣吏之去,已有所敎,而今以尊體面之義,遣史官傳諭,雖今日待夕稍涼,卽還舊寓,是所望也。泰曾承命出。仍命退,諸臣以次退出。
丙辰七月十四日辰時,上御重熙堂。右承旨入侍時,行右承旨李晩秀,記事官柳遠鳴,記注官安經心·金良倜,以次進伏訖。上曰,昨夜炎暑,挽近所無矣。晩秀曰,處暑不遠,庶或漸次暑退矣。命書榻敎曰,前假注書具得魯,仍察廳任。仍命退,承史以次退出。
丙辰七月十四日酉時,上御重熙堂。坐直承旨入侍時,右副承旨朴宗來,假注書具得魯,記注官金良倜,記事官吳泰曾,以次進伏訖。上敎泰曾曰,金奉朝賀,何日當還江第云乎?泰曾曰,明日欲還第云矣。上曰,筋力凡百,比曩時所見,何如?泰曾曰,精神運用及言語酬酢,頗勝於前日危懍時矣。仍命退,承史以次退出。
上在昌德宮。停常參·經筵。
藥房提調臣沈頤之,副提調臣黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李晩秀,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,臣晩秀,依定式入直禁軍戎器點考,進去下直之意,敢啓。傳曰,知道。
李晩秀啓曰,大司憲宋煥箕,執義李萬榮,掌令李儒修,持平申絢在外,掌令一員,持平一員未差,監察茶時之意,敢啓。傳曰,知道。
李晩秀啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意,勞問則,亦皆好在云矣,敢啓。傳曰,知道。
傳于金翰東曰,諸承旨持公事入侍。
傳于李晩秀曰,承旨前望單子入之,待下批牌招察任。
承旨前望單子入之,魚用謙落點。
傳于李祖承曰,左承旨入侍。
傳于李祖承曰,右承旨入侍。
以刑曹都囚徒,傳于魚用謙曰,李顯培·鄭德喜·曹次乭,奴三福,亦足懲罪,竝只杖一百收贖放送。
魚用謙,以吏曹言啓曰,咸鏡道都事朴聞遠,以十二朔窠,兩次居中,依例罷黜,何如?傳曰,允。
魚用謙,以吏曹言啓曰,今日,本曹開拆坐起時,考見咸鏡道褒貶啓本,則定平府使沈公燁,以姑恕疵謗,益宜廉愼爲目,宜置下考,而置諸中考,洪原縣監崔寅燮,以治欠剛果,譽著蠲恤爲目,宜置中考,而置諸上考,殊無嚴明殿最之意,該道道臣,推考警責,定平府使沈公燁罷黜,洪原縣監崔寅燮,中考施行,何如?傳曰,知道。
禁府啓目,奉常正沈銖矣,更招云云。判付內辭意,發問目反覆嚴問,則漫漶呑吐,終不直陳之狀,萬萬痛駭,所當請刑是白乎矣。曾經侍從,勿爲請刑,載在大典通編,且有捧口招以聞之命,上裁,何如?判付啓,罪之輕重,專係於命牌之納袖裏與否,而院吏,渠說亦以不爲露示爲言云,則與知而故犯,容有界限,以此照律,區別功議,草記爲良如敎。
李晩秀,以義禁府言啓曰,時囚罪人沈銖,口招公事判付內,罪之輕重,專係於命牌之納袖裏與否,而院吏渠說,亦以不爲露示爲言云,則與知而故犯,容有界限,以此照律,區別功議草記事,命下矣。取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,沈銖杖一百收贖,告身盡行追奪,而其六代祖愊,扈聖功臣靑陵府院君八寸親云,功議各減一等,杖八十收贖,奪告身三等,放送,何如?傳曰,允。
丙辰七月十五日卯時,上御誠正閣。藥房入診,諸承旨持公事入侍時,藥房提調沈頤之,副提調黃昇源,行左承旨李祖承,行右承旨李晩秀,左副承旨金翰東,右副承旨朴宗來,記事官金履永,假注書具得魯,記注官金良倜,記事官吳泰曾,檢校直閣金勉柱,醫官柳光翼·丁希泰·安昌禧·玄必采·李惟鑑·李周憲·金光國·金孝儉,以次進伏訖。頤之曰,日間涼意稍生,聖體,若何?上曰,一樣矣。昨雨以後,似有暑退之意矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,香吉茶製進者三貼,而今日爲三日,當更爲製入乎?上曰,更爲製入,聞蔘吉茶,近不進御,而亦每製入云,此則停止,可也。仍命書榻敎曰,惠慶宮進服蔘吉茶停止,香吉茶三貼,依前方製入。頤之曰,醫官待令,入診,何如?上曰,置之。頤之曰,內局所儲羅蔘,僅爲一斤餘,而亦多經歲生蠹,合有貿取預備之道矣。上曰,新蔘八月間,可以入來乎。頤之曰,十月當爲封納矣。上曰,醫官朴春源,招入可也。春源進伏。上曰,日氣漸生涼,欲受鍼數次,何時爲可乎?春源曰,姑待處暑後,恐好矣。上曰,八月間涼意快生後,更議,可也。上曰,公事爲之,晩秀,讀奏平安監司朴宗甲狀啓,罪人禹德進,三和府到配事,忠淸監司林濟遠狀啓,尼城縣殺獄罪人朴萬興,平安道昌城府到配事訖,命啓下書判付,祖承等,以無公事先退。上曰,年事聞果何如?兩南則,雨澤稍不足云矣。頤之曰,近日之雨,涷驟不均,而總論之,則諸道皆豐,市直亦漸低下云矣。上曰,都下民食,不得不艱,計戶殆過四萬,計口又將幾倍,日食之米,幾爲四五萬石,此皆游食之輩,何從而出乎?均役米三萬石,前所支放,而今則不然,如以此穀,散在民間,豈不爲民食之一助乎?此所謂百姓日用而不知也,均役未定價,每石爲三兩七錢,此固豐登之穀價,而雖或年年大豐,此價係是元定,安有史所稱斗米三錢之盛乎?仍命退,諸臣以次退出。
丙辰七月十五日午時,上御便殿。左承旨·右承旨入侍時,行左承旨李祖承,行右承旨李晩秀,假注書具得魯,記注官金良倜,記事官吳泰曾,以次進伏訖。上曰,吏·兵曹,開拆草記,催促,可也。晩秀曰,聞兵曹判書,以吳鼎源疏,引義自劃云矣。上曰,吳鼎源,若不知門將處飭禁之敎,有此疏論,則兵判豈有可引之端乎?自政院,問于渠處可也。上敎賤臣曰,今日省記,何承旨,知入,可也。賤臣承命出問,以朴宗來·魚用謙仰奏。上曰,未肅拜承宣,豈有徑先省記之例乎?近日院規,事事破壞,如此等易知者,亦至壞例,甚可駭也。仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深一寸二分。
朴宗來啓曰,大司憲宋煥箕,掌令李儒修,持平申徇在外,執義李萬榮,下諭過限,掌令一員,持平一員,未差,監察茶時之意,敢啓。傳曰,知道。
黃昇源啓曰,左承旨李祖承,今日不爲仕進,卽爲牌招,何如?傳曰,待開門牌招。
金翰東啓曰,執義李萬榮,下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
傳于朴宗來曰,諸承旨持公事入侍。
傳于朴宗來曰,禮曹判書入侍。
以時囚罪人張至顯口招公事,傳于李晩秀曰,門將處禁令,雖以未及聞知,極口分疏,初二日,以大官小官,毋敢呈一筆跡之傳敎,渠果得見爲言,然則見此傳敎,何敢開口於本事?名以口招,模糊莫甚,而赴坐諸堂,循例捧入,諸堂從重推考,更爲開坐嚴問,捧口招以聞事,分付。
李晩秀啓曰,兵曹判書趙宗鉉牌不進推考傳旨,今方捧入,而開拆草記,試官望擬入事,命下之後,如是違牌,不卽擧行,事甚未安,更卽牌招,何如?傳曰,不干之事,如是强引,處義道理,俱無所當,從重推考,更爲牌招。
李晩秀啓曰,兵曹判書趙宗鉉再牌不進推考傳旨,今方捧入,而開拆草記,試官擬入事,特敎申飭之下,連事違召,終不承膺,揆以事體,極涉未安。所當更請牌招,而係是一日三牌,何以爲之?敢稟。傳曰,其委折問啓。
李晩秀啓曰,其委折問啓事,命下矣。問于兵曹判書趙宗鉉處,則以爲,臣荐承飭敎,再違召命,頑如木石,迷不知變者,臣豈不知分義爲重,廉防反輕,而臣之遭罹,非比尋常,聲罪甚峻,蹈藉無餘,目以恣意,請以勘治後出之言,雖未見疏本,伏見處分傳敎,尤知其遣辭甚緊,臣於是一倍悚恧,無地自容。今日傳敎,雖以皮不存之毛爲敎,而臣之目下處義,不在於言者之曰知曰不知,其所靖私義而謝人言,惟有遄被嚴勘而已。嶺海鈇鉞,伏地以俟,問啓之下,惶懍不知所達云矣,敢啓。傳曰,可强而不可强,反有關於廉防,不如是,則輔國重臣,體貌自異,豈或强所不强乎?此啓辭勿施,仍以前牌,各別催促,違牌,勿爲呼望。
朴宗來啓曰,再明日動駕,侍衛軍兵,當爲磨鍊,而兵曹判書趙宗鉉,來詣闕外,牌去來,屢度催促,終不入來,事體所在,萬萬未安,從重推考,何如?傳曰,資級自資級,紀律自紀律,揆以國綱,豈可偏彼忽此乎?故重臣在本兵也,崇政殿東月臺殿坐時處分,重臣亦必知之,況莫重動駕,軍兵磨鍊,以毛焉傅之情勢,若是遲滯者,擧措反涉於弄劇,萬萬駭然。兼兵曹判書趙宗鉉,爲先記過,使之斯速入來,擧行於處分之前,可也。
傳于朴宗來曰,兵判已爲出膺,記過分揀,使之入侍。
朴宗來啓曰,兼兵曹判書趙宗鉉,依下敎來待矣。傳曰,入侍。
傳于朴宗來曰,近來院中故事,一以毁劃爲事,甚至新除承宣之肅拜未下者,徑先省記,然則同副新來之肅拜前,留待政廳者,亦當省記乎?當該承旨遞差,其時在院右位承旨,從重推考,以存故規。
朴宗來啓曰,臣與同副承旨魚用謙伴直矣。纔已遞差出去,伴直無人,左副承旨金翰東,所當牌招入直,而拘於廳規,不得請牌,何以爲之?敢稟。傳曰,牌招。
傳于朴宗來曰,承旨前望單子入之,待下批,牌招察任。
承旨前望單子入之,徐有秉落點。
以寶劍望筒,傳于金翰東曰,懸頉人許遞,令該曹口傳差出,待開門牌招察任。
兵曹口傳政事,以田文顯爲副摠管。
黃昇源,以禮曹言啓曰,太廟展謁吉日,以處暑前後擇入事,命下矣。卽令日官池景泌推擇,則今七月十八日·二十四日·二十八日俱吉云,以何日定行乎?敢稟。傳曰,十八日爲之,出還宮門路,由弘化門,以此知悉,可也。
黃昇源,以禮曹言啓曰,景慕宮展謁吉日,以處暑前後擇入事,命下矣。卽令日官池景泌推擇,則今七月十八日·二十四日·二十八日俱吉云,以何日定行乎?敢稟。傳曰,日字臨時當下敎,路由館峴,以此知悉,可也。
黃昇源,以吏曹言啓曰,贈諡忠壯公崔孝一,延諡,來八月初八日,定行於義州地云矣,敢啓。傳曰,知道。
朴宗來,以兵曹言啓曰,今七月十八日,大駕詣宗廟展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛鄕軍則停番矣,餘軍留營,何以爲之乎?敢稟。傳曰,訓局步兵十五哨,馬軍五哨,禁軍五番,隨駕禁將,率御營出番鄕軍三哨,該營騎士二番留陣,餘皆置之,可也。
朴宗來,以兵曹言啓曰,拆見北兵使鄭觀采去春夏等,褒貶啓本,則柔遠僉使尹賢佐,以頗欠振刷爲目,則宜置下考,而置諸中考,殊無嚴明殿最之意,該帥臣推考警責,柔遠僉使尹賢佐,下考施行,何如?傳曰,允。
朴宗來,以兵曹言啓曰,乶下僉使申在寬,三年內兩次居中,其不職可知,依例罷黜,何如?傳曰,允。
以水原留守趙心泰,今春夏等,禿城中軍褒貶啓本,判付內,啓下壯勇營爲彌,本府今爲壯勇外營,而內營外營之制,旣無中軍,則以前日防營時,本府中軍之稱號,名實不副兺不喩,若以本府之猶有收米束伍軍,謂不可祛其中營之稱云爾,則亦甚不然,禿城中軍,無關於本府,以此以彼,合有釐正之擧,依北漢管城將例,稱號爲可乎?抑有何別般稱號是隱喩,令摠理大臣與外使,相議指一草記爲良如敎。
丙辰七月十六日卯時,上御誠正閣。諸承旨持公事入侍時,行都承旨黃昇源,行右承旨李晩秀,左副承旨金翰東,右副承旨朴宗來,同副承旨魚用謙,記事官金履永,假注書具得魯,記注官金良倜,記事官吳泰曾,檢校待敎沈象奎,以次進伏訖。昇源讀奏咸鏡監司趙尙鎭狀啓,北靑府使任希遠,到任事農形事,東萊府使尹長烈狀啓,倭船問情事,慶尙監司李太永狀啓,倭船無弊過境事,濟州漂民領來差倭接待事,及雨澤事,水原留守趙心泰狀啓,農形事,江原監司徐有防狀啓農形事,晩秀讀奏江原監司徐有防啓本,濫騎驛馬枉道人無乎事,全羅監司徐鼎修狀啓,順天營將黃世中到任事,用謙讀奏江原監司徐有防啓本,罪人等同推開坐事訖。上命啓下書判付,宗來等,以無公事先退,命晩秀書張至顯口招判付。上曰,渠供中大官小官,無敢呈一筆跡,傳敎則見之,門將處嚴飭則不知云者,首尾橫決,令金吾更爲捧供,可也。上曰,吳鼎源疏事,自政院,果問之乎?晩秀曰,昨日問于渠處,則以門將處嚴飭,果爲不知自明矣。命書傳敎曰,今聞兵判,以前校理吳鼎源疏中,騎堂論勘事,引義云,而此可謂皮不存之毛,門將處嚴飭,張至顯旣云未及聞,則鼎源亦必然,然則重臣處義太過,獨以重四維之意,更令政院問于鼎源,鼎源以果然不知縷縷自明云。兵判處義,到今尤無所據,兼兵曹判書趙宗鉉,卽爲牌招,開拆草記,試官望筒,使之斯速擬入。上曰,禮判如已入來,使之入侍。賤臣承命出問,回奏曰,姑未入來,故方催促矣。仍命退,諸臣以次退出。
丙辰七月十六日辰時,上御重熙堂。禮曹判書入侍時,行右承旨李晩秀,假注書具得魯,記注官金良倜,記事官吳泰曾,行禮曹判書閔鍾顯,以次進伏訖。上敎鍾顯曰,秩展謁日字,果已推擇乎?鍾顯曰,處暑後擇吉,有下敎故,姑爲私擇日字矣。上曰,雖處暑前,如涼生,則展拜爲敎矣,何日爲吉云乎?鍾顯曰,處暑前連三日俱吉,處暑後二十四日二十八日俱吉云矣。上曰,以處暑前後,擇日草記,可也。鍾顯曰,代撰事體,何等愼重,而臣於日前,得見知製敎金熙采製進顯忠祠追配諸臣致祭文,則贈參議車忠亮祭文中,以車禮亮之字,矇然入書,贈參議車元轍·車孟胤祭文,俱以車禮亮別號,有所稱及,至於車孟胤,則乃是忠亮之子,而祭文則認以爲禮亮之子,以叔爲父,句語多錯,其在道理,誠極未安。當該知製敎推考,祭文更爲釐正,入啓之意,分付,何如?上曰,依爲之。出擧條仍命書榻敎曰,當該知製敎推考。仍命退,諸臣以次退出。
丙辰七月十六日酉時,上御誠正閣。兵曹判書入侍時,同副承旨朴宗來,假注書具得魯,記注官金良倜,記事官吳泰曾,兼兵曹判書趙宗鉉,以次進伏訖。上曰,兵判進前。宗鉉進伏。上曰,卿之處義過矣。宗鉉曰,臣之所遭,縉紳之羞也,名以崇品,謂之査實勘治,鞱藉無餘,臣若冒沒出仕,則其辱朝廷,當何如?上曰,言者旣以不知自明,則於卿有何可引之義乎?宗鉉曰,臣之去就,不關於言者之知與不知矣。上曰,先卿處分時,爲輔國後乎?宗鉉曰,卽戊子年崇品前矣。上曰,先朝毓祥宮擧動及東月臺,爲再次矣。其時老人喘息未定,予至今不忘矣。上曰,卿祖未及盡用,卿之至此,予以爲乃祖之蔭矣。卿異於他人,溫幸隨駕人,各別收用,可也。仍命退,諸臣以次退出。
上在昌德宮。停常參·經筵。
李晩秀啓曰,大司憲宋煥箕,掌令李儒修,持平申絢在外,執義·掌令一員,持平一員未差,監察茶時之意,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
李晩秀啓曰,來二十一日朝參日次矣,敢稟。傳曰,停。
金翰東啓曰,都目政事,今月十九日爲之之意,敢啓。傳曰,知道。
傳于朴宗來曰,諸承旨持公事入侍。
傳于李晩秀曰,右承旨入侍。
傳于李晩秀曰,有司堂上入侍。
黃昇源啓曰,玉堂上下番俱空,已至多日,事甚未安,今日政,新除授玉堂,待下批牌招,何如?傳曰,允。
傳于李晩秀曰,吏曹判書入侍。
以吏曹參議韓晩裕牌不進罷職傳旨,傳于李晩秀曰,只推。
有政。吏批,判書金載瓚進,參判未差,參議韓晩裕牌不進,行都承旨黃昇源進。以李亨元爲承旨,洪明浩爲吏曹參判,李羽逵爲執義,柳雲羽爲司諫,李益恢·趙彦哲爲掌令,南涑·朴載德爲持平,柳頤玄爲獻納,申溆爲正言,金近淳爲校理,高宅謙爲副校理,林漢浩爲修撰,趙德潤爲司成,鄭存中爲知敦寧,鄭大容爲左尹,金晦彬爲奉常正,徐瀅修爲光州牧使,金應斗爲司圃別提,李尙度爲兵曹參議。
兵批,判書趙宗鉉病,參判尹弼秉病,參議未差,參知吳泰賢入直進,右副承旨金翰東進,奉朝賀徐有臣,大護軍蔡廷夏,護軍洪仁浩·李書九,副護軍姜忱·申鳳朝·魚用謙,副司直金孝眞·李萬榮·尹悌東·朴鍾淳·申龜朝,竝單付。
黃昇源啓曰,新除授校理金近淳,時在京畿廣州地,副校理高宅謙,時在全羅道昌平地,經筵入番事緊,竝斯速乘馹上來事,下諭,何如?傳曰,允。
黃昇源啓曰,修撰林漢浩牌不進罷職傳旨,今方捧入,而應敎尹序東,校理金近淳,副校理沈興永·高宅謙,副修撰李龜雲,俱在外,玉堂上下番俱空,已至多日,事甚未安,未差之代,今日政差出,待下批,仍卽牌招,以爲推移入直之地,何如?傳曰,允。前望單子入之。
以修撰林漢浩牌不進罷職傳旨,傳于黃昇源曰,只推,更爲牌招。
玉堂前望單子入之,副應敎李龜雲,校理宋祥濂,修撰韓致應,副修撰鄭東榦落點。
傳于李晩秀曰,在外臺諫許遞,前望單子入之,待下批牌招察任。
臺諫前望單子入之,執義鄭景祚,司諫李顯默,掌令趙德潤,持平李基讓,獻納金履喬,落點。
傳于李晩秀曰,承旨前望單子入之,待下批,牌招察任。
承旨前望單子入之,成鼎鎭落點。
黃昇源啓曰,明日動駕,承旨當爲備員,而新除授承旨成鼎鎭,時在全羅道光州牧任所,何以爲之?敢稟。傳曰,許遞,前望單子入之,待下批,牌招察任。
承旨前望單子入之,洪仁浩落點。
黃昇源啓曰,明日大駕,詣宗廟,入齋室後,王大妃殿·惠慶宮問安,何承旨進去乎?敢稟。傳曰,左副承旨進去。
傳于洪仁浩曰,左副承旨入侍。
傳于金翰東曰,右副承旨入侍。
傳于朴宗來曰,坐直承旨入侍。
具得魯禁推,代李弘謙爲假注書。
以開城留守趙鎭寬狀啓,本府儒生武士抄出馳啓事,傳于朴宗來曰,府內文蔭武已通仕籍者,亦爲採探公議,修正上送事,回諭。
兵曹,田文顯爲禁衛中軍。
掌令趙彦哲啓曰,臣本以疎逖之蹤,賦性昏庸,言議巽軟,本不合於淸朝耳目之任,而前後恩除,今至六次矣。未嘗就事論事,每自循省,常切懍然,昨年夏猥叨臺職,適値慶月,只知分義之是懼,粗伸叩謝之忱矣。伊後堂疏論出而斥之以無端闕啓,譏之以貽羞無餘,臣滿心悚恧,無所容措,名以言官,旣被貽羞之論,則臺端一步,便成鐵限,見帶之職,何敢有承膺之計,而天牌儼臨,情窮勢蹙,逃遁無路,不得不冒沒出肅,自顧處義,有愧廉防,以此情踪,其何可一刻晏然於臺次乎?請命遞斥臣職。答曰,勿辭,亦勿退待。
醫官玄必采書啓,臣右議政蔡濟恭病症看審,則或泄或痢,泄多痢少,而今日內度數爲七次,脈度則左右三部,俱爲微細,厭進食飮,神氣委薾,此是眞元不足,滯氣未解之致,藥則主家,欲用加味養胃湯而姑未煎服云,此意詮次啓達。傳曰,痢症之養胃湯,未知何許醫者之所命藥,而日前淸暑益氣湯,已非當劑,則豈可以神氣之委薾,用不當用之劑乎?須更審愼,無或差謬之意,更爲往傳,待朝看病書啓。
朴宗來啓曰,卽者承牌臺諫入來之際,掌令趙彦哲,以行公臺諫,亦爲隨入關門仍留,何等嚴重,而任自渾入,事極未安,推考,何如?傳曰,此豈臺臣之罪,三司備員於三更前,合啓例爲,則請推之擧,極爲駭然。臺臣勿推,爾則推考,兵曹郞廳李海淸,若有一分嚴畏之心,則不知好生之德意,近日門禁,專不小心,甚至有日昨嚴敎,仍令坐於門閾檢察,則臺臣混入,渠敢視若不見乎?嚴處次,爲先招致立庭,査問於海淸處以啓。
李晩秀,以兵曹言啓曰,明日宗廟展謁時,本曹堂上守宮及侍衛,當爲備員,參議有闕之代,令該曹口傳差出,待下批牌招,以爲備員之地,何如?傳曰,允。
吏曹口傳政事,尹東晩爲兵曹參議。
以兵曹參議尹東晩牌不進罷職傳旨,傳于李晩秀曰,聞有實病,許遞,今日政差出。
黃昇源,以吏曹言啓曰,敦寧府判官李種徽呈狀內,矣身素患痰癖之症,挾感添劇,萬無時月內供仕之望云,禮曹佐郞宋應望呈狀內,矣身素患痰積之症,當此換節,一倍添劇,萬無供職之望云,順康園守奉官宋應圭呈狀內,矣身素患腹暑之症,一倍添劇,卽速入啓遞改云,實病俱如是難强,則有難强令察任,竝改差,何如?傳曰,允。
朴宗來,以兵曹言啓曰,內吹螺赤及龍虎營兼內吹等,今秋等習角時,賞格木,依判下別單,分等施賞之意,敢啓。傳曰,知道。
李晩秀,以訓鍊都監言啓曰,本局別將李燁,以摠管方在入直,明日動駕,不可以假將參陣,李燁別將之任,改差,何如?傳曰,允。
禁府啓目,大靜縣定配罪人張至顯口招云云。傳敎內辭意,發問目反覆嚴問,則一辭發明,終不直招,泛稱遲晩,究厥情狀,萬萬痛惡,所當請刑是白乎矣,曾經侍從,勿爲請刑,載在大典通編,且有嚴問捧口招以聞之命,上裁,何如?判付啓,門將處禁令,初不依俙,聞知是如,極口發明,到今雖難直歸之於知而故犯,初二日傳敎,係是登聞於公家文跡以前事,則猶復捏引,有若只知初令,不聞後禁然者,首尾橫決,無以分曉,此一款,後坐起時,更爲嚴問取招以聞爲良如敎。
左議政蔡濟恭箚曰,伏以臣,病在殊域,于今二十有餘日矣。殘骸脆質敵不得,無前毒暑,中傷忒重,爲症轉苛,灌以藥物,日輒再三,了不見其效,浸浸然去死無尺咫矣。臣固順受,有樂無憾,惟我聖上,特加矜念,命太醫以診,降診劑以扶,臣雖死亦榮,感泣之外,更有何說?明日太廟秋謁,當此苦熱少退之際,百官萬民,孰不有吾王無疾之喜?況臣一息姑未泯耳,豈不欲亟詣班行,以近淸光,而顧此臥而非人扶不能坐,坐而非人扶不能立,喘喘若不保朝夕之樣,顧安敢爲汚穢班次之計乎?惶悚戀結,不敢自弛,倩構短箚,敢陳實狀。伏乞聖明,削臣議政之銜,無使天工久瘝,治臣闕禮之罪,得免朝綱益頹,千萬幸甚。取進止。答曰,省箚具悉卿懇。愼度之尙未復常,何等憫念?剋伐之方,有難專治於篤老氣力,而厥證異於他證,亦不可輕試補劑,燠瀉之間,取舍何居?望須十分愼護,遄臻勿藥之喜,明日行禮,雖未參班,何至於引義乎?安心調理,快差視事。仍傳曰,此批答,遣史官傳諭,更遣御醫看病。
奉朝賀徐有臣敎書。王若曰,賢大夫能退以禮,卿不待年,古明王有成其高,予欲礪世,庸施越格之寵,特許謝事之章,惟卿三世鼎軸之門,一生氷蘗之操,陽城之意態疎野,叔季乃見古風,梁丘之學術精深,詞華特其餘事,明廷簪笏,不墜古家之聲,弊居布蔬,宛若寒士之樣,沖齡資稽古之力,篤乃父而不忘,慶年推及老之恩,視諸臣而尤別,自遭逢凡卄五載,而閱歷難一二言,中間險釁之飽,更無競於物,前後造化之曲費,所恃者天,藩臬州符,勞勩屢效於外,文垣·柏府,巽讓寔由於中,以平日蘊抱之才用,末周於楹桷,追先代謙挹之志戒,獨深於門闌,迺於六旬之纔過,遽見一疏之請退,收簪之恩未究,方期同我太平,懸車之懇已申,乃欲遂其初服,義同休戚,卿豈欲乎果忘?懼在滿盈,予不忍乎强拂,敷丹綍而勉副至意,宣黃麻而式遵舊章,有願必從,奚但爲一个地?易退難進,亦足樹百世風,骯髒朝端,惜逸足之未展,優游林下,嗟素心之莫回,於戲,孔戣之志初成,歐陽之年尙早,急流勇退,好作平地神仙,老圃晩香,優得自家日月,惠養餘景,蓋推先臣之追思,報答淸朝,留與佳兒之克肖,故玆敎示,想宜知悉。知製敎李勉兢製進
丙辰七月十七日卯時,上御誠正閣。諸承旨持公事入侍時,行都承旨黃昇源,行右承旨李晩秀,行左副承旨徐有秉,右副承旨金翰東,同副承旨朴宗來,記事官金履永,假注書具得魯,記注官金良倜,記事官吳泰曾,檢校待敎沈象奎,以次進伏訖。晩秀讀奏忠淸兵使狀啓,今秋習操停止事,宗來讀奏江原監司徐有防啓本,罪人鄭德孝橫城縣到配事,全羅監司徐鼎修啓本,罪人金日奉海南縣到配事,江原監司徐有防啓本,罪人李海遇物故事,全羅監司徐鼎修啓本,罪人等同推開坐事,慶尙監司李太永啓本,罪人韓光漢聞慶縣到配事訖。上命啓下書判付。昇源曰,明日擧動時,侍臣不可不備員,而兩司在外者多,未差之代,政官牌招,開政差出,待下批牌招,以爲備員進參之地,何如?上曰,依爲之。在外人,亦爲許遞,可也。出擧條命書傳敎曰,左承旨除拜以後,以其實病,連日病狀云,而左副承旨院規,亦在應避之科云,竝許遞,今日政差出,待下批,牌招察任。上敎泰曾·履永曰,梅月堂集諸本,互有同異,上下番往內閣,詳準考異,可也。仍命退,承史以次退出。
丙辰七月十七日未時,上御重熙堂。左副承旨·右副承旨入侍時,左副承旨金翰東,右副承旨朴宗來,假注書具得魯,記注官安經心·金良倜,以次進伏訖。上敎翰東曰,鄭宗魯在於尙州乎?翰東曰,然矣。上曰,承旨見之乎?翰東曰,以其左道之故,未曾見其顔面,而自少留意經學,慣聞其聲稱矣。上曰,鄕中望譽,果爲一道之最否?翰東曰,讀書飭躬,蔚爲鄕中之望矣。命宗來書傳敎曰,曾於筮仕上來也,知其人,其後聞之,果有所存,此人,卽文莊公鄭經世之奉祀孫云,而文莊之出入經筵,自任啓沃,典文衡主銓柄,學識事業,至今塗人耳目,今於其家,有飭行之士,豈不貴乎?問於大臣,亦言其鄕中之著稱,苟欲收攬,豈後於人?且今大政隔日,揚淸之政,朝見銓官,面飭其在隗始之義,當從已所聞知者試可,前都事鄭宗魯,今日政,復職窠擬入事,分付。仍命退,承史以次退出。
丙辰七月十七日酉時,上御重熙堂。坐直承旨入侍時,同副承旨朴宗來,記事官金履永,記注官安經心,記注官金良倜,以次進伏訖。上命書傳敎曰,都目大政,西銓之振滯拔淹,尤宜致力,八方靺革之裹足較藝,而萬一不得沾仕,如試圈落榜者之無聊渡㶚,其可曰大政云乎?有窠然後,可責銓官之公不公,而昨聞西銓長言,守部初仕,無一見窠,各道取才,無以排比,豈有如許之大政乎?須有別般闊狹之道,可以成樣,卽令廟堂,以其意見,論理草記。又命書傳敎曰,假注書具得魯之怠於奉公,不止一再,今日又以廳任,擧動在明,而不知去處,禁推待下敎捧供。命退,承史以次退出。
上在昌德宮。停常參·經筵。
巳時,日暈。夜自五更至十九日開東,灑雨下雨,測雨器水深三分。
金祖淳啓曰,司僕內乘來言,捲簾,取稟。傳曰,捲三面。
洪仁浩啓曰,臣,王大妃殿·惠慶宮問安,進去下直之意,敢啓。傳曰,知道。
李冕膺啓曰,明日親臨都政事,命下矣。處所,以何處爲之乎?敢稟。傳曰,熙政堂爲之。
傳于李冕膺曰,行禮後爲之,已有下敎於右相筵奏,今日駕過觀旂橋,見迎鑾諸儒,以今日到記,當試取之意,亦有下敎者,七夕製明日設行,日熱猶如此,設場於丕闡堂,書題則更當書下,以此知悉。弘文提學,待開門牌招,以爲親政後考券之地。
傳于朴宗來曰,坐直承旨入侍。
承旨前望單子入之,李冕膺·金祖淳落點。
吏曹參判前望單子入之,黃昇源落點。
刑曹參判前望單子入之,徐龍輔落點。
兵曹口傳政事,護軍李晩秀。
掌令趙彦哲啓曰,臣本生疎愚昧,觸事生疣,初不近似於淸朝耳目之任,而分義是懼,冒沒出肅,而昨緣三司之備員,迫暮入闕,欲爲合啓,而竟致夜深,未卽傳啓,而出則當初隨入,便屬無端,政院之請推,烏可辭乎?聖度包容,雖降勿推之命,滿心慙恧,無所容措。以此情踪,其何敢晏然一刻於臺次乎?請命遞斥臣職。答曰,勿辭,亦勿退待。
朴宗來,以吏曹言啓曰,孝陵參奉柳尋春呈狀內,矣身老母素患痰癖之症,當此換節,一倍添劇,萬無離側供職之望云,長陵參奉金啓溫呈狀內,矣身偏母素抱疾病,重添暑感,症形危篤,離側供職,實無其路,卽速入啓遞改云,其親病旣如是沈篤,則有難强令供職,竝改差,何如?傳曰,柳尋春,見其奏對,明知所存,豈可徑遞?閑司相換,使之上來供職,金啓溫,雖以逢是年收錄爲敎,而念其先之意,兼寓於其中,焉敢處義?嚴飭供職,可也。
朴宗來,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
朴宗來,以兵曹言啓曰,依傳敎,宣部守三薦參上武臣,前銜人別取才時,入格矢數,落仕年條·居住·薦名,各其名下,一體懸註以入之意,敢啓。傳曰,知道。
以兵曹單子宣部守三薦,參上前銜作散人,別取才設行事啓,此後取才入格人矢數,依宣薦取才例書入,而以落仕年條·居註·薦名,一體懸註爲旀,說者或以謂官職,不可以矢數試取云,而此則萬萬不然,科擧重於官職,猶以射技試取爲壯元者,雖白徒常賤,直出六品,除東班正職於新恩政事,落仕者復職,以射較藝,有何不可?況所取者許多窠中,只是一窠乎?大抵近來武弁,一番決科,更不操弓,以此以彼,此規甚好,都政時取才後,如無復職窠,則時仕出六,雖出虛司果,此取才先爲收用,以示群分類聚,各適器使之意爲良如敎。
朴宗來,以兵曹言啓曰,五衛將李文漢,景福宮衛將朴致範,慶熙宮衛將金祥澤,俱以身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
丙辰七月十八日卯時,上詣宗廟·景慕宮。秋展謁擧動入侍時,行都承旨黃昇源,行左承旨李亨元,行右承旨李晩秀,行左副承旨洪仁浩,右副承旨金翰東,同副承旨朴宗來,記事官金履永,假注書李弘謙,記注官金良倜,記事官吳泰曾,檢校直閣金勉柱,檢校待敎沈象奎·徐有榘等,以次隨駕。上具翼善冠·衮龍袍,乘輿,出永淸門,至明政門外,降輿乘輦,出弘化門,至宗廟大門外,降輦乘輿,由東狹門,入齋室。少頃,上改具冕服,出西狹門,就板位,引儀唱,上行四拜禮,仍詣廟內,奉審訖。上曰,當詣永寧殿展謁,百官先詣殿門外,可也。賤臣承命出傳。上詣永寧殿,就板位,行禮如儀,詣殿內奉審後,還入齋室。上曰,景慕宮秋展謁日字,太廟秋展謁日爲之。出駕前下敎引儀跪啓請嚴鼓,鼓三嚴。上具翼善冠·衮龍袍,乘輿出齋室門,至宗廟大門內,命廟司官進前,令尹應鉉·宋畊玉,直長李趾永,副奉事李啓遠等,以次進伏訖。上曰,儀注圖式,以講誦事,有所命下矣。爾等知之乎?應鉉曰,知之矣。上曰,其中年多者,則只撮其假領,可也。上命書傳敎曰,訓鍊院官之守門,定式之後,初經展謁,宗廟署守門訓鍊判官鄭宅柱,明日政,副正擬入。上進發出宗廟大門,至降輿所,降輿乘輦,至梨峴前路。上敎晩秀曰,宗廟展謁後,若轉詣永禧殿,則有所重者存,宜不敢作樂,外是則還宮路一例動樂事,來頭,以此擧行。仍命樂作,由館峴,至觀旂橋,降輦步過。上敎晩秀曰,祗迎儒生,擧案幾許?晩秀曰,生進擧案,合爲一百二十一人矣。上曰,明再明七夕製,當以此擧案爲之,而若在家不參者,無敢入場事,分付。仍命擧案,卽爲收入。賤臣承命出傳,後收擧案以來。上乘輦,進詣至宮大門外,降輦乘輿,由東狹門,入齋室。有頃,改具冕服,就板位,行四拜禮,仍詣殿內,奉審訖。還御齋室。上曰,百官先詣班次,可也。賤臣承命出傳。還宮時至,通禮跪啓請三嚴。上具翼善冠·衮龍袍,乘輿出齋殿,至宮大門。上命書傳敎曰,景慕宮守門訓鍊主簿權翊,摠郞宣傳官中陞敍,以示重所重之意,皆令爭先入直,恪勤守門。上出宮大門外,降輿乘輦,由館峴,至弘化門外,命宣傳官解嚴,入弘化門,至明政門外,降輦乘輿,由永淸門,還內,諸臣以次退出。
丙辰七月十八日酉時,上御重熙堂。坐直承旨入侍時,行左承旨李亨元,假注書李弘謙,記事官金珍恪·吳泰曾,以次進伏訖。上命書傳敎曰,其在勤政之道,豈顧當暑臨殿乎?明日都政,當親臨,令吏兵批知悉。又命書傳敎曰,右承旨李晩秀,西銓初仕事,問奏之際,極爲疎忽,廟堂自當論勘,爲先遞其職。又命書傳敎曰,承宣疏後,强迫難矣,吏曹參判洪明浩許遞,親政有命,亞銓與承旨前望單子入之。又命傳敎曰,刑曹參判前望單子入之,待下批,待開門牌招。上曰,惠慶宮進服香吉茶,依前方三貼製入。出榻敎命退,承史以次退出。
上在昌德宮。停常參·經筵。
自開東至未時,灑雨下雨,測雨器水深二寸一分。
金祖淳啓曰,三皇忌辰日望拜禮,前期一日以稟事,曾有先朝受敎矣。今二十一日,神宗皇帝忌辰曰,親行望拜禮,何以爲之?敢稟。傳曰,當親行矣。
李冕膺啓曰,右副承旨金翰東,今日不爲仕進,卽爲牌招,何如?傳曰,許遞,前望單子入之。
承旨前望單子入之,金勉柱落點。
傳于洪仁浩曰,承旨房仍,吏·禮換房,兵·刑換房。
傳于李亨元曰,禮·刑換房。
傳于李冕膺曰,前假注書曺錫中·黃基天,仍察上下注書之任。
傳于洪仁浩曰,當該司謁,事過後,令攸司科治。
傳于洪仁浩曰,典設司官員,爲先拿處。
以開城留守趙鎭寬狀啓,府內文臣蔭官武臣及儒武薦擧事,傳于李冕膺曰,敎授許鍒之淹滯,聞之熟矣。今日政,拔例收用,前中軍朴泂,渠以曾經防禦使之子,竝與邊地而不得爲之,古今用人之懸殊,有如許,豈非朝廷之羞?亦令今日政,邊地窠爲先差送,而幼學李春韡,武出身中首薦人金履玉,今日政,亦爲收用,其餘諸人,次次收用事,分付兩銓。
吏曹參議前望單子入之,成德雨落點。
以吏曹參議成德雨牌不進罷職傳旨,傳于李冕膺曰,只推。
洪仁浩啓曰,此豈臺臣之罪?三司備員於三更前合啓例爲,則請推之擧,極爲駭然。臺臣勿推,爾則推考,兵曹郞廳李海淸,若有一分嚴畏之心,則不知好生之德意,近日門禁,專不小心,甚至有日昨嚴敎,仍令坐於門閾檢察,則臺臣混入,渠敢視若不見乎?嚴處次,爲先招致立庭,査問於海淸處以啓事,命下矣。査問於兵曹佐郞李海淸,則以爲,昨夕臺諫,留門入來之際,掌令趙彦哲,以已肅拜之臺諫,混入而誤認以未肅拜,承牌入來,矇然許入,自陷死罪云矣,敢啓。傳曰,知道。
李亨元,以備邊司言啓曰,今此都目大政時,副末薦初仕窠,無一焉。各道取才,無以排比之意,因兼兵曹判書趙宗鉉陳達,有令廟堂,以其意見,論理草記事,命下矣。乙卯十二月十三日備局稟事堂上入侍時,兵曹判書李得臣,以參上守門將六窠,加出陳達,而訓鍊大將李柱國,又以參下守門將十五朔仕滿,陞六之規,改以二十四朔陞六爲奏,有待大臣出仕,就議稟處之命,其後自兵曹成節目入啓,姑未得啓下,則守門將十五朔仕滿,自在仍舊貫之科,而時兵判守部薦初仕,無一窠之奏,大失照檢,事極不察,所當直請重勘,而大政隔宵,在所參量,爲先從重推考,前前兵判李得臣之旣承稟處之命,而擧行不能詳密,致有今番迷錯之事,溯源而論,不可仍置,喉院之只憑下吏之言,不加覈實,輕先稟達,亦未免大段疎忽,前前兵判及當該承旨,竝罷職,該吏之於喉院招問也,其所對語,節節顚錯,指無謂有之狀,極爲痛駭。令該曹照律嚴勘,部將金時顯,八月初,當爲仕滿,自都政日計之,則不足爲十餘日,在前窠窄之時,如此之類,或有筵稟陞六之例云,今亦依此擧行之意,分付兵曹,何如?傳曰,允。
李亨元,以壯勇營言啓曰,本營哨官,依備邊司郞廳例,仕滿十五朔六品遷轉事,曾有定式矣。哨官趙·李栻,已滿十五朔,六品遷轉之意,分付銓曹,何如?傳曰,允。
親臨都政。李城輔爲吏曹參議,金熙華爲吏曹正郞,姜彙鈺爲吏曹佐郞,韓昇裕爲司饔主簿,李祉亨爲內贍主簿,鄭冕綏爲活人別提,徐在修爲敦寧判官,金健柱爲新溪縣令,金尙离爲濬源殿令,李志淳爲永柔縣令,朴宗海爲陽智縣監,禹成謨爲木川縣監,李繼祜爲召村察訪,南涑爲兵曹正郞,蔡一祥爲全羅都事,李爲咸鏡都事,金鼎權爲延署察訪,金樂祖爲沙斤察訪,卞緯鎭爲朔州府使,李庚運爲慈山府使,趙華錫爲鳳山郡守,鄭重祿爲靑巖察訪,沈默之爲慶源府使,朴泂爲富寧府使,李檍爲甲山府使,尹衡東爲茂山府使,尹光顔爲楚山府使,申光岳爲靈巖郡守,安經心爲祥雲察訪,柳光濂爲明川府使,張夢說爲雲山郡守,白海鎭爲郭山郡守,安思烈爲昆陽郡守,李光燁爲光陽縣監,李彭老爲宗廟直長,李仁祜爲尙衣直長,趙學敏爲造紙別提,姜彙鈺爲慈仁縣監,孔學周爲利城縣監,朴梃玉爲興德縣監,成夢龍爲南海縣令,沈廷秀爲軍資直長,宋益鼎爲尙瑞直長,李顯昌爲獻凌令,韓允鎭爲敬陵令,李承默爲西部令,李厚燾爲漢城判官,金熙澤爲恭陵令,馬思人爲直講,許㬘爲贊儀,趙德敷爲引儀,文昌瑞爲智陵直長,李石求爲定平府使,李憲泰爲順安縣令,金世淳爲掌苑奉事,林樂喆爲濟用奉事,李田秀爲工曹佐郞,尹爲溫陽郡守,魏尹喆爲純陵奉事,朔州府使卞緯鎭,今加通政,加資事,承傳,司宰僉正徐日輔,今加通政,陞資事,承傳,敦寧直長洪赫,權陞事,承傳,宗廟直長李彭老,尙衣直長李仁祜相換,奉常奉事單申星模,閔宗爀爲戶曹佐郞,張重吉爲端川府使,南宮玾爲嘉山郡守,金初爕爲工曹佐郞,宋益鼎爲尙衣主簿,李啓遠爲尙瑞副直長,尹相重爲定平府使,金守淵爲監察,洪大協爲敦寧都正,典籍三單申溥·申羲淳·蔡趾永,以上四館去官,昆陽郡守安思烈,大興郡守鄭文在相換,靈巖郡守申光岳,振威縣令吳在斗相換,光陽縣監李光華,鎭川縣監李鍾淑相換,興德縣監朴挺玉,井邑縣監任希默相換,李喆祚爲永陵令,蔡趾永爲宗簿主簿,韓光烈爲校檢,盧尙熙爲奉常主簿,張鉉宅爲高源郡守,李聖龜爲豐基郡守,李垿爲禮曹佐郞,閔昌呂爲自如察訪,林道浩爲大司諫,趙鎭球爲掌樂主簿,吳鎭奎爲禁府都事,鄭來升爲軍資主簿,柳誨爲山靑縣監,洪樂莘爲慶基殿令,趙錫晦爲執義,柳雲羽爲司諫,李益恢·李彙爲掌令,鄭宗魯·金壽祖爲持平,鄭毅祚爲獻納,李垿爲正言,閔命爀爲典籍,金熙華爲吏曹正郞,趙壤鎭爲禮曹佐郞,朴宗京爲典籍,李城輔爲禮曹參議,徐日輔爲敦寧都正,南溟學爲軍資判官,文昌瑞爲濬源殿令,洪五成爲典設別提,李致默爲長興主簿,洪秉容爲軍資主簿,金履禮爲平市主簿,南正和爲司饔主簿,徐應輔爲社稷令,李一曾爲定州牧使,趙鎭球爲工曹佐郞,朱重晩爲智陵直長,宋翼孝爲司成,宋益鼎爲掌樂主簿,任㬘爲尙衣主簿,長興主簿李致默,典牲主簿南省老相換,前度中濟用奉事林樂喆不喩,內資奉事林樂喆,李啓遠爲尙瑞直長,金宗善爲濟用奉事,李厚延爲宗廟副奉事,宋益鼎爲工曹佐郞,南播秀爲典設別提,鄭芝春爲淑陵奉事,李爲童蒙敎官,趙學敏爲掌樂主簿,前度中典設別提洪五成不喩,活人別提洪五成,李種徽爲禁府都事,李惟銓爲贊儀,李儒燁爲舒川郡守,李春韡爲寧陵參奉,南復來爲康陵參奉。
再政。李鐔爲尙瑞副直長,南省老爲禁府都事,鄭冕綏爲長興主簿,李運復爲典設別檢,李審度爲濟用副奉事,李得仁爲活人別提,辛景愈爲齊陵參奉,韓百衍爲章陵參奉,韓祐增爲軍器正,李羲甲爲修撰,尹心輝爲造紙別提,黃勉喆爲光陵參奉,李彙梧爲智陵參奉,韓性淳爲叔陵參奉,李顯綏爲昭寧園守奉官,李種徽爲司宰僉正,李羲淵爲懿陵參奉。
兵批,洪繼善·柳相亮爲五衛將,尹之謙爲都摠都事,申晤爲羅州營將,鄭光賓爲慶州營將,金得遇爲淸州營將,李鴻德爲三陟營將,具絳爲江原中軍,李東爀爲忠淸水虞候,辛有燦爲全羅右水虞候,張烶爲昌洲僉使,趙天漢爲東嶺僉使,孫世隆爲登山僉使,李道煥爲彌串僉使,李鵬運爲平安兵虞候,鄭爀爲釜山僉使,高殷泰爲美錢僉使,安慶麟爲柔遠僉使,丁昌晉爲永登萬戶,文廷煥爲木浦萬戶,洪聖澤爲鉢浦萬戶,趙德源爲天城萬戶,李祥演爲所已萬戶,姜㝡顯爲位羅萬戶,李聖器爲阿耳僉使,李寅範爲乶下僉使,金錫潤爲吾老梁萬戶,成元柱爲安骨萬戶,金鼎燦爲舒川萬戶,胡昌祖爲永達萬戶,李宜桓爲文殊別將,李彦慶爲古突別將,吳性寬爲浦項別將,金鎭國爲南村別將,洪致範爲五衛將,權翊·柳可源爲都摠都事,申思益爲黃海兵虞候,鄭宅柱爲都摠經歷,柳和源爲訓鍊僉正,尹相爲訓鍊判官,元啓弘爲南兵虞候,林漢浩爲北評事,南正圭爲滿浦僉使,梁塼爲法聖僉使,盧仁諴爲金馬別將,南有憲爲馬島萬戶,崔道義爲龍媒僉使,金載謙爲鳥嶺別將,李商一爲馬馬海權管,申達夏爲僉知,金宇權爲景福將,金正洽爲慶熙將,崔宗嶸爲訓鍊判官,柳相華爲宣傳官,趙嵾·申惠周·李栻爲訓鍊主簿,李思熤·張彦極爲武兼,訓鍊主簿單安興贊,本院去官,訓鍊僉正朴萬榮·柳斯倫,判官李溶·丁麟泰,主簿李東郁·金楗·禹寬澤,以上減下。鄭宅柱爲訓鍊副正,申大恒爲宣傳官,黃益弼爲武兼,朴基成爲神光僉使,護軍洪明浩·李祖承·徐有秉,副護軍尹東晩·成鼎鎭·金翰東,司直李羽逵·柳雲羽·韓興裕·柳頤玄·李儒修·李益恢·申絢·朴載德,司果趙萬元,護軍李太亨,副護軍韓晩裕·李城輔,司直李顯默·鄭景祚·金履喬·趙彦哲·趙德潤·李基慶,司果申溆,竝單付,僉知單柳相亮,沈擇之爲都摠都事,魏光軫爲訓鍊僉正,韓根馨爲都摠經歷,李勉植·申絅爲宣傳官,副護軍金得遇·李鴻德,釜山僉使鄭爀,江原中軍具絳,平安兵虞候李鵬運,今加折衝,李溶爲加設訓鍊僉正,朴宗顯·李東郁爲加設訓鍊判官,金樂豐爲加設訓鍊主簿,法聖僉使梁塼,白領僉使李泰協相換,南虞候元啓弘,今加折衝,李聖濂爲中樞都事,崔壽·成龍彦爲加設訓鍊主簿,李持英爲德浦僉使,李海受爲花梁僉使,李義駿爲副摠管,金益淳爲訓鍊正,尹行源爲都摠經歷,孔述祖爲都摠都事,印宗瑞爲訓鍊判官,李厚重爲訓鍊主簿,李喆爲武兼,禹宗巖爲部將,咸正禧爲統虞候,李東榮爲訓鍊副正,沈心協爲訓鍊主簿,尙得容爲部將,李明東·卞尙圭爲武兼,李春光·金履玉爲守門將,訓鍊副正單李石求,僉知單金爔,尹勉鎭爲武兼,李周百爲部將,李昌潤·盧榮遇·金寅七·李宗采·金繼重爲守門將,司果李益淳·金時顯竝單付,權管秩同仁李秉天,嗭洞趙大洽,乾原金光益,乫軒洞李應大,吾村康漢倬,大吉號里禹宗著,小坡兒金鳳魯,廣坪李完培,甲巖咸熙績,黃拓坡金鍾大,李光逵爲都摠經歷,李煥益爲都摠都事,尹益儉爲宣傳官,李益淳爲武兼,護軍李義駿·李益運,副護軍沈趾賢·李肇源·鄭尙愚·蔡弘遠·洪大協竝單付,洪達三爲宣傳官,金時顯爲武兼,金性謙爲新門別將。
注書金履永病,代閔命爀爲假注書。
黃基天改差,代朴宗京爲假注書。
以假注書望筒,傳于李冕膺曰,曺錫中仍察廳任。
傳于朴宗來曰,望拜禮親行有命,明日雖値齋戒,次對,依例來會。
洪仁浩,以兵曹言啓曰,今七月二十日,文臣朔試射試官,備擬受點矣。親臨望拜禮齋戒相値,不得爲之之意,敢啓。傳曰,知道。
朴宗來,以刑曹言啓曰,因備邊司啓辭,兵曹節目姑未啓下,則守門將十五朔仕滿,自在仍舊貫之科,而時兵判守部薦初仕,無一窠之奏,大失照檢,從重推考,該吏之於喉院招問也,其所對語,節節顚錯,指無謂有之狀,極爲痛駭,令該曹照律嚴勘事,命下矣。取考律文,則大明律對制上書詐不以實條有曰,若奉制問事,報上不以實者,杖八十徒二年,依此律,兵曹書吏申景得,決杖八十後,黃海道瑞興府徒二年定配所,卽爲押送之意,敢啓。傳曰,知道。
丙辰七月十九日卯時,上御熙政堂。親臨都政入侍時,行都承旨李冕膺,行左承旨李亨元,行右承旨洪仁浩,左副承旨金祖淳,右副承旨金勉柱,同副承旨朴宗來,假注書曺錫中·黃基天,記注官金良倜,記事官吳泰曾,檢校待敎沈象奎·徐有榘,吏曹判書金載瓚,參判黃昇源,正郞李運行·申光岳,佐郞尹愭·李明孚,行兵曹判書趙宗鉉,參判尹弼秉,參議李尙度,參知吳泰賢,正郞鄭晩錫·呂駿永·南達孫·南涑,佐郞趙台榮·李海淸·金景煥·金秀臣,以次進伏訖。上命書傳敎曰,忠臣·淸白吏子孫·軍功人·西北松都人,依例收用。又命書傳敎曰,守令及兩銓初仕,皆令各別擇差。載瓚曰,今日都政,三堂當備員,而參議韓晩裕病不進,令政院卽爲牌招同參,何如?上曰,許遞,今日政差出,待下批,牌招察任,同參政事,可也。載瓚曰,今都目大政,各歧仕滿應遷者相避及未準朔監察·禁府都事·戶曹·刑曹·工曹·漢城府郞官·平市署官員·五部令·各司久任時推人員,竝擬,何如?上曰,依爲之。出擧條載瓚曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。出擧條載瓚曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。出擧條載瓚曰,蔭仕六品官之陞五品者,每於過都政後照擬,而見今在職者絶無經一考之人五品官,無以推移備擬,未經一考之人,依例勿拘陞擬,何如?上曰,依爲之。出擧條宗鉉曰,名道營將·中軍·虞候·邊地僉使,今當差出,而擬望之人乏少,未準朔禁軍將及守令,竝擬,何如?上曰,依爲之。出擧條宗鉉曰,神光僉使·龍媒僉使,瓜滿在於十月,都政旣退於今月,則依例差代,何如?上曰,依爲之。出擧條冕膺曰,凡朝臣入侍命下之後,進詣閤外,則自典設司,排設遮日,自是舊例,而近年以來,每於詣閤之時,成班於門閾之內,便成謬規,亦甚苟艱,自今以後,申飭典設司,以爲復舊例擧行之地,何如?上曰,依爲之。出擧條冕膺曰,弘文提學閔鍾顯,旣已承牌,奎章閣提學沈煥之,藝文提學具庠,竝卽牌招,以爲同參考試,何如?上曰,依爲之。出擧條冕膺曰,工曹正郞望筒,誤以佐郞書入,至於受點,臣之矇然捧入,不勝惶悚,而望筒誤書,殊涉不察,原望筒改付標以入,吏曹判書金載瓚推考,何如?上曰,依爲之。出擧條冕膺曰,敦寧主簿金復光,今春夏等褒貶居中,而擬入於慶基殿令望,至於受點,居中人之右職陞敍,有違格例,事極未安,吏曹判書金載瓚推考,原望筒勿施,何如?上曰,依爲之。出擧條仁浩曰,合辭方張之時,兩司無詣臺之員,事甚未安,今日政,新除授兩司諸臺,竝卽牌招,何如?上曰,依爲之。出擧條上命書榻敎曰,奎章閣提學沈煥之,藝文提學具庠,更爲牌招。上命書傳敎曰,右副承旨,持此御題,與弘文提學,偕往泮宮,試取以來。上命書傳敎曰,親政時銓堂,當爲備員,不可以山林遲待其上來,在外吏曹參議李城輔許遞。上命書傳敎曰,每閱忠武全書,見鹿島萬戶鄭運事,未嘗不拊髀興歎,使伊人,不有雲臺之戰,何以致鳥梁之捷,唐浦之勝乎?薄暮層溟,促櫓先登,使遮海之賊艘,不能相抗,而運則殉矣,似此忠勇,求之史牒,罕與爲比者,此猶在運,爲一節,慷慨憤迫,勸起忠武,卽此人,特以乘障之士,微而未闡,尙無錫諡之典,豈可但以欠典闕事謂哉?向訪其孫,先令軍門付祿,其後竝與復職,而未聞有收錄之擧,矧當大政,豈可虛過?雲臺,卽釜山地方也,御營廳把摠鄭爀,今日政,釜山僉使,作窠差送,而故萬戶鄭運,特贈兵曹判書,仍令弘文館議美諡,俾朝家樹風勵俗之擧無有有勢無勢之別。上命書傳敎曰,前承旨蔡弘遠,吏曹參議除授,牌招參政。吏曹參議蔡弘遠牌不進罷職傳旨,上命書傳敎曰,大臣尙未差可,勢難强迫,許遞,前望單子入之,待下批,牌招察任。上命書傳敎曰,今日政,新除授吏·兵曹堂郞,先入侍後謝恩。上命書傳敎曰,兵曹正郞沈鎜,先汰後拿。上命書榻敎曰,未肅拜都摠都事尹之謙,改差。上命書傳敎曰,島邑遞來之後,欲爲召問,今適詣臺,持平南涑,使之入侍。賤臣承命出,與持平南涑,偕入進伏。上曰,濟州事,何爲而至其然也?涑曰,濟州歉荒,挽近所罕,草根木實,皆不成熟,民事竟至於莫可收拾之境,而罔非臣奉職無狀之致也。上曰,有情勢則言情勢,有避嫌則言避嫌,斯速出場,可也。涑曰,臣於見職,本無一分堪承之望,而海島歉荒,積犯不善對揚之罪,特以人微而倖逭,其在廉防,不敢抗顔於淸塗也,明矣。召牌之下,未卽承膺,致勤飭敎,臣滿心慙惶,無地自容,以此情踪,其何敢一刻晏然於臺次乎?請命遞斥臣職。上曰,依啓。出擧條上曰,誤書望筒兵郞拿處,其代以南涑爲之,先入侍後謝恩。上曰,兵曹多有散點者,兵判年衰當暑,精神未易照檢,得當久勤諸窠,出而釐正以入,可也。宗鉉承命出。冕膺曰,曺錫中·黃基天,以上下注書察任,則實注書,非特敎而登筵,似違格例矣。上曰,然則實注書,持來兩注書中一鍮硯,記事察任,一注書,以前注書,書正書都目,可也。上曰,注書望,必以年多榜久者,擬入,可也。賤臣承命出,以閔命爀·朴宗京擬入。上命書傳敎曰,親政時,注書尙瑞院官員,依例陞六。上命書榻敎曰,楚山府使,勿拘文武,交差可合蘇弊人,拔例擬入事。以法聖僉使望筒,上命書傳敎曰,見其肥憊,難以駕海可堪,邊地僉使中換差。上命書傳敎曰,飭已施,以承宣事罷職諸人,竝敍用。上命書傳敎曰,靈巖素稱難治,新除郡守與蔭官·郡守·縣令·縣監中,以有聲績人,另擇相換事,分付。上命書榻敎曰,興德·昆陽·光陽,依靈巖例,蔭倅中相換,相換蔭倅,自到任日計朔,以爲久任責成之地事。以軍資直長望筒,上命書傳敎曰,年太淺,本府直長,加設權陞,更待數年,依例調用事,分付,此望筒還給,更爲擬入。上命書榻敎曰,今日政,訓鍊正不得外遷,新除定平府使改差,其代,次次作窠擬入。上命書傳敎曰,永陵令李憲泰復職時,亦有下敎,而至今沈屈,今日政,當窠調用事,分付。上命書榻敎曰,摠管中亞將人許遞。上命書傳敎曰,胄筵,多藉博洽之力,其可忘乎?間經淹滯,滄浪不須問,近於編較之役,復責宿趼,見其時登筵席,髮白衰甚,豈謂之償博乎?前承旨李義駿,摠管見窠,今日政,陞品擬入事,分付。上命書榻敎曰,豐基郡守洪大協,今日政內移,其代,蔭官積仕之人,次次收用事。上命書榻敎曰,在外敦寧都正改差,今日政差出事。上命書傳敎曰,予視達城家,仰追先朝視慶恩家之聖意,達城奉祀孫徐日輔,尙今潦倒於郞潛,殊非處故右尹金九衍諸人之故事,敦寧判官徐日輔,今日政,陞資調用。上命書傳敎曰,居家行誼,劬躬實蹟,能傳誦於鄕黨州閭之間,予甚嘉之,況以文靖·文莊乃家之孫,繼乃祖之訓者,尤豈不奇且貴乎?苟欲奬用,豈可循常?司饔主簿金壽祖,司圃別提鄭宗魯,別例試用之方,令銓曹知悉。上命書傳敎曰,用人之道,無方所然後,庶能籲俊,亦可代工,爲今之計,須令一切相反於慣眼習耳之事,爲矯習俗滌染汚,砥礪刮劘之方,爾等之特置法從之列,豈特求其老成人典刑也?聞有所存,欲叩其實,以爲資益之一助,新除授司憲府持平金壽祖·鄭宗魯,斯速乘馹上來事,下諭于兩道道臣,俾卽知委。以舒川郡守望筒,上曰,曾經副正人中擬入。上命書傳敎曰,山林外未肅拜呈告兩司,竝許遞。以南正和拿處傳旨,上命書傳敎曰,聞是今政出六,姑爲分揀。上命書傳敎曰,今政兩南土南臺,西北松都各有臺通,獨於沁都一府,闕焉,是府爲西門保障,朝家所以恃之者,不但以分司之重也,然而科宦無人,殊甚慨惜,昨年別爲設科,蓋出慰悅之意,兼寓振拔之方,而土着故家,未免遺珠,尙今不忘于心。再明何日?又況黃忠烈追祔祭文,與崔忠壯諡誥,七義士贈牒齎行,俱在於再明。大抵忠烈,以是府之人,克樹大節,輝人耳目,其後孫之居在是地者,豈可不收而錄之?今日政,初仕調用而忠烈之追享灣祠,猶且義起而爲之,則本府忠烈祠,使忠烈不預共享之列,則烏在乎祠號諡號之暗合,而嘗聞雖非府人,亦多一體躋祀云,一時流寓之人,猶然,況黃忠烈之爲是祠主人乎?忠烈公黃一皓,特令該曹涓日治升於江都忠烈祠,職是宗伯,兼綰文任,令弘文提學閔鍾顯,摭實撰記,揭于祠楣,首載傳敎及祭文,因此聞禮判言,忠烈家後孫,將往義州,參顯忠祠致祭,而貧難自致云,所經營邑,優給糧資及鋪馬事,分付。神皇忌辰望拜禮,在再明,再明則,勢不得釐正參班之家,而京兆文蹟詳略,不叶於公論,取捨亦欠依據云,禮判就議右相,作一成憲,仍令京兆,以此爲式。上命書傳敎曰,今日政,守令·邊將初仕,皆令明日待令,科次入侍時,賤臣承命出,與弘文提學閔鍾顯,檢校待敎沈象奎,副校理鄭東榦,偕入進伏。上曰,吏曹都目中,尙瑞副直長社稷令,吏批末仕中一窠,似漏落不出,吏判未及出去前,爾其往問。賤臣承命出傳,回奏曰,臣果照檢不到,遺忘未出矣。上曰,是豈成說乎?然則初仕一窠,當出速擬以入。賤臣承命出傳,考券訖。上命書傳敎曰,七日製居首三下一生員洪聖肇,給一分,之次三下二生員權中敏,給紙一卷筆二枝·墨一笏,之次三下三進士申頤朝,給紙一卷,之次三下四進士朴喜進,給筆一枝墨一笏。上命書榻敎曰,七日製入格儒生,明日待令。行禮曹判書閔鍾顯曰,凡廟社殿宮動駕日,出宮時,前後部鼓吹,陳而不作,還宮時,始爲振作矣。若於一日內,竝爲動駕於諸處,而若於所重處,先已行禮,則禮成之後,當爲如例樂作,此後則,依聖敎,以此磨鍊於儀注,而社稷祈穀大祭後,仍詣宗廟展謁時,則以樂作磨諫,宗廟展謁後,仍詣永禧殿時,陳而不作事,亦爲定式,此外動駕時,則別無掣礙之端,故敢此仰達矣。上曰,依爲之。出擧條仍命退,諸臣以此退出。
上在昌德宮。停常參·經筵。
寅時卯時,有霧氣,夜自三更至五更,月暈。
藥房提調沈頤之,副提調李冕膺啓曰,親臨大政,當暑酬應,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。次對時,同爲詣閤,宜矣。
王大妃殿·惠慶宮·中宮殿,藥房口傳問安。答曰,知道。
李冕膺啓曰,今日乃是處暑,自明日,視事當爲取稟,而老炎猶甚,新涼未生,姑觀日候,更稟之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,今日次對,兩司當爲進參,除在外未署經傳旨未下外,未肅拜呈告人員,竝卽牌招,何如?傳曰,允。
傳于洪仁浩曰,大臣·備局堂上引見。
傳于李冕膺曰,吏·兵房承旨入侍。
傳于李冕膺曰,禮房承旨入侍。
傳于洪仁浩曰,吏·兵批,守令·邊將初仕來待人,入侍。
傳于李冕膺曰,奉朝賀徐有臣,入侍。
李冕膺啓曰,明日北苑望拜禮時,闕字牌及爐盒,當爲奉來,門疏以何處爲之?敢稟。傳曰,永肅門爲之。
李冕膺啓曰,明日北苑望拜禮時,九卿當爲進參,吏曹判書金載瓚,方在受由中,卽爲牌招,以爲淸齋之地,何如?傳曰,允。
李冕膺啓曰,明日北苑望拜禮時,九卿當爲進參,刑曹判書尹師國,卽爲牌招,以爲淸齋之地,何如?傳曰,允。
李冕膺啓曰,明日北苑望拜禮時,兩司長官,當爲進參,行大司諫林道浩,卽爲牌招,以爲淸齋之地,何如?傳曰,允。
傳于李冕膺曰,明日望拜禮,侍臣當爲備員,山林及南臺外,在外及未肅拜人竝許遞,政官牌招開政,以在京無故人,差出,待下批牌招。
承旨前望單子入之,李書九·李肇源·鄭尙愚·魚用謙,落點。
兵曹口傳政事,副護軍金勉柱。
以寶劍望筒,傳于洪仁浩曰,未肅拜摠管,牌招察任。
洪仁浩啓曰,兼兵曹判書趙宗鉉,方在受由中,而明日北苑望拜禮時,當爲別侍衛進參,待開門牌招,何如?傳曰,輔國重臣,體貌自別,前此引義,所執太過,屢勤飭敎勉出,昨以初仕出六朔數事,至有廟堂草記,其時在外任,似未聞之,而前判書以此譴罷,則其在禮使之道,勢難强迫,許遞,今日政,以在京無故人差出,待下批牌招,傳授命召。
李冕膺,以弘文館言啓曰,本館上番闕直,事甚未安,新除授修撰李羲甲,卽爲牌招,以爲姑陞入直之地,何如?傳曰,允。
以修撰李羲甲牌不進罷職傳旨,傳于李冕膺曰,聞有實故,許遞,今日政差代。
李肇源,以弘文館言啓曰,本館上番闕直,事甚未安,今日政,新除授玉堂,待下批,仍卽牌招,以爲推移入直之地,何如?傳曰,允。
以吏曹判書金載瓚牌不進推考傳旨,傳于李冕膺曰,更爲牌招。
有政。吏批,判書金載瓚受由,參判黃昇源進,參議成德雨式暇,左副承旨李肇源進。啓曰,判書金載瓚受由,參議成德雨式暇,小臣獨政未安,何以爲之?敢稟。傳曰,仍爲之。以鄭好仁爲兵曹判書,朴瑞源爲執義,崔烜爲司諫,洪受浩爲掌令,沈奎魯爲獻納,李東宇爲正言,李翊模爲校理,韓用鐸爲修撰,孝陵參奉柳尋春,假監役李義祿相換,兼春秋單金初爕,中學訓導單李學淵,西學訓導單金致龍,贈兵參鄭運,贈兵判例兼,贈職事,承傳。兵比,無政事。
傳于李書九曰,左承旨入侍。
傳于魚用謙曰,同副承旨入侍。
以正言李垿。牌不進罷職傳旨,傳于洪仁浩曰,只推,更爲牌招。
以司謁白景采科治啓目,傳于洪仁浩曰,分揀放送。
李肇源,以弘文館言啓曰,本館上番闕直,事甚未安,校理金近淳,自鄕上來云,卽爲牌招入直,何如?傳曰,允。
以校理金近淳牌不進罷職傳旨,傳于李肇源曰,只推,更爲牌招。
以禁府都囚徒,傳于鄭尙愚曰,沈鎜分揀放送。
傳于鄭尙愚曰,該察訪狀啓,雖有違式,聞已下送,而幕屬吏輩濫騎之弊,聞甚可駭,道有道臣,焉敢若是,其無憚乎?爲先令廟堂嚴關該道,作弊一款,與不能檢飭委折,使之首實狀聞。驛村攘奪用山,其在法綱,不可一刻仍置,該道亦有道臣,若能劃卽決處,則無勢郵官,告訴無處,豈至於狀聞乎?明是當禁之地,則嚴加禁斷,無敢更有登徹,而當初不能明決之罪,事當拿問勘處,藩任體重,姑爲參酌,觀於狀啓中,步數卽云二十步,則右袒斗護之査官守令,默無一言之當該察訪,俱甚無狀,竝先罷後拿,其代以剛明侍從差送,俾遐俗知有朝廷之法禁,此外諸道驛村之占山之弊,各別嚴禁,不卽決給,致有登聞者,當該道臣,當別樣論勘,以此嚴飭諸道。
洪仁浩,以兵曹言啓曰,今七月二十一日,武臣賓廳講書日次,而親行望拜禮相値,不得爲之之意,敢啓。傳曰,知道。
丙辰七月二十日卯時,上御熙政堂。藥房入診,大臣·備局堂上引見,守令·邊將初仕人,入格儒生,同爲入侍時,提調沈頤之,副提調李冕膺,行左承旨李亨元,左副承旨金祖淳,記事官金履永,假注書曺錫中,事變假注書康就昇,記注官金良倜,記事官吳泰曾,檢校待敎徐有榘,右議政尹蓍東,判敦寧府事金持默,行禮曹判書閔鍾顯,行大護軍李敬懋,戶曹判〈書〉李時秀,水原留守趙心泰,護軍徐有大,校理鄭東榦,以次進伏訖。蓍東·頤之等曰,親臨大政,侵夜酬應,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上命祖淳書皇壇望拜禮單子,判付訖。上曰,廳注書奉出傳之,而守令·邊將初仕人及儒生,使之以次入來,奉朝賀則自政院,敎書安寶傳之,進箋後,在院承旨,偕與來待於閤門。賤臣承命出傳,與慈山府使李庚運,甲山府使李檍,慶源府使沈默之,茂山府使尹衡東,端川府使張重吉,大興郡守安思烈,雲山郡守張夢說,鳳山郡守趙華錫,郭山郡守白海鎭,溫陽郡守尹,嘉山郡守南宮玾,高原郡守張顯宅,舒川郡守李儒燁,南海縣令成夢龍,新溪縣令金健柱,永柔縣令李志淳,順安縣令李憲泰,振威縣令申光岳,慈仁縣監姜彙鈺,陽智縣監朴宗海,木川縣監禹成謨,利城縣監孔學周,鎭川縣監李光曄,山淸縣監柳誨,井邑縣監朴挺玉,齊陵參奉辛景愈,康陵參奉南復來,入格儒生生員洪聖肇·權中敏,進士申頤朝·朴喜進,以次進前。法聖僉使李泰協,釜山僉使鄭爀,阿耳僉使李應器等,立於階下。上曰,次對爲之。蓍東曰,此水原留守趙心泰狀啓也,以爲,馬·步軍兵,今年秋操,依定式設行,而各營邑場操後,仍行城操,自是應行之例,境內城丁軍,按華城操式設行操鍊,俾知信地,恐是不可已者,南漢山城,亦有大操輪操之規,本城大操輪操,亦略倣是制,成節目修啓,竝請令廟堂稟旨分付矣。城役告完,操鍊爲當務,竝依狀請施行,何如?上曰,依爲之。城役則可以完役於操期之前,而自明年行操,好矣。出擧條蓍東曰,頃因各營秋操取稟狀啓,以竝許依例擧行事,覆奏行會矣。卽見統禦使李性默祗受狀本,則全事抄略,殆不成狀啓體段,此已未安,而該營秋操狀啓,旣以依例擧行之意,稟旨行會,則當初狀本,竝爲稟請之海西水操,自在設行之中,而今於祗受狀本末端,忽以海西水操設行事,有若更爲稟請者然,有違格例,亦甚駭然。該帥臣李性默,姑先從重推考,何如?上曰,依爲之。出擧條上曰,向以喬桐狀啓事,問於備局吏,而所答模糊,全不成說,且事在十年內外,則無一知之者,吏胥之全不擇差,莫過近日,而亦如今日之朝廷矣。上曰,昨以兵批初仕窠事,纔有處分,而判堂,新自關北來,何以詳知?專由於該吏之誤認,擧條之啓下,初不載錄於闕記故也。日前動駕時,使之招問,自太廟至景慕宮,其間甚遠,而尙不待令,該曹政吏,事誠駭然矣。蓍東曰,臣亦昨日聞之矣。自政院招問該吏,而一軍色書吏,適待令,事非渠掌,故致此誤對,方以定配磨鍊云矣。上曰,此莫非政色吏所掌,軍色吏,何以知之?使之分揀,而以政色吏,移當其罪,可也。蓍東曰,軍器正,依訓鍊正例,非曾經內外三品,則不得擬望,而昨日大政,軍器正韓祐增,三望皆以四品備擬,有違格例,吏曹判書金載瓚,推考,軍器正望筒,勿施,後日政,各別擇差事,分付,何如?上曰,依爲之。出擧條上曰,今番大政,何以爲之云耶?蓍東曰,政目,臣姑未及詳閱,而似不無做錯,故俄以軍器正事陳達,而筵退後,更爲取見,如有不善處,則當隨事隨達計矣。上曰,做錯未知如何,而昨日初度呈辭入啓後,又爲小都目矣。尙瑞副直長及社稷令二員,皆不出代,故次次遷轉,而初仕又出二窠矣。蓍東曰,臣於今日,始聞知矣。上曰,沈繼之之事,可謂有數存矣。南復來·黃勉喆·李春韓,皆以承傳擬入,而所餘一窠,又以繼之擬入,所見太偏,且其副望,卽屢抄於泮製者,而熟知其名,故果爲落點於副望,而後出二窠時,使之更擬,而落點後更思之,則今番初仕蒙點者,皆是前銜,而獨沈繼之非前銜,故又使之改望,此莫非渠之數也,李羲淵,卽運永之子也,乃父之子,亦能不俗,而僧鉢喫飯,亦有餘風耶?冕膺曰,異於其父,稍近俗樣矣。上曰,其父甚樂易好人矣。蓍東曰,介潔有操守矣。上曰,守門將報仕朔數遲速,當初旣令廟堂稟處,而所謂兵曹節目,全不成樣,伊時禁將所奏,亦皆漏落,節目當還給,使之更爲修整,而今番取見其實仕懸註者,則多是十二三朔,此皆臘月都政時,十五朔之有餘,而卄四朔之不足者也,亦欲如今番例,皆區處爲計,或不無言之者,而以白徒爲備郞者,亦以十五朔出六,則如是區處,無所不可矣。上曰,昨日七日製題,聞之耶?蓍東曰,今日始得聞之,而題面甚難,未知儒生輩,何以能製呈也?上曰,泮儒素稱實才,而呈券者,比入場減半,可知其題難也。上曰,卿則就座,諸宰各奏事。蓍東就座。時秀曰,今年年分事目,當爲磨鍊矣。敬差官不爲差遣,專屬道臣,已成年例,今年亦當依近例爲之,故敢此仰達矣。上曰,依爲之。出擧條上曰,統制使何間可以赴任云耶?蓍東曰,城役雖告完,自多渠之所掌文書,則恐難從近辭朝,華留登筵,可以詳陳也。上敎心泰曰,城役告完,當在來月旬間云,若非當暑停役,則幾或告完於此月之內也。心泰曰,然矣。體城之役,來月無慮告功,而至於女城,工匠少而役處難,故皆云今冬前,難以告完,而又踰今冬,萬不成說,故必欲於九月內,盡爲之爲計矣。至於文書,若以儀軌謄錄樣成出,則可費時月,而只以錢穀工役用下之大摠爲之,則亦可於九月內爲之矣。上曰,徐日輔陞資,予意有在,而在渠亦無妨矣。今日肅拜後,如未及出,使之入侍。就昇承命出,與敦寧都正徐日輔,偕入進伏。上命奏職姓名訖。上曰,昨日特資,出於念舊之意,予之視爾者,如先朝之待金九衍諸人,此亦仰體處也。命擧顔。上曰,貌甚豐厚,可以無官不做矣,有子幾人?日輔曰,有子六人矣。上曰,有孫幾人?日輔曰,孫八人,外孫四人矣。上曰,此是福人矣。常聞宮中傳來之言,聖母常時,夜輒禱天,先願國家有慶,次爲本宅願生名人,一年三百六十日,如一日,予之生年,適在聖母周甲,若不偶然,且其本宅,如徐龍輔之生在於丁丑二月十五日,亦云異矣。命日輔退去。上曰,守令入來者,吏房承旨,使之以次進前。問其職姓名,邊將則兵房承旨使之以次進立階下,亦問職姓名,可也。庚運等以次進伏,各奏職姓名。泰協等以次進詣,各奏職姓名後,竝命退出。上敎庚運曰,曾經守令,幾次?庚運曰,曾經殷山縣監矣。敎顯宅曰,能下去善爲之耶?各別善爲之,可也。至夢龍進奏姓名時,甚模糊。冕膺曰,南海縣令成夢龍,奏對顚錯,不可無警,推考,何如?上曰,依爲之。出擧條敎健柱曰,昨政永柔縣令,乃是先正後孫,而人亦瞭然,故果落點,而非有意靳點於首望也。爾亦屢入於守令首望,而每不點下,皆出偶然,如昨日永柔望事矣。向因前吏判聞知,果幾番未蒙點耶?健柱曰,懷仁·報恩·歙谷·甑山四邑,首擬而皆未蒙恩點矣。上曰,新溪比四邑,頗勝矣。敎憲泰曰,今年幾何,而未經守令乎?憲泰曰,年爲五十五,而初除守令矣。上曰,此人於慈殿本宅,有姻親之誼,卿等知之耶?蓍東曰,臣亦知之矣。敎志淳曰,人甚了了,況先正後孫乎?爾有母云,年幾何,而欲將往耶?志淳曰,臣母年爲六十八歲,而欲將往矣。敎學周曰,誰之族屬也?學周曰,與孔胤恒爲二十四寸矣。上曰,都憲泒耶?學周曰,故大司憲瑞麟,於臣爲八代傍祖矣。敎誨曰,爾有何故,中間枳塞,入於年前疏通中耶?誨曰,以平市令瓜滿後,無故作散,而別無枳塞之事端矣。上曰,豈或無端見塞?勿論虛實,爾亦必有所聞,直陳無隱,可也。誨曰,世謂臣與國榮相親,以是見枳云矣。上曰,其時國榮,孰不親之?誨曰,又聞乙巳春,逆賊福榮口招中出臣名,故枳之云矣。上曰,福榮本是虛謊之人,故恐其亂招,初不加刑,豈有出爾名之事耶?柳善養於汝爲某親?誨曰,臣之伯父也。上曰,六月幾爲及第之柳說,誰也?誨曰,臣之四寸也。上曰,丁亥年間,因柳知養之疏辭,予有陳疏先朝之擧,故向於儒生入侍時,敎柳說曰,爾與予,可謂有嫌而笑之矣,說能不誤聽耶?敎爀曰,僉使無上殿之例,而於爾,不用常例者,念爾先也,爾以其後孫,或有老成人典刑,故今此召見矣。我國之得免左袵,忠武之功,而勸起忠武者,卽爾之先祖也。其書意,尙令人凜然,中夜以思,不覺興歎,其後贈職賜諡之一不擧論,其可謂有公議乎?釜山特除,蓋出於雲臺地方之故,而爾於平常無事時,雖別無所事,卽其地而想爾先祖遺風,亦好矣。敎應器曰,此人卽溫陽效勞者耶?阿耳卽邊地也,爾須下去善爲之也。命亨元書傳敎曰,加設則一也。松都人金履玉初仕,以部將施行望筒,改付標待窠陞實。上命初仕人,以次進前。景愈等各奏職姓名後,命竝退出。敎復來曰,爾之初仕承傳,可謂不知幾次矣,今番亦有特敎,爾其知之耶?復來曰,屢承恩敎,臣豈不知耶?上曰,此人非但北山顔面,其父與叔,皆經桂坊,故知之熟矣。太廟展謁日,適値宣禧宮誕辰,而劇暑中,百官軍兵之弊,不可不念,故姑待秋涼,當行展拜,宮底諸人,可以相見矣。上曰,儒生皆令以次進前,各奏姓名。聖肇等以次進奏。上敎聖肇曰,做表幾何?爾名曾已聞知矣。聖肇曰,做表千首矣。上曰,今番題與所作,讀奏,可也。聖肇讀奏,至初句彼亦有此亦有。上曰,今科之用此句者,皆秣之而畢竟魁券,亦用此句,士子之科名,莫非數也。向來庭試時,試券多有倒用文字者,竝置落科,而畢竟宋磾亦倒用而登第,皆有數存而然矣。敎中敏曰,做表幾何?中敏曰,做三百首矣。敎頤朝曰,做表幾何?頤朝曰,做四百首矣。敎喜進曰,爾名字異於前所見,近來改之耶?喜進曰,小科前,以謙進行世,而小科時,改以喜進矣。上命讀奏試券,至五句。敎曰,爾之文體,與筆體,終不改之,何也?喜進曰,才甚鈍劣,必欲改之而未能也。上曰,非才之鈍也,莫非輕忽之致也。且以名字言之,屢次改名,殊非懋實之義,喜進二字,亦非難進易退之義,身未及釋褐,而已有躁進欲速之心者,可乎?須亟改之,可也。上命戶曹佐郞入庭頒賞,儒生等祗受,引儀唱四拜。上曰,奉朝賀如來待,使之入侍。就昇承命出,與奉朝賀徐有臣,同副承旨朴宗來,偕入進前。上曰,予於卿,旣盡諭意於日前批答,而今見卿,當更諭批答之意也。四世五公,古所稱稀,而況三世大臣,卿承其後,在卿安得無盈盛之懼,卿疏陳懇,知卿之心,而予之卽許於一疏者,亦可知予必欲全保之心也,此非獨爲卿也,特念文淸也。予若非兩文淸,則豈能辨魚魯乎?今番許卿,一則不忘故也,一則酬其勞也,卿之餘福,遺之子孫,豈不好耶?予之捨卿,不勝悵然,而念卿好歸,喜先於悵,卿於晩境,須安穩自娛也。有臣曰,臣家世卿相,受國厚恩,況臣所被,不啻再生,頂踵毛髮,莫非上賜,臣當盡瘁之不暇,何敢有懷歸之心,年雖未至,而精力已耗,實無藉手之資,苟備位著,徒貽朝廷之羞,至於履盛持盈之戒,猶屬私情,而曲念至此,語及先故,疏批筵敎,恩遇鄭重,如臣無似,何以得此?只有感激悚蹙而已。今於告退,不勝戀結,一飯之頃,何敢少弛?惟冀來生,爲犬爲馬,圖報主恩之萬一矣。上命先退,宗來與有臣退出。上曰,致仕未必皆爲奉朝賀,亦有以本職致仕者云,然否?文獻備考,亦無詳載,而武臣亦有以兵使致仕者云矣。蓍東曰,臣亦未能詳知,而嘗聞從二品以下,致仕者,稱以奉朝請云,而近則皆稱奉朝賀矣。上曰,賀與請之殊稱,似有階級之分,蓋賀者,只參賀儀也,請者,竝與庭請等事,而皆參之謂耶?鍾顯曰,朴弼琦以堂上致仕,亦爲奉朝賀,而非奉朝請矣。上曰,一番自吏·禮曹,詳考文蹟,作爲定式,而若是從二品以下,皆爲奉朝請,則雖今番已啓下之後,豈不得爲改付標乎?鍾顯曰,吏曹則有何文蹟,而禮曹則只依節目擧行,故但有謄錄,而無可考之文蹟矣。上命次對先退,蓍東等退出。頤之進前曰,惠慶宮進伏湯劑,更爲製入乎?上曰,唯。命書榻敎曰,惠慶宮進服香吉茶三貼,依前方製入。頤之曰,羅蔘蠹損者,向日診筵,有所稟白,而一經蠹傷,日漸增蝕矣。上曰,作末以入,好矣。命竝退出,諸臣以次退出。
丙辰七月二十日午時,上御熙政堂。同副承旨入侍時,同副承旨魚用謙,假注書曺錫中,記事官金珍恪,記注官金良倜,以次進伏訖。上曰,禮房承旨,誰也?用謙曰,左副承旨也。上曰,左副承旨入侍。賤臣承命出傳,左副承旨李肇源,偕入進前。上曰,此卽禮曹啓目判付,而卽文廟滲漏處修改也,爾其詳見,而卽往文廟,詳細奉審以來也。廟社殿宮,未嘗有雨水滲漏之事,皆由於每每奉審修掃之效也,而獨文廟如是,每致有修改移還安之事,其欠敬,當如何?久任郞官,將焉用哉?此莫非守僕輩,不善擧行之致,竝以此意,詳細分付,可也。上命用謙書禁府供辭判付訖。敎曰,具得魯,每爲注書,必有親病,亦甚異常,今此判付,姑爲安徐,而永定儀仗庫郞官,此南行部將所兼之職名也,雖明年再明年,永永入直,誦讀經傳,以懲怠慢之習,以此意報於渠祖,使之知之,可也。仍命退,承史以次退出。
丙辰七月二十日酉時,上御重熙堂。左承旨入侍時,行左承旨李亨元,假注書曺錫中,記注官金良倜,記事官吳泰曾,以次進伏訖。上命書傳敎曰,昨政復職人中,武兼黃益弼,以落仕最久除拜,而聞其年,已過七十,何暇踏却殘梯,至於緋玉乎?且聞海西人云,該道監營中軍作窠,令該曹口傳差送。亨元曰,幽谷察訪崔鳳諧,修狀啓上送,俄纔到院,察訪之以郵弊直狀啓,雖載大典通編,而觀其啓語,多不裁擇,且其啓體,有違格例,故俄已還下送,而請罪亦涉猥屑,未果爲之矣。上曰,以何事狀啓也?亨元曰,以驛村偸葬事,而狀啓謄置本院矣。上曰,筵退後入之也。上命書傳敎曰,聞其實病,勢難供劇云,刑曹參判徐龍輔許遞,前參判李亨元仍任,牌招察任。仍命退,承史以次退出。
丙辰七月二十日酉時,上御重熙堂。坐直承旨入侍時,左副承旨金祖淳,假注書曺錫中,記注官金良倜,記事官吳泰曾,以次進伏訖。上曰,今日雖齋日,猶異於行祭齋日,金吾時囚捧供,皆令夜前爲之。賤臣承命出傳,回奏曰,時囚具得魯,有待下敎捧供之命,金吾有難以今日下敎,一例捧供云矣。上曰,一例捧供,而每爲注書,則輒欲出去,以此意捧供,可也。上敎祖淳曰,吏曹參判已入來耶?兵判望事,斯速問政,必勿侵夜開政,以煩酬應,可也。以此意出往分付,可也。上命書榻敎曰,左副·右副·同副承旨許遞,與未差之代,前望單子入之,待下批,牌招察任。仍命退,承史以次退出。
上在昌德宮。停常參·經筵。
北苑望拜禮罷後,內閣·政院·玉堂·藥房口傳問安。答曰,知道。
李肇源啓曰,來二十五日朝參日次矣,敢稟。傳曰,停。
李書九啓曰,御營廳將官來言,今日本廳軍兵日次私習云矣,敢啓。傳曰,知道。
傳于魚用謙曰,同副承旨入侍。
傳于鄭尙愚曰,右副承旨入侍。
傳于李冕膺曰,吏房承旨入侍。
傳于李肇源曰,左副承旨入侍。
李冕膺啓曰,檢閱金履永,還付薦狀,已自本館,越送該曹,而尙不單付,事甚未安,還付單子,今方使之書入,而當該玉堂,不可無警責,推考,何如?傳曰,該堂何論乎?上番事,已乖館規,而注書之藉此以家爲官,尤爲駭然。兩人竝罷職。
注書金履永罷職,代以洪奭周爲假注書。
李冕膺啓曰,卽者副修撰鄭東榦,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李書九曰,摠管未差之代,前望單子入之,待下批,牌招察任。
都摠管前望單子入之,李源落點。
傳于李書九曰,今日何日?再造之恩,我邦偏被,而不有提督之勞之功,何能宣皇靈而暢皇烈,所以收錄提督孫之東來者,不忍一日忘于懷,矧當今日,寧無別示此意之擧乎?李提督後孫摠管李源子,僉知中樞府事李孝承,北道邊地中貶題不愜人改差,令該曹,今日內,口傳差送,仍令當日謝恩,俾知識此日之意。
傳于李書九曰,遣摠管李源,宣武祠奉審後,使之回奏。
傳于李書九曰,聞都摠管李源宣武祠奉審後,回奏之言,上雨旁風,鞠爲茂草,所見甚爲荒落爲奏,李源御營中軍作窠差下,待明朝開坐祠門外近處通衢,守直官及下屬等,各別猛棍,仍令戶曹,擇日告由,一新修補,祭文承宣撰進,獻官則以李源爲之,此後望拜禮日,戶房承旨,與禮曹堂上·戶曹郞官,進去奉審,如有修改處,具由書啓,句管之堂上,無堅着之人,致有疎忽之弊,摠管李源,宣武祠句管堂上差下,逐朔看審,年老不能自力往來看審之時,則令兵曹具由草記稟旨事,分付。
洪仁浩,以弘文館言啓曰,本館下番闕直,事甚未安,應敎尹序東,自鄕上來云,卽爲牌招,以爲推移入直之地,何如?傳曰,允。
以應敎尹序東牌不進罷職傳旨,傳于洪仁浩曰,只推。
魚用謙,以吏曹言啓曰,慶興府使金養和,已準瓜限,改差,何如?傳曰,準瓜何論?治聲未聞,改差歇矣,罷職,可也。
吏曹口傳政事,以李孝承爲慶興府使。
傳于魚用謙曰,坐直承旨入侍。
兵曹口傳政事,以黃益弼爲黃海中軍。
洪仁浩,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,各壇次第摘奸,則南壇·先蠶壇·雩祀壇·漢江壇·祈雨壇·厲壇,壇上及四面紅箭門,墻垣階砌,俱爲無頉,而先農壇·西邊紅箭門,南邊柱根塗灰,司寒壇東邊·紅箭門柱根塗灰剝落,卽爲修補事,分付該監,此後看護等節,着實擧行事,各別嚴飭之意,敢啓。傳曰,知道。
李書九,以都摠府言啓曰,今日入直內三廳武兼禁軍及軍兵等,當爲中日習射,而親臨望拜禮相値,不得爲之之意,敢啓。傳曰,知道。
李書九,以兵曹言啓曰,依下敎,保放罪人政院書吏金碩潤,決棍十度後放送之意,敢啓。傳曰,知道。
洪仁浩,以刑曹言啓曰,因備邊司啓辭,兵曹節目姑未啓下,則守門將十五朔仕滿,自在仍舊貫之科,而時兵判守部薦初仕,無一窠之奏,大失照檢,從重推考。該吏之於喉院招問也,其所對語,節節顚錯,指無謂有之狀,極爲痛駭,令該曹照律嚴勘事,命下矣。該吏,今以政色吏照律,而取考律文,則大明律對制上書詐不以實條,有曰,若奉制問事,服上不以實者,杖八十,徒二年,依此律,兵曹政色書吏安慶民,決杖八十後,黃海道瑞興府,徒二年定配所押送之意,敢啓。傳曰,知道。
禮曹,文廟正殿滲漏有頉處,趁卽修改事,分付,何如?判付啓,五日奉審,敬謹掃除,則樑上滲漏,至於移安修改之擧乎?定式之飭敎申嚴,廟社殿宮,未聞有滲漏修改之擧,獨於文廟,移還安節次,有若歲課然者,欠敬甚矣,不謹極矣,常時不能檢飭之同知館事大司成,從重推考。今番雨水,前後入直,久任官,拿處官員,何知?罪在於守僕輩,令該曹嚴加科治,修改當否,禮房承旨進去奉審後,回奏爲旀,此後更或不當滲漏,而致有移還安之擧,則官員重勘守僕等,照律定配事,載之本曹本館謄錄爲良如敎。
禁府啓目,張至顯更招云云。判付內辭意,反覆嚴問,則其所納供,全事漫漶,終不直告,究厥所爲,萬萬痛惡,所當請刑是白乎矣,曾經侍從,勿爲請刑,載在大典通編,且有嚴問取招以聞之命,上裁,何如?判付啓,口傳異於文跡,不知亦或似然兺除良,前以倍於此之沈興永,以不知特宥,揆以刑政,不可異同,分揀放送,若此則不知一也。前校理吳鼎源,亦爲分揀爲良如敎。又啓目,安州牧使兪漢寧原情云云。傳旨內辭緣,泛彌遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,前伯所聞,近於風傳,囚者納供,亦涉自明,問于時道臣,議處爲旀,該倅姑放爲良如敎。又照目,假注書具得魯矣,怠於奉公,不止一再,今日又以廳任,擧動在明,而不知去處,罪杖一百收贖,告身盡行追奪,私罪奉敎,古人請懇之章,猶不輕易爲之,渠雖年淺學蔑,前後擧措,極涉顚倒,所當嚴勘,而曰以親病,則豈可責之以不能先公後私乎?姑爲放送,使之歸護,俟間永定儀仗庫入直郞官,使之潛心經籍,晝讀夜誦,以爲把持走作之道事,嚴飭分付爲良如敎。
副摠管李義駿疏曰,伏以,泥塗賤臣,最居人下,而自參官僚,猥蒙殊遇,一心感激,圖報涓埃,祗緣賦性愚鈍,涉世乖方,埴冥行,幾陷大何,幸賴我聖上終始曲保之恩,旣已出死而入生,旋又拂拭而晉擢,起廢數年,驟躋下大夫之列,除旨之下,恩言鄭重,入對之際,昭釋備至,雨露洪私,殆若獨偏於臣身者然,榮已極矣,分已踰矣,居常攢祝,不知感淚之無從也。千萬不自意,摠府新命,忽下於此際,而縷縷恩綸,愈往愈摯,臣誠惝怳怵惕,愧汗浹背,益不知措躬之所。噫,今此除命,以資級則宰列也,在名器則命德也,固當其難其愼,而非人人所可濫叨者,未知何所取於微臣,而誤恩一至於此也。臣本以空疎之姿,漸迫桑楡之景,多年草土之際,精神震剝,風波憂畏之餘,衰病侵尋,只以已試之效言之,其於尋常近例,觸處憒憒,瘡疣百出,雖聖度包荒,不加誅責,臣固自憐而自恧矣。徒以記簪履之舊物,悶其衰白,而有此格外之陞擢,其於損國體而招物議,當復如何哉?此臣所以撫躬踧踖,直欲循墻而不可得者也。第以侍衛之班,不可暫曠,召牌之下,不敢違傲,一番出肅,雖緣分義之是重,而因仍蹲冒,實非臣心所敢安者,玆敢冒死呼籲於仁覆之天。伏乞聖慈,俯察微懇,特收新命,以重公器,以安私分,千萬幸甚,臣無任云云。答曰,省疏具悉。卿其勿辭行公。
副修撰鄭東榦疏曰,伏以臣,母年近八旬,素患痰癖,長在床褥,臣以終鮮之身,實無暫離之勢,而目下恩除,義重竭蹶,隨牌出肅,仍爲持被,科次賓對,鎭日覲光,且榮且感,涯分已踰,臣何敢更爲言私,而卽於直中,得接家信,母病當暑越添,食飮全却,氣息凜綴,扶護無人,促臣歸視,臣聞來,方寸煎灼,按住不得,忙陳短章,徑出禁門。伏乞聖慈,亟遞臣職,以便救護,仍治臣擅離之罪,以肅朝綱,不勝幸甚,臣無任云云。省疏具悉。爾其勿辭救護。
丙辰七月二十一日卯時,上詣北苑,望拜禮入侍時,行都承旨李冕膺,行左承旨李書九,行右承旨洪仁浩,左副承旨李肇源,右副承旨鄭尙愚,同副承旨魚用謙,記事官金履永,假注書曺錫中,記注官金良倜,記事官吳泰曾,二提學沈煥之,檢校直閣金勉柱,檢校待敎沈象奎·徐有榘,以次侍立。行禮時至,左通禮跪啓請外辦。上具翼善冠·黑圓領袍,乘輿,出宜春門,降輿,就板位,行四拜禮,司香人,三上春訖。上復行四拜禮訖。詣乘輿所,乘輿,入宜春門,還內,諸臣以次退出。
丙辰七月二十一日午時,上御重熙堂。右副承旨入侍時,右副承旨鄭尙愚,假注書曺錫中,記事官金珍恪,記注官金良倜,以次進伏訖。上曰,檢校待敎如在閣中,使之入來。命書榻敎曰,禮曹判書入侍。又命書榻敎曰,軍士房承旨入侍。賤臣承命出傳,與禮曹判書閔鍾顯,行左承旨李書九,檢校待敎徐有榘,偕入進伏。上命書傳敎曰,義州顯忠祠追享忠烈公黃一皓,贈兵曹參判車禮亮·安克諴,贈兵曹參議張厚健·車忠亮·車元轍·車孟胤,贈諡忠壯公,贈兵曹判書崔孝一,而遣官賜祭,今日當受香,而忠愍公林慶業,祠板,同在祠中,無異主享,豈可闕爲?一體致祭,祭文與忠愍·忠壯,同爲親撰,以下其餘代撰啓下,忠壯則延諡於其家,賜祭於本祠事,卽令禮曹行會灣尹擧行,本祠主享,卽故太師姜邯贊也,亦爲致祭,祭文入侍承宣撰進,皆於今日傳香,以寓此日風泉之思。上曰,左承旨今日內,必爲傳香,而御製祭文,則使注書書出送之,可也。鍾顯曰,顯忠祠追配時香祝,今日當下去,而位次則,高麗太師姜邯贊,我朝忠愍公林慶業,已爲竝列妥侑矣。忠烈公黃一皓,亦當一體竝享,至於忠壯公崔孝一,以屬國倍臣,首倡大義,終又殉節於皇陵之傍者,實是千古一人,此則依聖敎,與林·黃兩忠臣,竝躋,其於六義士,則分東西配食,爲宜,以此意行會灣府,以爲擧行之地,何如?上曰,依爲之。出擧條鍾顯曰,今因高麗太師姜邯贊賜祭事,臣有所仰達者矣。邯贊之贊者,公私書籍,皆以贊字書之,而松京興國寺舊址,有一塔,塔面有陰記,卽邯贊所書也,其下書其姓名,而贊字,以瓚字書之,其印本,臣亦得見,則與公私書籍所載者不同,蓋石刻之可信,比諸登梓之本,不啻懸隔,一片石之猶能無恙於一千年之後,使麗太師名字,不被訛誤者,事亦不偶,臣意則自今以後,公私文字,姜邯贊名字,皆以瓚字書之,恐好,故敢此仰達矣。上曰,退與大臣相議,從後指一稟處,可也。出擧條命退,諸臣以次退出。
上在昌德宮。停常參·經筵。
辰時巳時,灑雨下雨,測雨器水深三寸三分。
洪仁浩啓曰,大司憲宋煥箕,掌令洪受浩,持平金壽祖·鄭宗魯在外,執義朴瑞源呈辭,掌令一員未差,監察茶時之意,敢啓。傳曰,知道。
李冕膺啓曰,今日拜辭,肅拜已下,而兼春秋金初爕,旣在闕中,追後肅拜,事體所在,萬萬駭然。當該兼春秋及不爲知委之通禮院官員,所當重勘,而本院請推之外,無他可施之罰,何以爲之?敢稟。傳曰,竝拿處。
傳于魚用謙曰,諸承旨持公事入侍。
洪仁浩啓曰,通禮院官員拿處事,命下,而係是假引儀,故不得循例捧傳旨,令該曹科治之意,敢啓。傳曰,今番分揀。
魚用謙啓曰,禮曹判書閔鍾顯,依下敎來待矣。傳曰,入侍。
李冕膺啓曰,吏曹郞廳來言,臺諫有闕政事,取稟。傳曰,當日爲之。
魚用謙啓曰,吏曹參判黃昇源牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
傳于魚用謙曰,吏曹參判疏批已下,牌招開政。
傳于魚用謙曰,在外掌令許遞,今日政差代。
吏批啓曰,判書金載瓚受由,參議成德雨牌招不進,小臣獨政未安,何以爲之?敢稟。傳曰,仍爲之。
有政。吏批,判書金載瓚受由,參判黃昇源進,參議成德雨牌不進,同副承旨魚用謙進。以尹應鉉爲咸昌縣監,吳慶元爲延日縣監,許鍒爲掌令,趙德潤爲修撰,鄭好仁爲軍器提調,朱重翁爲掌令,安命遠爲宗廟令,尹悌東爲副修撰,金載瓚爲典設提調,卜台鎭爲判校,吳翰源爲掌樂正,洪爲章陵令,沈述祖爲永禧殿參奉,金魯範爲順康園守奉官,延日縣監吳慶元,陽城縣令鄭柱相換,咸昌縣監尹應鉉,振威縣令申光岳相換。
兵批,判書鄭好仁進,參判尹弼秉,參議李尙度病,參知吳泰賢入直,右副承旨鄭尙愚進。以李得馨爲宣傳官,崔秉敎爲五衛將,兪彦志爲武兼,護軍徐龍輔,副護軍金祖淳·朴宗來,副司直趙錫晦·李益恢·柳雲羽·鄭毅祚,副司果李羲甲·李垿,副司正柳豐逵,部將金履玉,同知金正洽,以上單付,副司果權坪。
傳于鄭尙愚曰,今番大政踰限,列邑曠官之弊,不可不念,辭狀守令,都政相換守令及貶罷曠官之代,新除人員,皆令除朝辭除署經,一兩日內發送後,令該曹草記。
吏曹參議成德雨牌不進罷職傳旨。踏啓字。
以金初爕拿處傳旨,傳于洪仁浩曰,分揀。
傳于魚用謙曰,坐直承旨入侍。
李書九,以御營廳言啓曰,依下敎,都摠管李源,本廳中軍差下,使之察任之意,敢啓。傳曰,知道。
洪仁浩,以義禁府言啓曰,咸昌前縣監李秉道,幽谷前察訪李彙等拿處事,傳旨啓下矣。李彙,今方待命,拿囚,李秉道,時在任所云,依例發遣府羅將,拿來,何如?傳曰,允。
刑曹啓目,成均館守僕金慶徹等原情云云。俱已遲晩,自臣曹,照律嚴勘,何如?判付啓,今番段,分揀放送爲旀,官員段置,分揀放送之意,分付該府爲旀,修改時,戶判進去董役,雖於滲漏處外,可合於修改,則一體修改,務從堅緻,如是而又或滲漏於數年內,竝與度支長,難免其責,以此分付爲良如敎。
洪仁浩,以義禁府言啓曰,成均館守僕金慶徹等考律嚴勘事,刑曹啓目,判付內,今番分揀,官員分揀放送之意,分付該府事,命下矣。時囚罪人孔胤恒·金熙華等,分揀放送之意,敢啓。傳曰,知道。
吏曹參議成德雨疏曰,伏以臣,年紀衰邁,疾病沈痼,冗散之職,猶懼不堪,銓選之任,尤非可擬,前後恩除,輒不敢爲冒進計者,誠非獲已也。大政之日,又犯違逋,宜被譴何,而聖度至寬,例勘不加,臣於是感激踧踖,雖不得不一肅恩命,而第臣情病之外,又有所難安者,夫銓衡重任也,通塞大政也。挽近以來,官隨人輕,人之見待,己之自處,雖不如古,而若其職名,不可不顧也,格例不可不存也,凡所通擬,無論大小,爛熳相議,取捨必愼,僚堂之有未同席者,則輒折簡而通議者,卽古規也。日前臺通數望,在臣除職之後,而不令相知,臣固知咫尺威顔之下,悤卒注擬之除,無怪乎遺忘格式,而流來銓法,緣臣壞了,寧不愧恧?其在自引之道,不容以事過而但已,玆敢略入文字,仰瀆崇嚴。伏乞聖慈,俯垂諒察,亟命鐫削臣職名,以安賤分,不勝幸甚。省疏具悉。故事未肅拜僚堂,無簡問之公格,如三司啓議之不爲簡問於未肅拜僚員云,而近來銓格,出出愈新,爾言亦從新格中出來乎?且有事實之相左者,勿辭察職。
吏曹參判黃昇源疏曰,伏以臣,猥以庸陋,忝貳銓席,于今三載,備員大政,亦至兩遭,而至於今番前席行政之時,長僚主張,許多政望注措之際,或有未及照檢者,則從傍提撕,固是亞僚之責,而臣桑楡已頹,昏謬轉甚,加以間病暑症,神思索然,終日參席,無一裨益,有若不相干然,畢竟使長僚,獨被問備之罰,佐貳之意,顧安在哉?且臣於日前問政時,罪著矇然,上煩飭敎,及退政席,縮伏私次,莫省所措,聖仁曠蕩,郵罰不降,政牌又臨,臣誠惶隕感激,固當章皇趨膺,而第臣卽見三銓之疏,竊不勝瞿然慙恧也。伊日臺望新通,旣在三銓下批之前,則固有先後之可據,而三銓未及細悉,裏面實狀,則無怪其如此,而事實不然也,然而僚席之間,因此引義頗深重,至以銓法壞了爲言,則在臣自靖之義,何敢晏然冒膺不知所以自處也哉?反復參倚,進身無路,冒入文字,仰瀆宸聰。伏惟聖慈,俯垂鑑諒,亟令鐫削臣見帶之職,仍令重勘臣瀆擾之罪,以肅朝綱,以安微分,千萬幸甚。答曰,省疏具悉。卿其勿辭行公。
丙辰七月二十二日卯時,上御誠正閣。諸承旨持公事入侍時,行都承旨李冕膺,行左承旨李書九,行右承旨洪仁浩,左副承旨李肇源,右副承旨鄭尙愚,同副承旨魚用謙,假注書洪奭周·曺錫中,記事官金景煥,記注官金良倜,檢校待敎徐有榘,以次進伏訖。上曰,諸房各奏事。冕膺曰,吏房無公事矣。先退,用謙讀奏慶尙監司李泰永遺棄兒給料狀啓事,書九讀奏訓鍊主簿金思喆病親呈辭,仁浩讀奏全羅監司啓本,罪人金河濟,昌平縣到配事,咸鏡監司啓本罪人李萬羽,白翎鎭到配事,慶尙監司啓本,時囚罪人等同推開錄事訖。上命書判付,肇源·尙愚,以無公事先爲退出。上曰,玉堂李翊模·韓用鐸,何故違牌也?自今以後,牌去來勿爲呼望,只令入來入直,至於金近淳,昨日肅拜入直,而今日忽呈疏,謂有僚嫌,豈有如是處義?此疏還爲出給,使之入直,可也。上曰,吏曹參議疏辭,殆不成說,都政日臺通停當於朝前,而三銓新除在於午後,則不爲簡通之說,豈非事實之相左乎?仁浩曰,雖過政後,例爲簡報,其由於僚堂,都承旨亦以爲然矣。上曰,豈有過政後簡通之例?近來政格,每多襲謬而然矣。仍命書吏曹參議成德雨疏批訖。命退,承史以次退出。
丙辰七月二十二日申時,上御重熙堂。禮曹判書入侍時,同副承旨魚用謙,假注書洪奭周,記事官金珍恪,記注官金良倜,行禮曹判書閔鍾顯,以次進伏訖。上敎鍾顯曰,昨日宣武祠事傳敎,載入於禮曹謄錄乎?鍾顯曰,當爲載入,而謄錄方欲於數月內修正成書矣。上曰,卿家異於他家,事關名義者,豈可不於卿之久任本曹時爲之乎?鍾顯曰,皇壇參班人當否,已有議定之下敎,故取見漢城府別單,則不無可合議定者,而必有公私可考文蹟然後,可以詳究本末,熟議存拔矣。上曰,事關春秋大義者,內閣方有編輯之書,卿其考見也。上曰,內閣試官,與檢書官試取人入來。賤臣承命出,與內閣提學沈煥之,檢校待敎沈象奎,率檢書官試取人鄭枻·元有鎭·朴長稔·任得常·徐有殷·柳井均·柳本藝·柳本學·成憲曾·金履疇,偕入進伏。命書御題五言四韻律詩,非是藉秋風,命宣題訖。上曰,入庭人,各給紙筆墨,使之製進,而以傳敎書出之頃爲限,可也。命書傳敎曰,望拜行禮之後,召見宗伯之臣,語到忠烈·顯忠祠事蹟,有多少酬酢,禮判以乃家之人,詳知故實,顯忠祠位次,忠烈祠揭板,皆從其請,因此思之,三學士祠板,先朝特命不祧,非勳臣而有是擧,卽曠古殊典,而爲其官享,故郡守尹煜,以慶基殿參奉,年二十前,直除守令,仍於三家人之守令,皆勿拘年限及履歷,永禧殿參奉吳慶元,以忠烈奉祀孫,聞其承重親年,爲九耋,月前草記之還下也,直欲除外任而未遑爲焉。延日縣監權坪內移,其代令該曹差送,親年勢難遠赴,畿邑相換,尹忠貞祠板,丙申以後,尙未官享,可謂闕典,其祀孫尹應鉉,已經五品,自當爲之,而吳忠烈家官享,旣有提敎,何可一爲一否?守令見窠擬入,係是弊邑,先有侍從差送之命,亦於畿邑,侍從·守令中相換,竝令當日辭朝,昨日起感於李提督·李忠武事,推以及於貞翼,另欲致侑,援筆摛詞,際聞其祀孫,從事弓馬,流落鄕曲云,何聞之晩也?大抵貞翼之忠淸大節,卽忠武後一人,遭逢寧陵,契合昭融,身都將相,佩國安危,忍言己亥夏直宿北營之事,每見遺事,不覺掩卷抆涕,且況自附褥蟻之忱,竊效陪葬之義,竟厝體魄於距象設昵密之地,如許恩遇,如許精誠,往史罕聞,寧容泯沒,而貞翼卒後,其祠板,未受一番官享,特以祀孫之承嫡,拘於俗臼而然者,其視先朝爲三學士家官享除官,勿拘常格之聖意,奚可但以違越言也?承嫡則一也,而李文成·金文敬之家,閫帥·寢郞,無所礙掣,不踐郵牧,直除外職,獨於貞翼家不然,其可曰體聖祖之聖意云乎哉?故右議政貞翼公李浣奉祀孫,驪州居閑良李得馨,今日內南行宣薦越送,仍於今日政,宣傳官加設擬入,此後此泒人,依忠武·毅愍家例,宣廳越薦,爲先加圈,一視三家,莫或取捨事,載之該廳受敎,驪州大街村貞翼墓,遣承旨卜日致祭,祭文,有留意構置者,從當書下,令禮曹知悉。上曰,世道日下,名義晦塞,近日之諱言春秋大義,無異於習俗之恥說經學,語及此等事,人皆竊笑,謂以空言,然雖使空言,不猶愈於不言乎?予則謂激勵丕變之道,專在於政注取捨之間矣。鍾顯曰,一部春秋,無地可讀,今此傳敎,實是曠世之盛擧矣。命書榻敎曰,政官牌招開政。上曰,政官牌去來催促,而方有擧行之事,兵曹判書,亦令入來開政。賤臣承命出傳,命煥之等,考所捧試券訖。仍命退,諸臣以次退出。
丙辰七月二十二日初更,上御重熙堂。坐直承旨·兵曹判書入侍時,同副承旨魚用謙,假注書洪奭周,記事官金珍恪,記注官金良倜,行兵曹判書鄭好仁,以次進伏訖。上敎好仁曰,卿於今冬,當入耆社乎?好仁曰,然矣。上曰,同入者爲幾人乎?好仁曰,奉朝賀金鍾秀,刑曹判書尹師國,二人矣。上曰,兵曹之今政當差者,有幾窠耶?好仁曰,只有武兼一窠矣。上曰,五衛將在外不得上來者,作窠差代,仍命好仁先退。上曰,謝恩守令入侍。出榻敎賤臣承命出,與振威縣令尹應鉉,陽城縣令吳慶元,偕入進伏。命以次進前,奏職姓名訖。上敎應鉉曰,爾年幾何?應鉉曰,二十六歲矣,命奏七事,應鉉誦奏訖。上曰,七事之義,各爲條陳,可也。應鉉不能詳對。上曰,治民善否,豈在於七事名目之知與不知?下去之後,奉公莅民,但須誠心做去,期於圖報,可也。敎慶元曰,欲爲將往乎?慶元曰,當將往矣。上曰,昔在先朝,尹煜,以年僅二十之人,自參奉直除守令,今日之擧,實出仰述,昨因三學士不祧事,語及之際,有所起感,而爾之承重祖母,年迫九耋云,而尙滯參下,不知吳學士祠宇,何時官享,故有此特除,爾須仰體此意,另加操心,以爲圖報之地。仍命退,諸臣以次退出。
上在昌德宮。停常參·經筵。
李肇源啓曰,大司憲宋煥箕,掌令許鍒·朱重翁,持平金壽祖·鄭重魯在外,執義朴瑞源呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵日次私習云矣,敢啓。傳曰,知道。
傳于李冕膺曰,諸承旨持公事入侍。
傳于李肇源曰,左副承旨入侍。
傳于李肇源曰,坐直承旨入侍。
傳于李肇源曰,來待諸臣入侍。
傳于李肇源曰,入直下番摠管入侍。
李肇源啓曰,除朝辭外,未下直守令,皆令一兩日內辭朝事,命下矣。高原郡守張鉉宅,舒川郡守李儒燁,順安縣監李憲泰,山淸縣監柳誨,憲府則皆已署經,而諫院則獻納沈奎魯,正言李東宇在外,正言尹涵未署經,只有大司諫一人,無以備員署經,未肅拜司諫崔烜,卽爲牌招,以爲備員署經之地,何如?傳曰,一司除署經。
兵曹口傳政事,副司勇元有鎭·柳本學。
以李萬榮囚單子,傳于李肇源曰,分揀放送。
魚用謙,以弘文館言啓曰,副校理沈興永,自鄕上來云,卽爲牌招察任,何如?傳曰,允。
以副校理沈興永牌不進罷職傳旨,傳于李書九曰,只推。
洪仁浩,以宣武祠句管堂上言啓曰,依下敎,祠門外近處通衢,大張威儀,守直官禮賓寺參奉李檍,嚴棍十五度,而守僕全聖得·朴仁喆,庫直金世厚等,一體猛棍十五度後,竝除名之意,敢啓。傳曰,知道。
魚用謙,以戶曹言啓曰,時御所內各司雨漏處,修改吉日,令日官金性錡推擇,則今七月二十四日卯時爲吉云,以此日時擧行,何如?傳曰,允。
兵曹啓目,粘連向前慶尙右兵使洪仁默,左兵使李潤謙緘答云云。傳旨內辭緣,惶恐遲晩,所當照律是白乎矣,俱是二品職,臣曹不敢擅便,上裁,何如?判付啓,依回啓施行爲良如敎。
禁府啓目,前察訪李彙原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
丙辰七月二十三日卯時,上御誠正閣。諸承旨持公事入侍時,行都承旨李冕膺,行左承旨李書九,行右承旨洪仁浩,左副承旨李肇源,右副承旨鄭尙愚,同副承旨魚用謙,記事官柳遠鳴,假注書曺錫中,記事官金珍恪,記注官金良倜,檢校待敎徐有榘,以次進伏。上曰,禮房,誰也?冕膺曰,李肇源也。上曰,禮·兵換房。出榻敎上曰,各房奏事。仁浩讀奏全羅監司徐鼎修狀啓,全州等鄕校雨漏處,修改事,肇源讀奏慶尙監司李泰永狀本,罪人趙德行蔚山府到配事。上命各書判付訖。冕膺等以無公事退出。上曰,光陵參奉黃勉喆入侍。出榻敎遠鳴承命出,與之偕入進伏。上曰,奏職姓名,可也。勉喆進奏。上曰,今番傳敎及祭文,見之乎?勉喆曰,傳敎見之,而祭文未及見之矣。上曰,是地是祠,爾先祖,豈可不入乎?今番追配之擧,體先朝尙忠奬節之意,而特修未遑之典也,爾先祖,世世忠烈,尤令人感歎,爾雖不及爾先祖,語曰,各於其類,爾必有爾先祖遺風,今番特除,亦以此也,聞曾經初仕云,然否?勉喆曰,壬子七月,以忠良子孫,應製壯元,承調用承傳,癸丑臘月都政,爲懿陵參奉,而以木根事,罷職矣。上曰,義州下去者,皆令給馬助糧,爾亦下去耶?勉喆曰,肅拜後,欲發往矣。上曰,歸後須來告政院,以享事利成之意也。上曰,聞爾居江華云,果世居乎?勉喆曰,自臣九代祖莊武公黃,居於江華矣。上曰,莊武公,卽聲音洪大之黃乎?居於阿峴,每一出聲,必聞於景福宮中,故自上每朝朝聞而語于近侍曰,黃已起矣,此豈不異常乎?勉喆曰,此亦傳來之言,而臣則聞於家傳,臣先祖,居江華燕尾亭下,送一僕於甲串津,而有招還事,大聲呼之,其僕聞而還來云矣。上曰,子孫中,亦有聲音洪大,而能學其祖先乎?勉喆曰,無之矣。上曰,黃嗣永聞爲其奉祀孫云,比其先祖,未免爲弱子孱孫矣,莊武所用之劍,尙傳來云,然否?勉喆曰,未知或於嗣永家有之,而臣則未能知矣。上曰,忠烈公上代諡號,何也?勉喆曰,文敏公也。上曰,爾先祖壬辰之功,予常以爲我國之蕭何矣。一代忠烈,猶謂之難,而世世如此,且忠烈公,則臨難倉卒,猶可辦也,而其子黃璡之終身自靖,尤卓卓矣,其墳山,在何處,子孫誰也?勉喆曰,此臣之高祖,而墓在江華東城外矣。上曰,爾有兄弟耶?勉喆曰,有兄一人矣。上曰,爾兄何獨不筮仕?勉喆曰,臣則以應製居首,蒙調用承傳,而臣兄則亦未及小成,故尙未得筮仕矣。上曰,人甚瞭然矣。命退,諸臣以次退出。
丙辰七月二十三日辰時,上御重熙堂。左副承旨入侍時,左副承旨李肇源,假注書曺錫中,記注官金珍恪,記注官金良倜,以次進伏訖。上命書傳敎曰,提調入侍。又敎曰,檢校待敎及直閣,如待令於內閣,使之入侍。賤臣承命出傳,與藥房提調沈頤之,原任直閣李始源,檢校待敎沈象奎·徐有榘,偕入進伏。頤之曰,近日日氣稍涼,聖體,若何?上曰,一樣矣。近日日氣朝夕頗涼,而午則劇熱,故如淸心丸之類,常常調服,甚可悶矣。頤之曰,王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,每朝必以昨夕餘飯,和冷水進御,日以爲常,自數日內,日氣頗涼,故止之,取市上豆餠進御,非但味甚好,可以爲朝前療飢矣。頤之曰,市上賣餠,豈可進御之物乎?臣雖仰聖人菲衣食之盛德,而恐有忽於沽酒不食之戒矣。上曰,此異於沽酒市脯,而甚輕便,先朝每於擧動時,買進未糖,此亦體先朝之意也,予豈乏朝前療飢之資而然也。頤之曰,殿下所御寢室,每當雨來之時,必致滲漏之患,此蓋樑低瓦平,致有此弊,下情誠甚悶然,不過數日,工役可以修改矣。上曰,因循未果,且日熱如此,役民甚難,從後議之爲不晩也。上曰,吳慶元之守令新除,於渠可謂善爲之矣。先朝尹煜,以二十前參奉,直除德山,此爲已例,而況慶元,有承重老祖母,與右相大夫人,年歲減一云矣。始源曰,三學士中,吳·洪兩學士,皆無血孫,而獨尹學士,有血孫一人,貧不能自存云,在朝家,甚可矜悶處也。上曰,然矣。頤之曰,惠慶宮進服香吉茶,更爲製入乎?上曰,姑勿製入也。仍命書榻敎曰,惠慶宮進服香吉茶,自今日停止。又命書傳敎曰,除朝辭外,未下直守令,皆令一兩日內辭朝。又命書傳敎曰,金領府事家,遣御醫持藥物看病以來,下去醫官,給馬事,分付。仍命退,諸臣以次退出。
丙辰七月二十三日酉時,上御誠正閣。坐直承旨入侍時,同副承旨魚用謙,假注書曺錫中,記注官金珍恪,記注官金良倜,以次進伏訖。上曰,兩檢校待敎,使之入來,而禮判如尙在闕中,摠管李義駿,如入直,竝令入侍,左承旨,亦令入來。仍命書傳敎曰,來待諸臣入侍,入直下番摠管入侍。賤臣承命出傳,與檢校待敎沈象奎·徐有榘,行禮曹判書閔鍾顯,副摠管李義駿,行左承旨李書九,偕入進伏訖。上敎鍾顯曰,皇壇志草本,卿等皆見之耶?鍾顯曰,臣等皆得見之矣。上曰,追後入錄者,何以爲之也?義駿曰,編摩之役,非臣所敢爲,內閣諸臣及禮判,當爲之,臣之加抄以置者,未及割付矣。上曰,冊樣凡例,姑未成出,左承旨與成大中,速卽成出凡例以納也。上曰,望拜禮應參諸家,旣令議于大臣,俾爲一定之例,其果何以爲之耶?鍾顯曰,明日臣當往議於大臣矣。上曰,百人雖可拔,今番贈職之尹衡志,不可不入,尹煌,以首先斥和,而特贈領相,況衡志之疏,在於尹煌之前,以太學生而投疏斥和,辭意懍然,雖古之胡銓,無以加此,可謂卓卓然矣。其後登第,以承文正字終焉,而尙未蒙一持平追贈者,其非欠典乎?此所以今番特贈,而予則以爲無愧於三學士矣,此意傳於大臣,可也。上曰,左承旨日往內閣,同爲編摩之役,而副摠管則主張摠裁之任,好矣。義駿曰,禮判習於此等事,如臣者,眼昏力衰,不足以奉承萬一矣。上笑曰,卿旣以稽古之力,而至於陞資,今不可過辭矣。仍命退,諸臣以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,大司憲宋煥箕,掌令許鍒·朱重翁,持平鄭宗魯·金壽祖在外,執義朴瑞源呈辭,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,下直守令留待。
傳于李冕膺曰,諸承旨持公事入侍。
李書九啓曰,專經文臣殿講,與月前退行之儒生講製,生涼後更稟事,命下矣。四月朔退行之日次儒生講製,今七月朔專經文臣殿講,以何日爲之乎?敢稟。傳曰,明日爲之。
李書九啓曰,專經文臣殿講,儒生講製,明日爲之事,命下矣。處所以何處爲之乎?敢稟。傳曰,便殿爲之。
李書九啓曰,專經武臣殿講,生涼後更稟事,命下矣。以何日爲之乎?敢稟。傳曰,三明日爲之。
李書九啓曰,專經武臣殿講,三明日爲之事,命下矣。處所,以何處爲之乎?敢稟。傳曰,便殿爲之。
李書九啓曰,漢學文臣殿講,生涼後更稟事,命下矣。以何日爲之乎?敢稟。傳曰,講員皆已誦習,再明日爲之,令該院草記。
李書九啓曰,輪對官日次受點人,涼生後待令事,命下矣。自正月初次,至七月三次,各司爲五十四,而官員爲九十八,以何日待令乎?敢稟。傳曰,明日待令。
備忘記,乶下僉使李寅範,吾老梁萬戶金錫潤,魚面萬戶田遇聲,下直,長弓一張,長箭一部,片箭一部,筒兒一箇賜給。
傳于李肇源曰,右副承旨入侍。
傳于鄭尙愚曰,同副承旨入侍。
承旨前望單子入之,李海愚落點。
洪仁浩啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
李書九啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,護軍李晩秀。
吏曹口傳政事,奎章閣直提學單李晩秀,司譯提調單李晩秀,奉常提調單李晩秀,仍任事,承傳。
以忠淸監司林濟遠狀啓,槐山女人文召史孝烈,論列馳啓事,判付內,啓下禮曹爲旀,文姓女人褒嘉之典,發遣郞官問議大臣,指一論理,草記稟處爲良如敎。
鄭尙愚,以弘文館言啓曰,校理金近淳,連呈辭單,不爲行公,副校理沈興永,旣有只推之命,副修撰鄭東榦,由限已過,與新除授副修撰尹悌東,一體牌招察任,何如?傳曰,允。
以校理金近淳,副校理沈興永,副修撰鄭東榦牌不進罷職傳旨,傳于鄭尙愚曰,只推。
傳于李海愚曰,坐直承旨入侍。
鄭尙愚,以吏曹言啓曰,今七月二十四日,傳曰,明日次對,欲爲來會云,而殿講有命,似當頉稟,秋務民事,政宜勵精,依例來會事,令廟堂知悉。未下直守令,明日皆當辭朝,而受由上京守令等,簽丁省野,不可曠官,皆令當日下送後,令該曹草記事,命下矣。依下敎,申飭於受由上京守令,則金溝縣令趙鎭大,江西縣令金龍淳,禮山縣監朴宗羽,當日發行云,三陟府使尹㬘,泰安郡守韓永逵,陽德縣監洪樂佐,身病猝重,不得還官云。特敎催促之下,稱以身病,不卽下去,事體所在,誠極未安,所當重勘,而本曹請推之外,無他可施之罰,何以爲之?敢稟。傳曰,陽德縣監洪樂佐,實病果然,改差,其餘守令,嚴飭下送,可也。
鄭尙愚,以兵曹言啓曰,柝見黃海兵使金思穆去春夏等褒貶啓本,則位羅萬戶崔鳳崗,嶺飭或疎爲目,所已萬戶黃明浩,或忽有初爲目,則宜置下考,而置諸中考,長壽別將金國麗,何責襲謬,益察僧弊爲目,宜置中考,而置諸上考,殊無嚴明殿最之意。該帥臣推考警責,位羅萬戶崔鳳崗,所已萬戶黃明浩,俱以箇滿,今番都政,雖已出代,不可以已遞置之,竝置下考,長壽別將金國麗,以中考施行,何如?傳曰,允。
鄭尙愚,以承文院都提調意啓曰,以漢學文臣殿講,取稟。傳曰,講員皆已誦習,再明日爲之,令該院草記事,命下矣。卽爲知委捧擧案,則諸文臣中,多有未盡講習者云,再明日漢學殿講時,無以齊進應講之意,敢啓。傳曰,知道。更恨三十日,過恨後不能誦習者,當各別嚴處,爲先嚴飭,殿講退行,可也。
鄭尙愚,以義禁府言啓曰,漁稅還屬後,生弊首犯守令昆陽前郡守宋綸源,泗川前縣監李旭祥,柒原前縣監金樂海,熊川前縣監趙弘鎭等,拿囚草記批旨內,已囚者姑放,待諸囚畢到,還囚捧供,可也事,命下矣。昌原前府使李汝節,今已拿囚,姑放,罪人宋綸源·李旭祥·金樂海·趙弘鎭等,竝還囚,一體捧供之意,敢啓。傳曰,知道。
兵曹啓目,粘連慶尙右兵使洪仁默,前左兵使李潤謙矣,發緘罪,各杖一百收贖,公罪,何如?判付啓,依此律施行爲旀,李潤謙段,功減一等爲良如敎。
禁府啓目,昌原前府使李汝節,熊川前縣監趙弘鎭,昆陽前郡守宋綸源,泗川前縣監李旭祥,柒原前縣監金樂海等,原情云云。問目內辭緣,泛稱遲晩,所當請刑是白乎矣,曾經侍從·宣傳官·都摠經歷,勿爲請刑,載在大典通編,竝只議處,何如?判付啓,李汝節段,爲弊新反除弊有證,況營邑去來之關牒,不可誣也。趙弘鎭段,海郡繡衣履歷除良,旣非捧稅時守令,則可謂後之不存,竝只分揀放送爲旀,誤捧現告之道臣,推考,更令指名報來後,勘罪爲旀,其餘捧稅是在,當該守令等,考律啓聞爲良如敎。
右議政尹蓍東箚曰,伏以臣母病宿祟,每當暑節,如期而發,輒事辛苦者,積有年所,近者以晩炎愈熾,受傷忒重,膈煩腹寒,厭食失睡,皆是篤老危厲之兆,而氣不敵病,藥未收效,浹念進退,客症迭作。自今午後,一倍添劇,昏昏無省覺,其覺時,則叫楚牽疼,若將頃刻難支,臣方左右扶將,無以暫時離捨。明日親臨便殿,專經文臣殿講,及日次儒生製述,考官·讀券官,臣皆受點,賓對兼行,且有命,不無目下稟定之事,而以臣情理,實難按住祗赴,伏地兢惶,惟願亟被譴何而已。伏乞聖明,俯賜矜諒,將臣職名,特許遞免,仍治臣瀆撓之罪,以警具僚焉。取進止。答曰,省箚具悉卿懇。命官則付標,次對則置之,卿須安心將護,俟間視事。仍傳曰,此批答,遣史官傳諭。
弘文館副修撰尹悌東疏曰,伏以臣,向忝憲職,纔蒙恩遞,又叨玉署,召命繼降,曾未幾日,除旨聯翩,誠未知無狀賤臣,何以得此?臣於是,宜效竭蹶之義,少伸叩謝之忱,而第念臣母病狀,時增日,添,眞元則漸就凘鑠,藥餌則全無效應,委身床笫,殆若不保朝夕,向陳涕泣之懇,獲蒙體諒之恩,而目今證形之危綴,尤不可比論於向時,將護是急,趨膺無望,至於賤疾之累朔患痁,無以自力,有不暇論,敢陳焦迫之私,重犯逋傲之科。伏乞天地父母,將臣所帶職名,特許鐫免,俾伸情私,仍治臣瀆擾之罪,以嚴紀綱焉。臣無任云云。省疏具悉。爾其勿辭救護。
丙辰七月二十四日卯時,上御誠正閣。諸承旨持公事入侍時,行都承旨李冕膺,行左承旨李書九,行右承旨洪仁浩,左副承旨李肇源,右副承旨鄭尙愚,同副承旨魚用謙,記事官柳遠鳴,假注書曺錫中,記事官金景煥,記注官金良倜,檢校直閣金勉柱,以次進伏訖。上曰,各房奏公事。冕膺讀奏禮賓主簿宋聞鶴病親呈辭。仁浩讀奏忠淸監司林濟遠狀啓,槐山郡文女孝烈,令該曹稟處事。上曰,其餘公事,皆入之。仍命各書判付訖。上曰,下直守令入侍。出榻敎冕膺曰,富寧府使朴泂,以肅拜入來,亦令入侍耶?上曰,唯。遠鳴承命出,與富寧府使朴泂,密陽府使金思義,茂山府使尹衡東,雲山郡守張夢說,舒川郡守李儒燁,端川府使張重吉,高原郡守張鉉宅,嘉山郡守南宮玾,溫陽郡守尹,南海縣令成夢龍,偕入進伏。上曰,富寧府使朴泂,當日辭朝。出榻敎上命守令進前,各奏職姓名訖。皆宣諭,奏七事退出,而至泂。敎曰,曾經守令,而今年幾何?泂曰,經泰仁·庇仁兩邑,而年爲五十八矣。敎重吉曰,下去善爲之也。敎鉉宅曰,聞爾不能文云,雖某條學於人,必須善爲也。治績不必在於能文與否也,爾須詳奏邑名也。鉉宅奏邑名。上曰,高原之原字,何義?鉉宅曰,卽水源之源也。仁浩曰,高原郡守張鉉宅,邑名仰對之際,誤奏一字,事甚未安,推考,何如?上曰,勿推,可也。出擧條上敎思義曰,下去善爲也。寧遠,今至蘇弊之境耶?思義曰,營邑相議變通,可以釐革者,幾皆爲之矣。上曰,見今戶數爲,幾何?思義曰,今爲三千餘戶,而實數不過一千六七百戶矣。古則爲六千餘戶,而連値歉荒,且多移去長津,故如是,而近日之稍勝者,民又自長津還來,故比前頗勝矣。敎曰,勿如向來鐵山事,而各別操心也。命退,諸臣以次退出。
丙辰七月二十四日辰時,上御重熙堂。同副承旨入侍時,同副承旨魚用謙,假注書曺錫中,記事官金景煥,記注官金良倜,以次進伏訖。上曰,他承旨入侍。出榻敎賤臣承命出傳,與右副承旨鄭尙愚,偕入進伏。用謙起伏,奏禁令事,未畢,上命書傳敎曰,當該承旨遞差。用謙退出。上敎尙愚曰,昨日宣薦事傳敎,雖不出於朝報,各司分撥,則使之書出,可也。上曰,涼生後更稟條件,爲幾何?今日內,竝令入稟,可也。命退,承史以次退出。
丙辰七月二十四日午時,上御重熙堂。右副承旨入侍時,右副承旨鄭尙愚,假注書曺錫中,記事官金景煥,記注官金良倜,光州牧使徐瀅修,以次進伏訖。上曰,今以守令復登筵席,予則曰,曲爲之地矣。瀅修曰,過蒙恩造,復起爲人,頂踵毛髮,莫非上賜,衷情抑塞,不知所達矣。上曰,今日卽爲發去,可也。命退出。上敎尙愚曰,明日次對,當來會云耶?尙愚曰,然矣。上命書傳敎曰,明日次對,欲爲來會云,而殿講有命,似當頉稟,秋務民事,政宜勵精,依例來會事,令廟堂知悉。未下直守令,皆當辭朝,而受由上京守令等,簽丁省野,不可曠官,皆令當日下送後,令該曹草記。上曰,漢學殿講公事堂上,當爲擧行,罷職人敍用,與內閣太常譯院,諸任乃任。出榻敎上曰,明日專經文臣殿講,日次儒生上齊殿講,寄齋及四學儒生,館學齋任儒生製述時,試官,以專經殿講試官通用。出榻敎上曰,承旨前望單子入之,待下批牌招察任。出榻敎命退,承史以次退出。
丙辰七月二十四日申時,上御重熙堂。坐直承旨入侍時,同副承旨鄭尙愚,記事官柳遠鳴,記事官金景煥,記注官金良倜,以次進伏訖。上曰,儒生都數幾人?尙愚曰,一百七十餘人,四十以下背講,五十以下面講,六十以下勿論,而以四月到記書啓,故其間多有有故下鄕之人,入門數,似有減縮矣。上曰,書啓懸錄面背講,而在外人,後日次應講,可也。尙愚曰,製述儒生之試紙,例當自費,而今番則與應製有異,以正草紙用之,好矣。上曰,依到記例,當頒紙,預爲知委,可也。命退,承史以次退出。
上在昌德宮。停常參·經筵。
藥房提調沈頤之,副提調李冕應啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源啓曰,今日御營廳下番軍賞試才時,弘化門·銅龍門入直將官·軍兵,除出標信請出之意,敢啓。傳曰,知道。
李肇源啓曰,備邊司郞廳來言,今日賓廳日次,而右議政尹蓍東陳箚受由,不得來會云矣,敢啓。傳曰,知道。
李書九啓曰,輪對官來待矣,敢稟。傳曰,入侍。
傳于李冕膺曰,下直守令入侍。
備忘記,慶興府使李孝承,阿耳僉使李應器,車嶺僉使趙天漢,下直,各長弓一張,長箭一部,片箭一部,筒兒一箇賜給。
李冕膺,以吏曹言啓曰,今七月二十二日,傳曰,今番大政踰限,列邑曠官之弊,不可不念,都目相換守令及貶罷曠官之代,新除人員,皆令除朝辭除署經,一兩日內發送後,令該曹草記事,命下矣。依下敎,申飭於列邑守令,則貶罷邑新除守令慈山府使李庚運,慶源府使沈默之,鳳山郡守趙華錫,郭山郡守白海鎭,新溪縣令金健柱,永柔縣令李志淳,木川縣監禹成謨,慈仁縣監姜彙鈺,利城縣監孔學周,都政相換守令靈巖郡守吳在斗,鎭川縣監李光曄,井邑縣監朴挺玉,新除守令振威縣令尹應鉉,陽城縣監吳慶元,新除相換守令咸昌縣監申光岳,今月二十四日發行,貶罷邑新除守令陽智縣監朴宗海,都政相換守令大興郡守安思烈,今月二十五日發行,貶罷邑新除守令朔州府使卞緯鎭,時在溫陽,待其上來,知委下送後,更爲草記計料,而楚山府使尹光顔,身病猝重,不得赴任云。特敎除朝辭之下,稱以身病,趁不下往,事體所在,誠甚未安,所當重勘,而本曹請推之外,無他可施之罰,何以爲之?敢稟。傳曰,聞其情理,衆所共知,改差,另擇口傳差代,陽德縣監之代,亦爲口傳差出,仍令待下批,當日辭朝,可也。
李冕膺,以吏曹言啓曰,因臣曹草記,受由上京守令中,三陟府使尹㬘,泰安郡守韓永逵,陽德縣監洪樂佐,以身病不得下去事,批旨內,陽德縣監洪樂佐,實病果然云,改差,其餘守令,嚴飭下送,可也事,命下矣。三陟府使尹㬘,泰安郡守韓永逵處,更爲嚴飭,則尹㬘以爲,泄痢越添,蠢動無路云,韓永逵以爲,毒痁酷痢,日漸危篤,末由發行云。雖未知其實病之苦歇與否,而特敎申飭之下,一直稱病,無意還官,事體所在,誠極駭然。上項兩邑守令,竝爲先罷黜,其罪狀,令該府拿問處之,何如?傳曰,三陟府使尹㬘,瓜限雖近云,而稱病駭然,罷拿依施。泰安郡守韓永逵,未聞疵政,數遞可惜,年少之人,焉敢言病?當日下送後草記,可也。
李書九,以吏曹言啓曰,因臣曹草記,受由上京守令三陟府使尹㬘,泰安郡守韓永逵,竝爲先罷黜,其罪狀,令該曹拿問處之事,批旨內,三陟府使尹㬘,瓜限雖近云,而稱病駭然,罷拿依施。泰安郡守韓永逵,未聞疵政,數遞可惜,年少之人,焉敢言病?當日下送後草記,可也事,命下矣。依下敎,嚴飭於泰安郡守韓永逵處,纔已下送之意,敢啓。傳曰,知道。三陟之代,亦爲口傳差出,催促下送,可也。
以專經文臣殿講榜目,傳于李書九曰,三略一粗,同栍爲三人,則比較定居首一人然後,榜目當爲修整,賞典亦當按例擧行,而承旨草榜,不爲私標,筵退後出榜,試官亦爲曚未覺察,當該執冊承旨及試官,從重推考,待開門試官,更爲來待於賓廳,與承旨眼同比較,又有同劃,則更爲比較修整榜目事,分付。
以楚山府使望筒,傳于李肇源曰,北道邊地之必以訓正曾經者,或將家子弟,差送之定式,故訓將金聖應,亞將尹光莘堂上時,已有之,而年來顔私日甚,此規全廢,丙申以後,使之申明定式,近日則,雖循私者,亦無敢違越,而都政時,北邑許多窠,曾經訓正之白東遠,何故不擬?忽於極擇之西邑邊地,不有先朝當宁受敎,無難擬入,名以銓官者,寧有不知定式之理?設或不知,曹中必有掌故之吏,從傍提醒,吏判將以何辭自解乎?此似微事,大關國綱,吏曹判書金載瓚,爲先問啓,所謂白東遠者,所當嚴棍充軍於北道邊郡,以懲干囑圖免之習,而事近臆逆,當待吏判問啓後處之,以此以彼,因渠之致,致此酬應,雖無東遠,豈無白哥?東遠名字,亟去官案,北道邊地,不以訓正差送事,問於該堂以奏之敎,而所謂知入者,無異問東答西,當該承旨洪仁浩,罷職,其代,前望單子入之,近始聞之,仍此思之,任嵂收用之後,官案宜卽微稟還付,而尙今不爲,而內外職任,循例書入,豈有如許駭悖之習?首先犯科之兵曹堂上,捧現告,以爲重勘之地。
李肇源啓曰,北道邊地之必以訓正曾經者,或將家子弟差送之定式,故訓將金聖應,亞將尹光莘,堂上時,已有之,而年來顔私日甚,此規全廢,丙申以後,使之申明定式,近日則雖循私者,亦無敢違越,而都政時,北邑許多窠,曾經訓正之白東遠,何故不擬?忽於極擇之西邑邊地,不有先朝當宁受敎,無難擬入,名以銓官者,寧有不知定式之理,設或不知,曹中必有掌故之吏,從傍提醒,則吏判將以何辭自解乎?此似微事,大關國綱,吏曹判書金載瓚,爲先問啓事,命下矣。問于吏曹判書金載瓚處,則以爲,北道邊地差出之時,白東遠,以曾經訓正之次,當爲擧擬,而區區愚見,竊以爲其兄東運,新除西關守令,而曾未幾何,又以其弟,繼擬於履歷守令之望者,爲私心之不自安,不得擧擬於北關邊地,至於楚山望,則承宣,因筵敎私報中以爲,西關邊地,宜以訓正曾經人差送,而無可合之人,而不爲擧擬乎爲報,故臣全未覺其誤傳聖敎,他不暇念,卽以曾經訓正人一從久次排擬以入,而今伏承下敎,臣之前後排望,自歸於違越定式之科,致有此問啓之命,伏地惶隕,不知所達云矣,敢啓。傳曰,知道。然則不可勒歸於銓官之毁劃,莫重受敎,吏判使之退去,究其本,由於白東運之不爲先期處義,東運職名改差,口傳差代。大抵向來白哥一弁之所爲,無嚴不敬,倖免軍法,失刑大矣,何來又一白姓人,犯於受敎?無論事實之如何,雖命拔去官案,而銓官旣分揀,則揆以刑政,亦不可只罪當者,白東遠官案拔名事,亦爲分揀,因渠之事,致煩辭敎,其可以分揀而照望擬職乎?爲兩銓長,所當知者。
吏曹口傳政事,以李海昇爲陽德縣監,兪漢雋爲三陟府使,朴孝晉爲楚山府使。
鄭尙愚,以司僕寺言啓曰,濟州出來先運歲貢馬二百匹內,一匹到中路故失,十五匹華城府親軍衛分給,九匹到江頭病留,實納馬一百七十五匹,禾毛色別單書入之意,敢啓。傳曰,知道。
李肇源,以訓鍊都監言啓曰,依御營廳哨官望單子,判付,本局哨官宋履成,御營廳哨官朴旨鳳,相換之意,敢啓。傳曰,知道。
李肇源,以義禁府言啓曰,時囚罪人李汝節·趙弘鎭·宋綸源·李旭祥·金樂海等,原情公事,判付內,李汝節·趙弘鎭,分揀放送事,命下矣。趙弘鎭,分揀放送,李汝節,前因他罪,充軍平安道江界府馬馬海土兵,仍前罪目,還發配所,而依例發遣府書吏,押送之意,敢啓。傳曰,知道。
大司憲宋煥箕疏曰,伏以,都憲新命,何爲而忽又橫加於草莽賤微之身也?日昨隆批,已極惶恧,今玆恩旨,尤出夢外,臣於累朔病伏之中,心悸魂,危喘益促,此殆臣命卒之秋也。緣臣之文字荒陋,言辭拙澁,前後瀝血之至懇,未蒙聖鑑之俯諒,而一年二年,朝除暮遷,累淸朝而隳官方,至於此極,此莫非臣之罪也。仍竊惟念風憲之長,是何等責任也?況自近來,尤有別焉。雖有文纓之踐歷已顯,望實俱叶者,一被除命,輒皆逡巡,如臣之庸陋末蔭,尤豈有一半分承當之望哉?臣雖欲不避猥越,更暴情實,而辭已竭矣,意已窮矣。伏況每陳乞免之章,反媒匪分之恩,臣於此,只益驚遑罔措,直欲循墻疾走而不可得也。伏乞聖明,亟賜鐫改,仍命選部,不復檢擬於不當擬之職,俾得以歌詠聖澤,畢命邱壑,千萬幸甚。臣無任云云。答曰,省疏具悉。家庭學識之外,以至餘事之文章,而詞苑諸臣,莫不讓與,卿可謂適用之器也。予所期待而企望之者,夫豈淺淺?且況持論不苟,繩尺峻整,霜臺見任,非卿伊誰?卿須知予招徠之者不在於備數俗規,而懃懃有必欲致之意,卽起幡然。仍傳曰,此批答,令地方官傳諭。
吏曹判書金載瓚疏曰,伏以臣,叨此職而行大政,是豈臣所可堪,而晏然自任者哉?直以號籲未格,逃遁無路,竟不免滾到于今,黽勉冒當,而半日之政,百疣層生,甄復則或擺恒式,陞敍則全昧當格,周旋排比之間,其所種種顚誤,已不勝其多,而至於軍器正之越品直擬,尤是昏錯之大,則大僚之只請問備,實出太恕,追檢悚恧,益無自措。噫,來汝銓臣,臨殿開政,是何等大注措,而緣臣迷鈍,觸手廝壞,將見題目一出,八方致駭,臣固無足言,其辱朝廷而羞當世者,此豈細故也?就此一事,而臣之合被重勘,已無可言,而抑臣情私,別有所至懇者,臣於再昨秋初叨見職也,登筵則垂涕而冒陳,控章則瀝血而屢瀆,有若焚溺之急,要得拯救之恩者,是豈臣一分飾外之言也?蓋其以臣身而居是職,則必知其十無一幸,故其所以遑遑蘄免者,實由衷膈,可質神天,而降鑑之明,亦庶幾燭照矣。今臣所叨之職,視前無異,至迫之情,在今愈切,惟我父母之仁,或垂顧復之恩,俾得以成始成終者,卽臣泣禱于天者也,在私而不可化者,下愚也,在公而不可壞者,銓法也。今不必以臣居銓,使之一無所效,兩相受病也,決矣。惟願察臣疾聲之呼,哀臣由中之懇,弗拂其性,特循是請,使至治之世,無一物不得其所焉。況臣目下私義,又有所萬萬難冒者,前三銓自引之疏,無論政批之先後,銓格之有無,僚堂引義,旣由於臣,而僚堂則因此處義,遂至鞶褫,臣獨諉以格例,昧然行公,揆以廉防,斷無是理,去就一款,今無可論。且臣於日前,退自政席,便患毒痢,症形猝劇,食飮全却,腹肚交痛,落席叫楚,氣息綿綴,目下病情,實無以自力供職。伏乞聖慈,竝賜鑑諒,亟命遞改,以靖私義,以安微喘,千萬幸甚。臣無任云云。答曰,省疏具悉。除叨屬耳,都政未必是瓜限,勿辭行公。
丙辰七月二十五日卯時,上親臨便殿。藥房入診,專經文臣,日次儒生殿講,輪對官同爲入侍時,提調沈頤之,行都承旨李冕膺,行左承旨李書九,行右承旨洪仁浩,左副承旨李肇源,右副承旨李海愚,同副承旨鄭尙愚,記事官柳遠鳴,假注書曺錫中,記事官金景煥,記注官金良倜,檢校直閣金勉柱,以次進伏訖。頤之進前曰,日間暑熱還劇,聖體,若何?上曰,一樣矣。頤之曰,王大妃殿氣候,何如?上曰,一樣矣。惠慶宮氣候,何如?上曰,一樣矣。上敎遠鳴·景煥·良倜曰,史官進伏,俱失座次,誠駭然。仍命書榻敎曰,當該史官,事過後拿處。上曰,輪對官先爲入侍,試官及講員,行禮後待開講時,以次升殿,可也。賤臣承命出傳,輪對官內贍寺奉事朴和源,工曹正郞李觀城,西氷庫別檢李豐林,司宰監奉事趙遠慶,義禁府都事申夔相·朴正圭,司饔院主簿李藎模,奉事李敬簡,繕工監監役徐有昌·權中執,奉事尹致猷·黃井彦,假監役朴性圭,平市署直長尹鎰,漢城府主簿閔致謙,長興庫奉事金履度,戶曹正郞李廷仁,司圃署別提尹夔欽,刑曹正郞權襈,佐郞李觀秀,通禮院假引儀李義勝,廣興倉直長尹載僖,司僕僉正兪漢雋,禮賓參奉鄭枻,東學訓導劉弘基,尙衣院別提洪章輔,以次進詣階下,試官行禮曹判書閔鍾顯,行護軍沈煥之·李晩秀,大司成尹得孚,副司直金熙朝·金履喬,修撰李翊模,及專經應講諸文臣,以次入拜位,行四拜禮。上曰,朝臣拜禮,每欲一番提敎而未果矣。凡拜禮,只有鞠躬拜興,而近來謬例,必於鞠躬拜興時,每先擧手如揖樣,此非古例,以數十年前言之,未有如此法,此後則決勿如是,自今日行禮爲始,詳諭入庭諸臣,俾皆知古禮之如此,而釋萊不遠,戶判當爲獻官,亦以此意,曉諭儒生,使之肄習,可也。大抵擧手之所以爲謬例者,蓋出於威儀樣樣,不敢便拜便興,有若暫爲動手者然,而此規過而爲謬矣。上曰,專經文臣及殿講儒生,姑退去,背講儒生,先爲開講,可也。上命煥之·晩秀,書御題第四廳舍人賦,翊模,奉磨墨器進前時,越過講冊,履喬奉御題時,未及跪受。上曰,聖賢經傳,何等尊重,而如是欠敬,御題之不爲跪受,亦豈成說乎?命仁浩書榻敎曰,對讀官李翊模·金履喬推考。出榻敎懸題訖。上曰,解題,諸生皆詳知乎?尙愚出而回奏曰,皆能知之云矣。上曰,初未能呈券者,不必强留,使之自量退去。上曰,適値殿講,酬應甚煩,輪對官有所懷者,升殿進奏,無所懷者,退去,可也。襈進前,奏所懷曰,本曹律學官生輩,雜歧中最爲貧窮,其所聊賴者,惟有外方檢律一路,蓋其試取之法,高栍則付諸京司祿官,低栍則分差外方檢律,當初立法,雖出於重內輕外之意,惟其厚薄懸殊之故,擧懷避內求外之計,甚至有謀避高栍,圖占低栍者,用工生熟,無以區別,而徒啓僥倖之路,事之無謂,莫此爲甚。渠輩亦知其爲弊,故以入仕久近,定爲等第,輪回塡差之意,屢度齊訴,近來醫司·譯院,亦以等第差送,已成事目,本曹律學之分差外方者,亦依此例爲之,恐合事宜矣。上曰,令本曹堂上論理回啓,可也。出擧條觀秀曰,救活奴婢與貪窮自賣之類,依雇工例,只役當代,自是法典,而近來豪右輩,不有禁令,竝與所生而勒令使喚,視若傳來之物,或載之帳籍,或成文轉賣,又或有自願贖還而不許者,此若不嚴飭,後弊難防,臣謂從今以往,此類之現發於官庭者,施以壓良之律,法官毋得闊狹事,分付京外,宜矣。上曰,令本曹堂上論理回啓,可也。出擧條鎰曰,各廛通共發賣之後,實多都民聊賴之資,而元廛則失利,廛民次次渙散,投入亂賣人中,各爲資生,國役朔米等節,全不關涉,元廛則應役自如,每每有呼訴之擧,而實無救弊之策,臣謂各種亂賣人處,使元廛從略收稅,以爲補用應役之地,宜矣。上曰,令該署提調決處,可也。出擧條義勝曰,本院自是掌禮儀,而近來新進引儀,尋常儀注,矇然不知,誠非供職之道,取才時,五禮儀應講,亦有援例,臣謂自今,令本院肄習五禮儀,以爲月講之地,宜矣。上曰,令禮堂稟處,可也。出擧條履度進奏職姓名。上曰,所懷何事?履度曰,所懷則無矣。上曰,無所懷者,旣令不升殿,而爾則異於他人,以大臣子弟而曰以無所懷,甚是不可矣。上曰,下直守令進前。誨等進奏職姓名訖。命各退,聽宣諭退去。命開講,生員李復性等,以次應講訖。上命書傳敎曰,去四月朔日次儒生,殿講上齋生之講經,無不能誦,極爲可嘉。此講直赴,用純通栍,載於法典,而旣無純通儒生,當用次賞,進士權馥,五通一略一粗,直赴會試,進士沈湜,四通二略一粗,給二分,進士李鎭華,三通二略一粗,而一栍之不出,非渠之罪,一體給分,略儒生生員李復性·沈微永·趙琮鎭·李得賢,進士安光遇·任壽益·金魯應·李志淵·金啓溫·李㷞·朴時源·朴謙進·鄭弼東·金用默,粗儒生生員李用正·尹行慶·閔德基·安光集·沈英錫·南學中,進士洪樂宇·李升淵·李在璣·任履周·洪達榮等,突誦則皆突誦,其在勸奬之道,不可只以紙筆墨施賞,今年內泮中科試,日次殿講圈點之數,雖未準,到記之席,雖未參,皆令勿拘許赴事,分付成均館,幼學及齋任等,以製述試取,初欲賜第,應試僅爲卄餘,呈券未滿一軸,賜第非可論,考券亦無義,更於八月日次,有下敎,以此分付。今日停擧兩儒,追聞事實,似非有意之事,停擧則分揀,大抵以儒爲名,不讀聖經,將讀何書?近來只試齋任於日次講,甚非恢張之道,猶未料上齋生之若是能誦,姑不使之一體應講,而今日見之,足可爲矣。自今上齋生,無論年之老少,有一書講工者,當朔受點書啓,以應講懸註事定式,仍令諸生知悉肄誦,使絃誦之聲,洋洋於黌堂,東西庠舍上下,仍令生進幼學兼有竝習聖經之效。上命面講者,次次應講,可也。尙愚收券訖。奏曰,有兩儒生,相投書草,士習駭然,故停擧之意,分付矣。上曰,兩儒生,誰某也?尙愚曰,李愚在·金鑰矣。上曰,愚在則素有文名矣。上曰,面講試冊入之。仍命書榻敎曰,判府事沈頤之,兵曹判書鄭好仁,兵曹參議吳泰賢,檢校直閣金勉柱,檢校待敎沈象奎,試官加差下。上曰,儒生殿講已畢,文臣講,卽爲開講,而日勢已晩,試官分所捧講,可也。講訖。贊儀唱禮畢。上命諸臣退出,而承史·閣臣及兵曹判書,來待於春塘臺,院隷·閣隷,使之待令也。上御暎花堂。命諸臣進前。上敎晩秀曰,關西習操,今年爲之云耶?淸南·淸北間,必須觀勢量爲之意及之,而北道亦有南北關,一例書報,可也。上命諸臣下庭,各受貢馬一匹,行祗受四拜禮訖。命退,諸臣以次退出。
上在昌德宮。停常參·經筵。
李肇源啓曰,大司憲宋煥箕,掌令許鍒,持平金壽祖·鄭宗魯在外,執義朴瑞源,掌令朱重翁呈辭,監察茶時之意,敢啓。傳曰,知道。
傳于李冕膺曰,諸承旨持公事入侍。
以專經武臣殿講,寶劍望筒,傳于金熙朝曰,在外摠管許遞。
以專經武臣殿講,寶劍望筒,傳于金熙朝曰,臨殿酬應,射與講一也,而講則不緊莫甚,與冬等孟朔殿講,以試射同爲代行,臨時更稟事,該房·該曹知悉。
備忘記,羅州營將申晤下直,長弓一張,長箭一部,片箭一部,筒兒一箇賜給。
以注書柳遠鳴,兼春秋金景煥·金良倜,拿處傳旨,傳于李肇源曰,分揀。
以蒜山僉使望筒,傳于金熙朝曰,本以履歷窠,近作久勤,而關防自別,以有地處風力人,今日政相換。
傳于金熙朝曰,地雖秩卑,此家之人,何拘常格,況渠兄外任遞來之後,宜有霑祿之人,閑良洪樂佑,南行部將,卽渠當窠,今日政,加設單付。
以刑曹坐不坐單子,傳于李肇源曰,判堂連爲懸病,遣醫看病,然後可以出仕乎?供職朝端,被殫遭劾,從古何限,而況以疏未登徹,前此飭敎,何如,而又復逡巡,殆若永矢自劃然者,果何意義?猥屑之外,無嚴莫甚。近來國綱懈弛,臣分掃地,何事不然,而未有甚於刑判擧措之放恣,到今思之,言者之言,猶屬歇後,而北邑斥逐銓曹事駭然。鏡城判官宋文述,在外臺諫許遞,今日政,擬其代,此單還給,刑判去就,使之自量爲之事,分付,此後入於宋文述所謂未徹之疏而引義者,施以重勘,莫曰重勘,無指的之律名,劃地樊圃,義猶瞿瞿,特敎嚴飭,其敢玩愒乎?
有政。吏批,判書金載瓚進,參判黃昇源進,參議未差,行都承旨李冕膺進。以蔡弘遠爲吏曹參議,李儒修爲掌令,柳頤玄爲獻納,宋文述爲正言,李義駿爲氷庫提調,柳弘源爲軍器正,李禮培爲軍器判官,鄭履綏爲典籍,洪秉容爲漢城主簿,李德鉉爲鏡城判官,檢書官三單,鄭枻·元有鎭·柳本學。
兵批,判書鄭好仁進,參判尹弼秉入直進,參議李尙度病,參知吳泰賢病,同副承旨金熙朝進。以李聖圭爲都摠管,閔台爀爲副摠管,金百鍊爲蒜山僉使,秦百仁爲長壽別將,部將單洪樂佑,副護軍魚用謙,副司直趙弘鎭·洪受浩,副司果張至顯。
兵曹口傳政事,都摠都事李煥益,宣傳官申大恒,相換,訓鍊主簿李栻,宣傳官尹益儉相換,軍器主簿鄭來升,宣傳官洪達三相換,古今島僉使徐有春,蒜山僉使金百鍊相換。
李書九,以弘文館言啓曰,校理金近淳,副校理沈興永,副修撰鄭東榦,旣有只推之命,竝卽牌招察任,何如?傳曰,允。
承旨前望單子入之,金熙朝落點。
鄭尙愚啓曰,新除授承旨金熙朝,卽爲牌招,何如?傳曰,允。
金熙朝啓曰,任嵂收用之後,官案宜卽微稟還付,而尙今不爲,而內外職任,循例書入,豈有如許駭悖之習?首先犯科之兵曹堂上,捧現告,以爲重勘之地事,命下矣。前兵曹判書李秉模,旣捧現告,係是大臣,何以爲之?敢稟。傳曰,雖甚慨然,係是大臣之事,現告置之。
以平安監司朴宗甲狀啓,龍川府殺獄逃亡罪人,過限尙未捉得,該府使黃仁煐罪狀,令攸司稟處事,傳于李肇源曰,退限百日,更加嚴飭,期於限內捉得。
金熙朝,以兵曹言啓曰,卽者敦化東狹門守門將金尙漸,移次橫竹,現發於本曹郞廳巡審摘奸之時,闕門把守,何等嚴重,而敢爲移次,肆然橫竹,事極無嚴,誠甚痛駭,其在懲後戢他之道,不可仍置,當該守門將金尙漸,令該府拿問重勘,何如?傳曰,移次橫竹者,前此現發於摘奸何限,而今忽草記,金尙漸者,獨不冤乎?草記還給,大抵近來門禁之蕩然,專由於堂郞,尤所切痛者,堂上之不以職務,夙夜小心,近日入直堂上,一竝記過,後日殿座時待令,此後一有不勤,判堂難免重律,而該房承旨,時或微稟後,發遣注書考其勤慢以奏事,載之該房故事,可也。
金熙朝,以兵曹言啓曰,專經武臣講官加抄啓人員,別單書入之意,敢啓。傳曰,知道。
金熙朝,以御營廳言啓曰,本廳來八月九月,兩朔應立中部前司屬全羅右道五哨軍兵五百十七名,今已逢點整齊矣。八月初一日,與左部後司軍兵,替代立番後,舊軍放送之意,敢啓。傳曰,知道。
金熙朝,以御營廳言啓曰,本廳來十月十一月兩朔應立中部左司屬全羅右道五哨軍兵,九月二十五日,京中逢點,十月初一日,與前司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
司諫崔烜啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩,請金甲島爲奴罪人克觀,古今島爲奴罪人克泰,更令王府嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊指斥乘輿,公肆詬罵,又出星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之墮壞,已無可言,輿情之轉激,去而益甚,請亟寢秋曹罪人柳師文,放釋之命,仍令王府設鞫嚴問,快正典刑。噫,李周奭之可勝痛惡?士夫之居家細節,猶不敢一毫放過,況陵寢肅敬之地,其所嚴畏怵惕之心,有倍於闕內供直,則身爲陵官者,尤當兢兢蹙蹙,恫恫屬屬,竭盡誠敬之不暇,而彼周奭,渠以士夫之裔,宰臣之子,專無謹飭之戒,徒事狂悖之習,莫重淸齋之地,私宰牛隻,腥穢浪藉,此已萬萬可駭之事,而至優婆遊戲之事,尤是一大變怪也。此等雜戲,雖閭巷匹庶,稍有知覺操行者,固當嚴斥不近,而名以齋郞,無難故犯,若是其極?是可忍也,孰不可忍也?論其罪惡,三尺猶輕,何幸我殿下誠孝所及,罪人斯得,則施以當律,斷不可已,而猶且含容,歸之不足責之科,刑止於一次,律止於勿限,周奭之所犯,係是莫重,則刑律之止此,失之太輕,且況勿限之律,初非不重,而終歸於遇赦輒宥之科,則以此勘律,烏足以當其罪哉?請島配罪人李周奭,更令王府拿致加刑,限己身島配,雖有赦典,永勿擧論,新除授司憲府大司憲宋煥箕,時在忠淸道懷德地,請斯速乘馹上來事,下諭。答曰,不允。柳師文事,亟停勿煩,下諭事,依啓。
丙辰七月二十六日卯時,上御誠正閣。諸承旨持公事入侍時,行都承旨李冕膺,行左承旨李書九,左副承旨李肇源,右副承旨李海愚,同副承旨鄭尙愚,記事官柳遠鳴,假注書曺錫中,記事官金景煥,記注官金良倜,檢校直閣金勉柱,以次進伏訖。肇源讀奏全羅監司狀啓,沃溝縣稅大同,無弊護送事,忠淸監司狀啓,康津等反庫事。海愚曰,慶尙右兵使狀啓,捉虎申飭事。命各書判付,吏房·刑房·禮房·工房,皆以無公事退出。上曰,齊陵丁字閣及碑閣修改處,當自戶曹擧行耶?祭物例,自開城府爲分奉常寺,隨時進排,今於修改之役,則本府無擧行之例耶?問其前例,更奏,可也。上曰,刑判事,是豈道理分義乎?爲刑判地,予之所曲爲者,何如,而其擧措之若此者,萬萬駭然矣。所謂向來未徹疏中,被論者,誰也?肇源曰,尹師國及洪良浩矣。上曰,刑判果甚曖昧,且善爲東伯,故予果曲護,而登筵時,亦已及之,而一味如此者,大關國綱,以此觀之,則言者之言,亦非過也。名入於未徹疏中,而有引義者,各別嚴飭之意,書揭政院壁上,以爲惕勵之地,可也。先朝,以此亦有施極律之下敎耳。尙愚曰,聖敎縷縷,而終是逡巡者,外議亦以刑判,大以爲非矣。命書傳敎曰,政官,牌招開政。仍命退,承史以次退出。
上在昌德宮。停常參·經筵。
金熙朝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,合辭許久闕啓,事甚未安,今日政,新除授兩司諸臺,竝待下批牌招,何如?傳曰,允。
李肇源啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令李儒修牌不進,監察茶時之意,敢啓。傳曰,知道。
傳于李冕膺曰,諸承旨,持公事入侍。
柳匡天啓曰,來初一日,輪對日次矣,敢稟。傳曰,當次人受點,待下敎待令。
傳于柳匡天曰,禮房承旨,馳詣宣武祠,奉審摘奸以來。
備忘記,滿浦僉使南正圭,美錢僉使高殷泰,柔遠僉使崔正仁,永達萬戶胡昌祖,下直,各長弓一張,長箭一部,片箭一部,筒兒一箇賜給。
禮曹,來八月初二日,行景慕宮秋享大祭,親祭,取稟。奉敎攝儀爲旀,前一日,詣齋所省牲器候,過隷儀還宮,路由逌瞻門,百官參斑安徐,餘皆依近例爲良如敎。
傳于金熙朝曰,昨聞筵臣言,釜山僉使鄭爀,以其先故,難於赴任云,而昔在肅廟朝李錫,如爀之地處,而爲釜山僉使,呈狀乞遞,伊時聖敎,以曾孫以後勿避之定式,使之赴任,似此前例,有若爲爀準備,然而錫,以不參宴享,至於拿推,則在爀處義,宜無異同,多大僉使,口傳相換,仍令除朝辭下送。
兵曹口傳政事,多大僉使尹壽民,釜山僉使鄭爀相換。
以校理金近淳,副校理沈興永,副修撰鄭東榦,牌不進罷職傳旨,傳于柳匡天曰,只推。
柳匡天,以弘文館言啓曰,校理金近淳,副校理沈興永,旣有只推之命,副修撰尹悌東,由限已過,竝卽牌招察任,何如?傳曰,允。
傳于李肇源曰,坐直承旨入侍。
承旨前望單子入之,李書九落點。
承旨前望單子入之,柳匡天落點。
李肇源啓曰,新除授承旨柳匡天,方在罷散中,何以爲之?敢稟。傳曰,敍用。
以申義淳囚單子,傳于李肇源曰,分揀放送。
以南達孫·孔胤恒·許鐫·金喆修·崔鳳和·鄭敬翰·金致龍等囚單子,傳于李肇源曰,分揀放送。
以校理金近淳,副校理沈興永,副修撰尹悌東,牌不進罷職傳旨,傳于柳匡天曰,只推。
柳匡天,以景慕宮提調言啓曰,太常所進生梨,今方薦新於本宮,而宮苑生梨,初無結實,莫重薦新,無以擧行,不勝惶恐之意,敢啓。傳曰,知道。
金熙朝,以備邊司言啓曰,卽見前統制使李得濟,慶尙左兵使李殷福,右兵使洪仁默,北兵使鄭觀采,南兵使李壽鵬,秋操,取稟狀啓則以爲,今秋水操·習操·合操·巡操·巡點及未行操處,官鎭門聚點,竝請令廟堂,稟旨分付,親騎衛馬兵都試,依例設行爲辭矣。今年年事,幸因雨暘之適宜,庶有八路均熟之望,詰戎之政,有不可一向停廢,統營左右兵營,南北兵營,今秋水操·習操·合操·巡操·巡點及官鎭門聚點,親騎衛馬兵都試,竝依例設行,而巡點則行操處,不必疊行,行操時,軍營節制,各別申明,收斂誅求之弊,另加嚴飭,無敢有一毫犯科之意,依他道例,更加嚴飭分付,秋事尙未登場,更爲詳察民情事勢,或有不得不爲弊之端,則勿以已經稟定爲拘,卽速具意見,論理狀聞事,一體分付,何如?傳曰,允。星火知委兩道道臣處,足以設行處設行,可以稟旨處狀聞,俾無後時之弊,至於統營所管諸水營,操期在來月旬後,勢難其前往復,本司停當量其事勢,如難爲之,則直以停操之意,知委各該營後,形止狀聞事,統制使處,三懸鈴行會,可也。
金熙朝,以備邊司言啓曰,因全羅前兵使朴基豐,秋操,取稟狀啓,判付內,近日雨澤,果已浹洽,而沿邑民勢,亦果蘇完乎?水陸操間,何操當爲與否,卿等問于道帥臣,使之具意見,論理報來後,草記稟處事,命下矣。卽見全羅監司徐鼎修所報,則以爲,本道水陸操,權停爲七八年,今年穡事,雨暘調適,庶有登熟之望,如今之年,仍又停閣,誠極疎虞,而荐經饑荒,今夏兩麥又歉,到處民勢,極其遑急,假使水陸兩操,俱在秋熟之後,瘡痍甫起,裹糧遠赴,終有所矜悶,況水操期會,乃在新穀登場之前乎?且閫帥之巡行列邑,多日廚傳,重爲邑民之大弊,以此便否,關問兵水使,而其所論報,亦皆如此,無論水陸操,竝姑停免爲請矣。詰戎重事之許久停廢,雖甚可悶,荐歉之餘,民情事勢,亦不可不念,道臣旣以便否,遍問於兵水使處,有此論報,則趁今指一知委,然後可無列邑軍民等,待措備之弊,全羅道兵水營,今秋水陸操,竝姑停止,官鎭門聚點,各別着意擧行事,嚴飭分付,頃因判付。湖南水陸操當爲與否,具意見論理報來之意,關問于道帥臣矣。監司徐鼎修,前兵使朴基豐,左水使李運昌報狀,皆已來到,而右水營,則爲日已久,尙不報來,成命之下,如是稽緩,誠極可駭。當該右水使李明奎,從重推考,何如?傳曰,允。
李冕膺,以吏曹言啓曰,今七月二十二日,傳曰,今番大政踰限,列邑曠官之弊,不可不念,都政相換守令及貶罷曠官之代新除人員,皆令除朝辭除署經,一兩日內發送後,令該曹草記事,命下,而貶罷邑新除守令朔州府使卞緯鎭,時在溫陽,待其上來,知委下送後,更爲草記計料事,草記蒙允矣。朔州府使卞緯鎭,昨日上來,故今日纔已知委下送之意,敢啓。傳曰,知道。
金熙朝,以司僕寺提調言啓曰,濟州出來後,運年例進上馬八匹,三名日進上馬六十匹,凶咎駑駘馬二十匹,合八十八匹內,一匹中路故失,除實納馬八十七匹,禾毛色,別單書入之意,敢啓。傳曰,知道。
李海愚,以賑恤廳言啓曰,西部下水溢里契任掌李枚興,今月二十六日,本洞路傍,得二歲遺棄男兒,同里居良女李召史,欲爲收養,北部陽德坊契任掌李萬春,今月二十六日,本洞路傍,得一歲遺棄女兒,同里居良女全召史,欲爲收養,貪不自食,皆願受料,告于該部,自各該部,同日牒呈,故依節目,竝爲給料,使之乳養之意,敢啓。傳曰,知道。
金熙朝,以訓鍊都監言啓曰,軍兵放料時,各該將官,率領受料,自是法例,而間有不進之弊,故種種申飭矣。昨日放料,哨官李東鉉,不有飭令,無端不去,揆以紀律,誠極駭然。其在懲後之道,不可仍置,汰去之意,敢啓。傳曰,知道。
李海愚,以義禁府言啓曰,右副承旨鄭尙愚所啓內,前假注書吳泰曾,所修日記,已爲過限,請推事,批旨內,禁推,畢修納後,使之草記放送,可也事,命下矣。時囚罪人吳泰曾,日記今已畢修納云,放送之意,敢啓。傳曰,知道。
禁府啓目,昆陽前郡守朱倫源,泗川前縣監李旭祥,柒原前縣監金樂海等矣,慶尙監司李泰永狀啓,判付內,便民害民與否,在於紀綱之嚴立,營校邑吏,莫敢作弊,不在於屬此屬彼之徒歸隨矢立的是置,統閫營樣,近甚凋弊之中,此條移屬,可知其所關之不些,而乍移乍還,能無銷刻之嫌,雖以說弊各邑言之,名以邑倅,不能束濕奸吏,敢以如復還屬,庶不濫徵等語,肆然報營,而爲道臣者,尋常轉聞,邑民之弊,邑倅不知,若於還屬之後,雖有萬倍痼弊,尤當秦瘠越視,如許邑倅,有亦可無亦可,焉在其近民云乎哉?還屬當否,卿等更與移屬時時任,爛議稟處爲有矣,報辭駭然。是在六邑守令等段,令該府拿問,其裒如充耳,袖手傍觀之罪,移屬後生弊首犯該倅等段置,亦令道臣指名報來後,一體拿處。罪,各杖一百收贖,告身盡行追奪,私罪奉敎依允爲旀,李旭祥段,功減一等,金樂海段,儀減一等爲良如敎。又照目,前察訪李彙矣,驛村占葬,自有法禁,以渠供觀之,崔學羽入葬,雖在貶罷之後,其所圖占,旣是在任之時,則初未禁斷之罪,有難容貸,以此照律,罪,杖八十收贖,奪告身三等,私罪奉敎依允爲旀,功減一等爲良如敎。又啓目,三陟前府使尹㬘原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。
獻納柳頤玄所啓,請金甲島爲奴罪人克觀,古今島爲奴罪人克泰,更令王府嚴鞫得情,快正王法。上曰,不允。措辭見上請逆賊尙魯,亟施孥戮之典。上曰,不允。措辭見上請亟寢秋曹罪人柳師文放釋之命,仍令王府設鞫嚴問,快正典刑。上曰,亟停勿煩。請島配罪人李周奭,更令王府拿致加刑,限己身島配,雖有赦典,永勿擧論。上曰,不允。措辭見上新除授正言宋文述,時在咸鏡道鏡城府任所,請斯速乘馹上來事,下諭。上曰,依啓。
安春君疏曰,伏以,臣之一身,非臣之有也,以其受恩如天之蹤,義當赴湯蹈火之不避,而第臣之宿病纏身,風痰交劇,眩暈之熱氣,橫衝之積症,無時發作,間多昏倒,幾絶而纔甦,欲蘇而還窒,如是而度日,惟且待盡而已。不意社壇享官之任,又及於微臣,而臣之病勢,無由强作,若或强其難强而冒赴,則莫重將事之際,非但欠敬之爲罪,亦有僨事之易致,此臣之所大懼也。前後瀆撓於宸嚴之下者,非一非再,又此冒萬死,疾聲呼籲,是何義分?悚懍無地。伏乞聖明,亟命改差享官之任,仍治臣罪,以安私分,千萬幸甚。臣無任云云。答曰,省疏具悉。疏辭,許令該曹付標。
刑曹參判李亨元疏曰,伏以臣,卽者見差社稷秋享大祭終獻官,誓戒在今夜,事體至重,宜卽竭蹶趨承,而臣忽自四五日以來,重得暑症,兼以關格,症形苦劇,宛轉床席,見帶訟衙,連日懸頉,方切惶悚,以此病狀,萬無將事之望,玆敢仰籲崇嚴。伏乞聖慈,俯垂諒察,亟命該曹卽爲改標,仍治臣瀆撓之罪,以肅朝綱,千萬幸甚。臣無任云云。答曰,省疏具悉。實病聞甚難强,祭單付標,本職許遞,仍令政院,前望單子入之,待下批待開門,牌招察任。
副應敎李龜雲疏曰,伏以臣,自釋褐以來,所被恩數,實踰涯分,頂踵毛髮,罔非造化,居常感祝,薤粉難酬,臣遂私自誓心,惟以趨走竭蹶爲義,無寧離捨病親,不敢違傲恩命,叱取踰嶺,殆不知幾度,而奈臣才具湔薄,知識蔑裂,偏被日月之私照,無有涓埃之仰報,頻登經幄,徒取尸素之譏,屢叨言地,終犯含默之科,慙恧悚惶,無地措躬。不意聖簡愈隆,猥玷中書之選,謬恩荐加,繼承東壁之命,馹召聯翩,殆無虛月,臣是何人,得此於君父之前也?臣之本末長短,固已聖明之所俯燭,抑亦同朝之所共知,則從前所叨,莫非濫竿,而況此新除本職,尤是瀛洲極選,以臣之庸愚駑下,又何敢冒沒承膺哉?臣聞命怳惚,蒼黃登途,抛棄廉防,黽勉就直,瞻依尺天,榮耀斯極,而臣仰念恩寵,感悚冞切,俯顧私分,愧懼益深,因仍蹲冒,實非所堪。伏乞聖明,俯賜鑑諒,特許鐫改,以重名器,以安微分焉。臣抑有區區切懇,不敢自隱,敢此尾陳。伏惟殿下矜察焉。臣父今年七十五歲,臣母今年七十九歲矣。素抱貞疾,積久沈淹,今年筋力,較昨年漸下,今日症形,比昨日益添常時憂憫之私,不獨喜懼之情而已。臣計拙謀生,家素貧窶,年豐而乏供甘之資,冬寒而無暖帛之具,曾於庚戌年,以此情勢,陳章乞郡,聖慈天覆,特除近邑,周朞便養,至願已畢,復豈有餘恨,而第惟明年丁巳之正月二十六日,卽臣父母回卺之期也,此固人家稀有之事,且是人子罕遇之慶,則烏鳥私情,遇喜益切,而臣家窮約,去而益甚,平居菽水,尙患窘乏,伊日洗腆,實無其路,爲子之心,到此如何?臣八年經幄,一字無補,以私屢控,極知猥越,而臣生逢孝理之世,抱此懇迫之情,豈但以瀆撓爲懼,而有懷不達耶?伏乞天地父母,諒臣至願,特畀一小縣,俾伸人子之私,以供一日之歡,則慶喜親壽之辰,卽歌頌聖恩之日也,惟殿下矜念焉。臣無任云云。省疏具悉。疏辭,下該曹稟處。
丙辰七月二十七日卯時,上御誠正閣。諸承旨持公事入侍時,行都承旨李冕膺,行左承旨李書九,右承旨李肇源,左副承旨李海愚,右副承旨鄭尙愚,同副承旨金熙朝,記事官柳遠鳴,假注書曺錫中,記事官金景煥,記注官金良倜,檢校待敎沈象奎,以次進伏訖。冕膺讀奏平安監司狀啓,寧遠郡守金思義,到任事,京畿監司狀啓,振威縣令尹應鉉到任事,熙朝讀奏武兼李寅建病親呈辭事,肇源讀奏平安監司狀本,罪人宋思游,寧遠郡到配事。命各書判付訖。書九曰,宣武祠獻官,爲受香入來,而以守直官事,有所來言於政院矣。上曰,宣武祠獻官李源入侍。出榻敎上曰,宣武祠祭報府,持入。賤臣承命出,與獻官李源,偕入進前。上曰,取見祭報府,則大祝以下,多不擇差,以宣傳官訓鍊主簿都摠都事之入直人,各別擇差,而如武兼之類,盡爲拔之之意,分付,可也。上敎源曰,卿有所言及於政院者云,詳細陳奏,可也。源曰,宣武祠庫直所接房舍,連於神門內庭,故不潔莫甚。且無典祀廳,祭享熟設,每於露處設幕爲之,事面亦甚苟簡,修掃等節,禮賓寺參奉,雖爲例兼察飭,而初不入直,故自多不勤之弊,此後則明禮門入直漢旅中,擇其勤幹者三人,輪次守直,而別設房舍四五間於西墻外,以爲漢旅庫直等入接之所,神門內所在房舍,仍舊修改,以爲典祀廳,則事甚便好,故敢此仰達矣。上曰,依爲之。出擧條上曰,廟宇亦不成樣,而祠門前,卽大路云,門外更爲築墻,而又設外門,則其基址,足可爲之耶?源曰,無隙地矣。三門側,出一小門,使之往來,而三門則常時鎖置,只於承史奉審之行,開閉則好矣。非但廟宇之爲可敬,列聖朝御勳懸板,亦多奉安者矣。上曰,懸板爲幾坐?源曰,合爲五坐,而一則宣祖大王御筆再造藩邦四大字,而字劃如新矣。上曰,明日入來時,謄來,可也。命先退,源退出。上曰,當該吏曹堂上推考,宣武祠差祭時,享吏,令獻官李源過齋後嚴棍草記,諸執事,以入直人,更爲另擇。出榻敎命書傳敎曰,承旨前望入之,待下批牌招察任。尙愚曰,日記趁卽修納事,前後飭敎,何如,而前假注書吳泰曾,所修日記,已爲過限,屢度催促,尙不修納,事極駭然。當該注書,所當重勘,而本院請推之外,無他可施之罰,何以爲之乎?上曰,禁推,畢修納後,使之草記放送,可也。出擧條命退,承史以次退出。
丙辰七月二十七日戌時,上御重熙堂。坐直承旨入侍時,右承旨李肇源,假注書曺錫中,記事官金景煥,記注官金良倜,以次進伏訖。上曰,刑曹參判李亨元上疏,今當賜批,而享官變通時急,先爲分付,使卽改付標以入也。賤臣承命出傳,持改付標單子以入。上曰,以李晩秀代塡,而晩秀今方入直內閣,使之卽爲出去,趁參誓戒,閣臣家,近者使之入來遞直。又敎曰,金虎門及宣仁門仍留。命書刑曹參判疏批。又命書傳敎曰,承旨前望單子入之,待下批牌招察任。命退,承史以次退出。
上在昌德宮。停常參·經筵。
李肇源啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令李儒修傳旨未下,監察茶時之意,敢啓。傳曰,知道。
金熙朝啓曰,御營廳將官來言,今日本廳軍兵日次私習云矣,敢啓。傳曰,知道。
柳匡天啓曰,三品官之無得過三日,循例請牌,曾有飭敎,而吏曹參議蔡弘遠,除拜後,過三日不爲出肅,事體所在,誠極未安,推考警責,仍卽牌招察任,何如?傳曰,允。
傳于李冕膺曰,諸承旨持公事入侍。
備忘記,昌洲僉使張烶,彌串僉使李道煥,下直各長弓一張,長箭一部,片箭一部,筒兒一箇賜給。
傳于李海愚曰,右承旨入侍。
傳于李冕膺曰,吏曹參議疏批已下,卽爲牌招。
吏曹口傳政事,以趙宅鎭爲昌原府使。
李海愚,以奉常寺都提調意啓曰,東籍親耕田所種皮稷,來八月旬間,當爲成熟之意,敢啓。傳曰,攝刈。
吏曹啓目,粘連觀此弘文館副應敎李龜雲上疏,則以爲,臣父今年七十五歲,臣母今年七十九歲,曾於庚戌年,陳章乞郡,周朞便養,至願已畢,而明年丁巳之正月二十六日,卽臣父母回卺之期也,烏鳥私情,憂喜益切,而臣家窮約,去而益甚,伊日洗腆,實無其路。特畀一小縣,俾許人子之私亦爲白臥乎所,李龜雲之家貧親老,菽水難繼之狀,卽通朝之所共知,而卺禮重回,實是稀有之事,許畀一邑,俾遂至願,允合於孝理之政是白乎矣。經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。又啓目,粘連觀此慶尙監司李泰永狀啓,則以爲,昌原府使趙蒙錫,與金海府使李身敬,爲四寸娚妹之間,雖曰兼鎭,自在應避,金海旣是兼營將,而昌原爲其管下邑,法當相避,而本道無明白可據之例,令該曹考例稟處亦爲白有臥乎所,大典通編相避條,有該鎭屬邑守令,與營將相避之規,而元無兼鎭,則勿論之文是白如乎,昌原府使趙蒙鎭,依法典改差,何如?判付啓,依允爲旀,本邑素稱難治,口傳各別擇差,待下批,一兩日內下送後,草記爲良如敎。
黃海監司徐邁修疏曰,伏以臣,於夏初,猥上辭本,略陳才器之不稱,疾病之難强,仰瀆聰聽,竊冀體諒之仁矣。及伏奉聖批下者,諭之以勿辭察任,臣誠惶隕,茫然失圖,不知所以措躬也。噫,臣之冒據重寄,已過朞歲之間,非但一無猷爲,徒費厚廩而已。其所僨誤蔑效,非直一二事,而只緣上天之隨處覆燾,幸免大何,則自來不稱之實,未始非聖鑑之俯燭,而尙容其姑且蹲仍者,特出於更勉來效,俾贖前愆之盛念也,在臣義分,惟當報效之是圖,豈敢控籲之復煩乎?第臣難强之病,實非敢一毫假飾,而向臣之疏,嚴畏囁嚅,病之深淺,未敢悉暴,故聖明於此,獨有所未諒耳。臣之所患,祟在痰癖,種種諸症,無不乘此作孽,而海隅風土,再經暑濕,病根益痼,精神日耗,昏眩尤甚,仍成健忘,纔經一事,便不記憶,朝令之奉行者,以致稽滯,邑牒之題送者,必多乖錯,積罪於不知之中,貽笑於一道之內者,想亦不一其端,而外此多少憒劣之狀,猶不敢一一塵浼於淸燕之中,以此情病,臣雖欲勉勵自力,以少酬曲庇之聖德,其勢誠萬萬末由矣。玆敢不避煩瀆之誅,申控疾痛之呼。伏乞天地父母,特垂矜憐,亟命鐫遞臣方面之任,俾釋重擔,獲尋生路,仍令有司勘臣瀆擾之罪,以肅朝綱,不勝大願。臣無任云云。答曰,省疏具悉。秋務方殷,決非道伯言私之時,卿其勿辭察任。
吏曹參議蔡弘遠疏曰,伏以,以臣之蒙騃愚魯,我殿下湔拂之假借之,銀臺邇列之除,殆無虛月者,仰惟殿下則哲之明,非遺照於臣也,特以臣爲臣父之子,欲以慰藉臣父之心,深恩異渥,推以及於如臣之蒙騃愚魯者也。臣雖無知識,亦能念之至此,則其欲隨事殫誠,得免罪過,少答聖主之恩,無貽老父之憂者,容有其極?奈其東西或迷,事爲多錯,仰煩殿下之諄諄指導,不知其幾,而至其顚妄失對,有非殿下誘掖之所可及者,則乃命臣父,撻以記之,聖意之必欲作成,不特臣之闔門攢手感祝,親知之見者聞者,莫不以罪爲榮,爲之代感,臣或庶幾益加警懼,不至於終陷大戾,則秋毫皆殿下賜也,豈敢萌更進一步於榮塗之念也哉?迺者天官佐貳特授之命,忽降於千萬夢想之外。嗚呼,此何事也?先賢以爲天下無理外之事,此不易之定論,而今以是職而授臣身,臣之自知其爲理外,姑無論,殿下雖問之左右,問之在野,必無以理之所應有爲對者,然則先賢亦有所欺我者耶?聞命以來,驚惶震懼,不知措躬之所矣。乃以三日之過,牌召儼臨,臣豈敢爲任自違傲之計,而參前倚衡,義在自劃,況臣父,以時任相臣,方在秉軸之地,而臣又以淸銜要職,視之以若固有之,則壠斷之賤,亦不爲此,殿下若賜矜諒,則其所區處,豈待臣言之畢乎?且臣父,浹月患痢,藥餌罔效,證形轉劇,氣息綿綴,臣左右扶將,不可暫捨之狀,通朝所共知,束帶供職,尤非可論,玆敢疾聲呼籲於天地父母之前。伏乞聖慈,亟命改正臣所叨之職,俾名器無玷,私分得伸,千萬血祝。臣無任云云。省疏具悉。爾其勿辭,先出肅後救護。
丙辰七月二十八日卯時,上御誠正閣。諸承旨持公事入侍時,行都承旨李冕膺,左承旨李肇源,右承旨李海愚,左副承旨鄭尙愚,右副承旨柳匡天,同副承旨金熙朝,記事官柳遠鳴,假注書曺錫中,記事官金珍恪,記注官金良倜,檢校待敎沈象奎,以次進伏訖。上曰,各房奏公事。冕膺讀奏全羅監司狀啓,昌平縣令金相夔等除朝辭赴任事,熙朝讀奏全羅監司狀啓,持平金壽祖,給馬有旨祗受事,肇源·海愚·尙愚·匡天,以無公事,次第退出。上敎匡天曰,似聞欲還鄕,姑未下去耶?匡天曰,今日欲下往而未及矣。熙朝曰,再明日景慕宮擧動時,御營廳爲隨駕當次,而該營大將李漢豐,方有實故,勢難擧行云,故敢此仰達矣。上曰,以摠戎使領軍,可也。出擧條命退,諸臣以次退出。
丙辰七月二十八日午時,上御重熙堂。右承旨入侍時,右承旨李海愚,假注書曺錫中,記事官金珍恪,記注官金良倜,以次進伏訖。上曰,注書往左相家,傳諭曰,蔡弘遠三銓之任,前旣許遞,今於再除之後,如難遽出,則一番牌不進,猶或可也,而已過三日,無意承膺者,誠爲未安。大臣家人,與他自別,而大臣何不提飭也?大臣病患,近果如何,而聞進用庸醫之言,誤用熱劑云,果然否?以此傳諭,而病患諸節,亦詳細知來也。賤臣承命往傳,以左議政蔡濟恭言,回奏曰,蔡弘遠之凡於職事,竭蹶趨走之道,臣爲渠父,豈不隨事戒飭,而至於三銓之任,於渠萬不近似,故渠意萬無承膺之望,臣雖以渠父,而亦難使之出仕,俄聞治疏赴闕,而似未及入去也。臣之病情,加減無常,痢症例用寒劑,而老敗之病,亦難遽用,不如停藥姑觀之爲愈,故姑止之矣。上曰,蔡弘遠疏,如到院入之。賤臣承命持入。命海愚書疏批訖。命退,承史以次退出。
上在昌德宮。停常參·經筵。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李肇源啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令一員未差,監察茶時之意,敢啓。傳曰,知道。
傳于李冕膺曰,諸承旨持公事入侍。
傳于李冕膺曰,禮房承旨馳詣宗廟·景慕宮,奉審摘奸以來。
傳于李冕膺曰,發遣吏郞,諸執事淸齋與否,摘奸以來。
傳于李冕膺曰,下直守令留待。
備忘記,三陟府使兪漢雋,神光僉使朴基成下直,各長弓一張,長箭一部,片箭一部,筒兒一箇賜給。
李海愚啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
有政。吏批,判書金載瓚進,參判黃昇源進,參議未差,行都承旨李冕膺進。以李城輔爲吏曹參議,金孝秀爲掌令,朴宗厚爲司僕僉正,李功懋爲軍資主簿,柳匡天爲平山府使,兼養賢庫主簿單,鄭履綏。
兵批,判書鄭好仁病,參判尹弼秉病,參議李尙度入直進,參知吳泰賢病,右承旨李海愚進,護軍李亨元,副護軍尹光顔·趙蒙錫,副司直許鍒·沈奎魯,副司果李東宇。
兵曹口傳政事,副司正李光葵。
李冕膺啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,李祖承落點。
以忠淸監司林濟遠狀啓,八月令生松茸及早紅柿子,限內不得封進,惶恐待罪事,傳于李祖承曰,勿待罪事,回諭。薦獻與封進,隨其摘取從便,勿拘應式箇數,一依耽羅橘柚例,而嶺南·湖南,一體預爲分付。無論柿與柚與各樣封進實果,今年則一倂從便爲之事,令禮曹分付各該道臣,而松營封進松茸,依此闊狹事,亦爲分付。
李冕膺,以禮曹言啓曰,文廟啓聖祠滲漏處,修改之由,來八月初五日,釋奠祭,兼告移安之節,同月十六日,擧行還安及還安祭,事畢後,隨時設行事,前已啓下矣。還安祭香祝,則依近例,畢役日,獻官祗受事,分付,何如?傳曰,允。
李祖承,以弘文館言啓曰,校理金近淳,副校理沈興永,旣有只推之命,竝卽牌招察任,何如?傳曰,允。
李肇源,以宣武祠句管堂上言啓曰,依下敎,吏曹祭享色書吏金昇燁,嚴棍五度之意,敢啓。傳曰,知道。
李海愚,以備邊司言啓曰,頃因畿伯秋操取稟狀啓,依例設行事,覆奏行會矣。卽見京畿監司金文淳狀啓,則以爲,本道土瘠民貧之地,自來多歉少稔,前春設賑,瘡痍未蘇,又於此際,使之修治戎裝,齎糧往來於初點合操之時,則蔀屋生涯,實有轉益窮竭之慮,至於喬桐,兩歲賑餘之民,尙未快瘳,永宗如干浦農,連年失手,且所管邑鎭,俱以濱海沿江之地,前秋穡事,多被尤甚之災,往來聚會之際,主客俱困,守·摠兩營所管各處及沁都所屬諸邑,莫非畿甸一般民情,而領轄各異,有不敢拖及,而臣營所管,合有變通之道,巡牙兵習操及喬桐·永宗水操,竝姑停止,待明秋退行事,請令廟堂稟旨分付矣。操鍊之政,連年不行,雖甚可悶,難便處狀聞之特敎,旣出軫念歉餘軍民之德意,道臣亦以民情事勢,有此登聞,則不可强令設行,畿營巡牙兵習操,姑使之退行於明秋,喬桐水操及永宗水操,亦依請停止,官鎭門聚點,各別着意擧行,永宗亦有陸軍操鍊之規,此亦竝爲停止,至於海西水操,不可視喬桐而一例廢閣,且兵營,旣已行操,則水陸不可異同,此則仍令設行,守·摠兩營及沁都所屬諸處,則道臣,以管轄之各異,雖不敢直爲仰請,畿內民情,可知其同然,亦竝許停操,另行聚點之意,一體分付,何如?傳曰,允。京畿監司所管,不過屯牙兵數哨,所謂習操,不緊莫甚,且非自古有之之例,此後寬其年限,指一定式,狀聞事,分付該道臣,狀啓中諸處習操,皆請待明秋,然則春操不期停而自停,不欲更以取稟之意,狀聞乎?詰戎何等重事,則焉敢率爾若是乎?揆以國體,事當施以罷職之典,而姑爲參酌,直以今秋明春習操姑停行會,海西則,陸操雖爲之云,而水操則該帥臣,姑未赴任,無異臨陣易將,海西水操停止事,分付諸道水營停操處,十月內,發遣備郞抽栍摘奸,船隻及船上汁物,以來後,自本司,條列啓聞,可也。
李海愚,以備邊司言啓曰,卽見平安兵使任嵂所報,則以爲,淸北馬兵都試,每年依定式擧行矣。今年則,淸北巡操,依例爲之事,自本司,覆啓行會,而馬兵俱是赴操軍卒,欲爲進定於發巡之前,則遠地赴試,旋卽赴操,不無掣礙之端,又欲退行於還營之後,則纔經參操,當寒赴試之弊,不可不念,當初馬兵都試節目中,守·摠兩營,如當行操之年,則以行操處爲之,倣此兩廳例,以防營附近邑所在者,量其道里遠近,各令赴試於別武士都試末端,還營後,計劃修啓爲辭矣。該兵營,旣行淸北巡操,則馬兵試取,依守·摠兩營例,各其行操之處,以防營附近邑,仍令赴試,俾除武士再煩往來之弊,實爲便當,依報施行之意,分付,何如?傳曰,允。淸北行操處,道臣勿爲發巡,俾無兩使俱貽民邑之弊事,分付道帥臣,可也。
李海愚,以備邊司言啓曰,頃因關東秋操取稟狀啓,依例設行事,覆奏行會矣。卽見江原監司徐有防狀啓,則以爲,本道異於他道,土地瘠薄,人民鮮少,自經癸甲之大無,尙此瘡痍之未蘇,又値今夏麥農之失實,民食艱乏,而自私點至于赴操,裹糧往來,非一再則,民情之繹騷,在所當恤,雖値秋事之稍登,使此民人輩,少得息肩於屢歉之餘,而一依今春已例,俾於滌場之後,嚴飭守宰,各其官門聚點,則軍政民隱,兩得其宜,請令廟堂稟旨分付矣。關東習操之仰請停止,與畿甸無異,則戎政雖重,民勢宜顧,今秋本道操鍊,依狀請姑令停止,官門聚點,各別擧行之意,申飭分付,何如?傳曰,允。
李海愚,以兵曹言啓曰,慶熙宮衛將張弼漢,除授在外,過限未上來,金正洽,素抱奇疾,尙不供職,勢難仍置,竝改差,何如?傳曰,允。
李肇源,以兵曹言啓曰,各廳堂下武臣朔試射,庚暑勿爲設行事,曾有下敎矣。今七月朔試射,不得爲之之意,敢啓。傳曰,知道。
李海愚,以司僕寺提調意啓曰,濟州山馬監牧官金慶守,乙卯丙辰兩年條封進馬二匹,今纔上來,禾毛色,別單書入之意,敢啓。傳曰,知道。
李海愚,以訓鍊都監言啓曰,來八月初一日,景慕宮展拜時,因兵曹節目,金虎門軍三十名,把摠李仁默,哨官申大益率領,挾輦侍衛,集春營軍五十名,哨官安弘燁,領赴都領陣,東營軍三十名,哨官禹拓夏率領,宮大門外把守,還宮後各還直所,而竝待標信擧行之意,敢啓。傳曰,知道。
李海愚,以御營廳言啓曰,來八月初一日,大駕詣景慕宮展拜,仍行秋享大祭省牲省器時,依兵曹節目,弘化門入直軍五十名,待標信除出,出番哨官姜碩璜,領赴于摠戎廳都領陣,解嚴後,還爲入直之意,敢啓。傳曰,知道。
丙辰七月二十九日卯時,上御誠正閣。藥房入診,諸承旨持公事,同爲入侍時,藥房提調沈頤之,副提調李冕膺,左承旨李肇源,右承旨李海愚,左副承旨鄭尙愚,右副承旨柳匡天,同副承旨金熙朝,記事官柳遠鳴,假注書曺錫中,記事官金景煥,記注官金良倜,二直提學李晩秀,醫官柳光翼·金孝儉·金光國·李周憲·朴春源·李惟鑑·丁希泰,以次進伏訖。頤之曰,老炎比甚,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。上曰,各房奏事,可也。冕膺曰,吏房無公事矣。先退。熙朝讀奏開城留守狀啓,未葬人恤典題給事。命書判付。海愚·尙愚·匡天曰,無公事矣。上曰,向來柳彙進,贈諡後未知其子孫之爲誰某,今聞右副。爲其子孫云,壬辰殉節,可謂偉哉?匡天曰,果是臣之先祖,而矗石樓下,投江殉節矣。上曰,何時當延諡乎?其在優奬之道,宜令以官力延諡矣。命書傳敎曰,政官牌招開政。仍敎曰,俄者筵敎,言于吏判,而如無見窠,瓜近守令中,差送,可也。非但右副之先祖,如梁大樸之忠節,令人曠感,苟能成其功,則何渠不若李忠武也?以其子之追榮,贈職止於兵曹參判,而自朝家,無一番褒嘉之典,豈非欠事乎?向言於禮判矣。海愚等先退。肇源讀奏慶尙監司狀啓,長鬐縣充軍罪人孫貴孫,還配事,李忠白熊川縣到配事。命書判付訖。上曰,下直守令入侍。出榻敎上曰,今日謝恩守令,亦令同爲入來。遠鳴承命出,與三陟府使兪漢雋,順川郡守李東榮,昌原府使趙宅鎭,偕入進伏。命各奏職姓名訖。上曰,下去善爲之。敎宅鎭曰,秋務方殷,曠官可悶,日前旣有一兩日內辭朝之命,必於今日辭朝也。命宣諭後,竝命退出。上曰,戶·兵換房。出榻敎命兵房承旨更爲入來。書傳敎曰,出宮內門路,以萬安門爲之。仍命退,承史以次退出。
上在昌德宮。停常參·經筵。
景慕宮展拜罷後,內閣·政院·玉堂·藥房口傳問安。答曰,知道。省牲·省器罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
李肇源啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李海愚啓曰,來初五日,朝參日次,而社稷大祭齋戒相値,頉稟之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,禮房承旨入侍。
傳于李祖承曰,本宮◆◆◆閔鍾顯,戶曹判書李時秀,華城留守趙心泰,依下敎來待矣。傳◆◆◆敎徐有榘啓曰,抄啓文臣,今八月朔親試,以何日擧行乎?敢稟。傳曰,初◆日爲之。
禮曹參判前望單子入之,權裕落點。
傳于李祖承曰,享事利成,以執事官拿處,禁推人竝分揀。
以校理金近淳,副校理沈興永牌不進罷職傳旨,傳于李海愚曰,只推。
金熙朝啓曰,文臣製述,以何日爲之乎?敢稟。傳曰,初三日爲之。
李祖承啓曰,文臣製述,初三日爲之事,命下矣。處所,以何處爲之乎?敢稟。傳曰,明政門爲之。
李祖承啓曰,吏文製述,以何日爲之乎?敢稟。傳曰,日熱猶甚,殿講旣命冬孟朔爲之,製述亦於其時更稟,可也。
以開城留守趙鎭寬狀啓,麗太祖顯陵祭閣修治畢役事,傳于李祖承曰,在本府,爲修擧之一端,監董裨校,狀聞事,回諭。
李肇源,以禮曹言啓曰,每年各陵展謁,春則二三月,秋則八九月,取稟事,曾有定式,而今春展謁取稟草。傳曰,今年園幸,欲於獻陵,先爲展謁而未果爲者,事勢然矣。今則春耕在卽,雖於近道陵寢,亦難爲之,今年幸行,則待秋更稟可也事,命下矣。今秋展謁,定何陵而以何間推擇乎?敢稟。傳曰,日熱若此,待秋成更稟,可也。
禮曹單子,今八月十三日太上皇帝聖節,望闕禮習儀,十一日爲吉,正日擧動,則臨時稟旨擧行,何如?判付啓,依所啓施行爲旀,習儀亦於當日爲之爲良如敎。
李冕膺,以吏曹言啓曰,今六月初三日,慶尙監司李泰永啓本,才行表著人,生員李樹仁·李禎國,幼學禹載岳·鄭煒,生員金台翼等,姓名年歲居住來歷,薦目開錄事,判付內,旣命薦進,宜責薦進之實效,使之給馬起送事,回諭事,命下矣。以上項五人,星火給馬起送之意,自臣曹,發關申飭於該道矣。卽接該道臣李泰永回移,則以爲大丘居幼學禹載岳,今七月十六日,已爲發程上去,慶州居生員李樹仁,將以今七月二十七日,發行計料云。安東居生員李禎國,積年沈痼之疾,近益添劇,猝難自振,星州居幼學鄭煒,素抱暑症,日事呻痛,末由蠢動,禮安居生員金台翼,年踰六十,癃病轉甚,時月之內,萬無登途之望云。待其少間,從速上去之意,更爲關飭爲辭矣。禹載岳·李樹仁則待其上來,更爲草記計料,而李禎國·鄭煒·金台翼,旣有衰病,則雖不得及時登道,而待其少間,卽爲起送之意,知委於該道臣之意,敢啓。傳曰,知道。
丙辰八月初一日卯時,上詣景慕宮擧動入侍時,行都承旨李冕膺,行左承旨李祖承,右承旨李肇源,左副承旨李海愚,右副承旨鄭尙愚,同副承旨金熙朝,記事官柳遠鳴,假注書曺錫中,記事官金景煥,記注官金良倜,檢校直閣金勉柱,檢校待敎徐有榘,以次隨駕。上具翼善冠·衮龍袍,乘輿出交泰門·永淸門·明政門,由弘化門,入逌瞻門,至東神門外降輿。仍詣板位,行再拜禮,詣廟內奉審訖,還御齋殿。省器時至,改具絳紗袍,遠遊冠,出齋殿門,詣省器所,省器訖,詣省牲所省牲,仍行肄儀禮。命書榻敎曰,當該不着朝服執事李始源·金羲復,事過後禁推,禮房承旨,從重推考,當該監察,事過後拿處,本營行首守僕,令攸司科治。又命書榻敎曰,不爲待令,禮儀使預差,禮曹參判遞差,前望單子入之,待下批,先擧行,後謝恩,肄儀訖。上還御齋殿,命禮房承旨入侍。祖承進前曰,戶曹判書,禮曹判書,華城留守,依下敎來待矣。上曰,入侍。賤臣承命,與禮曹判書閔鍾顯,戶曹判書李時秀,華城留守趙心泰,偕入進前。上曰,城役何時,可以告完耶?心泰曰,體城則今月旬前,可以告完,而女墻,九月內,可以告功矣。上曰,告功之後,不可不爲落成之宴,而至於犒饋之節,欲待落成之後,則遠地匠手之許久等待,不可不念,體城畢役後更稟,卽爲之好矣。上曰,重門擊柝,以待暴客者,古人所以備不虞之道,固如是也。華城卽三南要衝之地,雖已築城,城外之虛疎一也,而北邊尤爲虛疎。若設置察訪於北門外,則稍可成樣,而此非但有係通變,亦必有財力然後,可以設施,姑待徐徐議之,而至於城內種桑,近果申飭否?農桑之業,其利則一也,此不可不念處也。心泰曰,設置察訪之道臣,實無異見,而姑難輕議,種桑之節,連爲申飭,年年種植,差過數年,可至屢萬株矣。時秀曰,頃因內司啓目,荏子島移牧,許墾便否,知委道臣,使之査報後,稟處事,奉承筵敎,自臣曹,關問于全羅監司徐鼎修處矣。道臣査報,今始來到,以爲本島,因百餘匹病馬,全島失業,移牧一事,民情所同。辛亥年,因內局所報,移馬於押海島,屬土於宣禧宮事,自備局發關,邑鎭所報,一辭稱便,而特因馬匹移送他牧場之所不願,故至今在未決之中,而樂願之民情,有不可過,閒曠之土地,荒廢可惜。難以些少移馬之弊,終寢許墾沃土之議,目今本牧馬匹,其數無多。從略分排於附近各場,勿令多數添牧,則在諸牧場,亦無移疾生弊之慮,趁今移馬許墾,俾除積弊,實爲慰民望,闢閒土之道,該鎭所報,營裨回告,大抵同然云。本島及本島所屬靈光·咸平兩邑界,珍下山田畓時起二百結零,可墾處,近三百結,竝爲修成冊報來矣。今此道臣所報,與內司啓目,辭意別無異同,一島痼瘼,合有變通,固已久矣。民情之所願,土地之可墾,更無可疑,而今年本道諸邑分養馬,多以場馬充送,見今餘在者,不過百餘匹,牝馬兒馬而已。以此分排移送於道內諸牧場,則一場所送,多不滿十匹,似無大段爲弊之端。該寺一年稅納,其數不甚夥然,雖欲準數給代,無甚難處。依平薪已例,從當有從便區處之道。自今年爲始,荏子島牧場革罷,移其場馬,許令耕墾,似是不可已之政,旣已移牧許墾之後,土地所出之稅,當依內司啓目施行,而華城內用庫,所重尤別,本島稅入,一倂屬之華城內用庫,自華城,別定幹事人,下往本島,時起田畓,更爲詳細打量,每結稅摠,採探民願,酌量定數,其外堰防及馬場可墾處,勸民起耕,以爲次次墾闢之地,而自該道監營,別定褊裨,與該鎭僉使,眼同擧行,御覽成冊一件,爲先修正上送事,分付于該寺·該道及華城府,似合事宜,故敢此仰達矣。上曰,旣屬華城,下送摘奸,與該僉使,眼同擧行,亦令道臣,着意察飭,以其實數狀聞事,分付該道,可也。出擧條心泰曰,外營親軍衛所着甲冑,今方始役,而近聞軍器寺,多有舊件破胄破葉之積置者,厥數不些云。就此中,破胄一百六十五箇,破葉一百五十部取入,與本寺提調相議,姑先貸用後,待其修補時,準數還報,恐合方便,敢此仰達矣。上曰,依爲之。出擧條上命書傳敎曰,本宮提調入侍。賤臣承命出,與提調沈頤之進前。頤之問候訖,鍾顯曰,咸興·永興兩本宮祭享之以子夜半行禮者,乃是國初流來應行之式。昨年兩本宮行禮告由於景慕宮享事時,亦因特敎,遵用此例,而姑未有頒下文蹟矣。廟社行祀之用丑時一刻,則旣是五禮儀所載,雖難遽議,而自今以後,景慕宮大小祭享,無論親行與攝儀,行事時刻,一依兩本宮例,以子夜半磨鍊事,永爲定式,恐合事宜,故敢此仰達矣。上曰,昨年始知,咸興·永興兩本宮行祭時刻,宮享亦用此例之意,雖有定式,文蹟姑未出,以卿所奏,出擧條,知委,可也。出擧條上命先退,上乘輿以出,由逌瞻門,入弘化門·明政門·永淸門·交泰門還宮。諸臣以次退出。
上在昌德宮。停常參·經筵。
李肇源啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李祖承啓曰,抄啓文臣親試初三日爲之事,命下矣。處所,以何處爲之乎?敢稟。傳曰,文臣製述處所,同爲待令。
李冕膺啓曰,右副承旨鄭尙愚,今日不爲仕進,卽爲牌招,何如?傳曰,許遞。
李祖承啓曰,明日殿座時,承旨不可不備員,未差之代,政官牌招,開政差出,待下批,牌招察任,何如?傳曰,允。
李祖承啓曰,故右議政貞翼公李浣墓,遣承旨致祭事,命下矣。何承旨進去乎?敢稟。傳曰,同副承旨進去。
傳于李冕膺曰,諸承旨持公事入侍。
備忘記,全羅兵使申鴻周,平安虞候李鵬運下直,各長弓一張,長箭一部,片箭一部,筒兒一箇賜給。
有政。吏批,判書金載瓚式暇,參判黃昇源進,參議李城輔在外未肅拜,行都承旨李冕膺進。啓曰,判書金載瓚式暇,參議李城輔在外未肅拜,小臣獨政未安,何以爲之?敢稟。傳曰,仍爲之。以李儒慶爲承旨,以韓晩裕爲禮曹參議,以李翼相爲開城敎授,成均博士單康就昇,學錄單劉㵙,軍器直長單鄭光璞,奉事單裵贊游,副奉事單金應彪,參奉單張至潤。兵批,判書鄭好仁病,參判尹弼秉病,參議李尙度病,參知吳泰賢入直進,行都承旨李冕膺進,護軍閔台爀,副護軍林鵬翰竝單付。
傳于李祖承曰,發遣吏郞,諸執事請齋與否,摘奸以來。
李肇源啓曰,卽者司鑰來言,敦化門下鑰時,東西挾,互相換鎖,來請開金,以爲改鎖之地云。故臣不思標信之仰請,輕許改金之持去,不勝惶恐待罪,而門鑰事體,何等嚴重,有此疎忽之擧,當該司鑰,令攸司,從重科治,換鎖之宣傳官及守門將,所當重勘,而本院請推之外,無他可施之罰,何以爲之?敢稟。傳曰,事勢則似然,爾則推考,司鑰及宣傳官,守門將等,各令該廳罰直,此啓辭勿施。
李肇源,以兵曹言啓曰,今日下鑰時,敦化門東挾鎖鑰,誤下於西挾,及其西挾下鑰時,則鑰匙不適,未得下鑰。闕門鎖鑰,何等至重,而有此誤鎖之境,事未前有,萬萬驚駭。當該司鑰,爲先令攸司,從重科治。宣傳官及守門將,旣已眼同監鑰,而未能檢察,致此換鎖之擧,俱不可無警,竝令該府,拿問重勘,何如?傳曰,此草記勿施,凡係門禁等不謹請罪之事,政院先爲則兵曹當不爲,兵曹先爲則政院亦當不爲。近來該房該曹互啓,不嫌其煩屑,此亦近俗。塗粉不誠中一端,揆以國綱,焉敢若是?此後嚴飭,可也。
李祖承,以弘文館言啓曰,校理金近淳,副校理沈興永,旣有只推之命,竝卽牌招察任,何如?傳曰,允。
李肇源,以訓鍊都監言啓曰,今八月初三日,親臨明政門文臣製述時,因兵曹節目,東營軍四十五名,哨官李擬祚,集春營軍四十五名,哨官禹拓夏率領,弘化門外,左右邊列立,雜人一切嚴禁,事畢後,各還直所,而竝待標信擧行之意,敢啓。傳曰,知道。都領之將領,何營當之乎?此後明政門殿座時,弘化門外排立軍,某營堂上將官率領事,定式,而兵曹節目之矇矓措語,難免其責,判堂推考,可也。
李肇源,以訓鍊都監言啓曰,本局哨官李彦炲,親病甚重,勢難察任,改差,何如?傳曰,允。
判府事李秉模疏曰,伏以,臣獲蒙恩暇,歸省先壠,繼又地方官,傳宣聖諭,辭敎鄭重,特勞其行,榮動鄕里,感祝無地。素患風眩之証,闖作於換節之際,淹伏田廬,未卽還朝,屢經旬朔,政深悚蹙。卽伏聞以待罪西銓事,該曹已捧現告,而聖度包容,至有置之之命,臣誠震懍惝怳,不知措躬之所。官無大小,有罪則勘,乃所以嚴國綱而警具僚也。今以爵秩之故,倖逭常典,則法有時而低仰,罪或可以出入,顧其所關,豈細故哉?臣亟宜進伏都下,恭俟嚴譴,而病狀如右所陳,劇歇無常,轉動不得,極知縣道陳章之尤萬萬猥越,而晏然泯伏,又有所不敢,玆陳略控短章,仰瀆崇嚴。伏乞聖明,亟降處分,以嚴國綱,以警具僚,千萬幸甚。臣無任云云。答曰,省疏具悉卿懇。任嵂之名,不載品案,而爵秩依舊,有關事面,以矯俗正習之意,至有判堂捧現告之命。追聞事實,近來品案,只諉該吏,成一謬例,在他判堂,猶可恕,況大臣乎?卿須安心勿辭,加意愼攝,竢間卽爲上來。仍傳曰,此批答,遣史官傳諭。
左承旨李祖承,同副承旨金熙朝聯名疏曰,伏以臣等,卽見校理李翊模到院之疏,有不勝瞿然,而慙歎之至,俄者儒臣,治疏來呈,而見其辭意,則或涉禁條,故不得循例捧入,往復退却矣。今乃譏之以阻搪,目之以壅蔽,末又以莫知其意之所在,臣實痛之等語,盛氣論斥,蔑有餘地。噫,臣等,雖甚無似,若其憂國家,慮世道之意,亦豈或後於儒臣,而前後飭敎,不啻申嚴,揆以義分,不敢違越。此不過援例擧行者,則人之爲言,何其不相諒之甚耶?在臣等自靖之義,不敢晏然於職次,相率陳章,徑出禁扃。伏乞聖明,亟削臣等之職,以謝人言,以肅朝綱,千萬幸甚。臣無任云云。答曰,省疏具悉。令聞入稟之言,玉堂事,可謂求說不得。頃者大臣·卿宰·三司處,遍示之筵敎及流來諸條禁令,必是除拜之在於其後,未及聞之而然。況所謂收禁之請,亦皆嚴禁,則卿等不捧,卽職分內當然,門將之阻搪才罷,學士之犯法若此,如見矜示之本,豈有是乎?嚴飭三司,此後新除之人,更勿以不見爲托。且其疏語,亦無分明指的云。卿等無可引之義,勿辭行公。
幼學鄭大鉉·韓覺商·金懋淳·鄭翊煥·黃仁爲·金載文·徐有恂·沈能秀·尹益欽·朴蓍源·鄭緯煥·李禎圭·金宗鉉·李鍾淳·金在源·兪晥柱·李羲玄·黃仁泰·李英穆·兪鼎煥·兪星柱·柳謨·申在奎·鄭淳永·李或淵·金若淳·兪漢芝·申夔朝·金定根·金有根·張錫朋·申在植·趙鉉重·閔毅顯·李日憲·崔亨憲·柳傳·南永來·尹行琦·趙濂·金觀淳·徐有朋·南駿慶·南升來·金善根·宋男圭·金文根·趙華材·李箕樂·金頤淳·南養來·金履實·尹弼大·尹顯大·尹升大·李敎憲·李在憲·李穆源·李樂淵·徐有實·徐有度·閔致傳·李亨在·趙儒載·徐有敬·崔大榮·金在恒·金光岳·趙在禧·沈鈁·韓用弼·金義協·李行峻·李顥永·鄭時綏·魚在璿·鄭大鉉·金履鏽·沈纘鎭·洪秉翼·趙匡鎭·沈至永·洪樂范·朴聲祐·鄭世禎·魚在瓚·尹璜·金埛·沈鈺·沈鑄·吳俊誠·徐有基·吳俊常·李濟應·沈鎔·權度應·趙沁·趙在翼·朴弘源·吳徹常·吳敏常·吳至常,生員兪晦根·許鈍,進士洪緝,生員李得賢,進士兪益柱·安百榮,生員沈鍒·李澤,進士李光輔·姜忠永,生員李述明·李光顯·李弘儒·李顯禎·尹行慶·李漢明·尹舜欽,進士申百祿,申洸河·尹行澈·韓毅鎭·李·李脩演·金匡炅·徐冕輔·崔健亨·金宗澤,生員李普澈·洪明漢·鄭經煥·徐有望·申頤朝·沈來永·李羲益·韓象履·權丕應·金炳翼·徐鐸修·徐淇修·朴宗維·李魯益·洪樂膺·金厚淵,進士李種祜·李箕采·李鍾直·閔致福·李韶九·趙學春·沈繼之·金重淳·金鐮·金履祜·金履會·沈應奎·李永魯·李羲斗·尹致野·徐直修·柳諫·李舒·李光憲·金箕弼·安光宇·柳諶·宋道鼎·李鎭,幼學吳養源·李重文·李重赫·柳良錫·鄭亨朝·鄭亨福·姜世煥·李師綱·金相礪·金秀坤·金震夏·金宗協·林命宅·李永鎭·金鴻運·金七運·崔震夏·金德海·柳夏榮·柳星奎·趙銓·李東成·崔昌業·洪樂鍾·林聖河·朴重源·洪樂薰·崔承烈·崔弘烈·洪千榮·吳碩源·金震吉·吳時郁·金德麗·李東龜·宋守說·宋相愼·朴孝參·朴孝復·楊世杓·金光直·李東亨·金致敬·金憲敬,進士金宗澤·崔相翊·楊宗楷·崔廷翊·李基疇,生員朴宗夏,幼學李東宅·李東三·宋處基·安承天·李基晉·安興魯·鄭溥·鄭浹·金述光·鄭羲錫·李聃緖·鄭相錫·宋永基·洪在泰·金洵敬·金洵喆·趙碩麟·金明奎·趙命麟·洪運夏·金履祥·李儒一·李儒德·鄭肅·閔普顯·金聃齡·金九軌·安昌信·梁聖觀·梁喆觀·文喜大·李敬祚·朴聖溵·崔冀之·李景中·鄭載燦,進士洪允升·柳東植·柳東煥·宋欽詩·魚錫白·魚用羽·洪範龜,生員尹致謙·尹會東,幼學兪在柱·李心俊·權思謙·朴烇·吳伯源·崔愼之·李錫·吳相淳·吳相權·柳玉命·高元謙·吳相顯·崔涍之·高亨謙·高時佐·崔師達·李緯坤·高孝謙·李鎭大·高萬祿·柳東卨·洪瀁·羅得濬·朴之煥·羅廷萬·朴明漢·鄭潤身·羅廷澤·朴新福·鄭龜燦·朴鎭宅·李載禧·李三成·安聖魯·朴信源·梁濟基·梁濟星·鄭在田·鄭禮煥·李鉉益·梁錫圭·鄭在忠·鄭在明·高時翼·高時俊·鄭昌煥·奇學元·柳成鎭·李之燁·安命恪·崔海之·崔啓之·柳東一·李在燮·朴和植·金命復·奇商履·李亨根·崔五錫·奇師孟·吳濬源·姜德煥·姜麟煥·李達瑞·李文奎·白師孟·黃胄錫·李薰·朴喜周·趙景遠·朴弼瑞·柳榮履·柳格·朴壽民·金榮祜·崔翼泰·閔邦顯·金敬臣·崔世璜·鄭大運·吳徽源·洪翼榮·柳錫良·金元垕·吳信相·金宗鑑,進士崔時澤·崔時喆·閔哲儒·文永博,生員崔時源,幼學金時萬·金塤·白宗濂·文胄德·白宗玉·李大輝·李以晟·宋益義·李相奎·柳光斗·郭林大·邊大容·柳仁馨·邊相禹·邊得望·鄭禮臣·金元柔·金元八·林文興·宋炫·奇逸相·金相說·奇泰敬·宋得魯·宋圭新·奇泰一·吳鼎相·任廷相·邊相淵·柳永·朴必元·崔基一·黃坤·柳奭輔·李宗喆·鄭潤邦·李成燁·柳東采·朴聖演·金致福·李宅仁·宋益壽·李升燁·奇學愼·柳在潭·安命宅·李相根·金孝一·朴思永,進士邊相燦·奇泰源·柳善性·奇泰溫·柳奎運·任興源·尹東魯·李霖·鄭潤吉·朴夏鎭·李齊鉉·朴纘爀·鄭致煥·鄭在章·高時休·吳燧,生員奇學敬·鄭桔·李敬緝·奇泰儉·林潡·林德鎭,幼學高廷鳳·李維坤·高廷直·柳東圭·柳在淵·朴孝德·崔雲之·柳在涵·崔望之·金鐸鳴·金致玉·金聖錫·高廷益·朴聖濂·朴聖漢·柳道弘·柳道貫·朴明植·柳震喆·朴日瑞·奇象德·朴聖儆·李寶仁·朴熙·柳在沃·高時德等疏曰,伏以臣等,以先正臣文靖公金麟厚,文烈公趙憲,文敬公金集,躋享聖廟事,相率叫閤,連章屢瀆,非至一再,尙未快承兪音。然猶不避瀆擾,期於不準請則不敢止者,誠以幸生唐虞之世,躬逢堯·舜之君,奎璧宣朗,禮樂彬蔚,凡在一藝之土,一節之人,峻秩美諡,榮耀殆遍,奠不咸造興起,靡有餘憾,而獨此三先正嵬道䆳學,未蒙腏享於夫子之庭,抱玆耿耿,慨然鬱抑。臣等晩生蒙學,其於三先正事功造詣,固不能管蠡之窺測,而粗聞古人緖餘之論,前後疏籲,已竭陳無遺蘊矣。惟我殿下,睿學高明,默契聖賢,洞見淵源之有自,灼知嫡傳之攸在,無庸臣等更事架疊,仰瀆黈纊之下,只以前疏,聖批反復之,有曰,從享聖廟,如金文靖之道學文章,節義器局,而不與焉,則於斯文何,於公議何?至於趙文烈,非不偉然,有難遽議。又若金文敬竝侑之無稽,前批說之備盡,大哉聖人之言,至嚴至精,錙銖不遺,臣等拜稽莊誦,愚衷益激。嗚呼,賢臣之受知明主,從古何限,而追思往時,相感曠世,未有如文靖公之於我殿下。猗歟盛哉,臣等愚迷,竊以爲,文靖從祀之請,聖批已示允許之意,臣等,只竢爰命有司之臣,亟擧縟禮之盛,側聽屢日,未有成命。至若有難遽議,竝侑無稽之敎,臣等竊不勝抑鬱訝惑之至,敢誦先賢之定論,冀蒙聖明之垂察焉。文烈公臣趙憲,學於文成公臣李珥,文簡公臣成渾二先正之門,得其宗旨,蔚爲嫡傳,常誦文王五止之訓而激昂焉。惟以明庶物察人倫爲本,又以春秋尊攘之義爲主,天無二日,地無二王之語,至今凜凜,輝胦簡冊,畢竟大節,撑柱宇宙,而蠻俗尙知敬服,是其充養有素,操履的確,發爲事功,動盪卓犖。先正臣文正公宋時烈之言曰,先生之道,水臨萬仞,無復凝滯。又曰,天高地下,日月照臨,亘萬古而無虧,不讀春秋,則不知先生之功,不讀朱子書,則不知所以爲先生,先生卽指文烈公也。遺芬剩馥,歷玆未沫,民懷親上之志,士知爲學之方,伊誰之力也?于今三百年來,國無異評,周旋升堂之列,揖讓薦蘋之間,夫孰曰汰哉?文敬公臣金集,聖門正路,家庭淵源,以忠信孝悌爲立身之本,以窮理居敬爲務學之基,進修有序,踐履甚正,觀志五十,惟文元公是儀是則。文元公沒,一遵先行,其於文元公之遺志餘業,能繼能述,損益折衷,擴充純完,精切端詳,自號愼獨者,蓋其用力之實也。噫,乃如之賢,有如之德,竝擧晠禮於夫子之廟,是誠國朝之美規,斯道之大幸。況此從享之論,粵自先輩,已有定議,溯以考之,其來久矣。實非今日創發者,初輕遽,已極難愼,至於父子竝侑,臣等瞢昧,古禮有無,無以稽也。然苟安於義,自合於禮,妄意文廟之享,視其人之道德學問,而不係於其家之世級也。假使曾元之養志,如曾子,朱塾之釋理,如朱子,則必竝在從享之列,無疑矣。古今天下,父子竝賢,如文元·文敬者,果有其人乎?若其人,果皆賢德,則雖三世四世,皆可竝享,又豈可泥於前例有無哉?嗚呼,殷師之來,吾道肇東,群賢輩出,遠紹洛·閩之統,禮義文物,燦然該備,而其父業子傳,世繼代承,未有盛於文元·文敬者,有此不世之稀事,宜報不世之盛禮,是眞禮所謂雖先王未之有可以義起者也。古人所謂不妨自我作古者,誠準備語,而孟子所謂有王者作,則必來取法者,不能無望於是禮也。永樹風聲,誇耀來後之方,亶在於此矣。或者以爲,在昔顔子之父蹃,曾子之父晢,竝享不便,爰創啓聖祠而別享之,此則誠然矣。子位於殿,父居於廡,薦祼之際,子先於父,實如春秋傳所謂子雖齊聖,不先父食之譏矣。至如此事,大有異焉。文元公位,旣處於上,文敬公位,當在於下,凡於祀享之節,有如左昭右穆,秩然有序者乎?旣無先食之嫌,實有克肖之美。且況校之於院,大小雖殊,享賢一也。遯岩書院卽文元·文敬竝侑之地,文正公臣宋時烈,實製請額之疏,而引經據義,明白爲說。至蒙允許,夫豈違禮而先正陳之,聖祖許之也?以此以後,三先正從享之擧,不容一日而可緩者,而況是月也,釋菜於先聖先師,視敬道也。今我有司之臣,皮弁習舞,而將有事于夫子之宮。于斯時也,以若三先正之道學節烈文章德業,竝躋崇報之列,俱享薦祼之禮,則尤豈不有光於聖德,有幸於斯文哉?伏願殿下,特許先正臣金麟厚·趙憲·金集,躋配文廟之請,亟擧縟禮,俾光斯文,千萬幸甚。臣等無任云云。省疏具悉。爾等退修學業。
丙辰八月初二日卯時,上御誠正閣。諸承旨持公事入侍時,行都承旨李冕膺,行左承旨李祖承,左副承旨李海愚,同副承旨金熙朝,記事官柳遠鳴,假注書曺錫中,記事官金景煥,記注官金良倜,檢校待敎徐有榘,以次進伏訖。上曰,昨日門鑰換鎖事,何故也?海愚曰,適當朔日,皆立新番軍,故緣其生疎,而致有換鎖之擧矣。上命書政院啓辭門鑰事,批答訖。上曰,各房奏公事。冕膺讀奏忠淸監司林濟遠狀啓,木川縣監禹成謨到任事,熙朝讀奏忠淸監司林濟遠狀啓,韓山郡守反庫事。上曰,其餘公事皆入之。仍命各書判付。上曰,無公事房及已奏者先退。冕膺·祖承退出。上曰,全羅兵使入侍。出榻敎遠鳴承命出,與全羅兵使申鴻周,偕入進前。上命奏職姓名訖。敎曰,須下去努力爲之也。命熙朝宣諭後,使之先退。上命書傳敎曰,未肅拜摠管許遞,與未差之代,前望單子入之,待下批牌招察任。仍命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李海愚啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,傳香承旨,馳詣受香所,奉審摘奸以來。
傳于李海愚曰,戶刑換房。
以抄啓文臣親試試所,承旨望單子,傳于李海愚曰,奉命在外,承旨許遞,前望單子入之,待下批牌招察任。
承旨前望單子入之,韓用龜落點。
康就昇奉命在外,代以呂東植爲事變假注書。
傳于韓用龜曰,科次入侍。
注書柳遠鳴差祭,代以徐俊輔爲假注書。
摠管前望單子入之,韓光䋜·廣陵君烻落點。
左副承旨李肇源書啓,臣謹依聖敎,與初獻官,進詣神室,陪奉神位版,至南壇奉安後,壇上奉審則無頉,祭物祭器祭井看審則精潔,諸執事進排官佾舞摘奸則無頉,臣仍留享所,待將事畢,還奉神位版後,復命之意,敢啓。傳曰,知道。
李海愚,以兵曹言啓曰,依下敎,建陽門牌將田春遇·金泰鼎等,各決棍十度汰去,近仗軍士車聖得等八名,各嚴棍十五度之意,敢啓。傳曰,知道。
李海愚,以訓鍊都監言啓曰,今此親臨明政門文臣製述時,因兵曹追節目,弘化門外排立軍,北營入直千摠尹範叙都領,而依例,除標信擧行之意,敢啓。傳曰,知道。
丙辰八月初三日卯時,上御明政門。殿座入侍時,行都承旨李冕膺,行左承旨李祖承,右承旨李儒慶,左副承旨李肇源,右副承旨李海愚,同副承旨韓用龜,記事官柳遠鳴,假注書曺錫中,記事官金珍恪,記注官金良倜,檢校直閣金勉柱,檢校待敎沈象奎,以次侍立。上具翼善冠·衮龍袍,乘輿出交泰門·永淸門,至明政門,降輿陞座,命諸試官入就拜位。右議政尹蓍東,行禮曹判書閔鍾顯,行護軍沈煥之·徐龍輔·曺允大·鄭大容,行副護軍朴宗來·洪義浩·宋銓,原任直閣李始源,以次入就拜位,行禮訖。蓍東進前曰,老熱無異三庚,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,東風乍起旋止,近日之暑,雖使人難堪,而於農事則大有益焉。今年可謂大登,民事萬幸矣。上曰,今過幾何日,則可以秋成耶?蓍東曰,差過一念則可以秋成,今則所慮者,只霜降,而以今日氣觀之,此亦無慮矣。上曰,親病,何如?蓍東曰,近日少勝而不能夬復矣。上曰,左承旨違牌,何也?玉堂上疏,旣令不敢開見,則何可開見乎?海愚曰,大槪旣以徑出爲言,故不得不開見矣。上命煥之,書御題金絲堂上樑文,命鍾顯,書御題擬秦賀百里奚智箋,命允大,書御題第四廳舍人賦懸題訖。上曰,金絲堂解題知之乎?漢時,欲毁孔子闕里故宅,而有金石絲竹之聲,故未能敢毁,而重修之,名之曰,金絲堂矣。蓍東曰,平安監司朴宗甲狀啓,以爲詰戎之政,西路尤重,而巡操停止,已近二十年,苟非大關民情,豈敢輒事煩瀆?而四五年荐歉之餘,雖値稍豐之歲,公私逋負,新舊糶糴,擧將竝督於一時,此際動民赴操,路里則或過信宿,期會則動費旬望。民見秋事有望,方欲息肩,忽聞巡操令下,擧皆狼顧愁撓,今秋巡操及城操,特許停止,防營都試,依近例,各自該防營試取後,節度使合試事,請令廟堂稟旨分付矣。今年以八路均豐之歲,鍊習之政,在所當行,而朝家特軫歉餘民情,或命特停,或命關問,或命狀聞,北關及海西兵營外,擧皆停操,而關西道臣狀請又如此,均是民隱,不可此停彼行,停操及都試事,竝依狀請施行。各其官鎭門聚點,則各別申飭擧行之意,分付,何如?上曰,依爲之。出擧條引儀唱禮畢。上乘輿,由明政門,入永淸門·交泰門,降輿還內。諸臣以次退出。
丙辰八月初三日午時,上御便殿。文臣製述抄啓,文臣親試科次入侍時,同副承旨韓用龜,記事官柳遠鳴,記事官金初燮·金珍恪,讀券官右議政尹蓍東,禮曹判書閔鍾顯,行護軍曺允大,對讀官副護軍朴宗來·洪義浩·宋銓·李翼晉,以次進伏訖。上曰,時限已過,試所承旨,收券入來,可也。賤臣承命出傳,還入進伏。上命考券書等,坼榜,箋選金裕已等,賦選丁俔祖等。上曰,文臣製述試官先退,下試官與試所承旨,修正榜目,卽爲書入,可也。鍾顯等退出。上曰,抄啓文臣試券捧入,試官入來。賤臣承命出,與二提學沈煥之,原任直提學徐龍輔·鄭大容,檢校直閣金勉柱,原任直閣李始源,檢校待敎沈象奎,偕入進伏。上曰,親試書題,易於外作,考券時,觀其題意,以此書等,可也。考券訖,崔光泰以三中被選,其外諸券,皆書外等。蓍東曰,華城城役九月內,當告竣,仍行落成之宴矣。聞留守趙心泰言,則目下財力,不無不足之慮云。關西木四百同,卽今年二月,自備局行關,使之措備以待者,一百五十同,姑先取用嶺南監營,南倉錢一萬兩,海西監營記簿別備錢五千兩,竝爲貸取,而關西木則數爻旣多,升尺未必皆準,聞其事情,願以錢代云。役處用下錢,又勝於木,此則從其願,以錢代納之意,分付。南倉錢則與惠廳貿米條取用,事甚便當,以此各各知委施行,何如?上曰,依爲之。出擧條煥之曰,日昨殿座時,兵曹郞廳李海淸,捉去因公擧行之本閣使令,棍打於閤門外,檢校待敎臣徐有榘,以因公往來之閣隷,不當棍之意,略爲分付於結束色吏,而初欲囚禁,旋亦置之矣。該郞因此發怒,招去本閣吏,指呼有榘姓名,慢罵於禁門稠廣之中,末乃呵退其吏,使之往傳云。當初閣隷之公然被棍,已極怪駭,此猶諉以禁喧,而甚至對其吏,名其官,口氣妄悖,事之可駭,莫此爲甚。朝體所關,不可無警,當該兵曹郞廳李海淸,令該府,拿問處之,何如?上曰,依爲之。出擧條命退,諸臣以次退出。
上在昌德宮。停常參·經筵。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓用龜啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李冕膺啓曰,左承旨李祖承,今日不爲仕進,卽爲牌招,何如?傳曰,允。
傳于李肇源曰,禮房承旨,馳詣文廟,奉審摘奸以來。
傳于韓用龜曰,諸承旨持公事入侍。
傳于李肇源曰,勝國陵寢祭閣改建,松留以告成馳啓矣。贊成統合三韓之功者,壯節公申崇謙,忠節公庾黔弼,武恭公卜智謙也。因此起想,取考古蹟,平山府太白山城,有範鎔之像,立祠以祠之,重建之擧,在我朝而祠額,尙今未宣,宗伯旣帶文任,撰進祠號,卜吉揭號,揭號日,遣承旨致祭,而曾經武將,爲壯節子孫人進去,祭文當親撰,祭品用斗酒生彘,仍以笳鼓侑之事,分付。
傳于李肇源曰,發遣吏郞,諸執事淸齋與否,摘奸以來。
傳于韓用龜曰,坐直承旨入侍。
以左承旨李祖承牌不進推考傳旨,傳于韓用龜曰,更爲牌招。
以開城留守趙鎭寬狀啓,麗太祖顯陵祭閣修治監董裨校,後錄馳啓事,傳于韓用龜曰,營裨陞敍,首校賞加事,回諭守臣,分付該曹。
李海愚啓曰,卽者校理李翊模,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
假注書康就昇書啓,臣於本月初二日,敬奉聖批,初三日午時量,馳往傳諭于京畿道楊根地西始面蹄灘里判中樞府事李秉模所住處是白乎,則以爲臣,有罪未勘,冒控衷懇,煩猥之罪,益無所逃,惶懍縮伏,惟威罰是俟。不自意,史官遠臨荒村,傳宣聖批,委曲庇覆,恩摯渥厚,罪反爲榮,實不知措躬之所。義當卽日馳還,粗伸感祝之私,而狗馬賤疾,尙此進退,稍觀向後加減,如有一分强作之勢,則敢不趨造,仰承德意之萬一云矣。臣仍卽復路之意,竝以馳啓爲白臥乎事。傳曰,下鄕之後,尙未復路,設有所愼,鄕舍豈若京第?卽爲復路事,爾其更爲傳諭,知其上京日字然後復命。
李肇源,以弘文館言啓曰,本館上番闕直,事甚未安,副應敎李龜雲,牌招入直,何如?傳曰,允。
李肇源,以禮曹言啓曰,以忠淸監司林濟遠狀啓判付內,文姓女人褒嘉之典,發遣郞官,問議大臣,指一論理草記稟處事,判下矣。發遣郞廳,問議大臣,則領議政臣洪樂性,左議政臣蔡濟恭,俱以病不獻議,右議政臣尹蓍東,以爲文姓女之胸藏利刃,避宿他所,至於五六朔之久,而猶慮强暴之辱,遂欲移寓本鄕,李巴金之積年窺覬,情跡陰慘,畢竟誘聚徒黨,行兇於將事之前夜者,俱載秋曹本案,女人節烈,殺身靡悔,而一鄕感服,兇漢橫誣,死中求生,而衆証打破,則在聖朝風礪之政,宜有拔例旌褒之典。伏惟上裁云矣。文姓女之夫征不復,而矢心守節,姑老無依,而殫誠善養,固已可尙,而終又遭値强暴,備經危辱,而懷刃自誓,畢命不悔,冤恨雖切,烈節愈彰。乃以窮閻下戶,至微至賤之一女人,而荐蒙聖朝褒嘉之敎,則其在聳勸之方,雖施棹楔之典,恐不至過濫,而事係恩典,臣曹不敢擅便。上裁,何如?傳曰,依議施行,可也。
韓用龜,以兵曹言啓曰,五衛將洪繼善,素抱腹暑之症,近蓋添劇,時月之內,無望供職。呈狀乞遞,實病旣如此,則宿衛輪番之任,不可久曠,改差,何如?傳曰,允。
禮曹啓目,文義居前縣監申秉權呈狀內,其矣父前都摠管申義淸,去壬子十二月十四日,喪出於鄕曲,而未諳規例,未卽告本曹,弔祭致賻,尙今闕焉,依他例擧行事,呈狀是白有亦。申義淸曾經知中樞而爲都摠管矣。弔祭致賻,依法例擧行,何如?判付啓,依所啓施行爲旀,不爲提醒枚報之當該道臣推考爲旀,飭敎屢煩,而忌諱太過,應爲擧行之事,終不這這登聞,致使百歲之人,存沒不知,該曹事,亦甚駭然,當該堂上,亦爲推考爲良如敎。
丙辰八月初四日卯時,上御誠正閣。諸承旨持公事入侍時,行都承旨李冕膺,右承旨李儒慶,左副承旨李肇源,右副承旨李海遇,同副承旨韓用龜,假注書曺錫中·徐俊輔,記注官金景煥·金良倜,檢校待敎沈象奎,以次進伏訖。上曰,三角·木覓·漢江祭所祭品,果皆精潔乎?摘奸史官,以次進奏,可也。良倜·景煥·錫中等,以次進奏曰,果皆精潔矣。上曰,三角祭井汲用於新修之山腰祭井乎?良倜曰,然矣。上曰,釋菜在今夜,文廟典祀官則曺錫中進去,啓聖祠典祀官則柳遠鳴進去,仍兼大祝,祭品擧行,各別致誠,期於精潔,而曺錫中則還安祭時,又以典祀官進去,可也。上曰,各房承旨,進奏公事,可也。冕膺讀奏黃海監司徐邁修狀啓疏批,有旨祗受事,新溪縣監金健柱赴任事,用龜讀奏咸鏡監司趙尙鎭罪人等,同推開坐事,上命分書判付。上曰,假注書洪奭周,仍察上注書之任。出榻敎上曰,吏戶換房。出榻敎仍命退,承史以次退出。
丙辰八月初四日午時,上御便殿。左副承旨入侍時,左副承旨李肇源,假注書徐俊輔,記注官金景煥·金良倜,以次進伏訖。上曰,直提學在於監印所,使之入侍。賤臣承命出,與直提學李晩秀,偕入進伏。上曰,奎章全韻印出者,竝公私件,合爲幾件乎?晩秀曰,姑未的知,假令恰過萬餘件矣。上曰,萬餘件冊子印出,設閣以後初有之事,八道·四都皆當頒賜,而如文官堂上及侍從之出宰者,亦當有一體頒給之擧矣。晩秀曰,然矣。上曰,八道·四都校院,亦欲頒給,而書院則只當及於賜額書院矣。晩秀曰,萬餘卷印出,卽是稀有之擧,如是廣布,實合賁飾,而賜額書院抄出然後,方可爲之矣。上曰,使內閣抄出以入,可也。晩秀曰,萬餘件印出,三百六十州遍及,實是盛擧矣。命退,承史以次退出。
上在昌德宮。停常參·經筵。
巳時,日暈。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李海愚啓曰,備邊司郞廳來言,今日賓廳日次,而社稷大祭齋戒相値,不得來會云矣,敢啓。傳曰,知道。
韓用龜啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李冕膺啓曰,左承旨李祖承,今日不爲仕進,卽爲牌招,何如?傳曰,允。
傳于李肇源曰,禮房承旨入侍。
傳于韓用龜曰,當該注書,事過後拿處。
李肇源啓曰,臣承命馳詣社稷壇上奉審則無頉,祭物·祭品·祭井看審則精潔,諸執事進排官及工人二舞摘奸則無頉矣。臣則仍留,待將事畢,洗滌修掃後,復命之意,敢啓。傳曰,知道。
李肇源,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李肇源,以禮曹言啓曰,平山府太白山城紀功祠,卜吉揭號,揭號日,遣承旨致祭事,命下矣。宣額致祭日字,令日官崔福基推擇,則今八月十六日爲吉云。以此日設行,而執事官,令本道差定事,知委,何如?傳曰,允。
以平安監司朴宗甲狀啓,濟州漂海人等護送事,判付內,啓下備邊司爲旀,濟州許多漂民之生還,極爲奇幸,嚴飭所經各邑,厚,給衣糧,各騎刷馬,期於無事交付於原籍官爲良如敎。
禮曹參議李城輔疏曰,伏以,臣頃伏承聖批,彌加鄭重,方切兢蹙之際,幸蒙許解職名,鴻恩所及,私分獲安,瞻望宸極,感祝無窮。不意玆者,旣有天官佐貳之命,族移春曹前銜,一日之內,極選相續,臣誠惝怳戰恐,益無措躬之所。噫,臣以早孤殘喘,無意人世,遭逢盛際,猥蒙優假,受恩深厚,與天無極,此豈臣夢寐之所及哉?苟有一分才識,可以對揚休命,則出入天門,依日月之光,自慰命道之畸窮,而殫竭駑劣,圖報涓埃,實是臣子之至願也。顧以千萬不似,爲國人所共知,其於匪分之職,有不敢冒膺,則惟是夙夜祗慄,讀書養性,幸免大段罪過,亦可爲不孤隆眷之道,而狗馬賤疾,日臻沈篤,雖欲繙閱經典,策勵身心,而不可得矣。區區情事,豈不爲悲絶乎?臣之病勢,何敢一一煩達,而最是榮衛枯涸,心氣虛損之症,根委已深矣。近年以來,收召不置,竊以處身無狀,欺蔽天聰,其爲罪戾至重,慙悸添疾,若無所容,殆成失心之人,此莫非臣命窮所關。而然於平日,若粗有自修之實,則其驚愧失心,豈至若是之甚,其不可濫廁於招徠之列,於此益明矣。今乃於驟陞之餘,榮耀赫然,常以待遺逸之曠絶恩數,施之於不近似之眇末賤身,旣於公朝事體,大駭聞聽,而其在微分,轉益迫隘,非徒盈溢之災,理難倖逭。且以方寸熏爍,如不欲生,漸至難醫之境,將爲明時之棄物,則以仁愛之天心,豈無全保之洪私,如蒙亟解爵秩,使之安意調病,則庶可以獲免盜竊之科,而歌詠聖恩,優游終身矣。豈不爲天地父母,終始生成之澤哉?至於是職之尤爲匪據,臣旣引例仰籲,而一已踰分,豈可重叨,則其在必辭之義,前後何殊?伏乞聖慈,特賜兪允,仍治臣逋漫之辜,以肅朝綱,不勝幸甚。答曰,省疏具悉。爾之若是固讓,過矣過矣。寧有縻爾職銜,不思所以必致之朝體乎?爾雖日上十疏,有難許副,況新授銓任,異於禮議閒務,卽起上來察職事,回諭。
丙辰八月初五日卯時,上御誠正閣。藥房入診,禮房承旨入侍時,藥房提調沈頤之,副提調李冕膺,左副承旨李肇源,假注書洪奭周,記事官金景煥,記注官金良倜,檢校待敎沈象奎,醫官柳光翼·金孝儉·金光國·李周憲·朴春源·玄必采·李惟鑑,以次進伏訖。頤之曰,日氣極熱,聖體,若何?上曰,蒸熱殊甚,誠難堪矣。頤之曰,寢睡·水刺之節,何如?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,餘熱雖甚,秋涼不遠,換節之際,節宣之方,尤合致愼,醫官今已待令,使之入診宜矣。上曰,置之,可也。上曰,八月日氣之若是蒸溽,可謂罕見,而其於農功則爲益不少矣。頤之曰,農形善成,米直日減,惠堂之貿米,正得其時矣。上曰,貿米尙今不擧行云乎?冕膺曰,臣父以癃老之蹤,待罪惠堂,不得登筵一陳,極爲惶蹙,而目今市價極低,一石之直,不滿四兩,若欲貿米,則此時不可失,故方欲發關營邑,而姑以諸議之不齊未及擧行矣。上曰,當初疏請,旣已許施,而衆論多有參差,大抵湖南沿民,新困於耽羅船粟之役,累萬石船運,又非容易,則廟堂之持難,亦無足怪矣。疏辭雖以十萬石爲請,而在今先試之時,不必踰一二萬石矣。頤之曰,諸議雖多異同,臣意則固以惠堂之見爲好,而但價錢之一及民,穀品之一一精好,有難期必。道伯·守令,恐亦多不願者矣。冕膺曰,臣父則以爲,事或有弊,責固自任,而若能善爲擧行,則中間消融之患,固當期於痛祛,若以營邑之不願,而初不發關,則反有損於國體矣。上曰,豐稔之歲,民之有米者,亦難得錢,故每以納米,便於納錢。近來軍作米,以米代錢之法,政合行之於如今之歲,而但以其弊端之易滋,趑趄不果矣。今年豐登,八路同然,極爲多幸,而雜費縮穀之徵,必多騷擾,言念民事,不覺悶然矣。頤之曰,今年則守令,亦必不徵縮穀矣。命書傳敎曰,禮房承旨,馳詣社稷,奉審摘奸以來。敎肇源曰,承旨馳詣後,須與亞獻官眼同,看審祭品·祭器,各別精潔,日熱如此,嚴飭諸執事,使之各爲齊沐,留待明日,祭畢修掃後,復命。肇源承命出。上曰,三太師廟之至今未賜額號者,誠爲闕典矣。平山申氏之立朝仕宦者,皆是壯節公後裔乎?頤之曰,然矣。上曰,右承旨入侍。出榻敎景煥承命出傳,右承旨李儒慶進伏。上曰,左相所愼何如云乎?儒慶曰,今日亦未差可,泄痢度數,加於昨日矣。命冕膺,書前禮曹參議李城輔疏批。上曰,近見都憲上疏,可謂有文章矣。頤之曰,雖處山林,而其文則有若練達於朝廷者矣。仍命退,諸臣以次退出。
上在昌德宮。停常參·經筵。
李海愚啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,諸承旨持公事入侍。
傳于李海愚曰,下直守令入侍。
傳右李海愚曰,右副承旨入侍。
傳于李肇源曰,都承旨·左承旨·右承旨許遞,前望單子入之,待下批,牌招察任。
承旨前望單子入之,黃昇源·南公轍·洪義浩落點。
以注書柳遠鳴拿處傳旨,傳于李海愚曰,分揀。
傳于李肇源曰,前假注書曺錫中,仍察廳任。
以左承旨南公轍牌不進罷職傳旨,傳于李肇源曰,只推,更爲牌招。
以左承旨南公轍再牌不進罷職傳旨,傳于李肇源曰,聞其親病,勢難離捨云,許遞,前望單子入之,待下批,牌招察任。
承旨前望單子入之,尹東晩落點。
以左承旨洪義浩牌不進罷職傳旨,傳于黃昇源曰,聞有情勢,許遞,前望單子入之。
以同副承旨尹東晩牌不進罷職傳旨,傳于李肇源曰,聞有實病,許遞,前望單子入之。
傳于李海愚曰,不爲仕進承旨許遞,前望單子入之。
傳于李海愚曰,新除授承旨,竝待下批,牌招察任。
承旨前望單子入之,李普溫·李益運·尹光顔落點。
兵曹口傳政事,副護軍金熙朝。
前假注康就昇狀啓,臣於本月初五日,敬奉聖諭,當日申時量,馳往傳諭于京畿楊根地西始面蹄灘里,判中樞府事李秉模所住處,則以爲臣於日昨,附陳感祝之忱,仍控疾病之狀,跡近僭猥,方切悚蹙。千萬意外,史官復臨,聖諭鄭重,愛欲其生,至念調治之鄕不如京,俾卽復路,螻蟻賤臣,何以得此?北望拜稽,惟有攢手而已。臣奉此恩命,區區微喘,有不足顧,亟欲進伏城闉,仰承德意。而第臣所患,祟在風濕,少觸暑熱,一倍添劇。方其劇時,雖在房闥之間,欲起還仆,顧今晩炎尙熾,無異三庚。臣若急於趨承,强所難强,恐非所以仰體生成之澤,如得更蒙旬朔之暇,秋氣快涼,病勢稍蘇,則卽當馳還,豈敢爲許久淹延之計,而恩敎之下,未能卽地登程,逋慢之罪,實無所逭云矣。問其上京日字是白乎則,來月初上京云,故臣仍卽復路,緣由馳啓爲白臥乎事。傳曰,何待來初,雖於一兩日內,待涼生,卽爲上來事,爾其更爲傳諭。
李肇源,以內醫院都提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
李海愚,以弘文館言啓曰,本館上番,姑陞入直,事甚未安,應敎尹序東,卽爲牌招入直,何如?傳曰,允。
李海愚,以兵曹言啓曰,武臣賓廳講書及武經講書,前後被抄人,或外任遷轉,或有頉,應講之員甚少,武臣中,可合人,依例加抄,別單書入之意,敢啓。傳曰,知道。
李海愚,以兵曹言啓曰,五衛將柳相亮,身帶別軍職,職務相妨,呈狀乞遞,勢難强令察任,改差,何如?傳曰,允。
李海愚,以摠戎廳言啓曰,本廳壯抄左司把摠李景烈,身病甚重,勢難察任,改差,何如?傳曰,允。
丙辰八月初六日卯時,上御誠正閣。諸承旨持公事入侍時,行都承旨李冕膺,行左承旨李祖承,右承旨李儒慶,右副承旨李海愚,同副承旨韓用龜,記事官柳遠鳴,記事官金景煥,記注官金良倜,檢校直閣金勉柱,以次進伏訖。上曰,各房以次進奏。祖承曰,臣以吏房代房,有公事一度矣。讀奏忠淸監司林濟遠狀啓,舒川郡守李儒燁到任事。冕膺讀奏慶尙監司李泰永啓本,星州牧反庫事。海愚讀奏宣傳官黃閏銓,病親呈辭,守門將金寅七病親呈辭。用龜讀奏慶尙監司李泰永啓本,罪人朴貞孝,盈德縣還配事,咸鏡監司趙尙鎭啓本,道內未錄啓罪人,後錄馳啓,令該曹稟處事,命書判付。祖承·儒慶,以無公事先退。命書榻敎曰,奉審承旨入侍。景煥承命出傳,左副承旨李肇源進伏。上曰,定州牧使入侍。景煥承命出,與定州牧使李一曾,偕入進前。上敎一曾曰,爾年今爲幾何?一曾曰,六十七矣。上曰,面貌則不老矣。上曰,舒川農形,何如?一曾曰,大豐矣。上曰,甲寅秋荒歉,湖沿何莫不然,而比之湖南沿邑稍勝云,然否?一曾曰,湖南未之見之,而湖西一路則凶歉孔酷,至于昨年,邊急難保,特推如傷之仁,懷保備至,故得以奠居安業矣。上曰,定州自是難治,下去後,務盡便民之道,必善爲之。宣諭訖,命先退。命書榻敎曰,詳刑考校,檢郞廳,刑曹正郞權襈,佐郞尹最遠入侍。景煥承命出,與權襈·尹最遠,偕入進伏。上曰,詳刑考編輯之書,爾等須着意善爲之,而郞廳只是爾等兩人乎?襈曰,然矣。上曰,判堂雖不欲行公之人,至於此書之役,不可不分力,須傳此意,可也。上敎襈曰,日前儒生殿講,爾亦應講乎?襈曰,以輪對官入侍,故未得應講矣。爾文,精鍊於科賦,可謂實才矣。上敎最遠曰,日前文臣製述試券,何爲違格?最遠曰,精神不逮,有此違式矣。命襈等先退。上曰,王大妃殿進御香薷飮,自今日,限三貼,一貼式煎入。出榻敎仍命退,承史以次退出。
丙辰八月初六日未時,上御重熙堂。左副承旨入侍時,左副承旨李海愚,假注書曺錫中,記事官金景煥,記注官金良倜,以次進伏訖。上曰,注書馳往左相家,問病以來,而蔡弘遠,以大臣子弟,奉公竭蹶之道,宜有別於他人,而今番三銓之一味違牌,太沒分義,以此意,亦問於大臣以來。賤臣回奏曰,大臣病情,比前似減,而進退猶無常。蔡弘遠則渠之人器,實不近似於銓任,故萬無承膺之望。雖以大臣飭子弟之道,亦有難强之云,而弘遠陳疏到院云矣。上命上疏入之,賜批。仍命退,承史退出。
上在昌德宮。停常參·經筵。
尹光顔啓曰,來十日,朝參日次矣,敢稟。傳曰,停。
李海愚啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨持公事入侍。
傳于李海愚曰,坐直承旨入侍。
李海愚,以備邊司言啓曰,臣蓍東,於公故往來之際,目見孝經橋,全數毁壞,無一石完在于舊所者。意謂今番水潦,橋多傷圮,該軍門欲爲改作,故盡爲撤毁而然矣。卽聞訓鍊都正申應周,以其弟全羅兵使鴻周,過橋落傷,適値橋井之略干脫落,招致該營將校之將爲修補者,使之善爲改作,而以物力之多入,不能副其所欲,則夜深無人之時,募人縛倒,逐井用力,不恤石材之折傷,惟以盡數破毁爲準,所見愁痛,聽聞訛動,事之駭愕,莫此爲甚。及夫事露行査之後,始乃自首者,尤不可有所容貸,訓鍊都正申應周,令該府拿問重勘。其外隨從助毁之類,當爲移法司照律,而禁衛大將李敬懋,以字內該掌之將臣,初旣不能先事禁斷,末又査問後時,東隅之失,不能補之桑楡,不可置而不論。該將臣李敬懋,亦爲從重推考,何如?傳曰,允。申應周事,萬萬駭悖。雖與看役之營校相較,有此擧措,身爲捕將,不知夜禁之法意。自首與否,非所可論,施以竄配之典,以嚴法紀,以防後弊。伊日巡邏營門將臣罷職,字內將臣,旣請推,濬川堂上,亦豈可無責?一體從重推考。伊夜毁橋時,犯手各人等及巡邏營卒等,明日,令禁將,開坐通衢,最棍取招,首犯者,令法司照律,當該一所巡將監軍,亦令禁將決棍,本職汰去。如或侍從則拿問處之,褒如之兵判,爲先從重推考,以懲日後,可也。
尹光顔啓曰,左邊捕盜大將申應周,竄配事,命下矣。捕將之任,不可一刻暫曠。在前如此之時,有他邊大將兼察之例,今番則何以爲之?敢稟。傳曰,他大將兼察,牌招聽傳敎。
李海愚啓曰,御營大將李漢豐,罷職事,命下矣。將兵之任,不可一刻無摠察之人,今番則何以爲之?敢稟。傳曰,禁將兼察,牌招聽傳敎。
兵曹,以李得濟爲捕盜大將。
禁府啓目,前縣監李秉道原情云云,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
李海愚,以都摠府言啓曰,今日入直內三廳武兼禁軍及軍兵等,當爲中日習射,而宗廟秋奉審相値,不得爲之之意,敢啓。傳曰,知道。
丙辰八月初七日卯時,上御誠正閣。諸承旨持公事入侍時,行都承旨黃昇源,行左承旨李普溫,左副承旨李肇源,右副承旨李海愚,同副承旨尹光顔,記事官柳遠鳴,假注書曺錫中,記事官金景煥,記注官金良倜,檢校直閣金勉柱,以次進伏訖。肇源讀奏平安監司狀啓,嘉山郡守南宮玾到任事。昇源讀奏黃海監司狀本,延安反庫事。海愚讀奏黃海監司狀啓,鳳山郡守趙華錫,旣是武弁,該營中軍,依例姑罷事,平安監司狀啓,安州牧殺獄罪人崔天杓訊推事。命各書判付。上曰,左承旨不見久矣,今年爲幾何?普溫曰,六十九歲矣。偏蒙恩造,保有今日,復廁承宣之列,獲登咫尺之筵,感激頌祝,不知所達矣。上曰,卿子登第,卿必喜幸矣。普溫曰,天恩罔極矣。上曰,在家何以消日?普溫曰,臣有三子七孫,以課書消日矣。上曰,年前所遭,果是何事?普溫曰,弘燮事也,而以必無不知,爲罪案矣。故相趙璥發啓,而實國榮主之,丁範祖亦以爲,同惡於弘燮矣。上曰,豈必國榮之所爲耶?承旨之事,予固知之,而蓋以跡論之,則亦豈可曰不親閔家乎?普溫曰,臣果與故相閔百祥親切,無言不到,而弘燮則以其父之子,知之而已。乙未夏,臣欲上一疏,而以不能楷書之故,使弘燮代書,而弘燮不肯,故臣謂弘燮曰,當告汝父廟而絶汝,領敦寧參見於其時,此爲證驗矣。上曰,卿於予,輸心傾倒,故用是不忘卿矣。卿能知予意乎?普溫曰,臣豈敢不知也?保有今日,莫非恩造矣。上曰,如過今年,卿年洽爲入耆社之年矣。命退,承史以次退出。
丙辰八月初七日酉時,上御便殿。右副承旨入侍時,右副承旨李海愚,假注書曺錫中,記事官金景煥,記注官金良倜,直提學李晩秀,以次進伏訖。上曰,韻書頒賜,以新舊抄啓文臣分排,使之傳給,則似易矣。日省錄中,亦爲詳載,而以公私各五千件印出之意入錄,而兩西·三南監營,可以開板處開板,以爲廣布之地好矣。仍命退,諸臣以次退出。
上在昌德宮。停常參·經筵。
尹光顔啓曰,來十日,輪對日次矣,敢稟。傳曰,當次人受點,後日次來待。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁呈辭,掌令金孝秀未肅拜,監察茶時之意,敢啓。傳曰,知道。
傳于李肇源曰,諸承旨持公事入侍。
傳于李肇源曰,下直閫帥·守令留待。
備忘記,黃海水使徐英輔下直,長弓一張,長箭一部,片箭一部,筒兒一箇賜給。
黃昇源啓曰,右承旨李益運,今日不爲仕進,卽爲牌招,何如?傳曰,聞其實病,勢難供劇云,許遞,前望單子入之,待下批,牌招察任。
承旨前望單子入之,魚用謙落點。
傳于尹光顔曰,疏頭·製疏·寫疏·疏色儒生入侍。
傳于黃昇源曰,都承旨入侍。
傳于尹光顔曰,再明日次對,進定於明日。
尹光顔啓曰,明日次對兩司,當爲進參,除在外·未署經外,未肅拜呈告人員,竝待開門牌招,何如?傳曰,允。
尹光顔啓曰,新除授左邊捕盜大將李得濟,以前任統制使,方在任所,交龜後斯速乘馹上來事,下諭,何如?傳曰,捕將重任,勢難許久兼察,等待其上來,許遞,前望單子入之,待下批牌招,傳授命召及大將牌·傳令牌。
左邊捕盜大將前望單子入之,李敬懋落點。
假注書康就昇書啓,臣於本月初五日傳諭後,復路之由,已爲馳啓爲白有在果,臣當日離發,初六日行到楊州地忘憂里,又爲祗奉聖諭,更卽馳進。初七日辰時量,傳諭于楊根地蹄灘里,判中樞府使李秉模所住處是白乎?則以爲臣之居留遲速,不足以仰煩聖念之記有,而王人屢臨,恩諭荐降,惶霣恧蹙,不知所容。何敢以疾病滓穢之狀,更瀆崇嚴?而顚踣道路,昔人所恥。蓋以貪寵忘軀之爲喪性也,苟可自力,雖時日之內,可以扶舁作行,如或難强,勢將稍復費日,姑不敢以日字指的爲對云矣。臣仍卽復路,緣由馳啓爲白臥乎事。
尹光顔,以宣武祠句管堂上意啓曰,正堂隨毁修理,典祀廳亦爲改建,守直官所接處祠門外,自該曹,買得近處家舍,從便區處,而今已畢役之意,敢啓。傳曰,知道。
尹光顔,以備邊司言啓曰,卽見咸鏡監司趙尙鎭狀啓,則以爲本道旣是關防重地,習操又是有國大政,而今夏牟麥,未免失稔,來頭豐歉,姑未可判。連年告歉之餘,雖得數歲之豐,瘡痍猶未盡蘇,習操之私操正操,動費旬朔,必犯冬初殘戶貧氓過旬之糧,禦寒之具,經紀無路。南北兵營,合操·巡操·習操及臣營部鍊,竝姑停止,只令各其邑,聚會官門,另加操鍊,軍裝機械,竝皆修繕,案簿點閱,各別嚴飭,期有實效事,請令廟堂,稟旨分付矣。關北之年年登稔,比諸路荐歉之民情,猶可爲哿矣之歸,故巡營及南北兵營操鍊,擬或可行於積年停止之餘矣。該道臣狀聞,又如此,而民間形勢及道內物情,歷歷詳陳,不可謂之曲副,而過實旣已陳聞之後,有難强而行之,竝依狀請施行。各其營邑鎭官門聚點之節,則隊伍之闕額者,另加充代,器械之朽鈍者,一竝修飭,期會鍊習之規,進退坐作之法,各別嚴飭,期有實效。仍又摘其慢忽,明施責罰,待畢點,臚列狀聞之意,更爲分付,何如?傳曰,允。卽爲行會,而此道他道,次第停操,戎政之外,寧有姑許姑息之政乎?然而爲民之意,初旣詢卿,勢不得不各循所請。此後嚴飭,俾勿一例效尤,可也。
李海愚,以兵曹言啓曰,依下敎,內閣都使令林德興,決棍五度,當該使令李尙得,決棍十度之意,敢啓。傳曰,知道。
李海愚,以兵曹言啓曰,依下敎,一所巡將尹範行,監軍申絅拿入,嚴問取招,則巡將尹範行所供內,以爲矣身當日夜巡,自水標橋,由草廛洞前路,字內各處,巡審摘奸後,還由弘化門前路,故孝經橋則未及歷過,其夜毁壞之事,全然不知云。監軍申絅所供內,以爲矣身,則其夜巡察宮墻,故孝經橋毁壞之事,全然不知云矣,敢啓。傳曰,不知亦罪,巡將·監軍各棍五度放送,可也。
李海愚,以兵曹言啓曰,本曹巡將監軍供辭草記批旨內,不知亦罪,巡將監軍,各棍五度放送可也事,命下矣。依傳敎,巡將尹範行,監軍申絅,各決棍五度後,放送之意,敢啓。傳曰,知道。
魚用謙,以訓鍊都監言啓曰,本局千摠李東植,身病甚重,勢難察任,改差,何如?傳曰,允。
魚用謙,以禁衛營言啓曰,謹依備邊司草記批旨,臣敬懋,開坐于鍾閣通衢,孝經橋毁壞時,犯手各人等及巡邏營校卒,一竝捉入,嚴棍査問,則申應周奴子貴同等所供內,前月晦問,孝經橋南邊廳板石四五立自壞,不得通涉,而橋之北,依前自如,人馬之自北越來者,無心過來,及到缺落處無路回旋,易致墜傷,不可仍置。北邊駕石數三立,亦爲卸下,以除行人誤入狼狽之患,廊底奴屬,盡數合力,撤去北邊廳板石數立爲可之意,奉承主家分付。果於今初二日四更量,與班奴三名及石手鄭有福,同力撤去之際,巡更捕卒五名,後先過去,故與之合力,北邊駕石,或以大索,結束提挈。或以地乃木,插入其間,以爲搖撼毁撤之際,元橋十餘間,盡爲頹壓云。石手鄭有福以爲,常時出入前捕將家矣,孝經橋南邊廳板石缺落後,爲慮人馬之致傷,卸下北邊廳板石,爲可之意,有所分付,故果與其奴屬,指揮合力,以致全橋之自壞云。捕卒五名等,俱以當夜巡邏軍,果爲奴屬所指使,以致此境云。孝橋石材,長短不適,柱石連纍,多年磨鑠,雖甚不完,豈有不大費力,容易自壞之理?而其所納供,雖涉粧撰,以索以木,搖撼掀動之說,不期直招而自至首實,故竝嚴棍二十度後,首犯漢貴同,照律次,移送刑曹,當夜巡邏一二牌將李德一等二人,軍士各十名,一二牌都巡牌將李雲淵等二人,巡邏旗手二名等,皆以爲,孝橋廳板石缺落,不得通涉,故初不往來於孝橋近處,不得執捉云。不勤巡察之罪,俱所難免,各決棍十五度,竝與毁橋時,犯手奴隷等,放送之意,敢啓。傳曰,知道。以石手鄭有福爲名漢,換定首犯,令該曹,照律定配,可也。
魚用謙,以義禁府言啓曰,左邊捕盜大將申應周,施以竄配之典事,承傳啓下矣。申應周咸鏡道北靑府竄配,而以承傳內辭意,具罪目,依例發遣府書吏,押送配所,何如?傳曰,允。
魚用謙,以義禁府言啓曰,姑放罪人兪漢寧査報,今已來到,還囚議處之意,敢啓。傳曰,知道。
禁府啓目,粘連向前兪漢寧之捉致營吏已極駭妄所謂三邑私通旣是踏印文蹟,則當初淑問之下,急於自明,掩諱事實者,尤極痛駭,以此照律,何如?判付啓,豈可輕先照律乎?道臣査推之外,又有踏印私通之成送鄰邑之文蹟是如云爾,則渠之前供,果如卿等議處,措語自歸於不以實之科是隱喩,待朝開坐,捧口招以聞爲良如敎。
禁府啓目,兵曹佐郞李海淸原情云云,傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,以渠貌樣,寧有使氣之心?而且況伊日所經,宜乎鑽地不得,五情失守之不暇是去乙,尙於何暇,對其吏,斥呼其官之姓乎?唉哉不可以常性言兺不喩,有殿座日嚴處次待令之命,便是未決末,姑爲仍囚以待爲旀,大抵闕內衛內之夜禁,專由閣隷院隷,此而一有放過,閽禁喧禁之法,何以行乎?旣施之棍,止於一度,該郞則無足言,禁喧則亦可謂辱命,內閣首隷該隷,更令兵判,除尋常,箇箇嚴棍,以杜後弊,此後無論殿座·動駕,先從閣院之隷,依節目,隨現卽其地決棍事,更良嚴飭兵曹爲良如敎。
同知金養直疏曰,伏以,臣以草野微賤之人,負犯至重,三年罪錮,自知罔赦。何幸聖恩殊深,蕩滌臣罪,復除實職,又贈三代華秩,榮及九泉,臣感恩無地,莫知攸爲,有淚先濺。臣以至迷至愚之人,敢陳兵家所未傳之說,以奏於聖明之下,極爲濫猥然,而臣有至願,欲一奏達,以爲爲國家禦侮之一助。伏以臣之亡父在世之日,篤好河圖之書,深得八門之法,布成握機之陣,理眞而法美,故每欲進於天陛,以爲爲聖朝陰雨之備,而九重深嚴,野外跡疎,未敢遽進。常時謂臣曰,此法旣已得進,則不可留於野人之家,我今敎汝以分布之法,汝必時時演習,爲早晩地進奏之道,以終吾平生之志。伏以今日臣父雖死,言猶在耳。況今天恩特重,及於九地,若使冥昧中有知,豈不感恩於泉下,而有恨於臣之不孝,不能成其所志,以報死後之恩典哉?伏以芻蕘之言,聖人擇焉。臣今賤年亦老,死亡無日,當此榮恩及骨之時,若不成其志,而瞑然以死,則非徒抛置兵利,在國爲不忠,在私爲不孝,無面目歸見,臣所以冒萬死以聞。伏以,臣學於父河馬之數,以乾坤坎离震兌艮巽,外列爲八卦,以戊己五十,中虛爲九宮,八八爲六十四卦,八九爲七十二爻。八與九相乘而爲八陣九軍,造化以生,故黃帝取以立丘井,以賦出兵,九軍爲八陣,八陣爲九軍,握機用奇之法。以丘井而生,故丘下用入爲兵字也。誰知乾坤,爲天地二陣,坎离爲鳥蛇二陣,震兌爲龍虎二陣,巽艮爲風雲二陣,天覆地載,風揚雲垂,龍飛虎翼,鳥翔蛇蟠,外立則各有其形,內聚則運成一陣,天地風雲,以四正而爲正兵,龍虎鳥蛇,以四隅而爲奇兵,正有正面奇無正形,故孫臏謂龐涓曰,八卦按八方,連中央戊己,共是九隊,其形正方,謂之顚倒。八門陣,司馬望謂姜維曰,八陣有八十一變。維曰,吾之陣法,按周天三百六十五變,此其八陣變化之道也。故八八爲始,以八人爲一隊,以入隊爲一曲,以八曲爲一部,以八部爲一將,以八將爲一軍,分數分明。故四千空九十六人爲小成,三萬二千七百六十八人爲中成,二十六萬二千一百四十四人爲大成,一人敎成十人,十人敎成百人,百人敎成千人,千人敎成萬人,萬人敎成十萬,四縱五横,步綴旣立,則於是大陣包小陣,大營包小營,隅落鉤連,曲折相當,金鼓節其進退,旌旗爲其指麾,棲盛擊虛之術,內重外輕之法,備一戰一守之兵,遇警備急之軍,俱四頭八尾,觸處爲首,變化百出,制用無窮,太公以四萬五千人,勝紂七十萬象,管仲以節制之兵,佐桓公而伯諸侯,故此陣不貴其兵多,惟貴其精鍊。武侯之書曰,有能之將,無能之卒,可破,無能之將,有能之卒,不可破。夫兵小餉小,而戰則必勝者,惟此陣爲然。漢武帝,使公孫弘演之,以授霍光,習之於長樂觀,置十二部將軍,親率師焉之後,其法無傳,及至諸葛,演之尤爲詳悉,故休生傷杜景死驚開之八門若變,則三奇照臨,六戊往來,天地人三盤,逐時奇變,此武侯之所以神通廣大,而司馬仲達之怳惚不測也。若擧其大槪而言之,其新書曰,司馬遷,言漢與楚,戰於垓下,淮陰侯,將三萬軍自當之,孔將軍居左,費將軍居右,絳侯·柴將軍在皇帝後。項王之卒可十萬,淮陰侯先合不利,却孔將軍,費將軍,縱楚兵不利,淮陰侯,復乘之,楚兵大敗。夫淮陰侯之當前者,是左右天沖地沖之陣,相連爲虎翼陣者也。孔·費二將軍之出於左右者,是左右雲垂之陣,連於左右地軸之陣,爲左右鳥翔軍者也。絳侯·柴將軍之皇帝後者,是左右風揚之陣,連於左右天衡之陣,爲左右蛇蟠軍者也。淮陰侯善於以弱致人,故佯爲不勝,而却使孔·費二將軍,挾左右而突擊之,則楚始不利。淮陰復以虎翼之勢,前進以拒之,而絳侯·柴將軍,以左右而圍繞之,此乃握機用奇之道也。皇帝以遊兵,爲龍飛之狀,從背而出,躡其歸路,項王由是大敗,故握機本經曰,風附於天,雲附於地,雲爲鳥翔突擊之義也,風爲蛇蟠圍繞之義也。聽音望麾,以出四奇,虎居於中,張翼以進,龍居於後,張翼以殿,或驚其左,或驚其右,從背躡敵,此其八陣,爲制勝之道也。廣都·成都及沔陽魚腹之陣,以石縱橫,碁布星列,其數不錯,其餘圖書,編及太乙六司之文,證據分明,故唐之李靖,取以爲七軍六花之法,前鋒後軍,左廂右侯之排置,莫非八陣中出來也。若使比觀,可知臣言不妄也。若夫生死有門,神鬼怳惚,風雲生態,逐時奇變,是陰陽家活法,本非局定之事,臣何敢槪言?臣以爲,東國有演機新書,其法多牽掇,分數不明,故游兵之法,訛而又訛,風雲之附天附地,兩重奔走,皆是臆料,而其書中,又有裵緖·獨孤及·張燁·戚繼光諸人之所排,而法無依據,莫非亂朱之紫。唯有王鳴鶴,分配二陣之內,其人與魚腹之圖,脈絡相合,可謂一葉之靑。然而無金鼓進退之節,旌旗指麾之法,若使遇警臨陣,則何以合變而制勝乎?此所謂膠柱之瑟也。世人皆言,八陣以車爲戰,而吾東地險,不可而用車。然而武侯之書,以步卒爲前鋒,以騎兵爲後繼,而山川之險,莫如蜀道。然而諸葛用之,然則八陣,不獨爲車戰可知。臣繼述父志,講究多年,僅得精粕,列成二圖。又以諸家法文,敍其次第,作爲三卷,其法例,可以爲邦國悍衛之奇法。若使一番試可之後,永守勿廢,則可謂世有名將一人,居安慮危之道,孰勝於此?皇明鄭林,亦進井田陣圖。臣於昨冬還餉之策,著成一編,尾陳此說,欲以進之,時則臣身在罪中,不敢以進。今當恩典之曠古,玆敢冒萬死進言。伏願殿下,察而行之,以爲邦家兵衛之一法焉。臣無任云云。答曰,省疏具悉。堪輿風水,卽其箕裘,奇正八陣,莫涉越俎。然以止輦受言之義,所陳編輯文字,許令進呈。
幼學李奎南,進士李光憲,幼學金基胥·閔毅顯·黃基瓚·金履秀·徐有恂·沈能喆,生員兪漢寔,進士徐鐸修·金重淳·沈應奎,生員閔致福,進士金會淵,生員徐有望,幼學沈能秀·李愚在·朴和文·金協淳·閔承爀,進士李魯益·徐任輔,生員沈來永,幼學李寧載·沈能種·申夔朝,進士趙學春,生員李羲斗,進士金履會,生員徐兢修,幼學李源昌·金善根·吳叙常·金履實,進士沈繼之·徐善修·沈允之,幼學吳徽常·金銶·金鋌·金鑏,進士申光集·金正根·鄭奎漢·魚用升,生員尹鼎烈·閔致孝,進士沈能泰·金鐮·申頤朝,生員柳信根,幼學柳仁根·申錫龜·沈能基·沈能問·沈宜稷·沈宜定·李源長·朴氣浩·李羲年·兪漢宅,進士梁性默·沈玉賢,生員沈錸·宋玉休,進士權袨·李賢謙·李宗謙·金亮欽·鄭奎采,生員李禎彬,進士金漢奎,幼學趙德履·李永建·李憲周·李憲成·金河柱·金鎔·金鑪·沈宜敬·沈宜秉,進士申錫耇,幼學金基晩·徐膺修·朴濟華·徐格修·徐有積·愼昌烈·金魯益,進士卞宗鎭,生員玄承祚,進士洪準源·韓庭維,幼學尹致謙·洪濟榮·金載龜·洪樂衍·李惟采·愼宜學,生員金國鉉·愼汝道·辛之洛,進士金鎭·沈榮鎭·洪善容,幼學李道在·宋儒載·趙在益·徐有檠·李珩,進士鄭胄煥,生員鄭錫休·姜始煥,進士河瑞復,幼學尹允東·沈能潤·徐志學·朴宗勉·趙明鎭·李海晶·李相遠·趙秉鎭,進士鄭國輝,生員金鍾和·金處明,進士李晦保,生員李義秉,進士李弘淵,幼學吳敏常·吳澈常·金在源·沈能烈·沈能定·朴宗儀·朴宗侃·金基協·文尙一·鄭亮翰·文養老·康濟臣·徐璟淳·金鍾眞·任百能,進士金致均,生員金履牧·曺允顯,進士權信應,生員沈性浩,進士李義實,幼學吳相夏·李魯俊·田垕·柳之和·孔胤升·孔奎東·桂馨茂,進士盧宅鎭·尹行澈·安樸,生員李輪祥,進士兪漢敏,生員李潮,進士李普澈,幼學金履憲·金喆遠·安在默·李宗秀·李集周·李奎緖·崔弘憲·金定根·李勉容·金初淳·李發源·申儀顯·李復淵·金魯鍾·李正紳·南養來·朴宗復·宋文綗,進士金載駿,幼學申錫耆,進士柳說,生員尹勉純,進士李敎明,幼學權中玉·李宜培·具光錫·權種仁,進士安光集,生員安棨,幼學魏魯喆·趙命夔,進士徐鼎輔,生員李英玉,幼學朱士奎·朱重訥,生員李命熙·張至憲,進士金厚淵,生員李志淵,幼學沈若祖·洪彦祐·洪履完,生員趙毅淳,進士權丕應,生員李惟命,進士沈能岳,生員李勉重,進士李韶九,幼學申命祿·沈能胤·李得英·尹行訥·閔致正·金善鎭·李黃載·李文載·尹善養·李儉祜·金用善·閔致恒·魚在祺·洪義燮·金履奎·閔致恪·金克淵·閔心赫,生員林昌鎭·趙宅謙,進士李源成·韓象履,生員閔膺顯·金學淵,幼學金龜叙·林有鎭·李觀九·李恒九·李成九·鄭時哲·朴宗薰·趙哲永·朴宗漢·李魯憲,進士李敬參·趙良鎭·趙榮升,生員林星鎭·李憲英·鄭夏容,進士尹致民·李在寧,幼學李栴·李象祜·南宮馝·李昌憲·李日憲·尹鍾大·尹應大·權趾命·權思穆·黃仁緝·李儒祜·安厚遠·安弘遠·徐遠輔·金魯廣·李應淵,進士李普漢,生員金鍾慶·沈存之·趙鎭翼·趙鎭壽,進士李永普·吳燧,幼學朴和德·金基中·黃基善·黃基南·閔敬赫·金履尹·金陽淳,生員鄭經煥,進士洪祜淵,生員尹象烈,進士尹時東·尹匡烈·韓喆裕,生員韓兢裕,進士尹致野·韓度裕,幼學沈能稷·南星耇,進士李述明,生員魚用羽·金文欽,進士金碩鉉·金春根·曺錫玄·韓用鏶,進士李心永·蔡弘臣,生員洪履黿·成致商·李光顯,進士任履周·李舒·朱重祿,幼學李敦膺·金最根·沈能述·鄭世祐·魚在瓚·鄭世禎,進士金煥奎·柳聖源·李朝鉉,生員徐冕輔·徐有行·權燁,進士李鍾直,幼學鄭五錫·沈纘鎭·李顥永·趙匡鎭·沈至永·洪樂范·鄭時綏,進士李國昌·鄭昌後,生員朴聲漢,進士趙時簡,幼學趙雲翼·金騏鍾·李海平·趙雲路·李信源·閔景淹·趙學殷·鄭東晏·李勉厚·尹致升·金正柱,生員徐淇修,幼學朴冕源·李義樂·洪遇燮·洪益友·趙基復·金可淳·趙學閔,進士李在誠,生員朴宗珩·申在明,進士朴呂壽,幼學閔翊顯·閔靖顯·李執·兪漢光·兪漢明·李淵九·李止淵·姜在憲,進士朴昌壽,生員金炳翼,進士朴綺壽,幼學李義吉·趙學儉·尹鼎烈·洪命錫,進士洪達榮·權中敏·李期祜·安光宇·徐稷修·金鑢,生員沈徽永·尹行慶·金祖淵,幼學申緝·趙瀷·辛泳·權中履·金履鋼·南永來,生員蔡弘一·玄鎭坤·李復心·柳諶,進士蔡宗永·金漢烈·金忠柱·李鳳采·孟任大·孟欽圭·柳諌·洪鼎簡·金世基·趙學駿,幼學黃基肅·李用九·金裕淳·洪秉喆·尹學鎭·兪春柱·沈文永·金炳常·李正紳·沈兢之,進士安尙默·兪憲柱·尹浣·權禔·尹孝植·崔健亨·崔景箕·金命淵·李東洙·李謙中·李壽淵,生員宋文晦·姜在寅·魚用恒·李羲翼·李寅默·成稔·尹仁植·尹義植·李義秀,幼學金蘭淳·李正殷·金文根·李在憲·黃仁素·申在植·黃基晩·權度應·金懋淳·金有根·李益會·曺錫正·曺始振·金學淳·宋仁載·金頤淳·沈能愚,進士李永老,幼學金濟根·吳泰儉·徐光輔·金憲淳·徐有民·李晦祥·李英雲·尹勉縝·具圭錫·趙在晃,生員兪益柱·兪晦根,進士任壽益·姜守睦·梁重濂·韓用成,幼學李義鼎·李德淵·李永緖,生員李憲永·朴弘源,幼學洪容默·金遇順·洪秉順·洪承奎·徐有階·鄭宜煥,生員沈翼賢,進士李鎭·李翼·朴宗維·李儒冕,幼學鄭東煥·李憲胄·宋載晦·鄭在東·宋一衡·宋載賢,生員鄭祖榮·趙琮鎭·李星源·趙民和·趙經鎭·李在修,幼學洪秉健·沈述之·沈鉌·趙錫夔·洪憲猷,進士趙晉和·洪益聞,幼學朴齊賢·沈樂游·李圭源·李永圭·趙雲岐·李羲玄·金鑰·李粹淵·申光朝·吳近常·李英培·洪澤淵·兪鼎煥·閔致堯·尹象鉉·沈憲祖·朴潞壽·任天白·金載琬·李魯稷·金元善·權趾弘·尹彝鉉·任等疏曰,伏以古之聖王,所以範圍天地之大,陶鎔久道之化者,不過曰得賢共理而已。得賢之道,非他也,使賢者,生而尊信之,沒而崇報之已矣。賢者之實,試撮其大而論之,丕惟曰道德文章也,節義事功也。夫所謂崇報之典,亶在於從祀聖廟而至矣。竊稽聖廡從祀之一百有九賢者,生爲明主之所尊信,役爲聖世之所崇報,功在生民,澤流後世,而有是道,傳是學,輝映焜燿,動蘯雄偉,與一百有九賢者,匹美齊光,而旣被尊信之禮於明主,未盡崇報之恩於聖世者,不無其人。臣等向所請從祀之文靖公臣金麟厚,文烈公臣趙憲,文敬公臣金集,三先正,特其最著者耳。公議之發,蓋將前後百年,臣等不揆僭率,猥煩陳請者,非臣等後生蒙學所創道,卽先輩長碩已定論也。議久愈鬱,事若待今,恭惟我殿下,經天緯地之姿,內聖外王之學,洞見道體之要,深究性理之源,以勛華之聖,臨君師之位,工由緝熙,運啓文明。其於三先正高明純正,篤實的確,天秩民彝,燦然該備之造詣深淺,必有默契獨悟者,臣等於請籲之初,竊自相慶曰,從祀重典,在昔難愼。然以我殿下好賢尙德之誠,不待臣等之畢說,卽施晠禮於一百九賢道德文章節義事功之列矣。一疏再疏,至上四五疏,而天聽邈然,尙靳許可,臣等抑鬱之極,繼以慙忸,誠以大同之公論未伸,藐末之忱誠未格耳。噫,以三先正,識天紀人之工,地負海涵之文,其義則炳日星而貫金石,其功則溯伊·洛而啓關鍵,一誠終始,萬理包括,眞可謂極高明而盡廣大也。嗚呼,達道有五,君親爲大,山中七月之哭,家間五止之詠,尙令志士仁人,悽惋忼慨,有不盡底悲慕矣。至若金集,尤有大焉。以文成爲師,文元爲父,以二宋文正爲弟,淵源繼開,歷數千古,罕與其倫,則腏食夫子之廟,便是靑氈之業,夫孰曰不可,而父子竝侑,於典無稽者,其在重事體,愼禮節之道。向承聖批,又有儒賢之往復,夫立法制禮,莫如周公·孔子,而自周漢迄宋·明,式至今休,四千餘年,父子皆賢,亦豈無人?而一未有行之者,此誠至難愼而極審重處也。且以父子竝侑,爲鄭重之端,則於士林雖不無欽嗟欠缺之心,而於文敬,益有光焉。此不必輕重於享與不享之間矣。伏願殿下,博詢於在朝之搢紳,在野之儒賢,俾莫重典禮,務歸至當,而文靖·文烈兩先正從祀之請,亟允輿望,斯文幸甚。臣等無任云云。省疏具悉。爾等,以文敬父子竝侑之爲鄭重,益有光於文敬云,而又引儒賢之往復書札以證之,士林之公論,可見不謀而沕然,予亦無二辭矣。文靖·文烈從祀之請,豈欲軒輕於兩賢,而入我朝以後,首闡性理,始見大原,天地中間,只知有仲尼·紫陽二人,卽文靖一人而已。雖使五賢以下從祀諸儒,在今世,皆必讓與於文靖,欲擧追配之典,斷當單擧文靖然後,有功於斯文,嘉惠於後學,宏功大惠,隱而未章者,庶能酬其萬一。惟予寤寐俛焉。一念孳孳,在於修道之爲敎一句,豈可以否德,或忽於當仁不讓師之義乎?大抵師之所在,道之所存,爾等,若以予言,爲不離於道,更訪草野鞰德之士,將此批旨,與之細叩潛繹,以求其單擧文靖,莫涉於不僭不汰之方也。
丙辰八月初八日卯時,上御誠正閣。諸承旨持公事入侍時,行都承旨黃昇源,行左承旨李普溫,左副承旨李肇源,右副承旨李海愚,同副承旨尹光顔,記事官柳遠鳴,假注書曺錫中,記事官金景煥,記注官金良倜,檢校直閣金勉柱,以次進伏訖。昇源讀奏全羅監司狀啓,井邑縣監朴挺玉到任事。海愚讀奏開城留守狀啓,麗太祖顯陵監董首校賞加事,有旨祗受事。命各書判付,其他公事竝入之,以爲啓下之地。上曰,今見巡監軍現告,則巡將乃尹範行,此是龜淵之子也。以微眚,被棍於通衢之上,亦不可不念,使兵判棍治好矣。此意,軍士房承旨,先爲出去,分付兵曹,可也。仍命書傳敎曰,更思,巡營軍體重,令兵判,龍虎營開坐擧行事,分付。上曰,下直閫帥,守令入侍。出榻敎賤臣承命出,與黃海水使徐英輔,平山府使柳匡天,偕入進伏。命英輔奏職姓名。上曰,下去善爲之也。仍命宣諭。匡天進奏姓名。上曰,今番赴任,果能延諡。匡天曰,然矣。臣厚蒙洪私,得此恩除,私分無憾,圖報無地矣。上曰,非卿宰而何敢於筵席致謝乎?三太師致祭處所,在於何處乎?匡天曰,太白山城矣。上曰,廟宇若頹廢,則修葺等節,令道伯,各別爲之,可也。肇源曰,平山紀功祠宣額,當於致祭日爲之,而額板,若待承宣下去後擧行,則多有窘束之患矣。上曰,平山府使下去時,先爲領去,造備以待,致祭承旨下去懸揭好矣。命閫帥,守令先退。上命書禁府啓目判付。敎曰,禁喧之解弛,專由於閣院隷之首犯,雖以今番事言之,以禁喧郞之棍治閣隷,自本閣,奪去閣隷,則將何以禁之耶?招致一二軍色郞廳,分付以此,後則每於擧動及殿座時,或有閣院隷之喧嘩,斷不饒貸,嚴棍猛治,而作一冊子,番番錄置,以爲考勤慢施賞罰之地,而若或專事衒能,而治其不當治,則亦豈成說乎?竝須嚴飭,而注書招致都使令,捧侤音,使之勿犯,若有犯者,實注書,當定配,知悉,可也。命退,承史以次退出。
丙辰八月初八日辰時,上御誠正閣。都承旨·疏儒同爲入侍時,行都承旨黃昇源,記事官柳遠鳴,記事官金景煥,記注官金良倜,疏頭南奎南,製疏金履秀,寫疏徐有恂,疏色黃基瓚·閔毅顯,以次進伏訖。上曰,疏儒進前,以次各奏姓名,奎南進奏姓名。上曰,爾與李奎緯爲幾寸親。奎南曰,爲四寸兄弟矣。履秀進奏姓名。上命擧顔,敎曰,爾之近族誰也?履秀曰,故承旨若行之姪也。有恂進奏姓名。上曰,與誰爲近族?有恂曰,與黃海監司徐邁修,爲叔姪矣。上曰,爾是徐退修之子乎?有恂曰,然矣。毅顯進奏姓名。上曰,誰之近族?毅顯曰,參奉閔章顯之弟矣。基瓚進奏姓名。上曰,誰之子孫?基瓚曰,生員黃仁紀之子,故司諫黃榦之孫也。上曰,爾祖曾經輔德,而亦嘗經文獻備考纂輯郞廳乎?基瓚曰,然矣。上曰,然則何不以輔德仰奏?上敎奎南曰,上疏讀奏,可也。奎南讀奏訖。敎曰,金文靖道學之眞正篤實,予之素所尊尙,若言其先行後知,直內方外之工,則實爲我東第一人,而文章也節義也,猶屬第二件事,向對大臣,已有所言及矣。大抵師之所在,道之所存,今予處君師之位,師道之責,實在於予,闡明斯文,扶植世敎,未嘗不孳孳於牖迷敎導之功,而俗習漸乖,士風不古,未見有丕變率敎之效,豈不慨然乎?予之所願,學孔子也。顧今修道立敎之方,莫先於尊德崇儒,而至於文靖之允合從享,豈待爾等之言而知之乎?向日批答,典今日疏語,有沕然相合者,良用嘉尙。前者儒疏,初則擧兩先正,及其承批,而始乃添入文靖,有若指敎而爲之者然。自是之後,一疏再疏,無異謄傳故紙,其爲不誠無實,孰甚於此?末乃有金懋淳之疏,單擧文靖,而疏語草草,文不成說,適足以貽羞先正,增恥士林矣。其後儒疏,只以退修學業四字賜批者,得非多士之愧乎?爾疏則果非隨衆苟同,文亦善作,雖謂之不負培養,可也。我朝儒賢道學之盛,先稱五賢,而至若從享之論,李文成,以趙文正,李文純,謂之允合躋配,而於三賢則不無參差之論,雖以在下之文成,猶且如是爲說,卽今斯文大一統之道,在予一人,則豈不斟酌裁量於從享重典乎?予於兩先正,固所尊尙,而文敬之父子竝侑,非但於典無稽,聖廡與祠院,體段自異,如坡山書院竝享之例,不可引據,予所以鄭重難愼者此也。命書批答,命奎南聽批訖。上曰,爾年幾何?奎南曰,五十三矣。上曰,未爲小科乎?奎南曰,然矣。命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令金孝秀傳旨未下,掌令朱重翁呈辭,監察茶時之意,敢啓。傳曰,知道。
魚用謙啓曰,御營廳將官來言,今日本廳軍兵,日次私習云矣,敢啓。傳曰,知道。
傳于魚用謙曰,大臣·備局堂上引見。
傳于尹光顔曰,禮堂泮堂入侍。
傳于尹光顔曰,軍士房承旨入侍。
黃昇源啓曰,行左承旨李普溫,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,金翰東落點。
尹光顔,以禮曹言啓曰,卽接寧陵令所報,則今此秋夕祭享香祝,今十二日,兩官中一員,當爲祗受陪來,備員將事,而令今方入直,參奉李春鞾在外·未肅拜,受香無人,將事亦無以備員云。在外參奉李春鞾,今姑改差,其代,卽令該曹,今日政,以在京無故人差出,以爲受香陪進,備員將事之地,何如?傳曰,口傳相換,可也。
以尙瑞直長望筒,傳于李海愚曰,監役敎官中擬入。
有政。吏批,判書金載瓚進,參判未差,參議在外,同副承旨尹光顔進。以洪明浩爲吏曹參判,閔師宣爲獻納,朴鍾淳爲校理,李羲甲爲副校理,高仁基爲崇靈殿參奉,李海觀爲懿昭墓守衛官,朴性圭爲尙瑞直長,李奎南爲繕工假監役。兼養賢庫奉事單崔鳳和,冬至副使單柳焵,書狀官單李翊模,以上還付事承傳,校書正字二單申星模·韓耆裕。
兵批,判書鄭好仁進,參判尹弼秉病,參議李尙度入直進,參知吳泰賢病,右副承旨魚用謙進。啓曰,慶尙左水使,今當差出,而擬望之人乏少,未準朔禁軍將竝擬,何如?傳曰,允。近日閫帥,多取年少,政格雖然,今番則勿拘勢閥年老,有衆所共知治聲於守令,而限滿不得擬望於牧府郡縣之人,拔例備三望以入,可也。以李祖源爲都摠管,權裕爲副摠管,金應壽·金處純·申昕爲五衛將,高雲瑞爲忠翊將,趙穎·梁允中爲慶熙將,李吉會爲宣傳官,金百彬爲京畿中軍,具埱爲慶州營將,金光喜爲防垣萬戶,文尙禹爲廢茂山萬戶,車聖彬爲甕津別將,李得駿爲慶尙左水使,護軍李祖源·申思運·柳焵,副護軍鄭尙愚·李儒慶·南公轍·洪義浩·韓用龜·尹東晩·尹光宇·安宗厚·具絎,副司直李翊模。
吏曹口傳政事,寧陵參奉李春鞾,孝陵參奉李義祿相換。
尹光顔,以弘文館言啓曰,本館上番,姑陞入直,事甚未安。新除授校理朴鍾淳,副校理李羲甲,竝卽牌招,以爲推移入直之地,何如?傳曰,允。
以校理朴鍾淳牌不進罷職傳旨,傳于尹光顔曰,只推。
魚用謙,以備邊司言啓曰,秋夕在近,各陵寢祭官,當爲差遣,而侍從罷散甚多,無以分排云。在前如此之時,亦有請敍之規矣。堂上堂下侍從,違牌坐罷人員,竝爲敍用,令該曹口傳付軍職,何如?傳曰,允。
兵曹口傳政事,護軍李冕膺。
魚用謙,以刑曹言啓曰,因禁衛營啓辭,孝經橋毁壞時犯手人,以石手鄭有福,換定首犯,照律定配事,命下矣。鄭有福,定配於慶尙道機張縣押送之意,敢啓。傳曰,知道。
以處尙監司李泰永狀啓,今秋水陸操·城操·巡點停止,令廟堂稟旨分付事,判付內,啓下備邊司爲旀,三南,異於西北,依狀請施行事,三懸鈴行會爲良如敎。
掌令朱重翁疏曰,伏以,臣以螻蟻微蹤,猥蒙聖眷,祗緣上天之隨處覆燾,糜粉難酬,而戀主微誠,狗馬亦有,臣亦有一分知覺,豈無攢手感祝之心也哉?敢以螢爝之微,仰補日月之光。伏願聖明垂察焉。臣是草野庸陋,見聞不博,雖未知京鄕間,曾有幾人之如此,而以臣平日所稔知欽歎者言之,吾東木綿之出,始自文益漸,取核於萬里遐荒,冒禁藏管而來,先種花階,待其蕃衍,而敎民耕種,創機爲制,手作引絲之車,俗所謂文來者是也。若言其播種之功,則與后稷之播穀,無異也。若言其作車之方,則與神農之作耒,一般也。況其倡正學扶吾道之功,又與鄭夢周諸賢竝稱,而際聖朝受命之初,丕變我衣毛被草之俗,使衣章一新,煖之以綿裘縕袍,顧其爲功也,實是萬世永賴者也。洪惟我太宗大王,封之以江城君,命爲不祧之廟,亦粵我世祖大王,追封爲富民侯,旌其閭曰,高麗忠孝衣民功臣富民侯文益漸之閭。逮我先朝戊寅,御春塘臺,指示雲幕,而下敎于入侍大臣曰,文氏之功大矣。因命搜訪其奉祀孫錄用,而因循未果。我殿下御極以後,屢下致祭之命,而賜額於兩院,前後恩典,可謂蔑以加矣。惟其報功之道,猶有所未盡者,蓋功者,或有一時之功,或有百年之功,顧此文益漸之功,均被吾東方絲身之類,雖至千百世而無窮期者矣。惟是我國之人,故雖不得與論於農蠶之祀,而其廟之不祧,已有聖祖之特恩,而今其後孫零替,無以奉香火,其在思其功,尙其人,誠爲矜惻。伏願殿下,特加存恤之典,使今日衣綿之人,咸知聖朝懋本報功之德意焉。龍岡之金景瑞,卽萬夫之特,而千載之烈也。語其功則當倭奴猖獗,法駕西巡之日,賤兵充斥於箕城,而倭酋小西飛,智勇且鷙,擁精兵肆屠掠,雖以天將之威,屢戰不利,人莫敢嬰其鋒者,入據淸華館,施鈴帳,據椅坐宿,張目按劍,人不敢近其前。惟景瑞尺劍飛入,能斫其頭,使群酋氣奪,遂成掃蕩巢穴之功,中興赫業,實基於此。此其宣武諸勳中,最爲雄快之蹟也。語其節則當戊午深河之役,受制於賤臣弘立,誤落賊中,而六年瀋獄,不改中郞之苦節,畢竟遼街,終作柴市之忠魂,雖或以一死之後於金應河爲言,而後死之許遠,何愧於張巡?且況五坡之不死,罕光文山之貞節,則見墮奸賊之譎中,被執虜營,何損於景瑞乎?至若彌山之馬畜,誘之以利,新城之白刃,脅之以威,而終始一節,暴心事於密疏,振義聲於强虜,則直千古一人耳。其忠其節,惟我聖上,洞燭無餘。特依金應河例,旌之以綽楔,又賜之以易名之典,隱卒之恩,可謂蔑以加矣。惟彼西土人士,猶有齎咨而抑鬱者,蓋高句麗之乙支文德,我朝之金良彦,俱以西土之人,一則以其立勳於滻水之戰,一則以其殉節於丁卯之亂,而立祠竝享於箕城,名之曰忠武祠,而惟此景瑞,獨無俎豆矜式之所,斯可謂聖朝之欠典也。以臣愚見,其在激勸忠節之道,宜有加等於逖矣之土,以此景瑞之巍勳壯節,竝享於忠武祠,則褒忠奬節之方,尤有光焉。伏念凡有勳勞於王室,而朝家崇奬之典,一或未盡,則豈無一世齎咨抑鬱者乎?臣所以不避猥越,瀆撓天聽。伏乞聖明,勿以人微而廢言焉。臣無任云云。省疏具悉。兩件條陳,令該曹稟處,爾其勿辭察職。
丙辰八月初九日卯時,上御熙政堂。大臣·備局堂上引見入侍時,右副承旨魚用謙,假注書曺錫中,事變假注書呂東植,記事官金景煥,記注官金良倜,右議政尹蓍東,判敦寧金持默,行兵曹判書鄭好仁,行禮曹判書閔鍾顯,行大護軍沈頤之,吏曹判書金載瓚,戶曹判書李時秀,刑曹判書尹師國,大護軍李敬懋,大護軍沈煥之,行護軍徐有大·徐龍輔,修撰韓用鐸,以次進伏訖。蓍東進前曰,近來老炎,無異三庚,幸自昨今,稍有涼意,此時聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,日間微有感候,而諸節則一樣矣。蓍東曰,當此換節之時,朝晝日氣溫涼不適,故易有感候矣。頤之曰,王大妃殿進御湯劑,更當以幾貼製入乎?上曰,以二貼製入,,可也。仍命書榻敎曰,王大妃殿進御香薷飮,依前方,限二貼製入。頤之曰,惠慶宮氣候,伏承有微感之敎,伏未知諸節若何。上曰,一時微感,不必進用湯劑矣。上曰,今日次對之進定者,近聞民情,頗待雨云,而昨今日氣,又有涼意,故欲見卿等,而詳聞民情矣。其果有惜乾之慮耶?蓍東曰,前此湖西,頗有早意,而至於他道,則未必皆然,京畿則今雖不雨,別無所損,晨朝霧濕,晩起西風,穀皆向熟,皆言大有。但菜蔬之方生者,若得小雨則可以漸長云矣。上曰,向聞於定州牧使,舒川等邑,不無失稔之慮云。纔經昨年歉荒,民不及蘇醒,而今年又或不登,則豈不大可憂悶乎?向來均沾之雨,旣不來云爾,則六月旬後,尙無一霈乎?蓍東曰,舒川等地,蓋是沿海之邑,故每多被災,而今年雖曰惜乾,錦伯狀啓,發於初四日,而以爲今方始雨,則姑未知其後雨澤之如何,亦云去月卄日下雨云,則亦不可謂全然不雨矣。蓋如此之邑,間或有之,而論其大體,則一齊均登矣。上曰,自拜卿相職,時雨時暘,歲將告豐,予則曰卿之功也。蓍東曰,臣於聖敎之下,何敢承當其萬一乎?此眞所謂嘉善而矜不能也。以臣無似,忝居相職,無有素餐之譏,而若又重之以饑荒曰,臣將何術以接濟,民將何賴而生活耶?此實以臣之不能,而天或矜之也。臣何功之有?上曰,昨日草記,亦振勵頹綱之一端,雖曰微事,亦有關係,如此等處,予所嘉歎矣。上曰,今年諸穀則旣如彼豐登,而至於諸果之不成實,卽挽近所未有,非但桃杏,如柿梨之屬,皆然否?蓍東曰,柿則果無成熟,而梨則以開花稍晩之故,不至絶種,棗栗亦能成樣,而至於橘柚,則臣見濟州牧使私書,殆無成實者,進上將不免闕封之慮云矣。上曰,卿家老人所患諸症,近日果何如?蓍東曰,宿病,添以暑症,尙此苦劇矣。臣於次對奏事之前,何敢言私懇,而目今情理,旣承下詢,不避猥屑,謹當仰陳矣。臣母之病,年前則當暑添劇者,或入秋差勝,而近年以來,漸不如前,至於今年,又不知落下幾層,長在床褥,不能起動者,已久矣。實無暫時離側,束帶供仕之望,中書重任,豈可一向虛縻乎?亟賜體諒,是臣區區企望之忱也。上曰,此豈捨卿之時乎?領相旣難以機務相煩,左相病未差完,卿於此時,豈可言私老人之病?雖極悶然,旣是宿症。且今年暑濕,比前尤甚,不病者亦難堪,若至秋涼,自可漸差,至於賓對之間五日一行,豈無來會之暇隙?雖或有時不行,亦何大妨耶?上曰,次對爲之。蓍東曰,義州府尹沈晉賢,自二月,入狀控免,今已四度矣。病甚難强,至有生入玉門之語,宰臣出外,今爲三年,朝家見待,不必過加靳持,今姑許遞,何如?上曰,依爲之。出擧條蓍東曰,前因湖西御史鄭晩錫所啓,戰防船改造時,富民代將差出之弊,釐正之方,狀聞事,行會各道矣。卽見三南及京畿道臣狀啓,則全羅監司徐鼎修,以爲戰防船改造物力會減優足,初無橫斂之弊,代將以軍校,輪回差定,果無富民橫侵之事,而風落松發賣殖利,不無滋弊之慮云。慶尙監司李泰永以爲,風落松之發賣取殖,封山設禁甚嚴,今不可稱以買賣,許其取用,惟其各營鎭所在留結錢,本是防卒給代之餘剩,而合爲六千六百兩零,竝與舊退船價,沒數劃給,存本取殖,則有補於民云。忠淸監司林濟遠以爲,各鎭鎭將與防軍,或自當,或分當,或責出於船匠船契,或自官添給,或公庫取辦,或殖利補用,或收斂民間,分徵將校,而專責代將者,其數最多。自今以後,凡係情債,一切禁斷,與受同律,不察之營邑鎭,從重論勘,著爲定式,改造改槊時,所入物力,會減錢米及退船價中取用,則設有不足,方便拮据,軍民之科外收斂,代將之差出饒民,永爲革罷,成出節目,而各邑儲置應下,不相當於軍需錢之從優會減,必以新結米上下,而此有掣礙之端,則各邑加分耗中,若干石,量入劃給云。京畿監司金文淳以爲,安眠島風落松發買錢,留置別庫,以爲逐年取利,充補不足之數,船材必以體大合用者,另擇許斫,俾無如前私貿之弊。董役則使島松地方官主管,富民代將差出之例,永爲革罷云矣。湖南則旣無富民橫侵之弊,又以風落松,發買殖利,反爲滋弊之端,則釐正與否,今無可論,置之。至於嶺南·湖西及京畿,則其所爲弊,大抵同然,而造船時物力,各有磨鍊,則湖南之於他道,豈有有無弊不同之理乎?此專由於情費無節,消瀜其物力之致。所謂情債,一切禁斷,則其爲無弊,與湖南將無異矣。富民代將,收斂,民間及情債等謬規,令各該道臣,嚴立科條,永爲革罷,區劃公貨,以補情債,事體未安。所請諸條,竝置之,何如?上曰,依爲之。出擧條蓍東曰,卽見黃海監司徐邁修牒報備局者,則枚擧殷栗縣監牒呈,以爲本縣還多民少,還民之難支,誠爲可悶。各邑之今年耗作錢條,皆以本縣穀作錢。各該邑耗條,添付元穀,以爲相換移劃,則於各邑無轉輸之勞,在本縣爲救弊之方。殷栗縣所在會付穀中,限二千石,以各邑所在耗作錢條,相煥移劃,以救還弊爲辭矣。此旣異於衙門移錄,又無穀物轉輸之勞,而在該邑,大爲除弊之道,則許之無妨,依所報施行之意,分付,何如?上曰,依爲之。出擧條上曰,此事,果何如?蓍東曰,殷粟穀多之弊,非但中外之所共知,戶判亦以爲,如是矯革則爲好云矣。蓍東曰,卽見平安兵使任嵂報本司辭緣,則以爲本營一年應入錢,爲五萬六千兩,而每朔各處別備及一年應下,至於三萬二千餘兩,宿逋別備,又爲五千兩,以其應入,除其應下,則所餘,不過爲一萬九千兩之數,而軍器城堞公廨修補及其他雜費,皆從此數中出,每年繼用,尙有不足之慮。若値勅行使行之頻繁,則以此見存之營樣,萬無拮据區處之道,百爾思惟,他無變通。惟宿逋條一事,猶有闊狹之端,年年以五千兩別備者,寬其年限,減其數爻,每年以二千兩爲定式,則當於九年之內,可備二萬之數,在充逋,少無所損。在本營,少舒其力,爲辭矣。該營事勢,不可不念,而宿逋條之若干年闊狹,便同朝三暮四,依所報施行。此後,或値該兵使徑遞之時,必爲準此數充入,若有違越節目,推諉不遵者,則自本司,摘發論罪之意,更爲申飭分付,何如?上曰,依爲之。出擧條上曰,宿逋條,自何年別備,而今捧幾何?左相曾以此事,有所陳達而關飭者矣。戶判出去,詳細知入。蓍東曰,宿逋餘數,可爲一萬八千兩云矣。時秀承命出去。蓍東曰,日前忠烈公黃一皓之追配江都忠烈祠,實出於我聖上褒忠奬節之盛意,臣不勝贊歎,而臣於沁祠事,又有區區微見,忠簡公尹棨,始享於此祠創建之初,中間見輟,丁未年間,因故相臣金致仁建白,以尹棨及忠正公洪翼漢,常居玆土,請竝享而蒙允矣。忠貞公尹集,旣是尹棨之弟,而同居是地,事載江都志人物條。且有遺墟豎石,則今於妥侑之所,是兄是弟之一爲一否,恐爲闕典。臣意則忠貞公尹集,亦命竝享於忠烈祠,以爲樹風顯忠之方,恐合事宜。故敢此仰達矣。上曰,依爲之。出擧條上曰,是地是祠,兄弟竝侑,可謂盛典矣。紀功祠進去承旨,何日當下直耶?鍾顯曰,趁十六日下去云矣。上曰,其子孫中申大顯,曾經武將,依日前下敎,此人可以差送也。申氏子孫爲幾何,而致祭時,亦有下去者耶?鍾顯曰,申氏子孫之在朝廷者,皆是壯節公子孫,而今番亦多下去者云矣。上曰,入我朝後,則文節公派,尤顯達,而申耆·申應周皆非其派耶?鍾顯曰,申耆則似非其派,而申應周則其叔大偀,乃文節之奉祀孫云矣。蓍東曰,壯節公之忠烈,如紀信,故後承甚繁衍,可見冥報之理矣。上曰,紀功祠亦爲懸板,俱載宣額事實,而使道臣,書揭,可也。鍾顯曰,紀功祠宣額之後,則體面有異,而自前,居民競來祈禱,有若叢祠,事涉,如何?此則似當禁之矣。上曰,不必自朝家,有所指揮矣。上曰,所傳鐵像,何如云耶?鍾顯曰,壯節公及庾忠節,卜武恭三像,而又有婦人像,此則傳之爲壯節公夫人云矣。上曰,仁廟朝,改建是祠,而在昔丁卯,龍骨大,馬蹄粘地,不能移動云。亦可謂靈異矣。蓍東曰,故義兵將梁大樸,當壬辰之難,首先倡義,忠誠才略,實在一時諸人之右,而不幸出師未捷身死軍中,至今爲志士之恨,身後褒尙之典,又未免寂寥。當初兵議之贈,因其子故府使慶遇之效勞,便同推恩,及至近年,綽楔之典,加贈亞卿。第念同時諸忠臣,或贈峻秩,或錫美諡,則以大樸忠義之炳烺,恐當有一體之恩典,故敢此仰達矣。上曰,予意則以爲,此人倡義,先於贈領相高敬命,勇斷優於忠武公李舜臣,而殺身危忠,與兩人同歸,一閱遺集,英爽勃發,如見其上馬討賊,下馬草檄之狀,向於禮判入侍也,以朝家崇報之尙欠稱當,竝其遺集之板本,不戒于火,指示丌上斷爛謄編而咨嗟之。卿之所奏,政合予意。贈戶曹參判梁大樸,加贈正卿,賜諡祭,內藏靑溪及倡集錄,令內閣,下送道臣處,開板印進。其子太常正梁慶遇,忠勇勁直,政是肖子,名臣文章筆翰,猶屬餘事。況棄官於戊午,遯跡於癸亥,節義隨處圓全,豈或泯然?加贈一階,其所著霽湖集,一體印進。仍令道臣,改旌其閭曰,具官梁大樸·梁慶遇父子忠義之門,可也。出擧條蓍東曰,統制使贈領議政柳珩,故訓鍊都正贈判書柳炳然,祖孫皆四字泹背,如宋臣岳飛事。珩則以海南縣監,佐忠武公李舜臣露梁之戰,中丸不死,其蹟甚偉。炳然,孝廟朝貞翼公李浣薦將才,先正臣宋時烈,受密諭,使知薪膽之聖志,世其智勇淸白,備載於先正所撰碑文中。文正公李縡所稱,中州千古一武穆,我東一家二武穆,亦是發揮之名言也。聖朝旌典,小善必錄,而獨此兩臣事,尙無表章之擧,湖西儒士聯名呈單于臣等,請其陳達贈諡,實蹟旣如此,公議又不泯,今因言端,敢此仰達矣。上曰,柳氏之門,何多忠臣·名將也?與忠武·貞翼,伯仲家聲,往史罕聞。忠武後裔,屢勤收錄,貞翼家,如此家,年前柳相斗一人,付錄壯營。近日李得馨一人越薦宣廳,何異於儀不及物,徒覺歉然。際聞卿所奏,實獲予意。大抵故統帥贈領相柳珩,其孫故都正贈判書柳炳然,卽忠武公李舜臣,貞翼公李浣之或擧以自代,或薦以將才者,其人之爲名將,觀於薦擧者可知。況泹背之忠,祖孫同然,則易名之典,不施於我東之二武穆而孰先?特竝贈諡。而故知中樞兼摠戎使柳琳之爲天朝,全節於金州之役,彼人至今嘖嘖,而柳孝傑,以珩之子,不屈於弘立之辟府,庶弟禮傑,未冠而遽䯻,自請代行,殉身深河,孝傑之子,又有故訓將贈領相柳爀然與炳然,在貞翼之薦,密勿訏謨,無不與聞。人謂相須之力,譬之如左右手。向因試武士駕過太平橋也,路出故將家遺墟,咨嗟者久之,今於其家收錄之日,何可或爲或否?柳禮傑如無旌贈之事,卿於筵退後,詳考文蹟,旌贈間,以當施之典,指一草記,故訓將柳爀然奉祀孫柳相斗,近以守令坐罷,令該曹收用,別軍職差下,以示朝家尙節報功之意。因此又思之,忠武之子葂,殉於丁酉,薰殉於甲子,藎殉於丁卯,而旌贈之典,尙無所施云。今於柳禮傑旌贈問議之時,忽於忠武家不施之乎?令該曹,各贈華銜,可也。出擧條上曰,柳珩子孫誰耶?蓍東曰,卽爀然之祖,而孝源乃其後孫也。蓍東曰,製述官南播秀遷轉之代,以中人輪差事,頃奉筵敎,退而問之,則製述官,例以學官出身者啓下,而中人,見無曾經學官者云。此足爲渠輩稱冤之一端。今番則旣出特旨,拔例變通,未爲不可,時任吏文學官首仕者,移付製述官,使之計仕升六,學官窠,則以中人差出,何如?上曰,依爲之。出擧條蓍東曰,康津漂民出送事,禮部咨文出來矣。以前頭使行,別伸謝悃之意,撰出回咨,正書安寶後,定禁軍,騎撥下送於灣府,使之傳給鳳凰城將處,以爲轉致北京之地,何如?上曰,依爲之。出擧條蓍東曰,前冬至副使柳焵,方在削職中,書狀官李翊模,在罷職中,削職者臣不敢仰請還差,而罷職者多有請敍之已例,書狀官敍用,還付副使之代,卽令差出,以爲趁期治行之地,何如?上曰,給牒敍用,或敍用,今日政還付,可也。出擧條用謙曰,冬至副使柳焵,書狀官李翊模,有今日政還付之命,政官牌招,何如?上曰,依爲之。出擧條蓍東曰,法聖·群山兩鎭僉使,皆以邊地履歷,過兩年漕運,則有陞敍承傳,邊地之陞敍,卽防禦使也。防禦使,猝難以承傳擧行,而兩漕運之善爲領納,又是不可仍置之勞勩也。且聞法聖則以經過七山之故,二十年內,獨田光勳一人,以承傳,陞爲邊地,其後則今番洪繼善,又無弊兩運云,其難可知。蓋此兩鎭之以湖南內地,而陞爲邊地,實出於重漕運之意,而以駕海乘危之故,所差送者,未必皆爲防禦可合之人,而承傳多有未卽擧行之時,然則邊地履歷,徒歸於有名無實。其於運輸之政,亦恐始勤而終怠。臣意則兩鎭僉使,依前以武臣堂上中,有踐歷人擇差,待兩年漕運,以邊地差送,捧承傳,勿越其都目擧行,則在激勸酬勞之道,兩得其宜,旣有區區愚見,敢此仰達矣。上曰,依爲之。出擧條蓍東曰,法聖前僉使洪繼善,兩年漕運,善爲領納,實是近年罕有之事也,不可無故罷散而止。防禦使,如難爲之,則善地守令調用,以爲陞敍承傳擧行之意,分付銓曹,何如?上曰,依爲之。出擧條時秀自外而入。進前奏曰,平安兵營宿逋條事,承命出問,則前兵使趙圭鎭時,有三萬兩舊逋,而自朝家,多有蕩減,其後充入者,爲五千兩,左相果以此事陳達後申飭云,而文蹟未及詳考,故事實數爻,俱不能詳知,而未充之數,約爲二萬兩云矣。上曰,詳細考出,可也。上曰,重臣金頤柱夫人,可謂有福矣。置老夫先逝,而況於伊日,至朝無恙,處置家事,極其擁容,聞甚異常。戶判筵退後,考出恤典前例,以爲擧行之地,可也。兵判家,必有前例矣。予忘其名。而鄭羅州,於兵判爲某親,其時前例,必有可據矣。好仁曰,故羅州牧使臣鄭志翼,卽臣叔父,而爲淑徽公主之孫,若言其例,則似當用臣祖時前例矣。上曰,卿叔時,亦有恤典,未必不爲前例,而卿祖時例,令戶判,亦爲詳考擧行,可也。上曰,近以新出藥水之故,城中人,勿論男女貴賤,擧皆取飮,多有受害者,此夫人,亦不無服水所祟云,然否?蓍東曰,重臣金頤柱,卽臣一家,故參判尹得和之壻,故臣果得聞其然矣。上曰,所謂藥水之說,予則決知其孟浪,而徒爲惑世之一端,故使徐英輔盛來一筒,分飮左右諸人,無不卽地腹痛,故予以爲,從此而邪說可息矣。直閣李始源,終不知止,摠戎使亦取飮云,甚可悶然矣。上命大臣就座。好仁曰,慶州營將鄭光賓,以履歷不足武將,使之勿赴擬望之。前兵判亦使呈遞,略不動念,有若相抗者然,體統所關,不可仍置,罷職,何如?上曰,依爲之。出擧條上曰,使之勿赴之將臣誰也?好仁曰,卽禁將而聽若不聞,及前兵判招致面責之後,以爲非朝家處分,則決無不可赴之義云。廉隅二字,雖不可責之於渠輩,揆以體統,豈敢如是乎?上曰,萬萬駭然矣。固是不足責,故只施罷職之典,今日政,不待傳旨,卽爲出代,可也。鍾顯曰,松都興國寺舊址,有一塔,塔面有陰記,卽高麗太師姜邯贊所書也。其下書其姓名,而邯贊之贊字,以瓚字書之,蓋石刻之可信,比諸公私文籍之流傳者,不啻懸隔。一片石之無恙於近千年之後,使麗太師名字,免於訛誤者,事若不偶。當初石刻之始出也,大僚先爲得見,亦以爲可合釐正。臣意則自今以後,公私文字,姜邯贊名字,皆以瓚字書之恐好,故敢此仰達矣。上曰,依爲之。出擧條上曰,向於此事,使之議於大臣,大臣果以爲如何耶?蓍東曰,石刻旣分明,則不必持疑矣。鍾顯曰,當初石刻,大臣始得見,而送于松留,更考塔面,益知其分明矣。上曰,近千年之後,誰料有姜邯贊改名之擧耶?致祭日字,今已過矣。位板當改寫耶?鍾顯曰,位板未必書名,似無改不改之可言矣。上曰,此擧條,詳出朝紙,使一世皆知之好矣。近來凡係忠烈人事,雖無關於春秋大義者,亦皆視以一例,勿出朝報,此豈成說乎?向來貞翼公李浣後孫,宣傳官調用事,雖勿出朝報,而皆令出於小報,卿等見之耶?蓍東曰,臣實未得見之,而過數日後,始聞而知之矣。大抵大小文書之除非下於備局,出於朝報,則皆不得見之。今雖難創出無前之例,若有關大事,必令來示然後,爲可矣。上曰,然矣。刑獄文案則近果往示耶?上敎敬懋曰,禁將爲驪州牧使時,以爲見驪州所居貞翼公後孫云。果是今番承傳之人乎?敬懋曰,未能分明記得,而似是此人矣。上命書榻敎曰,貞翼公李浣致祭及後孫宣傳官調用傳敎,小報不爲書出,當該承旨罷職。出榻敎鍾顯曰,頃因假引儀李義勝所懷,以引儀之月講五禮儀事,有令禮堂稟處之命矣。引儀之職,重在臚唱,且其勤勞,倍於他司,雖欲肄習,勢亦末由,則有不必創行月講之法,今此李義勝所奏五禮儀肄習一款,置之,何如?上曰,依爲之。出擧條上曰,李義勝所懷,亦出踰濫之一端矣。蓍東曰,五禮之儀,漢法則太常主之,我朝則春曹主之,此非臚唱之輩,所可知者也。踰濫之敎,果爲至當矣。鍾顯曰,孝廟朝,後宮安嬪,有一女,卽錦平尉翁主也。昔在丁丑之難,安嬪陪往瀋館,換着男服,十年服事,效勞甚多。至肅廟朝,特命定爲不祧之位,而淑寧翁主,以朴氏冡婦,難於別立安嬪廟,遂以其壻李姓人,奉安嬪之祀,屢世仍之,而李家,今甚殘敗,所處斗屋,不蔽風雨,不但香火之將廢,若與其家祠版混奉,則事體尤爲未安。今若改定主祀之處於錦平子孫家,則禮意事勢,恐爲兩便。故敢此仰達矣。上曰,還祔錦平家,禮意卽然,而聞其事實,安嬪只有一女淑寧翁主,翁主之女,爲李秀喆之妻,安嬪享壽,至肅廟朝,下詢其身後事,則安嬪奏以欲托錦平家,而其家爲大宗,事勢非便。乞命托祀於錦平之外孫家,遂命李秀喆家,奉祀安嬪,仍命不祧,而其家折受田土,入於代盡宮結出稅秩,香火難繼云,聞甚可矜。祭需每歲,令該曹,給米五石,燭二雙錢五十文事分付,而旣聞之,卽令該曹,買給容接家舍,安頓日,遣內侍致祭,可也。出擧條時秀曰,本曹米儲,每患不足,年年請得於他衙門,誠極可悶。今此京畿劃給儲置米七千石,卽每年應下之資,而畿邑所用錢米,無間臣曹所需,米條尤緊,其在互濟之義,合有推移之道。依臣曹定式,以每石四兩,準數移送於畿營米條,則自臣曹,取用於惠廳畿邑大同,依前上納於惠廳而船價雜費,則從其多寡,本曹取用米條中除出,則在惠廳,元無損益,雖畿甸諸邑,酌其豐歉,不可謂太輕歇之價。況如今年多有贏數,在本曹則六千餘石,所得不爲少補,故敢此仰達矣。上曰,依爲之。出擧條上曰,前都承旨知之乎?貿米事,惠堂何以爲之云耶?冕膺曰,作書問之,而未見回答云矣。上曰,向見廣留則大段說弊矣。蓍東曰,三南之米,運來甚難,而市直則當此告豐之際,最合貿來船隻,則有京江船及地土船,不患不得。但營邑善爲擧行然後,可以無弊運來矣,臣待罪湖南時,宣惠堂上鄭昌順,當庚戌之豐,請爲貿米,故出給庫中米二萬石,而庫米則以其貿米之價貿充,則民間果樂從,此甚爲兩便之道矣。上曰,軍作米,今年雖當告豐,不可輕易擧論矣。蓍東曰,荐歉之餘,雖曰豐年,必有舊還及身布停退條當捧者,民憂不可以告豐而有所或忽矣。上曰,北伯又請停操,自李文源爲北伯時,便成前例,年年如是習操,終無可爲之時耶?蓍東曰,習操之爲民弊,果爲不些,動費十五六日,一年農作,擧皆消瀜於此,道伯停操之請,未必不由於此,官門聚點之法,嚴加申飭,則似有實效矣。黃海兵營及慶尙道狀啓,姑不來,而統營則有向日傳敎。第聞傳敎未下之前,已有乘船發行之邊將云,未知其果何以爲之也。見傳敎下後,似必中路還歸矣。龍輔曰,尙方多有釐正事郞廳,難付生手,前直長鄭冕綏,今番都政,移陞長興庫主簿,與本院主簿,相換,何如?上曰,依爲之。出擧條上命次對,退出。用謙曰,筵退自有次序,而修撰韓用鐸,備堂未退之前,徑先起立,推考,何如?上曰,依爲之。出擧條諸臣以次退出。
丙辰八月初九日巳時,上御誠正閣。右副承旨入侍,禮曹判書·一二同成均,同爲入侍時,右副承旨魚用謙,假注書曺錫中,記事官金景煥,記注官金良倜,行禮曹判書閔鍾顯,同知成均館事沈煥之·徐龍輔,以次進伏訖。上曰,禮曹有祠院謄錄云,或有父子竝享之例耶?欲使卿考見,今召卿矣。上曰,同成均,亦是泮堂,無異國子長,今日儒疏事,何也?予於文敬,豈或有一毫不足之意,特以父子竝侑之無於典禮,出於難愼之意也。儒生之如是說去,取證於不當引之事,至於啓聖祠云云,豈是可證之事乎?近來士習,雖曰不古,而至於從享大事之如是,各立己見,迭相投疏。且多山林之言,昨日需生,謂之有異,今日儒生,謂之同然,豈有如許士習乎?近日朝廷爻象不佳,故至於儒生,亦皆如此耶?向者宋文述之內移,亦有意存焉耳。鍾顯曰,令承聖敎,士習誠萬萬駭然矣。上曰,父子配享之於前例,卿其詳考,而山林書札,亦皆取見,以判兩日儒生之是非也。仍命退,諸臣以次退出。
上在昌德宮。停常參·經筵。
藥房提調沈頤之,副提調黃昇源啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,大司憲宋煥箕,持平金壽祖·鄭宗魯在外,執義朴瑞源,掌令金孝秀傳旨未下,掌令朱重翁呈辭,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,右副承旨魚用謙,今日不爲仕進,卽爲牌招,何如?傳曰,處義太過,牌招察任。
傳于金翰東曰,諸承旨持公事入侍。
尹光顔啓曰,昨日禮曹判書擧條中,令禮堂稟處之禮字,誤以廟字書之。至於啓下,奏御文字,何等審愼,而有此誤書,臣之矇然捧入,不勝惶恐。原擧條,付標以入,而當該注書,所當重勘,本院請推之外,無他可施之罰,何以爲之?敢稟。傳曰,爾與注書推考。
李海愚啓曰,禁衛大將李敬懋,以兼察御營大將,明日習陣出去矣。所佩禁衛大將命召及兼帶左邊捕盜大將命召·大將牌·傳令牌,何以爲之?敢稟。傳曰,仍佩往來。
傳于尹光顔曰,政官牌招開政,未肅拜亞銓許遞,前望單子入之,待下批,一體牌招。
吏曹參判前望單子入之,黃昇源落點。
尹光顔啓曰,禮曹判書閔鍾顯,依下敎來待矣。傳曰,入侍。
傳于金翰東曰,承旨前望單子入之。
承旨前望單子入之,權裕落點。
傳于尹光顔曰,新除授承旨,牌招察任。
傳于李海愚曰,軍士房承旨入侍。
傳于尹光顔曰,同副承旨入侍。
以右副承旨魚用謙牌不進罷職傳旨,傳于尹光顔曰,處義雖過,廉防亦然,許遞。
備邊司薦望,以成種仁爲義州府尹。
有政。吏批,判書金載瓚進,參判黃昇源進,參議未差,同副承旨尹光顔進。以韓用龜·宋銓爲承旨,吳鼎源爲校理,曺允大爲禮曹參判,蔡弘源爲刑曹參議,沈晉賢爲同春秋,趙宗鉉爲內贍提調,尙衣主簿許㬘,長興主簿鄭冕綏相換,義州府尹單成種仁。
兵批,判書鄭好仁病,參判尹弼秉病,參議李尙度入直進,參知吳泰賢病,左副承旨李海愚進,護軍李普溫·洪明浩·沈晉賢,副護軍魚用謙,副司果李光葵,竝單付。
尹光顔,以禮曹言啓曰,今此秋夕祭享,兩官,當爲備員將事,而光陵參奉黃勉喆,平安道義州地下去,未及上來。崇陵參奉朴民淳,身病猝重,是日之內,萬無起動之望云。光陵參奉黃勉喆,崇陵參奉朴民淳,竝今姑改差,其代,卽令該曹,以在京無故人,今日政差出,以爲備員將事之地,何如?傳曰,卽因公不可輕遞,亦不可一遞一換,竝令該曹口傳相換,可也。
吏曹口傳政事,光陵參奉黃勉喆,童蒙敎官李相換,崇陵參奉朴民淳,童蒙敎官韓用謙相換。
兵曹口傳政事,副護軍成德雨。
以平安監司朴宗甲狀啓,巡操停止,旣有成命,淸北江邊,竝爲巡審計料事,判付內,啓下備邊司爲旀,近年道臣之巡到江界,作爲歲課,爲弊可悶。向有下敎於戶判者,則如何指揮,有此狀聞是隱喩,無論如此如彼,其爲不能丁寧言之,難免其責,有司堂上李時秀,從重推考爲良如敎。
尹光顔,以弘文館言啓曰,校理朴鍾淳,旣有只推之命,與新除授校理吳鼎源,一體牌招察任,何如?傳曰,允。
權裕,以吏曹言啓曰,本曹正郞金熙華呈狀內,矣身素患關格之症,當暑添劇,時日之內,萬無供職之望云。身病旣如是,則有難强令察任,改差,何如?傳曰,允。
尹光顔,以成均館言啓曰,臣等謹依下敎,招致儒學尹顯大·李義樂等,以兵曹草記中,喧聒禁軍,拳踢閽卒委折,詳細査問,則以爲小生等,蚩蠢蒙騃,全沒知覺,自陷於罔赦之罪,惶隕震越,求死不得。小生等,年淺識蔑,何敢議到於莫重從祀之典,而以其名參齋任之故,乃敢與論疏事,冒入疏錄,此莫非小生等死期將迫之致。再昨日京外儒生,以竝享無稽之意,援據儒臣之書,陳疏上聞之後,十行批旨,昭揭日星,非但斯文之義理大明,士林之議論已定。伏況孳孳於修道之爲敎,與師之所在,道之所存等下敎,鄭重諄複,出於牖迷覺蒙之聖德至敎,則其在臣子分義道理,固當欽仰莊誦,遵守對揚之不暇,而只緣小生等愚頑迷錯,茫不覺悟,乃敢以已治之疏,忙忙呈徹於翌日之朝,不顧事體之屑越,自犯冒昧瀆擾之擧,有若與再昨日儒疏角立者然,此已萬萬死罪。而又況父子竝享之無稽,祭酒臣宋煥箕,明有書字往復於泮中者,小生等疏,圇爲說,全失旨意者,由前由後,小生等之罪,自歸於不率聖訓,得罪斯文之科,自顧負犯,震懍罔措,竊欲冒萬死一暴衷情,仰徹九重,相率來詣闕外,敢爲擊鼓之計,而爲門卒所阻搪,欲入未入之際,自致喧聒,此亦小生等罔赦之罪,而至於拳踢門卒事,小生等,雖甚迷蠢,亦一衣儒冠儒之類,則豈有如是駭悖之擧乎?毋論事實之如此如彼,莫非小生等,天奪其魄,自陷死罪之致,惟願遄被嚴誅云矣,敢啓。傳曰,知道。渠輩雖曰年淺識淺,卽亦冠儒服儒,而從祀聖廡,果何等至敬莫重之典,則苟有所見之陳徹,務積誠意,齋沐封章,事理之所當然,而同一疏錄,語意判異,昨呈今呈,若傳前啓,賢關之貽羞,莫甚於此。且況再昨批旨,渠輩亦見惟予惓惓於斯文,兢兢於典禮之本意,孰不知之?如使文敬·文烈有知,亦必知感,渠輩太不誠太無忌,不惟不知感,乃反不率敎。縱不協于極,如果不罹于咎,豈不欲而康而色,含垢藏疾?而伊後擧措,轉益悖常,士習之寒心,胡至於此?投北停擧,不屑爲於渠輩,與尹顯大·李義樂,外避不納名之諸人,勿齒章甫之列,以爲修道爲敎之一助,可也。
吏曹啓目,粘連觀此司憲府掌令朱重翁上疏,則以爲吾東木綿之出,始自文益漸,取核於萬里遐荒,敎民耕種,創機爲制,手作引絲之車。況其倡正學扶吾道之功,又爲鄭夢周竝稱,先朝戊寅,命搜訪其奉祀孫錄用,而因循未果。今其後孫零替,無以奉香火,其在思其功尙其人,誠爲矜惻,特加存恤之典亦爲白有臥乎所,臺疏旣以文益漸奉祀孫錄用,明有先朝戊寅受敎爲言,故溯考臣曹文跡,初無差漸後孫收用之命,臺臣所論,有何考據是白乎喩,況其後孫之世免軍役者,在朝家存恤之典,實出尋常敎是乎,則如是煩請,事涉干恩,置之爲白乎旀,金景瑞竝享,事係祀典,令禮曹稟處,何如?判付啓,依允。
禁府照目,前縣監李秉道矣,本府議啓內,大村占葬,法禁至嚴,身爲地方官,境內驛村,有此圖占之擧,而始不禁斷,終又推諉,不卽掘移者,揆以法意,殊極可駭。以此照律罪,杖八十收贖,奪告身三等,私罪,奉敎依允爲旀,功減一等爲良如敎。
正言尹涵疏曰,伏以,臣濫叨見職,今已五箇月矣。旣其不稱,且未署經,因仍盤礴,一至于此。每自點檢,有靦面目,向當朝廷之有事,治疏欲上者,前後凡三次,而輒皆阻門,一未得徹,夫官以諫名,使之言也,而目見世道朝象之可驚可痛者,曾不能出一言論一事,若是而尙可備數於耳目之列乎?臣聞宋制,御史入臺,滿十旬無章奏者,有辱臺之律焉。臣之今日事,可謂貽辱之甚者,豈可諉以未署,一直蹲冒,徒取妨賢之譏也哉?伏願殿下,俯垂諒察,亟賜鐫改,使私分安而公義伸焉。臣方丐免不暇,何敢贅他?而第於申應周事,有萬萬驚駭者,日前閭巷之人,以孝經橋之一夜毁撤,莫不奔走驚惑,訛言大起,臣方莫測其端倪矣。及見朝紙所出備局草記,則乃應周所爲矣。發怒於其弟之墜馬通衢大橋,任自毁壞,其眼無國家,放恣驕橫之罪,可謂前古所無。且不於衆所共覩之時,而必乘潛夜無知之間,使聽聞駭惑,滿城繹騷,如此跋扈之習,論以邦憲,當何所施耶?渠旣濫蒙恩造,位躋亞將之列。況又身帶本營軍銜,則其所謹愼,宜倍他人,而今此所犯,何其無忌憚之至此耶?噫,彼設心造意,旣極猾橫,則一番嚴訊,在法當然,而今乃過加涵覆,直施竄配之典,國家刑政,恐不當如是。臣謂定配罪人申應周,亟令王府,拿鞫得情,斷不可已也。臣身旣未出,言何敢進,而竊不勝目下之驚憤,玆敢越例陳章,仰瀆崇嚴。惟聖明,恕其罪而察其言焉。臣無任云云。省疏具悉。申應周事,擧措之駭悖,無異街豎迷藏之習,以其所爲,顧其職名,貽羞莫甚,然豈有別般可問之端乎?不允。爾其勿辭察職。
丙辰八月初十日卯時,上御誠正閣。藥房入診,諸承旨持公事入侍時,提調沈頤之,副提調黃昇源,假注書曺錫中,記事官金景煥,記注官金良倜,左承旨金翰東,同副承旨尹光顔,以次進伏訖。頤之曰,近日涼生,雖覺爽然,風氣太過,聖體,若何?上曰,昨日儒疏,萬萬駭痛,殆至夜不能成寐矣。再昨疏批,旣有修道之敎,師之所存等語,此豈一時偶然之敎也?顧今師道之責,在於予,凡係斯文之事,其所斟量義理,裁制儀文者,自有十分稱停,有非如渠輩,所可窺測者,在渠道理,但當服膺率從之不暇,而目見曰師曰道之批,乃敢自立意見,容易說去,是何世道,是何士習?冠儒服儒,則豈可皆謂之儒乎哉?如渠蔑識梗化之輩,焉敢容喙於斯文大一統在上之時乎?大抵天命之謂性者,以天而言者也,率性之謂道者,以人而言者也,修道之謂敎者,卽君師之事也。故朱子以禮樂刑政,訓敎字之義,敎之以禮樂,苟有不率,則亦不得不齊之以刑政,此乃師道也君道也。夫從享,何等重典也?予於此事,一則出於倡明表章之義,一則出於鄭重難愼之意,必欲歸重於文靖之首闡,故未遑文烈之竝擧。且緣無稽於父子之竝侑,故有難文敬之遽議。此箇精義,雖俟百世而可以不惑也,雖聖復起,不易吾言也。其所倡明也難愼也,莫非出於師道之所在,則如渠年淺學蔑者不識君師之尊,甘歸不率敎之科,妄立別見於從享之重典,有若角勝者,是豈道理分義也?且再昨疏儒,以兩山林之言,有所不同云。而至誦奏都憲書辭,則渠輩之謂以兩言僉同,而粧出讆言於奏御文字者,尤極駭然。尹顯大,主張昨疏云,士論主張,決非如渠者類所可爲也。渠祖尹勉憲,曾爲宮官,故予至今不能忘,今其孫,乃敢如是駭悖,則雖欲顧藉得乎?頤之曰,儒生事,誠一變怪,方今師道在上之時,孰不仰牗迷發蒙之盛德至意,有若日月於昏衢,而渠何敢不率聖敎作此駭悖之習乎?此尤萬萬痛惡矣。上曰,崇儒重道,非但爲予自來苦心,予在君師之位,任君師之責,凡所以作成敎導者,常所眷眷,而或有不率之如此,此則朝廷之責也。大抵近日,用捨相混,是非不明,涵濡太過,而朝廷不尊,世道爻象,依舊乖離,其流之弊,至使此輩,有今日擧措而莫之畏憚,卿等不得辭其責也。皇天無常親,惟德是親,今日朝廷,誰能懷德?予將觀之也。頤之曰,今此聖敎,出於爲世道闡斯文之至意,而臣等實不勝惶悚矣。頤之曰,王大妃殿氣候,何如?上曰,一樣矣。頤之曰,昨日湯劑進御後,諸節,如何?上曰,益臻復常,自明日,當停止湯劑矣。頤之曰,惠慶宮氣候,何如?上曰,一樣,而微感之候,諸節無損矣。頤之曰,稟定湯劑,未知,何如?上曰,旣是微感,不必進服湯劑矣。仍命提調先退。頤之退出。上曰,禮判如入來,使之入侍。賤臣承命,與禮曹判書閔鍾顯,偕入進伏。上曰,昨日果考出祀享古典,而父子竝享之例,果有之乎?鍾顯曰,遍考祠院謄錄,而無一可據,設或有之,祠院體例,不可比擬於莫重之聖廡矣。上曰,坡山書院竝享,此非可以引以爲證者,而溯考今古,顔·曾以外,曾無此例,則予之難愼,不其然乎?仍敎光顔曰,承宣家先世,亦多有院享之人,或有父子竝享之事否?光顔曰,有魯岡·龜山兩書院,而俱無父子竝享之事矣。上敎鍾顯曰,昨日疏儒事,卿於昨筵,已知之,俄又言及於提調,卿似聞之矣。大抵渠輩之事,不誠莫甚,無憚又莫甚,予之眷眷斯道之本意,反爲此輩之慢蔑,是豈成說乎?此莫非朝廷之責也。鍾顯曰,昨日疏儒事,萬萬駭悖,實是變怪。昨日聖批,旣出於任師道牖群蒙之意,則如渠愚駿之徒,不體聖訓,作此擧措者,實不勝駭痛。宋煥箕之書,直言竝侑之不可,而臣亦得見,則儒生輩之說,尤是欺罔之一端矣。上曰,父子竝侑之例,筵退後,卿須更考也。仍命,諸臣以次退出。
丙辰八月初十日申時,上御誠正閣。軍士房承旨·同副承旨入侍時,左副承旨李海愚,同副承旨尹光顔,記事官柳遠鳴,記事官金珍恪,記注官金良倜,以次進伏訖。上曰,今此兵曹草記,何也?光顔曰,儒生輩,謂有鳴冤之事,攔入闕門之際,見阻於門卒,有此拳踢之擧云矣。上曰,所謂鳴冤,果是何事。蓋尹顯大之主張疏論,極爲怪駭,故朝者筵中,有所責敎,而今此顯大之欲爲鳴冤云者,萬萬駭然。至於拳踢門卒之擧,尤是變怪,名以士子,有此駭悖之事,豈不痛惡乎?光顔曰,嚴敎之下,有難晏然,故似作此惹鬧,以爲登徹之計,而旣有拳踢門卒之擧,則兵曹亦不得不草記矣。上曰,攔入者幾人?光顔曰,李義樂·尹應大諸人,而合爲十餘人云矣。上曰,再昨儒疏,則以兩山林之言,謂之不同,而疏儒至誦奏都憲答書句語,則昨日疏儒,敢謂二山林之言無異云。渠輩之言,變幻於兩日之內,自歸欺罔之科,雖尋常疏擧,不當若此。況從享重典乎?且門禁事體,何等嚴重,則有此攔入拳踢等擧措,寧有如許士習乎?左副承旨招致騎郞,詳問委折以奏,可也。海愚承命出問回奏曰,問于騎郞,則當初儒生之攔入者,卽李義樂·尹應大等十餘人,而五人則臣果知名入來,其餘皆避去不肯首實。至如拳踢之擧,尹顯大·李義樂,親自犯手,或以足踢之,或以拳打之,守門將及軍士二名,俱被打,而傷處則不至大段云。騎郞以爲,雖不目見,而近仗軍士之言,如此云矣。上曰,泮長及同成均入來事,分付,可也。賤臣承命出傳,還入進伏。光顔曰,三太師祠額號擧條批答,以書進爲敎,書來後,當入啓乎?上曰,不必入啓,而明日下送,可也。光顔曰,祭文親撰以下,則承旨當下去,而發程當在再明間矣。上曰。承旨作闕然後,可以差送矣。上曰,泮堂入來,不可遲待,承旨出去,待其入來,以下敎,詳細言之,可也。仍敎曰,昨日以學儒疏路,略有言端矣。蓋士論何等重大,則無論泮儒學儒,凡於齋沐封章之際,必當以誠意爲先,而渠輩則不然,引用山林之言,各自不同,且況諒複之敎,出於崇儒重道之至意,而渠輩不率君師之敎,作爲異論,乃敢容喙於斯文大一統在上之時名以儒生,冠儒服儒,焉敢若此?事異常格,不可以常理責之,予則遽難處分,且賜批于此草記,則聽聞豈不有駭乎?泮堂善爲商量,自泮中,論理草記,可也。命退,承史以次退出。
上在昌德宮。停常參·經筵。
吳鼎源啓曰,來十六日,儒生殿講日次矣,敢稟。傳曰,爲之。
韓用龜啓曰,大司憲宋煥箕,持平金壽祖·鄭宗魯在外,執義朴瑞源,掌令金孝秀傳旨未下,掌令朱重翁呈辭,監察茶時之意,敢啓。傳曰,知道。
傳于權裕曰,諸承旨持公事入侍。
以校理朴宗淳·吳鼎源牌不進罷職傳旨,傳于宋銓曰,只推。
傳于宋銓曰,前承旨洪仁浩·李肇源竝敍用。
以執義朴瑞源,掌令金孝秀,司諫崔烜牌不進罷職傳旨,傳于韓用龜曰,只推。
承旨前望單子入之,申大顯·李晩秀落點。
吏曹,同副承旨吳鼎源除授事,承傳。
傳于李晩秀曰,右承旨入侍。
傳于吳鼎源曰,同副承旨入侍。
宋銓,以吏曹言啓曰,今此各陵殿宮園墓秋夕祭祭官,當爲磨鍊以入,而除老病實故,無以推移分排。依近例,以刑官,司饔院官員及獻官執事,年限已準人,通瀜塡差之意,敢啓。傳曰,知道。遠道陵寢,以年老之洪樂恒差定,卿事,果何如?極爲駭然矣。
吳鼎源,以奉常寺都提調·提調意啓曰,東籍親耕田所種皮稷打作,則所出爲六石六斗之意,敢啓。傳曰,知道。
禮曹啓目,粘連向前司憲府掌令朱重翁上疏,吏曹覆啓內,金景瑞竝享,事係祀典,令禮曹稟處亦爲白有臥乎所,金景瑞之箕城殲賊之功,燕獄守義之蹟,炳然可記,肆前後朝家褒奬之典,大備而無憾,旣贈上公,繼又有棹楔之旌,節惠之典,則今此忠武祠俎豆之請,事涉干恩。且伏念,追享事體,至爲重大,不可以一臺臣之疏,遽然議到,追享一款,今姑置之,何如?判付啓,依允。
持平金壽祖疏曰,伏以臣於七月二十六日,準承政院本月十九日成帖,以臣爲司憲府持平,斯速乘馹上來事,有旨者,臣聞命驚惶,罔知所措。卽於當日望闕祗受訖。臣竊伏念,學而優則仕,古今一義也。學無成而冒進者,徒取貪祿之誚,是故漆雕開,辭以吾斯之未能信,夫子喜之,此非飾讓而掠美,其所以自量而守分者,不得不已。苟不揆義而貪戀誤恩,則失措罔上,非但聖門之深恥,實爲明時之罪人,雖以臣之愚昧,稍知廉恥,累叨濫恩,一未得出謝,只俊逋慢之誅。今此有旨之下,自以疎賤,一向泯默,則是益重罪戾,萬萬惶怯,玆敢忘其僭越,略陳微衷,庶祈天日之照諒焉。臣本草野微賤,性質庸下,兼以早孤失學,才術短疎,一無知識,萬不肖似,所事者漁樵而已。分甘編氓,惟以百畝爲憂,而年踰五十,元無片善寸長之可稱。不意虛名誤徹,猥蒙一命,惶愧鑽縮,不敢出膺。自後連被恩除,至於特敎陞六,感祝之極,繼以恇惑,自念非分之寵榮,是何隆疊於陋劣之身?此不過失於謬擧,而疑其不就之似有所守,以萬里之明見,有此竝蓄之濫數,莫非臣愚違負之罪,懍慄踧踖,自分常刑,而反以臣,特置法從之列,遽下召命。惟此職名,其在文纓,猶有極選。臣是何人,濫恩至此?如臣庸陋,寧有一毫近似於此選?眞所謂狙猿之冠冕,鼯鼠之羈馽,其於瞻聆之怪駭,何其於淸班之玷辱何?臣雖至愚極陋,秉彝之羞惡,幸不至都喪,何敢强顔冒應,徒增謬妄之罪哉?君臣之義,嚴且重,天之經,地之誼,士生斯世,出而事君,亘古今大義,則臣亦頂天踵地者,濫蒙隆恩,豈不切報效涓埃之願,而自知甚明,學無所存,行無其實,若不揣量而望其僥倖,將不免僨挫之罪,恐傷則哲之明,放而爲野氓,不怠耕稼,以答王稅之分龠,是臣圖報之職分也。華貫美職,人孰不榮之?而今此選,雖施於山林宿德,尙難承膺。況以臣之寡陋無聞,徒懷榮感,昧然冒當,則一時之公論甚嚴,後世之淸議可畏,臣之一身,雖不足恤,而豈無累於聖朝之擧措也?此臣之萬萬憂懼,不敢冒僞而叨進也。臣之情事,節節如是,而事君之初,何可飾辭例讓,自干犯義之誅乎?臣瀝血披肝,敢陳短章。伏乞聖慈,特賜淵照,亟命收回元降召旨,鐫削臣之職名,以重名器,以安微分,不勝幸甚。臣無任云云。省疏具悉。欲求典型,矧負宿望?大抵幼而學之,壯而欲行之,爾何逡巡却步於不俟駕屨之義乎?新除持憲之任,不可輕解,爾其勿辭,上來察職。
丙辰八月十一日卯時,上御誠正閣。諸承旨持公事入侍時,行都承旨權裕,左承旨金翰東,右承旨宋銓,左副承旨李海愚,右副承旨韓用龜,同副承旨尹光顔,記事官柳遠鳴,假注書曺錫中,記事官金景煥,記注官金良倜,檢校待敎徐有榘,以次進伏訖。上命各奏公事。裕讀奏忠淸監司狀本,遺棄兒給料數爻開錄事,咸鏡監司鏡城府反庫狀啓。用龜讀奏忠淸監司狀啓,殺獄罪人等,同推開坐事,他房皆以無公事仰奏,退出。上曰,左承旨聞欲遞出,何故也?翰東曰,有身病矣。上曰,然則當許遞,而勿爲下鄕,可也。命書傳敎曰,左承旨,右副承旨,同副承旨許遞,前望單子入之,待下批,牌招察任。又命書傳敎曰,尋常久次大臣,猶且筵奏陞品。況卄載以前宮僚之尙以堂上侍從潦倒者,近來事多如此,自上雖不必一一收用,日前見承宣李普溫,念其年至,已爲示意,而持被與登筵日字,惟此人爲多,至今在綠袍之列,不啻沈屈。前宮官吳鼎源,同副承旨除授,牌招察任。上曰,二直提學與前抄啓文臣來待者入來,可也。賤臣承命出,與二提學李晩秀,原任直提學徐龍輔,原任直閣南公轍·金祖淳,前抄啓文臣李書九·成種仁·李翼晉·洪義浩·柳畊·鄭晩錫·韓致應·李儒修,偕入進伏。上曰,韻書今將頒賜,使諸文臣,各各分掌,皆令於今日內,傳送時,抄啓入來,亦今日分排傳送,可也。上命皆退出,諸臣以次退出。
丙辰八月十一日卯時,上御重熙堂。右承旨入侍時,行右承旨李晩秀,假注書曺錫中,記事官金景煥,記注官金良倜,以次進伏訖。上命書傳敎曰,御定奎章全韻,內閣印出,進呈內外閣·玉堂藏書閣·尊經閣·政院·禮曹起居注室·五處史庫·四學分藏,而時原任臺臣·閣臣·卿宰侍從·各邑鄕校,賜額書院分頒,我東韻書之彙,以三韻別置入聲,有非韻本四聲之義,而不押增韻與入聲,亦不曉通韻叶音之格,魯莽莫甚。所以博據廣證,命編是書者也。此後公私押韻,準此韻書義例式令外,分付京外掌試之司,卽予苦心,在於矯俗正習,是書之編,豈特專爲諧音比聲,政欲一洗謟僞之陋,近年印本書冊御諱之刪畫,所見甚駭然,屢勤飭敎,不卽復古。甚至諱稱字音中間竝諱之因循,而無非可以矯正之諱,自今似此習俗,一切嚴禁韻書,今日爲始行用事,亦令內閣知悉。命退,諸臣以次退出。
丙辰八月十一日午時,上御誠正閣。同副承旨入侍時,同副承旨吳鼎源,記事官柳遠鳴,記事官金景煥,記注官金良倜,以次進伏訖。上曰,以多年宮官,今日始爲承旨,予則以爲酬昔日之債矣。何年爲宮官乎?鼎源曰,在己丑年矣。上曰,其時入直最久而凡幾年乎?鼎源曰,五年矣。上曰,經司書幾次,說書幾次乎?鼎源曰,說書則屢經,而司書則一經矣。上曰,與柳善養,同周旋乎?鼎源曰,然矣。上曰,宮官久次人中,尙未經緋玉者誰也?鼎源曰,李春輔矣。上曰,閔養顯,亦如李春輔矣。上曰,承旨之年幾何?鼎源曰,五十八矣。上曰,梁靑溪文集,尙未刊行,甚可惜,而彰義錄中,有謄來於吳翰林家之語,此指承旨家耶?鼎源曰,卽臣之五代祖矣。上曰,癸亥反正科登第乎?鼎源曰,然矣。上曰,承旨之中間枳塞,果緣何事乎?鼎源曰,以德相子之爲臣妹夫也。且緣臣弟削科之故也。上曰,二提學嘗稱,承旨近來始與之相親乎?鼎源曰,與之相知,已爲數十年矣。上曰,只是分數明,不必論久近遲速矣。命退,承史以次退出。
上在昌德宮。停常參·經筵。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申大顯曰,左承旨入侍。
傳于李晩秀曰,右承旨入侍。
傳于李晩秀曰,三明日次對,進定於明日,望闕禮習儀,次對後爲之。
吳鼎源啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
吳鼎源啓曰,明日太上皇帝聖節望闕禮,依例爲之之意,敢啓。傳曰,知道。
宋銓啓曰,三品官之無得過三日,循例請牌,曾有飭敎,而刑曹參議蔡弘遠,除拜後過三日,日不爲出肅,事體所在,極爲未安。依定式,從重推考,仍卽牌招,何如?傳曰,許遞。
傳于韓用龜曰,坐直承旨入侍。
吳鼎源,以弘文館言啓曰,校理朴鍾淳,旣有只推之命,卽爲牌招察任,何如?傳曰,允。
以校理朴鍾淳牌不進罷職傳旨,傳于吳鼎源曰,只推。
吳鼎源,以吏曹言啓曰,今此秋夕祭獻官·執事中,時無職名人員,令該曹口傳付軍職,何如?傳曰,允。
兵曹口傳政事,護軍洪仁浩,副護軍李肇源·金翰東,竝單付。
兵曹口傳政事,五衛將單李萬運。
宣傳官李甲會書啓,臣於當日午時末,伏奉政院所下聖敎,以農形摘奸事,馳往東郊,自楊州龜池鎭關兩面,以至于兔院平丘之間,詳細看審是白乎,則東郊多早稻,以旣早之故,風未作之前,畓稻與田穀之已結實而向熟者,一色油油,四郊穰穰,雖有此風之連吹,別無其害之立見,而山深水冷處,間或有晩播者,易先受病,故就以手摩掬,則居半結胎,亦姑無顯出疵是白乎矣,第聞各處老農之言,則田畓間,早落種者,果無受災之端是白乎乃,其中木麥之將起花者,晩粟之未低首者,水荏之方結顆者,不知之中,似不無爲害之慮是白遣,畓穀之晩移秧者,恐或有潛受傷之憂是白如乎,風卽旋止,雨若仍霑,則縱使上項之各穀,少有不知之損處,其害卽去,自可回醒,故,方切望雨之誠是白乎旀,但於木花田,其風似好云云,而以大體言之,則病處則姑未的知,野色之豐登,少無減於前日之所聞所見是白齊。
注書柳遠鳴書啓,臣敬奉聖敎,馳到高陽郡下道面靑潭里,元堂面新院里館前坪,楊州界碧蹄里,田畓各穀,細細看審是白乎,則早稻間多刈取,中稻已盡成實,最晩移秧,亦皆垂穎,太半入實是白遣,豆太黍粟段置,一樣豐茂是白乎矣,數日以風氣頗乖,畓穀之旣堅旣包者,無足爲災,而晩稻之穗實未堅者,豆太之山脊磽薄者,不無受損之慮是白如乎,臣於所到處,店民村氓,招致細問,則以爲今年農事,較諸古庚戌,雖未知如何,而以老農之生來所見,今始初有,凡以穀爲名者,無不豐穰,一年之作,幾將爲三歲之收是隱,則雖有若干風災,損之又損,不下爲平歲之豐,而大抵秋後,蒸熱爲甚,滿野禾穀,蒙密糾結,往往有蟲損之慮是白加尼,今番之風,雖是農家之所忌,日氣生涼,反有蘇滌之功是白遣,且風勢,間之以北風,有異於東風之連吹,而若復繼之以少雨,則數日之風,不足爲災是如是白遣,木花段,已多摘取,無災可慮,而蕎麥段花方盛開,風反是白齊。傳曰,知道。數日風勢,恐有痒稼之慮,分遣史官,摘奸近郊,而渠輩所告,亦未盡信,令廟堂,行會畿伯,使之遍問列邑狀聞。
禁府啓目,安州牧使兪漢寧議處云云,今此囚供,參以道査,節節相左,以此照律,何如?判付啓,吏供,若或指告渠倅隱慝,則欲正上下官體統,反乖城化之等威,此一款,詳考査牒,論理議處爲良如敎。
丙辰八月十二日卯時,上御便殿。右承旨入侍時,行右承旨李晩秀,假注書曺錫中,記事官金景煥,記注官金良倜,以次進伏訖。上命書傳敎曰,吏刑換房。又命書傳敎曰,前五衛將李萬運,連以內閣編役入來,而時無職名云。五衛將作窠仍任,成書間,勿爲遞給。命退,承史以次退出。
丙辰八月十二日千時,上御重熙堂。左承旨入侍時,行左承旨申大顯,假注書曺錫中,記事官金景煥,記注官金良倜,以次進伏訖。上曰,平山之行,雖明日發往,可能趁致祭日下去耶?大顯曰,自京距平山,爲二百六里,明日發足,可趁十六日入達也。上曰,祠有三鐵像云,卿或見之耶?大顯曰,曾爲嘉山郡守時及昌城府使時,皆歷入祠見之矣。上曰,其時有何守直者耶?大顯曰,有堂直名色,常時守直,而春秋祭享時,儒生差有司,備需過享矣。上曰,賜額之後,則自官當備給祭需,而聞自古有祈禱之事。此則亦非朝家所可禁者也。大顯曰,三鐵像外,有一婦人像,而傳爲臣先祖夫人之像,實所未詳。又有二鐵像,稱爲洪太師儒,裵太師玄慶云,而亦未詳矣。上命退,承史以次退出。
丙辰八月十二日申時,上御重熙堂。坐直承旨入侍時,右副承旨韓用龜,假注書曺錫中,記事官金景煥,記注官金良倜,以次進伏訖。上曰,三太師祠,下去承旨,明日下去耶?觀邑誌,此祠曾以尙忠祠爲號。自何時,以是爲號耶?如或有揭板者,不必去之,與今番宣額之板,同揭好矣。祭文當下於香室,爾須看檢書送,而曾在孝廟朝,有致祭鄭圃隱之事,而宋先正,以祭文中,不當書名陳達,只書某公,而不書其名。蓋勝國之臣,異於本朝故也。此則詳細考見,只書以壯節申公云云,而三太師,竝用一例好矣。用龜曰,日次儒生殿講,有十六日爲之之命,而伏聞伊日,卽聖廟移還安日也。儒生執事,幾爲百餘人,應講之際,不無掣礙之端云。故敢此仰達矣。上曰,事勢然矣。過享日後,更稟,可也。出擧條命退,承史以次退出。
上在昌德宮。停常參·經筵。
自未時至人定,灑雨下雨,測雨器水深四分。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
宋銓啓曰,今日望闕禮習儀,兩司當爲進參,而憲府則以監察代行,諫院則除在外·傳旨未下未署經外,大司諫林道浩,卽爲牌招,以爲進參之地,何如?傳曰,允。
權裕啓曰,臣裕,今日望闕禮習儀,進去下直之意,敢啓。傳曰,知道。
宋銓啓曰,今日望闕禮習儀,雖無諫院,仍爲行禮之意,敢啓。傳曰,知道。
以司諫崔烜,執義朴瑞源,掌令金孝秀·朱重翁牌不進罷職傳旨,傳于李晩秀曰,只推。
李晩秀啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀牌不進,監察茶時之意,敢啓。傳曰,知道。
注書柳遠鳴差祭,代以尹致永爲假注書。
傳于宋銓曰,禮房承旨,馳詣明陵,奉審摘奸以來,局內諸陵昌陵·弘陵,亦爲奉審,摘奸以來。
傳于宋銓曰,豐德陵寢則開城留守進去奉審,一依畿伯例狀聞,而齊陵秋夕祭,則留守卽爲發程進詣,仍爲獻官,將事後奉審,仍詣厚陵奉審事,分付守臣。
承旨前望單子入之,南公轍落點。
傳于宋銓曰,吏刑換房。
傳于宋銓曰,近因定式,承旨先爲奉審,則道臣勿爲奉審矣。西道近道陵寢,則明陵奉審,進去承旨,當爲奉審,而東道則左承旨差祭本陵及元陵奉審,右承旨則差祭本陵及徽陵奉審,左副承旨則差祭本陵及顯陵·惠陵奉審,而左承旨則仍詣泰陵·康陵,右承旨則仍詣貞陵,左副承旨則仍詣懿陵奉審,都承旨則差祭本陵及局內諸陵,奉審以來,亦令畿伯知悉,而廣州留守則差祭本陵奉審後,宣陵·靖陵,依定式奉審,而仍詣章陵奉審後,復命事,下諭留守。
傳于宋銓曰,再明日,眞殿行禮時,明日齋宿處所,依昨年例爲之,時刻待下敎,只入正時。
以承旨房望,傳于南公轍曰,奉命承旨,明日齋宿前,勢難復命,許遞,令該曹口傳付軍職,與未差之代,前望單子入之,待下批,牌招察任。
承旨前望單子入之,金祖淳·魚用謙落點。
兵曹口傳政事,副護軍吳鼎源·韓用龜。
傳于李晩秀曰,軍士房承旨入侍。
傳于李晩秀曰,次對雖已來會,右相以身病,不爲入來云。次對停,諸堂中,稟事人詣閤。
李晩秀啓曰,備局稟事堂上李柱國·沈頤之·尹師國·金載瓚·李時秀·沈煥之·趙鎭寬·李冕膺,依下敎來待矣。傳曰,入侍。
傳于金祖淳曰,明日齋宿出宮時,承旨當爲備員,都承旨,左承旨,右承旨,左副承旨差祭,皆以本職,當爲塡祝。齋宿時則前承旨李亨元·金勉柱,前水使曺允精,東所衛將李萬運,假承旨差下,待開門牌招。
傳于宋銓曰,明日出宮門路,協陽門爲之。
傳于宋銓曰,留院上疏入之。
傳于金祖淳曰,大昨,見持平金壽祖疏,以念先之意,雖欲致祭於先正文靖,而近於疏批,曠感之華褒備至,事近煩黷而未果。今見持平鄭宗魯疏,且其先文莊,豈無示意之擧乎?因此又思之,文貞公曺植,規模氣像,可使懦夫立而頑夫廉,克造奧處,所守卓爾,如今委靡頹惰之俗,安得文貞來任砥礪磨礱之功?文莊公鄭經世,文貞公曺植家,以書下之祭文,遣官卜日致祭。
李晩秀,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
戶曹啓目,今年年分事目,取考各道狀啓,參以所見,諸前後狀聞中,或有鹹損愆蠶水沈等。若而擧論,今年年事,雖細考而審察,實無可執之災名。如是而循襲舊俗,强爲分俵,則徒損國結,無益於民,誠非務實之道。各項應行節目,一依年前後錄,逐段査實,枚擧狀聞之意,八道及華城府·開城府·江華府·廣州府良中,嚴飭分付,何如?判付啓,依允爲旀,今年農形,幸免災損,今日甘雨,又獲於近日東風之餘,有秋之望,心竊獨喜,而八路三百六十州,旱田水田,汚邪篝簍,無彼無此,何可一一取必是旀,且況庚戌之豐,尙有俵結,今年年分之只準原摠,不給一倉一米,有非損上益下之政。卿則推考,啓目付標啓下後,行會諸道爲良如敎。
右副承旨韓用龜疏曰,伏以新除授右承旨南公轍,卽臣姪女壻也。在下當遞。自有法典,玆敢援例陳章。伏乞聖慈,亟命遞改臣職,以存公格,以安私分,千萬幸甚。臣無任云云。踏啓字。
吏曹參議李城輔疏曰,伏以臣於日前,未及祗承新命,猥上春曹辭本,天聽愈邈,批諭愈懇。乃以天官之旣授,復有必致之勤敎,臣誠驚惶懍蹙,尤無所容措。竊伏念,天眷彌隆,而賤臣之罪戾益深,苟有一分報效之道,可以少贖其欺天之罪,則雖磨頂放踵,誠所萬萬甘心。顧以分不敢當,而病不可强,軍銜一謝,亦無其路,尙何以圖罄竭駑鈍,仰承德意哉?百爾思量,臣之重戾,恐無可解之期,此恨悠悠,將不暝於泉下矣。然古之人臣,或終身不出,固守素志,欲以不報爲報,則當時帝王,憐其苦心,不復加以官職,使之畢命田間,其盛德大恩,良史書之傳誦不倦,以爲昭代之美事。以臣不肖,雖不敢妄援昔賢,而躬逢盛際,仰被大聖人位育之化,其竊希君父之恩澤,豈有古今之不同?臣之前後號籲,辭窮情竭,無復遺蘊,而如有一毫虛飭,重添欺謾之辜,必不免於明神之殛矣。槪其因病廢業,遂成棄物,而心氣虛損,常若迷罔之人,此實親愛之所共憫也。恭惟天地父母之仁,儻或俯燭其區區情實,豈不爲之哀矜惻怛,而思所以曲循其願乎?臣聞可進而進者,進爲恭,不可進而不進者,不進爲恭。臣若踰越本分,冒昧趨命,是不恭也。臣子之道,一涉不恭,萬殞猶輕,而顧乃往來屑屑,徒爲國人之嗤笑,則微末去就,固不足論,貽羞朝廷,所關非細矣。此臣所以寧被違傲之誅,而不敢爲冒進之計者也。況臣於百執事之末,猶懼不堪,今玆除旨,尤非如臣所可擬議,其何敢重叨異渥,野外虛帶,以辱銓衡之重乎?伏乞聖慈,亟賜允許,仍治臣罪,以嚴朝綱,不勝幸甚。臣無任云云。省疏具悉。敎化陵夷,風俗頹敗,眞所謂道之不行,吾知之也。近日事,聞諸如爾在旌招之列者。勖哉吾徒之責,所辭不允,上來察職。
持平鄭宗魯疏曰,伏以,臣前月二十九日,祗受恩旨,以臣爲司憲府持平,仍卽下諭,令臣乘馹上來,臣承命驚惶,五內震越,若隕淵谷。臣本性質昏愚,了無寸長,屛伏窮峽,分棄明時,不謂我殿下,追念先朝之舊臣,卽擧世祿之優典,乃於己酉六月,除授臣光陵參奉。臣自顧駑劣,最出人下,雖於蔭補之官,已無承當之望,而只爲感激天恩,强顔出肅,因爲入直,欲以粗伸微分而退矣。曾未幾何,有來詣闕下之命,而超授臣義禁府都事,是乃六品之職也。草野愚氓,卒膺殊龍,恇怯之極,直欲逃遁之不暇,而旋伏惟念,殿下所以謬除者,徒以不見臣爲人,故信其虛名,謂或近似則在臣道理,莫如一番入侍。以其陋劣菲薄之狀,暴露於聖鑑之下然後,方始俯燭其虛僞之實。此臣所冒昧趨進,不俟駕屨,而及至筵前,特賜溫顔,問臣世闕,稱臣先烈,又命納臣先集,寵眷之盛,有踰尋常,俯伏承聽,感淚自零,拜辭還歸,微衷愈激,常謂以聖上日月之明。其於不肖之臣,固已洞見肝肺,無復毫髮之未盡,而顧如是不卽斥退,曲加睿念者,都由於不忘先臣,以及其後裔耳。銜恩頌德,報答無路,惟思守分山樊,歌詠聖化,生爲祝華之民,死作結草之鬼矣。何圖八年之久,而尙爲天聰之所記有,旣已追奬臣祖烈,極其備至。又謂臣爲乃家之人,甄復別提,已是濫恩,而曾不數日,擢置憲府,夫以白衣而被是選者,必其人學問行誼,有足以扶世敎而裨聖治也。豈如臣闒茸無實者之所敢與哉?是必殿下以臣無似,猶疑其中有一分可取者,而臣之空空天地鬼神,實所監臨,只緣遐鄕浮俗,好加人標名。臣以不才而廢擧,則謂之有志,以多病而杜門,則謂之高致,略涉傳記,則謂之以窮經,粗通書疏,則謂之以能文,日用之間,無非尤悔,而不知者,猶强名之以飭行,一人傳之,十人播之。遂至流聞都下,上誤君父之聽,此莫非臣之所當獲戾於人天者,而罪之不加,恩反隨之,曠世之渥,一至於此。臣若不知羞愧,冒沒承膺,則不惟在臣招負乘之災,來玷辱之譏,而於聖朝用人之方,亦豈不爲大顚錯乎?此臣之尤所以震慓蹜踧,決不敢當此命者也。然今殿下,旣不能無惑於過情之說,而欲叩其實,則臣雖百般自首於章疏之間,殿下亦未必遽信之,無寧卽日趨召,登對於黈纊之下,則必於下詢之旨,無一能仰答,當世之事,無一通曉。從來忝祖之狀,欺世之跡,綻露於頃刻之間矣。夫然後,我殿下方信臣今日之言,果爲不爽,而第臣有切迫情事,不得不仰籲者。臣母朴,年今八十有二,老病轉深,長在牀褥,轉側須人,飮㗖日減,氣息奄奄,若不保朝夕。比諸七八年前,又不啻其幾倍,則臣雖欲暫時離側,而有不可得焉。是固情勢之所迫,而抑豈分義之所安乎?到此而臣之罪,尤重矣。席藁私室,嚴譴是竢,惟殿下,亟命永削臣職,因治臣罪,一以杜濫竊之弊,一以施逋慢之誅,千萬幸甚。臣無任云云。省疏具悉。家世與人器,望於嶺右,年前致之前席,細叩所存,已欲越格用之,爾何過辭?竢少間,上來察職。
丙辰八月十三日卯時,上御誠正閣。稟事堂上入侍時,行右承旨李晩秀,假注書曺錫中,記事官金景煥,記注官金良倜,行上護軍李柱國,判中樞府事沈頤之,刑曹判書尹師國,吏曹判書金載瓚,戶曹判書李時秀,行大護軍沈煥之,開城留守趙鎭寬,行護軍李冕膺,以次進伏訖。上曰,左副承旨入侍。出榻敎上曰,同副承旨入侍。出榻敎賤臣承命出傳,與左副承旨宋銓,同副承旨吳鼎源,偕入進伏。上曰,以次稟事,可也。柱國曰,本局軍兵,以價布爲軍服衣資,故當初事目,以準四十尺,八升木上納,而近來所納,漸不如前,又値綿歉,各邑木品,雖有升麤尺短者退却,則不無外邑貽弊之端,因循捧上矣。今年則秋事大熟,綿農且登,依事目擇納之意,出擧條申飭,何如?上曰,依爲之。出擧條柱國曰,本局從事官鄭東觀,差除以後,謂有身病,不爲出仕,故屢度申飭,終不行公,而價布捧上在近,不可一向虛縻,今姑改差,何如?上曰,此時該郞,不當輕遞,旣無情勢,豈可自劃?嚴飭,可也。出擧條上曰,何故圖遞云耶?有何情勢耶?柱國曰,謂有身病云,而聞凡於官職,皆不欲行公云耳。上曰,病如難强,收布畢後,遞給未晩耳。頤之曰,近日風氣不好,聖體,若何?上曰,一樣矣。頤之曰,王大妃殿氣候,若何?腹部欠寧之症,復常耶?上曰,今則復常矣。頤之曰,惠慶宮氣候,若何?感患,近果何如?上曰,猶未復常,而大體差減矣。上曰,數日之風,能無痒稼之患否?諸宰中,或有聞於農人者耶?頤之曰,問於畿邑人之親知者,禾穀則元來成實甚善,故倅無傷損之害,而黍粟雖不如不風之爲無欠,而亦無大段爲害云矣。上曰,松留上來時,歷路民情,何如?鎭寬曰,臣則日前已入城,故未見風後農形,而想其大槪。決不以數日之風,爲大損矣。頤之曰,木麥開花之時,或不無風損之慮,故此則民皆爲憂云矣。頤之曰,席子釐弊事,向者奉承筵敎,與戶判,往復商量者多,而蓋其爲弊,專在於預下工價,翌年再翌年之故。及當織造上納之時,貢人,輒皆空手進排,此爲渠輩難支之弊,而織席之莞草,初不耕種,每多貿來於喬桐·白川之間,苟且艱辛。如此之故,席品逐年劣下,莫重御用,率多惶悚,歲弊方物,殆不成樣。如是而又有加卜定之事,則渠輩狼狽罔措,貿得陳舊色渝不堪入用之物,苟充來納,而退托改修之際,許多弊端,無所不有。今欲釐救其弊,則先從預下,痛禁謬例,臨期上下,毋犯後等,當其種莞之節,邑倅躬檢其耕種,道臣廉劾其勤慢,以爲賞罰之地,則貢人空手進排,遠貿苟充之弊,庶可除矣。京司極擇織品之堅精采色之華美,藏置別處,俾免渝弊,別卜定一切嚴防,則可謂一分矯救之道矣。上曰,先防加卜定之弊然後,諸弊可祛。特以用舊蓄新之不如式,每爲藉口之端,雖於莫重所用,一從年條,次第取用,則其他進排,豈敢違越?更以此意,申明定式,俾有實效,可也。頤之曰,先防加卜定然後,諸弊可祛,下敎誠至當矣。本庫春秋所捧,多有剩餘之故,年年陳久,至於十餘年積置者,臣之淺見,以爲一年應用及不時需用,酌量捧置。其餘以白色,姑爲捧留該邑,待京關上納之時,始爲施采,則可無華紋久留色渝之患。但京司需用,遲速多寡,有難預料,則恐不無掣礙之慮矣。上曰,關問爲弊最難堪之邑,更爲從長變通,可也。出擧條師國曰,頃因輪對官,本曹郞廳權襈·李觀秀所懷,以律官奴婢事,有論理回啓之命矣。律官則本以取才,差送京外,故擧皆誦習律文,而今若依醫司例,從久勤差送,則恐有不習律文之慮,依前置之,實合事宜。而至於救活奴婢及貧窮自賣之類,只當限己身使喚,而或勒役其所生,或成文而轉賣云。此則已是法外,一依郞官所奏,自臣曹,行關京外,嚴加禁斷,何如?上曰,依爲之。出擧條載瓚曰,嶺南別薦儒生五人,大丘禹載岳,月初先已上來,慶州李樹仁今方上來,而若待五人之一齊上來,則未知果在何間,先來者棲屑旅邸之弊,有不可不念。更爲行關該道,若有實病實故者,不必强令催迫,姑待其病差後,從徐起程。至於不甚衰病,若可作行者,則另飭上送,俾無先來儒生久淹之弊似好。故敢此仰達矣。上曰,依爲之。出擧條上曰,先來者二人,明日使之待令事,分付,可也。上曰,近日市直何如,而今番風後,不至更踊耶?時秀曰,一兩錢,上米八升,中米九升,下米一斗,而數日之間,無更踊矣。日前安嬪祭羞,每年輸送事,有擧條批答,而其中錢五十文,一兩與一錢之間,未能的知,何以爲之耶?上曰,曾見度支古例,五十兩,稱五十文,故今春濟州所下條傳敎中,亦以兩爲文,卿須詳考前例後,以兩字,改付標好矣。上命書傳敎曰,奉命在外承旨許遞,前望單子入之,待下批,牌招察任。鎭寬曰,白峙鎭,以前屬海西之故,今年陸操,亦方團束以待矣。旣屬臣營之後,當受臣營節制,臣營本無秋操,則固當依例停止,而事係軍務,有難擅便,敢此仰達矣。上曰,依爲之。出擧條上曰,柳相斗,果爀然奉祀孫耶?柱國曰,卽其奉祀孫之弟云矣。上曰,然則詳細問之。昨日批答中,以直孫二字,改付標,可也。上曰,李得馨,卿等見之耶?柱國曰,未及見之矣。上曰,招見好矣。上敎鎭寬曰,海伯狀啓何故也?鎭寬曰,海伯,亦以金川二南面之移屬,不爲不可。而但金川吏鄕,嫌於坐失,必欲得代土故,所以有海伯狀啓也。別有可給之代土,則初何必取來他土耶?海伯之意,似出於一番塞責,而金川郡守,猶多爲說,說往說去之際,亦不無有損事體,在臣欲論罪,而連加申飭,文書亦爲送來,事旣妥帖,故臣亦止之矣。上曰,二南面戶結,爲幾何?鎭寬曰,約爲五百戶,自長湍來者,又爲百餘戶,田結則爲六百,而實結,約爲三百結,陳田爲一百七十結云,此則可以起墾處矣。上曰,何故陳棄耶?鎭寬曰,屬海西時,賦稅甚重,今旣移屬,可以起墾云矣。上曰,輕徭薄賦然後,民可樂從,須善爲之也。鎭寬曰,今番加得土地所出,以錢言之,則可爲二千餘兩,宮房折受,旣餘地,故又得千兩,臣之別備辦出,又爲千餘兩,合不過四千兩,而量入輸出,僅可相當,無小剩餘。況應入則無所加,而應用則年年添加,觀於當初本營設施之規,則目今貌樣,可謂萬不成說矣。上曰,嶺營接濟條二萬石,永爲賣來,放債殖利,則足可補用,而取殖之道,亦無大害否?前留守,亦登筵相議,便宜好矣。冕膺曰,見今放債條,爲十五萬兩,而猶爲大弊,今若賣二萬石而放債,則有難區處,此則不可爲矣。上曰,勿論多少,如此營門,必有封不動條然後,可備意外之用,而如是孟浪者,此豈成說乎?陳田起墾之處,善爲起墾,而此則認以空得,作爲封不動條,更思別般補用之道爲好。留守更爲商量好道理,以爲蘇救之地,可也。上曰,李春韡何時上來云耶?鎭寬曰,病甚不得上來云矣。上曰,年幾何而所存亦何如云耶?鎭寬曰,年今七十五,而臣亦往見,則其所言經義,別無特異之見。蓋其居鄕摻身,不害爲疎拙謹飭士矣。冕膺曰,羅里鋪設倉便否,貿穀方略,已爲關問於該道臣與該牧使,姑未報來矣。見今秋事向稔,市直漸低,貿遷之道,此政其時,而第自近年以來,涼藿之出送,旣不準數,品又麤劣,換穀之際,無以拮据。雖未知島中事勢之如何,而此專出於爲島民嗣歲之資,則尤不容少緩,申飭該道臣與該牧使,趁卽如數出送恐宜,敢此仰達矣。上曰,依爲之。出擧條竝命退,諸臣退出。
上在昌德宮。停常參·經筵。
自開東至午時,灑雨下雨,測雨器水深二分。
上詣摛文院,入堂內後,內閣·政院·玉堂·藥房口傳問安。答曰,知道。
魚用謙啓曰,今日監察茶時,憲府下吏,以尹淑基,當次來告出牌矣。卽者李卿尹,承牌入來,故事極怪駭。問其委折,則該吏謂以李卿尹之當次,誤以尹淑基來告,故出牌之後,私自換書,至於承牌入來之境云。命牌事體,何等嚴重,而下吏之潛自換書,事係變異,萬萬驚駭。憲府該吏,爲先令攸司,照律嚴繩,當該監察,所當重勘,而本院請推之外,無他可施之罰,何以爲之?敢稟。傳曰,允。拿問嚴處。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于魚用謙曰,侍衛軍兵雨具。
魚用謙啓曰,右邊捕盜大將柳孝源,以溫陵獻官,今方受香出去矣。所佩命召及大將牌·傳令牌,來請還納,而在前如此之時,有他邊大將兼察之例,今番則何以爲之?敢稟。傳曰,仍牌往來,他邊大將兼察,從事官,發牌敢傳敎。
傳于魚用謙曰,嶺南宣召中,先已上來,儒生李樹仁·禹載岳入侍。
丙辰八月十四日卯時,上御摛文院。齋宿入侍時,左副承旨金祖淳,同副承旨魚用謙,假承旨金勉柱·曺允精·李萬運,假注書尹致永·曺錫中,記事官金珍恪·金良倜,以次侍立。上具翼善冠·衮龍袍,乘輿出協陽門·肅章門·進善門,入閣大門,降輿陞座。命書傳敎曰,秋夕祭香祝,當於齋所親傳,仍於齋所門外祗送,該房知悉。上曰,諸獻官陪香祝,使卽齊到,而雨勢如此,雨傘多數待令,俾無沾濕之患,可也。禮房承旨金祖淳處,詳細分付,可也。祖淳,與香室官,奉香祝,諸獻官,隨後而至。上降座就席跪。祖淳捧香祝跪進,上受而傳於諸獻官訖。上出就祗送位,祗送訖。命書傳敎曰,承旨分詣受香所,奉審摘奸以來。上乘輿還入,命嶺南宣召人入侍。致永承命出,與慶州生員李樹仁,大丘幼學禹載岳,偕入進前。上命樹仁等曰,爾等爲誰某之孫,年各幾何?載岳曰,忠靖公玄寶十三代孫,故郡守拜善六代孫,故縣監錫珪曾孫,而年爲六十三矣。樹仁曰,麗朝殉節判官陽吉後裔,壬辰殉節贈參判彭壽七代孫,年爲五十八矣。上曰,爾等居在嶺南,嶺南素稱鄒魯之鄕,故家遺風,猶有典刑。爾等,以草野讀書之人,旣登道臣之薦剡,平素學業,必有可聞者。朝家用人,本無內外遠近之別,予所以宣召爾等者,實出於無間遐邇,惟才是求之意。爾等各陳所存,可也。樹仁曰,臣學識空疎,實無仰對矣。載岳曰,臣學本魯莽,莫知攸達,而只知有孝親忠君四字矣。上曰,凡人之爲學工夫,不出於三經四書。爾等之平日講究而得力者,果在何書?載岳曰,臣於庸·學,略有所留意,而只不過句讀之誦習而已。上曰,欲爲庸·學之道,當從何處着力?載岳曰,不外於誠敬二字矣。上曰,誠敬,固爲庸·學之本根,而若其下手用工之要,則有何可言者歟?載岳曰,臣全昧學識,迷所向方,而但知讀書窮理,爲第一工夫矣。上曰,試以聖訓之布在方冊者言之,其曰,純亦不已,於穆不已者,莫非從一誠字做去,而以敬言之,則衛詩云,抑抑威儀,維德之耦。程子曰,未有箕踞而心不慢者,朱子曰,正其衣冠,尊其瞻視,此皆言,制之於外,以安其內者也。徒事外面容儀,而或有危厲而內荏者,此不可以敬字上工夫言也。如欲專用力於在內之敬,則有何別般工夫耶?載岳曰,敬主於心,主一無適四字,爲直內之工矣。上曰,以心言之,則爾等亦知求放心之說乎?載岳曰,臣等未知之矣。上曰,栗谷·退溪兩先正遺集中,有論辨,求放心之說,雖曰惟聖罔念作狂,旣到聖人地位,初安有放心之可論乎?以此言之,求放之工,始可屬之於顔·曾以下之人,爾等曾或講究及此乎?載岳曰,臣等未有所講究矣。上曰,爾等自鄕上來,或有民間疾苦之可言者歟?載岳曰,臣等謬入薦剡,猥等筵席,猝乍之間,不知所以仰奏,而名分之紊亂,莫近來若,少凌長,賤凌貴,殆無等級,而至若軍丁之弊,亦由於此,名存實無,無邑不然,實非細憂也。上曰,旣已說弊,豈無救弊之道乎?載岳曰,此不出於行仁政三字,惟殿下懋哉。樹仁曰,臣跧伏草野,聞見謏寡,且不識事務,凡於民弊等事,實無所知,而近日財用之匱竭,大是目下痼弊。伏願殿下,留意於節用二字,以爲愛民之本焉。上命儒生退出。命允精,書傳敎曰,嶺南宣召人,慶州生員李樹仁,大丘幼學禹載岳,今旣召見,竝令該曹調用。命竝權退,至夕,諸臣權退。
上在昌德宮。停常參·經筵。
摛文院齋宿罷後,內閣·政院·玉堂·藥房經宿口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房提調臣沈頤之,左副承旨臣金祖淳啓曰,移次經宿,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
魚用謙啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
魚用謙啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
曺錫中差祭,代以李弘謙爲假注書。
傳于魚用謙曰,左副承旨入侍。
傳于魚用謙曰,今番各陵寢秋夕祭,餕餘造果,擧皆極爲精備,久任郞官得人之致,奉常判官李東埴,內下大鹿皮一令賜給,長陵果品之精備,可謂初見,光陵造果,亦然。長陵典祀官鄭晩錫,光陵典祀官呂駿永,各內下別造生皮筒介一部賜給,熟手等各木二疋賞給。貞陵典祀官洪時溥,穆陵典祀官金熙采,懿陵典祀官李貞運,各內下胡椒三升賜給,熟手等各木壹疋賞給。溫陵典祀官趙德潤,惠陵典祀官李儒修,懿昭墓典祀官閔命爀,各內下胡椒二升賜給,熟手等各布一疋賞給。
傳于魚用謙曰,都承旨·左承旨·右承旨·左副承旨·右副承旨竝許遞,前望單子入之,待下批,牌招察任。
承旨前望單子入之,洪明浩·李祖承·柳焵·韓晩裕·李肇源落點。
以都承旨洪明浩牌不進推考傳旨,傳于韓晩裕曰,許遞,與未差之代,前望單子入之。新除授承旨,待開門,牌招察任,其中罷散人,敍用。
承旨前望單子入之,李冕膺·鄭尙愚落點。
兵曹口傳政事,護軍權裕·李晩秀,竝單付。
以廣州留守徐有隣狀啓,獻陵·靖陵·宣陵奉審後,章陵奉審次,當日離發事,傳于南公轍曰,章陵奉審後,直爲復命事,回諭。
魚用謙,以弘文館言啓曰,校理朴鍾淳,旣有只推之命,副校理高宅謙,自鄕上來云。竝卽牌招察任,何如?傳曰,允。
魚用謙,以景慕宮都提調意啓曰,太常所進紅柿,今方薦新於本宮,而宮苑紅柿,初無結實,莫重薦新,無以擧行,不勝惶恐之意,敢啓。傳曰,知道。
魚用謙,以訓鍊都監言啓曰,本局分授都城北曲城第一城廊近處,體城四間許,頹圮處,今八月十六日爲始,改築之意,敢啓。傳曰,知道。
戶曹,各陵造果熟手等,木布題給單子,判付啓,今此賞格,只從看色果品之等第,有所區別施賞,而果然高排之際,無一參差之弊,而看色件,亦果無別,爲煎用之奸計是隱喩,從前屢示三令五申之意,而知戢於不言之中,漠然未知其效。於是乎不得不更示申令之意是如乎,須令該寺提擧,嚴加戢察,期於一洗謬習,如是而更有現發,則熟手除良,名以獻官典祀者之罪犯,果何如?爲先以此意,下帖於各處齋所,俾各書付典祀廳,無敢自欺欺君,而殫誠精備,常若臨視渠輩頂上事,嚴飭爲良如敎。
右副承旨柳焵疏曰,伏以,臣才不適用,行不孚人,種種咎孽,皆由己作。月前諫職違逋,只緣情勢之難安,而論思之地,聲罪甚峻,反躬慙悚,如無所容。乃者喉院除命,遽下於杜門自訟之際,臣又惝怳感泣,不知所以自措也。臣於昨年,忝叨藩任,觸事昏憒,前後繡啓之論列,罪負畢彰,末稍輕勘,實出於我聖上包容之盛德,而在臣私分,豈敢以時月之稍久,有所自恕也哉?間者銀臺薇垣除旨,非止一再,荐犯違傲,極知惶悚,而區區自靖之心,惟願遄被嚴勘,少贖前愆之萬一而已。向於朝廷有事之時,驚遑憂憤,臣亦豈下於人,而自來惶蹙之情,不敢以言官自居,唐突膺命,人之不諒情實者,反疑其却顧伈默,亦或無怪。臣方受以爲謝,何敢更事容喙,爲一分自明之計乎?念臣歷踐內外,無往非罪,而今此所遭,又非尋常抨彈之比,則以此情踪,進身奉職,實無其望,玆敢冒犯違慢之科,仰瀆危懇。伏乞聖慈,諒臣情勢之難强,亟許鐫削,仍治臣瀆擾之罪,以安私分,不勝幸甚。臣無任云云。答曰,省疏具悉。宜欲一伸,本職許遞。
丙辰八月十五日卯時,上詣眞殿。展拜入侍時,左副承旨金祖淳,同副承旨魚用謙,假承旨金勉柱·曺允精·李萬運,假注書尹致永·曺錫中,記事官金珍恪,金良倜,以次侍立。上具翼善冠·衮龍袍,乘輿出閣門,詣眞殿,至降輿所降輿,入齋殿。少頃,就板位,行展拜禮訖,乘輿出閣門,由泰秋門還內。諸臣以次退出。
丙辰八月十五日辰時,上御重熙堂。左副承旨入侍時,左副承旨金祖淳,假注書尹致永,記事官金珍恪,記注官金良倜,檢校直閣李始源,以次進伏訖。上曰,各陵獻官,幾處入來乎?注書出去知入。賤臣承命出,以餕餘封數書入。上曰,柳得恭入侍。賤臣承命出,與檢書官柳得恭,偕入進前訖。上敎得恭曰,汝懸玉乎?得恭曰,姑未懸矣。上曰,出去,卽爲懸玉也。仍命退,諸臣以次退出。
上在昌德宮。停常參·經筵。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓晩裕曰,上注書,馳詣太學,移還安形止,知來。
傳于韓晩裕曰,禮房承旨,馳詣文廟,奉審摘奸以來。
傳于李冕膺曰,都承旨入侍。
傳于李肇源曰,左副承旨入侍。
傳于魚用謙曰,左副承旨入侍。
李冕膺啓曰,事變假注書呂東植,身病猝重,勢難察任,今姑改差,何如?傳曰,允。
呂東植改差,代以李泳夏爲事變假注書。
以慶尙監司李泰永狀啓,七月令,藥材進上山藥,限內不得封進,惶恐待罪事,傳于韓晩裕曰,勿待罪事,回諭。
以校理朴鍾淳,副校理高宅謙牌不進罷職傳旨,傳于韓晩裕曰,只推。
傳于李肇源曰,坐直承旨入侍。
傳于魚用謙曰,戶曹判書入侍。
李祖承啓曰,新除授右副承旨鄭尙愚,時在京畿楊州地,斯速乘馹上來事,下諭,何如?傳曰,允。
傳于李肇源曰,韻書印行陞庠課試,當卽設行,而泮長疏陳,雖有所見,係是流來法典,則更張之前,豈可不爲?況此泮長之文識,曾所稔聞,則以帖誦爲引,處義太過。大司成尹得孚,待開門牌招,明再明內,設場試取。至於學製,尤無所關,學敎授之不卽設行,極爲駭然。行公諸人,從重推考,明再明內,使之合設試取,無或遲滯事,嚴飭。
李祖承,以都摠府言啓曰,都摠管李源,以御營中軍·軍兵等中日試射放事,南小營晝仕出去之意,敢啓。傳曰,知道。
李祖承,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
禮曹啓目,粘連各陵墓奉審執頉處,依新定式,亦令各其本陵官員,從便修改事,分付,何如?判付啓,依允爲旀,其中各其齋郞,從便修改之處,不卽依定式擧行,以致承宣奉審之執頉,該官査出,令吏曹,減仕三十日,以懲日後怠慢之習,而戶判若能從實,劃卽區劃,畿伯看作己任,殫誠察飭,豈有是也?該曹堂上,該道道臣,從重推考,此後陵官之泛忽者,該曹·該道,互禁論勘爲旀,其餘懸註書下者,承旨奉審,異於道伯奉審,則何敢以微細之物,告由修改?卽令戶判,進詣修改後,書啓爲良如敎。
義禁府啓目,粘連向前兪漢寧亦,今以時道臣査牒,參互兪漢寧供辭,則言言違錯,節節相左,雖以三邑踏印私通事言之,道臣査牒,以爲,同私通推納考見,果如校吏之招云,而囚供則以初無移轉事,降定嚴棍等語,極口發明是白如乎,校吏之招,雖不可準信是白乎乃,道臣査牒,如是丁寧,則有不可全歸之於爽實。然則兪漢寧之一招再招,全事漫漶者,已極痛駭。又況踏印私通之事,旣不得發明,則雖無嚴棍等語,本事之出於移轉,推此可知,而終不別白直陳,難免不以實之罪,以此照律爲白乎旀,至於該邑校吏之招,細觀査牒,則多有題外說話,顯有必欲實其事之意,論以等威,萬萬可駭。此則分付道臣,分輕重,各別嚴繩,以爲懲後之地,何如?判付啓,兪漢寧擧措,雖極駭然,卽以堂上法從出補之人是置,渠供則不以營吏棍治云,而道牒則反是,至於踏印私通,渠尤極口發明,而道伯則有現納文蹟是如爲有置,所謂道牒,卽不過謄報吏供兺除良,且其私通措語之與囚供,一切相反者,安知非奸吏輩,急於敲撼,潛自攛改者是隱喩,無論如此如彼,下大夫曾經承宣者,寧有白地杜撰,變幻事實之理乎?到今營邑之體統,猶屬第二件,其在尊朝廷嚴城化之道,不可無闊狹勘律之擧,待朝開坐,照律以聞爲良如敎。
大司成尹得孚疏曰,伏以,臣以百無肖似之賊,叨萬不堪當之職,居常悸恐,若隕淵谷。再控疏章,見阻喉院,十日呈病,初不呼望,區區情勢,無由得達。向於七夕試士之日,以暑熱,特命趁早開場,而緣本館三堂,皆有病故,遂至罷場,郞官被拿汰之罪,莫重御題,留奉於尊經閣,此實前所未聞未有之事,一則臣罪,二則臣罪,而尙逭王章,至今悚惶。日前伏承傳敎下者,以奎章韻書之新頒,有陞抄設行之命,昨今又連下催促之敎,臣滿心惶愧,尤不知措躬之所也。念臣平日所習,只是帖括口讀之業而已。以言乎經義則矇然不解,以言乎製述則全昧程式,臣於曩日初疏,蓋已陳暴其情實矣。邇來之冒沒行公,只欲筋力奔走於本館執事之役,以少答生成之恩而已。至於陞庠試士之事,顧何敢以師席自處,强所不知,等第甲乙,內而自愧其心,外而貽羞多士,自取僨誤之譏哉?在臣之道,惟當冒死力懇,期於必遞,寧得逋慢之罪於君父,而無至玷汚名器之歸,則雖萬被誅戮,猶以爲榮。況臣犬馬之齒,今過致仕之年又四矣。形殼雖存,精神銷鑠,昨者所行,今已忘之,朝之所言,夕又不記。又自今春以來,重得下血之病,兼以眩暈之症,有時昏倒,全昧人事,實無供職之望。雖欲放倒廉隅,抗顔皐比,其勢亦末由矣,玆不得不疾聲呼籲於慈覆之下。伏乞天地父母,察臣由中之懇,非出飾讓,亟令鐫削臣職,俾安私分,以重公器焉。臣於祈免之章,不宜更及他說,而竊有平日區區之懷,敢此附陳。今之所謂陞補計畫,四學合製之法,當初創設,蓋出於奬勸學究,成就英才之意,是以文人才子,鴻匠鉅儒,由是而展其能,由是而顯其名,出而黼黻王猷,笙鏞治化者,莫不發軔於是焉,則其爲法,不爲不美,而式至于今,人心不古,弊端層生,躁競不已,漸成傾奪,士趨日流於汚下,俗尙日入於渝薄,夫雕蟲小技,元非丈夫之能事,而今則竝與小技而不及於古,不但禮讓掃地,名節都喪而已。有識之寒心,寧有旣乎?嗚呼,科第取人,已有愧於鄕擧里選之制,而今玆陞學造士之規,驅一世年少初學之士,只敎之以月使之爭,而壞其心術而已。昔賢所謂有乖敎養之道者,豈不誠然乎哉?今殿下,方隆右文之治,思興菁莪之化,絲綸之間,德意藹如,臣每莊誦而欽歎,以謂三代以後,居君師之位,盡敎育作成之道者,惟我聖上,而禹·湯·文·武之治,可以復見於今日矣。今夫三物賓興之制,縱難遽議於復古,若欲矯已頹之俗習,救已壞之士風,莫若先從陞學而變通之。乞令廟堂之臣,亟薦文士有德有行,可以鎭壓一世者,處之以師儒之長,共與之十分商確,從長善處。凡於損益沿革之際,必先以德行爲本,無專取文藝之末然後,庶可匡救痼弊之萬一矣。臣無任云云。省疏具悉。罷陞庠之規,以正士習,爾言固是,而弊亦不專在於法,如何矯弊爲可?議于大臣,斯速稟處,爾亦勿辭,卽爲察職。
丙辰八月十六日辰時,上御重熙堂。都承旨,左承旨,右副承旨入侍時,行都承旨李冕膺,行左承旨李祖承,右副承旨李肇源,假注書李弘謙,記事官金景煥,記注官金良倜,以次進伏訖。上曰,今此持公事入侍,殿坐,以文廟移還安齋戒停止。至於宗廟春秋奉審還安修改時,亦未有殿坐之例,諸承旨或未及知之否?俄者史官,詣文廟,以移還安形止,卽不馳啓,尙此遲滯,何也?肇源曰,史官奉命時,誤認以還安奉審後復命之意,致此稽緩矣。仍命退,承史以次退出。
丙辰八月十六日酉時,上御重熙堂。左副承旨,戶曹判書,同爲入侍時,左副承旨李肇源,記事官柳遠鳴,記事官金景煥,記注官金良倜,戶曹判書李時秀,以次進伏訖。上敎時秀曰,陵寢修改之役,依禮曹啓目懸註處,卿當進詣矣。時秀曰,明日宗廟永禧殿修改擇日,而臣當進詣看審矣。上曰,然則三明日,四明日,往詣陵所,始役,可也。命肇源,書大司成尹得孚上疏批答。又命書禁府啓目判付訖。命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
韓晩裕啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
韓晩裕啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,當次人受點,後日次來待。
傳于李祖承曰,軍士房承旨入侍。
傳于李祖承曰,廣州留守入侍。
傳于李冕膺曰。都承旨入侍。
傳于李冕膺曰,在外承旨許遞,前望單子入之。
承旨前望單子入之,金祖淳落點。
李泳夏在外,代以洪宅柱爲事變假注書。
傳于李肇源曰,在外學敎授許遞,前望單子入之,待下批,牌招察任。
南學敎授前望單子入之,李翊模落點。
以南學敎授李翊模牌不進罷職傳旨,傳于李肇源曰,許遞,前望單子入之,待下批,牌招察任。
南學敎授前望單子入之,金近淳落點。
以大司成尹得孚牌不進罷職傳旨,傳于李肇源曰,只推,更爲牌招。
以大司成尹得孚再牌不進罷職傳旨,傳于李肇源曰,只推。
李祖承啓曰,華城城役告成日,遣承旨犒饋後,勞問事,命下矣。何承旨進去乎?敢稟。傳曰,左副進去,可也。
以平安監司朴宗甲狀啓,安州等邑,漂壓民戶,恤典題給事,傳于李肇源曰,三邑漂溺之戶,至於數百云。雖幸人命之無所致傷,言念蕩析之狀,極爲矜悶。諸道年穀稍熟,民情胥悅,而渠輩則獨被浸阽,其在一視之道,尤宜拔例顧恤,嚴飭道臣,別加懷保,而亦令各其地方官聚會曉諭應式外,殘獨戶抄出,還與布蕩滌,小戶停退事,分付。初四五日雨水形止,今始狀聞,雖曰在巡路,而寧邊非迂僻之地,則豈敢若是遲滯?道臣越俸一等,而守令如有稽報之罪,當該守令,指名狀聞,以懲怠慢之習,兼示重民事之意事,令廟堂,三懸鈴直撥行會,擧行勤慢,從當發遣宣傳官,摘奸矣。
兵曹口傳政事,訓鍊副正單柳相斗。
禁府照目,安州牧使兪漢寧矣。議處公事判付內,兪漢寧擧措,雖極駭然,卽以堂上法從出補之人是置,渠供則不以營吏棍治云,而道牒則反是,至於踏印私通,渠尤極口發明,而道伯則有現納文蹟是如爲有置。所謂道牒,旣不過謄報吏供兺除良,且其私通措語之與囚供,一切相反者,安知非奸吏輩,急於敲撼,潛自攛改者是隱喩,無論如此如彼,下大夫曾經承宣者,寧有白地社撰,變幻事實之理乎?到今營邑之體統,猶屬第二件,其在尊朝廷,嚴城化之道,不可無闊狹勘律之擧,待朝開坐,照律以聞,罪笞五十收贖,解見任別敍,私罪,奉敎依允,功減一等爲旀,渠於還宮之後,洩憤於下吏,更有一毫傷損體統之事是隱,則卽其地定配,斷不可已,以此嚴明分付放送爲旀,雖以尊朝廷,嚴城化之意,有渠說而信渠供,如是草草決放,而此後守宰等,視此恬憘,凌犯體統者,勿以小罪闊略,隨現狀聞嚴勘事,嚴飭諸道爲旀,査牒中,題外納招諸吏,則分等懲治事,依卿等議處,所請施行爲良如敎。
丙辰八月十七日卯時,上御重熙堂。都承旨入侍時,行都承旨李冕膺,記事官柳遠鳴,記事官金景煥,記注官金良倜,以次進伏訖。上曰,兪漢寧事,果何如?冕膺曰,果有所失,而伏見判付辭意,營邑體統,非不顧也。城化之分,從此壞了。此路一開,則近來民俗,末如之何矣。上曰,貿米事,何以爲之云耶?冕膺曰,臣父以爲,不以自官貿之,私自貿之,事面苟艱,故以書往復于湖南伯矣。姑無所報,而似聞道臣持難云矣。上曰,船運則雖或難便,貿米一節,何難爲之耶?上敎良倜曰,今日爾詣崇陵祭享時,看審過享節次,餕餘諸品,一一封裹,趁明日開門時入來,可也。命書傳敎曰,華城城役,聞於今月十九日告成,其日,遣承旨犒饋後,石工勞問,各令卽爲還歸,監董堂上以下,待其整頓工役及修整文簿,使之來月念前後,入來復命事,分付以來。仍命退,承史以次退出。
丙辰八月十七日辰時,上御重熙堂。左承旨,廣州留守,同爲入侍時,行左承旨李祖承,記事官柳遠鳴,記事官金景煥,記注官金良倜,廣州留守徐有隣,以次進伏訖。上敎有隣曰,卿之所經諸處,農形,何如?有隣曰,所過處,無不大登,民皆欣欣然以爲無前之豐歲矣。上曰,陽川穡事,比前,何如,而無水患之爲害耶?有隣曰,今年則無水災,從前歉荒之田,亦皆有秋矣。上曰,平安監司狀啓,判付啓下矣。還爲推入,姑勿行會之意,分付,可也。賤臣承命出,持入進伏。命退,諸臣以次退出。
上在昌德宮。停常參·經筵。
李肇源啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,都承旨入侍。
傳于韓晩裕曰,奉命承旨入侍。
傳于魚用謙曰,同副承旨入侍。
傳于李肇源曰,奉命在外承旨許遞,前望單子入之,待下批,牌招察任。
承旨前望單子入之,金熙朝落點。
以同副承旨金熙朝牌不進罷職傳旨,傳于李肇源曰,許遞,前望單子入之,待下批,牌招察任。
承旨前望單子入之,申鳳朝落點。
傳于魚用謙曰,政官牌招開政。
有政。吏批,判書金載瓚進,參判黃昇源進,參議李城輔在外·未肅拜,右副承旨魚用謙進。以朴載淳爲校理,成德雨爲禮曹參議,徐美修爲刑曹參議,吳大坤爲吏曹正郞,金宗濩爲禮賓參奉,故正梁慶遇贈吏議加贈一階事承傳,學生成恕贈吏參例兼,學生成泰朝贈吏議,學生成萬齡贈僕正,以上義州府尹成種仁三代。
兵批,判書鄭好仁進,參判尹弼秉病,參議李尙度入直進,參知吳泰賢病,左承旨李祖承進。以韓光近爲副摠管,柳孝源爲訓鍊都正,柳得恭爲五衛將,金錫彬爲訓鍊主簿。同知單梁允中,僉知單金處純,護軍洪明浩·柳焵·申大顯,副護軍鄭尙愚·金祖淳·南公轍·宋銓·金熙朝·尹光顔·蔡弘遠·李海愚·沈鑏。
韓晩裕啓曰,卽者副校理李羲甲,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于魚用謙曰,華城城役告完,工匠之經歲使役,其勞甚鉅,奉命承旨,犒饋後,一一招致勞問,外方匠手則回糧米錢,別爲加給,仍令各其道伯·守臣,待其回還,依昨年先放匠手例施賞後狀聞事,令整理儀軌廳,措辭行會,京工,令監董堂上,區別報來後,待其上來,各令案付衙門,分等施賞草記事,分付,竝令摠理大臣知悉。
李肇源,以弘文館言啓曰,本館下番副修撰臣鄭東榦,以兼中學敎授,今日儒生試取事,晝仕出去之意,敢啓。傳曰,知道。
韓晩裕,以奉常寺都提調·提調意啓曰,祭享所用秋等中脯,依定式,今八月十八日始造之意,敢啓。傳曰,知道。
魚用謙,以義禁府言啓曰,時囚罪人兪漢寧,笞五十收贖,解見任,別敍照律公事判付內,依允,功減一等事,命下矣。兪漢寧功減一等,笞四十收贖,附過還職放送之意,敢啓。傳曰,知道。
禮曹啓目,粘連齊陵·厚陵奉審執頉處,依新定式,令各其本陵官員,從便修改,何如?判付啓,依允爲旀,齋郞從便修補處,何以不卽修補,以致獻官之執頉是隱喩,與先爲削仕諸郞所爲,卽令畿伯詳覈事實狀聞爲旀,罪在陵官,則一體削仕事,分付吏曹爲旀,此皆畿伯與戶判,誠意之不若前人而然,此後少加着念,無或泛忽,而來頭奉審,若或執頉,本曹回啓也。齋郞及畿伯,戶判措辭請勘事,定式施行爲良如敎。又啓目,粘連獻陵·靖陵·宣陵·章陵奉審執頉處,今爲其本陵官員,從便修改,何如?判付啓,依允爲旀,依齊·厚陵奉審粘目回啓,判付施行爲良如敎。
丙辰八月十八日卯時,上御重熙堂。都承旨,奉命承旨入侍時,行都承旨李冕膺,左副承旨金祖淳,假注書李弘謙,記事官金景煥,記注官金良倜,以次進伏訖,上敎祖淳曰,華城城役,今已告完,工匠處,不可無勞問之擧,承旨往喩留守,凡董工諸人與匠手等屬,十九日,當同會,一一犒饋後還來,可也。仍命退,承史以次退出。
上在昌德宮。停常參·經筵。
自申時至人定,灑雨下雨,測雨器水深五分。
自人定至二十日,開東,灑雨下雨,測雨器水深一寸三分。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶州營將具埱下直,長弓一張,長箭一部,片箭一部,筒兒一箇賜給。
傳于鄭尙愚曰,同副承旨許遞,前望單子入之,待下批,牌招察任。
承旨前望單子入之,鄭尙愚落點。
傳于鄭尙愚曰,工房承旨入侍。
傳于李祖承曰,左承旨入侍。
傳于魚用謙曰,同副承旨入侍。
傳于李祖承曰,軍士房承旨入侍。
注書柳遠鳴病,代以洪奭周爲假注書。
以校理朴鍾淳,副校理高宅謙牌不進罷職傳旨,傳于韓晩裕曰,只推。
韓晩裕,以弘文館言啓曰,本館上番闕直,事甚未安,校理朴鍾淳,副校理高宅謙,旣有只推之命,與新除授校理朴載淳,一體牌招,以爲推移入直之地,何如?傳曰,允。
以校理朴鍾淳,副校理高宅謙牌不進罷職傳旨,傳于韓晩裕曰,只推。
韓晩裕,以弘文館言啓曰,本館上番闕直,事甚未安,校理朴鍾淳,副校理高宅謙,旣有只推之命,竝卽牌招,以爲推移入直之地,何如?傳曰,允。
李祖承,以備邊司華城城役摠理大臣意啓曰,卽接華城城役監董堂上趙心泰所報,則體城四千四百五步,今月十八日,畢築之意,敢啓。傳曰,知道。
李祖承,以御營廳言啓曰,本廳字內,惠化門北邊,第八城廓近處體城三間半,及肅靖門東邊,第二城廓近處,體城六間許,頹圮處,今二十日爲始,改築之意,敢啓。傳曰,知道。
知義禁李祖源疏曰,伏以,臣卽接吏曹名帖,以臣爲毓祥宮秋享大祭亞獻官矣。其在駿奔之義,何敢言私,而顧今賤疾,屢朔沈淹,摠管除拜,尙未出肅,金吾議讞,久未參坐,落席涔涔,藥餌爲命。以此病狀,束帶將事,萬無其望,玆不得不疾聲呼籲於天地父母之前。伏乞聖慈,特許曲諒,劃卽變通,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
安州牧使兪漢寧疏曰,伏以,臣十年廢枳,杜門跧伏,身世殆同於江湖之鳬雁,自甘爲聖世之棄物,淸塗華貫,夫豈夢想之攸到?忽於年前,有隕自天,獲蒙聖上拂拭之恩,彯纓結綬,出入近密之列,四年于玆矣。每登筵席,語及先故,曲加恩庇,生疎譾劣,觸處生疣,醜拙畢露,而指導之,敎諭之,殆若慈父之於迷子,臣感激洪造,不覺涕淚之無從,欲報之德,河海莫量。區區所自期者,惟以竭蹶奔走,夷險燥濕,不計死生,爲一半分塵刹之報矣。春間筵奏,亶出憂愛,而辭未達意,至有西州特補之命,臣倉黃辭陛,卽日登程,倍道赴任,至今追思,惶汗浹背。凡爲邑弊民瘼之不可不釐革者,次第爬櫛,必欲蘇救,夙夜殫誠忘寢與食,蓋安之爲邑,處於西門要衝之地。自古稱以直路大站,冠蓋相望於道路,廚傳絡繹於往來,百弊蝟集,莫可收拾。至於各庫財力,蕩然罄竭,徒擁虛簿,猝難振刷。目下支放,東貸西補,官無藉賴,雖以還政一事言之,臣莅任後,逐蒼躬自反閱,則昨冬所捧大小米,以單租代捧,而其中三千石零,都是虛殼,欲爲還分於民人等處,則民人等千百爲群,盈庭呼訴,皆不願受,實難自官勒分,毋論民捧與吏弄,大小米,以單租代捧,而所謂單租三千石零虛殼,事極驚心,臣按簿,一一査出,則大半是監色輩舞弄之致,其中一千石零,雖已還給監色輩,而虛殼二千石零,實無擅自區處之道。臣意則一竝入於停退條,隨其年豐,以爲分數計捧之地,似涉便宜。大抵本州民小穀多,爲一邑之痼弊,其來久矣。本官應分米條,大小米八千石及兵營盡分條大小米五萬石,合五萬八千石,願受民戶,則不過四千餘戶,而一戶所受米,多至數十石,少不下十餘石,秋捧時,吏校輩,藉其官令,出村檢督,及至歲末,奪取衣服器皿。甚至於拔出釜鼎,鞭扑狼藉,愁怨之聲,不絶於道路,民人輩,雖欲奠接,其勢末由,流亡散四者,無歲無之。若此不已,則不出數年,村閭盡爲空虛而後已。臣愚以爲,毋論兵營本府,應分盡分條,限二萬石,移轉道內穀少邑,則爲安民一分保存之道。伏願聖上,亟下臣疏於廟堂,以爲從長稟處之地焉。臣無任云云。省疏具悉。疏辭,令廟堂稟處。
校理朴載淳疏曰,伏以爲人臣而受國家不世之恩者,歷數近古,無如臣今日者矣。先祖臣誾,文章名節,百世可傳,顧後承零替,旣未能闡揚先業,而江山文藻,一任其殘觖,何幸聖念,慨然興感於時移事往,數百年之後,遂將化蠹之篇,深藏銅龍之篋,廣考祕乘,裒輯成帙,弁以雲漢之章,垂以華衮之褒,有若隔世不絶之響,被之勻天之廣樂,將與穹壤,相終始,永作詞垣之羽葆,則不惟一二,孱孫聚首瞻天,攢手銜恩而已。先祖不沬之靈,亦將感泣於泉臺之下矣。仍伏念,臣以寒門賤品,晩忝科第,自顧才具不足以需當世,文識不足以備顧問,臺閣通藉,湖·嶺分符,揣厥本分,亦云過矣。西邑移除之命,已是格外之恩注,而天語諄諄,必欲是集之亟成,臣受任以來,事力裕如,剞劂順成。所謂城社之分憂,不過爲家門之私計,至於擧弊察瘼,布宣朝廷之德化,則其效蔑蔑,夙夜震竦,惟譴何是俟。乃者千萬夢想之外,特以臣,爲弘文館修撰而召臣,今又荐除校理,天牌儼臨,臣初聞戰掉,駭汗浹背,繼以涕淚之被面也。大凡聖朝曠絶之殊數,或出於伊人意望之外,而若其所以得之者,亦皆有所以焉,或以問學之可取也,或以功能之可用也。至於臣則於斯數者,初非擬議而備數者耳。平日從事,不過章句佔畢之間,而犬馬之齒,蒲柳之質,隨以衰朽,數年臺地,旣蔑涓埃之報,三度郡縣,且無治績之效,而特以臣爲先祖之孫,前後曠世之澤,偏被於無一可取之身,臣跼地蹐天,若夢非眞,不知所以措躬也。且況玉署之任,朝家制置之意,其愼且重,果何如哉?地分則近密也,職責則論思也,苟非學術文華,能董九流而著一代則不可與論於是職,而臣之底蘊,畢陳於前矣。今若貪戀聖眷,冒據逾分,不獨臣之忸心而靦顔,明而公論不可誣,幽而鬼責不可逭,福過則災,器溢則顚,理所必然,將以何辭,歸報於臣先祖感激之靈也哉?伏願聖明,察臣自知之明,亟收見叨之銜,使之展力於百執事之末,則一息未泯之前,惟當筋力從事,鞠瘁罔恤,庶或爲塵之報焉。臣之今日之章,只是頌恩鳴謝,揣分丐免,則何敢自處以言事之列,而其奈頂踵毛髮,罔非作成於造化,肺腑心肝,今已盡輸於聖明,若有懷不達,含默自固,則臣實死罪。臣謹按先祖遺稿御製序文曰,於詩可以考樂,大哉王言,一哉王心,臣百回莊誦,激感于中。夫禮樂如輪翼,不可以偏廢也。故禮之用,和爲貴,而所以與天地同其和者,卽樂也。奮至德之光,動四氣之和,淸明象天,廣大象地,終始象四時,周還象風雨,移風易俗,天下皆寧,是樂之敎,而卽禮之和也。是故,虞庭敎胄之任,必命典樂之夔,而成均大司成之職,昉於周禮之春官,則殿下,以詩本於樂,旣弁臣先祖之書,而又以林放問禮結之,以爲相須之資,此豈非淵衷有慨於近俗而然耶?夫所謂近俗者,蔽一言曰無禮也。自數十年以來,賤妨貴,少凌長,平居燕處,旣無家人之禮,公會稠座,專乏朝士之儀,科頭跣足,反效王氏之子弟,俚語悖談,有愧康成之婢僕,視經學,爲弁髦,趨財色,如耕作,以之文風日移於噍殺而莫之挽回,則宜殿下,慨聖化之未敷,痛初心之莫徯,有此致意於言外之旨矣。臣竊伏念,我聖上,至德則固天縱矣,睿學則優聖域矣。堯·舜以下則不惟殿下之不欲自居,擧國臣民之所期望,豈嘗出於區區小康之治也哉?然而宵衣罔倦,玉食靡甘,臨朝圖治二十有餘年,而綱紀未盡擧,治化未盡淳,士無丕變之風,民無比封之俗,此亦何爲而然哉?聖上大德之敦化,雖非愚陋之所測度,而高明博大,誠出於百王之表矣。夷考近日之治效,不及於聖德之萬一者,小德之所川流者,不得不有憾於天地之大而然歟?臣愚竊謂擧天下義與利,必無差於殿下權衡之公矣。擧天下正與邪,必無逃於殿下天鑑之昭矣。以殿下緝熙之餘,擧而措之,安而行之,九門洞闢,萬化旁達,則不加毫末,而將必躋仁壽之域,囿熙皞之治者,豈非我殿下分內之事歟?臣雖至愚,蓋自臨御以來,聖意之所懲毖,竊有所妄度者矣。深軫宦戚顓恣之弊,洞察忠逆關界之分,赫然初元之政,徠我士類,布之朝廷,人皆拭目想望,勛華之盛,及夫庚子之榮賊出,而朝廷之局面,不得不變。猶以用士類之聖意,進用一番人,大聖人慮患之深,固已卓出於千古,此蓋世祿之胄,掄擇之材,又以菁莪之化,導率而陶鑄之,比諸戚畹貪權之類,似不可同日語,而及其欺蔽上聰,疑亂群心,媕娜之態,有足以固罷而利身,便佞之習,有足以妨賢而病國,則十數年來,浸淫之弊,視宦戚反有甚焉者。始豈聖慮之所及?而末流之弊,若是,勢固然矣。何者?周官之治,世級尙高,利慾不滋,而近密之臣,如宮伯饔人膳夫之類,亦莫非賢士大夫。然至於正始杜漸之法,則小宰之官府六計,靳靳乎廉介之選,宮正之均稍食·去淫怠,又如彼嚴且勤焉,則聖王之政,未嘗以其人之爲士大夫,不察其人之廉且貪而輕任之,亦未嘗以近密之所信任而不糾責焉,則此我聖上,所以不煩斧鉞之飾威,而擧朝廷淸明於一號令間者也。昨春以前之事,尙何言哉?蓋其習熟見聞,非朝夕間董陶之所變化而磨礲者。然原其本而溯其源,則亦有所以然之故焉。家居而不知事父矣,安知其事君如父之義乎?官成而專謀保軀矣,安知其愛國如軀之道乎?入告出焉,判若兩塗,面陰背陽,都歸一轍,惟利窟是尋,惟奸竇是穿,親戚如行路,而薄隘日甚,心口若燕越,而敦樸日散,弓影起於抔勺,山疑藏於談笑,做出將取姑與之說,則搢紳莫不懷懼,幻成意東指西之誣,則京外擧皆抱憂,窺覘成習,飽餒隨時。噫嘻,此曷故也?邇之事父,遠之事君一也。忠孝本無二致,而彼童習而長學者,不循乎名義之正途,不志乎聖賢之法言,只以功利爲業,駔驓爲能,雖父子之間,無一分誠實之意,而有萬般欺慢之態。故駸駸然至於背君恩而煽邦誣,遂有宰臣慷慨之章矣。臣每以爲小學之書,卽先朝之所表章,而聖明之所服膺者。昔朱夫子,將此編輯之役,屬諸劉子澄,而雖以鄧伯道一事之入錄,爲朱夫子之所恨,而立敎明倫之宏綱細目,亦皆不外於是。嘗伏聞聖上寶齡,在三四歲,已盡成誦,及夫正位春邸,開講雷肆,輪回縕繹,至再至四,幾乎孔編之韋絶,則我殿下貫天人洞性命之聖學光明,豈不根基於此一編之書乎?顧今閭巷之間,閣而不讀者,蓋亦習俗中一端痼疾也。當此漸染詿誤,委靡頹敗之日,以殿下躬行心得之餘,推之於薄海群生,而返古回今,一洗其陋,則捨是書,奚以哉?凡於大小科場,復設小學之講,以爲私而肄習,公而陞黜之地,抄啓文臣之講,亦爲添入,宜矣。噫嘻,痛矣。先利宵小之輩,以萬不近似之說,螮蝀於太淸,歷數千古,寧有是哉?我殿下莫尙之德,尤勉於克儉,寢室數椽,殆若茨茅而階土,坐御重茵,常多繩聯而綿補,日擧之饌,不越數品,尙方之服,每過三澣,度支無內入之需,司䆃峙上供之米,以至壯營之設置,蓋有深遠弘長之宏圖聖智,則不殖貨利,抵璧沈珠之盛德至善,孰不欽仰感頌?而架虛鑿空,奸竇百出,藩邑之新除者,附耳而瞬月,産業之稍裕者,利誘而威脅,閃倏叵測,隱然歸之於不敢言之地。於是乎任外負債之說,傳播人口,私財曲徑之言,眩惑衆聽,人心易訛,邪說難防,種陰翳之氣,上干太陽者,吁亦久矣。何幸一初淸明之後,奸肚眞贓,雖曰竝露,而此輩之傳襲已久,衆疑之熒惑旣深,則凡今爲殿下文武近臣而有忠志之士者,孰不欲北首爭死乎?臣意則無論文武近臣,限以十餘年,姑勿擧論於藩邑之除然後,爲近臣者,可以得免包羞貽累於淸明之朝矣。方今政化日新,聖聰日達,此正陰陽淑慝進退消長之端,天心民志䕤望眷顧之機也。然而歷觀前代治日常少,亂日常多,君子易疏,小人易親,故明王哲辟,所以戒愼恐懼,思危於安,念終於始者,而試顧今日義理欲闡,而猶有依舊背馳者,趨向欲定,而尙多逡巡觀望者,聖敎之至誠惻怛而不思篤信,聖德之昭如日月,而敢欲掩蔽,則其奸徒之傍伺,禍機之潛伏,實不勝拊心痛恨也。惟殿下,深思彰殫之方,益勵黜陟之權,早杜羸豕之漸,永絶野草之萌,使一世之人,咸仰至德之光大,洞知義利之明正,不定之趨舍,以之而定焉,不一之民志,以之而一焉,則國家幸甚,朝野幸甚。臣又有萬萬難冒者,卽聞校理臣李羲甲陳疏徑出,以與臣,有世所共知之嫌,引以爲辭云則臣豈可恬然出膺,重壞淸朝之廉防乎?伏乞竝賜諒察焉。臣無任云云。省疏具悉。爾所縷縷,無非切中時瘼,俗蔽之如許,痼習之若彼,何必專責於後君遺親者,職由敎未孚而化未行,爾以小學一書,爲反古回今之本,仍請講習修明,爾言是矣。文武近臣,限十餘年勿爲擧論於藩邑之請。大抵今之近臣,甚於古之戚臣,在朝處外,各盡其分,則貽累反爲有光,而伊來十數年間,爲厥輩所毁劃,俾予親賢士大夫之本意,未免閼而不章,顧其中,亦自有忠志之人,則差外當否,似無所關於丕變之方,又若陰陽淑慝消長之機,爾言尤是,其可不留意於黜陟之際乎?僚員因嫌遞職,爾亦許遞。
禁府啓目,監察李卿尹原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
丙辰八月十九日卯時,上御便殿。右承旨入侍時,行右承旨李晩秀,記事官柳遠鳴,記事官金景煥,記注官金良倜,以次進伏訖。上曰,五經百選,自今日,割付以入,而或以爲經書,與他書有異,選字有所如何云,而此則不然,孔夫子刪詩,則今此五經之選,有何不可耶?晩秀曰,聖敎至當矣。上曰,班馬選抄者,亦爲繼此而割付好矣。仍命退,承史以次退出。
丙辰八月十九日辰時,上御便殿。同副承旨入侍時,同副承旨魚用謙,假注書李弘謙,記事官金景煥,記注官金良倜,以次進伏訖。上曰,左承旨入侍。賤臣承命出傳,左承旨李祖承,偕入進伏。上命祖承,書傳敎曰,以邑弊上疏,而因拿處,不得捧入云。安州牧使兪漢寧上疏入之。仍命退,承史以次退出。
上在昌德宮。停常參·經筵。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,備邊司郞廳來言,今日賓廳日次,而大臣身病不得來會云矣,敢啓。傳曰,知道。
鄭尙愚啓曰,禁衛大將李敬懋,以兼察御營大將,明日習陣出去矣。所佩禁衛大將命召及兼帶左邊捕盜大將命召·大將牌·傳令牌,何以爲之?敢稟。傳曰,仍牌往來。
傳于李冕膺曰,諸承旨持公事入侍。
傳于李肇源曰,左副承旨入侍。
以輪對官望筒,傳于李肇源曰,祭享重地呈辭,官員甚多,竝改差,令該曹與未差之代,口傳差代。
吏曹口傳政事,奉常奉事單李,奉常參奉單韓耆裕。
以刑曹坐不坐單子,傳于魚用謙曰,未肅拜參議許遞,令該曹口傳差出。
吏曹口傳政事,以吳鼎源爲刑曹參議。
傳于韓晩裕曰,發遣吏郞,諸執事淸齋與否,摘奸以來。
吏曹口傳政事,奎章閣直閣單李始源。
李祖承啓曰,有司堂上沈頤之,依下敎來待矣。傳曰,入侍。
傳于鄭尙愚曰,坐直承旨與有司堂上入侍。
傳于李肇源曰,義州慰諭御史入侍。
奉命承旨金祖淳狀啓,臣祗承聖敎,本月十八日酉時量,馳到水原府,十九日早食後,進詣東將臺,城役監董堂上都廳·郞廳將官及將校·員役·工匠等,勞問宣醞犒饋等節,一依內頒儀式擧行是白遣,十八日,所下監董堂上趙心泰處,傳令及傳敎,當日二更量,臣一體祗見犒饋畢後,外方石工之當爲解送者,一一招致臣前,謹以傳敎內辭意,面面慰諭後,糧資米錢,亦依傳令中數爻,與監堂上,眼同分給,俾各還歸是白如乎,渠輩以經年赴役之匠,大役順成,渠皆無憁蒙此優異之恩,莫不蹈舞攢祝是白乎旀,臣則今方復路緣由馳啓爲白臥乎事是良爾,詮次善啓向敎是事。
水原留守趙心泰狀啓,本月十九日早食後,臣與奉命承旨金祖淳進詣東將臺,聚會城役都廳郞廳以下將官將校匠募等,謹依頒下儀式,一一犒饋後,領受實數,後錄以聞爲白乎旀,當日解送,各道石手等亦,依十八日祗受傳令及所下傳敎,眼同承旨,別下錢米面前分給是白遣,自役所,計其程道遠近,盤纏之資,從優磨鍊加給爲白乎旀,石工等,居住姓名,上下米錢,竝以修成冊,報于整理儀軌廳,緣由馳啓爲白臥乎事是良爾,詮次善啓向敎是事後,監董堂上一員,都廳一員,郞廳一員,監董十四員,監官四員,別監役一員,京牌將二十員,府牌將七十五員,畫員九員,以上一百二十六員,每員肉九兩五合,餠三箇,酒二椀,湯一器,䒱太四合,京書吏三人,府書吏三十九人,石手一百八十四名,冶匠十八名,車匠三名,泥匠一百五十三名,木手一百六十名,蓋匠二名,假漆匠五名,甓匠二十四名,軍器所工匠七十八名,屛風匠三名,以上六百二十八名,每人名,各肉九兩五合,餠三箇,酒二椀,湯一器,䒱太四合,石手助役一百六十九名,冶匠助役四十八名,車夫七十一名,擔軍一百八十二名,以上四百七十二名,每名肉七兩四合,餠三箇,酒一椀,䒱太三合,牛直二十八名,募軍一千四百五十名,以上一千四百七十八名,每名肉六兩五合,餠二箇,酒一椀,湯一器,䒱太二合,都以上二千七百二員人名。
李肇源,以吏曹言啓曰,繕工監假監役李奎南呈狀內,矣身,素患痰癖之症,當此溫涼之交,添劇委頓,時日之內,萬無供職之望云。身病旣如是,則不可强令察任,今姑改差,何如?傳曰,允。
李祖承,以兵曹言啓曰,今日各廳堂下武臣朔試射設行單子啓下,而雨勢如此,待晴無故日設行之意,敢啓。傳曰,知道。
李祖承,以備邊司言啓曰,安州牧使兪漢寧上疏批旨,疏辭令廟堂稟處事,命下矣。取見其疏本,則以爲昨冬所捧大小米,以單租代捧,而其中三千石零,都是虛殼,欲爲還分於民人等處,則皆不願受,實難勒分,臣按簿査出,則太半是監色輩舞弄之致,其中一千石零,雖已還給監色輩,而虛殼二千石零,實無擅自區處之道,臣意則一竝入於停退條,隨其年豐,以爲分數計捧之地似宜,而大抵本州民小穀多,爲一邑之痼弊,本官應分條大小米八千石及兵營盡分條大小米五萬石,合五萬八千石,願受民戶則不過四千餘戶,而一戶所受米,多至數十石,少不下十餘石,秋捧時,鞭扑狼藉,流亡散四者,無歲無之。若此不已,則不出數年,村閭盡爲空虛而後已,無論營府,應分盡分條限二萬石,移轉道內穀少邑事,請令廟堂稟處矣。虛穀三千石中一千石,以其舞弄之罪,還授於監色輩云,則還授之際,果能一一査櫛,計戶逐名,無或有漏濫稱冤者乎?然則餘在二千石,亦有當納之民戶,査出還授,宜有其道,不必仰請朝家處分,且外邑此弊,因事現發者,非獨西土爲然,往復道臣,從便區處,自是列邑通行之事。而今此捧留已勘之穀,一竝入於停退條,隨其年豐,分數計捧云者,辭意終欠稱停,又非一守宰所敢陳請者,該牧使兪漢寧,從重推考。昨年糴簿磨勘守令,令該道,指名現告,拿問嚴處,二萬石移轉事,本州之穀多病民,自古已然。而年前朝家,特軫山峙沿虛之弊,大行較戶量穀之政,則纔及三數年,復以偏多之弊,登聞於朝廷者,誠莫曉其所以然。旣以民弊疏陳元還中折米五千石,令道臣審量穀摠多少,次次轉移於附近諸邑,無致繹騷之患,俾有裒益之效,而擧行後形止狀聞事,分付道臣,何如?傳曰,允。
李祖承,以備邊司言啓曰,卽見平安監司朴宗甲狀啓,則枚擧義府尹沈晉賢牒辭今初三四兩日之雨,本州六島,慘被懷襄之災,漂頹爲一千五百餘戶,渰沒爲數百餘名云。邊門重地,視他尤別,而民命浸沒,民居蕩析,至於此多,其爲驚心錯愕,已無可言。而且況大國人之同爲沈溺,尤萬萬慘惻,被水之初,不以形止,卽地登聞,乃於過一望,始爲上徹,而且其狀辭,全欠詳備,稽忽如此,是豈道臣·守令,仰體朝家恤民德意之道乎?事極駭然。平安監司朴宗甲罷職,該府尹沈晉賢,施以竄配之典,何如?傳曰,灣尹姑令戴罪行公,道臣亦姑不爲區別,竝姑勿論,更觀勤慢,可也。
李祖承,以訓鍊都監言啓曰,本局千摠尹範叙,身病猝重,勢難察任,改差,何如?傳曰,允。
兵曹啓目,粘連月串僉使白尙璘,救活人命之數,旣準定式,依法典加資之典是白乎矣,係于恩賞,上裁,何如?判付啓,依回啓施行爲良如敎。
諭平安道義州六島漂溺民人等書。王若曰,今年雨暘,最稱適可,雖在沮洳汚下之地,未嘗有昏墊沈沒之患,室家安堵,禾黍盈塍,每按諸道之啓,實有降康之喜。不料獨於關西,以水災告,向來安博之沿江漂戶,爲之驚心而幸無人物之胥溺,今者灣府之千餘戶漂失,數百人渰沒,是何事也?灣府卽予邊塞重鎭也。予之視之,非他地比,而許多民命,偏罹此害,生者蕩析離居,死者掛骨洪濤,使一島之民,擧入於懷襄之中,一看驚愕,再看慘惻,却令當食停箸。噫,其生者結構屋子,俵給粟米,尙可以如舊奠接,唉彼死者,身飄飄而不葬,魂渺渺而靡托,欲施惠典,將於何處?況乎家累水濱號呼之狀,如在目中,思之及此,不覺澘焉。漂戶恤典,雖有應式,此地此民,豈用常規,義州府漂溺民人,生者無論大中小殘獨戶,新舊餉還,分等蠲停,死者又無論大中小殘獨戶,新舊餉還,竝行蕩減,當年所納田稅大同,亦依右例,身役布錢,生死勿徵。生者雖一夫一婦,未寒前,伐木索綯,俾卽庇接,死者別設一壇於江邊,侑以酒食,使各提絜朋儔,其來醉飽,掃却陰冷,導以祥和,庸不朝家恤民,無間死生之意,乃以通訓大夫奎章閣直閣李始源,爲御史,齎去諭書,而對衆洞諭,咨爾民人,幸感須聽悉。
丙辰八月二十日辰時,上御誠正閣。藥房入診,諸承旨持公事入侍時,提調沈頤之,副提調李冕膺,行左承旨李祖承,右承旨韓晩裕,左副承旨李肇源,右副承旨鄭尙愚,同副承旨魚用謙,假注書洪奭周·李弘謙,記事官金景煥,記注官金良倜,檢校待敎沈象奎,以次進伏訖。頤之曰,日氣不調,伏未審聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,數日有感候矣,今則差復,而蓋近來暑熱,猶未夬祛之致也。頤之曰,涼生換節之際,宜服湯劑,方待下敎製入矣。上曰,姑止之宜矣。頤之曰,醫官旣待令入診,何如?上曰,置之,可也。上曰,皇曆何時渡江云乎?頤之曰,今晦間,似渡來矣。上又敎曰,銀價高下,何如?頤之曰,四兩云矣。上曰,近者金亦種種出之云乎?冕膺曰,平安道自是産金之地,而若採出則皆入北京,其弊不些,一切禁止爲宜矣。上曰,農民由玆而捨本逐末者居多,其弊甚大,不得不禁,而山澤之利,亦不可藏而不闢,禁之亦難行矣。上曰,卿今番使行,藥材當善爲貿來,而若肉桂,非眞品則不必得來,以官桂代之無妨矣。頤之曰,肉桂眞品最難得,而藿香尤難矣。上曰,諸承旨讀奏公事,可也。肇源以無事先退。祖承讀奏全羅右水使李明奎狀啓,馬島萬戶南有憲到防事及木浦萬戶文廷煥到防事。上命判付。晩裕曰,經筵視事,以涼生間,姑停有敎矣。今已生涼,以何日爲之乎?上曰,自初一日取稟,可也。用謙曰,臣竊有所懷,敢此仰達矣。伊來疏章捧入之際,司謁輩,謂有下敎,對坐承宣,使之解釋句語,自擇其捧入當否者,實是無前之擧也。彼司謁者,卽不過內外之間,以備使令之類,而反令與聞於出納可否,非但損國體而駭群聽,其爲後來無窮之弊,尤不勝言。自今以後,凡於疏箚捧入之時,勿令司謁,更或如前容喙,以致貽累於淸朝事體,卽臣區區之望也。上曰,門將猶令勿預,司謁之開口於出納之際,果然駭瞻,設禁條件,書付壁上之後,承旨豈有越禁捧入之理乎?依此所奏,爲之,可也。出擧條上曰,近日呈辭者,何其他乎?冕膺曰,皆以病親爲辭,故不得已入之也。上敎象奎曰,梅月堂集,當爲編次,爾其斯速校正,可也。仍命退,諸臣以次退出。
丙辰八月二十日辰時,上御重熙堂。左副承旨入侍時,左副承旨李肇源,假注書洪奭周,記事官金景煥,記注官金良倜,以次進伏訖。上曰,西道陵寢奉審之行,禮判今已發去乎?卽爲知入。賤臣承命出,回奏曰,已爲發行云矣。仍命退,承史以次退出。
丙辰八月二十日未時,上御誠正閣。都承旨,吏房承旨,有司堂上入侍時,行都承旨李冕膺,左副承旨李肇源,假注書洪奭周,記事官金景煥,記注官金良倜,有司堂上沈頤之,原任直閣李始源,以次進伏訖。上曰,義州狀啓何爲今始到來耶?一千餘戶之漂沒,二百餘名之渰溺,極爲驚慘。且況今年八路,幸得均豐之喜,而西州一隅,反遭此昏墊之害,言念彼民,豈不悶惻?遣御史慰諭,設壇致祭,固當爲之,而合有別般施惠之道,有司堂上,持此狀啓,往見左相,詳問其措置之方,都承旨亦爲往問于右相以來。領相雖在呈告中,不可不與聞,問于右相後,仍爲往見,可也。己酉年,明川水災時,曾有給復之例,而義州是邊境重地,異於他邑,且無常稅之可蠲者云。其所寬恤之典,何以則爲好耶?前府尹,固有稽報之罪,而今則甑已破矣。與其一番勘罪而止,不若仍任本邑,俾贖前愆,此意,竝與大臣詳議也。頤之·冕膺承命出。上敎始源曰,以義州慰諭事,方欲使之下去,安集之方,須善爲之。始源曰,親年篤老,絶遠之地,雖難久留,而旣當王事,豈敢言勞乎?上曰,往還則不過一朔矣。速出治行,期於今日內發程,而帶去軍官,須另擇經事詳明之人也。始源先退。上命書傳敎曰,前直閣李始源仍任前職,口傳下批,自內閣牌招。上曰,右副承旨入侍。出榻敎賤臣承命出傳,右副承旨鄭尙愚進伏。上曰,承旨曾經燕行,沿路地形,必當稔知。大抵三江內外,水勢環繞,若遇暴漲,則無處廻避,所以致如是渰沒之多耶?尙愚曰,歷路暫見,雖未詳知,而大率鴨綠渡江之處,水陸相間,三次乘船,陸之在水中者,便成一島,一或値水,果無廻避之處矣。上曰,水患雖如此,於其城內,則無所損云耶?尙愚曰,府城則去水稍遠,害不相及矣。臣之得聞此報,亦已多日,而蓋緣人戶渰溺之數,卒難詳知,故帳籍相考之際,自致稽滯云矣。上曰,府尹之不能先擧,槪馳報者,可謂不善爲之矣。仍命退,承史以次退出。
丙辰八月二十日申時,上御誠正閣。坐直承旨與有司堂上入侍時,左副承旨李肇源,右副承旨鄭尙愚,假注書李弘謙,記事官金景煥,記注官金良倜,有司堂上沈頤之,備局堂上李冕膺,以次進伏訖。上曰,直閣上注書入侍。賤臣承命出,與直閣李始源,假注書洪奭周,偕入進伏。頤之曰,臣承聖敎,就問于左相,則以爲今此灣府六島水災,極爲驚慘,民家之漂頹,人命之渰沒,若是夥然,其所顧恤之方,不容少忽。今聖敎如是勤摯,以拔例賙恤之方,特爲下詢,其在對揚之道,固當靡不用極,而但義州本無常稅,只當於糶糴中,量宜蕩滌,使行往來時,若或有身役,則亦宜蕩減,別遣御史,慰諭安集,而至於補民垌六島等處,乃是本州至緊之地於官於民,所係不輕。若因此蕩析,不得如前耕作,則公私凋弊,更無可言,趁卽復舊之方,尤當加意處也。前府尹之罪,不但稽報,所報亦甚草略,不可無處分云矣。冕膺曰,臣敬奉下敎,往問于右相,則以邊關重地,有此無前之水災,不可無別般施惠,而本州之民,雖無身役,如或有軍官名色,則當爲蕩減。至若墊溺之民,逐戶計口,另施恤典,而漂戶之失所棲遑,尤極悶惻,令道臣·地方官,亟加勞來,俾卽奠接,別遣御史致祭慰諭,恐爲得宜。臣之聞此消息於風傳者,已至數日,而似此民事,稽報至今,灣尹事,萬萬駭然,合施重勘云。更以下敎,傳于領相,則以爲右相之言,實合事宜。臣則別無可達云矣。上曰,俄筵亦已下敎,而灣府,卽邊上重地,與他有別,其所存恤,豈用常例,而該府,本無王稅,免賦蠲租,雖非可論,漂頹戶之結構奠接,水沈處,還起耕食之方,另加措劃,俾六島之民,如前安堵然後,予可弛心。停還蠲役等節及渰沒人,設壇侑祭,當別下諭書與傳敎,有司堂上先退,行會草,先爲構出,可也。箕伯狀辭之草略,雖曰生疎所致,而前府尹之旣不能擧槪先報,又不能直爲狀聞,循例轉報於道伯巡到所者,誠極可駭矣。且渰沒之中,亦有巡檢彼人云,而亦無搜拯之語,彼亦人也,則其死其生,付之恝然,非但有乖交隣之義,是豈仁人之心乎?仍命書傳敎曰,觀此箕伯狀聞中,灣府島居民戶渰沒漂頹之數,驚慘之極,久而無語。日前安州等三邑漂戶,雖無人命之致傷,念其捿遑失所之狀,不勝愍惻,猶施拔例之恤典,則今於灣島之懷襄蕩析],若不別加懷保,督令速卽奠接。彼墊溺餘生,何以賴活?言念及此,無以爲心。爲先以直閣李始源,平安道義州府慰諭御史差下,使之當日登途,躬往水沈處,一邊安集民人,使之安心奠業,一邊聚集死亡人妻孥,另加慰問賙恤,一邊設壇於近處,齎去祭文,讀以侑之,該府以邊邑,無王稅,免賦減租,雖無可論,就其被災民戶,以役爲名者,蠲除之,還穀之新舊當捧者,或蕩滌,或停退,一依前此長興屢百名漂沒,明川千餘戶墊溺時蠲恤之典,而況灣府,尤有自別。其所救活之方,別下諭書,御史齎去,其詳在諭書中,先將此意,令廟堂,三懸鈴直撥行會於該道該府,令該府尹,身操版鍤,爲邑民,先趁御史到府前,星火結構,期於庇身,而如各垌六島諸處,旱田水田,明年依前耕食然後,始可言安堵之效。此亦繡衣,當以筵敎面飭,竝以此意,擧槪知委。箕白灣尹事,萬萬無狀,爲宣化分憂之任者,初四夜,事過一望之後,草草登聞,難以領略。廟堂之草記論罪,在兩人,可謂末勘。且況道伯出巡,例有直狀啓之規,則事有關於邊情,而循例轉報於道臣巡到所,灣尹事,尤可駭,卽其灣上投竄,焉敢逭也?而民事爲急,徐當處分。義州府尹沈晉賢,出代勿施,無論今年明年,島民復業間,依白衣從事例,姑令戴罪治務。若使一夫一婦,不獲其居,一頃一畝,或有汙萊,致或及聞於朝廷,則王府關和,不施於此人而何?道伯則拿致嚴繩,亦係不容已,而欲觀贖罪勤慢,及其心之知所嚴畏與否。平安監司朴宗甲,爲先施以越俸十等之典,其罪狀,竝令廟堂,發關嚴問草記事,知悉。上曰,右相之所愼,今則何如耶?冕膺曰,今日始有差勢云矣。上曰,近以左右相之俱有所患,不能弛慮矣。領相則筋力何如耶?冕膺曰,別無所損矣。上敎始源曰,軍官當爲擇去,而以誰爲定乎?始源曰,倉卒未得可合之人矣。肇源曰,李甲會曾經西邑,人亦詳明云,而時任宣傳官,不得擅自率去云矣。上曰,旣已啓請於筵中,則率去好矣。又敎始源曰,懷輯之方,十分着意,生者死者,兩盡存恤之道,而死者之妻孥,另加慰諭,俾各安堵,傳敎有所詳及,而水沈處,御史必躬往詳審,嚴飭該倅,趁卽起耕,無一畝荒廢,各使依舊奠安之地,可也。仍命退,諸臣以次退出。
丙辰八月二十日酉時,上御誠正閣。慰諭御史入侍時,左副承旨李肇源,假注書李弘謙,記事官金景煥,記注官金良倜,行禮曹判書閔鍾顯,慰諭御史李始源,以次進伏訖。上敎鍾顯曰,各陵奉審後,已盡修改乎?鍾顯曰,今始了畢入來,而卽見齊陵陵官所報,則陵上欄干石柱,有頹圮處,不可不速卽修改云。自臣曹,當爲草記,而今適登筵,故敢此仰達矣。上曰,似因年久而然,而欄干石頹圮,則左右石,亦必動搖,極其驚悚矣。仍命書傳敎曰,齊陵欄干石頹圮處,卽令守臣奉審後,先爲還排舊處,以待擇日修改,而擧行形止,爲先狀聞。守臣則量其工役及所入物力上來筵奏事,下諭。慰安祭,今日受香,仍令奉審守臣爲獻官,下去香官爲典祀官大祝行事事,一體下諭。上敎鍾顯曰,慰安祭香祝,方今入侍,史官卽爲陪往,祭文則卿旣帶文任,亦卽撰出,可也。命鍾顯先退。上曰,有司堂上·檢校待敎·上注書入侍。賤臣承命出傳,與有司堂上沈頤之,備局堂上李冕膺,檢校待敎沈象奎,假注書洪奭周偕入進伏。上曰,跋尾皆已撰出乎?頤之曰,今已撰出,而道臣處嚴問,則以別關爲之矣。上命肇源,書諭書訖。敎始源曰,餉還米布,初欲全數盡減,而道伯之啓,草草無以領略,御史下去後,詳察事情,或盡爲蕩減,或分等停退,而至若小殘獨戶之無依者,必不可不盡蠲,量宜擧行後,詳細狀聞。至於結構奠安,必趁未寒前爲之可也事,面飭於該府尹。江邊諸邑,若又有受害處,則別遣褊裨,看審以來,可以狀聞者狀聞,可以面奏者,以待復命好矣。命有司堂上先退。上曰,禮判,祭文已撰出,入侍,可也。賤臣承命出傳,與鍾顯偕入進伏。上曰,祭文已撰出否?鍾顯曰,今始正書入啓矣。上覽訖,命啓下。敎鍾顯曰,修改不可逾此月,退使日官,卽爲擇吉,可也。仍命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
韓晩裕啓曰,來二十五日,朝參日次,而懿陵忌辰祭正日相値,頉稟之意,敢啓。傳曰,知道。
傳于韓晩裕曰,傳香承旨,馳詣受香所,奉審摘奸以來。
傳于李肇源曰,左副承旨入侍。
傳于鄭尙愚曰,來待諸臣入侍。
傳于李祖承曰,左承旨入侍。
有政。吏批,判書金載瓚進,參判黃昇源進,參議李城輔在外未肅拜,右承旨韓晩裕進。以洪秀晩爲校理,鄭來百爲副校理,趙翼鉉爲司僕主簿,李五鎭爲良才察訪,李樹仁爲假監役,兼掌令單李翊模,學生李葂贈吏議,及第李薰·李藎贈兵議,已上各贈華銜事,承傳。學正單李昌瑞。
兵批,判書鄭好仁病,參判尹弼秉病,參議李尙度入直進,參知吳泰賢病,行左承旨李祖承進,同知單金宇權,副護軍申鳳朝·徐美修,副司直朴載淳,副司果全佐天竝單付。
丙辰八月二十一日辰時,上御重熙堂。左承旨·城役犒饋奉命承旨入侍時,行左承旨李祖承,假注書洪奭周,記事官金景煥·金珍恪,奉命承旨金祖淳,以次進伏訖。上曰,犒饋已爲畢行乎?祖淳曰,臣謹依聖敎,進詣華城,城役監董以下將校·員役·匠募等犒饋設行,仍又勞問,匠募等外方石手七十名,則亦依筵敎,卽日使之解送,別下糧資及賞格,臣於面前,一一分給,而畢役前,各道石手之先爲下去者,未蒙一視之澤,整理儀軌廳行會時,此類,自設道,知委各該所在邑,一體施賞,恐合事宜。犒饋所用,區劃物力,七百兩中所剩,爲一百兩云。守臣,要令臣,還朝後,筵稟區處,故適因言端,竝此仰達矣。上曰,先送匠手之一體施賞事,果好,卽令整理儀軌廳,以此知委。而今番犒饋用餘物力,屬之外帑庫會錄,可也。出擧條上曰,北城外郵官公廨驛村基地,聞已經理云。幾許就緖云耶?祖淳曰,良才驛,爲本府直路所管,而公廨民舍,幾皆量定基地,須有主人,可以專管擧行云矣。上曰,已欲指一下敎矣。畿伯使之來待,良才時任察訪,遞付京職,其代,政官牌招開政,有履歷人,差出,可也。出擧條上敎奭周曰,內閣方有賡載錄編次之役,爾其出去,同爲看校。賤臣承命出。命書傳敎曰,來待諸臣入侍。景煥承命出,與京畿監司金文淳,廣州留守徐有隣,偕入進伏。上敎有隣曰,本府年事何如耶?有隣曰,各穀俱皆登穰矣。文淳曰,本道儲置米,每年以七千石,劃付臣營,句管擧行事,備局覆啓行會矣。又自戶曹,以每石四兩代錢移送之意,筵稟蒙允。該曹米儲不敷,至有請得他衙門之擧,則其在互濟之義,固當擧行之不暇。第伏念本道各邑之許多公用,全以米條上下,絶無錢邊磨鍊。不但流來定例之如此,實由於錢穀所用,隨處各異,而然定例中,各處致祭,祭物及澆奠床所入,以米措備者居多,支供米所無十三邑,使客供饋之需,亦皆以米劃給。今若竝爲以錢代用,則多有掣礙之處,而此則猶屬第二件事,各陵寢修改時役軍及陵幸時各項使喚軍丁,糧米雇米,例以一日五升計給,四兩代錢之五升折價,不過爲十三分錢。以此十三分錢,不足爲一夫一日之食,顧安有餘資可以聊賴,而能如前日之樂赴乎?其他津夫·驛子·公事夫·分養馬等料條,與夫馬刷價,一切以錢代給,則在渠輩,實爲難支之端,而如在豐年,則錢穀間得失,猶或不至於懸殊。若値儉歲,則價之相懸,不啻倍蓗,尤豈非到底商量處,而雖以典守之道言之,吏鄕逋欠,似無間於錢穀,而米條則官庫蓋藏,遷動猶難,錢貨則公私假貸,犯手容易,畢竟之害,必至於莫重國役之白地責立,不時公用之隣族侵徵。於是乎民邑,同受其病,而且畿甸諸邑稅大同之海陸運納於京各倉,猶有事力不逮之歎。況使年例劃付之米,一齊輸致,則從今以後,遂失窮民一分紓力之路,而其中楊州·坡州·高陽等邑,以陵寢奉安之地,儲置需用,比他最多,一年收米,無以當一年之應下,故大同條,幾乎全數儲留,民不知有上納名色久矣。今若男負女戴,遠近來納,則其爲擾民之端,當如何哉?當此經費匱竭之時,苟或國用之賴此有補,民邑之不甚生弊,則臣何敢煩瀆?而明知其事狀之如此,徒懷屑越之懼,不爲之一陳,則非所以對揚之道,儲置米會減,依前以米條區劃,恐合事宜,故敢此仰達矣。上曰,出擧條,令廟堂稟處,可也。出擧條文淳曰,南撥設施後,撥將卒支放之資,雖以朝家劃下之數,約綽排比,外此,亦不無應用之需,毋論今夏牟還,與來頭租糴,就其加分耗中,限八百石,劃給臣營,以爲添補需用之地,恐合事宜,故敢此仰達矣。上曰,依爲之。出擧條仍命退,諸臣以次退出。
丙辰八月二十一日申時,上御重熙堂。左副承旨入侍時,左副承旨李肇源,假注書李弘謙,記事官金景煥·金珍恪,以次進伏訖。上敎肇源曰,敎官黃勉喆,自義州,何日上來云乎?肇源曰,初八日顯忠祠致祭後,卽其日,發來云矣。上曰,義州水害,渠必目見被災形止,果何如云耶?肇源曰,其言以爲,只三江水漲,諸島墊溺,而義州一境則無害云矣。仍命退,承史以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,左副承旨入侍。
傳于李祖承曰,今丙辰秋等,內乘別軍職宣傳官試射時,宣傳官鄭周誠居首陞敍,宣傳官李得馨,柳葉箭二中,直赴會試。
李祖承,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
魚用謙,以吏曹言啓曰,今此徽陵忌辰祭獻官,前參議成種仁塡差,而時無職名,令該曹口傳付軍職,何如?傳曰,允。
兵曹口傳政事,副護軍成種仁。
魚用謙,以義禁府言啓曰,慶尙監司李泰永狀啓內,西平浦萬戶金德行罪狀,令攸司稟處事,啓下矣。金德行時在任所云,依例發遣府羅將,交代後拿來,何如?傳曰,允。
丙辰八月二十二日辰時,上御暎花堂。左副承旨入侍時,左副承旨李肇源,假注書李弘謙,記事官金景煥·金珍恪,以次進伏訖。上曰,良材察訪入侍。賤臣承命出傳,與良材察訪李五鎭,偕入進伏。上敎五鎭曰,爾年幾許?五鎭曰,五十七矣。上曰,初仕何年爲之,而曾經何官?五鎭曰,丙申年,以能麽兒郞廳爲仕,曾經利仁察訪矣。上曰,華城北門外,擬置一驛,公廨創建之道,驛卒居接之方,何以則得宜乎?五鎭曰,築室必完固,馬位必優給然後,驛民輩,始可傳子傳孫,永久樂業,將見戶口增而驛力贍矣。上曰,今始役而可趁明春擧動前,訖役否乎?五鎭曰,未敢預度矣。上曰,畿營五驛中一驛,若屬華城,則畿之四驛,能無偏苦之患否?且驛還設置便否,爾須往議留守,兼審形止以來,可也。五鎭曰,當依下敎矣。上曰,良材驛,號似欠美,以屬驛中,嘉號相換,爲宜矣。仍命退,承史以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
備忘記,廢茂山萬戶文尙禹下直,長弓一張,長箭一部,片箭一部,筒兒一箇賜給。
傳于李祖承曰,諸承旨,持公事入侍。
傳于李肇源曰,左副承旨入侍。
傳于鄭尙愚曰,吏房承旨入侍。
傳于魚用謙曰,禮曹判書入侍。
傳于魚用謙曰,開城留守入侍。
傳于魚用謙曰,同副承旨入侍。
傳于魚用謙曰,有司堂上入侍。
有政。吏批,判書金載瓚式暇,參判黃昇源進,參議李城輔在外未肅拜,左副承旨李肇源進。啓曰,判書金載瓚式暇,參議李城輔在外未肅拜,小臣獨政未安,何以爲之?敢稟。傳曰,仍爲之。以李明淵爲應敎,權裕爲同春秋,尹敬喆爲寶城郡守。
兵批,判書鄭好仁病,參判尹弼秉,參議李尙度,參知吳泰賢,副司正鄭枻。
李肇源,以吏批言啓曰,義州府尹沈晉賢出代勿施,毋論今年明年,依白衣從事例,戴罪治務事,命下矣。沈晉賢所帶同知春秋館事,依例差代之意,敢啓。傳曰,知道。
李肇源,以吏曹言啓曰。新除授禮曹佐郞趙壤鎭除拜後,過限未肅拜,依例改差,何如?傳曰,允。
李祖承,以兵曹言啓曰,景福宮衛將金宇權,除授在外,過限未上來,五衛將金應壽,身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
李祖承,以備邊司言啓曰,因前慶尙左水使沈鑏狀啓,有草記稟處之命矣。取見其狀本,則以爲西平萬戶金德行,參操發船時,以今年九月限滿之船,險海前進,船不善修,又不相時,致有此戰船之全體致敗軍器之許多沈失,二名軍卒之渰死者,其不勤供職之責,在所難免。該萬戶,爲先罷黜,其罪狀,令攸司稟處。西平浦戰船,洋中沈沒,片片破碎,旣無船形,依新頒事目,改造材木,以右道封山,依例許斫事,請令廟堂稟旨分付矣。今此水操,行於六年廢閣之餘,則凡在營鎭擧行之列者,其於船隻器械軍裝什物,各別點檢,逐項修繕,務占萬全完固之圖,俾無一毫疎虞之患者,事理當然。西平鎭限滿船致敗,至有人命之漂沒,誠萬萬痛駭。萬戶則旣已罷黜,又請拿處,不必更爲論罪。而該水使之管下各鎭,不能預先檢察,加意董飭之罪,不可置而不論。前慶尙左水使沈鑏罷職,戰船改造,不可遲緩,左沿童濯,許斫于右道封山,便成已例。此則依狀請施行之意,統制使處一體分付,何如?傳曰,允。當初造船之不能堅緻可知,軍物至重,人命亦重,豈可尋常處之?造船萬戶,令統帥査出,捉來嚴棍,卽其地方充軍,雖以帥臣言之,所管屬鎭,莫重戰器,果若整飭,豈有赴操時渰水之弊乎?當該水使沈鑏,亦爲定配,此後赴操船隻不實,以致渰水,而人命致傷,則該道伯,直以該帥臣,依定式定配之意,令廟堂稟旨狀聞事,措辭行會,知委諸道。仍令兵曹·禁府,載之謄錄,可也。
丙辰八月二十三日辰時,上御誠正閣。諸承旨持公事入侍時,行左承旨李祖承,右承旨韓晩裕,左副承旨李肇源,右副承旨鄭尙愚,同副承旨魚用謙,假注書洪奭周·李弘謙,記事官金景煥·金珍恪,檢校待敎沈象奎,以次進伏訖。上命諸承旨,讀奏公事。肇源讀奏全羅監司徐鼎修狀啓,持平金壽祖疏批傳諭有旨祗受事,慶尙監司李泰永狀啓,昌原府使趙宅鎭到任事,咸鏡監司趙尙鎭狀啓,端川府使張重吉到任事。尙愚曰,臣以戶房代房,有公事二度矣。仍讀全羅監司徐鼎修狀啓,靈光郡反庫事,全羅監司徐鼎修狀啓,咸悅郡反庫事,晩裕以無公事先退,用謙讀奏全羅監司徐鼎修狀啓,罪人李輔大遭母喪,依法典給暇事,咸鏡監司趙尙鎭啓本,罪人朴尙秀慶源府到配事,黃海監司徐邁修啓本,罪人鄭仁玉長淵縣到配事,慶尙監司李泰永啓本,時囚罪人等同推開坐事,祖承讀奏黃海水使徐榮輔狀啓,白翎僉使梁峽到防事,黃海水使徐榮輔狀啓謄本上送事,江原監司徐有防啓本,上番忠翊衛盡數開坐事。上命書判付訖。上曰,柳遠鳴·曺錫中筵說記注,豈成說乎?昨命改修以入,而其所改修,尤不成說,上下酬酢,非但皆失本意,有何顧畏於儒生輩,而如是外題說去,豈不駭然?伊日筵話,提調與承宣,亦皆聽悉矣。兩注書招致院中,使之改修,而若又一字差爽,則該注書,當爲重勘,以此嚴飭,可也。蓋近來不率敎之輩,不知師道之在上,倡出迎合等說,以爲角勝立異之資,而少無嚴畏底意思,渠輩若此不已,則予恐乙丙之事,復見於今日矣。孔子曰,非吾徒也,鳴鼓而攻之,可也。若如此輩之見,則亦將以孔門小子,謂之謟媚於夫子乎?渠輩初無學識,有何所見,乃敢如是囂囂乎?凡體予師敎,同心同德,如聲之應,如影之隨者,一切歸之於迎合之科,則世豈有如許悖道之說乎?昨春權裕疏以前之事,則可勝痛哉?面從退言,欺侮爲事之習,至今思之,予所痛心者,深切此等說,予不欲盡言之矣。今之時弊,又如此極,豈不痛恨?此記注之錯誤,卽令改書以納,仍載之太學成典,以爲後考,可也。仍命退,諸臣以次退出。
丙辰八月二十三日辰時,上御重熙堂。左副承旨入侍時,左副承旨李肇源,假注書李弘謙,記事官金景煥·金珍恪,以次進伏訖。上曰,近日儒生輩事,萬萬痛駭矣。從祀何等重典,而昨見李奎南批旨今日又呈一疏,直欲立異背馳於其間者,豈有如許無嚴無忌之習乎?渠輩初不知斯文之爲何事,而若是跳踉,反以予一二臣率敎之類,殆欲歸之於迎合之科。然則三代以前,師道在上之時,皐·夔·稷·契之輩,亦皆謂之迎合於其君者乎?皇天無常親,惟德是親,則予其孰親孰否,而惟是協極率敎者之親而已。但時輩之面從退言,是予所痛恨者也。昔在五賢之從享,李文成,以趙文正·李文純,謂合躋享,而於三賢則不無優劣可否之論。以當時在下之文成,猶且如足立論,況今師道在上之時,斯文大一統之權,予豈不以爲己任乎?河西自是我東之濂溪,而從享之獨不列於五賢,夙予耿耿處,則渠輩道理,但當服膺率敎之不暇,而如是別立意見,各自爲說者,誠極駭悖矣。承旨自來儒家之人,如此儒生之輩,亦豈無調劑之道,而至此之極也。肇源曰,方今師道在上,凡於妙道精義之發,孰敢有異議?而彼儒生輩,初無知識,自犯不率敎之科,誠萬萬痛恨也。上命書判付訖。仍命退,承史以次退出。
丙辰八月二十三日未時,上御誠正閣。同副承旨,禮曹判書,開城留守同爲入侍時,同副承旨魚用謙,假注書李弘謙,記事官金景煥,記注官金良倜,行禮曹判書閔鍾顯,開城留守趙鎭寬,以次進伏訖。上敎鎭寬曰,齊陵奉審時,以卿所見役處,將無至張大否乎?鎭寬曰,欄干石,見今頹圮,其他修改處亦多,蓋因年久之致矣。上曰,或不無改封築之慮否?鍾顯曰,顯廟朝壬寅年,亦有此議,而以事體之難重,未果矣。鎭寬曰,本陵,粵在壬申開國前,辛未始封築,今爲四百年所,自多頹圮,理所固然,而以事體言之,則在萬年久遠之計,雖一毫未盡,不得不修改,而以事勢言之,則至重至大,故故相臣李世白,亦以稍俟來頭修改云。故相之言如此,則此亦不可不念處也。故相之言,書之待令矣。上曰,進之,可也。上覽訖,敎曰,此果重大矣。有頉處,爲先不可不修改,石材則取用於江華,而匠手則移使於華城否乎?鎭寬曰,石材不必遠取江華,而取於松嶽矣。匠手初不必多入,無待華城矣。上曰,當以何日始役乎?鍾顯曰,今八日九日爲好云矣。上曰,兩柱石與兩欄干石,一體修改,而八日九日兩日間始役,限三日畢役,無逾今朔。獻官則卿爲之,祭文儀節,亦如例磨鍊,可也。鍾顯曰,今此齊陵陵上石物修改時,政府及本曹堂郞·觀象·繕工監提調以下,當爲進去,而取考臣曹謄錄,則壬子年靖陵欄干石修改時,只禮堂進去,乙卯年顯陵欄干石修改時,則戶曹·禮曹堂上,京畿監司進去矣。今番則何以爲之乎?上曰,依爲之。本陵事體自別,役處雖不浩大,政府以下,依例進去,可也。出擧條鍾顯曰,齊陵陵上石物修改時,先告事由祭,今八月二十八日,而曉頭設行,告安祭則事畢後,又當隨時設行矣。諸執事,令本府差定祭物,依例令分奉常寺,精備進排,祭文則令藝文館撰出,而所入物力,亦令本府,量宜磨鍊,擧行之意,分付,何如?上曰,依爲之。出擧條鍾顯曰,西道各陵造泡寺中,守國寺最有所重,而寺殘僧少,無以支存,故昨年自臣曾經稟,以慶尙道慈仁盤龍寺,熊川聖興寺,南海龍門寺,移屬本寺,大小雜役,一竝蠲免,而量宜收稅于本寺,以爲兩便之地事,有所發關,而亦自備局行會矣。近聞嶺營所屬之寺,則幾皆蠲除,而至於統營所屬兩寺,尙不除役云,未知有何委折,而筵稟行會之事,尙不擧行,極爲未安。更爲發關申飭,使之一一頉給之地,分付,何如?上曰,依爲之。出擧條上敎鎭寬曰,老人無恙乎?鎭寬曰,好在矣。仍命退,諸臣以次退出。
丙辰八月二十三日申時,上御誠正閣。吏房承旨,有司堂上同爲入侍時,左副承旨李肇源,假注書李弘謙,記事官金景煥,記注官金良倜,有司堂上沈頤之,以次進伏訖。上敎頤之曰,箕狀啓見之乎?今此七邑之民居頹壓,人命渰沒,何等重大,而今忽泛論於農形狀啓中,兼官姓名,亦不指名現告,道伯事,極駭然矣。頤之曰,卽見平安監司朴宗甲狀啓,則巡路諸邑農形,論列以啓,而其中泰川·定州·郭山·龜城·宣川·龍川·鐵山七邑,少無被傷之色,俱是善成之樣,而末端渾置於安州·嘉山·博川·義州·江界·昌城·渭原·朔州·楚山·碧潼被水十邑之中,誠如是也,何不竝陳於十邑水災之登聞,今始泛論於農形之啓乎?且人物渰沒,民居頹壓,全不擧論,奏御文字,宜不敢若是疎忽。且三邑守令,指名現告事,旣承成命,有所馳啓,則安·博兩邑,只稱守令之不在官,姓名初未陳聞。嘉山則仍無下落,尤極未安。平安監司朴宗甲,爲先從重推考,狀啓兩度,還下送,使之改修正上送,何如?上曰,依爲之。治績固不係此,近日擧行,疎漏多端,爲民事,難弛西顧之思,民事登聞之遲滯,考其日字,連住寧邊。然則此時本道道臣,豈可爲其遊觀,不卽前進,被災邑,始於十九日,到泰川封啓乎?以此以彼,辜負大矣。其委折,嚴關査問,使之首實報來後,草記,可也。出擧條上曰,今年年事,到處大熟,而淸北諸邑,獨爲被災,誠極可惜也。頤之曰,義州之餘波,想必濫溢,致此頹壓之災矣。上曰,日前聞黃勉喆傳言,則諸島水災如此,而城內則皆晏然云。蓋灣府民人,皆恃補民垌,而其水災如此,則此垌,難保不潰,城內何獨晏然乎?頤之曰,誠如聖敎矣。臣聞遼東水災大段,使行跋涉,亦有難便之慮云矣。上曰,然則平安道雨水,初不必如是作災,必是彼地水災,流波之所及也。頤之曰,然矣。上命書傳敎曰,觀此箕伯狀聞,楚山·碧潼·昌成·渭原·朔州·江界等邑漂沒,雖有多寡之別,摠計六邑漂戶,至過數百,致傷亦近百數。向於三邑,以其人命之幸免渰沒,小戶殘獨戶,區別蠲恤,而此六邑則俱有漂與沒,致傷民人,生前新舊還及身役,一竝蕩滌。其餘漂戶,則區別小戶殘獨戶,依安州等三邑例,蕩滌,或停退事,分付。江界漂戶數爻,雖未登聞,待報來,依右例爲之事,一體分付。上敎頤之曰,卿與戶判,同爲行會,可也。頤之曰,日間聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮感候,何如?上曰,今已差復矣。仍命先退。上曰,禮曹判書入侍。賤臣承命出傳,與行禮曹判書閔鍾顯。偕入進伏。上曰,近日尹顯大輩事,卿聞知否?鍾顯曰,聞之矣。上曰,今予處君師之位,任君師之責,修道率敎,當仁不讓,則彼儒生輩,但當同歸予師道之敎,而豈意不率敎之此輩,肆然倡說,敢售背馳角勝之習乎?如此梗化之輩,卿何不辭而闢之,以俾率敎之化也?鍾顯曰,聖上於文靖,尊尙曠感,臣實欽歎,故臣亦以金文靖獨享之意,自初仰奏矣。故相臣鄭澈,祭文靖之文曰,至德之純,吾無間然。夫以用之於禹·文之句語,推之於文靖,則其道學之盛,非後學可容議者,而且文康公金昌翕,代撰文靖從祀之疏,故贊善金履安,亦綴拾文康之餘論,而年前爲多士,亦有請額之章矣。今者尹顯大輩,卽不過科臼中蔑識之輩,則安知先正之事乎?且昔子張,獨漏於十哲配享時,則禮官陳請蒙允,臣今待罪禮官,旣無人望,不敢亟請盛典,而臣意則聖上高明聖學,渙發德音,以明天理,定人心之意,亟行縟儀,區區之望也。上曰,予因子張說,有所思者,以有若,似聖人之姿,獨不躋享於十哲之列,豈不及張橫渠而然乎?子張追配之文蹟,如有可考者,卿其進之也。仍命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓晩裕曰,禮房承旨馳詣懿陵,奉審摘奸以來。
傳于鄭尙愚曰,右副承旨入侍。
傳于李肇源曰,左副承旨入侍。
以平安監司朴宗甲狀啓,龍川府頹壓民家恤典題給事,傳于李祖承曰,依昨日楚山等六邑例擧行事,令廟堂,三懸鈴星火行會事,分付。
以江原監司徐有防狀啓,原州等九邑訓局砲保,依前,以錢代納,請令廟堂,稟旨分付事,判付內,啓下備邊司爲旀,原州等九邑砲保之以錢代納,至爲屢百年之久,而自年前,以本色備納,民弊至此云。在訓局,無異九牛一毛,在小民,殆若緣木求魚,旣聞之後,烏可不仍舊貫乎?分付該營,依前以錢代捧爲旀,襄陽等五邑,兵曹三軍門納保錢,年前代捧之後,所謂後錢名色,歲加月增云者,萬萬痛駭。錢異於木,而後錢尤異於本錢,則浮費增加,必緣吏奸,代捧以後,何營自何年,增加數爻幾何?更自本司,關問該道,使之狀聞,以爲痛加嚴繩,懲一勵百之地爲有矣,新定式之關東五邑,猶若是售奸,則他道他邑,可以三隅反,亦自本司,嚴關諸道,使各探問狀聞,而各道之吏奸,各自不察,專諉京司,畢竟小民之辦納,依舊無減,則爲民之實效,果安在哉?此意,竝以嚴飭爲旀,見今捧布當前,京司無前誅求之弊,卿等爲先拔例嚴飭,時使備郞擲奸知戢與否,犯科衙門,竝與堂郞草記論勘,無或有泛忽之弊爲良如敎。
右議政尹蓍東箚曰,伏以有事先陵,將行修改,昨下政府以下依例進去之命,領左相,時適有故,臣當備員擧行於具僚之先矣。顧臣病狀,初因中暑,胃敗轉發,挾食吐瀉,宿痰乘虛,客邪迭侵,胸腹牽刺,肢體痿麻,委頓枕席,嗽喘寒熱,若不能復起爲人。幸自七八日來,獲尋藥路,大勢少減,而束帶造朝,姑無其望。近以關西沿江之漂戶,嶺南操艦之致敗,至尊驚動,飭諭屢下。臣忝在是職,不能趨走下風,以分憂勞,今又往役莫重,董飭是急,相臣進詣,事體當然。臣於病中,伏地悚凜,不敢息偃在牀,亟欲自力請行,外試動作,內揣神氣,無奈脚弱而不自立跟,神瞀而如入霧中,勢必狼狽於道路之間肅敬之地矣。事不從心,欲起還仆,有臣如此,生不如死,玆敢略構短箚,仰請處分。伏願聖明,亟命遞臣相職,仍加威罰,以肅朝綱,以安私分焉。取進止。答曰,省箚具悉卿懇。聞卿証樣,必緣藥路失宜,命醫診視,勸服柴苓,近日則分明有差勝之望云,爲公私萬幸。然對証之良方,效固立至,豈若自初愼攝,毋貽惟憂。況卿年齡七耋隔歲,繼今以往,益須存戒,修改進去。原任之替行,已多其例,安心竢間視事。仍傳曰,此批答,遣史官傳諭。
丙辰八月二十四日辰時,上御重熙堂。右副承旨入侍時,右副承旨鄭尙愚,假注書李弘謙,記事官金景煥,記注官金良倜,以次進伏訖。上曰,柳遠鳴記注之誤,予始於日省錄見之。若非日省錄謄進,則不得見其誤矣。此後則雖非次對筵說,凡有緊關筵話,隨卽書進,以爲一番經覽,可也。仍命退,承史以次退出。
丙辰八月二十四日午時,上御重熙堂。左副承旨入侍時,左副承旨李肇源,假注書李弘謙,記事官金景煥,記注官金良倜,記事官柳遠鳴,前假注書尹致永·曺錫中,以次進伏訖。上敎遠鳴曰,爾之筵說,豈成說乎?今之儒生,雖曰冠儒服儒,直是蔑學無識之徒,則爾有何顧藉者,而乃於師道等句語,刊略委曲,不知體端之嚴重乎?李文成云云之語,文義未彰,此不是如是說去者也。蓋我朝儒賢,先稱五賢,而李文成之言,以趙文正·李文純,謂只合配享,而於三賢則嘗有難愼之言,此載在文成經筵日記,以在下之文成,猶且如是立言。況今師道大一統在上之世,自有斟量輕重於其間,十分稱停者乎?爾不知何說,而糢糊說去者,誠極萬萬痛駭矣。敎錫中曰,爾所爲筵說,亦豈成說乎?夫道之所存,卽師之所存也。今予己任,惟師道是已,則向今日儒生,有何退讓之意,而爾之記注中說去,若是糊塗也,爾必不能詳知,而殆若隔靴爬癢者也。大抵中庸所訓天命之謂性,卽原天而說者也,修道之謂敎,卽原人而言者也。人君體天建極,作君作師,則當以師敎爲責任者,理其然也。故朱子釋敎字,以禮樂刑政爲訓。設或只以禮樂做去,亦足爲敎化之本,而必繼之以刑政者,是徵意之存,蓋導之以禮樂,而其不率敎者,則不得不以刑政而齊之故也。顧今世道澆漓,紀綱不立,如彼蔑識梗化之輩,不知道統之自來,學問之向方,而一切不率於予師敎之化,向朱子所謂刑政之訓,正爲今日準備者也。邇來措刑久矣,若眞箇化行俗美,則豈有如許之輩乎?聞大司成尹得孚,向於釋菜時,對多士,頗有調劑之言,而亦無一人率從者,此必乙丙以後餘派猶存而然。渠輩若此不已,則一番大處分,恐不已矣。且向日下敎適發於提調問候之餘,而爾之記注,有若專向提調而說者然,何其相反也?伊日下敎,汝其更爲正書以進,可也。命遠鳴·錫中先退。上敎致永曰,爾與尹顯大,爲一家乎?致永曰,未也。上曰,尹顯大不足加罪,其叔守翼則安敢逃其重律乎?斯文大一統之今世,孰敢有異議?而昨呈一疏,今呈一疏,各立意見,容易背馳,殆欲角勝者然。其姪之罪,渠焉敢在家不知?畢竟作鬧之後,强作鳴鼓之狀,此亦李世德後初事也。守翼前日小心之說,到今誠虛語矣。又敎致永曰,爾之筵說中,嶺儒入侍時,記注全不成說,當初俯詢,卽以爲文成·文純兩先正,嘗於放與求工夫上,有所討論者,爾曾或文集中,看解否乎云云,而爾之記注,專以文集讀了與否,說去云者,亦極怪駭矣。卽爲改書以進,可也。仍命退,承史以次退出。
上在昌德宮。停常參·經筵。
夜五更,月暈。
藥房提調沈頤之,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李祖承啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。次對久未爲之,如有稟事堂上,使之來待。
傳于李肇源曰,左副承旨入侍。
傳于魚用謙曰,同副承旨入侍。
承旨前望單子入之,李益運落點。
李冕膺啓曰,新除授右承旨李益運,時在京畿楊州地,斯速乘馹上來事,下諭,何如?傳曰,允。
傳于李祖承曰,下直守令入侍。
李祖承啓曰,稟事堂上鄭好仁·沈頤之·閔鍾顯·尹師國·李時秀,依下敎來待矣。傳曰,入侍。
傳于韓晩裕曰,齊陵陵上石物,當爲修改,而重其事之道,不可無別看役。龍仁縣令丁遇泰,別看役差下,使之除朝辭下去事,分付。
韓晩裕啓曰,守令辭朝時,掖隷濫受行下之習,前後飭禁,何等截嚴,而今日寶城郡守下直時,掖隷之把袖勒索,事極痛駭。當該別監,移法司照律,嚴勘,何如?傳曰,前此嚴飭何如,則焉敢犯科?近來掖隷,無異梗化之亂民,凡有法禁,無所知畏。雖令兵曹,竝與頭目,先施猛棍於該倅所見處,而不可止此,令該曹,押送該道道伯處,具罪目,輪示列邑,俾諸倅,明知朝令之至嚴然後,更加嚴治狀聞事,分付,因此而有提飭者,此後掖隷之無禮索帖者,該倅,言于該房承旨,以爲隨現,依今番例,處置,可也。
李祖承啓曰,因兵曹啓目,黃海道白峙鎭,旣屬開城府,該道監兵營所在該鎭兵符左二隻,收聚上送,令本院,分送各該營事,允下矣。該道監,兵營所上左二隻,今已來到,定禁軍,下送于京畿監司及開城留守處,依例分上事,下諭,何如?傳曰,允。
以平安監司朴宗甲狀啓,昌城府人物壓死事,傳于李祖承曰,昌城府恤典,依他邑例爲之事,回諭。
以咸鏡監司趙尙鎭狀啓,甲山烏梅江之屬之三水,三水別害鎭之屬之長津一款,令廟堂稟處事,判付內,啓下備邊司爲旀,甲山烏梅江之屬之三水,三水別害鎭之屬之長津一款,道伯·帥臣·邑倅之議,咸以爲可是如乎,此狀啓,與魚面鎭把守將李健秀所進厚州形便冊子粘連,收議於時原任大臣,曾經北伯·南兵使,回啓稟處爲良如敎。
傳于李祖承曰,北道厚州事,道伯狀啓,來到已久,竝與鄰邑土地之劃屬當否,使之收議,而江界土地事詢問,尙無皁白,該道事,極爲駭然。而該邑擧行,亦甚稽忽,令廟堂,關飭道伯,使卽詳問,帥臣及該倅,各以意見,斯速狀聞,帥臣處,亦爲論理行會。
李祖承,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李祖承,以備邊司言啓曰,卽見江原監司徐有防狀啓,則枚擧原州判官洪養默牒呈,以爲營邑軍摠之良役實摠外,增置名色,另行査櫛,減額革罷之間,一準良役實摠施行,而所謂兼役名色,本道各邑,亦多有之。本州則殆近百名,一番査正,永除兼賤役名色之地,而其中禁衛營屯募軍名色,旣是良役實摠中汰減者,又無備局之知委節目,而自下之變爲牙兵,依舊仍存者,專由於外邑之怯於京營,不敢汰減。一從良役實摠別軍中條件,爲先汰充於他軍保。至於富平·豐德·瑞山等邑移來軍兵,當初移送,旣由該邑之軍弊,而軍兵之額多爲弊處,則移送他道,以分民力,自是應行之例,而目今原州之爲弊,反甚於年前富平等三邑,富平砲保一名,豐德步兵六名,瑞山騎兵三名,還送各該邑,歙谷移來步兵二十名,依年前京畿麻田例,參量分送於道內列邑事,竝請令廟堂稟旨分付矣。原州軍額之弊,至於此極,今者道臣,一準良役實摠,已有所釐正。其中屯募軍之變爲牙兵,尤極怪駭,汰充於他軍保者,誠爲得宜,而至於富平·豐德·瑞山·歙谷四邑軍丁之移來者,道臣纔經畿藩,保無兩邑之軍弊,湖西內浦,亦似不至如原州之甚,則今者還送之請,不是異事。且移來額數,不至夥多,富平砲保一名,豐德步兵六名,瑞山騎兵三名,還送于各該邑事,依狀請施行,措辭行會于京畿·忠淸兩道。歙谷二十名步兵則道內列邑分力擔當事,亦爲許施,使之均排酌定,俾無祛弊生弊之患,擧行後形止,各卽狀聞之意,一體分付于三道道臣處,何如?傳曰,允。原州砲保,旣命復舊純錢,則在原民,可以紓力。富平一名之還送,旣有移疾之嫌,亦涉偏重之歎,置之,其餘騎步九名移屬,不但爲弊,若於該邑,抄出刊冊外保名,則其所犯法,必當夥然。關東此弊之尤甚,曾所宿聞,自原州,爲先釐正科外太濫之保名,以此充代後,狀聞事,分付,可也。
韓晩裕,以奉常寺都提調·提調意啓曰,祭享所用秋等中脯三百四十貼,今八月二十四日畢造,而所入牛隻,爲三十六首矣。進上看品中脯二貼,依定式封進之意,敢啓。傳曰,知道。
韓晩裕,以承文院都提調意啓曰,今此謝恩兼冬至使齎去方物,當爲前期磨鍊,措備入送矣。取見今春出來禮部咨文,則昨年進賀使三起方物,准抵下次正貢,此後各國惟照年例,具表齎貢,毋庸添備貢物,於太上皇帝·皇帝前,作兩分呈進事,欽奉勅旨爲辭。年例三節方物,旣已移准,則今番使行,只當以頒詔賜物,謝恩方物,一起齎去,而聖節之月日各異,與正·至不同。雖有毋庸添備之勅旨,只送單起,終欠完備,以謝恩一起,聖節一起磨鍊,分付該曹,使之備送,聖節一起,呈進與否,令使臣,臨時觀勢擧行,表咨文,亦依此撰出,何如?傳曰,允。
李祖承,以義禁府言啓曰,慶尙前左水使沈鑏定配事承傳啓下矣。沈鑏黃海道遂安郡定配,而時在任所云。以承傳內辭意,具罪目依例發遣府書吏交龜後,自任所執捉,仍令押送配所,何如?傳曰,允。
吏曹啓目,粘連云云,齊陵令沈景文,厚陵令李顯祿,敬陵參奉徐有敎,宣陵直長李春英,靖陵直長愼師浚,明陵別檢鄭馦,竝減仕三十日爲白乎旀,奉陵直長孟賢大,康陵參奉南復來,孝陵別檢邊景鵬,崇陵別檢趙恒存,雖有論報之別,不卽修改之罪,在所難免。亦爲一體減仕三十日是白遣,奏御文字,何等審愼,則今此京畿監司金文淳狀啓中,孝陵別檢邊景鵬之景字,以慶字誤啓,事甚未安,推考,何如?判付啓,依回啓施行爲旀,其中論報之齋郞,罪不專在於渠輩,亦只分等只減十日之仕,不卽許施之該堂,越俸一等。至於畿伯,前此筵席,面飭丁寧,則前人之事,後人寧或不聞知,而初不看作己任,致有摘奸時執頉畿伯,豈非前伯之罪人,而諸官亦豈非林秉遠之下風乎?當該道臣,越俸三等,此後申加嚴飭,一依前道伯例,雖於一張瓦·一片石之容手措備,往復度支,躬飭齋郞,須卽從便修葺,更勿以執頉現發於承宣奉審之行爲旀,今秋未及奉審是在,東西道九陵寢,當於十月間,別遣承宣奉審,預令知悉,莫或犯科事分付爲旀,若此則秋巡不爲,而都試自當竝行於來春行部之時,竝以此意,分付諸道爲良如敎。
丙辰八月二十五日卯時,上御誠正閣。藥房入診入侍時,提調沈頤之,副提調李冕膺,假注書李弘謙,記事官金景煥,記注官金良倜,檢校待敎沈象奎,以次進伏訖。頤之曰,近日日氣乍涼,聖體,若可?上曰,近日生涼後,寢睡安穩矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。上曰,刑者,樂之反也。在聖人制治之道,不得不交須竝行也,而近來則刑政不用,無得以宣鬱導和,故氣亦往往煩鬱,是可悶也。近以尹顯大事言之,其父守晩,聞直閣力挽之言,而果有息壤之證矣。其子則不從其父之言,而如是跳踉,甘歸不率敎之罪,所謂士論者,亦有如此無倫亂常之事乎?事有小事而有大焉,有大事而有小焉者。此輩之生心容喙,關係不小,大悖倫常,則刑政之用,不於此輩而何?蓋近來蠅營區區之徒,惟利勢之是循,則士論亦何從出乎?此必昨年權裕疏以後,餘機之尙存,而然今世,若有一分知畏者,則豈如是也?予有太阿不鈍,雖蚊蠅之微,亦足以腥血矣。頤之曰,此輩所爲,各自背馳,自不知倫常之悖,極可痛駭也。上曰,聞李城輔,名以山林,而今其言曰,當初竝享之說,誤認以上意所在而發說云。夫士論自士論,今以上意二字藉口者,是豈成說乎?所謂山林之言,不當如是矣。頤之曰,醫官旣待令,入診,何如?上曰,置之,可也。上曰,禮房承旨入侍。出榻敎又命書榻敎曰,右副承旨入侍。賤臣承命出傳,與禮房承旨韓晩裕,右副承旨鄭尙愚,偕入進伏。上曰,大臣以陵役修改事,何日出去乎?頤之曰,明日發行云矣。命頤之先退。上敎晩裕曰,奉常寺進供脯數,當取其陰數,必以二十四·二十六之數,爲之事,分付,可也。承旨自南原歸後,予初見矣。果於南邑在時,能長詩格,多看朱書否?晩裕曰,以邑務未暇看做也。上曰,寶城郡守入侍。賤臣承命出傳,與寶城郡守尹敬喆,偕入進伏。命奏職姓名,敬喆進奏職姓名。上曰,爾年幾許?敬喆曰,年五十矣。上曰,曾經幾處外任。敬喆曰,曾爲草溪郡守也。上曰,寶城難治,故以汝特除,汝其着意爲治,期於蘇弊,可也。仍命明日辭朝。命退,諸臣以次退出。
丙辰八月二十五日辰時,上御重熙堂。同副承旨入侍時,同副承旨魚用謙,假注書李弘謙,記事官金景煥,記注官金良倜,以次進伏訖。上命書傳敎曰,同副承旨許遞,前望單子入之,待下批,牌招察任。仍命退,承史以次退出。
丙辰八月二十五日午時,上御誠正閣。稟事堂上入侍時,行左承旨李祖承,假注書李弘謙,記事官金景煥,記注官金良倜,兵曹判書鄭好仁,有司堂上沈頤之,行禮曹判書閔鍾顯,刑曹判書尹師國,戶曹判書李時秀,以次進伏訖。上曰,卿等進前稟事,可也。好仁曰,軍職祿,卽三百十六窠,而敎官監役惠郞·宣傳官·五衛將及醫官·錄事·畫員·檢律等,依法典,應付人員竝付,則餘窠,只是一百三十餘窠也。近年以來,卿宰及堂上堂下侍從,無非實軍銜,以此一百三十餘窠,實無分排之道。在外人員,雖皆拔之,亦患不足,誠甚可悶矣。百爾思量,他無變通之道,武臣堂上試射錄,卽五十窠,而十五矢以上付錄之故,應射人員若多,年老不能善射,則多般弄奸,必滿於十五矢而後已,奸僞之漸長,孰甚於此乎?其在釐正之道,不可一任其奸習,五十窠,減作四十窠,則奸竇不禁而自止,祿窠稍優,庶有分排之道,以此定式,何如?上曰,容奸之習,在所洞禁,本有之窠,何可減之乎。出擧條上曰,渠輩祿窠,何遽減十?卿在本曹,頒祿一款,自當善處,必無苟艱之患矣。頤之曰,使行隔月,方物當依前例擧行,而大臣方有所愼,姑無造朝之期,凡節何以爲之乎?上曰,自承文院草記,可也。六器方物入去,近來有例否?時秀曰,近來未聞也,而紙卷所入,爲一萬二千餘卷矣。上曰,紙卷年年如是入去,則非但物力之難應,其輸去時百姓之弊,亦不可不念,前例詳考爲之,可也。時秀曰,向因長淵縣所在宣禧宮堰畓修築之役,本曹上納錢中,有推移取用者,不可不給代,而本道谷山府,庚戌春,因穀簿之不足,有關西小米二千五百石,關東太五百石,移轉之事,此穀係是待豐還報者,與本道元穀有異。自庚戌至今年耗條中,準此數,區劃充報似好。故敢此仰達矣。上曰,依爲之。出擧條命頤之先退。上曰,左副承旨入侍。賤臣承命出傳,與左副承旨李肇源進伏。鍾顯曰,卽見江原監司徐有防狀啓,則以爲道內金剛山表訓寺重修時,助給穀物,今方區劃,而本道穀簿不敷,有難多數取用,依年前長安楡岾,神溪寺例,空名僧帖,限二百五十張,請蒙頒下,以爲助用工役之地矣。本寺修葺之役,磨鍊物力,則其所容入,旣曰比他寺懸殊,依狀請,以空名僧帖二百五十張,自吏曹成給,無論本道·他道,從速分排區處,未寒前,一齊措辦,待開春,申飭畢役後狀聞之意,亦爲分付,何如?上曰,依爲之。出擧條鍾顯曰,驪州神勒寺,卽英陵造泡之所,旣有所重,而本寺以千年名刹,聞於國中,不但江山之勝,亦多前人舊跡之不可磨滅者,而近來梵宇傾頹,僧徒殘敗,實有空虛之慮,故自臣曹,今方成給勸善文,使之鳩財修葺,而事鉅力綿,恐難完役,分付該道道臣,各別顧護,申飭重修,俾有改觀之效,恐好。故敢此仰達矣。上曰,依爲之。東伯所請中五十張,移給畿伯,使之修葺,可也。出擧條鍾顯曰,北道陵殿續誌,令已修正,淨瀉草本矣。仰備乙覽之後,當爲完本,故敢此仰達矣。上曰,明日入啓,待啓下,印出,可也。出擧條鍾顯曰,毓祥宮展拜爲之事,旣承下敎矣。日字以何間推擇以入乎?上曰,來月旬前後擇入,可也。出擧條上曰,卿明日進去齊陵陵役,而領敦寧亦進去乎?鍾顯曰,然矣。師國曰,向以監察茶時命牌事,有憲府書吏照律之命矣。事係極律,而原其本事,則似不無究覈者,憲吏之所供,極涉可疑,院隷之呼望,亦旣未審,有不可造次斷決於係關一律之獄。故敢此仰達矣。上曰,獄情難測,以院隷之豪悍,何惡不施?當初院啓,安知非院隷作奸之所爲乎?然此是一律,則其所取服,亦難期必,如卽自服,不惟特貸一律,竝與次律而付之無知妄作之科,卿於過齋後呼望院隷,其時參聽諸隷,一竝捉致,嚴問取服,可也。出擧條上敎師國曰,卿自東伯歸後,予非釋卿,卿必欲不仕者,抑何事也?仍命先退。上曰,向聞右相之愼用桂支之屬云,故予於日前,勸用柴芩矣,果有效云,極可幸耳。仍命退,諸臣以次退出。
上在昌德宮。停常參·經筵。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于李肇源曰,右承旨入侍。
傳于李肇源曰,領敦寧入侍。
傳于李肇源曰,禮曹堂上入侍。
傳于李祖承曰,有司堂上入侍。
黃昇源啓曰,右承旨李益運,今日不爲仕進,卽爲牌招,何如?傳曰,許遞,與未差之代,前望單子入之,待下批,牌招察任。
承旨前望單子入之,黃昇源·韓用龜·金翰東落點。
吏曹口傳政事,以閔榮祖爲徽陵別檢,禹載岳爲徽陵參奉。
傳于李祖承曰,明日路由館峴,展拜景慕宮,該房知悉。
以慶尙監司李泰永狀啓,薦新進上石榴,節序差晩,成熟尙遲,限內不得封進,惶恐待罪事,傳于韓用龜曰,勿待罪事,回諭。
韓晩裕,以司饔院監膳提調意啓曰,慶尙道九月朔進上,今日來到看品,則各殿宮所封物種中,早紅柿子,合爲五百七十箇內,破傷爲一百十五箇之多。莫重進上,不敢循例捧入,爲先退送,使之改備封進,而其在事體,萬萬驚駭,當該封進官罷職,該道臣亦難免不能檢飭之失,從重推考,領來陪持人,令攸司科治,何如?傳曰,向下禮曹之特敎,卿等獨不聞之乎?知而犯科,違令也,不知亦罪。此草記呈納郞廳拿處,當該提擧罷職,幺麽早紅封進之事,前期之下敎,不能遵行,命令何所信乎?當該捧納承旨,亦爲罷職,該院下吏,竝令該曹嚴杖取服後,草記,可也。
李祖承,以備邊司言啓曰。傳曰,觀此箕伯狀聞中,灣府島居民戶渰沒漂頹之數,驚慘之極,久而無語。日前安州等三邑漂戶,雖無人命之致傷,念其棲遑失所之狀,不勝愍惻。猶施拔例之恤典,則今於灣島之懷襄蕩析,若不別加懷保,督令速卽奠接,彼墊溺餘生,何以賴活?言念及此,無以爲心,爲先以直閣李始源,平安道義州府慰諭御史差下,使之當日登途,躬往水沈處,一邊安集民人,使之安心奠業,一邊聚集死亡人妻孥,另加慰問賙恤,一邊設壇於近處,齎去祭文,讀以侑之。該府,以邊邑無王稅,免賦減租,雖無可論,就其被災民戶,以役爲名者,蠲除之,還穀之新舊當捧者,或蕩滌,或停退,一依前此長興累百名漂沒,明川千餘戶墊溺時蠲恤之典,而況灣府,尤有自別,其所救活之方,別下諭書,御史齎去,其詳在諭書中,先將此意,令廟堂,三懸鈴直撥行會於該道·該府,令該府尹,身操版鍤,爲邑民,先趁御史到府前,星火結構,期於庇身,而與各垌六島諸處旱田水田,明年依前耕食然後,始可言安堵之效。此亦繡衣,當以筵敎面飭,竝以此意,擧槪知委。箕伯灣尹事,萬萬無狀,爲宣化分憂之任者,初四夜事,過一望之後,草草登聞,難以領略。廟堂之草記論罪在兩人,可謂末勘。且況道伯出巡,例有直狀啓之規,則事有關於邊情,而循例轉報於道臣巡到所,灣尹事,尤可駭。卽其灣上投竄,焉敢逭也?而民事爲急,徐當處分。義州府尹沈晉賢,出代勿施,無論今年明年,島民復業間,依白衣從事例,姑令戴罪治務,若使一夫一婦,不獲其居,一頃一畝,或有汙萊,致或及聞於朝廷,則王府關和,不施於此人而何?道伯則拿致嚴繩,亦係不容已。而欲觀贖罪勤慢及其心之知所嚴畏與否。平安監司朴宗甲,爲先施以越俸十等之典,其罪狀,竝令廟堂,發關嚴問草記事,知悉事,命下矣。其間稽滯委折,竝爲首實報來,以爲草記之意,自本司,該道臣及該府尹處,發關嚴問矣。卽見平安監司朴宗甲所報,以爲義州今番雨水,人命致傷之報,發巡以後,果有傳聞,而邑牒未到之前,有不敢擧槪於莫重登聞。自至曠日稽滯,而該府尹以爲無前之水,島陸相接,初九日以前,不得通渡,遲待水退,始遣摘奸,往來之際,亦費時日,不卽報來云。擧行之稽忽,狀辭之糢糊,莫非昏迷譾劣,不能事事之致,今於嚴旨之下,不勝惶悚爲辭矣。該道該府巡路之淹滯,啓牒之遲緩,旣經特勘,雖以今番首實之報言之,自本司關問于該道該府,則該府尹之只報巡營,不爲直牒于本司者,事屬不審。大國人一名拯得,在於初七日,而待漂壓摘奸畢到,同時例報於道臣處,緣由封啓,則乃在七日之後,而道臣亦無論責馳聞之擧,該道該府,前後擧行,俱可謂駭然。平安監司朴宗甲,義州府尹沈晉賢,竝從重推考,何如?傳曰,節節駭然,是豈備例問備之事乎?至於彼人事,係是邊情,而無意登聞,則其餘何可說也?每稱三江六島,地名尙不指的於文書,其委折,更爲嚴關,査問道伯,可也。
李祖承,以兵曹言啓曰,依下敎,司謁張光益,別監金彦修,各決棍五度,當該別監崔東郁,決棍十五度之意,敢啓。傳曰,知道。
李肇源,以奉常寺提調意啓曰,卽伏見徽陵忌辰祭餕餘各品,則五色造果,九色餠,油蜜色味,全未煎熟,當該進去本寺庫直鄭震蕃,熟手張甲得·孟賢大,捉來嚴問査實,則庫直鄭震蕃,以爲身爲祭物陪進庫直,熟設之際,不善看飭,自犯死罪云。熟手張甲得·孟賢大等,以爲身爲熟手,莫重祭物,全不致愼,以致九色餠·五色造果,無一善熟云。前後祀典定式至嚴,日前飭敎,又何等諄勤,而今此祭品各種之如是欠精,萬萬悚懍,萬萬驚駭,當該久任郞廳典祀官,處分已下,而臣之矇不檢飭之罪,恭俟重勘,當該祭物陪進庫直及熟手等,卽令攸司,嚴杖遠配,何如?傳曰,允。
領議政洪樂性箚曰,伏以卽伏見奉常寺堂郞處分傳敎下者,辭旨截嚴,臣伏不勝惶懍悚蹙,罔知措躬之所。伏念臣忝叨都提調之任,癃病昏瞶,漫無覺識,全不事事,罪積瘝曠。矧玆本寺職務,專在祀典,而國之所重,莫先於祀典矣。惟我殿下聖孝出天,虔誠明禋,每當祭享,飭敎申申,在廷臣僚,孰不欽仰?而緣臣衰疾,一未對揚,至有今番陵享祭品之不誠而極矣。臣若能勝其任,時常察飭,則豈有是哉?此莫非臣不職之罪,而聖度天大,曲加涵貸,譴責之敎,只及於提調郞官,臣心慙慄,尤無可言。而在朝家綜核之政,亦不宜如是也。臣之失職瘝官,非但太常,而戰兢之至,不敢猥煩衷懇。伏乞聖明,亟降威罰,重勘臣不能董飭之罪,先從本寺都提擧之任,而特許鐫改,以重享典,以肅朝綱,千萬幸甚。取進止。答曰,省箚具悉卿懇。所辭過矣。卿須安心穩攝。仍傳曰,此批答,遣史官傳諭。
丙辰八月二十六日卯時,上御誠正閣。右副承旨入侍,領敦寧,禮曹堂上,有司堂上,同爲入侍時,右副承旨李肇源,假注書洪奭周,記事官金景煥,記注官金良倜,領敦寧金履素,禮曹判書閔鍾顯,戶曹判書李時秀,以次進伏訖。上曰,大臣進前。履素進前奏曰,邇來日氣不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,元子宮氣候,何如?上曰,一樣矣。上曰,久未見卿矣。今夏溽暑倍前,卿其何以經過耶?履素曰。賤疾當暑轉甚,涼生後,始頗有減勢矣。上曰,今番行役,雖云勞動,一番疏暢,必有蘇健之效矣。何間當爲復命耶?履素曰,工役一日內可畢云,復命當在晦日矣。上曰,無疾其行,趁晩入城,可也。上曰,石物聞已措備,而別看役丁遇泰,本自曉事,工役,自可速成,卿其親自看董,務令堅緻,莎草如有合改處,亦從便善爲之,可也。鍾顯曰,今此修改,旣擇日時,則奏時官,例當進去云,何以爲之乎?上曰,依爲之,可也。上敎時秀曰,監役何爲進去耶?時秀曰,政府以下進去,則繕工堂郞,例爲進去矣。上命書傳敎曰,齊陵陵上石物修改,依祭享例,令松營守臣,躬親措備,守臣例兼分奉常,分掌苑之職,進排祭享所入,則修改雖有所重,豈或過於祭享?況修改物種之自本府,使之待令者乎?此後凡有修改守臣,兼管繕工之事,該監堂郞,則勿爲進去厚陵,依此例定式事,令政府及戶禮曹知悉,守臣處下諭,載之本陵謄錄。雖以各陵寢陵上修改言之,所重何關於政府以下之進去與否,其所董役陵官之專管,勝於生疎之監役,而陵官兼監役之例,創自先朝,此後雖於政府進去時,皆用兼監役事定式,雲觀之相地官進去,其無意義,此後勿爲進去,以除繁縟之儀,如獻陵·宣陵·靖陵修改時,廣留之如松留例,擧行便否,令禮判還朝後稟處事,分付。仍命履素·鍾顯先退。命書傳敎曰,近來凡事,雖以彌縫欺蔽,爲十數年來宵小之痼習,敢於莫重祭享,欲售舊習乎?以先甲之意,日前纔有飭敎,欲試其後勤慢之何如。昨於徽陵忌辰祭享各品,試使史官行祭時入去,待禮成奉來看審,則多有不能致誠,可知其從前各陵封納餕餘之別有看品件。獻官成種仁,爲先罷職,令該府拿問嚴勘,典祀官同律,陵官亦爲先汰後拿,卽令該曹口傳差出,交代後拿囚,常時若能檢飭,十分畏愼,豈有下輩所爲之若此乎?都相,雖不處分,竝與公事堂上而勿論,安有如許國體?當該提擧李晩秀,爲先越俸一等,久任郞官李東埴,徑遞可惜,姑從末勘拿問處之。此後一有泛忽,致或現告,堂郞敢逭嶺海之律乎?申加嚴飭。又命書榻敎曰,不爲仕進承旨許遞。敎時秀曰,義州狀啓,非但措語之際,不成文理,被災地名,至今不爲詳報,彼人漂渰形止,今始啓聞,而布木諸具,待其願得,始爲備給,拯出之後,亦不馳通於鳳城者,節節可駭。雖以道伯言之,狀辭亦極䑃朧,旣不請罪,該倅,亦不自爲引咎,且其遇災擧行之節,萬萬疎忽。以若委寄,有若辜負,投竄之律,在渠猶甘,此狀啓爻周還下送,以此意,自本司,各別嚴飭,俾知十分警懼,無或如前,可也。仍命退,諸臣以此退出。
上在昌德宮。停常參·經筵。
夜自五更至二十八日,開東,灑雨下雨,測雨器水深六分,雷動電光。
大駕詣景慕宮入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,未肅拜者有實病,摠管許遞,前望單子入之,待下批,牌招察任。
副摠管前望單子入之,申大顯落點。
以朴吉源囚單子,傳于金翰東曰,附過嚴飭放送。
金翰東啓曰,卽者義禁府都事來言,時囚無得過三日滯囚,曾有定式矣。時囚罪人李卿尹,當爲議處,而判義禁閔鍾顯,以禮曹判書,奉命在外,次堂例不得擧行云,何以爲之?敢稟。傳曰,令次堂擧行。
以江原監司徐有防狀啓,三陟府民家頹壓,恤典題給事,傳于黃昇源曰,府內若此,則遠面可知,爲民事,殊可念,先爲登聞者,應式外,各別顧恤,斯速結構奠居,俾無豐乞之歎,而小戶還上停退,殘獨戶還上蕩滌事,回諭。
韓用龜,以弘文館言啓曰,校理朴鍾淳,旣有只推之命,與新除授應敎李明淵,一體牌招察任,何如?傳曰,允。
韓用龜,以成均館同知館事意啓曰,駕過時,不爲祗迎成均館入直官員拿處,朝食堂儒生,今隨駕館堂,一竝停擧後,草記事,命下矣。依下敎,生員李世述·南象一·南益裕·高克明·申百祿·趙相羽·韓錫朝·沈鍈·尹璿東·洪志燮·李東延·安榮·洪聖肇·趙鉐·李復心·李顯周·成亨默·權中敏·車宜轍·天命翊·李得賢·尹行慶·李復性·任壽益·黃明漢·李中鎭·姜守睦·李家淳·李用正二十九人,進士沈翼賢·金道曾·李鎭·李·蔡義重·丁載祿·朴道采·魚用升·崔楨勳·朴道敏·朴長暻·韓度裕·朴文昊·趙道宇·沈鍒·任興源·朴履默·李永甲·李禮曾·洪履黿·姜世望·閔師膺·韓性謙·崔鴻晉·李晉默·權大觀·洪時傑·朴時源·崔在鉉·南學中·南鼎寬·朴兼進·朴宗球·李朝鉉·尹行徹·韓象洪·李澤·尹孝植·金用默三十九人,幼學鄭翼邦·朴升用·徐璟淳·孔奎東·桂馨茂·趙永杰·李馡·孔胤升·任弘迪·田垕·尹德年·韓夢奎·朴思默·文克明·鄭亮翰·趙德履·朴慶著·文經表·康濟臣·李長燁二十人,一竝停擧之意,敢啓。傳曰,與前期發令,不爲迎駕有間,而直所距大路相望,則焉敢不卽出待乎?後勿如是之意,在囚郞官附過,嚴飭放送,諸生姑爲分揀,可也。
李祖承,以兵曹言啓曰,今此謝恩兼冬至使一行赴燕時,所把驛馬,必須前期分定然後,可無窘急之患。應把驛馬四十五匹內,依前例忠淸道八匹,全羅道十匹,慶尙道二十匹,來九月二十日,京中逢點。江原道四匹,咸鏡道三匹,同月二十五日,直送安州逢點之意,各道監司處,行移,何如?傳曰,允。
李祖承,以兵曹言啓曰,依下敎,御營廳千摠李普漢,決棍五度,哨官崔鳳興,決棍十度之意,敢啓。傳曰,知道。
李祖承,以兵曹言啓曰,依下敎,承政院傳命使令李壽正,考喧使令金民秀,各決棍五度之意,敢啓。傳曰,知道。
李祖承,以訓鍊都監言啓曰,今八月二十七日,景慕宮展拜時,因兵曹節目,金虎門軍三十名除出,把摠李仁默,哨官申大益率領,挾輦侍衛,集春營軍五十名,哨官吳甲常,領赴都領陣,東營軍三十名,哨官李盛愚率領,宮大門外,把守還宮後,各還直所,而竝待標信擧行之意,敢啓。傳曰,知道。
李祖承,以訓鍊都監言啓曰,本局哨官李徽祚,謂有山訟,不待許由,徑先下鄕,揆以紀律,誠極駭然。爲先汰去,捉來決棍之意,敢啓。傳曰,知道。
李祖承,以禁衛營言啓曰,本營騎士別將李潤國,身病甚重,勢難察任,改差,何如?傳曰,允。
李祖承,以御營廳言啓曰,今八月二十七日,景慕宮展拜時,依兵曹節目,弘化門入直軍五十名,集春營入直軍五十名除出,兼大將臣李敬懋,都領弘化門外,分左右排立解嚴後,各還本處入直,而竝待標信擧行之意,敢啓。傳曰,知道。
李祖承,以御營廳言啓曰,本廳哨官朴枝大,身病甚重,勢難察任,改差,何如?傳曰,允。
金翰東,以義禁府言啓曰,前別檢夫宗仁,前參奉兪應煥等拿處事,傳旨啓下矣。夫宗仁今方待命拿囚,而兪應煥姑未替直云。待替直拿囚之意,敢啓。傳曰,知道。
金翰東,以刑曹言啓曰,因奉常寺啓辭,徽陵忌辰祭,五色造果,九色餠,全未煎熟,祭物陪進庫直熟手等,令攸司,嚴杖遠配事,命下矣。庫直鄭震蕃,熟手張甲得·孟賢大,各嚴杖一百後,鄭震蕃全羅道光陽縣,張甲得慶尙道昆陽郡,孟賢大泗川縣,各定配所,卽爲押送之意,敢啓。傳曰,收贖放送,可也。
金翰東,以刑曹言啓曰,因司饔院啓辭幺麽早紅封進之事,前期之下敎,不能遵行,命令何所信乎?該院下吏,竝令該曹,嚴杖取服後,草記可也事,命下矣。依傳敎,司饔院當該書吏孫瑾·金益齡·金在濂,李景三等,各別嚴杖究問,則以爲今番慶尙道早紅柿子進上時,多有破傷,且數爻,與監營別單相左,故不思前日所下傳敎,肆然退却,而又於本院草記之時,亦不能提告之罪,萬死無惜云。孫瑾等,以幺麽下吏,特敎申嚴之下,初不提稟,至有草記之境者,究厥所爲,萬萬痛惡。所當自臣曹考律重勘,而旣有取服後,草記之命,上裁,何如?傳曰,分揀放送,可也。
判中樞府事李命植疏曰,伏以,臣職叨要重,身被疾病,寄命床玆,曠廢公務,誠恐草露先晞,芹曝未效。頃以一得之愚,敢附三條之陳,譫妄之言,顧何足採?而聖度包容,不以人廢,恩褒過隆,詢及廊廟,幾乎次第施行,臣惶恐感泣,莫知所以爲報也。第惟貿米一事,衆議不咸,尙在持疑未決之中,臣以此耿耿,忘寐與食,殆將浹月而有餘矣。凡人之見安常而狃故事,或出於稀闊,則未見有犂然而相合。況如臣之疎迂而闊於事情者,妄有此論列乎?雖然,人之所以爲說者,果能較計其事情之深切,參互其價直之多寡而然歟?第以臣之愚見,且當一暴於前也。夫南沿之米直,歉歲則不須論,稍登則百錢之貿,至於五七斗之多。若以三兩準折言之,俱無不可,而至於今歲,將爲六七斗也無慮,雖使末之,猶爲六斗,而官斗小於市斗,市斗十三斗有餘,則可爲官斗之十五矣。三兩之直,不已多乎?不慳三兩之多,而只取一包之米,則其於賣穀之人爲利,豈不重耶?此而猶曰爲民之弊,則直當如何然後,可以無弊而貿之耶?此不過過慮其吏鄕之染指,或又慮其邑倅之不謹所利者,盡入於中間消瀜,而不歸於賣米之人也,此則似矣。臣獨以爲此不足慮也。彼邑倅,亦皆士大夫也。他事則豈無廉貪之有萬不同?至於此有一事之可以明之者,若定其期日,使諸貿米者,持米來待於浦倉,準捧斗斛然後,直於目前計價而給之,則吏鄕無以行其奸矣。苟或官與吏,不能準其價,則將無來賣之人,就其所貿之多寡,可驗其官之優劣,而或有犯於科者,一切施之以監臨自盜之律,則關石昭揭,自無犯者矣。昔劉晏之善於度支,以其專用士人之故也。今之邑倅,獨非士人乎?劉晏之所已行者,豈不可行之於今乎?纔以貿米條例,書問於湖南道臣,則道臣以費價之多,運米之難爲答,而不以貿米貽弊爲言,則其意亦可知焉。見今秋色已深,行關知會,宜及其預,而若待衆議之齊一,則恐無其時,又欲擅主己見,强而行之,則將不免於違衆執拗之歸,此惟在於聖明之執其中而明敎之也。雖使臣之言偏而不可用,苟能先貿萬餘石之少,則亦不害爲試可之道也。外此他條區劃,竝皆零瑣,不足更煩崇聽。至若運來之策,方有所量度而未及定者矣。且念臣不恤至難强之情病,有此略略排置,而亦恐都入於甕料中也。不才無狀,於此益著,不事事而居其官,在臣重可愧,而在公亦豈非大可憂者乎?玆於疏之終,復申前懇,亦宜劃卽遞改,以幸公私焉。臣無任云云。答曰,省疏具悉。運粟雖難,貿穀至易,何有於浮議?須與道伯,講其米不出庾,民不入勞,於公於私,兩便之策而行之也。所辭不允,卿其勿辭行公。
刑曹啓目,憲吏安昌成誤告之罪,院隷金昌麗換給之狀,俱爲直招,所當依律稟處是白乎旀,憲吏崔成信,院隷沈得良等三人,別無可罪之端是白乎矣,旣有嚴問取服之命,上裁,何如?判付啓,換給,雖與換書有異,其爲有意故犯,可謂五十步百步。近來度支不能這這修補乙仍于,牌面㓒色之年久而朱脫黑綻,字劃莫辨者,十之八九,則伊日監察命牌之亦然,可以推知。此不過殿座呼望之時,因其紛沓,受囑憲吏,換呼名字,其矣奸狀,明若觀火,如無是也。院中之監察出牌,看作行下件泛書,每不番番書之,以望門懸置,各牌中,取其不抹者,出給憲吏,便成謬例兺除良,臺監體重,呼望不呼名是隱,則其時出牌,若在於出宮前,不呼名之牌,亦安知姓尹不喩,名尹是隱乙喩,二者之中,必有肯䋜。安昌成·金昌麗處,更良捧直招以聞爲有矣,勿施一杖,反復平問,使一律罪人,無或恇怯亂招爲旀,究其本事,專由院吏之喜事,故爲生事之致,該吏招來,渠何以知換呼委折,致此酬應之是隱喩,嚴杖箇箇考察,雖至百度,期於得情以聞爲旀,其外各人等,卽爲放送爲良如敎。
禁府啓目,粘連向前李卿尹亦,命牌事體,至爲嚴重,下吏之恣意換書,尤何等變異,而始旣不能覺察,終又矇然隨入,至於呼望之相左者,揆以法意,誠極可駭。以此照律,何如?判付啓,如渠供則可謂虞人無愧,如吏供則可謂冶間何知,特爲分揀放送爲良如敎。又啓目,徽陵獻官成種仁,典祀官南涑等原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只處議,何如?判付啓,旣命罷職,分揀放送爲良如敎。又啓目,司饔主簿韓昇裕原情云云,傳旨內辭緣,泛稱遲晩,刑推得情,何如?判付啓,以公罪勘放爲良如敎。又啓目,前別檢夫宗仁原情云云,傳旨內辭緣,泛稱遲晩,刑推得情,何如?判付啓,居在絶域重溟之外者,人雖瞭然,何可深責?近以吏治得名,連佩墨綬長在朱軒者,身爲獻官,猶不覺察京司下屬之奸弊是隱,則渠段,不必照律,分揀放送爲良如敎。又啓目,奉常判官李東埴原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,以公罪勘放爲良如敎。
丙辰八月二十七日辰時,上詣景慕宮。展拜入侍時,行都承旨黃昇源,行左承旨李祖承,右承旨金翰東,左副承旨李肇源,右副承旨鄭尙愚,同副承旨韓用龜,假注書洪錫周·李弘謙,記事官金景煥,記注官金良倜,二提學沈煥之,二直提學李晩秀,檢校直閣金勉柱,檢校待敎沈象奎·徐有榘,以次隨駕。上具翼善冠·衮龍袍,乘輿出交泰門·永淸門·明政門·弘化門,由觀旂橋,降輿步過。上曰,成均館入直郞廳與儒生,無一人祗迎者,何也?仍命書傳敎曰,駕過時,不爲祗迎成均館入直官員拿處,朝食堂儒生,令隨駕館堂,一竝停擧事,草記。出駕前下敎乘輿至凝鑾橋,入宮大門,詣降輿所降輿,詣版位行再拜禮,仍詣宮內奉審訖,還詣齋室。上命祖承·煥之進前。命書傳敎曰,本宮提調入侍。賤臣承命出傳,與景慕宮提調沈頤之,偕入進前。上曰,聞李城輔,以金先正從享事,抵書泮中,與前說,大相矛盾云。卿等見之否?煥之曰,臣果得見,而與當初竝享之議,不啻相反矣。上曰,日前聞承旨李肇源之言,李城輔書,以爲當初泮儒來問時,竝享之論,誤認以上意所在,故不得不依違其說云云。夫從享,何等重大之事,苟有己見,終始不變,卽士者當然之事,而名曰山林,妄忖上意,反復其說,豈非士林之羞恥,世道之變怪乎?當初竝享之說,旣是誤認上意,而故爲依違云爾,則此謟諛也。到今獨享之論,不念前後相左,隨人低仰,則此窺覘也。所謂士也罔極,二三其德,正爲此準備語也。挽近以來,世道人心之如水益下,莫可收拾,專由此謟諛窺覘四字,壞了無餘。一有於此,以其罪罪之,不少饒貸然後,世道可靖,人心可一。城輔亦吾東臣子,焉敢以上意二字,爲藉口彌縫之資乎?朝廷所以優待山林,以其名實相符之直箇儒賢也,如城輔者,亦謂以山林,而有罪不得勘,則寧有如許國體乎?蓋莫嚴者,從享之典故,李文成亦嘗於五賢從享之論,靜菴·退溪兩先正外,猶有所難愼之意。予於愼獨·重峰,非不以先正待之也。特以未可輕議也。至於河西,卽我東之濂溪,而尙闕聖廡之享,此予平日之所耿耿者。而今城輔之論,則以文敬父子之竝享,至引坡山書院之事,坡院竝享之爲斯文大是非,果,何如?則城輔之以是爲說,尤豈不萬萬寒心乎?苟有關於斯文大一統之義,則當仁不讓,卽予之志,況今予,處君師之位,其在彰善癉惡之道,豈容少貸?削逸與罷職削職間,以正其陰陽向背之罪,在所不已。今日盈廷之臣,豈無孔門小子鳴鼓攻之之徒?仍命肇源進前。敎曰,城輔前後書札,尙今見在乎?肇源曰,方在臣袖中矣。上曰,書札尙在,渠雖欲發明,得乎?命書傳敎曰,戶判入侍。賤臣承命出傳,與戶曹判書李時秀,偕入進前。上敎時秀曰,俄以本宮廟門修改事,有下敎矣。小欄有隙處,須善爲修葺,無有罅隙,可也。時秀曰,明日畢役,以待後展拜時,宜矣。上曰,唯。還宮時至,仍詣乘輿所乘興,出宮大門,由凝鑾橋,至觀旂橋,降輿步過,乘輿入弘化門·明政門·永淸門·交泰門,還內。諸臣以次退出。
上在昌德宮。停常參·經筵。
自初昏至夜三更,電光。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,左承旨入侍。
傳于鄭尙愚曰,右副承旨入侍。
以領敦寧金履素,禮曹判書閔鍾顯狀啓,齊陵陵上奉審後,仍爲始役緣由馳啓事,傳于李肇源曰,今日日氣淸和,修改工役,若意順成,當於今日內告完乎?一心耿耿,復此申諭,卿等必愼必敬,十分精緻事,回諭。守臣處,一體下諭,而自本府,專當擧行,係是初爲,看役校吏·匠手姓名,畢役後,後錄狀聞,而齋所則若能着意審察,豈或執頉?修改進去,大臣更加各別嚴飭以來。衍慶寺修葺後,近果一新乎?本寺,在紅箭門近處,卿等復路時詢瘼,仍令守臣,此後專管釐弊事,亦令禮判知悉事,亦爲回諭。
李祖承,以兵曹言啓曰,下直僉使之與掖隷接話,現發於日前嚴飭之下,該僉使,令兵判決棍後汰去,今日政差代該隷等及司謁,亦令分等嚴棍事,命下矣。依下敎,法聖僉使李泰協決棍十度後汰去,行首司謁金興大,行首別監崔德福,各嚴棍五度,該別監李枝演,嚴棍十五度,政院使令金得源,嚴棍十度之意,敢啓。傳曰,知道。
有政。吏批,判書金載瓚進,參判未差,參議李城輔在外未肅拜,右副承旨鄭尙愚進。以李益運爲吏曹參判,安策爲兵曹正郞,韓始裕爲禮曹佐郞,元永龜爲軍器正,沈師民爲禁府都事,沈誠之爲順安縣令。
再政。以洪繼善爲海南縣監,贈兵參梁大樸,贈行判樞兼兵判,文武諸任例兼加贈事,承傳。
兵批,判書鄭好仁進,參判尹弼秉病,參議李尙度入直,參知吳泰賢病,行左承旨李祖承進。以李宗魯爲五衛將,林台楫爲景福將,田佐顯爲武兼,禹尙度爲守門將,尹頤東爲法聖僉使,黃麟景爲西平萬戶。護軍李冕膺·李益運,副護軍魚用謙,同知單趙穎,僉知二單申昕·柳得恭。
李祖承,以兵曹言啓曰,新除授安骨萬戶成元柱,謂以母病,五年沈痼,近益危篤,人子情理,不忍遠離云。呈狀乞遞,親病旣如此,則勢難强令赴任,依例罷黜,何如?傳曰,允。
再政。以金壽玉爲安骨萬戶。
金翰東,以義禁府言啓曰,時囚罪人韓昇裕·李東埴等,以公罪勘放事,命下矣。韓昇裕傳旨內孥處,罪取考律文,則大明律制書有違條有曰,凡奉制書有所施行而違者,杖一百矣。韓昇裕杖一百,以公罪收贖放送。李東埴傳旨內,常時若能檢飭,十分畏愼,豈有下輩所謂之若此乎?徑遞可惜,姑從末勘,拿問處之。罪取考律文,則大明律不應爲條有曰,凡不應得爲而爲之事理重者,杖八十矣。李東埴杖八十,以公罪收贖,放送,何如?傳曰,允。如有公議,各減一等,可也。
金翰東啓曰,卽者義禁府都事來言,時囚罪人韓昇裕,李東埴,以公罪勘放事,命下,而判義禁閔鍾顯,以禮曹判書,奉命在外,次堂例不得擧行云。何以爲之?敢稟。傳曰,令次堂擧行。
金翰東,以義禁府言啓曰,韓昇裕杖一百,李東埴杖八十,竝以公罪收贖,放送事,草記批旨內,允。如有功議,各減一等可也事,命下矣。韓昇裕七代祖應寅靖難功臣云。功減一等,杖九十,以公罪收贖,李東埴無功議云矣,敢啓。傳曰,知道。
以統制使李得濟狀啓,水操停止事,道臣謄移,到付於已行正操之後,有此緯繣,惶恐待罪事,判付內,道伯有狀請乙仍于,三南異於西北,雖依所請許施,揆以戎政,道伯事,未知爲當兺除良,三南水操,先定期日,則不量事勢,徑先狀請,致使赴操者,中路還歸,已操處,有此引罪,當該道臣,從重推考。該帥臣待罪一款,非所可論。此狀啓下廟堂,勿待罪之意,措辭行會爲旀,旣令該道,使之狀聞,則關西民事,雖勝於北道,不得不亦依狀請施行,而此頉彼頉,將無行操之時乎?其在重戎政,嚴邊情之道,關西伯,決不可仍以勿論,亦爲從重推考,以懲日後。道伯若此,則邑倅之官點,可知其抛置,卿等知悉此意。其中年穀稍可諸邑,皆於滌場之後,一依規式肄習,擧行勤慢,別有考察之政,此意,竝以嚴飭分付道帥臣處爲良如敎。
刑曹啓目,粘連向前罪人憲吏安昌成,指囑院隷,換呼牌望之狀。院隷金昌麗,受囑憲吏,自下彌縫之罪,俱已遲晩。院吏金道寬段,箇箇考察,嚴棍究問,則其徑告院中,故爲生事,罪亦已遲晩,而旣有捧直招已聞之命,上裁,何如?判付啓,今則兩囚,綽可逭一律,而院隷段,自首勿問,旣有成命,依初下敎特放爲旀,府吏段,避生求死,反於常理前供後招,殆無倫脊,而首犯之院隷,以信令之意見宥,隨從之府吏,有難獨勘,以納供呑吐罪,嚴刑一次放送爲旀,院吏段,各杖五十放送爲良如敎。
丙辰八月二十八日辰時,上御便殿。左承旨入侍時,行左承旨李祖承,假注書洪奭周,記事官金景煥,記注官金良倜,以次進伏訖。上曰,兼春秋出去,與二直提學入侍。良倜承命出,與內閣直提學李晩秀,偕入進伏。命書傳敎曰,政官牌招開政。又命書傳敎曰,下直僉使之與掖隷接話,現發於日前,嚴飭之下,該僉使,令兵判決棍後汰去,今日政差代,該隷及司謁,亦令分等嚴棍。仍敎曰,近來掖隷,無異亂民,令兵判入來,各別嚴棍。仍命退,諸臣以次退出。
丙辰八月二十八日午時,上御便殿。右副承旨入侍時,右副承旨鄭尙愚,假注書李弘謙,記事官金景煥,記注官金良倜,以次進伏訖。上曰,政官已入來乎?尙愚曰,姑未入來也。上命書傳敎曰,銓曹豈不慨然乎?向者做錯,所失非細,而又豈可若是泛忽於此等處乎?向見遺集,蓋知其所不知,使之特贈爵秩,上卿天官,何贈可靳?大抵我國凡事,只看勢力,觀於李忠武之未贈上相,反讓於其麾下統帥,年前始雖加贈,銓曹之難於秉公,自昔而然。然今日因厥稿印出事,聞之,前政所贈,卽戶判云,寧有是也?贈判書梁大樸贈職,以輔國崇祿大夫判中樞府事兼兵曹判書,改付標啓下,而文銜俱帶經筵文任成均金吾春秋,武銜例兼訓鍊·別兼五衛,宣諡贈誥日,遣官致祭,狀文。吏判旣經文任,使之卽令撰送。因此思之,每欲一番致祭於高忠烈而未果,此人,與忠烈爲伯仲,此人另贈,則況於忠烈,其可恝然?贈左贊成忠烈公高敬命家,亦於贈判府事梁大樸致祭時,同爲賜祭事,分付。仍命退,承史以次退出。
上在昌德宮。停常參·經筵。
鄭尙愚啓曰,大司憲宋煥箕,持平金壽祖·鄭宗魯在外,執義朴瑞源,掌令金孝秀呈辭,掌令朱重翁疏批未下,監察茶時之意,敢啓。傳曰,知道。
韓用龜啓曰,來初一日,輪對日次矣,敢啓。傳曰,當次人受點後,日次待令。
傳于李祖承曰,左承旨入侍。
以開城留守趙鎭寬狀啓,齊陵陵上石物修改畢役後,看役校吏及匠手等,姓名開錄馳啓事,傳于黃昇源曰,重所重之道,當有賞典近道陵寢修改,自是慣習之事。本陵則體貌尤有所重,而今番擧行,本府專當措備。留守趙鎭寬,熟馬一匠賜給,別看役龍仁縣令丁遇泰,上弦弓一張賜給,監董折衛姜晦煥賞加,浮石莎土監官前忠壯將崔德元,折衝李倬,邊將除授,工匠次知前五衛將韓景禹,搗灰監官豐德將校金聲一,役軍牌將司果洪汶績,各上弦弓一張賜給,府吏·色吏各木布一匹,匠手等,分等施賞事,回諭。加資敎旨,馬帖弦弓,成送有旨,一體下送。
吏曹口傳政事,迎華道察訪單李五鎭,改號事承傳。
以南兵使李壽鵬狀啓,魚面前萬戶白泓鎭,嚴棍充軍,日字遲滯,惶恐待罪事,傳于李祖承曰,勿待罪事,回諭。
李肇源,以吏曹言啓曰,新除授漢城府主簿洪秉容,除拜後,過限未肅拜,依例改差,何如?傳曰,允。
掌令朱重翁疏曰,伏以,臣卽遐土至賤之蹤也,幸蒙我殿下一視之德,忝叨匪據,已浹數月,聖恩洪大,天地罔極,兢惶隕越,措躬無所。向來兩件條陳,無非狂瞽之說,臣何人也,何敢自處於與人同也,而偃然出一言也哉?自知招尤於當世之端而已。只自省愆夙宵,惶蹙之不暇。然憂國愚忠,不以遐邇貴賤,懸異也,更敢以耳聞目擊,仰瀆崇聽。伏願聖明,特賜採納焉。前朔州府使臣閔致愼,打殺無辜之民吳姓人三兄弟於一旬之內,死者之妻,孀婦三人,懷刃携手,乞食轉輾,來留於闕門之下,而九重深嚴,伸冤無路,晝夜號泣,干天之冤氣,足使五月飛霜云爾之說,狼藉道路。豈料聖明之世,有此聽聞之可驚可愕也哉?仍伏念我殿下臨御以後,惟其愛民如子,凡於饑飽寒煖之節,疾痛痾癢之憂,至誠惻怛,如慈母之養赤子。凡厥分憂於九重,任責於百里者,如有一半分人心,則敢不仰體聖意,而枉法殺人,至於此極耶?前有李汝節之蔑法戕人,至二十五,後有閔致愼之濫殺無辜至三兄弟,則是可曰有法之世乎?前後嚴飭方伯,守令之綸音,徒掛墻壁,唉此下民,何以聊生?臣生長鄕曲,殘民艱苦,則無不目擊,顧今廉吏絶少,貪風大振,故生靈之塗炭,莫此時若也。蚩蚩蠢蠢,無不唾罵官長曰,誰將吾民嗷嗷之狀,善爲畫圖,獻于九重,使我得生?痛矣。惟此虐吏,使殿下之赤子,甚至於生世無樂,臣實痛焉。臣愚死罪,竊恐殿下之政刑大綱不振,而使怪鬼之輩,唯貪虐是肆,上古人,淳風朴然,帝王不廢政刑,故其曰怙終賊刑,又曰予則孥戮汝。上古帝王,豈是不忍者哉?蓋體天地之生殺,而寓至仁於不仁之中也。天地去殺則不能,成歲功,聖人去刑則不能成治道,此所以至德之世,亦不能廢刑也。政刑大綱一廢,則人君威靈,不行於堂陛之下,可不懼哉?儻或貪饕之輩,擅殺人命者,歸之因公邂逅之科,而不施當用之律,則邦家三尺之典,何處用之?閔致愼罪狀,令王府,嚴覈取服,斷不可已也。又伏念,永興一府,卽是我太祖大王影幀奉安之地,而竊有所慨然者。濬源殿影幀奉安之後,以法例言之,府內之璿派孫,先賢孫,勳臣孫,世襲忠義·忠贊·忠翊等名目,而忠義入直於內,忠贊·忠翊巡邏於外,而祭享時執事,有事時侍衛等節,專責此輩,已是古例。而粵在龍蛇之變,扈衛影幀於府之西屛風山,經難後,還安本殿者,皆出於此輩效忠之力也。而至於丙子之亂,移安影幀於海島之時,事出急遽,未及一齊移進,由是而以罰降定,而名之曰攔後別隊,屬之兵營。蓋其別隊之稱者,兵營假率,元額之外,加設之名也。初則姑爲行罰,旋卽頉給之本意,而厥後一年二年,仍循未頉,世襲役名,或着帽帶而入直殿內,或着毛笠而赴應軍行,其貌樣已不成說,而此輩,俱是列聖朝,勿侵雜役中人也。今未免當初暫罰之役,渠輩之沒世抱冤,理所當然。且以罰不及嗣之義,論之,豈有數百年降罰之未解者乎?渠輩曾在乙亥,上言達下蒙允,行會該道,而營邑慢不擧行,至于今,如前應役,事極寒心。伏願殿下,令帥臣,一竝頉給,以遵列聖朝特敎之德意,以嚴眞殿守護之事體,恐合事宜。噫,北路戊申·己酉之懷襄大災,實是挽近所無,累千蒼生,扶老挈幼,流離四方之際,還上身布,責捧無路,不論祭田己土,或自官勒賣,或自己斥賣,而于斯時也,本價十金之物,僅捧一二兩,可捧百金之土,只捧數十緡,窮民産業,盡歸於富民饒戶。若言其伊時之景光,則尙忍言哉?何幸我殿下,特下十行絲綸,而足使神鬼可泣,蕩滌諸役,還集各散,可謂北路生靈,無歲有歲,仳離群生,歌詠聖德,扶携還着,孰不欲樂生興業?然些少庄土,已入富民之手矣。願乞還退,則惟彼饒戶富民,或稱移賣於他人,或托相換於鄰邑,而一無退給者,唉此貧民,何以爲命?幸賴近年之稍熟,傭雇生命。然其所不久流離之勢,明若觀火。凡凶年所賣田畓之本價退給,旣有先朝事目,臣以爲,自戊申至庚戌,麥秋前,所賣田畓,以本價退給事,更下飭敎,使還集民人,勿復渙散四處之地,恐合事宜。蓋民者,邦之本也,本不固則邦之不固,理也勢也。臣之區區所陳之事,只是民耳。伏願聖明,留神焉。以臣庸陋賤品,瀆撓四聰,自知無以逃僭妄之罪。伏乞聖慈,罷斥臣所帶之職,以肅朝綱,以安微分,千萬幸甚。臣無任云云。省疏具悉。閔致愼事,誠如風傳,自有當律,爲先拿問取招,一邊行査該道,附陳兩件事,係是戎務民情,分付該道道帥臣,使之具意見狀聞,爾其勿辭察職。
丙辰八月二十九日午時,上御便殿。左承旨入侍時,行左承旨李祖承,假注書洪奭周,記事官金景煥,記注官金良倜,以次進伏訖。上曰,良才察訪李五鎭入侍。出榻敎賤臣承命出,與良才察訪李五鎭,偕入進前。上曰,爾旣往審驛地,有所圖形以來者乎?五鎭曰,果爲圖形以來矣。上命取圖覽訖。敎五鎭曰,爾其詳陳所見也。五鎭曰,臣遍爲看審,則驛舍基址,果爲恰好,措置之方,亦與留守爛商,而散在之驛民二十餘戶,爲先曉諭,使之入居矣。上曰,施設之初,規模凡百,不可草率苟且而止。或設屯收稅,或買穀作還,亦皆從優經紀,郵官之排朔,驛卒之接濟,必使綽有餘裕然後,人旣樂赴,官亦成樣,始可期久遠之效。二萬兩錢,已有措置者,爾與留守相議,以此財力,善爲拮据,可也。上曰,京願立馬匹,欲爲移往云。而大抵京願立之規,不過以不時把來,難於卽應,預爲等待,尤多弊端,故有此一時權宜之法。然旣立馬匠,亦必有移給之財力,在京人,旣有所得,則在驛戶,必有所失,欲救一弊反生一弊,是何異於朝三暮四乎?予意則不如罷之之爲愈也。五鎭曰,此規設置已久,革罷當否,不敢遽論,而十餘匹移往,則不可不爲。且中軍所管之入居錢,似當移置於華城矣。上曰,冗官之尤不緊者,莫如畿營中軍,五哨牙兵,安用中軍爲哉?況於郵官之事,有何干涉,而有此侵官之事,徒作耗費之端,爲先革罷中軍,以其財力,移充於新驛之措劃,實爲合宜。華城凡事,廣留旣與聞,爾其退傳此意,使之十分商量,以待後日登對詢問。觀爾爲人,頗有精詳,須卽下去,期於從速完役之地,可也。命書傳敎曰,良才郵館,旣定於華城北門外,則站名與地名相左,郵館稱號,亦當隨以改之,良才道察訪,以迎華道察訪,令該曹啓下,亦令造給印信。仍命退,諸臣以次退出。
上在昌德宮。停常參·經筵。
藥房提調沈頤之,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李祖承啓曰,明日常參·經筵取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云,敢啓。傳曰,知道。
傳于韓用龜曰,禮房承旨,馳詣宗廟·景慕宮,奉審摘奸以來。
李肇源啓曰,吏曹參判李益運,除拜後,過三日,不爲出肅,依定式推考警責,仍卽牌招察任,何如?傳曰,允。
李祖承啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,昨聞筵臣言,今日次對,欲爲來會,而又聞內乘微稟,又以輦輿奉審入來云。卿何不念少愈之戒,雖以勿入之意,令內乘傳諭,而待夬差簉朝事,更令此備郞,往傳右相。
以慶尙左水使李得駿密符單子,傳于李祖承曰,日前見十二日封發該閫狀聞,姑無一言可否者,正操在十六日,欲觀更爲狀聞而處之。昨見屬鎭僉使,到防狀啓,則十八日封啓者,然則十六日行操乎,不爲行操乎?守令·邊將等,能及期乎,越期乎?十二十入之間,行操形止,無登聞,政院不言,廟堂不言,豈不寒心乎?灣尹之罪未勘,而萊閫之所犯十陪,朝廷有紀綱,新水使,不可循例下送。十六日行操與否,廟堂何不提問?此意問之,新水使,姑令退待,決末後下送。
傳于黃昇源曰,諸承旨持公事入侍。
李祖承,以備邊司言啓曰,卽見慶尙前左水使沈鑏本月十二日·十五日封上兩度狀啓,則蔚山府使李性重,以參操事,初八日騎船發行,阻風止泊于本府外城隍堂前洋,初九日風雨大作,不得前進,十一日更爲發船,行到本府下山前洋,大風振作,海濤汹湧,所騎戰船,出沒波間,一船軍率,百般救護之際,鴟木中折,仍爲沈沒。而數多人名軍器舟楫,幸賴兵伺侯船之相救,竝卽卸下,而無一物渰死漂失之患。戰船則勢未及竝救,仍爲擔水側沈,而全體姑無毁破,風浪接天,目今所見,猝難曳出,無及期赴操之望。該府戰船,旣有乙丑·庚戌年兵船代行之例,故今番軍兵軍器舟楫等物,使之移載兵船,及期領到於私正操之意,各別申飭。而府使李性重,當其風浪之飜空,雖非人力之可救,旣不能堅揷船倉,又不善申飭沙格。有此戰船之中路沈沒,不愼之責,在所難免云。其一,停操關辭,卽爲曉諭於各該將領軍兵等處,申飭放還,而未停操之前,當初約束,乃是赴陣,而有此期會不參之擧,其在重師律懲後弊之道,不可置而不論。蔚山府使李性重,金山僉使安宗厚,多大僉使尹壽民,西生僉使朴道寬,豆毛萬戶李源培,開雲萬戶千起一,西平假將金德行等罪狀,竝請令廟堂稟處爲辭矣。水陸行操,約日聚軍,其師律,何等嚴重,而今此左水使所管邑鎭事,節節無謂,始有西平鎭戰艦軍器之沈失,處分纔下,至爲嚴截,則又以蔚山府之沈船登聞者,尤萬萬驚駭。至於六鎭邊將,淹滯於十里三十里之間,不得趁期赴陣,又是前所未有之事。若使帥臣,預爲嚴飭戰器,俱得十分完備,則何有沈沒之擧乎?鎭將之中路逗遛,雖緣風浪之不息,號令若能嚴明,六鎭何敢一齊違期乎?苟求其本,責在何人?且停操之啓,封上於十五日,而一望之後,始爲上徹,稽滯委折,雖未及査究,帥臣之事事漫忽,可謂罪上添罪,不可以已蒙勘處,有所參恕。慶尙前左水使沈鑏,令該府拿來,更爲加等嚴勘,以嚴軍法,以懲後弊。蔚山府使李性重,爲先罷黜,釜山僉使安宗厚,多大僉使尹壽民,西生僉使朴道寬,豆毛萬戶李源培,開雲萬戶千起一,西平假將金德行等,亦爲罷黜,竝與李性重,令該府,拿問考律重勘,何如?傳曰,允。紀律雖掃地,往古來今,名之曰赴操船隻,稱以不能制船,逗遛洋中,若使正操,行於十八日,仍爲不進,則平時雖異於不虞之時,自師律至嚴,渠輩烏可免梟首警衆之律乎?一邑六鎭,守令·邊將等,令統帥,大張威儀於操傷前洋,嚴棍充軍,船不堅利,渠輩固有其罪。造船者,亦焉敢逭乎?亦令統帥,査出指名,亦皆嚴棍後發配。大抵違制失律,責在該帥,況其犯科,可謂兩罪俱發。統制左營將沈鑏,亦令統帥,拿致決棍後,依初下敎,勘律溯本,則常時不能檢飭,難免其責。統制使李得濟,越捧五等,狀請之駭然,雖已問備,旣知其各鎭之發船,則不有仍行之朝令,公然知委,以致邊土瞻聆,爲貽笑之端,道伯如是也。故戰器朽鈍,頹情成習,該道臣李泰永,所當拿問處之,而戰船新造之政,難付生手,姑先越俸十等,守令·邊將之代,今日政差出,待開門下送事,分付,可也。
有政。吏批,判書金載瓚進,參判李益運牌不進,參議李城輔在外,左副承旨李肇源進。以朴載淳爲校理,南省老爲戶曹佐郞,南正和爲漢城主簿,李廷仁爲蔚山府使。
兵批,判書鄭好仁進,參判尹弼秉入直進,參議李尙度病,參知吳泰賢病,行左承旨李祖承進。以林蓍喆爲都摠管,朴宗和爲釜山僉使。副摠管單林蓍喆。
李祖承,以壯勇言啓曰,來九月當本營右司屬京畿二番左哨砥平軍兵,逢點實數一百二十六名,今已點閱整齊,仍爲立番本營之意,敢啓。傳曰,知道。
李祖承,以兵曹言啓曰,今八月朔,各廳堂下武臣試射,當爲設行,而臣曹連因有故,不得爲之之意,敢啓。傳曰,知道。
李祖承,以訓鍊都監言啓曰,本局分授都城北曲城第一城廊近處,體城四間許頹圮處,今已畢築女墻,仍爲始役,把守軍兵撤罷之意,敢啓。傳曰,知道。
金翰東,以左邊捕盜廳言啓曰,謹依口傳下敎,行首羅將金重泰,捉囚本廳之意,敢啓。傳曰,卿兼帶禁將,自該營嚴棍放送,可也。
李祖承,以禁衛營言啓曰,謹依左邊捕盜廳草記批旨,行首羅將金重泰,嚴棍十五度放送之意,敢啓。傳曰,知道。
金翰東,以義禁府言啓曰,朔州前府使閔致愼,拿問取招事,傳旨啓下矣。閔致愼,自任所,未及上來云。依例發遣府書吏,所到處拿來,何如?傳曰,允。
丙辰八月三十日申時,上御誠正閣。藥房入診,諸承旨持公事,領敦寧同爲入侍時,提調沈頤之,副提調黃昇源,行左承旨李祖承,右承旨金翰東,左副承旨李肇源,右副承旨鄭尙愚,同副承旨韓用龜,假注書洪奭周·李弘謙,記事官金景煥,記注官金良倜,檢校直閣金勉柱,領敦寧金履素,以次進伏訖。上曰,禮曹判書入侍。出榻敎又命書榻敎曰,開城留守入侍。賤臣承命出傳,與行禮曹判書閔鍾顯,開城府留守趙鎭寬,偕入進伏。履素曰,近日日氣過涼,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,齊陵陵役順成,已極喜幸,而伊日雨勢,達夜不止,故予有所洞洞之慮矣。今聞天氣不雨而晴,若有助焉。果於一日內速成,尤豈不奇幸乎?履素曰,修改以時,工役旣成,陵寢孔安,此莫非我聖上孝思之致也。上曰,本陵封築,在開國之前,年歲最久,故今於修改之際,不能馳慮矣。幸玆如意告成,方位亦皆均正,可占永久之休,自此予可以釋慮矣。雖以所費言之,比諸當初所料,不過爲十分之一,所入則小,而所成則大,此則本府專管之效也。自今以後,凡係本陵擧行之事,一以委本府,如華城之於顯隆園,則來頭責成之功,必勝於前矣。禮判,退與戶判,往復右相,另給財力,以爲需用之地好矣。鍾顯曰,若委任本府,則役力不必多入,而凡事亦皆精緻矣。上曰,驪州兩陵修改,亦依此例爲之似好,亦須商量也。鍾顯曰,驪州則本邑財力,似難給矣。上曰,衍慶寺重修後,今果一新乎?本寺,在於陵寢至近,與他有別,凡百各別顧念好矣。履素曰,臣躬往本寺,招僧問瘼,則別無他弊云矣。上敎履素曰,卿行役餘,又有所愼,先退調攝,可也。履素先退。上命書傳敎曰,今番本陵石物修改,卽先朝丙辰年欲爲之志事,適於舊甲重回之年,有此修改,若有待焉,豈無識意?修改時擧行之守僕陵軍等,令守臣,分等施賞,衍慶寺僧,亦爲量給米斗後,狀聞事,下諭。又命書傳敎曰,政官牌招開政。頤之曰,日氣過涼,聖體,若何?上曰,數日有微滯之氣,今日始夬愈矣。頤之曰,疏滯之劑,不可不進,湯劑自今日製入,何如?上曰,置之,可也。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。命鍾顯·鎭寬先退。頤之曰,俄見灣尹私報,則漂頹諸戶,亦皆結構奠接,而彼人渰沒搜拯之事,鳳城長,聞亦致感云矣。上曰,渰死人名數,果如其時所報乎?頤之曰,然矣。頤之曰,臣曾以湖南沿邑縮穀勿徵事,承下敎矣。果以此意行會,則湖南諸邑,果無升穀徵民之事矣。仍命退,諸臣以次退出。
上在昌德宮。停常參·經筵。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓用龜啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
韓用龜啓曰,來初五日,朝參日次矣,敢稟。傳曰,停。
備忘記,慶尙左水使李得浚,釜山僉使朴宗和下直,各長弓一張,長箭一部,片箭一部,筒兒一箇,賜給。
傳于李祖承曰,左承旨入侍。
傳于韓用龜曰,同副承旨入侍。
傳于韓用龜曰,司饔提調罷職人分揀,該房承旨,亦爲敍用。
李肇源,以司饔院監膳提調意啓曰,各殿宮日下生雉,因傳敎,全數代封矣。今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
韓用龜,以禮曹言啓曰,今九月二十二日,大殿誕日陳賀,國忌齋戒相値,事當退行,而自前如此之時,有啓稟後,擧行之例矣。今番誕日陳賀,以二十四日退行,磨鍊節目,何如?傳曰,權停,可也。
李祖承,以壯勇營言啓曰,來十一月當,本營右司屬,京畿三番中哨,楊根·加平軍兵,來十月二十九日,京中逢點,依節目,準二朔立番之意,本道監司處,預爲知委,何如?傳曰,允。
丙辰九月初一日申時,上御便殿。左承旨·同副承旨入侍時,行左承旨李祖承,同副承旨韓用龜,假注書洪奭周,記事官金景煥,記注官金良倜,以次進伏訖。上曰,華留明若上來,則廣留,使之同爲來待,畿伯,病愈與否,亦須問知。仍命退,承史以次退出。
上在昌德宮。停常參·經筵。
韓用龜啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于李祖承曰,軍士房承旨入侍。
傳于鄭尙愚曰,來待諸臣入侍。
禁府啓目,熊川前縣監金忠國原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,前參奉兪應煥原情云云。傳旨內辭緣,惶恐遲晩,刑推得情,何如?判付啓,依同罪他囚例,勘放爲良如敎。
丙辰九月初二日午時,上御便殿。左承旨,來待諸臣,同爲入侍時,行左承旨李祖承,假注書李弘謙,記事官金景煥,記注官金良倜,廣州留守徐有隣,水原留守趙心泰,原任直提學徐龍輔,二直提學李晩秀,以次進伏訖。上敎心泰曰,城役今旣告成,公廨與譙樓等處,亦皆一時訖役否?心泰曰,略干女墻,姑未及畢役,而外此則皆已訖工矣。上曰,數年經始,今此如意順成,極可喜幸矣。又敎曰,向以設驛事,有所下敎,凡百何以經紀也?心泰曰,官舍則方貿置材木,今月內,某條結構,其他驛戶奠居,當次次措置矣。上曰,廣留曾經畿伯,設驛凡節,亦爲商確,前後謄錄考出,後日登筵時,以奏,可也。仍命退,諸臣以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,左承旨入侍。
金翰東,以義禁府言啓曰,時囚罪人兪應煥原情公事,判付內,依同罪他囚例勘放事,命下矣。徽陵前別檢夫宗仁,係是同罪,而旣因判付,特蒙分揀,則不可罪同罰異,而臣府不敢擅便,上裁,何如?傳曰,兪應煥亦是濟州人乎?同罪云者,亦非夫宗仁之謂也。然旣遞職,分揀放送,可也。
黃海監司徐邁修疏曰,伏以詰戎,有國之大政,停操殆近二十年,則戎政之疎虞,誠爲可悶,雖在常年,固當按例修飭,況今天降康年?八路均豐,則此時軍旅之操練,尤不可少緩,而第伏念,本道軍民,纔經多年荐饑,今年麥農,又値大無,喁喁然擧患艱食之餘。秋事幸以登熟,民無阻飢之憂,譬如病者初起,若將蘇醒。今遽以積廢之戎務,責之於此際,里正之催塡闕丁,宮校之督備軍裝,已不勝其弊,而此獨屬細故,凡於赴操之時,一人之所費,馬軍,殆過三十金,步軍亦不下十餘金,則吁彼殘民,已盡其力,而又當遠赴營鎭之際,種種糜費,必將甁罌俱竭而後已。雖云豐年,安有樂歲之飽乎?又況軍政,水陸一也,而其爲民弊,則陸操有甚於水操矣。自前行操之時,行則竝行,停則竝停,而至於今番,只停水操,獨行陸操,已非一視之政,而且諸道,皆得停操,則惟此本道軍民之獨抱向隅之歎,亦甚可矜,道內列邑,以此齊報,此亦朝家之不可不軫念處也。臣業欲將此實狀,具由啓聞,而向於北伯狀啓後,伏承飭敎之下者,而肆然狀聞,有所不敢矣。今於行部之路,細探民情,則其貽弊之端,獨漏之歎,實狀如右所陳,且以列邑軍政言之,巡操定行之令,日已久矣。軍丁旣盡塡充,軍器亦旣整備,今雖停操,在戎務不至於專廢,而其爲民除弊則大矣。本道陸操一款,亦依他道,姑爲停止,恐合事宜,玆敢不避猥越,冒進文字,惟聖明裁察焉,抑臣因此而有區區愚見焉。大抵我國昇平已久,恬嬉爲習,外邑之聚點,權報成規,兩營之巡操,停廢爲例,軍額之闕伍,率多掩置,器械之朽破,一味任他,或於二三十年之間,一二行操,循例期會於遠地,依套逢點於短晷。其時操習,不過若干進退而止,則至於目䂓旌旗,耳聽金鼓,陣法之排布,號令之分授,初不暇及故,赴操之民,亦以挨過爲主,但爲姑息之計,少無練習之效,脫有緩急,將安所恃?自今以後,另飭諸道列邑,修明舊典,嚴立科條,奬勵校卒,明習武藝,除非大歉之歲,各於官門,聚軍私操,該道帥臣,隨其所管,別遣親裨,察其勤慢,或有如前權報者,一一狀罷,春秋爲課,歲以爲常,則軍額可無虛伍,器械可以整頓,而又無遠路赴會之苦。各邑糜費之弊,則凡於三令五申之律,坐作進退之節,自當有從容整暇,耳慣目習之效矣。如是申飭後,帥臣不拘年限,但視民力,時行水陸大操事,永爲定式,似或爲救弊之道,下臣此疏於廟堂,以爲稟處之地焉。臣無任云云。答曰,省疏具悉。民勢苟然,何不言之於諸道詢問之初,何不請之於水操特停之後乎?北關·西關停操之請,西關事,尤爲駭然,所以有問備之擧,於彼旣爲民而許之,獨於卿靳持,不但斑駁於一視而已。內地與邊地,亦自有輕重之殊,勢將姑從卿請,以紓民力,第將此意,許令廟堂,行會於卿與帥臣處。大抵司鍊,專於部鍊,哨鍊,勝於司鍊,今年邑點,如果不至無實,亦庶差强,此在卿等檢飭之勤怠,而尾附意見,設令事勢,雖或如彼,卿亦兼兵使,則焉敢爲此無於法之請,不顧戎政之至嚴乎?揆以國體,拿問重勘,在所不已,而戎點在卽,宜責贖罪之方,卿則姑先施以越俸五等之典。
丙辰九月初三日未時,上御便殿。左承旨入侍,稟事閣臣,同爲入侍時,行左承旨李祖承,記事官柳遠鳴,記事官金景煥,記注官金良倜,二直提學李晩秀,以次進伏訖。上敎晩秀曰,五經百選三本,自嶺營書進,而第一本,已有賞格矣,御定冊子,事體自別,校準儒生,則第二本三本,亦不可無賞矣。儒生則第二本,朱書百選一件,第三本,四書中一件印給,書進營吏,則第二本,依一本例施賞,第三本,自本道,從便酬勞事,自本閣,下諭該道道臣,而當下傳敎,以此爲有旨,可也。禹載岳,則雖已筮仕,一體施賞也。晩秀曰,無冤錄重印,不可不趁卽頒行,而財力尙有不足之慮,原冊子,係是刑獄所管,刑曹員役朔料,以均廳關西小米耗條,作錢上下,而每年五百兩式,除留本廳,以爲閏朔所用及不時之需云,就此限六七百兩,先爲貸來,則優可入用於印役,而原錢則不過五六年,自可充報。刑曹佐郞尹最遠,曾經外閣校理,使之專管擧行,以爲今冬前,印出分頒之地,至於外閣吏隷中,有因夤作奸之類,後弊所關,不可仍置,分付秋曹,可徵者,嚴囚督徵,犯科最重者,嚴刑遠配,不容但已,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓用龜啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨持公事入侍。
傳于李祖承曰,有司堂上入侍。
李祖承啓曰,事變假注書洪宅柱,身病猝重,勢難察任,今姑改差,何如?傳曰,允。
李弘謙改差,代以呂東植爲假注書。
黃昇源啓曰,假注書呂東植,時無職名,令該曹,依例付軍職,冠帶常仕,何如?傳曰,允。
傳于韓用龜曰,今見該道臣印進,星州忠節祠贈牧使李士龍,致祭祭文,頭辭年號,香室擧行,萬萬駭然,何異於不祭?卽令該房,更送香祝於道臣處,以附近守令中,曾經承旨人爲獻官,地方官爲大祝,設行,其時擧行之香室官員,何足責,而名則官員也,至於忠義,異於一時入直之官員,而近來全不擇差,不知格例,入直官員罷職,忠義査出汰去,如渠者,何給忠字乎?削名渠廳,勿齒渠類,守僕爲先嚴杖,卽其地定配,不察之該房承旨,罷職,而道臣事,亦甚未安,越俸三等,揭板斯速改書事,令內閣下諭。
以黃海監司徐邁修狀啓,金川郡社稷位版移安時,告由香祝,令該曹磨鍊下送事,傳于韓用龜曰,事工易就,告成在卽,邑倅之誠勤可嘉,且況自今泉甘而土肥,樂業而安生,年年康年,事事喜事,豈非金邑公私上下之大幸乎?物力則不至於撓民,而入接則的當在何日?令廟堂,問于道伯,使之招問該倅狀啓。
李祖承,以備邊司言啓曰,頃因有司堂上沈頤之所啓,批旨內,治績固不係此,近日擧行,疎漏多端,爲民事,難弛西顧之思,民事登聞之遲滯,考其日字,連住寧邊,然則此時本道道臣,豈可爲遊觀,不卽前進被災,邑始於十九日到泰川封啓乎?以此以彼,辜負大矣。其委折,嚴關査問,使之首實報來後,草記可也事,命下矣。卽見平安監司朴宗甲牒報,則以爲,寧邊之數日留連,巡路排站,果由香山,而不能體九重分憂之聖意,乃於邊府蕩析之日,不捨名山遊覽之計,辜負之罪,自知難逭,嚴敎之下,惶懍無地,爲辭矣,奏御文字,何莫非至敬至重,而至於道臣啓達,尤不敢一字放忽者,道內民勢之舒慘,一歲穡事之豐歉,上徹聰聽,惟有此一路故也。今番灣府水災之後,道啓之一望稽遲,已難逭於重律,而泰川等七邑,曾無被水之槪論,忽於農形登聞,無端混擧於安州等十邑之中者,尤萬萬駭然。且安州等三邑守令之指名現告,成命之下,仍不擧行,此不可但以疎忽言之。至於灣府水害,洛下傳聞,已不勝驚慘,爲道臣者,固當聞卽馳到,以救民急,不敢暇息,而諉以巡路排站,仍入香山,多日留連,上負九重恫懁之至意,下孤一府慘愕之民情,此何分義,此何道理乎?其罪犯至此,而一向寬假,不卽勘處,則不但民事之無可恃,宵旰憂勤之念,將無可紓之日,平安監司朴宗甲,施以削職之典,何如?傳曰,不卽前進,固有其罪,比之當初溺職之失,不無輕重之殊,彼而參的,亦出爲民,則今不可許施,更考來頭治績,敷奏,可也。
金翰東,以備邊司言啓曰,卽見黃海監司徐邁修狀啓,則以爲,臣巡到黃州,兵使金思穆,稱以道先生公狀·延命,一倂廢閣,其乖損體統,已極駭瞻。至於延命之節,尤有所重,則若是執拗,誠是意外,所當直爲請勘,而係是外補,不敢擅論,請令廟堂稟處矣。兵使之於監可,便同上下官體統,而延命之體,自有所重,軍務擧行,且關師律,則自處以曾經道伯,全然廢闕於時道臣行部到本營之日者,誠極可駭。雖以故事言之,臣蓍東,先祖文靖公臣斗壽,隆慶庚午,爲黃海監司,萬曆己卯,爲延安府使,馳進延命于巡營,以前任道伯之故,前排軍容,皆出待五里而迎入,一路傳爲美事,繪畫以記之,藏于該監營之椽廳,至今傳來,可按而考,本道已例,旣如此,則該帥臣擧措之乖當,益著矣。黃海兵使金思穆,宜施罷拿之典,而重臣特補,事體自別,自本司,不敢循例論勘,上裁,何如?傳曰,莫效古人繪傳之美事,徒信近俗先生之除例,輾轉葛藤,致煩登徹,從他抉摘之失,難免壞損之責,揆以朝體,不可無飭,而補郡稱以謫倅者,謂其罪名之等於嶺海,則若罷若拿,殊非從重論之道,仍補勿問,似合還發配之文,後勿如是之意,嚴飭帥臣,可也。
金翰東,以義禁府言啓曰,備邊司草記內,蔚山府使李性重,釜山僉使安宗厚,多大僉使尹壽民,西生僉使朴道寬,豆毛萬戶李源培,開雲萬戶千起一,西平假將金德行等,爲先罷黜,一竝令該府拿問,考律重勘事,批旨內,一邑六鎭守令·邊將等,令統帥·大張威儀於操場前洋,嚴棍充軍,統制左營將沈鑏,亦令統帥,拿致決棍後,依初下敎勘律事,命下矣。安宗厚·尹壽民·李源培·千起一·金德行,慶尙道東萊府,李性重·朴道寬,蔚山府充軍,而俱在任所云。竝以批旨內辭意,具罪目,依例發遣府書吏·羅將,待其交代,押付統營,令統帥·大張威儀於操場前洋,嚴棍後押送于各其配所,沈鑏,前因特敎,定配於黃海道遂安郡,而押去書吏,纔已發送,亦令押送統營決棍後,因前配所發配事,發關知委,何如?傳曰,允。
金翰東,以義禁府言啓曰,頃因昌原前府使李汝節,熊川前縣監趙弘鎭,原情公事,判付內,更令指名報來後勘罪事,命下,故行會本道矣。卽接慶尙監司李泰永査報,則枚擧兩邑牒呈,而昌原前府使趙蒙錫以爲,府使到任,在於乙卯六月,而漁稅前屬統營時所納,不過爲五兩矣。及屬本邑之後,隣近邑落網處,隨處收稅,一年所徵,至爲二十餘兩,而浦戶呼訴,故今番還屬統營之請,蓋欲矯革其弊源,而前官供辭中,網船之弊,或論報營,或移文各邑云爾,則漁弊之生,罔知其始於屬邑之後。自癸丑至乙卯,卽是前官在任時,故更以前府使李汝節現告,熊川縣監姜彙喆以爲,漁稅屬邑,雖在癸丑稅錢捧納,始自甲寅,前縣監金忠國,更爲現告,而昌原府漁弊,始自屬邑之後,前府使李汝節遞歸,在於乙卯六月,考其年條,參以報辭,首犯一款,無容更査,只以熊川前縣監金忠國,指名修成冊上送矣。金忠國,今方待命拿囚,李汝節,前因他罪,充定平安道江界府馬馬海土兵,而當初納供之時,或稱論報營門,或稱移各邑,至以嚴束任掌,禁其疊徵矣。遞歸後,有此生弊等語,有所發明,而今此道臣,以府使趙蒙錫所報,更爲現告,則當初粧撰之罪,有不可以已蒙分揀,還發配所,有所容貸,發遣府書吏,更爲拿來,添問目取招後勘處,何如?傳曰,允。李汝節,更雖拿來,其律豈加於定配乎?勿論,可也。
金翰東,以刑曹言啓曰,香室守僕,嚴杖,卽其地定配事,命下矣。當該守僕金斗樞,箇箇考察,各別嚴杖一百後,慶尙道星州牧定配所,卽爲押送之意,敢啓。傳曰,知道。
兵曹啓目粘連,南漢行宮殿閣修改之役,不但事體自別,許多修葺,貳衙新建,不啻鉅役,而京裨之裁量策應,土校之奔走監董,俱係勞勩,都廳策應,前郞廳沈益希,施以加資之典,監董將校柳時謙·鄭龍彬,事當區別論賞,而出鎭之初,宜有拔例奬勸之擧,一體施以賞加之典,恐合事宜是白乎矣,係干恩賞,自下不敢擅便,上裁,何如?判付啓,依回啓施行爲良如敎。
丙辰九月初四日辰時,上御誠正閣。諸承旨持公事入侍時,行都承旨黃昇源,行左承旨李祖承,右承旨金翰東,左副承旨李肇源,右副承旨鄭尙愚,同副承旨韓用龜,記事官柳遠鳴,假注書李弘謙,記事官金景煥,記注官金良倜,檢校待敎徐有榘,以次進伏訖。肇源讀奏慶尙監司李泰永狀啓,持平鄭宗魯疏批傳諭事,昇源·翰東·用龜·尙愚,以無公事先退,祖承讀奏,守門將申義權病親呈辭事,及訓鍊主簿金錫彬病親呈辭事。上命書判付訖,敎有榘曰,梁大司馬文蹟,不須以文集體爲之,而多取古人今人可觀文字添入附錄中,鋪張說去,無爲草略,可也。仍命退,諸臣以次退出。
丙辰九月初四日辰時,上御重熙堂。左承旨,有司堂上,同爲入侍時,行左承旨李祖承,假注書李弘謙,記事官金景煥,記注官金良倜,有司堂上沈頤之,以次進伏訖。頤之曰,近日〈日〉氣稍寒,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮感候,何如?上曰,近日則差復矣。仍命退,諸臣以次退出。
上在昌德宮。停常參·經筵。
藥房提調沈頤之,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
黃昇源啓曰,明日常參·經筵,取稟。傳曰,停。
金翰東,以備邊司言啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于鄭尙愚曰,右承旨入侍。
傳于鄭尙愚曰,左承旨入侍。
傳于鄭尙愚曰,同副承旨入侍。
承旨前望單子入之,李益運·李海愚·魚用謙落點。
傳于李海愚曰,來待諸臣入侍。
傳于李海愚曰,坐直承旨入侍。
以慶尙監司李泰永狀啓,熊川縣監姜彙喆,聞其父病,齎納印符,擅離徑行,爲先罷黜,其罪狀令攸司稟處事,傳曰,其在孝理之政,不可嚴飭,況與投印有異者乎?勿令攸司稟處,其代,則殘邑數遞,當拔例差送,蔭官武臣中,地處極好人,亦極可合者擬入,而待下批,一兩日內,使之辭朝。
魚用謙,以訓鍊都監言啓曰,本局分授都城北曲城,西邊第二城廊近處,體城三間許頹圮處,今月初六日爲始,改築之意,敢啓。傳曰,知道。
魚用謙,以御營廳言啓曰,本廳字內,惠化門北邊第八城廊近處,體城頹毁三間半許,先爲畢築,而女墻仍爲始役矣,把守軍兵,依例撤罷之意,敢啓。傳曰,知道。
以全羅監司徐鼎修狀啓,薦新柚子石榴,不得封進,令該曹,稟旨分付事,判付內,啓下禮曹爲旀,薦獻柚子,自有耽羅貢果,本道則薦新所用代封與否,不必稟處,此意分付爲旀,嶺南道臣處,亦爲知委,使之知此擧行爲良如敎。
以全羅監司徐鼎修狀啓,朔膳中柚子石榴,以他物種,代封計料事,判付內,啓下禮曹爲旀,榴柚何必京貿?已封者外,無論朔膳物膳,皆許代封,以此分付爲良如敎。
禁府照目,熊川前縣監金忠國矣,魚鹽收稅之時,侵漁海民,法禁至嚴,而身爲守令,不能檢吏,監色致有此首犯生弊者,揆以法意,誠極可駭,以此照律,罪杖一百收贖,告身盡行追奪,私罪,奉敎依允。
持平金壽祖疏曰,伏以臣,以葫蘆庸品,不揆卑賤,敢進短章,祈免非分之職,冒瀆宸嚴,罪當萬死,一心惶隕,恭俟處分,卽伏見道臣之傳諭,繼承批旨,不惟寬假,諭以大義,乃使臣勿辭上來事,辭旨隆重,決非微臣之所可當者,臣伏讀未終,感泣踧踖,無地措躬。臣竊伏念,君臣之義,天地之常經,在官不俟屨,在外不俟車之禮,臣雖至愚,粗有與聞,則何敢欲進不進,自干飾僞驚俗之誅哉?臣聞量己受任,亦人臣之一義,則臣之自量,旣審且熟,昧然冒進,烏可免患得之誚也?第惟幼而所學者,乃是致君澤民之事,而行乎此者,不以仕則無可行者矣。苟有片善寸長之能,莫不沐化承休之願,而幸逢今日,不世出之聖學,極博極高,庶物咸覩,此正有爲之時也。臣若少有一半分可行之近似,則何苦自棄於千載之一會,甘與草木而同腐也?臣本天質愚迷,氣稟虛弱,善病懶讀,學無所就,至於科場小技,每不猶人,動輒見拙,自知無成,杜門守分而已,非有他矣。上天仁覆,無物不包,誤下收召,不忍旋斥,赦其逋慢之罪,反以疑於典型宿望,臣尤不勝惶惑焉。律身制行,以循前人成法然後,方可謂典型,蘊德林下,不出家而成敎之謂宿望,如臣之安肆暴棄,萬不一似者,猶未免爲鄕人,寧有一毫髣髴,而敢辱於臺憲之通班乎?若以臣,爲先正之氣脈,而濫及隆恩,則又有惶悚者,臣祖臣文靖公麟厚,冥會數百載之隆遇,道合知己,實若一室之都兪,前日未終之深契,必有待於今日,九原之感泣已極,爲其子孫之慶祝,皆欲糜粉圖報,而臣之極陋無狀,不能承先訓,荒墜家聲,實忝厥祖,內省自疚,夙夜憂歎,推蔭之恩,有難冒當,而況官人,以賢不以世,則庸賤末蔭,亦何合於此選耶?若以臣爲有所存有所聞,則踐履工程,難可自掩,豈敢撝謙於君父之前,以陷於不忠之地乎?臣命途奇薄,早孤不學,又失師友之益,離群索居,不能盡意爲學寡陋溲淺,實無所得,何以副聖明下念之萬一?此臣所以慙懼悶縮而懇辭不已者也。抑臣別有所難强者,臣血氣虛薄,自幼多病,雖在壯年,牢戶坯蟄,而每當換節,猶爲失攝,時或昏倒,時或涔痛,自分病癈矣。病與年謀,症與日深,犬馬之齒,已迫衰老,今秋則舊疾轉添,新症層生,頭目之風眩,手足之癱瘓,無日不發,方試針藥,以此形勢,若有勉强自力之道,則臣雖愚昧,亦有秉彝,豈不欲一進天陛?仰瞻淸光,少伸分義,退塡溝壑,而從前累叨恩命,一未能出謝者,誠以賤疾之爲痼,此實臣之一大罪恨,前日之疏,不敢遽以病勢仰瀆者,告君之初,近於猥屑,而抑情抱悶,至今跼蹐。伏念君臣之間,無異家人父子,有懷畢達,亦是無隱之義,故忘其疎賤,敢陳悶迫之狀,復瀆淵聽,違負之罪,有不可逃,而於分於病,莫可强進,上天鑑臨,臣豈誣罔?伏乞聖慈,特垂俯察,亟遞臣職,則可幸從班之無至瘝曠,而臣亦安分調病,永作康衢擊壤之氓矣。臣惶恐感激云云。答曰,省疏具悉。必有家庭之聞,又非長往之士,胡爲乎過加辭巽?爾其勿辭,竢間卽爲登途。
丙辰九月初五日辰時,上御便殿。右承旨入侍時,右承旨金翰東,記事官柳遠鳴,記事官金珍恪,記注官金良倜,以次進伏訖。上曰,藥房提調,以備局事,有詢問者,使之來待,左承旨與二提學,亦爲來待,可也。良倜,承命出。命退,承史以次退出。
丙辰九月初五日辰時,上御便殿。左承旨·有司堂上同爲入侍時,行左承旨李祖承,記事官柳遠鳴,記事官金珍恪,記注官金良倜,備局有司堂上沈頤之,以次進伏訖。頤之曰,日間聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,見灣尹書,則漂頹民戶,今幾結構,民亦奠接云,爲民甚幸,而以當初所聞,參之以灣府所報,則所聞,似有過矣。上曰,民果奠接,則誠爲幸矣。上曰,同副承旨入侍。賤臣承命出傳,同副承旨韓用龜進伏。上曰,忠節祠祝文,昨日何時下送耶?用龜曰,昨日申時下去矣。上敎頤之曰,今番香室擧行,萬萬駭然矣,卿亦聞之否?頤之曰,臣昨伏見傳敎,始知之,而擧行之不審,極爲駭然矣。上敎用龜曰,忠義差出,何以爲之?觀其書法之稍可者,另擇,而明日取才差出,可也。命頤之·用龜先退。上曰,來待諸臣入侍。賤臣承命出傳,與二提學沈煥之,二直提學李晩秀,偕入進伏。煥之曰,聖體,若何?上曰,一樣矣。上敎晩秀曰,無冤錄,從速開板,今年內,使之畢役,而外閣事,專然抛置,吏輩作奸,類如此,二提學,察飭修補,可也。命書傳敎曰,左承旨·左副承旨·同副承旨許遞。前望單子入之,待下批,牌招察任。仍命退,諸臣以次退出。
丙辰九月初五日申時,上御便殿。坐直承旨入侍時,左副承旨李海愚,記事官柳遠鳴,記事官金珍恪,記注官金良倜,以次進伏訖。上命書傳敎曰,承旨房仍。又命書傳敎曰,大臣許,日前傳諭錯傳,近來備郞所爲如許,當該郞廳,先汰後拿。又命書傳敎曰,政官,待明朝,牌招開政。命退,承史以次退出。
上在昌德宮。停常參·經筵。
魚用謙啓曰,明日·再明日,光陵忌辰祭齋戒正日相値,視事頉稟之意,敢啓。傳曰,知道。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李海愚啓曰,御營廳將官來言,今日本廳軍兵,日次,私習云矣,敢啓。傳曰,知道。
魚用謙啓曰,臣用謙,書寫忠義取才次,忠勳府進去,下直之意,敢啓。傳曰,知道。
魚用謙,以禮曹言啓曰,今秋各陵展謁取稟草記。傳曰,日勢若此,待秋成更稟可也事,命下矣。今秋展謁,定於何陵,而以何間推擇乎?敢稟。傳曰,章陵展謁,仍爲行祭,金浦郡宿所,依先朝甲寅年例爲之,以念後擇吉,可也。
李海愚啓曰,園幸定例堂上李時秀·徐龍輔·李晩秀·尹行恁,舟橋堂上沈頤之,行禮曹判書閔鍾顯,行兵曹判書鄭好仁,廣州留守徐有隣,京畿監司李冕膺,依下敎來待矣。傳曰,入侍。
傳于李海愚曰,禁將,以兼察壯勇大將隨駕,而虎符體重,姑令兼佩,待開門牌招,傳授禁衛大將,訓將兼察,留營軍兵,一體遙領,御營廳留營軍兵,前大將李邦一代領,左右捕將,令留陣大將,訓將壯帥兼察,臨時牌招,聽傳敎事,該房知悉。
兵曹,以李柱國爲舟師大將。
以李冕膺爲京畿監司。
備忘記,京畿監司李冕膺下直,長弓一張,長箭一部賜給。
傳于金翰東曰,當該承旨拿處。
以鄭尙愚囚單子。傳于金翰東曰,附過放送。
傳于李益運曰,吏·兵換房。
傳于李益運曰,吏曹參判前望單子入之,牌招,同參政事。
吏曹參判前望單子入之,黃昇源落點。
有政。吏批,判書金載瓚,參判黃昇源進,參議李城輔在外,行左承旨李益運進。以李鼎揆爲承旨,李周憲爲戶曹正郞,李昌杰爲禁府都事,金益淳爲熊川縣監,司饔主簿單金基厚。
兵批,判書鄭好仁進,參判尹弼秉入直,參議李尙度,參知吳泰賢病,左副承旨李海愚進,同知林台楫,僉知李宗魯,護軍李祖承,副護軍韓晩裕·韓用龜·李肇源,司正呂東植·李存秀,以上竝單付。
兵曹口傳政事,護軍單李漢豐。
兵曹,御營大將李漢豐仍任事,承傳。
洪宅柱改差,代以李致祜爲事變假注書。
傳于李益運曰,左承旨入侍。
傳于李益運曰,軍士房承旨入侍。
傳于李益運曰,右副承旨入侍。
以李厚重囚單子,傳于金翰東曰,放送。
李海愚,以備邊司言啓曰,卽見前統制使李得濟狀啓,則以爲,卽接本道前左水使沈鑏謄報,則十五日私操後,因道臣停操謄關,仍爲罷操云,量其事勢,容或無怪,左右沿之或行或否,揆以事面,未免逕庭,左沿一邑六鎭之未趁期會者,該水使啓聞請勘,而此非獨邑鎭之罪也,實亦水使所使也。當初道臣,水陸操請停啓聞,而因發關左右沿,使之停操,左水使不待行停判下,又不見臣營知委,只以道臣之關,邑鎭舟師之趁期前進者,遽皆放還,故關飭以,巡營狀啓回下之前,無或遽罷,則左營,旋又還集已歸之邑鎭,期日迫近,水路廻遠,一邑六鎭之未趁期會者,職由於此,該水使之詰戎重事,擧措顚倒未正操,而徒令軍民,再聚再放,其爲勞費,有甚於經操,其於城丁舟師之點閱私操之際,戎裝部伍,擾雜無紀,軍校侵討,矇不察飭,其他種種駭聽,誠不可使聞,適足貽羞,當該前水使沈鑏罪狀,請令廟堂稟處矣。當初巡營關之姑令停操,統營關之勿令遽罷,無論此是被非,該水使之依巡營關,而放還本鎭舟師之赴操者,固不是異事,而旋因統營關而遽爲還集者,似未免顚倒,至於再聚再放,勞費有甚於經操點閱,私操戎伍,不免於擾雜,而軍校輩之侵漁討索,又不能察飭,則沈鑏罪狀,固宜重勘,而頃因特下判付,旣已受棍于統營,仍又編配于海西,則有不必加律論斷,啓聞中請罪一款,今姑置之,何如?傳曰,沈鑏所爲,駭妄莫甚,近地薄竄,律不當罪以遠配,傳旨付標事,令政院知悉擧行,可也。
判中樞府事李命植疏曰,伏以,臣伏見傳敎下者,有陵園幸行之命矣。計其程道,將費多日,聖體勞動,倍切憂慮,凡在臣鄰,孰不欲隨參陪扈,以伸區區之忱,而臣旣忝崇秩,又綰重務,排衛有定,不可暫曠者,奔奏先後,思所自效,非如閒漫之比,而自來病情,朝暮且盡,尋常職事,尙不免抛置,則矧玆馳策長途,萬無自力之望,玆擧難强之實,仰瀆體下之廳。伏乞聖慈,特賜務諒,亟遞臣壯勇提調之任,他餘所帶,亦竝鐫解,以幸公私焉。臣無任云云。答曰,省疏具悉。緊任重務,俱難輕解,至於壯營兼管,自可臨時代察,勿辭行公。
館學儒生,進士沈來永·沈允之,生員徐兢修·李惟命,進士申頤朝·洪履黿·尹景儀,生員徐有望,進士徐淇修,生員閔致福,進士沈繼之,生員李光憲,進士金履會,生員李永老,進士沈應奎,生員金鐮,進士徐鐸修,生員尹象烈,進士沈存之,生員尹致野,進士兪漢寔,生員李羲斗,進士徐有聲,生員韓用成,進士趙毅淳,生員韓喆裕,進士徐稷修,生員兪台柱,進士李魯益,生員朴宗維,進士金重淳,生員李壽淵,進士李經九,生員金祖淵,進士柳諫,生員李翼榮,進士洪秀俊,生員申錫九,進士李在誠,生員洪祜淵,進士金炳翼·李志淵,生員趙琮鎭,進士李韶九,生員李在修,進士尹時東,生員李源成,進士金命淵,生員鄭祐榮,進士李羲翼,生員金鑢,進士李儒冕,生員李亨會,進士權馥,生員李普漢,進士金會淵,生員尹䅬,進士沈魯崇,生員李潮,進士金厚淵,生員尹匡烈,進士趙經鎭,生員韓兢裕,進士李後秀,生員沈魯巖,進士李舒,生員鄭國輝,進士柳諶,生員趙民和,進士權中敏,生員李寅默,進士趙宅謙,生員宋文晦,進士李朝鉉,生員尹日逵,進士徐有行,生員李命熙,進士南泰善,生員南象一,進士李澤,生員申百祿,進士沈能岳,生員洪樂膺,進士趙學春,生員權丕應,進士申在明,生員曺鴻振,進士李敎明,生員權燁,進士任履周,生員洪志燮,進士金載駿,生員李薰徽,進士沈達榮,生員沈徽永,進士安光集,生員李鎭華,進士趙學駿,生員安棨,進士魚用恒,生員尹璿東,進士尹浣,生員閔師膺,進士洪準源,生員沈鍈,進士尹勉純,生員金魯奎,進士安光宇,生員安榮,進士洪益聞,生員金義鎭,進士李英玉,生員南鼎寬,進士李昞源,生員尹之敬,進士任得常,生員李世述,進士李義實,生員朴弘源,進士魚用升,生員金聖球,進士李翼,生員李復性·尹鵬逵,進士高克明,生員李振玉,進士洪聖肇,生員林昌鎭,進士金世基,生員林星鎭,進士趙晉和,生員金鎭白,進士朴宗珩,生員柳石鳴,進士鄭弼東,生員趙學榮,進士洪頤萬,生員黃錫弼,進士柳說,生員李道永,進士鄭經煥,生員李箕采,進士李在璣,生員沈湜,進士李遠揆,生員沈尙泰,進士吳燧,生員姜大鎭,進士李殷儒,生員李寵億,進士洪晩榮,生員李基善,進士李家淳,生員朴時源,進士李用正,生員尹善大,進士朴綺壽,生員許明,進士李義用,生員金啓河,進士沈英錫,生員李種祜,進士柳玉鳴,生員兪孟柱·鄭錫猷,進士崔楨勳,生員鄭錫休,進士李中鎭,生員金道曾,進士洪範龜,生員李復心,進士沈性浩,生員洪始傑,進士李光輔,生員天命翊,進士趙道宇,生員車宜轍,進士朴文昊,生員韓象洪,進士蔡顯國,生員朴權,進士李脩演,生員許泙,進士宋文顯,生員李東延,進士尹仁植,生員金國鉉,進士張志憲,生員金碩鉉,進士尹義植,生員韓重謩,進士趙奎采,生員韓度裕,進士金文欽,生員尹行澈,進士韓性謙,生員安景祺,進士崔在鉉,生員崔默,進士朴履默,生員南益裕,進士朴長鉉,生員沈曅,進士朴道敏,生員姜守睦,進士尹孝植,生員韓錫朝,進士李益,生員尹行慶,進士柳聖淵,生員洪仁榮,進士沈翼賢,生員朴盈源,進士李述明,生員朴道采,進士沈鍒,生員朴謙進,進士李,生員金致均,進士李㷞,生員權大觀,進士南學中,生員朴聲漢,進士蔡義重,生員韓毅鎭,進士金泰鍾,生員李顯周,進士趙煐,生員許霪,進士李永甲,生員安周彬,進士嚴喆,生員趙鉐,進士金煥奎,生員李以錫,進士任興源,生員任壽益,進士李禮曾,生員趙相羽,進士兪益柱,生員崔弘岳,進士李鎭,生員成亨默,進士金匡炅,生員崔弘岱,進士趙匡修,幼學閔毅顯·李端祜·尹大東·鄭世禎·朴宗琬·徐公輔·金定根·李應淵·李源昌·李鎭崙·李永健·金履秀·李止淵·洪茂燮·徐有執·金·申錫耆·洪世榮·韓用鏶·朴齊星·金鎔·徐有幹·金正柱·尹致謙·趙雲會·沈憲祖·申儀顯·李義定·徐膺修·韓用鉉·吳澈常·金魯鍾·洪祖淵·金徹淳·朴宗儀·趙學順·吳敍常·洪秉好·李度明·金初淳·沈能基·鄭翼邦·朴升用·徐璟淳·孔胤升·李馡·桂馨茂·朴思彦·金載成·任弘迪·康濟臣·韓夢奎·文克明·鄭亮翰·林義鎭·李長燁·趙德履·朴慶著·文經表·尹德年·金益耜·金尙蘭·金德允·李日蔡·金世忠·張灝·李學葵·朴東洽·金鳳仁·趙匡鎭·沈允永·金懋淳·權璡·黃基協·朴致五·朴泰命·李鍾正·呂仁永·柳宅均·李基憲·李奎緖·徐直輔·趙雲緖·朴齊尙·徐有積·李敦膺·金魯益·李度誠·尹行心·柳之和·成載學·李度衡·朴齊華·尹永明·愼昌烈·申慤·金春根·金基協·申錫龜·金性淵·李濟應·李默·金敬淵·洪胄淵·朴宗漢·李義獻·吳相夏·洪栴·趙庭和·李集老·吳敏常·申在榮·徐遠輔·李勉厚·申在南·李成九·朴宗侃·吳徽常·李集壽·沈宜稷·洪起燮·朴冕源·李集周·金守根·趙文性·李宗秀·李寅頊·韓用一·金䥐·金錫禧·李魯巖·金錅·朴頤浩·朴昌浩·金元喜·朴文浩·朴履浩·白東雨·朴氣浩·申光誨·申光訓·洪禹錫·徐萬修·徐有穀·李吉淵·徐有恂·朴周源·朴宗傳·沈能秀·朴山壽·沈能種·金履憲·洪樂秀·李延傅·李在明·李延保·趙在祐·韓象默·兪稷柱·南養來·金履綱·李寧載·李恕淵·李成集·李魯憲·鄭東晏·李鼎寬·許鎏·閔永吉·李廷胤·李鼎完·安翊良·安聖瞻·李海晶·李相遜·安在默·李得慶·李魯端·金秀淵·金在源·吳至常·李羲溫·李道在·李大在·李羲年·閔永爀·李羲蓍·黃仁懋·李羲龜·權中倫·黃仁憲·權中敎·朴時協·權中敬·鄭世喬·李維城·兪鼎煥·李紀城·徐有儼·李文五·徐有儀·崔學灝·李燧·沈華錫·李明鎬·沈宜定·申在實·任爚·李在憲·金在源·李顯膺·沈宜憲·柳本藝·白東逵·李允翼·尹學鎭·申淳·李周亨·沈裕·白孝鎭·洪齊榮·金載龜·李栴·李顯相·金鏐·沈宜敬·李復元·張錫文·尹致元·沈宜秉·金基晩·尹致升·李鉉·尹履鉉·李鎭嵩·李東奎·任徹常·林尙遠·李鎭泰·尹鼎鉉·柳運承·李惟采·愼宜學·李顯度·趙在翼·柳季麟·李種·李泰元·孟文遠·李好明·趙咸永·沈公益·趙瀷·金履鏽·徐象輔·李東師·具廉·李一容·沈春永·柳煥昇·李敎憲·黃基瓚·金濟民·金履實·沈纘鎭·沈兢之·沈能問·洪奎·洪南燮·申緝·申在俊·林蓍協·張鉉禹·李海觀·李墷·沈能愚·韓用錡·朴宗稷·尹致正·朴和喆·李珩·尹允東·方致矩·沈能潤·李集運·曺錫九·具命龍·朴基宏·朴基容·沈能述·權大應·李羲平·徐殷輔·李羲升·徐沃修·李·李羲肇·徐格修·具英燮·權漢龍·韓用鎭·韓在衡·李永保·李永觀·朴潞壽·李益秀·李執·李羲準·沈樂賢·趙啓煥·李厚夔·李秉溫·李奎源·沈鐻·李胄·崔秀俊·李周鼎·權潚·吳衡秀·具命益·洪致聞·李海應·尹致翼·尹致厚·兪翼柱·兪星柱·沈能遜·兪秉柱·李儒祜·鄭翊煥·李偉祜·兪漢守·李英翼·李憲百·兪漢宅·沈明之·趙最淳·沈鋧·趙鎭鼎·沈能靖·趙鍾淳·沈命永·李錫初·李海平·金晩喜·呂善質·白咸鎭·鄭鋗·金魯膺·白觀鎭·趙徹永·趙錫仁·李儒晩·李會慶·申夔朝·李鍾運·李廷觀·吳泰儉·李度中·鄭時綏·崔文顯·李敬信·崔奎顯·李維成·李廷俊·崔台顯·許鎜·兪晥柱·趙台夔·曺定振·具命說·崔炳遠·黃仁素·金濟民·李鳴九·沈能烈·南駿行·金文根·金炳常·金頤淳·趙洛源·金善根·朴豐鉉·李用九·宋鎭圭·權度應·李初九·趙秉圭·金炳斗·權中泰·金炳元·李正殷·南駿聲·李正豐·金陽淳·李箕樂·李正紳·尹淳基·李昌植·洪集圭·洪秉一·洪勝圭·安光永·洪穉圭·沈遵·尹濡·尹行淳·金鼎淳·尹潚·鄭緯煥·申厚祿·崔漢翼·洪仁燮·李稷秀·李晉懋·沈至永·柳世顯·李慶駿·愼宜錫·沈能定·徐能輔·李憲周·趙德涵·徐鳳輔·李魯任·趙學謙·李昌緖·趙學儉·宋祥來·李元坤·趙學濂·宋顯載·魚在瓚·金·李海謙·李·李太容·李好謙·洪惠燮·趙學點·金義協·李廷秀·李相遠·李壧·金取源·李日憲·沈能憲·申澓·呂善容·許溎·閔景淹·沈能喆·朴鍾九·李益會·沈能愈·韓容鼎·李粹淵·金載命·李魯應·鄭載均·李維綱·韓用弼·李魯榮·李章慶·沈鈁·李英顯·李憲琦·洪秉直·李台升·魚在璿·李孝明·洪秉喆·金魯廣·洪益友·李寅溥·李寬溥·李源順·李奎瞻·張錫漢·趙在昉·趙在奎·趙在曙·趙在斗·趙在箕·尹善養·金鍾眞·李龜錫·韓用紀·李永觀·申弘善·金履尹·趙學元·沈能鎭·金可淳·魚在祺·柳仁根·尹源鎭·宋男圭·李在建·沈毅鎭·李汲·李羲萬·黃仁緝·黃基善·金觀淳·李東獻·尹相烈·李基栽·李基培·李基恢·李象會·趙在翼·吳泰元·李永初·李穆源·李秉初·金喆遠·李一初·洪秉升·尹之種·洪秉恒·李鼎老·林斗鎭·金亨遠·李鼎耇·朴宗復·林可鎭·李元植·朴宗薰·林啓漢·李發源·李象峻·趙昶·李龜峻·尹致敬·愼光欽·尹致鼎·金基中·李文載·金元善·閔靖顯·金用善·金基有·閔翊顯·金重善·鄭觀綏·林鼎烈·鄭福裕·閔䤧洙·吳宗耆·尹東斗·李漢翼·朴永源·朴宗衡·朴宗權·沈能達·金學淳·韓匡鼎·兪鉉吉·金有根·兪羲柱·朴應鉉·李度一·洪樂鎭·李顥永·李晦祥·尹勉縝·兪漢敎·趙顯胄·具光錫·沈魯賢·鄭世祐等疏曰,伏以,惟皇降衷,命之以性,惟聖立極,率以修之,然而道之,在天下,猶天之常運乎上,而惟其托於人者,有消息,故其行於世者,不能無明晦,此謂在下之賢者而言也。若夫聖人御世,萬物咸覩,磨礱陶鑄於風鼓雨潤之中,則上天之載,雖無聲臭之可尋,日用飮食,莫非斯道之流行矣。是故,雖以孔夫子之聖,亦惟曰,祖述堯·舜而已矣,憲章文·武而已矣。今臣等之仰戴我殿下,仰信我殿下者,卽堯·舜·文·武之道,而君師之責,以殿下撝謙之德,亦所不可辭也。臣等伏讀八月八日所下京外儒生疏批,聚首激昂,竊自幸其生晩唐虞三代之後,而復見唐虞三代之盛也。嗚呼,先正臣金麟厚,造詣淺深,臣等前疏之論,猶是糟粕之萬一,而我殿下批旨中,二百五十有餘言,字字眞切,句句精微,先正諸儒之所未及發揮,而殿下發揮之,公私典籍之所未及闡明,而殿下闡明之。其曰,首闡性理,始見大原,卽道器危微之說也。其曰,天地中間,知有二人,卽識趣氣象之眞也。其曰,有功斯文,嘉惠後學,卽內外交修之旨,理欲差毫之辨也。抑臣等,尤有感發興起而不能已者,其曰,宏功大惠,隱而未章者,惟殿下自得之,惟殿下心會之,聽此批而無興起之心者,不幾於秉彝之泯乎?批下之後,奉朝賀臣金鍾秀,貽書右議政臣尹蓍東曰,凡有血氣之倫,莫不有生三事一之義,吾君聖人也,雖懸車乞身,病伏江干,獨無奈篤信聖人之心,銘肝鐫肺,銷鑠不得,哀鳴善言,昔人所悲,不以焉用文之戒,虛送可以言之會,披盡片片腔血,以明斯文大一統之義,聖人爲天下萬世之師表,言而爲天下法,行而爲萬世則,堯·舜·禹·湯·文·武之世,師敎在於上,文·武以後,累數百年,繼休運於旣往,開太平於方來,惟孔夫子一人,在下位而行素王之事,自顔·曾·思·孟,至于周·張·程·朱,賢聖心法,嫡嫡承承,天眷吾東,有王者作,明於人倫,而孝冠百王,得於天縱,而智周萬物,奮然有整頓乾坤,廓淸寰宇之宏度,而嘗以蕞爾小邦,不屑爲也。有夫子登泰山之想,若尋其斂却寂若之神功盛烈於雲行雨施山高水淸之後,則行王而黜覇,抑陰而扶陽,尊中國而攘外夷,內君子而外小人,士類有所恃,奸徒知所畏,常使主客輕重之勢,無相奪倫,而有不得已焉,則乃不得不鈇鉞以加之,其威則禹鼎,其義則魯史。此特粗迹中一事,處堯·舜·禹·湯·文·武之位,得堯·舜·禹·湯·文·武之心,接統於洙泗,集成於伊·洛,潛心經籍,夜以繼晝,闡性命之原於天,而微言大旨鬱而始彰,口授指畫,縹緗盈架,屛黜似是亂眞之說,牖誨醉生夢死之輩,婘婘亹亹,矜其不能,惟以發蒙導迷,爲己任,能使習俗之染汚漸濡,去禽獸幾希者,猶且畏威而避罪,不敢以侮聖之言,毒正之謀,售之於大明中天之下,吾道因是不墜,斯文賴以有光,於是乎聰明有臨,君而兼師,吾君在上,而師道在於吾君,性與天道,有非人人所可以得聞,若春陽時雨之優游而不迫,沾洽而有餘,澤利及人,言蓋不足以形容,至於鍾秀,尺五函丈,周旋乎淵琴點瑟之間,瞻依乎珠衡玉斗之容,今至老白首,而仰彌高而信彌篤,只知吾君之爲吾師,寒水齋先生嘗言,當今士林領袖,非主上而何云有是哉?先生之先獲也,事有關於吾道斯文,而聖謨洋洋,廣大精微,君事於吾君,師事於吾君,孰敢遊喙鼓吻,二三其說,仄聞於近日聖批,有以金河西文靖先生,從祀聖廡,開示丁寧,此賤臣之夙昔至願血誠,惟恨未及於吾身親見,今幸聖念及此,不覺扶策蹶然而北望攢祝也。文靖先生道學節義,文章兼有之盛,尤翁銘其神道,且況聖批敷諭,卽賤臣所欲言,而聖上旣命之矣,賤臣何述焉?遯巖之喩,恐失照檢,性潭之論,有足聽聞,而聖批中,單擧文靖,有以見聖人之本意,在於表而出之,大抵先生之涯岸,有不能測知者,專用力於大學西銘之書,窮理主敬,得之程氏,切問近思,本乎紫陽,驗在一身,體用兼該,先輩諸賢之所未能,待先生而始備,奠斯文萬世不拔之基,尤翁有言,海東自殷師世遠,聖學不明,至中明之世,治敎隆盛,莫不以洛·閩爲準。然於道器危微之說,尙多聽瑩者,先生自能獨見大義,直尋正脈,深造厚積,臻乎精密正大之域,父子君臣,各得其貞,天秩民彝,炳如日星,計功論德,孰與先生?前乎尤翁而自得者,文靖也,後乎文靖而獨覺者,尤翁也。聖上之曠感,賤臣之對揚,亶在於尤翁一言之如蓍如龜,勻下,亦應有犁然相感於鍾秀煩控之懇,入而告后,亟擧縟禮,出而說與士友間同志之人,人人交相講明,咸知生人之倫,有三而事之如一之義,則鍾秀雖不武,將與村秀才子,爭頌太平萬世於尋行數墨之中,豈獨鍾秀之與有爲榮?抑爲天道人心,推敓消息之大關捩。賤臣告退疏中,尊聖德於三古,明義理於千秋,卽亦此義,更爲勻下一誦之云云。繼又大司成臣尹得孚,抵大司憲臣宋煥箕書曰,講學廢而世敎不明,俗習痼而士氣益渝,向來風色,尙忍說哉?涯角蒂盤,異條同貫,惟事面前之唯諾,潛肆背後之怨詈,其跡則狐媚,其心則蜂螫,敢以眩惑疑亂之奸情憯舌,以戰天下萬世一辭之公論,以累我東二帝三王之盛德,苟究其本之所由,實非一朝一夕之故,蓋以士大夫名義風節,萎靡頹敗,駸駸然至於邪說橫流而莫之遏耳,迺者文廟從享之議起,而十行聖諭,提牖多士,以河西金先生,先爲躋享之意,反復丁寧,此是二百餘年儒林未遑之事,而聖上闡發之,眞可謂建天地而不悖,質鬼神而無疑,俟百世而不惑者,其爲世道之幸,斯文之慶,爲如何哉?於是乎李儒之章纔徹,夢閤之書又出,以吾君爲吾師,奉將承當而已,則夫孰曰不可,而乃有一種背馳之議,闖生橫出,謂之迎合。噫,此何言也?夫迎合與將順,似同而實異,苟以將順君父之美,歸之迎合,則書所稱丕應徯志者,其亦謂之迎合耶?吁亦矣。恭惟我聖上,一元淸明之初,獨千古未講之義理,而錙銖不差,成一部不刊之春秋,而日星昭揭,伊時之先後而贊楊之者,亦可以迎合言之耶?彼雖急於擠陷,而獨不念從古以來迎合之事,爲何如事也?迎合之君,爲何如君也?今夢閤之書,非夢閤一人之說,卽先輩已定之論,不惟先輩已定之論爲然,竊伏聞之,此是聖上講明之數件大義中一事,而士類轉相傳誦,見此書而聞此事者,孰不知關係之至重至大,而彼牽於私意者,乃反以宵小逢君之目,欲售平日搆捏之心,其亦不思之甚矣。得孚,以坑坎餘喘,猥當師儒,目見士趨之盭乖,至於此極,而知識素蔑,人望甚輕,不足以彈壓橫議,鎭安浮囂,私心愧忸,無面可顯,顧執事,講道林樊,爲士林矜式。竊謂,當此之時,上以明吾君之盛德,下以定斯文之大統,惟在執事一言,願執事,深思遠圖,辭而闢之,偕至大道,則幸甚云云。彼二臣者,或白首懸車,病伏江干,或閉戶讀書,不與世事,亦何求於世,何惡於人,而爲此縷縷不憚煩也哉?一則以篤信聖人之心,欲闡斯文一統之義,一則以不息不明之憂,擬杜洪水猛獸之禍,誠亦至矣,情亦苦矣。洪惟我殿下,粵自沖齡,受孝經之日,于今四十餘年,不觀非聖之書,克篤居敬之工,取諸左右而逢其原,沛若江河而莫之禦,公私義利之分,罔忽絲毫,王覇汚際之幾,必審誠僞,蘊之爲涵養本原之妙,發之爲彌綸天地之大,盛德神功,有非管蠡之所窺測,而試以霜雪雨露之敎,驗之政令施措之間,則明天理·正人心,卽我殿下一副當宏綱大用,而起曠感於文靖,牖群蒙於明旨者,有以仰聖學中一事也。兩大臣之問答,一儒賢之往復,一辭欽頌,八方拭目,凡今冠儒服儒之烈,孰不拱手跂足,以俟縟儀之成,而幺麽怪鬼輩,內蓄傾邪之志,外倡迎合之說,容易鼓吻,欲眩人聽,噫嘻,此何爲也?十數年來,人心世道之陷溺淆亂,前後司直之章,登於公車,今此泮長之書及於林樊,辭而闢之之功,深有望於儒賢一言之重,而一種淫邪之論,若不洞陳於明主之前,則殿下亦何以盡燭其情狀也?蓋其宵小姦險之類,只知讒諂面諛之習,以窺覘爲伎倆,視善流如仇敵,晝營夜度,惟在欺蔽之術,背陽面陰,潛肆怨懟之言,打成一片,謂莫誰何?及夫照魔之天鑑高揭,譬如失藪之魑魅靡托,頭出頭沒,計極無聊,遂以斯文之大義,謂之上意之迎合,小人背正之論,從古何限,而以將順爲迎合,臣等寡陋,實未知前聞也。唐虞三代,師道在上,禮樂征謨,自天子出,廈氈都兪,皆可歸之迎合,而必二三其說,反倍義理然後,爲合於直道也,其亦無倫之甚,還不足多辨也。嗚呼,先之以小學,次之以大學,以太極爲德性之本領,以西銘爲問學之綱紀,先正之敎人也,以天地生民爲心,以吾道興衰爲任,先正之自處也,一內外顯微,而本之於誠,貫動靜知何,而主之以敬,先正之自修也。至其淸風大節,聳動震曜,使之頑廉而懦立,先正之出處也,而所謂百世之師云者,卽先賢已定之論也。嗚呼,以先正道德之大,出處之正,斯文之功,後學之惠,何報不宜,何典不可,而寥寥百餘年,先正始一闡之,今遇我殿下,益闡其所未闡,使其軒天地動日月之道德輝光,一朝呈露,大東衣冠,皆知淵源之所自來,而倘非高出百王之聖學,又豈有單擧表章之明諭也?此奉朝賀所以披腔血明聖志,而所引當今士林領袖,非主上何之說,眞格語也。師道在下,斯文之不幸,君事於吾君,師事於吾君,樂孰大焉,而甘心背馳,顯欲角勝,縱其急於擠陷,獨不念背於君師者之禽獸之歸乎?臣等識淺辭拙,固知言之未必多,不言之不爲少,而向臣等所謂道之托於人者,灼知其在我殿下,而斯道之明晦,此其關捩也,恐盛禮之或稽,痛邪說之肆行,玆敢齋沐而陳之。伏願殿下,亟降明旨,特擧先正臣文靖公金麟厚,文廟從享之典,以衛正學,以折姦萌,世道幸甚,斯文幸甚。臣等無任云云。答曰,省疏具悉。京外冠章甫,衣逢掖之士,請以文靖,次祀聖廟者,久矣,前所持愼,有意在耳,近所欣聽,亦有意在耳。大抵數件大義中,一事云者,爾等疏語,可謂略而盡,孰謂爾等疎逖,能獲予心,感歎感歎,然莫重之禮,有難一疏輕許,爾等退而益勉學業。
敎京畿監司李冕膺書。王若曰,漢家設三輔之職,蓋難控制之才,周畿止千里之民,寔爲旬宣之本,如欲得人而任,其將捨卿而誰?惟卿,文華才優,綜密譽著,天官佐貳,衣緋一歲之中,古都居留,釋褐十年之內,綽有操履,聞見已習於家庭,濟以周詳,謨猷俾參於廊廟,隆眷日注,豈徒爲通鍊之材?令望早騰,以其有恬約之守,眷玆畿甸一路,實是根本四方,晉表裏之山河,控衛京闕,陜東西之風化,標準藩屛,月遊衣冠,供諸陵灑掃之禮,天作襟帶,兼四道保障之銜,自珠丘移奉以來,而藩寄尤重其責,鸞輅羽旄之戾止,每要供億之不煩,雉堞粉樓之煥然,益須保釐之永固。玆授卿,以京畿觀察使兼兵馬水軍節度使·水原府留守·開城府留守·江華府留守·廣州府留守·巡察使,卿其毋替予訓,克殫乃誠,按轡三十州,務在觀風而宣王化,納秸五百里,莫以豐歲而弛民憂,惟凡百措置之方,專得卿重,若尋常簿書之務,自有故章。於戲,審愼本自有餘,顧無待於加勉,威惠固宜竝濟,佇騰譽於承流。故玆敎示,想宜知悉。知製敎韓用鐸製進
丙辰九月初六日辰時,上御便殿。右副承旨入侍時,右副承旨鄭尙愚,記事官柳遠鳴,記事官金景煥,記注官金良倜,以次進伏訖。上曰,禮·兵判使之催促入來,而禮判則率日官來待,兵判則持甲寅年幸行時謄錄來待事,分付。賤臣承命出傳,還入進伏。命書傳敎曰,畿伯實病,勢難强察云,京畿監司金文淳,今姑許遞。幸行在卽,其代,今日政,以曾經道臣及居留人中,綜明有氣力者擇差,使之先入侍後交龜。又命書傳敎曰,幸行諸務,句管諸堂,使之來待。仍命退,承史以次退出。
丙辰九月初六日辰時,上御便殿。左承旨·左副承旨·右副承旨,園幸定例堂上,舟橋堂上,禮曹判書·兵曹判書,廣州留守·京畿監司入侍時,行左承旨李益運,左副承旨李海愚,右副承旨鄭尙愚,記事官柳遠鳴,記事官金景煥,記注官金良倜,定例堂上李時秀·徐龍輔·李晩秀,舟橋堂上沈頤之,行禮曹判書閔鍾顯,行兵曹判書鄭好仁,廣州府留守徐有隣,以次進伏訖。頤之曰,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,中宮殿進御湯劑,纔已製入,而藥性頗峻,未審,近日症候,若何?上曰,此是宿症,而前則乍發旋降,今番則爲日稍久,亦多達宵失睡之時矣。頤之曰,今承下敎,下情不勝焦悶矣。元子宮侍坐。上敎好仁曰,卿初見元子乎?好仁曰,臣於六月十八日慶禮時,仰瞻元子宮行禮矣。上敎元子宮曰,年老崇品卿宰,方登筵,拜之,可也。仍敎諸臣曰,卿等亦皆答拜。諸臣一齊起拜。頤之曰,今年暑熱,挽近所無,而仰瞻睿容,一樣豐潤,下情萬萬慶幸矣。上命尙愚,書禮曹陵幸取稟批旨訖。命書傳敎曰,園幸之每歲一爲,爲造橋之民弊,今番幸行,由鷺梁則展省園寢,情禮當然,自金浦還路,宿安山,直詣顯隆園展拜,仍爲行祭,以此,令禮曹知悉。鍾顯曰,章陵展謁,仍爲行祭,金浦郡宿所,依先朝甲寅年例爲之,以念後擇吉可也事,命下矣。展謁吉日,令日官推擇,則今九月二十五日·二十九日俱吉云,以何日定行乎?上曰,以二十五日爲之,可也。出擧條鍾顯曰,章陵展謁行祭後還路,詣顯隆園展拜行祭事,命下矣。節目當爲磨鍊,而二十五日,龍驤鳳翥亭少駐,陽川縣晝停所,安山郡宿所,竝依站擧行,而自安山,詣顯隆園時晝停所,則待華城守臣審察後,更爲磨鍊,何如?上曰,依爲之。兵曹軍令,則待華留別單啓下書入,外方植炬,則出還宮,竝置之,橋梁,則園幸應定道路,自當用園幸定例,其外,畿伯旣承筵敎,以園幸謄錄,參互用之,雖於分辦擧行,用最少例,用民力者,皆用儲置米,若有一毫貽弊之端,差使員及地方官,別樣重勘,以此嚴飭,可也。出擧條上曰,定例堂上,盡爲入來乎?尙愚曰,尹行恁外,皆登筵矣。上曰,尹行恁親病,未知如何,而自前句管擧行之事,今日豈可不入來乎?催促入侍,可也。賤臣承命出傳,與尹行恁偕入進伏。上敎頤之曰,舟橋船隻,能準數待令,而橋役無未及之慮乎?頤之曰,近畿下往船隻,今方罔夜執捉上來,其外,以京江船使用,則橋船三十八隻,無慮準備,而但望後水生後,船隻可以齊泊於鷺梁,始役則似在望後,而幸行日字,以二十五日擇吉,則似無未及之慮矣。上曰,秋穀載運,無掣礙之端,而橋船亦無渠輩之弊端乎?頤之曰,三十八隻之外,有許多船隻,秋卜載運,別無加損,且於渠輩,用加等賞格,則亦爲渠輩之所願矣。上曰,橋船外,不緊船隻,不必多數整待,以妨秋卜載運,此則卿各別嚴飭,雖或有聞風上來者,勿爲上送事,出擧條申飭,可也。頤之曰,幸行有命,舟橋當爲造成,而秋穀載運,方當其時,不緊船隻,不必多數執留,橋船限四十隻整待,衛護船,以京江所在鹽船使用,其餘舟艦,竝爲放送,先此下鄕者,或有聞風上來,此則分付畿湖道臣及江華留守,勿爲上送,似好,敢此仰達矣。上曰,依爲之。出擧條好仁曰,今此章陵展謁,顯隆園展謁時,何營軍兵隨駕,何營軍兵留都?禁軍·馬步軍,以幾番幾哨磨鍊,而禁衛營,雖是隨駕當次,鄕軍停番,何以爲之乎?上曰,今番幸行,旣兼園幸,隨駕服色,軍兵哨數,一依園幸定例爲之事,分付。道路稍遠,比定例,當有闊狹,今番,則御將,另抄訓局馬步精兵都領,而步軍三哨,馬軍二哨,爲先後廂,禁軍,則比定例,加五十人,挾輦軍加二十名,可也。出擧條好仁曰,後廂軍兵,依定例,以壯勇營軍兵磨鍊,而內外使隨駕,亦依定例磨鍊乎?上曰,依爲之。內使,率內營馬軍二哨,京鄕步軍十哨,外使,率親軍衛二百人,別軍官八十人,步軍五哨,各於信地隨駕,而臨時待下敎,與先廂御將,互爲先後廂,一依近例爲之,而後廂則內使所領鄕軍中四哨除出,依定例,將官率領隨駕,可也。出擧條好仁曰,留營留陣,何以爲之乎?上曰,依例磨鍊,可也。上曰,壯勇內使年老,內殿湯劑,有看檢事,禁將臨時兼察代領,與壯帥·摠帥,御將牌招,聽傳敎,外使則今審出待信地,亦令具意見狀聞後,節目啓下,可也。出擧條好仁曰,弘化門外,摠戎使當留陣,而軍兵則以訓局餘軍磨鍊乎?上曰,依例爲之,訓將則率訓局軍,當於敦化門外留陣,摠戎使則壯勇大將兼察,率御營軍三哨,弘化門外信地留陣,摠帥,則雲劍或西班中,使之隨駕,可也。出擧條好仁曰,取考二去甲寅年謄錄,則金浦郡宿所時,設布帳,訓·禁兩營擧行,虎網子則除之矣。今番則金浦·安山宿所設布帳,令何營擧行,虎網子,何以爲之乎?上曰,虎網,依甲寅年例除之,設布帳,則有墻垣處,依近例,只以排設房布帳爲之,無墻垣處,草記更稟,可也。出擧條好仁曰,今此章陵幸行時,大小晝停所,似當依二去甲寅年例擧行,而自金浦郡,詣安山宿所,自安山詣園所時,道路遠近,未及詳知,本曹郞廳及道路事知,依例發送看審後,晝停所及軍令,磨鍊啓下,何如?上曰,晝停所,安山一站外,禮判皆已定奪,道路事知兵曹郞廳,摘奸除之,京畿監司道路摘奸,亦爲除之,富平道路,則廣留曾已看審以來,安山道路,則亦令華留看審,卿於筵退後,詳問,軍令磨鍊,可也。出擧條好仁曰,二去甲寅年,章陵幸行時,十里內斥候伏兵,訓局擧行,今春園幸時,留營營門擧行矣,今番則何以爲之乎?上曰,依爲之,可也。出擧條好仁曰,二去甲寅年,章陵幸行時,十里外斥候伏兵,摠戎廳·鎭撫營擧行,今春園幸時,摠戎廳·廣州府·水原府擧行矣,今番則何以爲之乎?上曰,依爲之。將士名數及從約之節,勿用前例,一依園幸定例爲之,可也。出擧條上曰,新畿伯,何至今不入來?卽爲催促,可也。賤臣承命出傳,與李冕膺偕入進伏。上曰,卿初當藩任,而且値幸行,凡事着意擧行,可也。冕膺曰,臣非但藩任,竝與守令,而無所經歷,除旨之下,惶懼罔知攸爲矣。上曰,卿是惠堂之子,多有聞見,豈無善爲之道乎?仍敎冕膺曰,聞陵幸道路,比前狹窄頗甚云,民習雖甚可駭,到今猝難廣拓,修治之際,各別申飭於列邑,而分辦及差使員排定,事係時急,卿則先退磨鍊以入,可也。冕膺承命退出。上曰,路程則二十五日,當直詣章陵,展謁行祭後,還詣金浦宿所,二十六日,當晝停富平,宿所安山,二十七日,當詣園所,而自鷺梁,詣章陵時晝停,當以何處爲定乎?廣留旣已看審,參量道里,稟處,可也。有隣曰,章陵幸行時,例以高山前路,爲少晝停,開花隅,爲大晝停,而今番則龍驤鳳翥亭,自當爲少晝停所,大晝停所,則以陽川縣舍爲定,似爲便好矣。上曰,然則依此磨鍊,可也。有隣曰,金浦境,有彭介橋,造橋之節,斯速擧行然後,可無窘束之慮,而橋勢陡高,當挾橋架木矣。上曰,從便爲之,可也。上曰,今番幸行,旣兼園幸,凡諸事例,皆用園幸定例,軍兵及從官盤纏,亦當依園幸例頒給,自整理所,商量磨鍊,可也。行恁曰,今年則依前惠廳擧行,明年則自整理所擧行,好矣。有隣曰,整理所,非但無見在財力,今審幸行,雖兼園幸,章陵展謁,則係是春秋應行典禮,從官盤纏,不當用園幸之例矣。上曰,卿言似是,而軍兵則異於從官,當有闊狹之道矣。時秀曰,每年園幸時,從官以下盤纏及外內營軍兵糧資,自外整理所磨鍊,卽定例所載,而今番,旣有陵幸回鑾時,展禮園所之命,則係是秋展謁盤纏糧資,初不當擧論,一依各陵秋幸例擧行事,分付,何如?上曰,依爲之。園幸旣有所重,軍兵則異於官吏,詣園所後,令整理所,磨鍊上下,可也。出擧條時秀曰,自鷺梁至金浦,自金浦至安山,傳語軍,依例磨鍊事,分付,何如?上曰,傳語置之,依古例,訓局馬兵設塘,以便傳命,可也。出擧條時秀曰,自陽川至安山各站,司僕芻豆及軍馬柴草,當自畿營,分辦進排,而自園所站,至始興,旣有柴草契擧行之例,則不必別爲分辦,依例磨鍊上下事,分付畿營,何如?上曰,依爲之。自今年,自外整理所擧行,而係是科外,令廟堂,依給代例,從便區劃,可也。出擧條行恁曰,今番幸行,內吹,定以幾名乎?上曰,前例,何如?行恁曰,陵幸則二十四名,盡爲隨駕,園幸元定例二十五名,而昨今兩年園幸時,只號令內吹六名隨駕,所騎,以禁軍馬給之,又自兵曹,給雨具馬三疋矣。上曰,今番動駕,旣兼陵幸,事面有異,加數磨鍊,而明年園幸時,則不必以此爲例矣。行恁曰,差員亦與園幸例,稍有異矣。上曰,今番則當有橋梁差使員,而其外差員中,汗漫名色,一從省略,可也。行恁曰,今番幸行,道路頗遠,爲日稍久,從官隨率,一遵園幸時例,則不無太簡之慮,似當有闊狹,自金浦至安山時,章標外若干名,許令帶去,入華城境以後,則一遵定例,不許濫率,爲好矣。上曰,依此爲之,至若盤果,則各司各營,若有犯者,無論大官小官,決不饒貸,以此申飭,可也。時秀曰,今番隨駕官,有一依園幸例磨鍊之命,而係是陵幸,道里稍遠,如內吹,近仗軍士,考喧邏卒等,不可不量宜加定,各司隨率,亦宜有闊狹之道,自京至安山,使之勿拘章標,從便帶去,入華城境以後,一依定例,章標外,雖一隷一卒,無敢違越事,預爲嚴飭于各司各營,何如?上曰,依爲之。安山以前各站,雖依所奏闊狹,而卿等量給名數,俾勿亂雜,可也。出擧條時秀曰,行在所殿座,行路燭,自今春園幸時,貢人不爲待令,預爲都授於排設司鑰,而今番則金浦·安山宿所兩站,貢人當依例隨往進排矣,以此分付,何如?上曰,一倂都授,可也。出擧條時秀曰,今番從官以下,自持飯事,纔已陳達,而各司各營下屬輩,或不無托以自持飯,違越定例之慮,臨時分遣備郞,一一考察,隨現重繩之意,預先申明嚴飭,何如?上曰,依爲之。繡衣亦當差送,預爲嚴飭,而耆老諸臣則程途稍遠,隨駕官,勿爲磨鍊,可也。出擧條時秀曰,今番幸行時,京外擧行,皆依園幸定例爲之事,命下,而自京至陵所,自陵所至安山,臣待整理使啓下,前期進去,修理等節,當奉審整飭,故敢此仰達矣。上曰,依爲之。卿雖進去,其餘進排,務從省略,可也。出擧條上曰,擧條啓下,一時爲急,卿等出去,斯速書入,可也。上命書榻敎曰,前御營大將李漢豐,敍用仍任,仍令該曹口傳付軍職,牌招傳授命召。命退,諸臣以次退出。
丙辰九月初六日午時,上御便殿。軍士房承旨,京畿監司入侍時,左副承旨李海愚,記事官柳遠鳴,記事官金景煥,記注官金良倜,京畿監司李冕膺,以次進伏訖。上曰,擧行分辦,書來乎?冕膺曰,倉卒之間,未及詳錄,以草件待令,而晝停所及宿所,以在前最少例,揀抄爲之矣,上覽訖。敎曰,陽川晝停,何爲以二日磨鍊乎?冕膺曰,以出還宮晝停,俱爲磨鍊,故如是矣。上曰,自陵所,詣園所時,當直向富平,則陽川晝停,自在勿論中,而分辦,何以爲之耶?冕膺曰,姑未及排定矣。上曰,造橋之役,最易爲弊,此等事,亦係於任事者之得人,果能以鍊熟者率去乎?冕膺曰,姑未得可意者矣。上曰,聞彭介橋,卽石橋也,先朝甲寅年幸行時,以駕轎駕過,故有添階矣,今番則欲以玉轎渡過,添階之役,除之,好矣。冕膺曰,此非大段用力之事,不足惜費,而在於十分愼重之道,不可無添階矣。上曰,到界後,更爲入來,可也。仍命退,諸臣以次退出。
上在昌德宮。停常參·經筵。
魚用謙啓曰,來十一日,輪對日次矣,敢稟。傳曰,當次人受點,後日次待令。
李海愚啓曰,來十一日,朝參日次矣,敢啓。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李益運啓曰,右副承旨鄭尙愚,卽爲牌招,何如?傳曰,允。
李益運啓曰,新除授行都承旨李鼎揆,時在慶尙道慶州地,斯速乘馹上來事下諭,何如?傳曰,允。
傳于魚用謙曰,定例堂上京畿監司入侍。
傳于金翰東曰,右承旨入侍。
傳于鄭尙愚曰,右副承旨入侍。
傳于魚用謙曰,京畿都事柳畊,牌招入待。
李海愚啓曰,以水原留守趙心泰狀啓,今番幸行之時,馬步軍,一齊聚待於安山郡官門事。傳曰,外使則安山郡宿站與中路間,待下敎待令,以爲從便先詣之地,軍兵則別將權領,園所近處聚待,外使到信地,率領環衛作門事,分付內使,使卽行會,仍令兵曹知悉。
刑曹啓目,殺獄罪人李春興,更加嚴刑,期於取服是白乎旀。李世興段,特以獄無兩犯,置之干犯,另加嚴訊,照法嚴勘,曹隷之作弊閭里,至於殺越之變,此莫非臣等不能檢飭之致,惶恐待罪爲白乎旀。餘外各人,自臣曹,從輕重,或勘或放,何如?判付啓,成獄之法,須於載在法文之事,始可會推,而此獄段,自是無法之司,無法之案,何以判下乎?面犯干犯,詞證等名色,亦非可論於法外之獄,勿論若吏若隷,犯無於法之法,當不分首從,捧結案,不待時行刑然後,或爲一分修明之端,而此不近於法外乙仍于,所以有起疑而問議之擧是置,大臣收議,不肯裨助聰明,又何以決此案乎?索賂民間,盜賊之事,甚於穿窬之習,殺獄償命,猶屬餘事,二隷付之捕廳,先用治盜之律,一吏亦自本曹,施以殺獄容奸之律,其可乎?此文案,還卿曹爲旀。所謂前例考入,尤不襯,似當諸堂罷職,今聞參判事,可謂兩罪俱發,以不當人事引義,已屬於壞法,任其下吏之阻搪,獄未卽究,又甚駭然,該堂削職,卿曹同情吏隷等,爲先嚴囚,待新判堂出仕,決處後,草記爲良如敎。
刑曹堂上前望單子入之,判書李得臣,參判李亨元,參議金啓洛落點。
李益運啓曰,新除授刑曹判書李得臣,方在罷散中,何以爲之?敢稟。傳曰,敍用。
魚用謙,以戶曹言啓曰,謹奉傳敎,華城城役時赴役時赴役石手一等金德辰等九名,各木二疋,布一疋,二等崔興宅等十六名,各木一疋,布一疋,三等李得奉等十五名,各木一疋,分等磨鍊施賞,而其餘五十八名,或全家下鄕,或渠適出往,無他代受之人,更爲搜訪,追後頒給之意,敢啓。傳曰,知道。
李海愚,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李海愚,以都摠府言啓曰,副摠管閔台爀,以同知義禁府事,本府坐起,晝仕進去之意,敢啓。傳曰,知道。
魚用謙,以兵曹言啓曰,依華城城役所別單判付,龍虎營案付二等石手崔昌福·崔昌大,各木一疋,布一疋,施賞之意,敢啓。傳曰,知道。
魚用謙,以兵曹言啓曰,今此幸行時,各差備驛馬,依定例,別單書入之意,敢啓。傳曰,知道。
魚用謙,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
李海愚,以司僕寺一二提調意啓曰,今此章陵展謁,仍詣顯隆園展拜敎是時,內外寺入把馬數,別單書入之意,敢啓。傳曰,知道。
魚用謙,以訓鍊都監言啓曰,依整理儀軌廳知委,華城城役工匠中,本局軍一等金九鉉等二名,各木二疋,布一疋,二等張昌明等三名,各木一疋,布一疋,三等李世興等八名,各木一疋,依昨年例,分等施賞之意,敢啓。傳曰,知道。
李海愚,以禁衛營言啓曰,依整理儀軌廳知委,華城城役赴役,本營案付,一等石手朴完碩·方順太·崔命煥,各木二疋,布一疋,三等石手都成中·林萬興·金成辰,各木一疋,依昨年例,分等施賞之意,敢啓。傳曰,知道。
魚用謙,以御營廳言啓曰,依整理儀軌廳知委,華城城役赴役本廳案付,二等石手朴福尙,木一疋,布一疋,三等石手金仲喆,木一疋,依昨年例,分等施賞之意,敢啓。傳曰,知道。
魚用謙,以義禁府言啓曰,刑曹正郞申偗,出付王府,具格嚴囚重囚之間事,傳旨啓下矣。罪人申偗,着枷杻足鎖,嚴囚南間之意,敢啓。傳曰,知道。
以廣州留守徐有隣狀啓,境內姑無遺棄兒事,判付內,啓下賑恤廳爲旀。本府幅員之大,豈可曰無乎?嚴飭判官之意,分付守臣處爲良如敎。
以平安監司朴宗甲狀啓,義州府渰溺人金明先等,漂至彌串,生還安接事,判付內,啓下備邊司爲旀。三名之認以爲死者,今聞生還,豈勝奇幸?已施之蠲恤,切勿推還,以示奇幸之意事,分付灣尹爲良如敎。
以義州府慰諭御史李始源狀啓,義州府漂頹渰死民戶,還穀蠲停一事,勿論大中小殘獨戶,謹將目下聞見登聞,令廟堂稟旨事,判付內,啓下備邊司爲旀。分等蠲停一款,雖有從便擧行之筵敎,未知擧行之如何,甚以爲鬱,觀此狀辭,事情果然,昨於有司堂上入侍,有下敎者,已爲知委乎?雖已知委,更以依繡啓,所請擧行之意,三懸鈴星火行會於灣尹處爲良如敎。
刑曹啓目粘連,江西縣殺獄罪人文永哲段,置法償命,無容異議,另加嚴訊,期於取服,兩檢官之跋語,視若證招之歸重,而不爲論勘者,大失敦俗之義,初覆檢官,竝拿處,道臣之循例題送,初不提責檢官,推考,何如?判付啓,依允爲旀。文永哲段,情之有無,姑無論,倫常斁矣,卿等回啓甚是,永哲段,嚴飭訊推,其矣弟彬伊段,各別嚴刑,渠果非首犯與否,反覆詳覈,捧招啓聞。
刑曹啓目粘連,龜城府殺獄罪人金呂喆段,究厥情節,尤極獰頑,另加嚴訊,期於取服。江西縣殺獄罪人文永哲段,置法償命,無容異議,另加嚴訊,期於取服。兩檢官之跋語,視若證招之歸重,而不爲論勘者,大失敦俗之義,初·覆檢官,竝拿處,道臣之循例題送,初不提責檢官,推考。義州殺獄罪人金呂行段,究其情節,誠極凶狼,另加嚴訊,期於取服,判付啓,依允爲旀。龜城府金呂喆段,比之刑曹下隷所犯,可謂緦功之察,而此輩之侵虐平民,豈非殺無赦乎?嚴飭推官,速捧遲晩後,捧結案以聞爲旀。江西文永哲段,情之有無,姑無論倫常斁矣,卿等回啓甚是,永哲段,嚴飭訊推,其矣第彬伊段,各別嚴刑,渠果非首犯與否,反覆詳覈,捧招啓聞爲旀。義州金呂行段,笞杖綻露,獄案已具,亦爲嚴飭同推爲良如敎。又啓目粘連,三丹之被其刃刺致斃,更無可疑是白乎矣,夫妻酬酢,更無參證,不可以此,執爲斷案是白乎則。道啓原情之論,雖或有意見,殺獄體重,不可遽議傅輕,依前同推期於取服,何如?判付啓,廚門筒底之事,言之醜也,外此,言辭之悖惡,蹤跡之綻露,決非血性男人忍住耐遣之事是隱則,以其打殺,置之償殺,不但有違於受敎中法意,況旀甚於挽裳,無異奸所,道刑從輕,可謂得體,龍岡朴松土里,嚴刑放送事,分付爲良如敎。又啓目粘連,永興府殺獄罪人韓宗宅段,另加嚴訊,期於取服爲白乎旀。同府殺獄罪人尹召史段,另加嚴訊,期於得情爲白乎旀。安邊府殺獄罪人金興太獄事段,興太在逃,以其父福贊,懸錄元犯是如爲白乎所,其子殺人逃隱,而未能趁卽捕捉,使其父福贊,當元犯者,大乖法意,人理亦絶,不可以一時檢式之違錯,有所闊看,當該初檢官拿問處之,道題之無一言臚列,亦係不察,從重推考,何如?判付啓,永興韓宗宅段,獄案間多疎漏處,而旣具之後,不可輕議,使之加刑得情爲旀。同府尹召史段,渠旣承款兺除良,以女人殺女人,而奸情慝態,百惡俱備,嚴飭推官,具格取招,期於用律之地爲旀。安邊金興太段,實因懸錄,稱以當爲首犯,又云,替錄其父於其子在逃之代,如許獄體,前所未見,當該推官,爲先依回啓拿處,令該府嚴問,捧口招以聞爲旀。道伯段,爲先越捧一等,以存風化,興太段,除尋常嚴刑,先問逃避委折,啓聞爲有矣,道伯親執査問之意,分付爲良如敎。
丙辰九月初七日卯時,上御重熙堂。右承旨入侍時,右承旨金翰東,假注書呂東植,記事官金景煥,記注官金良倜,以次進伏訖。上敎良倜曰,全羅道官門聚點,試放中不中成冊,書以臣字着銜,則當與狀啓,同爲入啓,而今此成冊,追後入啓,持出此冊,問其委折於軍士房承旨,可也。良倜承命出傳。上命讀公事,書判付訖。仍命退,承史以次退出。
丙辰九月初七日辰時,上御重熙堂。定例堂上京畿監司入侍時,同副承旨魚用謙,假注書呂東植,記事官金景煥,記注官金良倜,定例堂上李時秀·徐龍輔·李晩秀,京畿監司李冕膺,前假注書李弘謙,以次進伏訖。上曰,李弘謙亦爲入來乎?用謙曰,入來矣。上曰,弘謙之筵說入之。上覽訖,命待敎入侍。賤臣承命出傳,與檢校待敎徐有榘,偕入進伏。上敎弘謙曰,此筵說,全不成說矣,李城輔事,不啻駭然,則筵敎記注,何不以駭然書之,而乃以慨然二字,泛然說去乎?雖曰山林,旣無足爲一世之所矜式,則豈可以山林待之乎?向於從享之論,初說則引遯庵之例,以竝享爲可,而其後則乃以爲,答書太學時,聞泮儒之言,則上意在於竝享云,故初爲竝享之論云云。以此自明,至於抵書其從兄,而其書,則李肇源以爲,在渠袖中云爾,則肇源所道,豈是虛言乎?實事旣如是,則豈可但以慨然稱之乎?且事之當然者,則上意不必占得,如其不當然,則豈可以將順上意爲事乎?窺覘之風,實是近俗之痼弊,而名以山林,反效此習,豈非名實之不相符者乎?雖曰山林,果有其罪,則獨不可以罪之乎?此筵說,何不嚴截書之,而若是尋常言之乎?前後說亦多顚錯,爾與待敎,改修以入,可也。注書日記,所以垂示後世者,而若如是變換事實,則此豈成說乎?仍敎有榘曰,爾與注書,改修日記,而日省錄所謄者,亦爲改書,可也。仍命出給原筵說,弘謙·有榘先退。上敎冕膺曰,今此章陵幸行,卽先朝甲寅年後六十年初有之事,諸般擧行,必多生疎,而道路橋梁修治之節,合有嚴飭之道,而諸守令之分定差使員看審,反有紛雜之弊,不如以一人專管,使掌看審修治之務,反爲祛弊之端矣。京畿都事柳畊,人素了了,定爲都差使員,使之專管各務,則似好矣。冕膺曰,比諸諸守令之分定差使員,誠爲省弊之道矣。上命書傳敎曰,今番幸行凡事,皆令參用園幸定例,其中治道造橋之節,最是用民力之事,徒守常格,貽弊可慮,守令差使員,一竝除之,以本道都事,行都差使員之職,而出宮前,潛行邑村,兼行繡衣之事,道內邑倅中,別擇誠勤解事數人,區劃物力,分掌句檢,如是而或有不謹,當該守令,各於犯科地方,駕過時嚴棍充軍,以此分付。上曰,京畿都事,使之來待事,分付。賤臣承命出傳,還入進伏。上敎冕膺曰,道內守令中,有綜明者乎?冕膺曰,長湍府使申光輅,人素了了,而安城郡守曺允植,抱川縣監徐理修,陽智縣監朴宗海,高陽郡守王道常,亦皆分明矣。上曰,其中數人,使之照管道路各務,可也。冕膺曰,大駕到陵所時,恐不無日暮相値之慮,行炬不可不預爲待令矣。上曰,依此爲之,可也。上曰,今番道路,依甲寅年幸行時駕過之路爲之,似好矣。冕膺曰,聞定例堂上言,則甲寅駕過之路,今難眞的知之云矣。龍輔曰,鷺梁村民之所指,爲甲寅駕過之路者,今在於崖峴之間,而亦難的知其爲甲寅所駕過處矣。上曰,今此幸行,路過六臣墓傍乎?龍輔曰,六臣墓,不甚相遠矣。上曰,然則此其至近處乎?龍輔曰,六臣墓則在江岸,而幸行之路則在其岸上矣。時秀曰,陵所齋室,當有修改,而只略干紙地·席子等物輸去,貢市人則初不待令矣。上曰,依此爲之,可也。上曰,然則匠手則有帶去者乎?時秀曰,只有屛風匠一二人進去矣。上曰,如有修改處,使戶曹郞官,監董整飭,可也。上敎冕膺曰,沿路官舍,皆何如云耶?冕膺曰,擧不成樣,惟金浦官舍,雖曰稍勝,亦皆不可無別般修理之道云矣。上曰,不必張大,各自本邑,從便爲之,可也。時秀曰,陵幸時與園幸時,皆有護軍調馬之例,今番亦當磨鍊矣。上曰,置之,可也。時秀曰,陵幸時,副駕轎玉轎,自當整待,今番亦依例爲之乎?上曰,今番則諸般擧行,務從省略,且副駕轎,則本是浮文,竝爲置之,可也。時秀曰,隨駕宣傳官,比定例,加定四員,旣已加定,則與隨率有異,當於安山落後,至回鑾時,仍爲隨駕事,磨鍊矣。上曰,依此爲之,可也。時秀曰,兵曹有未及稟定事,敢此仰達矣。隨駕禁軍五十名,有加定之命,與定例元數五十人,合爲一番,則番將,事當領率隨駕,何以爲之乎?上曰,依爲之。出擧條時秀曰,在前園幸時,招搖旗,只隨駕營待令,而自今春,亦爲除之事,定式矣。今番亦依此爲之乎?上曰,依爲之。出擧條時秀曰,展拜行禮時,通禮院左右通禮,例當備員,今番則通禮及引儀之隨駕員數,亦當依例磨鍊矣。上曰,亦以通禮一員磨鍊,可也。時秀曰,陵幸,則尙瑞院官二人,全數陪進,園幸,則只一員進去,今番則何以爲之乎?上曰,依園幸例,只以一員磨鍊,可也。時秀曰,在前園幸時,隨駕營軍兵及御前前排挾輦軍·禁軍等,前期一日,先詣津頭,越邊待候,出還宮時,闕外至鷺梁,先後廂,以留都軍兵擧行,而昨年則留陣大將,率訓局步軍五哨,馬軍二哨,爲先後廂,今春則摠戎使,率訓局步軍六哨,馬軍二哨,爲先後廂,挾輦軍一百名,禁軍一番,亦以留營軍中,除出隨駕矣。今番則何以磨鍊乎?上曰,依今春例爲之,可也。上敎冕膺曰,出考守令官案,分定爲之,可也。上曰,安山·富平·南陽等倅擧行,必多生疎,而砥平縣監李永哲則了了者矣。冕膺曰,然矣。仍命退,諸臣以次退出。
丙辰九月初七日午時,上御重熙堂。京畿都事入侍時,同副承旨魚用謙,記事官柳遠鳴,記事官金景煥,記注官金良倜,京畿都事柳畊,以次進伏訖。上敎畊曰,俄下傳敎,爾果見之乎?明日卽爲下去,出沒村里,潛行往來,凡所以爲民弊者,一一詳探,而役夫之雇價,難保其如例準給,收穫之前,或有貽弊之慮,竝皆另察,若有不得已出道處則出道,而列邑守令,易知都事之顔面,潛蹤來去,十分善爲之,復命則須趁動駕前,可也。命畊先退。上曰,禁府草供,斯速捧入事,分付。賤臣承命出。仍命退,承史以次退出。
丙辰九月初七日午時,上御重熙堂。右副承旨入侍時,右副承旨鄭尙愚,假注書呂東植,記事官金景煥,記注官金良倜,以次進伏訖。上命書傳敎曰,設置法司,意在於禁暴止罪,而近有刑曹錄啓之一案,一看駭然,再看瞠然,以要囚,服念五六日之義,姑置其案於案頭,思之已屢日間,又收議於大臣,大臣之議,唯李判府外,皆未免太草草,惜乎有歉於問牛喘之美事。當初收議之命,非爲殺死之可償,死不可代殺,而法府之隷,以法牌,持往民間,徵賂索錢,爭其多少,竟至省殺越之擧,而一隷之不足,兩隷俱犯,兩隷之不足,竝與屍親奔告之路,爲法吏者,挺身阻擋,幾不得成獄而後已,比之牛喘,其爲凜然,尤當何如?人而無禮,詩人猶刺,其不遄死,國而無法,何以爲國?若此不已,法司將爲不法之司,置此不法之司,而畀之以五刑五用之責,則名實太相反,雖欲擧措得宜,大畏民志,得乎?毁刑曹,革刑官,罷刑吏然後,庶可以少謝都民之嗤笑,然而此屬行不得之政,姑不下敎,而若於決其案也,按常而已,循故而已,則朝廷爲有法之朝廷乎否乎?爲下民之所瞻仰乎否乎?所謂出牌之郞官,雖無與於下手之事,而兩隷一吏,許多作奸之層節,如彼其狼藉,則在官不知,諉之吏隷,何異於非渠也,卽梃也刃也云乎哉?凡殺人償命之法,耳目所不及,思慮所未到,猶且成獄,況刑曹今番事,未可謂之耳目思慮之外,則渠之至今免罪,別有參前倚衡之端而然,果何等失刑,而敢於前例考入之命,視若尋常,以汗漫說話奏對,昨日今日,一問再問,毫無知罪求死之意,如許郞官,若不以其法從事,後弊其可言乎?當該郞官,爲先問名,出付王府,具格嚴囚重囚之間,該堂赴衙捧招,今日適値齋日,先捧草供,若不直招,則過齋後,除尋常,各別嚴刑以聞,以懲庶僚,頑不知懼之習。上曰,義州府慰諭御史狀啓,義州府漂頹渰死民戶,還穀蠲停事判付,及平安監司狀啓,義州府渰溺人安接事判付,先爲出給,可也。賤臣承命出傳,還入進伏。上曰,刑曹堂上前望單子入之,待下批,牌招察任。出榻敎仍命退,承史以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于鄭尙愚曰,右副承旨入侍。
鄭尙愚啓曰,園幸定例堂上李時秀·徐龍輔·李晩秀,兵曹判書鄭好仁,京畿監司李冕膺,依下敎來待矣。傳曰,入侍。
傳于金翰東曰,啓下擧條刪節,其罪不輕,當該承旨拿處。
魚用謙啓曰,行左承旨李益運,左副承旨李海愚,拿處事,命下矣。依定式,遞差傳旨捧入之意,敢啓。傳曰,知道。
以江原監司徐有防狀啓,三陟·蔚珍兩邑,漂頹民戶,恤典題給事。傳于魚用謙曰,漂頹小殘戶,身役勿徵,還上停退,致死人還與役,竝蕩減,未寒前,斯遠結構奠接之意,嚴飭地方官事,回諭。
金翰東啓曰,禁衛大將李敬懋,以南壇奉審事,明日出去矣,兼察壯勇大將虎符及傳令牌,何以爲之?敢稟。傳曰,來月初奉審。
金翰東,以兵曹言啓曰,依下敎,政院軍士房書吏洪胤珉,兩司奇別書吏韓景愈,龍虎營拘留之意,敢啓。傳曰,知道。
金翰東,以宣武祠句管堂上言啓曰,本祠典祀廳,守直官入直處所,及庫直房舍,俱已整頓,而守直官三窠,漢旅中,擇其勤幹者,輪次入直事,前已筵稟蒙允矣。漢旅中可合人,備三望,移送兵曹,以爲啓下入直,何如?傳曰,允。
義禁府啓目,刑曹正郞申偗原情云云。傳旨問目內辭緣,一直漫漶,終不直招,究厥情狀,萬萬痛惡,所當請刑是白乎矣,旣有先捧單供之命,上裁,何如?判付啓,渠供不可謂之不直招,而事實段,益知其所不知是置,法司出牌,無得晷刻淹延,自有法意是去乙,出牌,初日無動靜,翌日無皁白,至于第三日,而任其凶身之殺越人命,竝與阻搪之事,莫能覺得,渠之所爲,不可但以沒覺言,而爲堂上者,不惟不能致察,屍親奔告之阻搪一款,先知於渠,而尋常看過,循例保護,所謂堂上之處事,無異於郞官,焉用彼獄官爲?當該堂上,拿問嚴繩,以勵法紀,以杜後弊爲旀。渠段,本罪之外,近日無嚴無狀之罪,焉逭一次之刑,而觀此供招,一一首實,何足責?爲先定配放送爲良如敎。
金翰東,以義禁府言啓曰,罪人申偗曰,招草供判付內,當該堂上拿問嚴繩事,命下矣。當該刑曹堂上李書九,今方待命拿囚之意,敢啓。傳曰,知道。
金翰東,以義禁府言啓曰,罪人申偗口招草供判付內,觀此招供,一一首實,何足責?爲先定配放送事,命下矣。申偗,慶尙道河東府定配,而以判付內辭意,具罪目,依例發遣府羅將,押送配所,何如?傳曰,允。
左議政蔡濟恭,領敦寧金履素,行判中樞府事李秉模,右議政尹蓍東等箚曰,伏以臣等,伏見秋曹文案判付及傳敎下者,臣等乖謬之罪,著矣。惶懼隕越,靡所容措,日者法曹下隷,作黨討索于訟民,至於拳踢交加,而不日致命,奸吏,又從以阻搪其告急者,則此實前所未見聞之變怪也。獄案之上,乃引問牛喘故事,命臣等獻議,而臣等昏迷顚錯,無以對揚萬一,該堂郞請勘,若循常論獄者然,身忝大官之列,不能裨助刑政,獨勞聖念,致勤辭敎,孼由自作,無辭可辨,惟有遄伏邦憲,爲可以少贖愆尤,今以考例之不襯諸堂,至於譴罷,則議獄差爽,眞同緦功察者,其罪當何如也?慙汗悚惕,夜未交睫,玆敢冒萬死,聯陳短箚,仰瀆崇嚴,伏願聖慈,亟降威罰,以彰臣等之慢,申命法司,益勵惟明克允之政,以振頹綱,以警具僚焉。取進止。答曰,省箚具悉卿等之懇,每事,焉得盡善?昨敎,意在匪怒,卿等安心勿辭。
丙辰九月初八日辰時,上御重熙堂。右副承旨入侍時,右副承旨鄭尙愚,假注書呂東植,記事官金景煥,記注官金良倜,以次進伏訖。上曰,昨日刑曹堂上草供,果爲捧入乎?尙愚曰,未及捧入矣。上曰,左承旨入侍。賤臣承命出傳,行左承旨李益運進伏。上命尙愚書傳敎曰,先正李文純公祠版,將向祀孫永柔官治,聞於不多日內入京,而此先正祠版之入京,先正身後數百年初有之事云,若覿伊人,勞我曠感,豈可只令諸生,迎于江郊備例而已乎?特遣禮官,押于靑衿之班,以侈其行,以聳觀瞻,兼寓示意之意,抵京日,遣承旨致祭事,分付禮曹。仍命尙愚先退,尙愚退出。上曰,畿伯來待監印所,可也。賤臣承命出傳。益運曰,兵判有稟達事,來詣政院矣。上曰,亦待監印所,可也。賤臣承命出傳。上敎益運曰,今番幸行時,左相能進去云耶?益運曰,陪從則不能爲之,而欲於動駕前,先詣華城待候云矣。上曰,定例堂上來詣監印所者,幾人,知入,可也。賤臣承命出傳,回奏曰,只徐龍輔一人入來云矣。仍命退,承史以次退出。
丙辰九月初八日午時,上御便殿。右副承旨,園幸定例堂上,兵曹判書,京畿監司入侍時,右副承旨鄭尙愚,記事官柳遠鳴,記事官金珍恪,記注官金良倜,定例堂上李時秀·徐龍輔·李晩秀,行兵曹判書鄭好仁,京畿監司李冕膺,以次進伏訖。好仁曰,軍令當爲書入,而二十七日園所展謁後,伊日宿所及還宮日字,姑未承下敎矣。上曰,展拜園所後,觀日力之早晩,若稍晩則當於園所宿所,然則翌日當於華城宿所,回鑾則以二十九日爲之,軍令,明日依此書入,可也。上敎冕膺曰,自金浦至安山,道里站數,詳知以來乎?冕膺曰,定送將校,里數遠近,隱溝與橋梁,使之一一知來矣,姑未還到矣。上曰,自陵所至金浦,爲五里云,而以十里磨鍊,此則似詳載於甲寅幸行時謄錄矣。時秀曰,臣亦聞之,果是五里,自金浦至富平,不過爲三十里,而臣於前日,自金浦,過安山程途,爲七十里矣。蓋村人輩,只以長栍數,定其里數,而長栍之排立,元無尺量,以長栍數,難以的知里數矣。上曰,自金浦至富平三十里,自富平至安山四十里,以此量之,則當爲七十里矣。道里遠近,一定然後,可以擧行,不可只憑村人輩所指,的定里數矣。上曰,橋梁,何以擧行乎?冕膺曰,句檢守令中,高陽·富平兩邑倅,則先已上來,安城郡守曺允植,前道臣在任時,受由往湖中,病未及上來,趁今上來,則當爲句檢,而始興縣橋梁,則已有成規,雖無邑倅,自可無慮,該縣監金思羲,人頗精明,足可以兼管擧行矣。上曰,金思羲,人果了了,使之兼管,好矣。冕膺曰,聞始興縣監言,則鐵串橋,甲寅幸行時,所設置者,已盡頹圮,只有橋柱,卽今行人渡涉之橋,比前所設處,間數稍加五六間,而其道里,亦無迃回之可言云矣。上曰,以卽今行人往來之橋梁修治,以便日後行人之渡涉,亦好矣。冕膺曰,聞安養石橋,今方修治,而工役甚鉅,幸行前完役,非所可論,勢將以木橋造成,而前設木橋處地形,比前陡截,無以架橋,就其稍左便易處,造橋,似好矣。上曰,從便爲之,而俾無一毫民弊,可也。冕膺曰,始興·果川兩邑倅,園幸時,例於駕後隨去,而今番則地境出待後,先詣與否,不可擅便矣。上曰,先詣,可也。上曰,陽川·富平·安山官舍,聞皆頹破云,因今番駕過而修葺,以爲永久之道,則亦可爲施惠之一端,使之修葺,可也。冕膺曰,安山官舍,頹破尤甚,樑木亦傷云,若一新改舊,則以難及期,而更聞該倅之言,當從便擧行矣。好仁曰,今此幸行時,訓鍊大將李柱國,以留都大將,留陣於敦化門外,而兼帶舟師大將矣,舟師擧行之時,留陣軍兵,無領率之大將,在前如此之時,有他大將兼察,或中軍代領之例,今番則何以爲之乎?上曰,依近例,以中軍代領,可也。出擧條好仁曰,出還宮時,自闕外至鷺梁,先後廂,兼摠戎使,當率領訓局馬步軍隨駕,而兼摠戎使,留陣于弘化門外矣。隨駕之時,留陣軍兵,無領率之大將,何以爲之乎?上曰,亦以中軍代領,可也。出擧條好仁曰,華城斥候伏兵,勿爲請出標信兵符,調發解送事,曾有定式矣,安山旣屬華城,則斥候伏兵,當自華城,除標信擧行,以此意分付,何如?上曰,依爲之。安山雖屬華城,軍兵徵發,豈無標信?前此華城所管之除標信,難免不審,而本營內外使,旣無發兵符,此後本曹啓目,以令內營,稟旨知委於外使,使之徵發措語,而內使枚擧,稟旨成送,受敎傳令事,著以爲例,載之本營節目事,分付,可也。出擧條好仁曰,出還宮時,自闕外至鷺梁前排,令禁衛營待令事,曾有定式,而今春則巡視令旗手七雙,軍牢手五雙,信箭手一雙,令訓局待令矣。今番則以何營待令乎?上曰,依今春例爲之,可也。出擧條好仁曰,今春園幸時,善騎隊一哨,別將率旗鼓前排,先詣津頭,迎接後,出駐信地,而又一哨則該將率領,壯勇衛尾局,鱗次作行,與先詣善騎隊合竝,大將率領侍衛矣。今番亦依此磨鍊乎?上曰,依爲之。出擧條好仁曰,御營軍替番,在於二十五日,而動駕相値,在前如此之時,有二十三日進行之例,新番軍,亦有出用於留陣或留營屛門把守之事矣。今番亦依此擧行乎?上曰,依爲之。留陣則與新番軍,合用五哨,其餘用於留營及諸處,闕內外入直,則勿爲替代,可也。出擧條好仁曰,隨駕馬步軍,先詣津頭事,已爲定奪,而壯勇營京鄕步軍十哨,亦爲先詣乎?上曰,依爲之。出擧條好仁曰,金浦·安山宿所時,禁火將校,例以有廳軍定送矣。今番亦依此爲之乎?上曰,置之,可也。出擧條好仁曰,上番騎兵點考,在於二十五日,而在前雖値動駕之時,本曹留都堂上與摠府堂上,有從便擧行之例,今亦依此爲之乎?上曰,依爲之。出擧條冕膺曰,今此幸行時,分辦諸事,依橋梁例,不煩列邑,從便磨鍊事,旣承下敎矣。列邑官吏之遠地來往,非但有齟齬窘束之歎,今番各項擧行,皆用園幸之例,則獨於分辦一事,似不可異同,參互園幸時例,竝令地方官,專管擧行,恐合事宜。敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
自開東至辰時,有霧氣。
魚用謙啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
鄭尙愚啓曰,園幸定例堂上李時秀·徐龍輔,舟橋堂上沈頤之,行禮曹判書閔鍾顯,行兵曹判書鄭好仁,京畿監司李冕膺,依下敎,來待矣。傳曰,入侍。
魚用謙,以成均館同知館事,大司成意啓曰,今九月初九日,儒生課試,當爲設行,而大提學未差,限內不得爲之之意,敢啓。傳曰,令政院,弘文提學牌招,可也。
金翰東啓曰,弘文提學閔鍾顯,旣已承牌矣,奎章閣提學沈煥之,藝文提學具庠,一體牌招,以爲同參考試之地,何如?傳曰,允。
金翰東啓曰,藝文提學具庠牌不進,推考傳旨,今方捧入,而同參考試,自是法典,如是違牌,不卽承膺,事甚未安,更爲牌招,何如?傳曰,允。
魚用謙啓曰,臣敬奉書題,與弘文提學閔鍾顯,偕往泮宮,儒生試取,收券三十八張矣,捧入之意,敢啓。傳曰,知道。科次入侍。
以何大臣留都,取稟,傳于李海愚曰,領議政留都。
事變假注書李致祜書啓,臣敬奉聖諭,馳往傳諭于南部會賢坊二間契,議政府左議政蔡濟恭所住處,則以爲,今番謁陵之行,當費多日,臣之下情,豈不欲陪扈聖駕?朝夕承候,而顧臣四朔重病之餘,餘症尙或間發,道途馳驅,難保其如期得抵,思念至此,耿結曷勝?謹當强氣作力,趁駕到園所之日,趨伏路傍,少伸區區之忱,然事或近於自占便身,尤不任惶懍之至云矣,敢啓。傳曰,知道。
魚用謙,以禮曹言啓曰,凡受香之行,若値動駕之時,則獻官以下,有開陣出去之例矣。今此幸行,出宮後,敦化門外,當有留都陣,而未還宮前二十八日,行城徨發告祭,受香獻官以下,開陣出去之意,知委,何如?傳曰,允。
金翰東,以兵曹言啓曰,宣傳官鄭學畊,兼帶軍門,今番陣上隨駕,以職務相妨,呈狀乞遞,勢難强令察任,改差,何如?傳曰,允。
金翰東,以義禁府言啓曰,拿處承旨,竝分揀事,命下矣。時囚罪人李益運·李海愚,竝分揀放送之意,敢啓。傳曰,知道。
金翰東,以義禁府言啓曰,因平安監司朴宗甲啓本,刑曹覆啓內,江西縣殺獄,初檢官,江西縣令金龍淳,覆檢官,咸從府使尹範益,拿處事,允下矣。金龍淳·尹範益等,俱在任所云,依例發遣府羅將,竝拿來,何如?傳曰,允。
金翰東,以義禁府言啓曰,因咸鏡監司趙尙鎭啓本,刑曹覆啓內,安邊府殺獄初檢官,安邊府使任希厚,拿問處之事,判付內,當該推官,爲先依回啓拿處,令該府,嚴問捧口招以聞事,命下矣。任希厚下去京畿水原地云,依例發遣府羅將,拿來,何如?傳曰,待待命拿囚,可也。
兵曹,以李致中爲守宮大將。
丙辰九月初九日辰時,上御便殿。園幸定例堂上·舟橋堂上·禮曹判書·兵曹判書·京畿監司入侍時,右副承旨鄭尙愚,同副承旨魚用謙,記事官柳遠鳴,記事官金景煥,記注官金良倜,定例堂上李時秀·徐龍輔,舟橋堂上沈頤之,行禮曹判書閔鍾顯,行兵曹判書鄭好仁,京畿監司李冕膺,以次進伏訖。頤之曰,近日秋陽,當午稍暄,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,惠慶宮湯劑,每日次連爲製入,而羅蔘無可用,別貿戶蔘進上,只有數兩,而江界貢蔘上來之期稍遠,其間繼用,誠可悶矣。上曰,何時當上來?戶判已送計士乎?時秀曰,計士,似已入去,而當於十月初上來矣。頤之曰,然則見在羅蔘中,擇其完好者,折蔘以入,似好矣。上曰,依此爲之。上敎頤之曰,船隻之入來者,幾何?頤之曰,見在京江者十五隻,在江華者十六隻,其餘在於華城·振威之間,數日後,當齊到,望後水生,可以卽始橋役矣。上曰,領相可以留都云耶?頤之曰,近來凡百,別無所損云矣。上曰,今日卽重陽,而朝霧誠奇異矣。丙年九日霧,爲丁年豐稔之兆,此語見於古人之書,禮判亦見之否?鍾顯曰,臣未詳其何書,而曾聞重陽朝霧,大是吉祥矣。上曰,再昨日擧條之任自刪節,不出朝報者,豈可成說乎?軍兵去就,雖云不出朝報,而伊日擧條,則不以所啓書之,所奏條件,皆以曰字連書,則此豈可刪抄者乎?政院事,極爲駭然矣。上敎冕膺曰,句檢守令,昨果下送耶?冕膺曰,昨已下送,而高陽郡守則以爲,治道造橋,各爲分掌,而道路若不善修治,隱溝亦若不順其水勢,則其害當及於橋梁,善爲與不善爲之間,道路與橋梁,自願兼管矣。龍輔曰,此言似有理,該倅曾有經歷,故有此論矣。上曰,治道時,若有一毫民弊,則殊非雇軍使役之本意,必另飭該倅,俾無抵罪之地,可也。且道路狹窄處,何以修治乎?治道之時,塵土若堆塡於路傍田畓,則明春耕作,似入民力,此亦申飭,可也。冕膺曰,此意亦言於邑倅,而皆以爲,各穀收穫之後,例爲糞田,故塵土之及於田塍,明年耕作時,反爲有益云矣。上曰,兵判先退,軍令謄錄,詳考後書入,可也。命尙愚,書傳敎曰,園所爲宿所站,設布帳及軍兵環衛,依甲寅年例爲之事,令兵曹知悉,仍令華城留守·京畿監司知悉。又命書傳敎曰,右相雖是篤老侍下,其爲離側,則留都與隨駕無異,左相所愼,雖或可强,勢難如例,陪從左相,則更觀筋力,從便先詣,右相,則亦多兼管之司,如可强則陪從事,遣史官,傳諭于左·右相,以其附奏,使之回奏。又命書傳敎曰,藥院提擧,以舟橋堂上,先詣津頭,駕過後,當隨駕,壯勇餉色提調,亦難陪從云,藥院·壯營都提擧之任,右相兼管進去事,令傳諭史官,一體傳諭於右相。鍾顯曰,經宿動駕時告由祭,前二日爲之事,載在禮文矣。今此幸行時,宗廟·景慕宮告由祭,今九月二十三日,遣大臣,依例設行事,知委,何如?上曰,依爲之。十五日望祭,兼行,可也。出擧條鍾顯曰,今春園幸行祭時,依下敎,獻官·贊禮·典祀官,及進爵·奠爵,承旨·翰注各一人,園司外,皆以隨駕服色陪班矣。今番則何以爲之乎?上曰,園享時則依今年定式爲之,陵享時則依陵幸例爲之,可也。出擧條上曰,卿等姑退,可也。頤之等退出。上曰,泮中儒生入來之數,知入,可也。賤臣承命出問,回奏曰,儒生輩,今方次第來會,而先到者爲一百二十人云矣。上曰,明日華城留守,當復命,且値開政,武臣堂下朔試射,以再明或三明退行事,分付,可也。賤臣承命出傳,還入進伏。上曰,書題紙及書題筒,持入。賤臣承命出,奉入進伏。命書傳敎曰,同副承旨持此御題,與弘文提學,偕往泮宮,試取以來。上曰,諸臣之留在監印所者,皆令入侍。賤臣承命出,與沈頤之·鄭好仁·李時秀·沈煥之·金載瓚·徐龍輔·尹行恁·南公轍·李冕膺,偕入進伏。上曰,弘文提學如已懸題,卽爲入來之意,傳之,可也。上曰,上下番玉堂,以對讀官來待云,亦爲入侍,可也。賤臣承命出,與應敎李明淵·校理趙德潤,偕入進伏。上命宣餻訖。命諸臣先退。命尙愚,書傳敎曰,卿以兼管提擧入來云,久未見之,入侍事,遣史官,傳諭于右議政。賤臣承命出傳,與右議政尹蓍東,偕入進伏。蓍東曰,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,卿之病餘諸節,何如?蓍東曰,當初未得藥路,症勢添加矣。御醫康命吉,特爲命送,故服命吉之藥,而辛爲責效,得此差勝,莫非聖恩所賜矣。上曰,卿之老親筋力凡百,亦果何如,而食飮等節,比前何如?蓍東曰,近日食飮少勝矣。上曰,朝霧果好矣。古書有丙年九日霧,卽丁年豐徵之語,故九日製書題,以賦得九日霧命題矣。蓍東曰,近日日氣甚調均,而今朝之霧,非但爲明年豐徵,目今成實之穀,亦當有益,誠幸矣。上曰,今年穡事,到處均豐,而獨灣府水災,甚可惜矣。蓍東曰,諸道各穀,擧皆豐登,爲民事,甚幸,而但以灣府水災爲慮矣。見慰諭御史狀啓,則今幾得結構奠接,民皆賴以安堵云,比當初所聞,稍可幸矣。上曰,灣尹西伯之今番事,不可但以疎漏,言誠駭然,而見繡啓,則漂頹之戶,幾皆改構奠居,諸島被災處,亦不至大段爲害云,少可弛念矣。蓍東曰,聞江界邊將遞來者之言,今年蔘政,比前稍勝云矣。上曰,卿果詳聞耶?蓍東曰,蓋採蔘之法,專係於防守軍之多數入送,而不在於採蔘軍之多數,今番則以防守軍之優數定送,能禁彼人之犯越,今年蔘政之稍勝,專由江界府使之善爲方略云矣。上曰,卿則留都與陪從,其爲離家則一也,故朝有所下敎矣。蓍東曰,臣有弟,可以扶護病親,臣雖陪從,庶不爲慮矣。命蓍東先退。命書榻敎曰,今番幸行時,諸道道臣,境上出待置之事,令廟堂,三懸鈴行會。又命書傳敎曰,聞其事實,罪在該吏,拿處承旨竝分揀,牌招察任。仍命退,承史以次退出。
丙辰九月初九日酉時,上御便殿。九日製科次入侍時,同副承旨魚用謙,記事官柳遠鳴,記事官金景煥,記注官金良倜,讀券官弘文提學閔鍾顯,二提學沈煥之,對讀官應敎李明淵,修撰趙德潤,檢校待敎徐有榘,以次進伏訖。上曰,考券。鍾顯考券書等三下,選梁性默等三人。命書傳敎曰,九日製居首,進士梁性默,直赴會誠,之次生員權中敏·趙相羽,各給二分。上曰,入格儒生,明日來待。出榻敎仍命退,諸臣以次退出。
上在昌德宮。停常參·經筵。
藥房提調沈頤之,行左承旨李益運啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
魚用謙啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李海愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,諸承旨持公事入侍。
傳于魚用謙曰,入格儒生入侍。
傳于李海愚曰,備局有司堂上來待。
傳于李益運曰,吏·兵房承旨入侍。
李海愚啓曰,備局有司堂上沈頤之·李時秀,京畿監司李冕膺,依下敎來待矣。傳曰,入侍。
傳于李益運曰,吏·兵曹政官,入侍開政。
傳于李益運曰,華城城役監董堂上·都廳入侍。
傳于魚用謙曰,今番城役功勞石工,居諸工之右,賞格之外,當有別賞,京邊首朴尙吉·崔興世,江華邊首車乻仁老味,開城府邊首高福仁,江原道邊首金永大,忠淸道邊首姜岳只,全羅道邊首金成孫,慶尙道邊首徐貴三,黃海道邊首韓福起,平安道邊首李廷彬等,帖加成給,整理儀軌廳,各塡邑名,直送該邑。
傳于魚用謙曰,今番治道事,固已慮之,而今聞列邑中,駭然之尤甚者,金浦郡守也。雇軍事,設或未及聞知,當用田夫,而調發各面民人,徒致繹騷,當該郡守具允德,當於駕到日,聚會邑中民人,當有嚴棍之擧,若或贖罪,當參酌此意,卽令畿伯,星火嚴飭。暗行御史,分三路出送,邑倅之不謹,下屬之作弊,多般按廉,亦以此意,嚴飭各該守令處,俾勿犯科,雖以道臣言之,昨有安山事處分,今又有金浦事下敎,不可以新到,一味寬恕,當該道臣,爲先從重推考。
華城城役所別單,策應都廳,水原府判官洪元爕,今日政內,三品準職調用。監董別單,雜物策應都廳,本府中軍金㷞,差待立規,陞授兵閫,前營將金箕昇陞敍,及第金處漢,曾有依承傳宣傳官例陞敍之,承傳罪名蕩滌,前僉使丁好南,外職甄用,前兵使曺學臣,罪名分揀。將領監董,前府使金爀陞敍,前府使趙雲祥陞敍,李邦運半熟馬一匹賜給,前都事崔命健,訓鍊副正待窠調用,前五衛將尹芮基陞敍,前府使徐有建半熟馬一匹賜給,前水使李柏然熟馬一匹賜給,前牧使金樂淳熟馬一匹賜給,龍仁縣令丁遇泰陞敍,繕工奉事黃井彦六品遷轉,裨將看役前同知李性淵,五衛將前五衛將嘉善李宗範,僉使前郡守折衝徐宅聖,前縣監折衝金輔明,竝各道中軍監官別單,會計監官裨將前同知資憲金命遇,五衛將都所內監裨將閑良具錫夏賞加,京策應監官前僉使嘉善韓命喆賞加,府雜物策應監官別武士嘉義李渭,昨年承傳,尙不收用,勤勞最著,實仕近千日,善地邊將,今日政差送。府都所外監知彀官前僉使嘉善黃致郁功勞,無異於李渭,邊將今日政差送,京府牌將分等別單,京牌將一等,別看役折衝金啓重,邊將待窠除授,兵曹堂上軍官嘉善朴宗秀,邊將待窠除授,前萬戶宋仁宅,令軍門收用,御營廳敎鍊官閑良朴孝源加資,嘉善李道文,令該營收用,前五衛將折衝申泂,遠人效勞旣多,實同知,今日政,作窠擬入,府牌將一等,中營軍官嘉善李廷殷,昨年承傳,尙不收用,勤勞最著,實仕近千日,邊將今日政差送,旗牌官嘉義朴震晃,邊將今日政差送,前五衛將嘉善曺命巨,騎士將加設差下,待窠陞實,別武士折衝吳興大,邊將今日政差送,親軍衛正嘉善李光賢,邊將今日政差送,前五衛將折衝金樂咸加資,同知加設擬入,別武士閑良金在信,空闕衛將,作窠擬入,京牌將二等,前僉正洪昌猷加資,折衝車繼運,令該營收用,御營廳敎鍊官司果黃致淵加資,蒜山僉使嘉善徐有春,半熟馬一匹賜給,訓鍊都監敎鍊官出身金啓宅加資,御營廳敎鍊官,司果片匡輝加資,前中軍折衝朴廷吉加資,折衝崔鳳麟,空闕衛將,作窠擬入,出身趙㟲加資,前郡守朴文絅賞加,出身尹彦邦,都監哨官加設差下,待窠陞實,李時元·千大雲竝加資,府牌將二等,折衝李敬培,勞役仕日,合置一等,邊將,今日政差送,崔琥彬,勤勞亦著,邊將今日政差送,朴宗榦,令守臣收用,趙啓祚賞加,徐致三賞加,出身曺彦振賞加,旗牌官閑良金漢龍賞加,折衝李德祚賞加,知彀官前僉使嘉善金大瑞,今春補土,亦有效勞,空闕衛將,作窠擬入,閑良洪履謇賞加,敎鍊官閑良嚴敬喆,令本府收用,前五衛將嚴思勗,邊將待窠除授,親軍衛正折衝嚴述武賞加,閑良姜永祿帖加,旗牌官折衝李昌興,令本府收用,閑良崔一晃,令本府收用,哨官出身申大健,待哨官,準瓜,以六品職調用,別軍官出身李潝,守門將待窠調用,京牌將三等,訓鍊都監敎鍊官折衝金百鍊,令該營收用,所斤僉使嘉善李彦植,內下筒箇一部賜給,前司果李時輔,令御營付料,前萬戶張鋎,折衝洪仁燮,前僉使折衝金致擎,竝賞加,訓鍊都監別武士閑良吳太雲帖加,伐木牌將禁軍嘉善金重麗,係是次勞,邊將追後收用,貿灰牌將訓鍊都監敎鍊官折衝禹德逸,令本營收用,待令捕校前萬戶朴弘德,內下筒箇一部賜給,閑良朴弘延,令該廳收用,府牌將三等,旗牌官出身洪允迪賞加,折衝李光春,禁盜軍官出身曺順宅,折衝李弼國,出身白光信,竝內下筒箇一部,木三疋賜給,親軍衛出身洪命龍,昨年承傳,尙不收用,守門將加設擬入,待窠陞實,旗牌官閑良李東植,內下筒箇一部,木三疋賜給,別武士閑良柳光春帖加,旗牌官閑良文秀采,別武士閑良尹鎭默,竝令本府收用,旗牌官前別將張胤佐,令本府收用,前萬戶洪允禎賞加,旗牌官閑良崔潤起賞加,閑良曺爀帖加,敎鍊官閑良安文欽,前僉使嘉善金仁厚,鄕武士出身金光日,敎鍊官折衝黃宗福,雇馬庫監官嘉善趙得卿,敎鍊官出身李益弘,別武士折衝嚴喆武,竝內下筒箇一部,木三疋賜給,京牌將雜役,訓鍊都監別武士嘉善申龍瑞,雖是次勞,園辛立塘,亦有效勞,邊將追後調用,出身盧福尙,邊將,待窠多調用,前禁軍金景喆,還屬禁旅,貿炭牌將嘉善李世福,內下木二疋,布一疋賜給,府牌將雜役旗牌官折衝崔好純,龍媒僉使正憲崔道義,旗牌官閑良安思欽,折衝洪允祥,禁盜軍官嘉善金光瑞,閑良朴昌演,軍器監官嘉善李弼載,旗牌官出身徐仁喆,別武士閑良李宜圭,禁盜軍官閑良朴興福,別武士閑良孫秀恒,出身李萬齡,知彀官嘉義文世駿,禁盜軍官出身沈益喆,別武士閑良金永壽,禁盜軍官閑良許得福,知彀官嘉義全恒一,旗牌官出身池繼殷,禁盜軍官閑良崔啓恒,別武士閑良嚴赫武,閑良崔光純,禁盜軍官閑良全希福,折衝具載禧,知彀官折衝李彦寬,折衝李東爀,閑良朴震弘,前萬戶李春殷,旗牌官出身金仁祿,知彀官嘉義徐大喆,前五衛將折衝李命爀,折衝林光國,別武士折衝兪漢邦,旗牌官閑良林秀昌,守堞軍官前守門將崔大雄,出身李福秀,別軍官出身柳錫裕·韓世學,閑良金重成,旗牌官折衝崔瑞龍,已上內下筒箇一部,木二疋賜給,令整理儀軌廳分付,京外營門衙門,使之擧行後,草記或狀聞。京府書吏庫直使喚軍分等別單,一等京書吏,鄭東植·金載豐·朴思淳·林致雨以上,令各該所屬營門,從後收用,京庫直趙元鎭帖加,府書吏崔仁基·裵仁赫·宋明郁·李完秀·朴尙文·朴宗福·朴文興·李文培·金光寅,以上令本府,從後收用,其餘木布施賞,二等各所府書吏,朴在寅·李淑喆·徐夢千·洪命淳·金亨擇·安明欽·金鳳得·林得甲,三等各所府書吏,林秀千·洪允甲·李仁福·金若訥·金孝達·李煥一·朴光純·黃仁甲·金善寬·全宗孝·池允江·崔應辰,府書寫朴仁秀·金英壽·金必昌,京都所使令林遇春·金奉文·金二男,捕卒黃麒麟·金金月,奉文書直孫成得,府使喚金判老味·尹漢東·陳七龍·金昌新·柳聖植·李甫音·金安·夫億同·李業東·金奉學·金範金·李同伊·閔春得·林永得·劉德世·金啓宗·趙萬成·金三伊·朱貴金·金今山·李萬淑·許太位·李命喆·金好分·鄭大福·金雪奉·千興世·金仁喆·吳三伊·金貴老味·車春得·金順得·崔春成·韓占福·文德純·朴一山·徐斗三·盧允得·朴昌大·崔今福·金奉得·崔道成·班八良·嚴思直·金寬得·朴春光·盧得贊·金有福·林再得·嚴太純·金再得·鄭德興·高得仁·李辰國·成業龍,以上依昨年例,分等施賞,令整理儀軌廳,分付京外營門衙門,使之擧行後,草記或狀聞。石手分等別單,一等石手,京邊首朴尙吉·崔興世,江華府邊首車乻仁老味,開城府邊首高福仁,江原道邊首金永大,忠淸道邊首姜兵只,全羅道邊首金成孫,慶尙道邊首徐貴三,黃海道邊首韓福起,平安道邊首李廷彬,以上帖加,石手,京金九鉉等五十名,水原府朴三得等二名,江華府曺光彩等九名,開城府高福尙等九名,京畿金日乭等九名,忠淸道李再先等三名,慶尙道僧癸元一名,黃海道咸處京等二名,平安道張昌世一名,二等石手,京崔興宅等四十二名,水原府李興哲等二名,江華府桂龍得等六名,開城府金米老味等二十一名,廣州府宋福男一名,京畿金奉元等七名,江原道趙廷民等二名,忠淸道朴順乭等二名,黃海道姜奉彩等二名,三等石手,京金啓福等六十四名,水原府李興孫等四名,江華府朴千福等十六名,開城府金必軍等二十四名,京畿尹德辰等二十七名,江原道劉成玉等十二名,忠淸道申乭伊等三十四名,全羅道金千寬等四十名,慶尙道鄭德奉等二十一名,黃海道白東伊等五十九名,平安道沈儀尙等三十五名,以上令整理儀軌堂上,依昨年例,京鄕區別,米綿分等,使之施賞後,各令草記狀聞。各色工匠分等別單,一等木手,京邊首權成文·孫東顯·金成仁·李光祿·閔百祿,水原府邊首金致漢·韓辰郁,泥匠,京邊首金明喆·朴道成·尹東柱,水原府邊首金尙得,開城府邊首李三伊,冶匠,水原府邊首崔長天,瓦甓匠,京邊首李龍海·吳太運·黃允昌·禹有得·黃尙臣·徐道希·姜希大·李興孫,車匠,京邊首李重柏,木鞋匠,京邊首崔太起,蓋匠,京邊首李興得,已上帖加,木手,京崔碧松等十五名,水原府黃得中等十名,廣州府金光弼一名,泥匠,京吳敬老一名,水原府劉巖回等二名,冶匠,京金成雲等二名,水原府鄭福興等六名,瓦甓匠,京韓弘圭等三十名,水原府金八月金等二名,車匠,京朴起赫一名,畫工,京嚴致郁一名,二等木手,京朴枝根等十五名,水原府韓光辰等五名,泥匠,京金仁哲等二十三名,水原府黃龍伊等五名,冶匠,京申大喆等四名,水原府金再得等四名,瓦甓匠,京盧成喆等三十六名,水原府李好直一名,京畿張好成一名,車匠,京李德辰一名,蓋匠,京金龍得一名,屛風匠,京兪昌起一名,灰匠,黃海道高七世一名,朴排匠,京安德起一名,三等木手,京安仁得等八十二名,水原府劉光澤等十六名,廣州府尹點乭等三名,京畿文道三等五名,泥匠,京金大成等九十九名,水原府南德奉等五名,開城府車芿福等四十八名,冶匠,京鄭大儀等二十七名,水原府高在瞻等五名,瓦甓匠,京蘇萬大等四十八名,水原府安福伊一名,廣州府李太根一名,車匠,京朴得孫等七名,木鞋匠,京申長壽等七名,水原府金漢起一名,雕刻匠,水原府金漢日一名,京畿張鵬漢等二名,蓋匠,京金廷祐等十五名,畫工,水原府僧敬瑍等七名,京畿僧敦淸等二名,假漆匠,京尹興福等二十二名,水原府金景文等九名,大引鉅匠,京金世輝等三十名,船匠,京金仁得等二名,水原府申光福等六名,岐鉅匠,京李成大等十二名,水原府朴茂松等八名,京畿金龍雲等九名,乬鉅匠,京韓千興等九名,水原府邢以正一名,廣州府李北世等二名,小引鉅匠,京徐成孫等十六名,水原府姜乭夢等三名,廣州府尹性辰一名,浮械匠,水原府韓大福等二名,判付內,昨今年賞典,令整理義軌堂上,分類作一冊子,藏于備局及本府,而政院日記·內閣日省錄,以此冊子全謄。
李海愚,以兵曹言啓曰,卽伏見黃海水使鄭忠達狀啓,則許沙僉使曺懿秀,今月初六日政,本職除授,同日下直,十三日到防,自京至許沙鎭,不過六日程,而其間遲滯爲二日,特敎申飭之下,若是稽忽,極爲可駭,今方拿致懲礪云矣。當日辭朝之邊將,中間逗遛,稽滯赴任,萬萬駭然,如此之人,不可置之於鎭將之任,罷黜,何如?傳曰,允。
有政。吏批,判書金載瓚進,參判黃昇源進,參議李城輔在外未肅拜,行左承旨李益運進。進以趙宗鉉爲分內局提調,以鄭好仁爲司譯提調,李元臣爲刑曹正郞,洪元燮爲掌樂正,黃井彦爲引儀,丁好南爲長湍府使,金箕昇爲遂安郡守,元永卨爲義禁府都事,李爲彬爲繕工奉事,李貞運爲獻納,趙得永爲正言,龍仁縣令丁遇泰,平海郡守安必濟相換。
兵批,判書鄭好仁進,參判尹弼秉病,參議李尙度入直進,參知吳泰賢病,左副承旨李海愚進。以趙雲祥爲惠山僉使,尹芮基爲城鎭僉使,金爀爲永宗僉使,金命遇·李性淵·吳載衡爲五衛將,金履喬爲文兼,李格爲宣傳官,李渭爲加里浦僉使,黃致郁爲西生僉使,吳興大爲開雲浦萬戶,護軍吳載衡,副護軍李亨復·韓命祺,副司果朴載熙,竝單付。崔命健爲訓鍊副正,李光賢爲許沙僉使,朴震晃爲豆毛浦萬戶,李廷殷爲寧城僉使,申泂·金樂載爲同知,金在信爲景福將,李敬培爲善積僉使,李宗範爲西林僉使,崔琥彬爲安義僉使,嚴思勗爲月串僉使,金輔明爲江華中軍,徐宅聖爲江原中軍,金大瑞爲慶熙將,洪命龍爲守門將,護軍李潤謙,僉知單鄭學畊。前郞廳沈益希,加資事,承傳,西林僉使李禧培仍任事,承傳,前僉正洪昌猷,前郡守朴文絅,加資事,承傳。
李海愚,以兵曹言啓曰,金浦·安山宿所布帳,則有墻垣處,依近例,只以排設房布帳爲之,無墻垣處,草記更稟可也事,命下矣。知委畿營,看審以來,則略干頹圮處,今方改築云,兩邑設布帳,依下敎,勿爲磨鍊,何如?傳曰,允。
李海愚,以御營廳言啓曰,本廳把摠尹孝儉,身病甚重,勢難察任,改差,何如?傳曰,允。
金翰東,以義禁府言啓曰,黃海道遂安郡定配罪人沈鑏,遠地定配事,承傳啓下矣。沈鑏,前已發遣府書吏,押付統營,決棍後發配,全羅道興陽縣,更定配所,而以前去書吏,仍令押送于新定配所,何如?傳曰,允。
金翰東,以義禁府言啓曰,時囚罪人任希厚,爲先以公罪勘放事,命下矣。任希厚,因咸鏡監司趙尙鎭啓本,刑曹覆啓內,安邊府殺獄初檢官拿問處之事,判付內,安邊金興太,實因懸錄,稱以當爲首犯,又云替錄其父於其子在逃之代,如許獄體,前所未見,當該檢官,爲先依回啓拿處,令該府,嚴問捧口招以聞。罪取考律文,則大典通編囚禁條有曰,以父母代子囚禁者,竝嚴禁,犯者,以制書有違律論,大明律制書有違條有曰,凡奉制書有所施行而違者,杖一百矣。任希厚,杖一百,以公罪,收贖放送,何如?傳曰,允。如有功議,各減一等,可也。
領議政洪樂性箚曰,伏以,陵園展省,吉日已涓,聖慕將伸,孝思彌光,臣民欽頌,中外惟均。第伏念,鑾蹕往返,道里稍遠,聖體勞動,將至多日,竊不任區區憂慮之忱。臣於此際,伏承留都之命,臣猥忝百寮之首,兼叨保護之任,而衰病之軀,末由自力於陪扈之班,闕禮壞分,惶隕已極。況留都之任,異於隨駕,得免晨夕驅馳之勞,今此屬臣,實出憫念之聖意,則臣苟有一分可强之勢,豈敢不竭蹶奉承,而顧臣癃耄之狀,愈往愈甚,旣昏之神,思已澌之,筋力日銷月鑠,益以無餘,平居坐臥,恒若煙霧,尋常事爲,不復省記,籌司留鎭,何等緊重之任,而尙可以如許精力,黽勉承當也哉?且臣賤疾,近益添痼,素患諸症,種種交加,每一暈眩,不省四到,束帶起動,尙無其望,管領留務,尤何可論?忽自日前,痰結左臂,酸痛難擧,裹以厚綿,處於溫堗,少觸寒冷,輒復增劇,此亦目下難强之一端,左思右度,趨膺無路,偃處牀笫,臣分都隳,伏地悚蹙,靡所措躬,玆敢略控實狀,冒瀆崇嚴。伏乞聖明,俯垂憐察,亟解臣留都之任,仍治臣逋慢之罪,以肅朝綱,以安賤分焉。取進止。答曰,省箚具悉卿懇,留都,當命他大臣,卿其安心,勿辭調理。仍傳曰,此批答,遣史官傳諭。
館學儒生·生員,李光憲·洪樂膺·尹景儀·李在修·李永老·李惟命·沈應奎·閔致福·徐兢修·兪漢寔·李志淵·金鐮·李羲益·沈存之·申頤朝·趙學春·任履周·徐稷修·李經九·申錫耇·徐淇修·韓用成·尹致野·魚用恒·李韶九·沈繼之·尹時東·李舒·柳諫·趙民和·徐有行·金載駿·洪達榮·尹浣·安棨·金啓河·張志憲·尹善大·尹義植·金碩鉉·李益·沈能百·金鑢·沈魯巖·李在誠·尹象烈·李命熙·李寅默·金厚淵·徐有望·韓喆裕·韓兢裕·金命淵·金會淵·李潮·南象一·尹日葵·姜大鎭·洪範龜·申百祿·沈能岳·朴宗慶·趙學駿·曺鴻振·李薰徽·李昞源·閔師膺·金魯奎·安榮·魚用升·南鼎寬·柳聖淵·梁性默·朴道采·朴兼進·李述明·韓重謇·朴弘源·李復性·金致均·金文欽·李需光·李光顯·鄭錫猷·鄭錫休·金道曾·李復心·鄭在章·天命翊·朴文昊·韓象洪·李脩演·金國鉉·林昌鎭·林星鎭·兪孟柱·李頌·林義謙·鄭經煥·廉聖老·洪秉寀·李義用·玄膺祚·崔在鉉·南益裕·南學中·尹鵬逵·姜守睦·蔡義重·趙煐·李永甲·李顯周·安周彬·金煥奎·任興源·兪益柱·趙相羽·崔弘岱·李振玉·高克明·趙匡修·朴宗珩,進士沈允之·洪準源·沈來永·李魯益·徐有聲·徐鐸修·李後秀·李壽淵·金履會·李羲斗·李源成·兪台柱·金祖淵·洪祐淵·權丕應·李種祐·洪益聞·朴宗維·權燁·沈徽永·柳諶·洪志爕·洪秀俊·趙毅淳·李顯龍·趙經鎭·沈魯崇·李儒冕·鄭祐榮·趙宅謙·李敎明·安光集·安光宇·尹孝植·尹仁植·洪鼎簡·沈能植·沈學之·李義榮·朴盈源·趙學榮·李普漢·趙宗鎭·李翼榮·權馥·尹·李朝鉉·李亨會·金炳翼·金重淳·宋文會·權中敏·李謙中·鄭國輝·尹匡烈·南泰善·許明·吳燧·李澤·黃明漢·申在明·尹勉純·李英玉·李鎭華·尹璿東·沈鍈·任得常·鄭載遠·李翼·玄承祚·沈翼賢·李世述·沈鍒·金義鎭·尹之敬·李·金聖球·趙奎采·韓度裕·沈能泰·尹行慶·尹行澈·姜鳳周·崔楨勳·李中鎭·洪履黿·沈性浩·李光輔·趙道宇·車宜轍·蔡顯國·宋文顯·沈玉賢·金世基·趙晉和·李義彬·李道永·柳說·李箕采·李穎·沈尙泰·朴綺壽·洪秉鉉·金履源·朴聲漢·朴履默·沈曅·朴長鉉·朴道敏·金泰鍾·韓毅鎭·嚴喆·許·趙鉐·李以錫·李禮曾·任壽益·崔弘岳·成亨默·李鎭·金匡炅·洪聖肇·宋啓馨,幼學李正豐·金陽淳·李箕樂·李正紳·尹淳基·李昌植·洪集圭·洪秉一·宋光永·洪勝圭·沈遵·洪穉圭·洪致聞·李海應·尹致翼·兪星柱·尹致厚·兪翼柱·尹濡·兪羲柱·尹行敦·兪秉柱·尹潚·金鼎淳·鄭緯煥·李儒祜·鄭翊煥·李儒祜·兪漢守·沈能進·尹勉縝·沈能喆·李晦祥·沈能定·李顥采·沈能烈·洪樂鎭·沈能遜·李度一·沈能述·具光錫·李秉初·金喆遠·李一初·洪秉升·尹之鍾·洪秉恒·李鼎老·金亨遠·李鼎耇·朴宗復·李元植·朴宗薰·林斗鎭·林啓漢·林可鎭·李發源·李象峻·尹致敬·李龜峻·愼光欽·尹致鼎·金基中·李文載·金基弘·金元善·閔靖顯·金基敍·金用善·金基有·閔翊顯·金重善·鄭觀綏·林鼎烈·鄭福綏·閔䤧洙·吳宗耆·尹東斗·李漢翼·朴永源·朴宗衡·朴宗權·李永觀·李益秀·沈樂賢·趙啓煥·李厚夔·李秉溫·李奎源·沈鐻·崔秀俊·李周鼎·李胄·吳衡秀·具命益·權潚·朴宗稷·曺錫九·具命龍·曺定振·崔炳遠·黃仁素·具命說·金濟根·李鳴九·金有根·南駿行·金文根·金炳常·金頤淳·趙洛源·金善根·朴豐鉉·權度應·李用九·宋鎭圭·趙秉圭·金炳斗·李初九·權中泰·金炳元·李正殷·南駿聲·金學淳·魚在祺·柳仁根·金可淳·尹源鎭·康濟臣·韓夢奎·文克明·鄭亮翰·林義鎭·李長燁·趙德履·朴慶著·文經表·尹德年·李馡·鄭翼邦·朴升用·徐璟淳·孔胤升·桂馨茂·朴思彦·金載成·任弘迪·申厚祿·崔漢翼·洪仁爕·李稷秀·李晉懋·沈至永·柳世顯·李慶駿·愼宜錫·兪鉉吉·徐能輔·李魯任·趙德涵·徐鳳輔·趙學謙·李寅溥·趙學儉·閔毅顯·李端祜·尹大東·鄭世禎·朴宗琬·徐公輔·金定根·李應淵·李源昌·李鎭崙·李永健·金履秀·李止淵·洪茂爕·申儀顯·金正柱·申錫耆·李憲周·徐有執·金·趙雲會·沈憲祖·趙雲緖·李義定·金鎔·徐膺修·朴齊星·洪世榮·徐有幹·韓用鏶·朴齊尙·韓用鉉·李度明·徐有積·李敦膺·金魯益·李度誠·尹致謙·尹行心·柳之和·成載學·金澈淳·任爚·金在源·李顯膺·沈宜憲·柳本藝·白東逵·李允翼·尹學鎭·申淳·李周亨·沈裕·白孝鎭·洪濟榮·金載龜·李栴·李顯相·金鏐·沈宜敬·沈能基·李復元·張錫文·尹致元·沈宜秉·金基晩·尹致升·李鉉·尹頤鉉·李鎭嵩·李東奎·任轍常·林尙遠·李鎭泰·尹鼎鉉·柳運承·李惟采·愼宜學·李顯慶·趙在益·柳季麟·金益耜·金尙蘭·金德允·李日葵·金世忠·張灝·李學葵·朴東洽·金鳳仁·趙匡鎭·沈允永·金懋淳·權璡·黃基協·朴致五·朴泰命·李鍾正·呂仁永·柳宅均·李基憲·李奎緖·徐直輔·李昌緖·金守根·趙文性·李宗秀·李寅頊·韓用一·李魯巖·金錫禧·金䥐·朴頤浩·金錅·朴昌浩·金元喜·朴文浩·白東雨·朴履浩·申光誨·朴氣浩·申光淵·李益會·沈能愈·韓容鼎·李粹淵·金載命·李魯應·鄭載均·李維綱·韓用弼·李魯榮·李章慶·沈鈁·李英顯·李憲琦·洪秉直·李台升·魚在璿·李孝明·洪秉喆·金魯廣·宋祥來·宋顯載·李元坤·魚在瓚·金·李海謙·李·李太容·李好謙·洪惠爕·金義協·李廷秀·李相遠·李壧·金取源·李日憲·沈能憲·申澓·吳善容·許溎·沈能遠·兪漢宅·李英翼·李憲百·沈鋧·沈明之·沈能靖·趙最淳·趙鎭鼎·趙鍾淳·沈命永·李錫初·李海平·金晩喜·李民初·呂善質·白咸鎭·鄭鋗·金魯應·白觀鎭·趙徹永·趙錫仁·李儒晩·李會慶·申夔朝·李鍾運·李廷觀·吳泰儉·李度中·鄭時綏·崔之顯·閔景淹·李敬信·崔奎顯·李維成·李廷俊·崔台顯·許鎜·兪晩柱·趙台夔·韓匡鼎·朴鍾九·洪禹錫·徐萬修·李吉淵·徐有穀·朴周源·徐有恂·朴宗傳·金履憲·朴山壽·洪樂秀·沈能種·李延溥·李在明·趙在祐·李延保·沈能秀·韓象默·兪稷柱·南養來·金履綱·李寧載·李恕淵·李成集·李鍾·李泰元·孟文遠·李好明·趙咸永·沈公益·金履鏽·趙瀷·徐象輔·李東師·具廉·李一容·沈春永·柳煥昇·李敎憲·黃基瓚·李在憲·金濟民·金履實·沈纘鎭·沈兢之·洪奎·沈能問·洪南爕·申緝·申在俊·林蓍協·張鉉禹·李海觀·李墷·沈能愚·韓用錡·尹致正·朴和喆·李珩·尹久東·方致矩·沈能潤·李集運·朴基宏·朴應鉉·權大應·朴基容·李羲平·徐殷輔·李羲升·李執·李羲準·徐沃修·李·李羲肇·徐格修·具英爕·權漢龍·韓用鎭·韓在衡·李永保·朴潞壽·洪益友·趙學濂·李寬溥·趙學點·趙在昉·趙學順·尹養善·趙在奎·金鍾眞·趙在曙·李龜錫·趙在斗·韓用紀·趙在箕·李永觀·宋男圭·申弘善·金履尹·申友善·趙學元·李在健·沈毅鎭·李汲·李羲萬·黃仁緝·黃基善·金觀淳·李東獻·尹相烈·李源順·張錫漢·李奎瞻·李基栽·李象會·李基培·趙在翼·趙昶·李基恢·吳泰元·李永初·李穆源·李度衡·朴齊華·尹永明·愼昌烈·申慤·金春根·金基協·申錫龜·金性淵·金初淳·李濟應·洪祖淵·李默·金敬淵·洪胄淵·朴宗漢·金魯鍾·李義獻·吳相夏·洪栴·趙庭和·李集老·吳敏常·申在榮·徐遠輔·吳敍常·李勉厚·洪秉好·吳澈常·朴宗儀·申在南·李成九·朴宗侃·吳徽常·李集壽·沈宜稷·洪起爕·朴冕源·李集周·沈宜定·申在實·李魯憲·鄭東晏·李鼎寬·許鎏·閔永吉·李廷胤·李鼎完·安翊良·李海晶·安聖瞻·李相遜·安在默·李得慶·李魯端·金秀淵·吳至常·李羲溫·李道在·閔永爀·李羲年·李大在·李羲蓍·黃仁懋·權中倫·李義龜·黃仁憲·權中敎·朴時協·權中敬·鄭世喬·李維城·金鼎煥·李紀城·徐有儼·李文五·崔學灝·徐有儀·李燧·李義人·洪秉健·兪漢敎·沈魯賢·趙顯胄·徐京輔·徐台輔·尹圭東·申在俊·尹慕東·權瑞應等疏曰,伏以臣等,日昨以文靖公臣金麟厚,從祀文廟之請,博採輿誦,合辭連章,而誠薄言短,實不足以闡麟厚倡正學之功,贊聖上修斯道之化,聚首惶愧,攢手顒俟,及伏承聖批下者,一札十行,反復溫諄,宰制乎義理之精,審察乎典禮之重,殆若面命而耳提,燭昏而牖迷,臣等雙擎九頓,激感隕越,固當退待成命,不宜更事煩瀆,而第伏念,尊大賢,盛節也,躋聖廡,大禮也,以盛節而擧大禮,以之以靖世道而正士習,卽是今日之一大機也。臣等遂不得不不避僭踰之罪,更以曠典之不可不亟擧,師敎之不可不克明,世道士習之不可不丕變丕回者,玆又仰塵於黈纊之下,惟聖明少垂察焉。嗚呼,金麟厚之道學文章事功節義,我殿下,旣已洞見其大原,而發前人之所未發者,臣等固無容妄加蠡測,復陳蕘說,而惟恐時代寖遠,民志易晦,乃敢以得之於方策者,復陳其一二焉。麟厚天分絶高,見解獨造,不資師承,默契道體,尋孔·朱相傳之統,振羅·麗旣墜之文,一內外顯微,而其本則誠也,貫動靜知行,而所主者敬也,而至於道器上下之辦,則會其極而析造化之妙,理氣四七之說,則折其衷而洞性命之本,以精密積厚之工,臻廣大高明之域,而英華粹盎,表裏灑落,天然有沂水庭翠底氣像者,麟厚之道學也。多積博發,著以爲文,範圍于魯論,規模于曾傳,以尙書灝噩之體,法鄒聖發越之音,而究竟乎考亭,鼓潤乎濂溪,造詣之深,發前聖之蘊,措辭之妙,盡事物之情,精義著見,一經一緯,而其於詩,根於風雅,參以騷選,樂而不淫,憂而不傷,理性靈而涵道德,有可以升歌郊廟,咸諧神人者,麟厚之文章也。天地中間,知有紫陽,尊正學於旣晦,則必信紫陽,尋遺緖於將墜,則必主紫陽,上接乎孔夫子正脈,使斯文大一統之義,復明於吾東,雖末學後生,亦能知誦法紫陽,標準紫陽,千古相承之心法學術,不復爲天下裂者,實是麟厚之力也。雖其利澤,不究于當世,而繼往開來之功,果不在紫陽下者,麟厚之事功也。察盈虛消長之理,明樂行憂違之誠,知幾其神,遯世無悶,山中竟夕之哭,隱痛冞深,篇上寄意之詞,苦心靡悔,貞不見迹,媺能全節,終能爲乙巳之完人,孝陵之純臣,先正臣宋時烈所謂,以一心而函三才造化之妙,以一身而任萬世綱常之重者,麟厚之節義也。噫,今以麟厚之賢,追配夫子之廟者,公議有在,百世宜徵,而職以麟厚生而隱德韜光,歿而世遠言湮,士少闡揚之功,人無擔着之論,于以因循,式至于今,不免爲二百年不遑之典矣。洪惟我殿下,以堯·舜·文·武之聖,有堯·舜·文·武之位,君臨八域,師表萬世,攬君綱則辨淑慝於衮鉞之下,行師敎則視寰宇於亟丈之間,言而爲天下法,行而爲天下則,接統于洙泗,集成于伊·洛,事有關於吾道斯文,則剖折蘊奧,提撕愚蒙,囿一世而薰德沐化矣。及夫三先正竝躋之請,先擧麟厚一人,特頒恩言,牖誨于寧,凡今日君事我殿下,師事我殿下者,擧若發蒙而醒夢,披雲而覩天,孰不仰大聖人大中至正之見?出尋常萬萬也。臣等雖甚愚騃,自承是敎,信之如四時,奉之若蓍龜,盛禮之擧,指日爲期,而顒俟有日,成命尙遲,昨又叫閽,兪音未下。嗚呼,麟厚之賢,臣等之所未能盡知,而殿下已知之,單擧之議,臣等之所未及先發,而殿下已發之,而獨於腏祀之禮,則尙此未擧,臣等之徊徨悶鬱,固不可勝言,而況今靖世道而正士習,實不可一日少忽,而其所以靖之正之者,亶在此腏祀一擧,何者?噫,今之士大夫之名義風節,掃地久矣。頹敗無餘,喧豗成習,以至於邪說恣行,殆莫之遏焉。我殿下單擧文靖之敎,闡發精微,斟酌典禮,可謂建天地而不悖,質鬼神而無疑,而乃有一種背馳之議,橫生於冠儒服儒之列,至以將順之義,歸之迎合之科,必欲角勝而沮敗而後已。嗚呼,世道之滔溺,士習之乖誤,至於此極,有識之憂虞,庸有其已,在今闢廓彈壓之道,尤不宜少或虛徐,此臣等所云亟擧大禮,爲矯世救俗之一大機者也。伏願殿下,特命攸司,遄擧文靖公臣金麟厚從祀文廟之典,使邪說自熄,正論大行,上以明聖上之盛德,下以定斯文之大統,不勝幸甚,臣等無任云云。答曰,省疏具悉。重愼之意,前批及之,爾等退修學業。
華城城役賞典,上。乙卯閏二月十二日,傳曰,華城城役之決意築斯,其費不煩於經用,昨冬以後之亦欲姑徐,而鳩材復始者,皆自以爲,秤稱中出來,而今行,見南北城樓·水閣·將臺等處,翬飛輪奐,雉譙崢嶸,豈特三輔關防之重,稍待事功之告竣?豎碑記其實,列書董工諸人姓名,以爲萬年不朽之資。大抵所見勝於所料,況今玆之幸,自有所重,先施論賞之擧,更以手熟者,仍責其成,可期聳瞻息肩之道。摠理使議政府右議政蔡濟恭,內下大鹿皮一令賜給,監董堂上水原府留守趙心泰,自己酉,七年奔走,殫竭其勞,則近所罕有,特爲加資,都廳李儒敬,先給內下甲冑一令,策應都廳水原府判官鄭東協,準職除授,別監董禿城中軍金㷞,閫帥瓜近人改差,擬其代,柒谷府使李邦運,前府使曺翰振,金海府使金處漢,隨其履歷,依承傳宣傳官陞敍例調用,前郡守趙雲祥,前五衛將李泰協·黃基定陞敍,前縣監申百祿,令該營爲先親軍衛將作闕啓下,前縣監丁遇泰,守令調用,監董裨將水使李柏然,旣在閫帥,熟馬一匹賜給,前府使金樂淳陞敍,前府使徐有建,前縣監尹芮基,皆經三品,五衛將作窠下批,前郡守洪采疇,甕城之制,我國初有,而造甕堅緻,且況年近七十人,亦純實,堂上宣傳官擬入,看役將官申暹·金百彩,兒馬一匹賜給,金爀,內下帿弓一張賜給,其餘將校·員役·工匠等,依別單判下,分等施賞,而賞格則取用於戶·惠廳·整理所句管,還宮日待令,以爲頒賞之地事,分付。
賞賜秩。摠理大臣右議政蔡濟恭,內下大虎皮一令,都廳行副護軍李儒敬,內下甲冑一領,裨將監董全羅右水使李柏然,旣除閫帥,半熟馬一匹,將領監董前府使申暹·金百彬,以上兒馬一匹,金爀,內下帿弓一張。
加資秩。監董堂上水原府留守趙心泰,加資正憲。
賞加秩。都所京監官兼得中亭看役,前主簿李海昇,各所京牌將嘉善韓尙禧,前五衛將折衝徐有春,長水別將折衝金國麗,副司果禹德逸,閑良金百鍊·崔鳳麟,府牌將折衝朴宗秀·李光春,白峙僉使折衝洪命淵,副司果具載禧·李彦寬,出身李敬培,直赴趙啓祚,閑良朴宗榦·黃宗福·李弼國·嚴喆武·崔琥彬,以上賞加。
帖加秩。各所京牌將嘉義曺懿修,折衝崔昌彦,以上帖加,
內職調用秩。策應都廳,水原判官鄭東協,三品職調用,別監董金海府使金處漢,旣有三和改差時,仍用履歷之敎,依承傳宣傳官例,陞敍,柒谷府使李邦運,依右例,陞敍穩城府使,前郡守趙雲祥,陞敍朔州府使,前縣監申百祿,親軍衛將差下,前宣傳官崔命健,復職調用,都摠都事裨將監董前府使徐有建,前縣監尹芮基,以上五衛將擬入,將領監董前郡守洪采疇,堂上宣傳官,今日政差擬,各所京牌將,嘉善金重麗,空闕衛將收用,折衝申泂,五衛將作窠調用,副司果金弘喆,五衛將作窠擬入,出身鄭德昌·兪彦志,以上相當職承傳,閑良金啓重,旣爲別看役,邊將何時不可,巡將爲先差下,府牌將嘉善李得弘·李光賢,以上空闕衛將單付,曺命巨,折衝嚴思勗,出身洪命龍·朴宗林,以上相當窠調用承傳,尹瀅,相當職待窠調用,折衝李命赫,空闕衛將,今日政單付,嘉義朴震冕·全恒一,嘉善徐大喆·金光瑞·崔致驥,前五衛將折衝金樂咸,前萬戶折衝林俊昌,折衝吳興大·李昌興以上,空闕衛將,次次收用。
外職調用秩。別監董禿城中軍金㷞,閫帥今日政調用,全羅左水使前府使曺輸振,防禦使今日政調用,永宗僉使前五衛將李泰協,白翎僉使黃基正,以上邊地窠,今日政調用,群山僉使前五衛將朴廷吉,相當窠,今日政調用,全羅中軍前縣監丁遇泰,守令調用,稷山縣監裨將監董,前府使金樂淳,防禦使,今日政調用,吉州牧使京監官前別將,嘉義李元榮,西生僉使,嘉義權致明,荏子島僉使折衝崔潤益,以上邊將,今日政調用,淸城僉使策應兼監官前僉使折衝張泳,各所京牌將嘉善李彦植·吉命福,以上邊將承傳,金祥鯉,北道邊將,今日政調用,潼關僉使副司果李義載,出身金啓宅·白相甲,閑良金震,以上邊將承傳,府牌將嘉義金之澤,己酉年別看役承傳三人中,獨漏邊將,今日政調用,淸川別將,閑良尹爀周,邊將,今日政調用,助泥萬戶,嘉義李渭,嘉善趙寬玉·李廷殷,出身羅太乙,以上邊將承傳。
軍門收用秩。各所京牌將,嘉善李道文,令留守,從便收用後別單,從自願,御營廳敎鍊官,前五衛將申㬘,令該營,從厚收用,摠戎廳屯監差送,折衝金義淳,龍虎營敎鍊官塡差,孫興雲,御營廳注濟屯別將差定,副護軍朱泂,從自願,捕盜部將,副司果金亨璘,訓局,鐵峴屯別將差定,閑良金啓澤,訓局安州屯監官差定,金重潤,以上令該營收用,禁衛營敎鍊官陞差朴孝源,令該營陞差,御營廳敎鍊官陞差,前萬戶宋仁宅,令軍門調用,禁軍給馬口傳,前仕通計,副司果片匡輝,御營廳敎鍊官,加設差定,黃致淵,御營廳別武士復屬,閑良洪大升,以上令該營,前仕復屬,禁衛營別軍官復屬,府牌將閑良吳泰運,令訓局收用,訓局別武士差定。
試射後別施賞秩。三等,府牌將嘉善黃致郁,嘉義文世駿,嘉善安仁文,折衝嚴述武·洪允祥·林茂昌,前萬戶洪允禎,出身房再明,閑良全致祥·洪履謇·嚴敬喆·崔光淳,以上兒馬帖代,木二疋·布二疋,正憲崔道義,折衝李翊濟,前別將張胤佐,出身白光信,閑良林光國·金在信·崔繼恒·朴興福·金漢龍,以上各內下筒箇一部,雜役牌將嘉善李德寬·安允集·全信恒,折衝崔好純,閑良曺爀·柳光春·姜遇周,以上各弓一張,長箭一部,折衝金哲信,副司果丁志泰,出身鄭德光·李東述·權得經·朴枝蕃,閑良朴致健·李東植·全仁秀·尹京春,以上各木一疋·布一疋,嘉義李章郁,嘉善金天鎰,折衝宋德秀·金光秀·宋雲得·安道亨·崔瑞龍·全允泰,出身李義協·申大健·韓世學·秦尙訥·李福秀·金在喆,閑良崔潤起·林秀昌·李喜善·李鎭溫·李春得,以上各木一疋,折衝兪擎柱·柳瑞新,出身洪允迪,閑良李萬亨·兪漢芳·李永祜·李宜圭,以上各布一疋。
員役工匠秩。一等,都所京書吏金聖復·鄭東植·金載豐·朴思淳·林致雨,府書吏李完秀·徐夢天·朴宗福·金亨檡·裵仁爀,策應所府書吏朴在寅·李淑喆·崔仁基·金光瑜·羅文彩·池一璜·宋命郁,各所府書吏趙寬成·李文爀·羅文璧·羅殷述·李完得·安就大·林得甲·全宗孝·池允江·朴宗淳·嚴德述,京策應所庫直趙元鎭,以上各木二疋,各所使喚·府旗手閔春得·表介金·林再得·鄭千得·徐斗三,二等,各所府書吏金光璧·宋之興·朴文興·黃仁甲·文業龍·洪命仁·金善寬·李仁福·洪允甲·羅就五,以上各木一疋,米二斗,各所使喚·府旗手金今山·李甫音金·金三福·朴永得·馬思文·李聖伊·金點金·李興淳·朴老郞老味·朴昌大·鄭大福,府捕卒金三伊·金順金·金貴老味·金啓宗·李在千·高厚江·金大福·洪命福·李世根·趙萬成·文德淳·張天重·梁福伊,三等,各所府書吏黃得鶴·金鳳得·崔靑岡·羅文喆·金若訥·文業得·李文培,以上各木一疋,京文書直孫成得·成漢國,府文書直尹漢東·金判老味,京使令金奉文·金二男·安福男,府使喚·旗手金範金·金啓寬·金好分·韓五十同·李業同·安同元,以上各布一疋,京捕卒崔乭伊·金起仁金·黃雲伊·朴其五同,冶所使喚軍柳成植,策應所府使喚軍金昌信·秦七龍,以上各米三斗,一等石手,京邊首韓時雄·金尙得·崔有土里·金重鎰·都完碩·崔貴得·金次奉·金時大·金重世·宋道恒·柳輔漢·黃碩基,鄕邊首金柏伊·李福己·申德辰·金命保·李聖得,木手,京邊首楊世得·韓千碩·孫三得·丁福龍·李貴才·朴快得·宋尙得,鄕邊首僧宏洽·尹思範,泥匠,京邊首權玉,冶匠,京邊首李萬碩,瓦甓匠,京邊首徐奉天·徐奉世·徐得世·金光孫·趙重男·沈世得·黃允九,鄕邊首崔三得·李得實·千昌龍,以上帖加,京石手,正絃趙世柱等十三名,色掌姜二金等六名,凡手金明漢等八十七名,木手,正絃金福尙等十三名,色掌金良伊等五名,凡手金厚昌等六名,泥匠,色掌金命喆等七名,凡手李福尙等十二名,冶匠,韓允得等十名,車匠,李重白等十名,以上各木二疋,布一疋,府泥匠,姜千世等七名,冶匠,崔長千等三名,鄕石手,正絃高雲起等六名,色掌高福仁等四名,京畿石手,廉守海等六十二名,泥匠金光澤,忠淸道石手高春山等九名,黃海道石手金鳳儀等十四名,木手異宗學,江原道石手金汝林,全羅道石手金千寬等二名,以上各米一石五斗。二等,京石手吳天得等二十四名,木手李世大等三十名,泥匠崔太厚等十九名,冶匠林德仁等五名,鑄匠權廷允等二十名,瓦甓匠吳太雲等八名,以上各木一疋,布一疋,府木手裵道興等五名冶匠黃龍大等三名,鑄匠都允甲等十二名,京畿石手尹七先等三十四名,黃海道石手金喆山等十一名,忠淸道石手河一善等十二名,木手徐永修,江原道石手金長金等七名,以上各米一石。三等,石手金振郁等三十八名,木手鄭順得等一百四十二名,雕刻匠朴就源等三十二名,木鞋匠崔太起等三十二名,磨造匠沈成福等二名,泥匠朴平渭等一百十五名,冶匠金成福等二十七名,瓦甓匠李興孫等四十五名,蓋匠李興得等二十六名,畫工嚴致郁等五名,假漆匠金允瑞等二十六名,以上各木一疋,府雕刻匠方以直等二名,冶匠李信福等十名,畫工僧敬還等七名,假漆匠金景文等三名,京畿石手金二秋等三十五名,木手韓有得等三十六名,泥匠金三乭等五十二名,畫工僧演泓等二十九名,忠淸道石手金順得一名,木手羅福尙等三名,泥匠文老味,黃海道石手李光采等三十九名,江原道木手僧就章等十四名,慶尙道木手僧快仁等八名,以上米九斗。
效勞員役別施賞秩。一等,京書吏金聖復·鄭東植·金載豐·朴思淳·林致雨,以上各木二疋,庫直趙元鎭,木一疋·布一疋,使喚·府旗手閔春得等五名,二等,使喚·府旗手金今山等十一名,以上各木一疋,米二斗,捕卒金三伊等十三名,三等,京文書直孫成得等二名,府文書直尹漢東等二名,京使令金奉文等三名,使喚·府旗手金範金等六名,京捕卒崔乭伊等四名,以上各木一疋,冶所府使喚軍柳成植,策應所府使喚軍金昌新等二名,以上各米五斗,試射本府書吏朴在寅·李淑喆,以上各免賤帖成給,李完秀帖加,徐夢天·羅就五,以上貫邊中,裵仁爀·李文培,以上邊二中,以上竝直赴會試,金亨檡·趙寬成·羅文璧,以上貫一中,朴宗福·崔仁基·羅文采·宋命郁·林得甲·李完得·安就大·池允江·嚴德述·金光璧·朴文興·文業龍·金善寬·李仁福·洪允甲·黃得學·金鳳得·崔靑岡,以上邊一中,以上各木一疋,米三斗,金光瑜·池一璜·李文爀·羅殷述·全宗孝·朴宗淳·宋之興·黃仁甲·洪命仁·羅文喆·金若訥·文業得,以上不中,賞各米二斗。
別單摠數。摠理大臣一員,監董堂上一員,都廳二員,監董十四員,裨將監董四員,監官五員,牌將一百三十五員,京三十五,府一百,書吏三十八人,京四,府三十四,庫直一名,京文書直四名,京二,府二,使令三名,京使喚軍二十五名,捕卒十七名,以上府,各色工匠一千二百六十四名內,石手四百四十八名,京一百八十,京畿一百四十六,忠淸道三十二,黃海道四十一,江原道八,全羅道二,平安道三十九,木手二百七十三名,京二百三,府五,京畿三十八,忠淸道四,黃海道一,江原道十四,慶尙道八,冶匠五十九名,京四十三,府十六,泥匠二百十五名,京一百五十四,府七,京畿五十三,忠淸道一,鑄匠三十二名,京二十,府十二,雕刻匠三十四名,京三十二,府二,畫工四十一名,京五,府七,京畿二十九,假漆匠二十九名,京二十六,府三,瓦甓匠六十三名,車匠十名,木鞋匠三十二名,磨造匠二名,蓋匠二十六名,以上京。
賞典摠數。大虎皮一令,甲冑一領,帿弓一張,以上內下,半熟馬帖一,兒馬帖二,加資一,賞加十九,帖加四十四,閫帥調用一,防禦使二,邊地二,三品職調用一,復職調用一,相當職調用八,陞敍三,堂上宣傳官一,親軍衛將一,五衛將四,巡將一,空闕衛將十三,守令一,邊將六,邊將承傳十一,軍門收用十四,筒箇九部,弓七張,長箭七部,免賤帖二,直赴會試四,木二十三同十九疋,外帑庫四同三十五疋,京十八同三十四疋,布六同三十疋,外帑庫一同五疋,京五同二十五疋,米四百九石三斗,外帑庫十二石五斗,府四十六石八斗,京畿二百二十二石八斗,忠淸道三十四石,黃海道四十石九斗,江原道十六石十一斗,全羅道二石十斗,平安道二十三石六斗,慶尙道四石十二斗。
華城城役賞典,下。丙辰九月初十日,傳曰,經營三載之間,周遭萬垜之堞,告厥成功,若有神助,監董諸臣,今日皆復命,可以論賞酬勞,而摠理大臣及監董堂上·都廳,昨春陪慈駕臨華城也。先施賞典,物雖不稱,勞近於疊受,竝勿論,其後新差與初當及昨年日淺者,已令別爲書啓矣。策應都廳水原府判官洪元爕,旣經牧使,且有承傳,而內三品,尙不收用,其在重其事之道,又豈可虛徐乎?今日政,內準職調用,雜物策應都廳中軍金㷞,其勞甚鉅,不但策應之勞,差待立規,陞授兵閫,監董及第金處漢,曾有依承傳宣傳官例陞敍之承傳,而聞有罪名蕩滌,前僉使丁好南,外職甄用,前兵使曺學臣,罪名分揀,前府使金爀·趙雲祥,前五衛將尹芮基,前營將金箕昇,縣令丁遇泰,竝陞敍,前都事崔命健,訓鍊副正待窠調用,繕工奉事黃井彦,六品遷轉,其餘監董,依判下,馬帖分等施賞,別看役及看役裨將·牌將·員役·工匠等,亦依別單判下,分等施賞,可以下批者,竝令今日政下批。傳曰,今番城役,功勞石工,居諸工之右,賞格之外,當有別賞。京邊首朴尙吉·崔興世,江華邊首車乻仁老味,開城府邊首高福仁,江原道邊首金永大,忠淸道邊首姜岳只,全羅道邊首金成孫,慶尙道邊首徐貴三,黃海道邊首韓福起,平安道邊首李廷彬等,帖加成給,整理儀軌廳,各塡邑名,直送該邑。
內職調用秩。策應都廳水原府判官洪元爕,今日政,內三品準職調用,掌樂正,將領監董前都事崔命健,訓鍊副正,待窠調用,訓副,繕工監奉事黃井彦,六品遷轉,引儀,裨將看役,前同知李性淵,會計監官裨將,前同知資憲金明遇,以上五衛將,京牌將,前五衛將折衝申泂,遠人效勞旣多,實同知,今日政,作窠擬入,出身尹彦邦,都監哨官加設差下,待窠陞實,哨官出身申大健,待哨官準瓜,以六品職調用,折衝崔鳳麟,空闕衛將,作窠擬入,府牌將前五衛將嘉善曺命巨,騎士將加設差下,待窠陞實,禁衛營騎士將,前五衛將折衝金樂咸加資,同知加設擬入,別軍官出身李潝,守門將待窠調用,親軍衛出身洪命龍,昨年承傳,尙不收用,守門將加設擬入,待窠陞實,別武士閑良金在信,空闕衛將,作窠擬入,知彀官前僉使嘉善金太瑞,今春補土,亦有效勞,空闕衛將,作窠擬入,前五衛將嚴思勗,復職調用,忠翊將。
外職調用秩。雜物策應都廳本府中軍金㷞,差待立規,陞授兵閫,監董前僉使丁好南,外職甄用,長湍府使,前營將金箕昇,遂安郡守,龍仁縣令丁遇泰,平海郡守,前府使金爀,永宗僉使,趙雲祥,惠山僉使,前五衛將尹芮基,以上陞敍,城津僉使,裨將監董,前五衛將嘉善李宗範,僉使,西林僉使,前郡守折衝徐宅聖,江原中軍,前縣監折衝金輔明,以上各道中軍,江華中軍,雜物策應監官別武士嘉義李渭,昨年承傳,尙不收用,勤勞最著,實仕近千日,善地邊將,今日政,差送加里浦僉使,都所外監知彀官前僉使嘉善黃致郁,功勞無異於李渭,邊將,今日政,差送西生僉使,京牌將別看役折衝金啓重,兵曹堂上軍官嘉善朴宗秀,以上邊將,待窠除授,月串僉使,伐木牌將禁軍嘉善金重麗,係是次勞,邊將追後收用,雜役牌將訓鍊都監別武士嘉善申龍瑞,雖是次勞,園幸立塘,亦有效勞,邊將追後調用,出身盧福尙,邊將待窠多調用,府牌將中營軍官嘉善李廷殷,昨年承傳,尙不收用,勤勞最著,實仕近千日,邊將,今日政,差送寧城僉使,旗牌官嘉義朴震晃,豆毛浦萬戶,別武士折衝吳興大,開雲浦萬戶,親軍衛正嘉善李光賢,以上邊將,今日政差送許沙僉使,折衝李敬培,勞役仕日,合置一等,邊將,今日政,差送善積僉使,崔琥彬,勤勞亦著,邊將,今日政,差送安義僉使。
罪名分揀秩。監董前兵使曺學臣,罪名分揀,別軍職,及第金處漢,曾有依承傳宣傳官例陞敍之承傳,罪名蕩滌。
加資秩。京牌將御營廳敎鍊官閑良朴孝源,司果黃致淵·片匡輝,前僉正洪昌猷,訓鍊都監敎鍊官出身金啓宅,前中軍折衝朴廷吉,出身趙㟲·李時元·千大雲,以上加資。
賞加秩。都所內監裨將閑良具錫夏,京策應監官,前僉使嘉善韓命喆,京牌將前郡守朴文絅,前萬戶張鋎,折衝洪仁爕,前僉使折衝金致擎,府牌將折衝趙啓祚·徐致三·李德祚,親軍衛正折衝嚴述武,出身曺彦振,旗牌官出身洪允迪,閑良金漢龍·崔潤起,知彀官閑良洪履謇,前萬戶洪允禎,以上賞加。
帖加秩。京牌將訓鍊都監別武士閑良吳太雲,府牌將別武士閑良柳光春,閑良曺爀·姜永祿,以上帖加,
軍門收用秩。京牌將御營廳敎鍊官嘉善李道文,楊花津別將,待窠差擬,折衝車繼運,御營廳別武士復屬,訓鍊都監敎鍊官折衝金百鍊,以上令該營收用,鐵峴屯別將,待窠差送,前萬戶宋仁宅,令軍門收用,禁衛營敎鍊官,加設差定,前司果李時輔,令御營付料,御營廳敎鍊官,加設差定,貿炭牌將訓鍊都監敎鍊官折衝禹德逸,令本營收用,安州屯監官,待窠差送,雜役牌將前禁軍金景喆,還屬禁旅,禁軍復屬,待令捕校閑良朴弘延,令該廳收用,府牌將折衝朴宗榦,令守臣收用,敎鍊官閑良嚴敬喆,旗牌官折衝李昌興,閑良崔一晃·文秀采,前別將張胤佐,別武士閑良尹鎭默,以上令本府收用。
賞賜秩。監董前水使李柏然,前牧使金樂淳,以上熟馬一匹,前府使李邦運·徐有建,京牌將蒜山僉使嘉善徐有春,以上半熟馬一匹,所斤僉使嘉善李彦植,待令捕校前萬戶朴弘德,以上各內下筒箇一部,貿炭牌將嘉善李世福,內下木二疋,布一疋,府牌將敎鍊官前僉使嘉善金仁厚,折衝黃宗福,閑良安文欽·李益弘,別武士折衝嚴喆武,鄕武士出身金光日,旗牌官閑良李東植,雇馬庫監官嘉善趙得卿,禁盜軍官折衝李弼國,出身曺順宅,折衝李光春,出身白光信,以上竝內下筒箇一部,木三疋,雜役牌將龍媒僉使正憲崔道義,前五衛將折衝李命爀,知彀官嘉義文世駿·全恒一·徐大喆,折衝李彦寬,旗牌官折衝崔好純·洪允祥·崔瑞龍,出身徐仁喆·池繼殷·金仁祿,閑良安思欽·林秀昌,別武士折衝兪漢邦,出身李萬齡,閑良李宜圭·孫秀恒·金永壽·嚴赫武,守堞軍官前守門將崔大雄,別軍官出身柳錫裕·韓世學,禁盜軍官嘉善金光瑞,出身沈益喆,閑良朴興福·許得福·崔啓恒·全希福,軍器監官嘉善李弼載,折衝具載禧·李東爀·林光國,前萬戶李春殷,出身李福秀,閑良朴昌演·崔光純·朴震弘·金重成,以上各內下筒箇一部,木二疋。
員役工匠秩。一等,京書吏鄭東植·金載豐·朴思淳·林致雨,以上令各該所屬營門,從後收用,以上四人,丙辰正月,先已帖加,庫直趙元鎭帖加,府書吏崔仁基·裵仁爀·宋明郁·李完秀·朴尙文·朴宗福·朴文興·李文培·金光寅,以上令本府,從後收用。二等,各所府書吏朴在寅·李淑喆·徐夢千·洪命淳·金亨檡·安命欽·金鳳得·林得甲,以上各木三疋。三等,各所府書吏林秀千·洪允甲·李仁福·金若訥·金孝達·李煥一·朴光純·黃仁甲·金善寬·全宗孝·池允江·崔應辰,以上各木二疋,書寫朴仁秀·金英壽·金必昌,京都所使令林遇春·金奉文·金二男,文書直孫成得,府使喚軍金判老味·尹漢東·高得仁·李辰國·成業龍·李甫音·金安·夫億同·李業東·金奉學·金範金·李同伊·閔春得·林永得·劉德世·金啓宗·趙萬成·金三伊·朱貴金·金今山·李萬淑·許太位·李命喆·金好分·鄭大福·金雪奉·千興世·金仁喆·吳三伊·金貴老味·車春得·金順得·崔春成·韓占福·文德純·朴一山·徐斗三·盧允得·朴昌大·崔今福·金奉得·崔道成·班八良·嚴思直·金寬得·朴春光·盧得贊·金有福·林再得·嚴太純·金再得·鄭德興,京捕卒黃麒麟·金金月金,以上各木一疋·布一疋,府使喚軍金七龍·金昌新·柳聖植,以上各米八斗,一等石手,京邊首朴尙吉·崔興世,鄕邊首車乻仁老味,江華,高福仁,開城府,金永大,安峽,姜岳只,淸州,金成孫,全州,徐貴三,大丘,韓福起,海州,李廷彬,郭山,以上各米一石五斗,又帖加,木手,京邊首權成文·孫東顯·金成仁·李光祿·閔百祿,鄕邊首金致漢·韓辰郁,以上水原,泥匠,京邊首金明喆·朴道成·尹東柱,鄕邊首金尙得,水原,李三伊,開城府,冶匠,鄕邊首崔長天,水原,瓦甓匠,京邊首李龍海·吳太運·黃允昌·禹有得·黃尙臣·徐道希·姜希大·李興孫,車匠,京邊首李重柏,木鞋匠,京邊首崔太起,蓋匠,京邊首李興得,以上帖加,一等,京石手金九鉉等五十名,木手崔碧松等十五名,泥匠吳敬老,冶匠金成雲等二名,瓦甓匠韓弘圭等三十名,車匠朴起赫,畫工嚴致郁,以上各木二疋·布一疋,府石手朴三得等二名,木手黃得中等十名,泥匠劉巖回等二名,冶匠鄭福興等六名,瓦甓匠金八月金等二名,江華府石手曺光彩等九名,開城府石手高福尙等九名,廣州府木手金光弼,京畿石手金日乭等九名,忠淸道石手李再先等三名,黃海道石手咸處京等二名,平安石手張昌世,慶尙石手僧癸元,以上各米一石五斗。二等,京石手崔興宅等四十二名,木手朴枝根等十五名,泥匠金仁喆等二十三名,冶匠申大喆等四名,瓦甓匠盧成喆等三十六名,車匠李德辰,蓋匠金龍得,屛風匠兪昌起,朴排匠安德起,以上各木一疋·布一疋,府石手李興喆等二名,木手韓光辰等五名,泥匠黃龍等五名,冶匠金再得等四名,瓦甓匠李好直,江華府石手桂龍得等六名,開城府石手金米老味等二十一名,廣州府名手宋福男,京畿石手金奉元等七名,瓦甓匠張好成,忠淸道石手朴順乭等二名,黃海道石手姜奉采等二名,灰匠高七世,江原道石手趙廷民等二名,以上各米一石。三等,京石手金啓福等六十四名,木手安仁得等八十二名,泥匠金大成等九十九名,冶匠鄭大儀等二十七名,瓦甓匠蘇萬大等四十八名,車匠朴得孫等七名,木鞋匠申長壽等七名,蓋匠金鼎祐等十五名,假漆匠尹興福等二十二名,大引鉅匠金世輝等三十名,小引鉅匠徐成孫等十六名,岐鉅匠李成大等十二名,乬鉅匠韓千興等九名,船匠金仁得等二名,以上各木一疋,府石手李興孫等四名,木手劉光澤等十六名,泥匠南德奉等五名,冶匠高在瞻等五名,瓦甓匠安福伊,木鞋匠金漢起,雕刻匠金漢日,畫工僧敬煥等七名,假漆匠金景文等九名,船匠申光福等六名,岐鉅匠朴茂松等八名,乬鉅匠邢以正,小引鉅匠姜乭夢等三名,浮械匠韓大福等二名,江華府石手朴千福等十六名,開城府石手金必軍等二十四名,泥匠車芿福等四十八名,廣州府木手尹點乭等三名,瓦甓匠李太根,乬鉅匠李北世等二名,小引鉅匠尹性辰,京畿石手尹德辰等二十七名,木手文道三等五名,雕刻匠張鵬漢等二名,畫工僧敦淸等二名,岐鉅匠金龍雲等二名,江原道石手劉成玉等十二名,忠淸道石手申乭伊等三十四名,黃海道石手白東伊等五十九名,全羅道石手金千寬等四十名,慶尙道石手鄭德奉等二十一名,平安道石手沈儀尙等三十五名,以上各米九斗。
別單摠數。策應都廳二員,監董十五員,裨將看役四員,監官五員,牌將一百十八員,京三十三,府八十五,書吏三十三人,京四,府二十九,書寫三人,府庫直一名,文書直一名,使令三名,捕卒二名,以上京,使喚軍五十四名,府各色工匠一千二百二十四名內,石手五百十七名,京一百五十七,府八,開城府五十五,江華府三十二,廣州府一,京畿四十四,忠淸道四十,黃海道六十四,江原道十五,全羅道四十一,慶尙道二十三,平安道三十七,木手一百五十九名,京一百十七,府三十三,廣州府四,京畿五,泥匠一百八十八名,京一百二十六,府十三,開城府四十九,冶匠四十八名,京三十二,府十六,瓦甓匠一百二十八名,京一百二十二,府四,廣州府一,京畿一,木鞋匠九名,京八,府一,畫工十名,京一,府七,京畿二,假漆匠三十一名,京二十二,府九,車匠十名,蓋匠十七名,屛風匠一名,朴排匠一名,大引鉅匠三十名,以上京,小引鉅匠二十名,京十六,府三,廣州府一,岐鉅匠二十九名,京十二,府八,京畿九,乬鉅匠十二名,京九,府一,廣州府二,雕刻匠三名,府一,京畿二,船匠八名,京畿二,府六,灰匠一名,黃海道,浮械匠二名,府。
賞典摠數。待立規,陞授兵閫一,防禦使一,邊地二,中軍二,內三品準職一,訓鍊副正一,六品遷轉一,五衛將二,騎士將一,同知二,空闕衛將三,守門將二,哨官一,哨官準瓜後,六品調用一,守令三,邊將十,邊將待窠調用四,復職調用一,罪名分揀二,該營收用二十八,牌將十五,書吏十二,加資九,賞加十六,帖加三十九,牌將四,員役一,工匠邊首三十四,熟馬帖二,半熟馬帖三,筒箇五十三部,內下,木十九同三十八疋內,內下二同十六疋,京十五同十四疋,府二同八疋,布五同三十五疋內,內下一疋,京四同二十四疋,府一同十疋,米四百一石三斗內,府九十五石十斗,開城府七十七石八斗,江華府二十八石十四斗,廣州府六石八斗,京畿四十七石九斗,忠淸道二十七石十一斗,黃海道四十二石六斗,江原道十石八斗,全羅道二十五石五斗,慶尙道十五石四斗,平安道二十三石十斗,華城城役犒饋,附,甲寅九月十六日犒饋,內營監官卞世義,知彀官千圭錫,下去監饋,堂上一員,都廳二員,以上各白餠四箇,熟肉二斤,酒一盃,監董十七員,監官五員,京二,府三,牌將八十八員,京二十九,府五十九,書吏三十二人,京三,府二十九,使喚軍五十名,木手二百九十三名,石手助役竝七百七十三名,冶匠助役竝一百三十名,蓋匠二十名,泥匠六十四名,假漆匠六名,瓦甓〈匠〉九十九名,浮械匠十四名,車匠五名,車夫七十一名,牛直二十一名,募軍一千五百六十七名,擔石軍四百九十七名,募馬夫八十六名,以上各白餠二箇,熟肉一斤,酒一盃,已上人摠三千八百四十一,餠米二十五石九斗一升,餠每箇米五合。
下皆倣此,酒米六石六斗二合五勺,每盃,米二合五勺,合米三十二石一升二合五勺,外帑庫上下,麯子三石三斗一合,價錢二十八兩八錢,酒每盃麯,一合二勺五里,每斗價錢六錢,牛二十四隻,價錢四百六十五兩三錢五分,合錢四百九十四兩一錢五分,外帑庫上下。
乙卯閏二月十三日犒饋,大駕詣本府時,監董十員,監官五員,京二,府三,牌將一百四十一員,京二十九,府一百十二,書吏六十六人,京五,府六十一,使喚軍六十二名,石手二百七十一名,木手一百七十名,冶匠六名,蓋匠三名,泥匠十五名,假漆匠十六名,瓦甓匠四十名,磨造匠三名,火器匠二十名,浮械匠二名,畫工二十三名,車夫二十七名,牛直二名,募軍九十五名,擔石軍二十七名,以上各白餠二箇,湯一器,大口魚一片,已上人摠一千四,餠米六石三斗六升,大口魚一百尾,湯所入,竝入,價錢十八兩,湯所入眞末一斗,價錢五錢,艮醬六斗二升四合,價錢六兩二錢四分,泡太六斗二升四合,以上竝以內營貿米條中上下。
乙卯十月十九日犒饋,監董堂上都廳監饋,監董五員,監官六員,京四,府二,牌將五十六員,京十一,府四十五,以上各飯一器,羹一器,餠三箇,熟肉一斤,酒一盃,書吏十四人,京四,府十,使喚軍二十名,石手助役,竝七百七名,木手六十九名,冶匠助役竝九十二名,泥匠五十二名,假漆匠七名,瓦甓匠三十五名,浮械匠三名,車匠五名,車夫五十一名,牛直九名,以上各飯一器,羹一器,餠二箇,酒一盃,募軍一千名,擔石軍一百三十名,以上名羹一器,餠二箇,酒一盃,已上人摠二千二百六十一,飯米八石十四斗一升,餠酒及雜種等價錢,一百八十三兩七錢一分,以上城役所上下。
丙辰正月二十一日犒饋,大駕詣本府時,監董十二員,監官六員,京四,府二,牌將四十七員,京十一,府三十六,以上各酒一椀,大口魚半尾,書吏十六人,京三,府十三,使喚軍十九名,石手助役竝五百三十三名,木手一百三名,冶匠助役竝八十二名,泥匠八十九名,瓦甓匠八十四名,假漆匠五名,屛風匠四名,浮械匠三名,畫工二名,車匠八名,車夫一百四名,牛直三十九名,擔石軍二百十一名,以上各酒一椀,大口魚一片,已上人摠一千三百六十七,酒及大口魚價錢,一百三十八兩一錢,城役所上下。
丙辰四月十九日犒饋,承旨下去頒給,監董十員,監官四員,牌將六十三員,書吏十八人,以上各飯米一升,葦魚三箇,蘇魚三箇,各色工匠七百九十一名,車夫六十六名,以上各飯米一升,葦魚二箇,蘇魚二箇,已上人摠九百五十一,飯米六石五斗一升,外帑庫上下,葦魚一百級,蘇魚一百級,以上內下。
丙辰四月二十四日犒饋,內營統長崔泰福,下去頒給,監董十一員,監官四員,牌將六十五員,以上各飯米一升,箭魚二箇,葦魚十八箇,書吏十七人,各飯米一升,葦魚十四箇,各色工匠頭目三十四名,各飯米一升,箭魚一箇,葦魚十七箇,各色工匠一千一百九名,各飯米一升,葦魚十六箇,已上人摠一千二百四十,飯米八石四斗,外帑庫上下,箭魚二百尾,葦魚一千級,以上內下。
丙辰六月初四日犒饋,別軍職徐英輔下去監饋,堂上一員,都廳二員,監董十員,監官六員,京四,府二,牌將六十四員,京二十五,府三十九,書吏十七人,京三,府十四,以上各飯一器,羹一器,魚鹽三箇,石手助役竝三百九十六名,木手五十三名,冶匠助役竝六十名,泥匠三十五名,蓋匠一名,瓦甓匠五十名,以上各飯一器,羹一器,魚鹽二箇,已上人摠六百九十五飯,米四石七斗五升,羹所入價錢,十九兩,魚鹽及雜種價錢,十七兩三錢,以上外帑庫上下。
丙辰七月十五日犒饋,別軍職金爔,下去監饋,監董五員,監官四員,牌將六十三員,京二十五,府三十八,書吏十九人,京二,府十七,以上各飯一器,羹一器,魚鹽三箇,石手助役,竝三百五十二名,木手八十名,冶匠助役竝五十六名,泥匠五十四名,瓦甓匠三十名,假漆匠四名,引鉅匠十一名,蓋匠二名,軍器工匠一百三名,使喚軍二名,車匠三名,車夫六十四名,募軍八百八十九名,擔石軍二百十一名,以上各飯一器,羹一器,魚鹽二箇,已上人摠一千九百五十三飯,米十三石三升,羹所入肉價錢,二十五兩,魚鹽及雜物價錢,二十一兩四錢三分,以上外帑庫上下。
丙辰七月二十九日犒饋,別軍職徐英輔,下去監饋,監董七員,監官五員,京三,府二,牌將七十二員,京二十五,府四十七,書吏十九人,京一,府十八,以上各飯一器,羹一器,魚鹽三箇,石手助役竝三百五名,木手一百二十一名,冶匠助役竝六十六名,泥匠五十七名,蓋匠二名,瓦甓匠三十名,假漆匠三名,畫工一名,軍器工匠八十七名,車匠三名,車夫六十四名,牛直二十八名,募軍九百六十八名,擔石軍一百九十五名,以上各飯一器,羹一器,魚鹽二箇,已上人摠二千七十二,飯米十三石十二斗二升,羹所入肉價錢,四十七兩五錢,魚鹽及雜物價錢,二十四兩五錢,以上外帑庫上下。
丙辰八月初十日犒饋,別軍職鄭學畊,下去監饋,監董五員,監官六員,京四,府二,牌將六十九員,京二十二,府四十八,畫員九員,書吏二十三人,京二,府二十一,以上各飯一器,肉羹一器,魚鹽三箇,石手一百六名,木手一百二十六名,冶匠十八名,泥匠一百三十九名,蓋匠二名,車匠三名,瓦甓匠二十四名,假漆匠四名,屛風匠三名,軍器工匠八十八名,以上各飯一器,羹一器,魚鹽二箇,石手助役一百七十二名,冶匠助役四十八名,車夫五十七名,牛直二十四名,募軍一千一百三十六名,擔石軍一百八十二名,以上各飯一器,雜羹一器,魚鹽二箇,已上人摠二千三百十四,飯米十五石六斗四升,羹所入價錢,四十七兩七錢,魚鹽及雜物價錢,三十四兩三錢,以上外帑庫上下。
丙辰八月十五日犒饋,奉命承旨監饋,監董五員,監官八員,京四,府四,牌將七十員,京二十一,府四十九,畫員九員,書吏二十五人,京二,府二十三,以上各白餠三箇,北魚二條,酒一椀,各色工匠八百四名,募軍一千四十八名,擔石軍一百八十二名,以上各白餠二箇,北魚一條,酒一椀,已上人摠二千一百四十八,餠米十九石十二斗九升六合,北魚及酒價錢,一百八兩三錢,以上城役所上下。
丙辰八月十七日犒饋,內營知彀官金昌仁,下去監饋,監董九員,監官六員,京四,府二,別看役一員,牌將六十九員,京二十二,府四十七,書吏二十六人,石手助役竝一百四十名,木手一百十一名,冶匠助役竝三十七名,泥匠一百五十四名,蓋匠四名,瓦甓匠二十一名,假漆匠四名,屛風匠三名,軍器工匠九十三名,車匠三名,車夫七十一名,牛直十四名,募軍一千十七名,擔石軍一百三十名,以上各餠一箇,已上人摠一千九百十三,餠米六石五斗七升,外帑庫上下。
別賞格,優等匠手分等施賞,以爲勸奬,錢四十二兩七錢九分,十七日頒給,布三疋,帽子十七立,扇子四十二柄,以上十八日頒給,以上外帑庫上下。
丙辰八月十八日傳曰,華城城役告完,工匠之經歲使役,其勞甚鉅,奉命承旨犒饋後,一一招致,勞問外方匠手,回糧米錢,別爲加給,仍令各其道伯守臣,待其回還,依昨年先放匠手例施賞後狀聞事,令整理儀軌廳,措辭行會,京工令監董堂上,區別報來後,待其上來,各令案付衙門,分等施賞草記事,分付,竝令摠理大臣知悉。
丙辰八月十九日犒饋,承旨金祖淳,下去監饋,堂上一員,都廳二員,監董十四員,監官四員,牌將九十五員,畫員九員,書吏四十二人,石手一百八十四名,木手一百十六名,冶匠十八名,泥匠一百五十三名,蓋匠三名,車匠三名,瓦甓〈匠〉二十三名,假漆匠五名,屛風匠三名,軍器工匠七十八名,以上各餠三箇,肉九兩,湯一器,酒二椀,蒸太四合,石手助役一百六十九名,冶匠助役四十八名,車夫七十名,擔石軍一百八十二名,以上各餠三箇,肉七兩,湯一器,酒一器,蒸太三合,牛直二十八名,募軍一千四百五十名,以上各餠二箇,肉六兩,湯一器,酒一椀,蒸太二合,已上人摠二千七百二,餠米二十一石二斗三升,代錢八十四兩六錢,太四石十三斗八升二合,代錢七兩三錢八分,猪十首,代錢六十四兩五錢,酒價及湯所入雜物價錢,二百五兩二錢二分,以上外帑庫上下,肉價及各樣雜物價錢,三百三十三兩三錢二分,城役所上下。
別下糧資秩。外方石工還送時別下,外方石手僧啓元,居梁山,錢二兩,米三斗,路資錢四兩五錢,咸處京,居遂安,錢二兩,米三斗,路資錢三兩五錢,李元大,居瑞興,朴順乭,居藍浦,以上各錢二兩,米三斗,路資錢三兩,金榮大,居安峽,趙廷敏,居狼川,羅五同,居尼城,以上各錢二兩,米三斗,路資錢二兩五錢,李長金,居原州,金在善,居德山,卞福乭,居唐津,姜岳只·李得喆·鄭得只·金巴金,以上居淸州,以上各錢二兩,米三斗,路資錢二兩,金汝出,居喬桐,錢二兩,米三斗,路資錢一兩五錢,高福仁·河得已·梁大春·玄介男·趙千學·趙好命·崔大老味·林成海·林太根·白小得·張岳東·洪彭樂·韓小奉·韓五男·朴福乭·高福尙·高福漢·高已特·申宗謙·全南贊·林五金·金米老味·李無應述,以上居開城府,車乻仁老味·李世得·金德萬·金善得·韓敏郁·朴海善·金成乭·徐日國·徐命迪·李福已·曺光彩·桂龍得·朴允大·金時雄·陳景信·車龍得·趙德順,以上居江華府,以上各錢二兩,米三斗,路資錢一兩,崔末不,居長湍,劉大俊,居陰竹,以上各錢二兩,米三斗,路資錢八錢,崔福太·鄭守大·鄭德純·金景光·朴今乭·尹弘臣·金一乭,以上居楊州,崔奉世,居驪州,以上各錢二兩,米三斗,路資錢七錢,尹德辰,居高陽,錢二兩,米三斗,路資錢六錢,諸成福,居果川,金奉元,居振威,申德辰·孫忠立,以上居龍仁,以上各錢二兩,米三斗,路資錢二錢,已上石手七十名,米十四石,錢二百二十五兩六錢,以上城役所上下。
丙辰八月二十一日,今八月二十一日,左承旨入侍。奉命承旨,同爲入侍時,前承旨金祖淳所啓,臣謹依聖敎,進詣華城城役監董以下,將校·員役·匠募等犒饋設行,仍又勞問,匠募等,外方石手七十名,則亦依筵敎,卽日使之解送,別下糧資及賞格,臣於面前,一一分給,而畢役前,各道石手之先爲下去者,未蒙一視之澤,整理儀軌廳行會時,此類,自該道,知委各該所在邑,一體施賞,恐合事宜,犒饋所用,區劃物力,七百兩中,所剩爲一百兩云,守臣,要令臣還朝後,筵稟區處,故適因言端,竝此仰達矣。上曰,先送匠手之一體施賞事,果好,卽令整理儀軌廳,以此知悉,而今番犒饋用餘物力,屬之外帑庫,會錄,可也。
丙辰九月初十日,以策應都廳別單,傳曰,昨今年賞典,令整理儀軌堂上,分類作一冊子,藏于備局及本府,而政院日記·內閣日省錄,以此冊子全謄。
丙辰九月初十日辰時,上御誠正閣。藥房入診,諸承旨持公事入侍,入格儒生,同爲入侍時,藥房提調沈頤之,行左承旨李益運,記事官柳遠鳴,右承旨金翰東,左副承旨李海愚,右副承旨鄭尙愚,同副承旨魚用謙,假注書,記事官金景煥,記注官金良倜,檢校待敎徐有榘,進士梁性默,生員權中敏·趙相羽,以次進伏訖。頤之曰,日間聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,醫官待令,使之入診,何如?上曰,置之。上曰,今番幸行時,領相,以病難留都之意,陳箚矣。左相許遣入侍史官,筋力凡節,可以留都,則不必進去華城,而仍爲留都之意,傳諭左相,若難爲留都,則仍往領敦寧家,亦以留都之意傳諭,而左相若以留都之意回奏,則不必往領敦寧家矣。遠鳴承命出。上命書傳敎曰,政官牌招開政。上曰,訓將筋力,能往來於舟橋所云耶?頤之曰,筋力可以堪勝,而且當於動駕前先往,故別無難於擧行之慮矣。上曰,文純公祠版,何日入來乎?翰東曰,當於十三日入來云矣。上曰,儒生進前。性默進奏姓名。上曰,詩工幾何?性默曰,七百首矣。上曰,爾果知解題而製進乎?性默曰,未能知得矣。中敏進奏姓名。上曰,詩工幾何?中敏曰,五百首矣。相羽進奏姓名。上曰,詩工幾何?相羽曰,二百首矣。上曰,爾亦不知解題乎?相羽曰,亦未知得矣。上曰,場中亦無知之者乎?相羽曰,皆不能知云矣。上曰,古書不云乎?丙年重九之霧,可占丁年之豐,予所以,以豐字出韻者,蓋欲使諸生,知題意也。仍命先退,性默等退出。上命讀各房公事,益運讀奏咸鏡監司趙尙鎭狀啓,慶源府使沈默之等到任事,用謙讀奏慶尙監司李泰永狀啓,罪人方光明,河東府到配事,尙愚讀奏黃海監司徐邁修狀啓,農形事。上命書判付訖。頤之曰,卽見灣尹私書,則以爲,彼地冬八站漂去云云者,是浪說,而彼地初無水災之事,灣上之所未聞者,都下何以聞之也云矣。上曰,然則此說出於何處?頤之曰,似是譯官輩所訛傳矣。上曰,該譯官事,萬萬痛駭,齎咨官別單,尙未啓下,而渠何敢作此無根之說,徑布一世乎?當該譯官,所當刑推定配之意,卿須分付,使之知之,可也。仍命退,諸臣以次退出。
丙辰九月初十日辰時,上御便殿。吏·兵房承旨,吏·兵曹政官,備局有司堂上,京畿監司,同爲入侍時,行左承旨李益運,左副承旨李海愚,記事官柳遠鳴,假注書呂東植,記事官金景煥,記注官金良倜,吏曹判書金載瓚,參判黃昇源,正郞李運行,行兵曹判書鄭好仁,參議李尙度,正郞呂駿永·鄭晩錫,佐郞趙台榮·南達孫,有司堂上沈頤之·李時秀,京畿監司李冕膺,以次進伏訖。上曰,華城留守及都廳,使之親呈肅單,仍爲入侍,可也。心泰·儒敬進伏。上曰,經始三載,工役告訖,卿等復命,予心喜悅,容有旣乎?傍觀聳喜,可以推知,今當論功行賞,而摠理大臣及監董堂上·都廳,昨年春陪慈駕詣華城也,已施賞,以賞不疊授之意,今番則竝無論,而昨年日淺而未及施賞者,至今秋,計實役仕日,有加於昨春參賞諸人者,且有昨年幸行後追入而仕日稍多者,詳細區別然後,可以論賞,都廳出去,別單持入,可也。儒敬承命出去,持別單進伏。心泰曰,昨春日淺而未及蒙賞典者,不過策應爐冶監董中四五人而已,其外,則昨年春,擧蒙恩典矣。上命書傳敎曰,經營三載之間,周遭萬垜之堞,告厥成功,若有神助,監董諸臣,今日皆復命,可以論賞酬勞,而摠理大臣及監董堂上·都廳,昨春陪慈駕臨華城也,先施賞典,物雖不稱勞,近於疊受,竝勿論,其後新差與初當及昨年日淺者,已令別爲書啓矣。策應都廳水原府判官洪元爕,旣經牧使,且有承傳,而內三品,尙不收用,其在重其事之道,又豈可虛徐乎?今日政,內準職調用,雜物策應都廳中軍金㷞,其勞甚鉅,不但策應之勞,差待立規,陞授兵閫,監董及第金處漢,曾有依承傳宣傳官例,陞敍之承傳,而聞有罪名蕩滌,前僉使丁好南,外職甄用,前兵使曺學臣,罪名分揀,前府使金爀,趙雲祥,前五衛將尹芮基,前營將金箕昇,縣令丁遇泰,竝陞敍,前都事崔命健,訓鍊副正待窠調用,繕工奉事黃井彦,六品遷轉,其餘監董,依判下,馬帖分等施賞,別看役及看役裨將·牌將·員役·工匠等,亦依別單判下,分等施賞,可以下批者,竝令今日政下批。上曰,吏·兵批銓官,少退階下,政望斯速擬入。上曰,在外五衛將改差,今日政差出。出榻敎命書傳敎曰,幸行在近,卿宰侍從堂上·堂下罷削人員,竝敍用,或給牒敍用。上曰,西林僉使李宗範,旣用履歷改差,前僉使仍任。出榻敎上曰,山林及南臺外,兩司在外及未肅拜人,竝許遞。出榻敎上曰,卿等今皆復命,城役果無未盡處耶?心泰曰,蓋甓塗灰及修掃等節,未及了畢,而塗灰鍊正,則數日內,當告竣,修掃,則動駕前,優當爲之矣。上曰,後托之役,亦皆善爲否?心泰曰,後托,則役處非一二處,故雖未能盡意爲之,而大體則皆善成矣。上曰,右副承旨入侍。遠鳴承命出傳,右副承旨鄭尙愚進伏。上曰,洪元爕已經準職乎?頤之曰,已經牧使矣。上曰,然則以內三品,準職陞敍,似好矣。頤之曰,內三品準職,卽寺正,而此是通擬之職矣。上曰,雖云通擬,蔭正與南臺有異,以其地處,有何靳惜?今日政,使之擬入,可也。上曰,華留何日下去耶?心泰曰,再明欲下去矣。上曰,都廳亦爲下去乎?心泰曰,同爲下去矣。上曰,城役旣竣,而實民然後,始可曰有城池矣。心泰曰,竣役之後,京鄕監董人,牌將匠手輩,一齊還歸,目下戶數之減縮,當近數百戶,而此則所謂家舍,不過數三間矮屋,其所結構,無異假家,失之無足惜矣。上敎冕膺曰,聞鷺梁越邊,有甲寅年幸行時舊路,足可以作路云,卿亦聞知否?冕膺曰,輦路,若由甲寅舊路,則當由回農後峴,而峴路非但狹小,此外則無傍邊可治之路,雖以萬安峴作路,不至大段迂廻矣。卽聞始興縣監之言,則鐵浦間津,若爲舟橋,則比諸造橋,甚爲便好,而亦可省力云矣。上曰,欲爲舟橋,則船隻當入幾許云耶?冕膺曰,有津船六七隻,則優可爲之云矣。上曰,依卿所奏,以舟橋造成,而華留下去時,卿亦同往,躬審形止,可也。冕膺曰,治道之節,大抵可悶,雖以陽川言之,班戶外民戶,未滿百餘戶,以此殘邑,何能繕治公廨及輦路耶?聞故老之言,甲寅幸行時,本邑治道,不過五里許,而其餘則近境鄰邑之民,赴役治之云矣。上曰,陽·金之民,每歲貽弊,豈可又使之勞役乎?竝用雇軍,可也。聞安山倅,則捨却道伯巡審之路,創出六十里新路,役夫奔走,便同鑿山通道,是豈成說乎?然無論如此如彼,舊路之於新路,遠近便否何如云耶?冕膺曰,新舊路遠近,爭以十里,而新路則無嶺峴,舊路則比新路稍近十里,而其間有踰嶺處,平衍雖不及舊路,道臣巡審之必由舊路者,蓋爲愍懷墓奉審故也。上曰,予之欲遵巡路者,亦欲觀勢歷拜於墓所也,第至墓所洞口,略略治道,可也。冕膺曰,然則墓官齋室,亦當修補矣。上曰,齋室必不成樣,以此時繕修,甚好,依此爲之,可也。上曰,輦路諸邑官舍修理,何以爲之耶?冕膺曰,金浦則官廨最好,陽川則不可不修葺,而日字不多,有難一新改構,當仍舊略治,而三門最爲低狹,此則不可不新造,至於安山衙舍,則樑木傷處,聞該倅之言,則欲鐵縛紙塗,外施丹靑云,不如是而欲改備,則動駕前,恐有未及之慮矣。上曰,內衙當爲小次,而如此殘邑,若不於今番爲之,則何時爲之乎?上命京畿監司先退,冕膺退出。上敎心泰·儒敬曰,卿等旣欲於再明下去,則明日又當召見,先退,可也。心泰等退出。上敎頤之等曰,整理諸堂出去監印所,詳考城役別單,秩秩區別,成笏記以入,可也。頤之·時秀先退。好仁曰,壯勇外營軍兵,別將權領,園幸近處聚待,外使到信地,率領環衛作門事,命下矣。依今春例,自聚待信地,爲先廂,御營廳先廂軍兵則落後,作行於後廂尾局,而自華城回鑾時,則先詣待候於眞木亭,仍爲先廂乎?上曰,依爲之。出擧條好仁曰,別隊馬兵,節目中,當爲磨鍊,昨年·今春園幸時,因下敎置之,故不敢循例擧行,敢此仰達矣。上曰,依近例,置之,可也。出擧條好仁曰,陽川·富平晝停時,依近例,先廂軍兵,則環衛作門,後廂軍兵,則路上留駐,鷗浦少駐時,亦依近例,先廂軍一哨除出作門,其餘先後廂軍兵,竝令路上留駐,何如?上曰,依爲之。出擧條上敎益運曰,今番幸行,隨駕與否,果已往復於左相否?益運曰,聞左相欲進去華城云矣。上敎遠鳴曰,朝者附奏曰,欲留都,而今聞承宣之言,則欲往華城云,此緣爾之傳諭未瑩,左相所言,致有前後之異爾,事誠駭然,卽往領敦寧家,以左相先詣華城,右相以內局都相進去,李判府以西班班首進去,而領相以病難留都陳箚,留都甚爲苟簡,勢當屬卿之意傳諭,受附奏以來,可也。遠鳴承命出。上命書傳敎曰,今聞忠僖公任珹延諡,將行於二十日云,當日賜祭,安邊府使任希厚就理事,當白放,而本事有關風化,爲先以公罪勘放,延諡日,令該道助給祭需,宴需事,分付。上曰,吏兵批,政官先退,而兵曹正郞呂駿永·鄭晩錫,則進前,可也。載瓚·好仁等退出。上敎駿永·晩錫曰,今春園幸,爾等旣以繡衣,奉命廉察,今番幸行,亦依今春例,輦路十邑守令,擧行之勤慢,民弊之有無,及入華城境後,各司各營之章標外,濫率犯科盤果等事,另念廉探,少者出道,懲治吏隷,大者狀聞,論勘守宰,而沿路諸倅,多有生疎之人,當此幸行,列邑民情,非但有瞻羽旄之喜,亦不無希覬恩澤之心,而如或以修治道路,繕葺公廨等事,使役殘民,以致繹騷,則使之雇軍使役之本意,果安在哉?此等處,各別詳探,復命早晩,觀勢爲之,可也。仍命退,承史以次退出。
上在昌德宮。停常參·經筵。
魚用謙啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于李益運曰,諸承旨持公事入侍。
李益運啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于李海愚曰,來待諸臣入侍。
傳于金翰東曰,右承旨入侍。
傳于鄭尙愚曰,右副承旨入侍。
傳于鄭尙愚曰,坐直承旨入侍。
金翰東啓曰,京畿監司李冕膺,道路看審後,依下敎來待矣。傳曰,入侍。
宣傳官鄭來升書啓,臣於當日辰時量,敬奉聖敎,馳往先農壇,詳細摘奸是白乎則,上下階砌垣墻及紅箭門內外,俱爲無頉是白遣,先蠶壇壇上四面,亦爲無頉是白乎旀。南邊紅箭門,昨已修改是如是白遣,兩壇壇所近處,所在松木,依舊蒼翠,元無木根之顯頉是白乎乃,另加修掃之意,申飭於壇直等處是白遣。仍詣鷹峰亭,看審植木處是白乎則,自主峰,至左邊五麓,所植松木,頗爲稠密,幾盡着根,而間或有枯黃者,故各別看護之意,嚴飭於山直輩是白齊。傳曰,鷹峰近處,卽大內俯瞰處,播植之如是稀闊,豈成說乎?更加嚴飭,俾有實效之意,招致備郞出給。
宣傳官柳曮書啓,臣於當日辰時量,敬奉聖敎,馳往雩祀壇南壇,一一摘奸是白乎則,兩壇石築階砌及紅箭門,俱爲無頉是白遣,墻築段置,亦無顯著之傷處,而以歲月之久,風雨之打,間或有土落石傾處是白乎矣,雩祀壇段,壇上壇下,修掃等節,殆有不潔是白遣,壇庭且有斫屑及石塊,故心切驚怪,招問任掌及壇直處是白乎則,以爲,自營繕,改造紅箭門時,似有此斫屑,而此是昨再昨之事,故未及見知是如是白如乎,可知其常時不勤守護之狀是白乎旀。壇直四名內,三名則不知去處是白遣,只趙卜爲名者一名來見,故臣使其任掌及趙卜漢,看審修掃,而此後段,各別守護之意,另加嚴飭是白遣。南壇段,修掃之節,別無顯頉是白乎矣,所謂壇直輩四名內,初無一名來見之事,故四處推尋,終不知去處是白乎等以,招致任掌,嚴加申飭是白乎旀。至於年前所植松木段,今旣稠密,頗有茁茂之漸是白齊。傳曰,令字內營門大將,各別嚴治。
宣傳官柳興源書啓,臣於當日辰時量,伏奉聖敎,馳往漢江龍壇,奉審摘奸是白乎則,壇上及紅箭門,俱爲無頉是白乎矣,四面壇垣,則間多頹圮是白遣,壇後松木,僅爲十九株,而十一株則自枯已久是白遣,紅箭門外西邊十步許,有一樵路,顯有來往之㾗,故招致壇直輩及洞里任掌等,另加禁斷之意,嚴飭是白齊。傳曰,令廟堂,嚴飭字內營門,別加播植,時遣備郞摘奸事,招致備郞,往傳右相,而其外禁松之政,亦爲提飭之意,一體傳之。
兵曹口傳政事,以崔鳳麟爲景福將。
李海愚,以兵曹言啓曰,因整理儀軌廳,知委華城城役所,赴役龍虎營,案付三等,蓋匠崔得春,木一疋施賞之意,敢啓。傳曰,知道。
鄭尙愚,以訓鍊都監言啓曰,謹依華城城役別單判下,京牌將二等出身尹彦邦,本局哨官加設差下,待窠陞實,三等本局敎鍊官金百鍊,鐵峴別將,待窠差送,禹德逸,安州屯監官,待窠差送,本局書吏鄭東植·金載豐,從後收用之意,敢啓。傳曰,知道。
李海愚,以訓鍊都監言啓曰,本局分授都城北曲城第二城廊近處,體城三間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
李海愚,以訓鍊都監言啓曰,謹依華城城役別單判下,本局軍兵中,各色匠手一等黃允九等七名,各木二疋,布一疋,二等金光福等七名,各木一疋,布一疋,三等李世大等十三名,各木一疋,依昨年例,分等施賞之意,敢啓。傳曰,知道。
金翰東,以禁衛營言啓曰,謹依摘奸宣傳官柳曮,書啓判付,南壇壇直金重澤等四名,及雩祀壇壇直洪思仲等四名,各決棍十五度,嚴飭日後之意,敢啓。傳曰,知道。
鄭尙愚,以禁衛營言啓曰,謹依華城城役所別單判付,牌將宋仁宅,本營加設敎鍊官差定,待窠陞實之意,敢啓。傳曰,知道。
李海愚,以禁衛營言啓曰,謹依華城城役工匠等別單判付,本營案付一等木手李光祐,瓦甓匠徐奉千,各木二疋,布一疋,二等木手李三辰,木一疋,布一疋,三等泥匠洪時太,木鞋匠李彦春,蓋匠李根成,各木一疋,依昨年例,分等施賞之意,敢啓。傳曰,知道。
李海愚,以御營廳言啓曰,本廳字內,惠化門北邊第八城廊近處,頹城改築處,女墻亦爲畢築之意,敢啓。傳曰,知道。
鄭尙愚,以御營廳言啓曰,謹依華城城役所別單判下,牌將本廳敎鍊官李道文,楊花鎭別將,待窠差擬,前敎鍊官李時輔,敎鍊官加出差下,前別武士車繼運,別武士加出差下,書吏林致雨,從後收用之意,敢啓。傳曰,知道。
李海愚,以御營廳言啓曰,謹依華城城役所別單判下,本廳案付,三等木手權德龍,車匠崔得龍·車龍巾等,各木一疋,依昨年例,施賞之意,敢啓。傳曰,知道。
李海愚,以摠戎廳言啓曰,謹依華城城役所別單判付,本廳案付,三等冶匠李貴福·金成福,依昨年例,各木一疋,施賞之意,敢啓。傳曰,知道。
以全羅監司徐鼎修狀啓,光州牧開洑處,頑民之毆打宮監者,嚴覈懲治,而土地不可强令打量,枚擧馳啓,令廟堂稟處事,判付內,啓下備邊司爲旀。近來宮房此等之弊,一切嚴禁,則豈或於此泛忽,而聞其來歷,中官與無賴輩,假稱宮屬者,捧賂受囑,至於手本是如乙仍于,付之營色,欲待査奏後處置。觀此狀辭,果然卽令道臣,痛治奸民,而居間而假稱宮屬者,已爲刑配,當該中官,亦已査治,此後,名以宮房手本,不當望定而望定者,該道道臣,若不趁卽論啓,以貽一毫民弊,與該邑守令,隨現重勘,斷不可已,卿等,措辭嚴飭諸道道臣,傳各知委管下列邑爲良如敎。
禁府啓目,前參判李書九原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,聞於郞官之供,意謂知其本事,而循例保授,今聞事實,其爲不知,堂郞一也,固有常時不能檢飭之罪,別無知而故緩之失,削職,足矣,放送爲良如敎。
金翰東,以義禁府言啓曰,任希厚,杖一百,以公罪收贖放送事,草記批旨內,允如有功議,各減一等可也事,命下矣。希厚四代祖堂,保社原從功臣云,功減一等,杖九十,以公罪收贖之意,敢啓。傳曰,知道。
丙辰九月十一日辰時,上御重熙堂。來待諸臣入侍時,左副承旨李海愚,假注書呂東植,記事官金景煥,記注官金良倜,水原留守趙心泰,京畿監司李冕膺,華城城役監董都廳李儒敬,以次進伏訖。上敎冕膺曰,金浦郡守事,甚爲駭然。冕膺曰,該倅事,不勝驚駭,而聞其事實,本邑民丁,除班戶外,不過三百餘戶云,事勢則然,而雖不得已用民力,當量其便否,從宜爲之,而至於輕發一境之民,迃闊太甚,此莫非臣之不能董飭之罪也。上曰,幸行時治道,以田父使役,容或可也,豈有傳令面任,繹騷一邑之道乎?雖役民丁,雇價則給之云耶?冕膺曰,此則必當如例給之矣。冕膺曰,砥平縣監李永哲,抱川縣監徐理修,以橋梁事上來,而聞砥平倅言,則金浦地橋梁,多有修葺處,有所謂曲橋者,長可十二把,廣爲一間許,而輦過時,恐不無陿窄之慮,若於其兩傍,加設挾梯,以廣其路,則誠爲完固之道,而工夫物力,亦不多入云矣。上曰,取考政院日記,則甲寅年幸行時,此橋亦爲挾梯云矣。冕膺曰,未能詳知矣。上曰,此橋,可以步輦過去乎?冕膺曰,雖曰平穩,步輦過去,則似或爲難矣。上曰,甲寅亦以步輦爲定矣,伊時內乘,忘未擧行,過橋後,始乃提稟云矣。上曰,此橋,路出於何邑之境?冕膺曰,自金浦,出陽川路矣。冕膺曰,金浦地,彭浦爲名處,又有一橋,此則橋形太高,有若虹蜺然,若爲修葺,則雖廣且固,而橋勢,過爲高峻,其在愼重之道,難爲駕過之路,而其傍,又有舊橋基址,地形極爲平穩,若於此基,別設新橋,則甚爲便好,而所費亦不多矣。上曰,從便爲之,好矣。冕膺曰,鐵浦間津造橋事,最爲時急者矣。甲寅年,亦爲浮橋云,而若爲浮橋,則其廣可至二十餘間,其爲功役,似甚浩大,以津船造舟橋之說,似爲便好矣。上曰,今日卿與華留及都廳,看審以來,而具壽漢,今上來,帶去,可也。心泰曰,萬安峴,難爲輦路,而以四忠祠·六臣墓傍作路,則甚爲便好,若然則依此爲定,恐好矣。上曰,此亦今日看審,可也。上敎儒敬曰,卿則今日看審後,仍往富平·安山等沿路邑,詳審形止,錄爲別單,待華城駕臨時,來納,可也。心泰曰,昨日政,龍仁縣令丁遇泰,與平海郡守相換,行將赴任,而旣兼外營別左司把摠,軍務自多關緊,且新設內營軍,今番當爲率領隨駕,則此時遞易,實多掣礙之端,合有變通之道,而守令遞仍,有不敢擅便,敢此仰達矣。上曰,仍任,除朝辭,卽令還官,可也。仍命退,諸臣以次退出。
丙辰九月十一日辰時,上御重熙堂。右承旨·右副承旨入侍時,右承旨金翰東,右副承旨鄭尙愚,假注書呂東植,記事官金景煥,記注官金良倜,以次進伏訖。上命尙愚,書傳敎曰,昨見儒生梁性默,居魁於節製,思之其祖故忠臣梁誌,卽壬辰朔寧殉節三從事中一人,而與方伯沈岱,共約同死,節義之凜然,至今如生,年前特命立祠朔郡,揭號表節,侑祀四忠,亦皆贈職旌閭矣。問於性默,獨渠祖見漏云,豈非欠事?故忠臣朔寧倅梁誌贈職旌閭間,一依尹慶元·姜壽男已施之例擧行事,分付吏·禮曹。上敎翰東曰,文純公祠版,何日入來云耶?翰東曰,當於十三日入來云矣。仍命退,承史以次退出。
丙辰九月十一日酉時,上御便殿。坐直承旨·京畿監司入侍時,同副承旨鄭尙愚,假注書呂東植,記事官金景煥,記注官金良倜,京畿監司李冕膺,以次進伏訖。冕膺曰,臣以道路看審出去,自鷺梁至陽川地,道路與造橋處,詳爲看審,則道路,則自鷺梁,由萬安峴,似爲便安。其外,雖有一路,而非但民村之逼近,地形狹窄,恐不可爲駕過之路。至於陽川·間浦造橋處,則昨日始興倅之言,太欠商量,似無經歷而然,以臣所見,別無難便之事,其廣不過數間浦,水亦淺淺,不必造爲浮橋,若以略干津船,爲舟橋,則非但完固,比浮橋,工役亦歇,故華留統帥之意,亦如是矣。上曰,從便爲之,可也。冕膺曰,自金浦至富平道路,當善爲修治,而安城郡守曺允植,適有實病,將不得擧行,而具壽漢,方上來,使之句檢,似好矣。上命召入壽漢,敎曰,四忠祠·六臣墓傍,則無作路處耶?壽漢曰,此則似不可爲輦過之路矣。上又敎壽漢曰,汝往金浦·富平等地,須從便善爲,而切勿貽弊民間,俾無如日前金浦倅事,可也。上曰,再明眞殿行禮時,大臣當齋宿參班,而領左相則老病,勢難參班,勿爲入來之意,入侍史官,傳諭,可也。良倜承命出。仍命退,諸臣以次退出。
上在昌德宮。停常參·經筵。
夜一更,灑雨下雨,測雨器水深三分。
李益運啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李益運啓曰,同副承旨魚用謙,今日不爲仕進,卽爲牌招,何如?傳曰,許遞,前望單子入之。
傳于鄭尙愚曰,諸承旨持公事入侍。
承旨前望單子入之,蔡弘遠落點。
李益運啓曰,新除授承旨蔡弘遠,卽爲牌招,何如?傳曰,允。
傳于蔡弘遠曰,明日眞殿行禮齋宿,便殿爲之,時刻則當隨時行禮,該房知悉。
以戶曹參判曺允亨初度呈辭,傳于李益運曰,許遞。
金翰東,以承文院都提調意啓曰,院製述官南播秀遷轉代,吏文學官李英章移差,計前仕,陞六,吏文學官李英章移差代,幼學咸增文差下,付軍職,冠帶常仕,何如?傳曰,允。
李益運,以司譯院都提調·提調意啓曰,今番回還齎咨官金倫瑞差送之意,何等緊重,而全沒委遣之本意,已極駭然。且其所呈手本,多有爽實,罪上添罪,大關後弊,已自本院,爲先刊籍,而揆以罪狀,不可薄勘而止,請令攸司,從重科治,何如?傳曰,別爲差遣知來者何事?方物起數,無以的定,如許咨官,不若驅人。且其手本,虛謊莫甚,不齒譯類,知所懲畏,可也。
蔡弘遠,以戶曹言啓曰,謹依別單判下,華城城役時,各色工匠,一等木手韓益良等七名,泥匠吳敬老,冶匠金成雲等二名,瓦甓匠徐命位等二十四名,各木二疋,布一疋,二等木手金昌純等九名,泥匠朴春得等十一名,蓋匠金龍得,瓦甓匠盧聖哲等三十二名,冶匠申大喆等三名,朴排匠安德起,車匠李德辰,各木一疋,布一疋,三等木手朴世興等五十八名,泥匠金大得等六十四名,蓋匠金廷祐等十一名,瓦甓匠蘇萬大等四十三名,冶匠鄭大儀等十六名,大引鉅匠金世輝等三十六名,小引鉅匠徐成孫等七名,乬鉅匠韓千興等九名,岐鉅匠李成大等十名,車匠朴得孫等四名,木鞋匠申長壽等五名,船匠金仁得,假漆匠尹興福等二十二名,各木一疋,分等磨鍊施賞,其餘無案付各色匠手九十一名,姑不來現,更加搜訪,當爲追後頒給,而石手未及頒賞五十八名內,五十六名,已爲搜訪,依分等頒給,二名方在安養地云,故使之催促上來之意,敢啓。傳曰,知道。各別搜訪施賞,俾無一名遺漏之弊,可也。
李海愚,以兵曹言啓曰,新除授惠山僉使趙雲祥,昨年除拜朔州府使時,以其本生母七十六歲,法不當赴任,依法典改差事,自吏曹,草記批旨內允,城役自有所重,履歷則準朔施行可也事,命下矣。朔州邊地,旣用履歷,今於惠山,在法當遞,與昨年無異,改差,何如?傳曰,昨年批旨,旣有履歷施行之敎,則今番擬入,未免不審,勿施,當窠待窠擬入,可也。
李海愚,以備邊司言啓曰,卽見全羅監司徐鼎修狀啓,則以爲,兩麥還上,數本不敷,今年麥歉之餘,民勢甚艱,應分條,已盡於新穀前接濟之資,方當秋耕,擧乏種子,而窮民嗣歲之資,莫緊於麥農,不可不勸令廣播,道內各邑鎭,兩麥留庫中,量宜加分事,請令廟堂,稟旨,分付矣。元還幾盡於應分,種子見乏於秋耕,則今此牟還加分之請,必審量民情穀數而然,依狀請許施,略綽分排之後,修成冊上送,具由狀聞之意,分付,何如?傳曰,允。
李海愚,以禁衛營言啓曰,謹依華城城役所別單判付,書吏朴思淳,從後收用之意,敢啓。傳曰,知道。
金翰東,以刑曹言啓曰,京囚殺獄罪人李春興,完決啓目判付內,成獄之法,須於載在法文之事,始可會推,而此獄段,自是無法之司,無法之案,何以判下乎?正犯干犯詞證等名色,亦非可論於法外之獄,勿論若吏若隷,犯無於法之徒,當不分首從,捧結案,不待時行刑然後,或爲一分修明之端,而此亦近於法外乙仍于,所以有起疑,而問議之擧是置,大臣收議,不肯裨助聰明,又何以決此案乎?索賂民間,行盜賊之事,甚於穿窬之習,殺獄償命,猶屬餘事,二隷付之捕廳,先用治盜之律,一吏亦自本曹,施以殺獄容奸之律,其可乎?此文案,還給卿曹爲旀,所謂前例之考入,尤不襯,似當該諸堂罷職,今聞參判事,可謂兩罪俱發,以不當引之事引義,已屬於壞法,任其下吏之阻搪,獄未卽究,又甚駭然,該堂削職,卿曹同情吏隷等,爲先嚴囚,待新判堂出仕,決處後,草記事,判下矣。朝家設置法曹,專爲禁暴亂,止奸究,而近年以來,法綱漸就解弛,法官全未禁戢,猾吏之操縱訟民,悍隷之作拿閭里,無弊不生,無事不有,甚至今番殺越之變出,而尤萬萬驚懍矣。凡殺獄之或出於邂逅,或由於過誤者,猶且按法嚴覈,期於償命,則今此法曹下隷,憑藉法曹牌紙,多索賂物,竝力驅踢,致使無辜平民,致命於三日之內者,卽前所未聞之一大變怪也。渠輩之於死者,本無恩怨,而白地踢打,竟成殺變者,都出於掠奪財貨,財貨掠奪,卽一賊徒,大明律,竊盜殺傷人者,不分首從皆斬之文,實合照勘,而乃以欽恤之聖心,猶慮或於法外,十行辭敎,丁寧懇惻,臣不勝欽仰感歎,而渠之負犯,有浮於搶奪矣。付之捕廳,先用治盜之律,固無所不可,而第治盜之律,視償命反輕,且捕廳之凡係一律者,皆送本曹勘斷,則可見法意之攸在,罪人李春興·李世興等,自臣曹,除尋常,各別嚴訊取服後,捧結案用律,該吏宋得龜,渠是曹吏,旣聞曹隷殺人之變,則宜卽驚心告官,以爲及時究覈之道,而乃反營護凶悖之漢,阻搪白活之民者,節節痛惡。今以渠招見之,渠所阻搪,雖在於姜渭得被打之日云,而曾未多日,轉成殺獄,則同情容奸之律,渠焉敢逭也?其在杜弊懲奸之道,不可尋常處之,更加各別嚴刑,以次律勘斷,何如?傳曰,此草記,果着題乎?非剩語乎?文案還給,則何以爲之與否,登筵時警欬,有所不能,則從該房微稟,從大臣提奏,猶之或可,而卿等之以判下中然疑設辭之說,敷衍論理,有若策客之對策然者,寧有如許紀綱乎?設欲條對判辭,不對上款,不待時一款,單擧移捕廳之當否,亦可謂外題,今番處分,專爲法律之掃地,則印信僞造之承款於捕廳,變辭於本曹者,還送捕廳取招之式,謹遵受敎,猶且嚴禁,殺死穿窬,條件各異,已有措語於判付,則卿等之忽以曰可曰否,張皇草記,尤爲駭然。且草記,異於上疏與啓目,無敢插入贅語,卽是不易之典,而近來此規前廢,至於此草記而屑越莫甚,當該捧納承旨,從重推考,卿等越俸一等,此草記,令政院,還給,可也。
禮曹單子,忠靖公任珹延諡日,令該道助給祭需宴需事,命下矣。其家廟,在於京畿水原地,祭物,令本府進排,執事官,令本道差定,祭文亦令藝文館撰出之意,分付何如?判付啓,依所啓施行爲旀,獻官則府居文臣中差定,香祝則使之上來齎往爲良如敎。
丙辰九月十二日辰時,上御重熙堂。諸承旨持公事入侍時,行左承旨李益運,右承旨金翰東,左副承旨李海愚,右副承旨鄭尙愚,記事官柳遠鳴,假注書呂東植,記事官金景煥,記注官金良倜,檢校待敎沈象奎,以次進伏訖。上曰,宣傳官與下直邊將入來,可也。賤臣承命出傳,宣傳官任聖皐,與寧城僉使李廷殷,加里浦僉使李渭,西生僉使黃致郁,許沙僉使李光賢,開雲浦萬戶吳興大,豆毛浦萬戶朴震晃,伏於庭下。上命奏職姓名,廷殷等奏職姓名。上曰,爾等何時赴任乎?廷殷曰,華城府有未及收拾事,先往看檢後,卽爲赴任計矣。上曰,爾等皆於今日,只見兵判,下往華城,待幸行還宮後,自華城,卽爲赴任,可也。仍命書榻敎曰,今日肅拜邊將·中軍,皆令除朝辭赴任,而今日內,下送華城,還宮後,分送任所事,令兵判及華留知悉。仍命廷殷等退出,廷殷等出去。上命書傳敎曰,今番城役賞典中,前五衛將嚴思勗,旣加資矣,又以白徒,爲五衛將矣。渠雖有勞,在渠足矣,待邊將窠多,使之追後收用,而京牌將則只以首勞之朴宗秀一人,使之先除邊將矣。昨閱政目,月串之望,思勗爲之,宗秀不知去處,付之渠之食數,不爲提問矣。今日新除邊將召見也,獨思勗不爲待令,渠以月串,爲不若加里浦而然乎?渠獨不來之狀,極爲頑濫,令守臣,棍問狀聞,如在府內,當日內逐送,該僉使望筒,令該曹付標,宗秀又或厭避,不卽上來,令兵判,決棍汰去後,草記。上曰,思勗本不入於承傳中,則渠之爲僉使,似有未及聞知之慮,今日之不來,必由於此矣。上命書傳敎曰,當該知製敎,從重推考。上曰,昨日罷職人敍用傳旨,多有不當入者,而前注書金履永,亦在其中,是豈成說乎?兵曹參知判決事,猶不用侍從之例,則注書豈用侍從例乎?向在先朝,因特敎,翰注有親者之追榮,只用侍從例,而其外他事,亦未嘗如是,注書豈可竝入於侍從敍用乎?原傳旨中,不當入者,皆改書以入,可也。上命讀各房公事,益運讀奏慶尙監司李泰永狀啓,勿待罪有旨祗受事,海愚讀奏京畿監司李冕膺啓本,托以宮房所屬,貽弊民間,這這摘發論罪事,武兼宣傳官金春衡身病呈辭,尙愚讀奏繕工監薦狀公事。上命書判付訖。益運曰,文純公李滉祠版抵京日,遣承旨致祭事,命下,而抵京在於今十三日,禮曹單子,纔已啓下矣,何承旨進去乎?上曰,右承旨進去,可也。上命書榻敎曰,王大妃殿進御蔘橘茶五貼製入。仍命退,諸臣以次退出。
丙辰九月十二日辰時,上御重熙堂。左副承旨入侍時,左副承旨李海愚,假注書呂東植,記事官金景煥,記注官金良倜,以次進伏訖。上命讀公事。敎曰,黃海監司狀啓判付,先爲出給,使之草記回啓,可也。賤臣承命出傳,還入進伏。上命書判付訖。仍命退,承史以次退出。
上在昌德宮。停常參·經筵。
李海愚啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
李益運,以御營廳言啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,臣文純公李滉致祭進去下直之意,敢啓。傳曰,知道。
傳于李海愚曰,禮·兵房承旨入侍。
傳于鄭尙愚曰,謝恩守令·邊將入侍。
傳于李海愚曰,京畿監司入侍。
以水原留守趙心泰狀啓,月串僉使嚴思勗,不爲上去,專由於率爾傳說,惶恐待罪事,傳于李益運曰,本事可付一笑,嚴哥豈使蟹網俱失?錯擬之責,責在兵判,使之收用,而邊將窠出,何異初昏,俟傳旨及別單,以復職調用,改付標,忠壯·忠翊將中作窠,口傳擬入,仍令準瓜隨行,勿待罪事,回諭。
兵曹口傳政事,以嚴思勗爲忠翊將。
以京畿陽川·果川·始興·金浦·富平·仁川·安山·南陽·廣州·華城等十邑,御史呂駿永狀啓,陽川縣橋梁治道之役,謂以民丁之不足,使其各面擔當,而存拔無常,擧行駭然兺除良,間浦之役,已過多日,編結所入把子百浮及材木輸運,用民力,而尙不給價是白乎旀。役夫雇價,一夫不過五分錢是白乎等以,問其委折,則自官出給十五名雇價,而役夫爲三十九名之多,事之駭痛,莫此爲甚,該縣令吳泰彦之罪,令該府,拿問嚴勘事。傳于鄭尙愚曰,該倅所爲,萬萬駭然,此時不可易倅,事過後,當各別勘處,爲先使渠贖罪,更觀擧行勤慢,若復一毫泛忽,直以卽其地定配之意狀聞,下諭畿伯。
鄭尙愚,以吏曹言啓曰,忠淸道,才行別薦人,溫陽幼學李建胄,今方上來之意,敢啓。傳曰,使之待令,可也。
傳于李益運曰,湖西宣召人幼學李建胄入侍。
鄭尙愚,以吏曹言啓曰,贈諡忠僖公任珹延諡,今九月二十日,定行於水原地云矣,敢啓。傳曰,知道。
李海愚,以都摠府言啓曰,今日入直內三廳武兼禁軍及軍兵等,當爲中日習射,而眞殿行禮相値,不得爲之之意,敢啓。傳曰,知道。
李益運,以備邊司言啓曰,頃因黃海道金川郡社稷位版移安時,告由香祝,磨鍊下送事,狀啓傳敎內,物力則不至於撓民,而入接則的當在何日,今廟堂,問于道伯,使之招問該倅,狀啓事,命下矣。卽見該監司徐邁修狀啓,則以爲取考癸未年該郡移邑時所入物力謄錄,則諸般區劃與變通取剩者,恰爲萬餘兩,而今番移邑命下之後,已行之前例,當此經費匱竭之時,請劃於朝家,有所不敢,以某樣作錢取剩之道,再報備局與均廳,又不得許,故不得已,依癸酉例營作錢四千兩,限二周年貸下,使之生殖,得二千兩,又以排朔錢二千兩,許貸闔境民戶,一依癸酉年例,自願赴三日之赴,而近坊之民,身自赴役,遠坊之民,雇價代納,材木自兵營,報備局,禁標外三百株,不費價而得用,其外材瓦輸運之費,民戶移構時,自本郡,隨力助給,右項拮据物力,不過爲六七千金,而客舍·衙舍·軍器庫·犴獄等,已皆苟完,各廳舍倉庫等,已立間架,該郡守誠心恤民,少無擾民,民亦樂赴,功緖易就,而如墻垣階砌各廳舍土役等節,訖役尙遠,所當待告成入接,而邑底居民二百餘戶,未及撤移者,不過數十殘戶,凡百官事,莫可酬應,孔道頭站,以此殘戶,萬無支站之勢,役事之未了者,不可不照察,而來往於三十里之地,亦不無掣礙之端,故郡守爲先移處新邑,社稷不可不移安,故役事未告成之前,先請社稷移安香祝云矣。該郡移邑,役甚鉅而不請公貨之許劃,事易就而無煩民力之濫用,官宇一新,邑聚改觀,該郡守殫誠經紀,誠足可尙。竣事之後,似當有論賞之擧,待土木諸役之斷手,令道臣,論列狀聞,以爲稟處之地,今以社稷,先爲移安時,香祝下送爲請,而該曹,已於先此道啓時磨鍊擧行云,此則置之,何如?傳曰,該邑倅不煩公貨,不勞民力,移邑於瞬息間,苟非誠勤之過於人,豈可能乎?聞旣畢役,金川郡守洪秉德,道內府使除授,待邑聚,狀爲整頓,使渠報營,令道伯,狀聞後差送事,分付,可也。
前掌令高應觀疏曰,伏以,臣本以寒微之蹤,幸際聖明之會,猥荷拔擢之恩,濫側侍從之列,涯分已踰,報答無階,自來顚沛,固所料矣。果然年前所遭,實是人鬼關頭,自明無路,縮伏俟勘,幸蒙聖恩天大,無物不庇,特命道臣,使之行査,恩綸一下,昭晳無餘,至有無礙收用之敎,臣與九耋老父,兄弟子姪,瞻天感泣,無地攢祝,塡海含珠,是臣今日情境也。區區願忠之誠,不後於人,顧以鹵莽之識,拂拭之跡,聞見所及,不無一二可言者,思欲一陳愚衷,而徒切嚴畏,囁嚅至此矣。頃當求言之敎,臣於其時,宜竭空疎之懷,俾效圖報之忱,而適在鄕廬,未卽登時伸暴,今雖有出位,後時之歎,草草蕘說,俱係軍國要道,文武急務也。今當還尋鄕路之日,終不容泯默以負我殿下虛心察邇之盛德,玆敢縷縷歷陳。伏願聖明,少垂察焉。夫士者國家之元氣也,其所儲養禮愚之方,靡不用極,而挽近以來,學校之政不修,敎育之道解弛,士習日渝,科弊日滋,朝家所以嚴法峻防者,可謂至矣。而只求目下已然之弊,未塞方來將然之源,故冒禁者續,而終未有設法之效,甚非所以育才之方,亦非所以待士之道。若不爲拔本塞源之策,則許多科弊,難以矯正,臣意則嚴飭五部四學,每當科時,預收當部內所住士子赴擧單子後,詳探其才學之可合赴擧與否,十分査櫛,列名成冊,送于禁亂所,當其入門時,不爲防限,趁早開門,次第徐入,切勿搜驗外方,則各其收單,送于試所,如京圍之爲,則借述代書,隨從雜亂之弊,自可永絶矣。若有循私僥濫之事,當該部學之官,與現捉之儒生,各別重繩,則庶無冒入之患,苟如是申明劃一之法,無所移易,而亟修經明敎導之方,端其本源,則不出十年,才學之士,其將濟濟盈庭矣。在殿下一號令間,而士習自可丕變,豈不休哉?八道各邑鎭堡之造置軍器者,蓋爲緩急需用之資,而以臣所見所聞言之,則各邑可知,各邑若此,則各道可知,其所謂弓矢也銃劍也,多年積置於湫濕之地,旣無種種考檢之事,徒爲奸吏輩偸竊之資,登簿之數,不爲不多,而一不堪用,兵使雖或巡到,亦不親自點閱,時送營裨摘奸,則營裨受賂縱捨,雖有欠縮,亦不擧拔,其所摘奸,適爲營裨肥己之端,而終無檢飭淬礪之效,脫有事變,以此軍器,將何以發一矢,放一丸,敵一人乎?言念及此,可爲寒心,若不別般申飭,則方來之憂,庸有其極哉?今若各樣軍器,種種點火,時時磨礪,又於農隙,分給校卒,使之肄習,而一委之兵使,每於巡歷,親自考覽試用,以爲守令考績之目,則必有加意修飭之效,而庶有臨急得力之益矣。且以軍丁論之,精壯富實者,則百般謀免,貧殘無勢者,則勒受疊役,一人之身,兼行水陸之軍,竝爲騎步之役,此以不足,則簽丁之額,太半黃口徵布之卒,擧多白骨,以此軍兵,將何以取給於平時,亦何以驅策於世難乎?且以見充之兵言之,衣服戎裝,一無造備,及其簡閱之時,轉相假借,苟且經過,全不成軍兵貌樣,而殘民之冤苦,莫此爲甚,國家之隱憂,尙有大於此者乎?臣以爲,亟令廟堂,講究變通矯救之長策,以爲固圉足兵之道焉。夫關西,卽我國藩蔽重地,而衣冠文物,肇興之方也。在昔文有國子長,武有兵閫帥時,則忠臣烈士之輩出乎是方者,何莫非朝家作成之至化,而一自蘇世讓誣疏之後,見枳於淸路者,于今二百餘年,殆若禁錮之一域,故近來西民之移居三南者,固多其數,而至於關東,尤極夥然,無邑不有,名之曰平村,若此不已,則顧彼西陲,其將空虛耶?故相臣柳成龍·南九萬,俱有許通之奏,以爲奬勸人才之方,秪緣因循,寢而不行,是以關西四十州,名分掃地,區別無路,只以鄕案,爲拔身之階,而軍保子無賴輩,賂得鄕帖,擧皆閑遊,餘丁無幾,則虛伍疊役之弊,勢所必至,軍政不修,邊謨益疎,而海西松都,亦以一帶關防,同一痼弊,則故承旨臣尹冕東,陳疏救弊之策,亦惟是也。伊時,特有判下施行,而有司之臣,難於擧行者,只因變通之姑無節目也。今有別般道理,各邑所謂鄕案,一依先朝受敎,投諸水火,特設文武案於列邑,以其案中文武登科者,隨其地閥,量才而取用,則在朝家,是爲施行之節目,在鄕邑,是爲疏通之階梯,而鄕案旣祛,則賣鄕之窩窟自破,文武有案,則一道之名分自正,人材於是乎興起,軍政於是乎修整,流民亦當還集,邊情庶可慰悅,臣以爲,令廟堂之臣,從便節目施行,恐合事宜矣。夫八江之地,環拱都城,爲控抱要衝之處,故設置津卒船隻,以爲不虞之備,而其他資生之道,自國初以來,專委三南漕運,以此生業,累百年擧行,而嶺南六十船,湖南二十船,船價米,亦甚不些,故江民之生涯,賴此裕足,都下之市直,從而輕歇矣。中間設倉造船于晉州·昌原·密陽等三邑,使本邑之民,運納京倉,自是之後,江民輩,失其生業者,三十七年于玆矣。江村由此荒涼,穀物漸就零星,非但江民之至冤,實爲關防之疎虞,則豈非朝家之所宜軫念處乎?當初以京江船臭載之弊,移設漕倉,然壬子年十三隻致敗,前所未有之事,而其後種種有之,此蓋年久生奸之致,若以嶺南漕船,與京江船運,較其利害,則其所輕重之方,不待臣言,可以曉然矣。何者?嶺船之害三,京船之利五也。夫嶺南三倉·沙格,皆是山邑各處之民,本無慣於駕海,不知水路之險夷,故頻頻致敗,勢固必然,況又有弄奸之事,則其爲國家之大患,莫甚於此,此其害一也。各邑之民,納米於三倉之時,相距或五六十里,或百餘里·數百里地,男負女戴,牛馱馬載,衝冒霜雪,曉夜奔走,實爲嶺民苦冤之端,此其害二也。嶺船限十年,三次修補改造,故各船修造之役,無年無之,而船材木物,取用於莫重封山,烙給一株,則憑藉偸斫倒之時,稚松摧折者,亦少不下百餘株,故昔日參天蔽日之山,今皆童濯,使邊上莫重之地,將無緩急取材之所,此其害三也。若使京船,擔當漕運,則船貰受價之米,決不發賣於賤直之三南,而盡爲載來於京江,非特爲江民之聊生,且都下米直,自無翔踊,此其利一也。且此長江之險,實爲王城之天塹,而六十船隻,羅絡江頭,取辦於倉卒急遽之時,此其利二也。稅穀輸來之時,自當隨處收來,則各邑之民,遠地運納之弊,庶可永革,此其利三也。船隻修改之役,雖不得已然,必不復取於嶺沿封山,則濯濯之山,將有依舊長養之美,此其利四也。六十京船,屬之某處公家,分作三隊,每二十隻,結爲一網,或有一隻臭載之患,使其同隊之船,合力充納,則莫重國穀,一不遺失,而故破弄奸之弊,不期絶而自絶,此其利五也。凡此利害,較然明甚,固當汲汲變通,而尙今靳持,在朝家,恐欠完固之策,臣意則令廟堂,詳究利害之方,從民願,卽爲決處,似合便宜矣。臣以匪才蔑識,固不敢隨事論說,而所陳四條,盡是國計民隱,故不避越爼之嫌,敢貢無隱之義。伏乞聖明,不以人廢其言,則國家幸甚,生民幸甚,臣無任云云。答曰,省疏具悉。諸條經綸,許令廟堂,稟處。
丙辰九月十三日申時,上御重熙堂。禮兵房承旨·謝恩守令·邊將,同爲入侍時,左副承旨李海愚,右副承旨蔡弘遠,假注書呂東植,記事官金景煥,記注官金良倜,長湍府使丁好南,江原中軍徐宅聖,以次進伏。宣傳官任聖皐,與月串僉使朴宗秀,善積僉使李敬培,安義僉使崔琥彬,蒜山僉使徐有春,同知金樂咸·申泂,五衛將李性淵,伏於庭下訖。上命守令奏職姓名,好南·宅聖進奏職姓名。上命先退,好南·宅聖退出。又命邊將奏職姓名,宗秀等奏職姓名。上曰,爾等,皆用昨日謝恩邊將例,除朝辭,只見兵判,卽往華城,可也,仍命出去,宗秀等出去。上曰,承旨坐直人外,申退時,直詣泮中,拜文純公祠版,可也。仍敎弘遠曰,右副則勿爲坐直,仍詣泮中,而左相則泮中往來,乘轎爲之之意,傳諭,可也。仍命退,承史以次退出。
丙辰九月十三日酉時,上御重熙堂。同副承旨·京畿監司入侍時,同副承旨鄭尙愚,假注書呂東植,記事官金景煥,記注官金良倜,京畿監司李冕膺,以次進伏訖。上曰,忠淸道別薦儒生及軍士房承旨入侍,宣傳官與開城府武人,入來,可也。賤臣承命出傳,與幼學李建胄,偕入進伏。左副承旨李海愚進伏。宣傳官鄭周成,與前同知韓景禹,伏於庭下。上命建胄進前,建胄進奏姓名。上曰,年幾何?建胄曰,五十矣。上曰,爾以才,至登道臣之薦聞,必有經明行修而然也,平日用工於何書?建胄曰,素多身,自少無所學業矣。上曰,爾於李杆,爲幾代孫?建胄曰,臣之祖也。上曰,爾以乃祖之孫,必有所存,經書中,四書果有着力者乎?建胄曰,臣不肖莫能趾先,四書亦無宿工矣。上曰,爾自鄕上來,時政民弊中,有所欲言者,陳奏,可也。建胄曰,臣素蒙昧,專蔑知識,無以仰對聖問矣。上曰,初登筵席,無怪如是奏對,從當以一命銜試之矣。仍命先退,建胄退出去。上敎景禹曰,爾之前所經歷者,果何官乎?景禹曰,近年則壬子爲忠翊將,甲寅爲同知矣。上曰,當有記念者,姑爲待令,可也。仍命出去,景禹退出。上敎冕膺曰,橋梁之役,今幾就緖乎?冕膺曰,念間則似可就緖矣。上曰,卽見御史狀啓,則陽川倅事,誠駭然矣,謂以民丁之不足,以各面,擔當把子百浮與材木輸運,用民力而尙不給價,雇軍用三十九名,而雇價則只以十五名上下次給之,至有拿勘之請,今番則凡諸用民力處,皆以雇價使役,蓋不欲一毫貽弊於民間也。前後飭敎何如,而其所擧行如是,寧不痛駭?卿何不時時廉察另飭,俾無此等之弊乎?冕膺曰,該倅所爲,不勝驚駭,而莫非臣不能檢察之罪,惶恐不知所達矣。上曰,此時守令,有難遞易,故姑不處分,而卿須這這廉察,申飭,可也。又敎冕膺曰,今番幸行,駕過地方,爲十邑,而似聞十邑儒生,以爲今番當有設科之擧,擧皆裹糧來會云,設科係是無名,而許多儒生之公然裹糧而等待,此亦爲貽弊之端,故欲以沿路邑應製,預爲出令,儒生輩若聞之,則必無等待設科之弊矣。冕膺曰,雖無設科之擧,方當時和而歲豐,亦必爲觀光而來矣,若以應製有傳敎,則非但無等待之弊,亦可以慰悅士心矣。上命書傳敎曰,今番幸行時,駕過地方,爲十邑,當有慰悅之擧,而異於年前楊高之別爲所重,則設科取人,近於無名,非所可論,亦不可無眎意,當於還宮後,以書題,分給地方官,使其地方儒生應製,待捧券上送,令道臣,具狀啓入啓,則入格人,當分等施賞,此意預令知委。冕膺曰,園幸時,華城判官,例爲都差使員,而今番則本道都事,旣爲都差員,駕到園所時,仍爲都差員,似好矣。上曰,依此爲之,可也。仍命退,諸臣以次退出。
上在昌德宮。停常參·經筵。
李益運啓曰,明日常參·經筵,取稟。傳曰,停。
金翰東啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀呈辭,監察茶時之意,敢啓。傳曰,知道。
傳于李益運曰,諸承旨持公事入侍。
傳于鄭尙愚曰,同副承旨馳詣宣武祠,奉審摘奸以來。
傳于蔡弘遠曰,禮房承旨入侍。
傳于李益運曰,湖西宣召人李建胄,令該曹,初仕調用以試之。
傳于李益運曰,左副承旨,右副承旨,與在外承旨許遞,前望單子入之,待開門牌招察任。
鄭尙愚啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
以廣州留守徐有隣狀啓斥堠伏兵處所磨鍊馳啓事,傳于鄭尙愚曰,依此擧行,而伏兵每處,各減三名事,回諭,摠戎廳鎭撫營,一體,分付。
李益運啓曰,祿都目政事,今月十六日爲之之意,敢啓。傳曰,知道。
鄭尙愚,以兵曹言啓曰,今番華城別單,京牌將前禁軍金景哲,還屬禁旅事,判下矣。金景哲代差禁軍,他闕移充,自代復屬之意,敢啓。傳曰,知道。
兵曹啓目,粘連黃海兵營別武士都試居首嘉義尹道憲,之次閑良金鎭西,邊將除授,居首出身之邊將除授,旣載法典,而帥臣之輒以加資請賞者,有違格式,該帥臣金思穆,推考,何如?判付啓,依回啓施行爲旀,優等出身之請以加資,該閫或有可據之例然是隱喩,問于帥臣草記爲良如敎。
丙辰九月十四日辰時,上御重熙堂。右副承旨入侍時,右副承旨蔡弘遠,假注書呂東植,記事官金景煥,記注官金良倜,以次進伏訖。上敎弘遠曰,左相泮中往來,能無病餘撓攘之勞否?弘遠曰,善爲往來,而臣於昨日,以乘轎之敎傳之,則臣父,已爲進去,以爲聖敎如是感惶之極,而轎則不但中路之難得,且不如轎子之爲穩便云矣。上曰,文純公祠版,今日出去,而出去之時,左相又進乎?弘遠曰,祠版則今日出去,而臣父又當進去云矣。上曰,左相必往華城云耶?弘遠曰,屢朔病餘,驅馳雖難,必欲進去矣。上曰,以雙轎往來,好矣。弘遠曰,下敎雖如是,誠有不敢安之心矣。上曰,有何不安乎?仍命書傳敎曰,左相卽命從便先詣,須有轎馬,可以往來,分付畿營,定送驛人夫,至於差員,則勿爲差送,以便大臣之心。上命書傳敎曰,諸承旨持公事入侍。仍敎曰,此傳敎,先爲出給,令詣閤,無公事房,自閤門出去,可也。賤臣承命出傳,右承旨金翰東,左副承旨李海愚,記事官柳遠鳴,檢校待敎沈象奎進伏。上命書榻敎曰,禮房承旨,馳詣宗廟·景慕宮,奉審摘奸以來。仍敎海愚曰,今日傳香,軍士房,以昨日坐直,故代行耶?海愚曰,然矣。上曰,然則今此奉審,亦爲代行,可也。海愚承命先退。上命讀各房公事,翰東讀奏平安兵使任嵂狀啓,馬馬海權管李商一到防事,兵曹啓目,粘連南兵營都試居首閑良孫光曄等,直赴殿試事,兵曹啓目,粘連黃海兵營都試居首出身邊將除授事,慶尙監司李泰永啓本罪人金栻,丹城縣到配事,慶尙監司李泰永啓本,罪人鄭有福,機張縣到配事。上命書判付訖,仍命退,諸臣以次退出。
丙辰九月十四日辰時,上御重熙堂。禮房承旨入侍時,右副承旨蔡弘遠,假注書呂東植,記事官金景煥,記注官金良倜,以次進伏訖。上命書傳敎曰,以安山·金浦·陽川三邑倅之擧,駭然,纔有飭敎,而觀此暗行御史鄭晩錫狀啓,富平道路橋梁之役,直用各面民人,已極無狀,所謂給價,五日役,給三日雇,其餘或全闕云,儲置米會減之敎,看作弁髦,而特敎差送句檢之人,所爲如是駭惡,當該句檢守令李永哲,待其事役告竣,卽令畿伯,拿致營門,從重決杖後,卽其地方定配,以信朝令,以懲他倅,雖以該倅言之,稱以衙舍修理役民奪牛,所爲亦甚駭然,事過後,當嚴處,先以此意,下諭畿伯,今則四邑倅,無不犯科,若有紀綱,焉敢乃爾?事過後,渠輩若不別施重律,何以懲他乎?觀於間浦橋役事,始興倅亦甚輕率,而比之句檢他倅,猶有輕重之別,姑不處分,以此傳敎,令畿伯,另加嚴束該倅事,一體下諭。仍命退,承史以次退出。
上在昌德宮。停常參·經筵。
藥房提調臣沈頤之,行左承旨臣李益運啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李益運啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,大司憲宋煥箕,持平金壽祖·鄭宗魯在外,執義朴瑞源,掌令朱重翁·金孝秀,牌不進,監察茶時之意,敢啓。傳曰,知道。
李益運啓曰,右承旨金翰東,今日不爲仕進,卽爲牌招,何如?傳曰,許遞。前望單子入之,待下批,牌招察任。
承旨前望單子入之,魚用謙落點。
傳于鄭尙愚曰,大臣·備局堂上引見。
承旨前望單子入之,黃昇源·李肇源·吳鼎源落點。
鄭尙愚啓曰,合辭許久闕啓,事甚未安,今日政,新除授兩司諸臺,竝待下批,牌招察任,何如?傳曰,允。
有政。吏批,判書金載瓚進,參判未差,參議未差,行都承旨黃昇源進。以洪明浩爲吏曹參判,李祖承爲大司諫,沈興永爲執義,李顯默爲司諫,李益恢·鄭㝡成爲掌令,金商雨爲正言,柳焵爲戶曹參判,龍仁縣令丁遇泰仍任事承傳,水原判官洪元燮仍任事承傳。
兵批,判書鄭好仁進,參判尹弼秉病,參議李尙度入直,參知吳泰賢病,行左承旨李益運進。啓曰,訓鍊正,今當差出,而擬望之人乏少,外任竝擬,何如?傳曰,允。以宋重亮·韓德潤爲僉知,李石求爲訓鍊正,韓泳爲都摠都事,洪允復爲上土僉使,金聖和爲惠山僉使,李顯道爲宣傳官,大護軍單尹師國,護軍曺允亨·李鼎揆·盧允中·尹得華·金天寶·李宗範,副護軍尹光顔·蔡弘遠·金翰東·李海愚·成種仁·金處漢·金璿·具絳·白尙璘·沈益希,副司直閔師宣,副司果宋文述,同知曺學臣,訓鍊僉正朴思弼,同知黃錫耇,僉知申昕,以上竝單付,副司勇咸增文,前別提黃宗大,今加折衝。
以水原判官望筒,傳于李益運曰,前判官仍任。
傳于魚用謙曰,時囚罪人李海淸姑放。
李益運,以奉常寺都提調·提調意啓曰,東籍親耕田,所種皮唐黍·皮粘粟·稻·豆·太五種,今九月念後,當爲成熟之意,敢啓。傳曰,攝刈。
吳鼎源,以義禁府言啓曰,時囚罪人李海淸姑放事,命下矣。李海淸姑放之意,敢啓。傳曰,知道。
丙辰九月十五日辰時,上御誠正閣。藥房入診,大臣·備局堂上引見入侍時,藥房提調沈頤之,行左承旨李益運,記事官柳遠鳴,同副承旨鄭尙愚,假注書呂東植,事變假注書李致祜,記事官金景煥,記注官金良倜,右議政尹蓍東,判敦寧金持默,行上護軍李柱國,行兵曹判書鄭好仁,行禮曹判書閔鍾顯,刑曹判書李得臣,吏曹判書金載瓚,戶曹判書李時秀,大護軍沈煥之,上護軍李敬懋·徐有大·李漢豐·徐龍輔,校理洪秀晩,檢校待敎沈象奎,以次進伏訖。蓍東曰,近日日候稍涼,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。頤之曰,醫官待令,使之入診,何如?上曰,置之。蓍東曰,奎章全韻頒下之後,關北邑名,在所當改,如湖西邑名,亦當仍舊號矣。臣與諸宰爛商者久,今適登筵,敢此仰達,而事體至重,雖不敢以擧條仰陳,到今兩邑改號,不容少緩矣。上曰,予意則不欲如是矣。日前華城畢役後,別單中李性淵,以淵性書之,此豈如是之事乎?此蓋諱字音之相似,而相似之音,如欲盡諱,則性淵名字之倒書,其所重,尤如何?予覽之,不覺有怵惕不安之心矣。別單中,又有李宗憲者,此則何不倒書乎?蓍東曰,在昔先朝宰臣李得宗,本名宗得,而改以得宗,性淵之倒書以淵性者,卽用此例,而至於李宗憲,則華留恐不知矣。上曰,以先大王至敬至愼之盛意,李忠武之名,未嘗諱之,朝臣之有嫌名者,亦未嘗許改,故故相李宗城,亦陳疏請改而未得改之矣。蓍東曰,故相則雖不改,而故南床金履獻,故大諫李亮臣,故判書李聖龍,則皆改之矣。上曰,字音相似,在所當諱,則小朝睿諱,亦當諱之,丙申以前,何不諱邑名·官名乎?戶曹有籌士等三條稱號,而乙未年間,有一戶判,不呼計士之本名,一人倡論,轉相因襲,莫論立異,擧世同然,蓋以字典音韻,有當諱之論,有曰當偏諱,偏諱云者,卽只諱字音也,有曰當竝諱,竝諱云者,音與釋俱諱之謂也。各主其說,便成黨論,前後以御諱事,自下辭說甚多,至於半國之人,欲以此驅之,半國之人,又欲以此相擠,將不知至於何境,卿亦記有否,予至今思之,不欲索言,而近來刊印冊字之刪其點劃,往復私札之或稱除式,豈非可笑之甚乎?當初楚山之改號也,言之者,只云邑民,欲仍舊號,而未嘗說到於御諱同音,故予所以許改,而湖西邑名,隨而改之,予於伊時,雖無提敎,而心笑之矣,今此兩邑改號,決不當許之矣。蓍東曰,雖以朝臣之名字言之,亦有字音之相似者,前承旨李勉兢之父,亦當改名矣。聖敎雖如是,而旣已覺察之後,則持是名者,決不敢一刻自安,若是朝士,則官職排擬之際,銓官亦何敢循例呼名乎?在下道理,斷當如是,禮堂適登筵,下詢恐好矣。上曰,若問禮堂,則禮堂之論,亦當如卿言矣。近來諂諛成風,今若下詢,則夫孰曰不當改也?諂諛之習,予方痛革,予之不欲下詢者,亦是惡紫亂朱之意也。鍾顯進伏曰,臣於登筵之前,已與大臣,有所酬酢,而大抵人名·邑名當改之論,大臣所請,恐當允從矣。且以金履獻,李亮臣事言之,人名,尤不可不改,頃見一重臣,以爲將以改名事,陳疏仰請云矣。上曰,誰也?鍾顯曰,前左參贊也。上曰,此則尤不然矣。雖曰,同音,而字義大異,邑名旣不改之,則人名尤何可改之乎?雖陳疏,政院勿捧此等疏,可也。蓍東曰,在昔孝廟朝,文忠公金壽恒,以玉堂,進講宋鑑也,以理皇帝讀之,伊時筵臣,皆以爲得宜,以此言之,今臣所奏,卽在於心不安,故不敢呼之意也,伏望允許焉。上曰,有何不安乎?以安持心則心安,以不安持心則心不安,夫穹然而上者天也,隤然而下者地也,而地底又有天焉,人於天地,其所當敬,固無間焉,而天則戴之,地則履之,在上之天,盡其敬焉,地底之天,無以盡其敬焉,凡事欲究其極處,豈有安心之時乎?蓍東曰,今日不得蒙允,從當與他大臣,更爲仰請,而內閣冊名日錄之間字,臣等亦不敢呼之矣。上曰,不必更爲陳達,他大臣許,亦以此傳之,而至於冊名,則尤無意義,邑名·人名,旣已不改,則冊名有何不敢呼之端乎?上曰,次對爲之。蓍東曰,近日館學,以從享事,陳疏仰請,甚是士林之盛擧,此論之出,已有年所,今則疏擧非一,事面旣正,而聞方有三疏之擧云,亟降兪音,實爲光聖德一士趨之道矣。上曰,予非持難,事係難愼,姑未許之,而從當有以下敎矣。蓍東曰,今此先正臣文靖公金麟厚從享聖廡之請,可謂士林大同之論,縟儀之亟擧,擧切顒望,而臣獨於一儒臣事,不能無慨然者,所見若携異,則就事論事,直爲立異,無所不可,或前誤後覺,始參差而卒爛漫,亦不害爲美事,從古山林之於大議論大是非,如此等事,指不勝屈,而吏曹參議李城輔,前後持論,或近隨時撓攘之跡,殊欠持守牢確之意,以旌招而位至銓堂,雖是朝家禮待之人,若有錯誤之擧,則隨事遞罷,亦是盛際已例,此事恐不可無警,吏曹參議李城輔罷職,何如?上曰,依爲之。出擧條上曰,城輔之他事,雖未知如何,而今番之二三其說者,豈非士林之羞恥乎?從享何等重大之事,如有已見,終始不變,爲士者當然之事,而初中終三說,前後反覆,至以上意所在云云之說,作書於其從兄李敏輔,而李肇源袖其書,向日筵中,肇源以尙在袖中爲言,肇源卽城輔之堂姪,則豈有僞造其叔書之理乎?蓍東曰,今年諸路穡事,可謂無前大豐,而比年以來,各處還穀未捧,到處夥然,雖以已捧者言之,亦難保其擧皆精實,如今豐登之歲,不可不申飭精捧,而舊還則自備局,從當分數知委,另飭各邑,必以精實穀,各別收捧之意,預爲分付于諸道道臣四都守臣處,何如?上曰,依爲之。出擧條蓍東曰,自前幸行時,司僕寺判官,以副駕轎差備及軍人次知,例爲隨駕,而今番園幸定例時,副駕轎,有置之之命,故判官不得進參矣。領率軍人,檢飭無人,多日動駕,自有苟簡之慮,今番則許令隨駕,何如?上曰,依爲之。出擧條蓍東曰,司僕寺主簿一窠,所掌爲工房,甚緊重,故年前提調徐有防陳達,爲自辟窠,以復舊規,而時値吏批窠窄,以有實職人移除事,蒙允矣。今番主簿窠之出,實職中,別無可合之人,本寺適有事,差出甚急,而臣病未登筵,不能備達事狀,先以甄復人,備擬受點矣。此後,非大政儲窠之時,則勿拘以罷散蔭官差出,何如?上曰,依爲之。出擧條蓍東曰,日前贈領議政柳珩,祖孫贈諡事,擧條批旨中,以故知中樞贈左議政柳琳,錦州之役,爲天朝全節事,及故訓將贈領議政柳爀然,以貞翼公李浣之薦,密勿訏謨,無不與聞事,有下敎者,臣筵退後聞之,則柳琳·柳爀然,尙未贈諡云,兩臣皆秩是正卿,且經將任,易名之典,在法當然,而事係久遠,其子孫不敢循例仰請,須經一番筵稟然後,可以呈納諡狀,故敢此仰達矣。上曰,依爲之。出擧條蓍東曰,同日批旨中,柳孝傑庶弟智傑,未冠而遽髻,自請代行,殉身深河,如無旌贈之事,卿等筵退後,詳考文蹟,旌贈之間,以當施之典,指一草記事,命下矣。智傑事蹟,備載於贈領議政金景瑞柵中疏本,及其家傳,深河之役,弘立全師投降,而隷弘立麾下者,皆陷於其中,智傑不願降,而趨白旗下,終以就死,丁卯弘立之還,見孝傑曰,我智傑之罪人也。其年未勝冠,捐身殉義,跡旣甚偉,事多可據,宜施旌贈之典,而禮雖童踦之勿殤,廬無杞梁之返柩,則聖朝恩奠,施之無所,此却難處,其父贈領議政柳珩墓下,設一門而旌之,或不害其爲義起乎?令禮堂,博考已例,更爲稟處,何如?上曰,依爲之。出擧條蓍東曰,故通政尹衡甲,以其辦節就義於癸丑·戊午,特蒙華衮之褒,而至有不祧之命矣。此人節義,上承下授,爀爀照人耳目,而夙闡詞科,克著華聞,不幸遭時孔艱,憂憤成疾而歿,若其毅然不屈,慷慨矢死之孤忠貞操,無愧於李文忠·鄭文簡諸人,則宜有崇褒之道,而至今未遑,可謂欠事。景憲公宋甲祚,以獨拜西宮,獲被贈諡之典,則此亦恐不可異同,故敢此,仰達矣。上曰,依爲之。出擧條蓍東曰,聖王之制,祭祀也,法施於民,則祀之,載在禮經,歷代行之,故領議政文貞公金堉,歷事仁·孝兩朝,蔚然爲名臣,文學德望,才猷事功,昭載國乘野史,而大同詳定之法,自未釋褐時,積費商量於躬執耕耒之間,終焉致位三事,建白而行之,愈久無弊,民到于今受賜,其有功於國家,爲如何哉?今聞本家親盡,享祀將替,謹按故相臣文忠公李廷龜,文翼公李德馨,俱以有勤勞而不錄勳籍,先朝因大臣所奏,特命不祧其祀,故重臣忠肅公徐渻,以大臣陳達,當宁癸卯,亦下不祧之命,故相功業,視三臣,無所遜,比微勳末勞參盟券不遷主,豈可同日語乎?亦依三臣已例,令其家,不祧其祀,實合於聖朝褒功奬忠之道,臣抱玆耿耿,久矣,今因言端,敢此,仰達矣。上曰,依爲之。出擧條蓍東曰,故昌城府使贈兵曹參判鄭奇男,深河之戰,與金應河,同日殉節,已蒙旌贈之典,先朝戊寅,因其後孫上言,配食於宣川義烈祠事,達下,依準禮曹文案,昭然可考,而今聞妥侑之典,至今不爲擧行云,事甚駭訝,令該曹,査問于本道道臣處,以爲卽追配享之地,何如?上曰,依爲之。申目事體,至爲嚴重,判下追配,尙不擧行,關問委折以聞,可也。出擧條蓍東曰,此江原監司徐有防狀啓也,以爲本道穀簿,自來不贍,蔘役添補之資,將士支放之需,無路辦出,請得常賑耗條,僅能排比矣。挽近以來,屢經大歉,停退蕩減,其數夥多,詳定不足給代,與許多公費,竝減於此穀中,穀摠之耗縮,良由於此。目今所餘,僅爲九萬二千餘石,而皮穀居多,正穀尠少,皮各穀,尙可以耗條取用,至於米租,俱是本色取用者,而數本不敷,一年耗條,不堪支一年應下之數,元穀犯用之弊,無歲不然,雖欲從他拮据,會付穀摠,在在零星,地無變通處,目下最裕者,只是帖別備,而都數爲十四萬二千餘石之多。自今年爲始,常賑米租不足之代,以帖別備耗條中,大米七十石,租五百二十五石,每歲末,移錄於常賑廳,使之本色取用,其代以常賑皮穀中,準折相換,還錄於帖別備事,請令廟堂,稟旨分付矣。此旣不可不變通者,而本道穀簿,自來不敷,今玆移錄之請,實無異於犯用常賑穀,而換名狀請,亦出於不得已,今姑許施,何如?上曰,依爲之。出擧條蓍東曰,此慶尙前水使沈鑏狀啓也,以爲西平浦戰船致敗時,沈失軍器,終無一物之拯得者,而其中佛狼機·子砲·百字銃·鳥銃·頭口等物,當刻期鑄成,而所入物力,極甚浩多,西平殘薄特甚,萬無新備之望,勢將從便推移然後,可無疎虞之慮,罷三鎭什物,旣在元會之外,作一預差之具,佛狼機二坐,子砲十五坐,鐵百字銃一坐,鳥銃十五柄,頭口三部等物,以臣營及各鎭所上,罷三鎭什物中,該鎭蘇弊間,姑先移上事,請令廟堂,稟處矣。西平鎭物力,旣無以責其自辦,本營所置,罷三鎭軍器分給,旣有已例,且甚便好,依狀請許施,何如?上曰,依爲之。出擧條蓍東曰,頃以上土·馬馬海兩鎭形便事勢,與移設當否,問於地方官道帥臣,往復商量,指一狀聞之意,因傳敎行會矣。卽見平安監司朴宗甲狀啓,則枚擧兵使任嵂,江界府使李仁秀牒呈,以爲三千餘戶新入之民,迄無糾率之所,而移鎭甲乙之論,移上土之說,平而順,移馬馬海之說,迃而不順,馬馬海,去當移處,越數鎭百餘里而遠,上土則不過數十里而近,何必捨近而就遠?且上土之爲鎭,居在麻田嶺·梨嶺之間,爲蔘政句檢之咽喉項,而今此昆長坪,處在三川坊上頭,麻田嶺之外,蔘政句檢,與卽今鎭基,少無異同,雖有黃水·德咸·富洞,小小間路於背後,此則有從浦鎭,承其罅而彌縫之道矣。從浦鎭之所不及察者,自本府,亦足以句檢云,邑報閫牒之歸一於上土,而其所移之地,亦非昆長坪則不可者,良以此也,而邊上人情,厭避鎭屬,百計謀頉,此所以關外列鎭,坐擁虛籍把守之卒,亦不能備數者也。今使上土,移鎭於昆長坪,則必將劃給民戶幾百,作爲鎭屬,以成衙門貌樣,三千餘戶新入之民,抄劃鎭屬之際,誰肯捨府民而就鎭民哉?排定謀頉之間,奸弄之患,繹搔之弊,有不可勝言,新入之民,一屬鎭籍,則擧將鳥駭獸竄,若依北道端川府使,爲南兵營別中軍例,無論某鎭將,以合移去者,兼江界防禦營別中軍,則兩坊新入之民,皆歸於別中軍統率之下,而雖不分鎭民府民,無所拘礙,設置之後,該鎭將,各別擇人,凡係三川·慈城兩坊民事,大者報決,小者自斷,鎭府之政,歸於一體,則民亦視以本府亞官,次次調習,必有漸歸矩矱之效,而事係官方變通,請令廟堂稟處矣。三千坊民人入接,今至於三千餘戶之多,則勢不得不趁卽設鎭而統領之,上土僉使之移鎭昆長坪,兼行中軍事云者,道·帥臣論啓,旣歸一,而事極順便矣。所請特爲許施,上土僉使,今姑改差,以解事有履歷人,極擇差出,依北道端川府使例,以江界府別中軍兼帶下批,使之趁歲前移鎭,而統率之凡諸擧行節目,往復本府,爛漫商確,轉牒于道帥臣處,仍卽狀聞施行之意,分付何如?上曰,依爲之。出擧條蓍東曰,厚州許民事,因魚面把守將李健秀書陳冊子,咸鏡道帥臣査啓,纔已登徹,而有前任咸鏡監司·南兵使處問議稟處之命矣。冊子中,厚州設鎭當否及厚州江越邊江界地割屬事,竝爲問議,一體稟處,何如?上曰,依爲之。出擧條蓍東曰,今年鬱陵島搜討,以節晩之故,不能善爲之。臣聞三陟前營將李東憲言,則大洋險濤,專仗舟楫,而嶺東無可合船隻,每借用於嶺南,其不能完固,勢所必至,朽索敗櫓,十無一全,故器械則取用於三陟海民,修補則費盡其渡海糧料,及其駕海,致敗居多,明年則必以採蔘當節,前期入送,船隻則三陟·江陵各造一隻,定給于其各邑海民,任渠商販,搜討之年,趁期整待事,定式施行,以除嶺南船遠取之弊,如此則二船自足,二挾船加把之規,亦爲除去,其外員役採夫及通引奴子等,諸般名色中,不緊者,竝爲停減,糧米元定八十石,依例劃下,山祭海祭船祭及遇惡風及鯨鰐也,龍食之散,祈禱之節,穀物甚多入,以此言于道臣,則道臣徐有防,亦甚稱好云,採蔘之政,旣已始之當節入送,未知得失何如,而不可不更爲採取,明年月松萬戶搜討當次,以三陟營將替送,分付道臣,船隻造備及人丁乘船之數,更爲査實酌定,以爲從便擧行後,狀聞之地,何如?上曰,依爲之。出擧條蓍東曰,卽見平安監司朴宗甲牒報,則枚擧江界府使李仁秀牒呈,以爲本府慈城坊,新闢處,自加木德,至慈城洞口,自是採蔘時,五把守,排立處,而許闢之後,民旣入居,則閭閻把守,不可以排立,革罷採蔘時五把守,一依三江·三川之已例,設置閭閻,把守二處,各定一將二卒,以爲長立瞭望之地,而糧米,以採蔘時,把軍元糧移給,紙衣二領,襦衣四領,依元定把守例,自今年爲始,磨鍊下送爲辭矣。民人入處之後,不可無把守,旣立把守,則襦紙衣,亦當依他例下送,紙衣二件,襦衣四件,依所請許送,何如?上曰,依爲之。出擧條持默曰,今番幸行時,臣以先廂,出往津頭,還爲留陣於通化門外,而其間中軍,當爲代主將留陣矣。先廂行陣時,勢將以兼中軍擧行,而本廳千摠二員之履歷,俱不過營將,恐不可以履歷太淺之人參陣,千摠白泳鎭,今姑改差,以有履歷之人擇差,以爲參陣之地,恐合事宜,敢此仰達矣。上曰,依爲之。出擧條好仁曰,昨因廣州留守徐有隣狀啓,伏兵軍,各減三名,摠戎廳·鎭撫營一體分付事,伏承下敎,故摠戎廳鎭撫營,雖已行會,今伏聞摠廳字內各處伏兵軍之數,則只是七名云,於此若減三名,單弱莫甚矣,何以爲之乎?上曰,摠廳七名,用園幸定例而然,依例以七名把定,可也。好仁曰,鷗浦以後,則自當用園幸定例,自鷺梁至鷗浦,過於十名處,則依廣州例,當減其三名,而至於未滿十名之處,亦例摠廳例,勿爲除減乎?上曰,依爲之。出擧條好仁曰,法聖前僉使李泰協,前因特敎,除拜白翎僉使,未準瓜限,相換本職,今已汰去,邊地履歷,自當勿施,而特敎除拜者,雖以他事遞解,必皆草記,伏承處分然後,付籤于勿施秩事,曾有定式,故敢此仰達矣。上曰,仍用,可也。出擧條好仁曰,幸行回鑾後,隨駕軍兵犒饋,近年則連以乾物分給矣,今番亦依此擧行乎?上曰,依爲之。出擧條鍾顯曰,在前江外陵幸時,留都百官隨駕至江頭,大駕渡江後,仍爲落後,各守本司,而園幸時則只留都六曹堂郞,各一員隨駕,至江頭落後矣。今此章陵幸行時,留都百官侍衛至江頭,仍爲落後一款,當依陵幸例磨鍊節目,而此後園幸時,則又當依定例,只以六曹堂郞各一員磨鍊,故敢此,仰達矣。上曰,依爲之。出擧條鍾顯曰,齊陵·厚陵兩陵寢修改物力,及祭官塡差等事,今則當自松營,專管擧行矣。今九月二十三日,齊陵忌辰祭獻官諸執事,令松營,差出擧行,自今爲始,仍爲定式,何如?上曰,依爲之。出擧條鍾顯曰,廣州·獻陵·宣陵·靖陵修改時,依松留例,擧行便否,稟處事,命下矣。修改所入工匠物力,皆自本府措辦進排,事甚便當,祭官塡差,亦依松營例擧行,恐合事宜,而至於祭物,則本府旣無分奉常,分掌苑之設置者,則恐當自太常,依前進排,驪州兩陵寢,則本牧事勢,與廣州·松都有異,實無以擔當措備云,此則仍前擧行之外,有難變通,故敢此,仰達矣。上曰,依爲之。出擧條鍾顯曰,故忠臣朔寧郡守梁誌,贈職旌閭間,依姜壽男·尹慶元已施之例,擧行事,命下矣。姜壽男·尹慶元竝贈吏曹判書,旌表其門,亦皆賜諡矣。今此梁誌,旌贈賜諡之典,恐當與兩忠臣,一體擧行,故敢此仰達矣。上曰,依爲之。出擧條敬懋曰,禁衛營鄕軍五哨,自乙卯十二月停番,幾至周年,今則秋成在卽,當次番京畿五哨軍,及今知委然後,可趁來十二月初一日點立,故敢此,仰達矣。上曰,依爲之。出擧條載瓚曰,成種仁義州府尹新除之後,卽爲追榮,至於改題祠板,而繼有差代勿施之命矣。本職卽爲勿施,則追榮似當自在勿論,而此乃無於例之事,臣曹無以考據擧行,合有一番稟定,故敢此,仰達矣。上曰,履歷則仍用,可也。出擧條載瓚曰,龍仁縣令丁遇泰,平海郡守安必濟相換矣,龍仁縣令旣爲仍任,則平海郡守差代與仍任間,何以爲之乎?敢此仰達矣。上曰,自在仍任中,不必更爲下批矣。出擧條時秀曰,今番動駕時,凡諸擧行,華城境以前,依陵幸例,華城境以後,依園幸例爲之事,曾有稟定,而安山以後道路,暫過華城境,至鷗浦少駐處,則乃是南陽境,不無眩於擧行之慮,大駕過鷗浦後,始依園幸例擧行事,更爲知委,何如?上曰,依爲之。預爲分付,隨駕各司各營,知此意,俾無犯科,可也。出擧條時秀曰,頃因內需司手本,以牙山縣,所在明禮宮堰畓摘奸事,自臣曹,行會該道矣。卽見忠淸監司林濟遠所報,則該宮新買畓庫,多與民畓相混,至有爭訟之端云,宮房土地之無得貽弊民間,前後特敎申飭,不啻嚴截,其在對揚之道,不可仍而置之,分付道臣,其中民畓,一一區別決給,俾無一民稱冤之弊,似合事宜,故敢此,仰達矣。上曰,旣知其一毫貽弊,則何可一刻任他乎?不必區別,嚴飭該宮房,雖已賣者,亦卽還退,如是之後,更有侵民之弊,令道臣狀聞,可也。出擧條時秀曰,今番年分事目修正時,平安道元摠,比甲辰,當爲八萬五千二百十五結,而誤以八萬五千七百八結磨鍊,至於啓下,奏御文字,事體莫重,只憑謄錄,有此做錯,昏謬不察之罪,臣不勝萬萬惶悚,而元事目,改付標以入,何如?蓍東曰,年分事目,事體至重,而平安道元結四百九十三結,加數載錄,至於改付標之境,地部事,極爲未安,戶曹判書李時秀,從重推考,此後則八道·四都,田畓元結,陳還起摠數,自本曹,作爲冊子,間十年使之修正,一件內入,一件送備局,一件藏于本曹,以爲憑考之地,何如?上曰,依爲之。出擧條上敎蓍東曰,再昨文純公祠版致祭時,卿亦進去乎?蓍東曰,臣亦進去,而搢紳章甫,無不進參,祠版入來時,禮官,自江頭,押班以來,甚盛擧也。上曰,賓對,以臺諫之不參,前後飭敎,何如,而今日又無一人入來,誠極駭然,自政院,招致兩司吏,後無敢如是之意,分付,可也。仍命書榻敎曰,今日次對,兩司無一人入侍,無故不參諸臺,竝罷職,此後,嚴飭備員入侍。蓍東曰,在前臺臣,若不參賓對,則大臣必請罪,今日則至有自上處分,莫非臣不能董飭之罪,不勝惶恐矣。秀晩曰,近日賓對,兩司無一人進參者,跡涉占便,事近規避,至於今日,則行公臺臣,不啻一二,而又復一齊違牌,殆若已成痼習,不誠莫此爲甚,事面亦極駭然,纔下飭敎罷職之命,而一番罷遞,或近於適中其願,其在飭勵毖後之道,不可罷職而止,臣謂今日違牌之行公諸臺,一竝施以削職之典,此後賓筵,則行公臺臣,毋敢不參之意,嚴飭兩司諸臣,宜矣。上曰,依爲之。出擧條頤之曰,御供羅蔘·戶蔘,餘者無幾,而亦或經夏不堪用,諸道封進,有難遲待,京貢蔘亦無可用者,誠爲悶然矣。在前如此之時,亦有別貿之例,今亦依此爲之乎?上曰,諒宜爲之,可也。上敎持默曰,卿則先退,內殿症候詳察後,出言醫官,而雖今番動駕後,在留陣時,亦從便承候,可也。蓍東曰,內殿湯劑之節,內局不得詳知,外廷未卽承聞,下情之焦鬱,甚矣。上曰,在昔仁元聖母,雖有欠和之節,湯劑自內從便製進,不使內局知之,亦不使外廷知之,此我朝家法矣。頤之曰,中宮殿症候,臣等只憑待令醫女之言,故雖未詳知,而聞壯勇使言,近日則諸節漸減云,下情萬幸矣。上曰,內殿湯劑,不出朝紙,卿等宜其不知矣,此似蛔氣,而卽自來宿候,夜間寢睡,近頗不穩,而其他諸節,別無減焉,故不但外廷不知,內間亦多不知矣。蓍東曰,向來聖候,亦有欠寧,而無所下敎,故臣等漠然不知矣。夬臻勿藥之後,始因內局而知之。上曰,自在春邸,多年侍湯,如外感等之屬於予躬者,不敢以爲病矣,今亦上奉殿宮,予安敢言病乎?雖或欠安,外廷及宮中,皆不使知之,任之則自愈矣。向因慈宮進御瓊玉膏,予數次試服,則於渴症,大覺有效,似是對症之劑,此等猥濫之藥,予何可服之乎?蓍東曰,果是當劑,則趁此春秋鼎盛之際,試進數劑,則其爲功效,百倍他劑,宜亟進御矣。上笑曰,予自御極以來,尙方之衣,司䆃之米,亦未嘗進御,亦豈以內局蔘煎,服瓊玉膏乎?蓍東曰,內局之蔘,不用於御供,而亦將安用乎?上曰,予病,予不欲自言矣。慈宮寶齡雖高,而筋力凡節,少無衰減,中殿患候,頻頻臨視,而十三日,先朝誕辰,眞殿行禮也。步屧拜跪,無減於三四十歲鼎盛之時,且於日前,有數次泄候,而少無憊焉,至以便道之順,甚快爲敎,予方慶幸欣忭之不暇,而何可念及予躬乎?蓍東曰,聖敎如是,下情誠不勝歡忭矣。尙愚曰,賓筵奏事,自有座次,而備堂未盡稟事,玉堂徑先進前,事甚未安,校理洪秀晩推考,何如?上曰,依爲之。出擧條上命書榻敎曰,政官牌招開政。仍命退,諸臣以次退出。
上在昌德宮。停常參·經筵。
自巳時至酉時,灑雨下雨,測雨器水深四分。
魚用謙,以都摠府言啓曰,今日入直內三廳武兼禁軍及軍兵等,當爲中日習射,請出標信。傳曰,知道。
吳鼎源啓曰,明日常參·經筵,取稟。傳曰,停。
魚用謙啓曰,大司憲宋煥箕,掌令李益恢,持平金壽祖·鄭宗魯在外,執義沈興永傳旨未下,掌令鄭㝡成呈辭,監察茶時之意,敢啓。傳曰,知道。
魚用謙啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨持公事入侍。
承旨前望單子入之,崔獻重落點。
以執義沈興永,司諫李顯默,牌不進罷職傳旨,傳于魚用謙曰,只推。
傳于魚用謙曰,左副承旨入侍。
黃昇源啓曰,假注書呂東植,身病猝重,勢難察任,今姑改差,何如?傳曰,允。
呂東植改差,代以韓致重爲假注書。
韓致重在外,代以李弘謙爲假注書。
傳于李益運曰,兩司隨駕官,當爲備員,違牌諸臺,更爲牌招,其中衆所共知情病,許遞。政官牌招,開政差代,待下批,一體牌招察任。
魚用謙啓曰,參下宣傳官之例兼內禁衛,旣有定式,亦係官方,而今此慶尙左水使奪符宣傳官李吉會狀啓,不書內禁衛三字,事甚駭然,原狀啓雖不得不捧入,而不可無警,從重推考,何如?傳曰,內禁衛之宣傳官,無異於龍驤衛之副護軍,則焉敢拔去乎?當該宣傳官汰去,其代,今日政差出,可也。
有政。吏批,判書金載瓚進,參判洪明浩,牌不進,參議未差,行左承旨李益運進。以成德雨爲吏曹參議,宋銓爲大司諫,宋翼孝爲執義,李羽逵爲司諫,尹序東爲掌樂正,李祖承爲同春秋,故郡守梁誌吏判贈職事,承傳,故縣監尹衡甲贈吏判例兼,龍南君贈諡事,承傳。
兵批,判書鄭好仁進,參判尹弼秉病,參議李尙度入直,參知吳泰賢病,左副承旨魚用謙進。以黃勉基爲宣傳官,副護軍李肇源。
魚用謙啓曰,獻納李貞運,自鄕上來云,與今日政新除授臺諫,一體牌招,何如?傳曰,允。
以大司諫宋銓,獻納李貞運,牌不進罷職傳旨,傳于魚用謙曰,只推,更爲牌招。
魚用謙,以都摠府言啓曰,都摠管李源,以御營中軍,軍兵等中兵,試放事,南小營晝仕出去之意,敢啓。傳曰,知道。
魚用謙,以備邊司言啓曰,卽見江原監司徐有防狀啓,則以爲原州逋欠各穀,一萬七千一百三十六石內,已捧爲二千六百九十八石,未捧爲一萬四千四百三十八石,而耗上加耗,種下生種,自癸未至癸卯,轉爲積逋,而實則未捧亦多,毋論吏民未捧,又毋論斗升積累,若使當者尙存,則奚恤奚惜,而三世之不足,轉至於諸族,諸族之不足,將至於一境,似此之類,査櫛摠計,則合各穀,爲四千一百八十九石,外此當捧條,一萬二百四十九石,係是甲辰後逋穀,今年年事,雖曰稍登,當年條還餉之分俵者,厥數夥然,今若加之以萬餘石逋穀,則吏民擧皆繹騷,雖令賣田鬻宅,將不得充其數,況各年所捧之幾百幾千,足可以減得一分,而耗條添加,數爻依舊,若此不已,將於何時出場乎?限以四五年,除其耗條,或本色備納,或準折代捧,則謹當量其多少,察其緩急,分數出秩,按年徵捧,請令廟堂,稟旨,分付矣。原州逋穀之多,收捧之難,孰不云然,而其指陳事情,歷歷如目擊者,未有若今番狀請之爲詳悉矣。然四千一百八十九石零,歸之於事則可痛,情或可矜,而因循未捧,引以爲罪,當捧條一萬二百四十九石零,限以四五年除其耗條,一從田畓豐稔,或本色備納,或準折代捧爲請,四千一百八十九石零之仍無下落,隱然有希望蕩減之恩者,道臣事體,誠極未安,一萬二百四十九石零當捧穀,除耗限年之請,亦甚過濫,本司覆奏,又何敢曲循而請施乎?江原監司徐有防,從重推考,當捧條限折半,使之除去耗條,限其年數,而折半則仍令當年內準捧,難捧四千一百八十九石零穀,勿拘除耗與年限,亦令從便徵捧,無至於更煩陳聞之地,何如?傳曰,允。四千餘石之近於烏有者,一味推剝於近四十年之後,甚非仁政,大抵似此欠縮之蕩減,雖甚不可,前此或多許施,蓋以還穀之取耗,無異債錢之生殖,苟欲溯而計之,小民之酬本,已久且久矣,此所以不欲病民間施闊狹之政者也。然而年前一筵臣,極言其不然,猶以何爲何否,爲難之而許施,今於原民,旣知其切骨之瘼,則亦不可從卿守强之論,最難捧四千一百八十九石零,令道臣,屬之舊還秩,使之專意於其餘分年當捧條,可也。
吳鼎源,以內醫院都提調意啓曰,自前幸行時,若是經宿之地,則陪從掌務官一員,例自司僕寺,補把馬一匹許給矣。今番幸行時,依前例許給之意,分付該寺,何如?傳曰,允。
丙辰九月十六日卯時,上御誠正閣。諸承旨持公事入侍時,行都承旨黃昇源,行左承旨李益運,左副承旨鄭尙愚,右副承旨魚用謙,同副承旨吳鼎源,記事官柳遠鳴,假注書呂東植,記事官金景煥,記注官金良倜,檢校待敎沈象奎,以次進伏訖。上曰,無公事房先退,可也。尙愚·鼎源退出。上曰,八路舊還條,果爲謄來云耶?益運曰,未及謄來云矣。上曰,有司堂上,許知來,可也。遠鳴承命出,回奏曰,昨夜分付,而姑未謄來云矣。昇源曰,右承旨李肇源,以家有痘憂,今日未能仕進矣。上曰,實故也。仍命書傳敎曰,右承旨聞有實病,許遞,前望單子入之,待下批,牌招察任。上命讀各房公事,益運讀奏思陵令柳相文身病呈辭,咸鏡監司趙尙鎭狀啓,慶源府使李孝承到任事,昇源讀奏黃海監司徐邁修啓本,鳳山郡反庫事,用謙讀奏慶尙右兵使洪仁默狀啓,馬兵都試設行計料事,江原監司徐有防啓本,罪人等同推開坐事,江原監司徐有防啓本,罪人李順光蔚珍縣到配事,忠淸監司林濟遠啓本,罪人等,拷訊次,數開坐事。上命書判付訖。仍命退,諸臣以次退出。
上在昌德宮。停常參·經筵。
吳鼎源啓曰,明日常參·經筵,取稟。傳曰,停。
魚用謙啓曰,來二十一日,朝參日次矣,敢稟。傳曰,停。
魚用謙啓曰,大司憲宋煥箕,掌令李益恢,持平金壽祖·鄭宗魯在外,執義宋翼孝,掌令鄭㝡成呈辭,監察茶時之意,敢啓。傳曰,知道。
吳鼎源啓曰,來二十一日,輪對日次矣,敢稟。傳曰,當次人受點,後日次待令。
傳于黃昇源曰,諸承旨持公事入侍。
傳于吳鼎源曰,抄啓文臣八月朔親試,今日爲之,三月朔課講,亦於今日爲之。
吳鼎源啓曰,抄啓文臣親試,今日爲之事,命下矣。處所,以何處爲之乎?敢稟。傳曰,便殿爲之。
吳鼎源啓曰,抄啓文臣課講,今日爲之事,命下矣。何承旨進去乎?敢稟。傳曰,左承旨進去。
以內閣啓曰,今二十日,咸興·永興兩本宮衣幣香燭親臨封裹時,齋宿處所,以何處爲之乎?敢稟。傳于吳鼎源曰,摛文院爲之。
金祖淳啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,徐有秉·金祖淳落點。
傳于黃昇源曰,承旨房仍,左承旨爲兵士房。
傳于金祖淳曰,左承旨入侍。
吳鼎源啓曰,行禮曹判書閔鍾顯,依下敎來待矣。傳曰,入侍。
傳于吳鼎源曰,畿伯入侍。
傳于吳鼎源曰,封章太學生疏頭以下入侍。
以忠淸監司林濟遠狀啓,淸州牧使安廷鐸,鴻山縣監金思䄷,省掃受由,仍歸京第,俱稱身病,連呈辭狀,令該曹,催促下送事,判付內,啓下吏曹爲旀,向於上京守令催促下送,草記不爲枚擧,抑何委折?卽爲草記爲旀,兩邑守令段,罷職,其代,皆令今政差出,而至於淸州,拔例擇差,竝令待開門下送爲良如敎。
有政。吏批,判書金載瓚進,參判洪明浩,參議成德雨,牌不進,右承旨金祖淳進。以鄭毅祚爲獻納,李勉兢爲禮曹參議,金熙采爲司成,李寅燮爲淸州牧使,鄭致愚爲鴻山縣監,金履銈爲長城府使,蔡弘直爲奉化縣監,贈吏判文靖公金麟厚,加贈領議政事,承傳。
兵批,判書鄭好仁,參判尹弼秉病,參議李尙度入直進,參知吳泰賢病,右副承旨魚用謙進。護軍李益運·李祖承,副護軍李元采·鄭濂,副司直李顯默·沈興永竝單付。
以江華留守金履翼狀啓,斥候伏兵處所磨鍊馳啓事,傳于金祖淳曰,斥候伏兵處所太多,更爲量減,卿其只率前排,都領斥候伏兵次,前期,待兵符標信下去,臨時等待於宿所站事,回諭。
以柳遠鳴囚單子,傳于魚用謙曰,附過放送。
吳鼎源,以吏曹言啓曰,昌陵參奉具悌元呈狀內,矣身,暑症彌留,已過三朔,食飮全却,萬無供職之望,卽爲入啓遞改云,其實病,旣如是沈篤,則有難强令察任,改差,何如?傳曰,恒言不稱老,奉兩老,焉敢稱病?極爲駭然,査問草記,可也。
黃昇源,以戶曹言啓曰,臣時秀,與正郞尹光心,進詣慶熙宮差備內,及內各司,依節目,眼同看審後,有頉處別單書入,而修改則擇日擧行,何如?傳曰,允。
魚用謙,以兵曹言啓曰,卽伏見江華留守金履翼狀啓,則仁川境斥候伏兵,不爲磨鍊,故取考臣曹啓目,仁川果已磨鍊啓下,而及其知委之時,仁川二字,未免遺漏,以致莫重行會之若是疎忽,臣之不能照察之罪,萬萬惶恐,而該府境內斥候伏兵,俾卽磨鍊,更爲修啓之意,江華留守處,分付,何如?傳曰,允。事關師律,不可仍置,卿則爲先從重推考,可也。
吳鼎源,以吏曹言啓曰,因臣曹草記,昌陵參奉具悌元改差事,批旨內,恒言不稱言奉兩老,焉敢稱病?極爲駭然,査問草記可也事,命下矣。査問于具悌元處,則以爲三夏在直之餘,暑症彌留,眞元澌敗,涼生以後,一味委頓,加之以素患,眼病復添,近益苦劇,視物不明,以此病狀,莫重之地,萬無入直供仕之望云矣,敢啓。傳曰,知道。
魚用謙,以舟橋司言啓曰,舟橋排設日時,令日官推擇,則今月十七日卯時爲吉云,當日臣頤之,率都廳具明遠,出往始役之意,敢啓。傳曰,知道。
魚用謙,以禁衛營言啓曰,今九月十五日,大臣·備局堂上引見入侍時,禁衛大將李敬懋所啓,禁衛營鄕軍五哨,自乙卯十二月停番,幾至周年,今則秋成在卽,當次番京畿五哨軍,及今知委然後,可趁來十二月初一日點立,故敢此,仰達矣。上曰,依爲之事,命下矣。來十二月當,六番中部前司屬,京畿五哨軍兵,來十一月二十五日,京中逢點,依例準二朔立番,而依前定奪,每哨以一百名磨鍊後,其餘一百三十五名,竝資保收布上送之意,本道監司處,預爲知委,何如?傳曰,允。
以禮曹單子,華城城役告成,而城神之祠,卜吉妥奉日字,令日官安圭祥推擇,則今九月十九日卯時爲吉云,以此日時擧行,而妥奉後吉由祭,則隨時役行爲白乎矣,祭物及執司官,令本府,差定進排之意,分付,何如?判付啓,依所啓施行爲有矣,香祝段,待開門下送,獻官以下,明日齋宿,以待香祝事,令政院後錄,此啓辭及判付,下諭守臣爲旀,位版已爲造成是隱喩,如未及爲,位版木,當於香祝下送時,同爲下送,吉日先爲造成,隨時行祭,此意知悉。造版與否,卿其今日內,狀聞之意,一體下諭爲良如敎。
掌令鄭㝡成疏曰,伏以,臣以地則至單寒也,以人則極庸陋也。濫竊科第,忝叨從班,今有年,而前後除拜,罔非造化拂拭之恩也。臣本窮命,早失怙恃,只有兄弟二人,幸而聯登朝籍,同沐恩造,而今又不幸,抱終鮮之悲,環顧孑然,尙何有一分榮途之念哉?惟是區區寸赤,庶或隨事殫竭,少效塵刹之報,而奈其性本䮞愚,觸處昏憒,屢入臺地,曾無一言之仰裨,向叨西麾,辜負特簡之聖意,重以周歲巡綽,無往非罪,間登筵席,益著瘡疣,點檢前後,慙悚無地。玆者柏府新命,忽下於屢月逖違之餘,只緣叩謝義急,不敢坐犯違傲,而仍因盤礡,自顧不稱,玆敢猥控文字,抑瀆崇嚴。伏乞聖慈,亟賜鐫改,以重公器,以安賤分焉。臣方丐免,不宜贅他,而事關民隱,敢此附陳焉。噫,得人分憂而生民之休戚係焉,黜貪祛暴而王政之勸懲行焉。蓋自初元淸明之後,每勤守宰董飭之政,墨倅暴吏,庶知懲畏而然,而象魏之法雖懸,苛虎之政難除,德惠未究於蔀屋,怨咨或興於窮閭,此政今日之大加警動淬礪處也。長城府使洪景厚,屢典州郡,全乏廉謹之聲,及叨本府,率多悖妄之政,偏聽奸吏之慫慂,構成士族之誣獄,至於逮捕之際,盡發一府之吏隷校卒,毆縛婦女,擊碎廟室,橫奪財産,不啻千百計。況其家藏之先世碑銘,卽兩先正手撰與筆蹟,而篋笥珍弆之物,混入吏校搜掠之中,竟失弘璧之寶,莫遂顯刻之計,此猶見失,他可推知。夫有罪而逮治固也,而乘夜突入,辱及婦女,打破家産,搜探錢財,此何等强盜事也?及其究竟,獄案無實,遠近扼腕,傳說唾罵。臣謂該府使洪景厚,爲先施以刋削之典,卽令該府,拿問嚴繩,而伊時作拿之吏校輩,亦令本道,嚴刑定律,斷不可已也。奉化縣監李思祚,年雖衰聵,顧其職,則下大夫也。一自莅任之後,惟事肥己之政,簸弄倉儲,盡歸年利,假托松禁,攘奪民財,非理侵暴,一境嗷嗷,吏民俱困,逃散相繼,南來之人,莫不喧傳,如此不法之吏,其可置之字牧之列乎?臣謂該縣監李思祚,亦爲先罷其職,仍令行査而論勘,宜矣,臣無任云云。答曰,省疏具悉。洪景厚事,旣入於繡啓,又登於爾章,李思祚事,出自邇列,速此簡書,兩倅之不治,俱不可屬之風傳,爲先遞其任,仍令該府拿問,付之道臣査治事,亦竝依施,莫曰無文蔭,此等官師,實爲美規,更須京察有力而無憚者,爾其勿辭察職。
正言尹涵疏曰,伏以,靖世道淑人心,亶係乎進退賢邪,昔魯哀公,問民服之道,而孔子,必以擧直錯枉告之,誠以善善惡惡,通人之大情,而順之則服,逆之則不服故耳。惟我殿下,於昨春大處分之後,以一初淬礪之意,勤勤勉諭,此誠挽回治道一大機會也。大小臣僚,莫不翹足拭目,思見淸朝新化,而式至于今,民志尙不底定,國論未見歸一,義理關頭,猶有依違之風,趨舍路岐,率多徊徨之態,世道人心,依然是舊日樣子,此曷故焉?殿下每於激揚之際,含蓄太多,仁恕或過,區區委曲於恩威賞罰之間,而倍費財處,不事辨別,以是而欲爲彌縫保合之道,則元祐之調停,元符之建中,所以卒不免於敗事,而豈非今日之所可鑑者耶?嗚呼,好惡不明,俗習猶痼,一種浮囂,每每乘機,以至近日迎合云云之說而極矣。以我殿下達天循道,窮理盡性之學,其所曠感於先正者,亦出於闡明大義中一事,則凡在衣冠之列,孰無聳動欽頌之心,而反以將順其美者,斥之以不韙之目,隱然有角立爭勝底意,此無他,殿下於前後痺惡之論,或慮其磯激,惟以鎭安之意,過有摧折之擧,致使窺覘之輩,少不知懲,潛倡異言,必欲疑亂誑惑而後已,如是而世道何日可定,朝象何時可淸乎?然而人君,宰萬化之權,爲四方之極,精神之所灌注,意慮之所左右,莫不奔走趨承,響應影從,彼雖舊染已深,宿習難變,而若其維新之方,則亦殿下一轉移間事耳。今宜從淑慝分上〈下〉,夬示扶抑之意,而欲示扶抑,又必先從以言獲譴之人,特推曠蕩之典,亟加激勵之政,則國是可以定矣,民志可以壹矣,此正今日之意務,而有不容少緩者也。臣職旣未署,固不敢以言官自居,而耿耿愚忱,不勝憂慨,越例陳章,略效狂瞽,惟聖明,恕其罪而察其言焉。仍伏念臣冒據臺職,已半年于玆矣。人器則百不近似,職責則一無報效,而院例所拘,旣無呈告之路,廩祿徒費,厚招沒廉之譏,臣之情勢,可謂憫且蹙矣。方今聖化丕彰,四維克張,而臣獨措躬不得,靦面無恥,非但臣之一身,萬萬難安,淸朝廉防,亦將由臣壞了。伏願殿下,俯垂鑑諒,亟遞臣職,以安微分,以靖公義焉,臣無任云云。省疏具悉。爾言出於惜卵之意,除非構人無實,近於誣,而凡在獲罪之列者,一竝令吏曹禁府,斯速抄出,以宥以敍,爾其勿辭,署前察職。
館學儒生,生員洪準源·徐鼎輔·金鐮·李羲斗·金炳翼·李光憲·徐有望·權丕應·鄭祐榮·金祖淵·徐有聲·李錫祜·徐任輔·金命淵·徐兢修·兪台柱·洪樂膺·趙學春·沈存之·洪祜淵·韓用成·趙學駿·尹象烈·李道永·金啓河·洪志燮·權燁·李鎭華·金國鉉·徐淇修·林星鎭·權中敏·韓兢裕·趙宅謙·趙晉和·趙民和·趙經鎭·沈魯巖·鄭經煥·曺鴻振·李亨會·朴宗維·朴綺壽·金鑢·李勉重·趙宗鎭·尹日逵·安光宇·尹璿東·李薰徽·安光集·洪益聞·沈鍈·李翼榮·李命熙·李義用·李潮·尹義植·沈徽永·鄭國輝·李翼·朴宗珩·沈能協·沈性浩·尹孝植·南象一·南鼎寬·李益·姜大鎭·洪履黿·李箕采·張志憲·洪範龜·李光輔·任壽益·許·李顯周·李世述·尹行慶·金義鎭·尹之敬·朴聲漢·李賢謙·金光汶·趙鉐·金致均·李述明·韓度裕·韓重謩·鄭錫猷·金泰鍾·南學中·黃明漢·徐有行·李後秀·李羲翼·李脩演·朴文昊·金鎭白·玄承祚·金世基·趙道宇·崔弘岱·趙相羽·崔禎勳·蔡顯國·成亨默·崔弘岳·韓毅鎭·安周彬·姜守睦·尹鵬逵·李復性·閔師膺·安棨·朴盈源·朴道采,進士金聖球·鄭錫休·朴道敏·蔡義重·趙煐·金文欽·李禮曾·李·李鎭喆·金匡炅·金道曾·洪聖肇·宋文顯·趙匡修·李振玉·韓象洪·尹善大·梁性默·申百祿·南泰善·高克明·金會淵·尹行澈·金魯奎·李中鎭·李復心·南益裕·李以錫·車宜轍·任得常·天命翊·朴長鉉·李普漢·金玧·張至喆·趙奎采·柳聖淵·沈鍒·朴謙進·沈翼賢·任興源·嚴喆·金煥奎·兪益柱·金碩鉉·兪孟柱·李澤·許明·朴履默·洪鼎簡·朴弘源·趙鎭壽·李永甲·尹仁植·宋文晦·李寅默·魚用升·尹·柳說·尹匡烈·李在誠·趙學榮·金厚淵·尹勉純·申在明·尹浣·李義實·李英玉·李敎明·尹景儀·李舒·李朝鉉·柳諶·李種祜·金載駿·洪達榮·尹致野·權馥·李儒冕·李種直·李源成·沈魯崇·柳諫·沈尙泰·沈繼之·李惟命·洪秀俊·徐稷修·林昌鎭·趙毅淳·李志淵·魚用恒·李壽淵·李韶九·李經九·尹時東·任履周·李昞源·韓喆裕·兪漢寔·申錫耇·申熙朝·沈應奎·李永老·李魯益·徐鐸修·金履會·金重淳·沈能岳·沈來永·閔致福·李在修·沈允之,幼學閔毅顯·李端祜·尹大東·鄭世禎·朴宗琬·徐公輔·金定根·李應淵·李昌源·李鎭崙·李永健·金履秀·李止淵·洪茂燮·申儀顯·金正柱·申錫耆·徐有執·金·趙雲繪·沈憲祖·李義定·金鎔·徐膺修·朴齊星·洪世榮·徐有翰·韓用鏶·李度明·徐有積·尹致謙·李度誠·金魯益·金徹淳·朴齊尙·韓用鉉·尹行心·金春根·金性淵·金基協·趙鍾淳·沈命永·李錫初·李海平·金晩喜·李民初·呂善質·白咸鎭·鄭鋗·金魯膺·白觀鎭·趙徹永·趙錫仁·李儒晩·李會慶·申夔朝·李鍾運·李廷觀·吳泰儉·李度中·鄭時綏·崔文顯·閔景淹·李敬信·崔奎顯·李維成·李廷俊·崔台顯·許鎜·兪晥柱·趙台夔·韓匡鼎·朴鍾九·李益會·沈能愈·韓用鼎·李粹淵·金載命·李魯應·鄭載均·申在實·任爚·金在源·李顯膺·沈宜憲·柳本藝·白東奎·李允翼·尹學鎭·申淳·李周亨·沈裕·白孝鎭·洪濟榮·金載龜·李栴·李顯相·金鏐·沈宜敬·沈能基·李復元·張錫文·尹致元·沈宜秉·金基晩·尹行升·李鉉·尹頤鉉·李鎭嵩·李東奎·任徹常·林尙遠·李鎭泰·尹鼎鉉·柳運承·李惟采·愼宜學·李顯慶·趙在益·柳季麟·申光訓·洪禹錫·徐萬修·徐有穀·李吉淵·徐有恂·朴周源·朴宗傳·朴山壽·沈能秀·金履憲·沈能種·洪樂秀·李延傅·李在明·李延保·趙在祜·韓象默·兪稷柱·南養來·金履綱·李寧載·李恕淵·李成集·李鍾·李泰元·孟文遠·李好明·趙咸永·沈公益·趙瀷·金履鏞·徐象輔·李東師·具廉·李一容·沈春永·柳煥昇·李敎憲·李在憲·申錫龜·申慤·朴齊華·尹永命·李度衡·成載學·柳之和·李敦膺·趙雲緖·金初淳·李濟應·洪祖淵·金敬淵·朴宗漢·金魯鍾·李義獻·吳相夏·洪栴·李默·洪胄淵·趙庭和·李集老·吳敏常·申在榮·徐遠輔·吳敍常·李勉厚·洪秉好·吳徹·朴宗儀·申在南·李成九·朴宗侃·吳徽常·李集壽·沈宜稷·洪起燮·朴冕源·李集周·沈宜定·李永保·李益秀·李永觀·朴潞壽·沈樂賢·趙啓煥·李厚夔·李秉溫·沈鐻·李奎源·李胄·崔秀俊·李周鼎·權潚·吳衡秀·具命益·朴宗稷·曺錫九·具命龍·曺定振·具命說·崔炳遠·黃仁素·金濟根·李鳴九·金有根·南駿聲·金文根·金炳常·金頤淳·趙洛源·金善根·朴豐鉉·權度應·李用九·宋鎭圭·李初九·趙秉圭·金炳斗·權中泰·黃奎·金炳元·李正殷·南駿行·李正豐·金陽淳·李箕樂·李正紳·尹淳基·李昌植·洪集圭·洪秉一·洪勝圭·安光永·洪穉圭·沈遵·洪致聞·李海應·尹致翼·尹致厚·兪翼柱·尹濡·兪羲柱·金鼎淳·尹行敦·兪秉柱·鄭緯煥·李儒祜·鄭翊煥·李偉祜·兪漢守·李英翼·李憲百·兪漢宅·沈鋧·沈明之·沈能靖·趙最淳·趙鎭鼎·李鼎老·金亨遠·李鼎耇·朴宗復·李元植·朴宗薰·林斗鎭·林啓漢·李發源·林可鎭·閔靖顯·金基敍·金用善·金基有·閔翊顯·金重善·鄭觀綏·林鼎烈·鄭福綏·閔䤧洙·李象峻·趙·李龜峻·尹致敬·愼光欽·尹致鼎·金基中·李文載·李基弘·金元善·吳宗耆·尹東斗·李漢翼·朴永源·朴宗衡·沈能進·朴宗權·沈能喆·李度一·沈能定·韓夢奎·文克明·鄭亮翰·林義鎭·李長燁·趙德履·朴慶著·文經表·尹德年·李馡·洪仁燮·李稷秀·李晉懋·沈至永·柳世顯·李慶駿·沈毅鎭·愼宜錫·兪絃吉·徐能輔·趙德涵·徐鳳輔·趙學謙·洪益友·李寅溥·趙學儉·李寬溥·趙學濂·鄭翼邦·趙學點·朴升用·徐景淳·趙學順·孔胤升·趙在昉·桂馨茂·朴思彦·金載成·任弘迪·申厚祿·李維綱·張錫憲·韓用弼·張錫漢·尹致常·李魯榮·李章慶·尹致亮·沈鈁·李英顯·尹致行·李憲琦·洪秉直·尹致嵩·李台升·魚在璿·尹致宗·李孝明·尹致堯·洪秉喆·金魯廣·宋祥來·宋顯載·李元坤·魚在瓚·金·李海謙·李·李太容·李好謙·洪惠爕·李羲萬·尹鉉·金用遠·尹鐄·李謙秀·金若淳·李點·李宗孝·金載龜·沈能烈·洪樂鎭·沈能遜·李顥永·沈能述·李晦祥·沈能達·尹勉縝·具光錫·兪漢敎·沈魯賢·趙顯胄·許源·沈宜永·權中履·權瑞應·申在俊·權五應·李正紀·李度坤·尹圭東·李度天·尹慕東·徐京輔·李廷胤·閔永吉·許鎏·李鼎賓·鄭東晏·李魯憲·許溎·呂善容·申復·沈能憲·金取源·李日憲·李壧·李相遠·李廷秀·金義協·李鼎完·安翊良·李海晶·安聖瞻·李相遜·安在默·李得慶·李魯端·金秀淵·吳至常·李羲溫·李道在·閔永爀·李羲年·李大在·黃仁懋·李羲耆·權中倫·黃仁憲·李羲龜·權中敎·朴時協·權中敬·鄭世敎·李維城·兪鼎煥·李紀城·徐有儼·李文五·徐有儀·崔學灝·李燧·沈華錫·李明鎬·金學淳·魚在祺·金可淳·柳仁根·康濟臣·尹源鎭·金益耜·金尙蘭·金德允·李日葵·金世忠·張灝·李學葵·朴東洽·金鳳仁·趙匡鎭·沈允永·金樊淳·權璡·黃基協·朴致五·朴泰命·李鍾正·呂仁永·柳宅均·李基憲·李奎緖·李昌緖·徐直輔·金守根·趙文性·李宗秀·李仁頊·韓用一·李魯巖·金錫禧·金鍪·金錅·朴頤浩·金元禧·朴昌浩·白東羽·朴文浩·申光誨·朴履浩·朴氣浩·崔漢翼·趙在奎·尹善養·趙在曙·金鍾眞·趙在斗·李龜錫·趙在箕·韓用紀·李永觀·宋男圭·申弘善·金履尹·申友善·趙學元·李在建·李汲·李羲萬·黃仁緝·黃基善·金觀淳·李東獻·尹相烈·李源順·張錫漢·李奎瞻·李基栽·李象會·李基培·趙在翼·李基恢·吳泰元·李永初·李穆源·李秉初·金喆遠·李一初·洪秉升·尹之鍾·洪秉恒·黃基瓚·金濟民·金履實·沈纘鎭·沈兢之·沈能問·洪奎·洪南爕·申緝·申在俊·林蓍協·張鉉禹·李海觀·李墷·沈能愚·韓用錡·尹致正·朴和喆·李珩·尹久東·方致矩·沈能潤·李集運·朴基宏·朴應鉉·權大應·李羲平·徐殷輔·李羲升·李執·李羲準·徐沃修·李·李羲肇·徐格修·具英爕·權漢龍·權龍鎭·朴基容·韓在衡等疏曰,伏以,天高地下,人位乎中,夫人以藐然之身,能與天地竝立而爲三者,以其有仁義之性也。故曰,立人之道曰仁與義,而仁主乎父子,義主乎君臣,是爲三綱五常之本,民彝物則之經,而率是性者謂之道,修是道者謂之敎。然其所謂敎者,必出於君師,而禮樂刑政,所以弼其敎,則譬如四時之行,其有風雷雨露,以宣造化之用,而其機則實統于天也。是則黃帝·堯·舜三王之聖,皆以此道,繼天立極,爲君爲師,以垂敎於天下萬世,而君君臣臣,父父子子,三綱以立,五常以敍,其爲敎也,不貳不參,揆諸道而有大一統之義,大哉斯道也。洪惟我聖上,聰明有臨,精一執中,深究天人之竗,洞覽性命之原,闡微六經,擴前聖之未發,折衷群言,集諸儒而大成,直接洙泗之統,大開洛·閩之源。自三代以後,師道之在上,幸親見於今日,凡於崇奬眞儒,扶衛正學,恒惓惓而致意焉。其所以稱量於學問德業之際,裁制於儀文典禮之間者,皆有自然之權度,金秤玉尺,毫分不差,錙銖莫爽,而迺者聖心,有所曠感於先正臣文靖公金麟厚者,夫麟厚所覺之道,卽殿下所行之道也。殿下以黃帝·堯·舜三王之道,存諸心而行于家國,將與天地合其德,輝映乎兩曜,動盪乎萬物,以歸極于三才一原之中,而麟厚所知而所講者,不越乎是道,則所以深有契於聖心,而君臣盛際,昭融無間於數百載之間者也。嗚呼,文靖之道學節義文章三者,兼該而不偏,精造而實踐,則先正諸儒之論述備矣,尊慕極矣。臣等兩疏歷擧而洞陳,亦無以加乎奉朝賀臣金鍾秀書中所引先正臣宋時烈所撰碑文之語矣。至若淸水芙蓉,光風霽月,出處之正,經學之精,各就其一端,而反隅于全體妙用者耳。臣等又何煩於黈纊之前哉?總而論之曰,道之在下,自孔夫子始焉,歷顔·曾而在思·孟,得乎思·孟而爲周·程,學周·程而紫陽朱子,統其道於有宋之天下,則自陸·王之學,失其正,而道遂在乎我東矣。在我東而大闡斯文,克紹其統者,無不崇報而尊祀之,腏食于文廟之廡,則惟彼麟厚之獨見大義,直尋正脈,深造厚積,以臻乎精密正大之域,以一心而涵三才造化之竗,以一身而任萬世綱常之重,於是乎父子君臣,各得其貞,天秩民彝,炳如日星,之德之功,蔚爲百世之師者,可不躋享于文廡諸賢之列乎?以我殿下之聖學,知之久矣,感之深矣,夫奚待乎後生末學之一疏再疏,陳籲不已,而猶靳一兪者,何歟?臣等徊徨踧踖,誠不敢知聖意之所在也。嗚呼,聖人旣作,師道乃明,而獨無奈俗論方墊而莫拔也,人心已痼而難醫也。駸駸然背馳大道,角戰公議,甘自歸於小人陰邪之徒,則風霆鼓潤而物有不承,鳶魚作成而人有未化,臣等未聞天下有是理也。今殿下,以仁義爲君臣父子之則,以禮樂爲風霆鳶魚之用,導之濟之,鼓之舞之,而行是敎於一代之上,則其事莫先乎開聖廡而議大儒之俎豆,以彰正論,以抑邪說,揭絲綸之磊落,廓宇宙於淸明者,是也。臣等雖極顓蒙,尙欲尊聖德於三古,明聖志於千載,而薰餘化於崇德象賢之辰矣。嗚呼,闡歷代未講之義理,刊一部不爛之春秋,而默許旣往之一儒賢於泮宮腏享之列者,亦在此數件大義之中,則臣等所以尊聖德而明聖志者,寧有大於是者乎?世道人心消長轉移之機,寧又有急於是者乎?伏願殿下,亟命攸司,特擧先正臣文靖公金麟厚從祀文廟之典,以衛正道,定斯文之大統,以扶大義,昭凡民之有倫焉,臣等無任云云。答曰,省疏具悉。先正文靖,卽我東之周子也。兩程·張·朱,先侑聖廟,而使周子,獨漏於從祀之列,在兩程·張·朱之心,安乎否乎?爾等今日之請,卽趙文正·李文純·李文成·宋文正之心也。允諾之姑徐至今,意在重其禮愼其事而已,疏旣三上,更何持難?爾等所請先正文靖公金麟厚配食文宣王廟庭事,許施,令禮官,取考典禮,卜日擧行。
丙辰九月十七日卯時,上御誠正閣。諸承旨持公事入侍時,行都承旨黃昇源,行左承旨李益運,右承旨鄭尙愚,左副承旨魚用謙,右副承旨吳鼎源,記事官柳遠鳴,假注書李弘謙,記事官金景煥,記注官金良倜,儉校直閣金勉柱,以次進伏訖。上曰,無公事房,退出,可也。鼎源退出,昇源讀奏平安監司朴宗甲狀啓,安州牧使穀簿磨勘守令,指名現告事,益運讀奏平安監司朴宗甲狀啓,大國人出來事,義州府尹沈晉賢啓本,大國人出來事,尙愚讀奏慶尙監司李泰永啓本,豐基郡反庫事,用謙讀奏禁府照律啓目事。上命書判付訖。上曰,今日命設抄啓親試,而所謂掌務官,不卽指揮,應試人,尙此遲滯不來,極爲駭然,若不於持公事罷前,一齊來會,則當該掌務官,當別爲重勘矣。遠鳴承命出傳。仍命書傳敎曰,講製久未爲之,今曉使之待曙來待,則內閣擧行,所當知委在闕之抄啓文臣中有實職者,而不此之爲,以致臨殿已久,不卽待令,當該入直閣臣罷職,承旨中曾經抄啓文臣者,亦爲遞差,所謂掌務官,不知屛息之義,其所犯科,不一而足,萬一更進一步,當作何許罪犯?今日擧行,尤爲駭然,前注書金履永,事過後,令該府拿問嚴處,不卽知委之罪一也,注書柳遠鳴,亦爲拿處,閣吏,令攸司從重科治。上曰,禮曹判書京畿監司入侍。賤臣承命出傳,與行禮曹判書閔鍾顯,京畿監司李冕膺,偕入進伏。上敎冕膺曰,今番陵行時,沿路諸邑擧行,一以付卿,卿須各別嚴飭,毋爲泛忽,可也。冕膺曰,沿路墓廟致祭處,書入中,有遺漏者,自諸邑,更爲錄上,故玆以修正以來矣。上曰,入之。覽訖,敎曰,晉安尉柳頔,誰也?冕膺曰,此是注書柳遠鳴之先祖也。上敎遠鳴曰,爾之幾代祖乎?遠鳴曰,臣之七代祖矣。上曰,其宣祖朝駙馬乎?遠鳴曰,然矣。上敎冕膺曰,量其道路之遠近,可以致侑處,一一書錄,而祭品則酒果脯鹽,酌定,可也。命先退,冕膺退出。上敎鍾顯曰,從享節目,書來否?鍾顯曰,書出待令矣。上曰,入之。覽訖,敎曰,右相言,從享後有設科之例云,前例果有之否?鍾顯曰,曾無是例,先朝丙子,宋文正配享時,適因視學,有試取之擧,而其外無可據之例矣。上曰,先正配享時,亦有贈職之例乎?鍾顯曰,宋文正,以左議政,加贈領議政矣。鍾顯曰,再昨右相,以邑號改定事,有所筵奏,而臣適見文蹟,則先朝戊寅六月二十一日,以不諱嫌名事,先朝有下敎矣。上曰,其時日記入之,可也。景煥承命出持入。上覽訖,敎曰,予以御諱不當諱嫌之意,旣有下敎,而今見日記,則先朝亦果有是敎,甚可幸也。鍾顯曰,雖有聖敎,而臣意則猶有所未安,凡人家子弟,其親之嫌名,擧皆諱之,獨於君上之諱,不諱其嫌,大爲不可,右相之言,實有所見,必有明白之事然後,乃可安心矣。上曰,不必以此拘礙,而況有文蹟之班班可考者乎?仍命退,諸臣以次退出。
丙辰九月十七日午時,上御重熙堂。左承旨入侍時,左承旨金祖淳,假注書李弘謙,記事官金景煥,記注官金良倜,以次進伏訖。上命書傳敎曰,華城之役告成,而城神之祠,先令建置矣,聞亦告完,行幸前,卜吉妥奉位版,祭文當親撰,而獻官本府留守爲之,香祝先期下送事,令該房·該曹,知悉擧行。仍命退,承史以次退出。
丙辰九月十七日午時,上御誠正閣。禮曹判書,封章太學生疏頭以下入侍時,行都承旨黃昇源,左副承旨魚用謙,記事官金景煥,記注官金良倜,行禮曹判書閔鍾顯,疏頭洪準源,掌議沈允之,疏色徐鼎輔·李在修,寫疏李羲斗,製疏金鐮,以次進伏訖。上命疏頭進前讀疏。準源讀疏訖。上曰,掌議則向日陳疏時,已知名矣,其下疏色諸儒生,次次奏職姓名,可也。鼎輔進奏姓名。上曰,誰家之人乎?鼎輔曰,故郡守廣修之孫也。在修進奏姓名。上曰,此是李仁祜之子乎?在修曰,然矣。羲斗進奏姓名。上曰,此嶺伯之子乎?羲斗曰,然矣。鐮進奏姓名訖,仍命聽批。上敎鍾顯曰,金文靖,實我東之濂溪,而今日特允配享之請,予實喜幸。鍾顯曰,此實屢百年未遑之擧,而今我聖上,以尊賢重道之念,克從士林之齊籲,不惟斯文之幸,實大有光於聖德矣。上曰,予於先正配享之事,竊自有講明者,久矣。崔致遠·薛聰·安文成·鄭圃隱,此四賢中,鄭圃隱,生於麗末,始倡道學,在我東,爲箕子後一人,其功甚大,實合於腏食聖廟。至於崔致遠·薛聰,亦東方儒者之表著,然其於從祀,則予未知如何,而崔致遠似或過矣。安文成有大功於聖廟,報以爼豆之典,如四賢祠之別立祠,則實爲允當,唯金文靖則大學西銘微辭奧旨,始爲發明,居敬直內之工,道學淵源之正,實爲斯文之宗匠,故予之曠感而欽歎者,正以此也。今之言文靖者,皆以道學節義文章竝稱,然配享重典,只當以斯文道學論之而已。至如節義文章,猶屬其餘事,以金文靖之節義,猶屬餘事,則其道學之尊,尤可尙矣。鍾顯曰,聖學高明,洞見斯文之頭䐉,臣實欽誦不已也。鍾顯曰,因館學儒生洪準源等上疏,批旨內,省疏具悉。先正,文靖,卽我東之周子也。兩程·張·朱,先侑聖廟,而使周子獨漏於從祀之列,在兩程·張·朱之心,安乎否乎?爾等今日之請,卽趙文正·李文純·李文成·宋文正之心也,允諾之姑徐至今,意在重其禮愼其事而已。疏旣三上,更何持難?爾等所請先正文靖公金麟厚,配食文宣王廟庭事許施,令禮官,取考典禮,卜日擧行事,命下矣。先正臣文靖公金麟厚道德文章節義功化之兼有不偏,惟我聖上,眞知曠感於數百年之後,特許陞配,將擧縟儀,以爲明天理淑人心之道,瞻聆俱聳,斯道增光,擧國之幸,莫大於此,取考前例,則壬戌年,兩先正陞配時,以東西廡,恐有狹窄之慮,本曹堂上,與成均館堂上,有同詣奉審之擧,而今則以壬戌年十位黜享,及甲午年宋朝六賢,陞配殿內之故,兩廡俱有餘地,別無奉審之事,從祀吉日,問於日官,則今十月初七日爲吉云,前一日告由於大成殿,自前陞配之時,例有遣禮官,賜祭及敎書於本家祠堂之規,又於從祀翌日,頒敎八方,今亦依此擧行,何如?上曰,依爲之。出擧條鍾顯曰,今此先正臣金麟厚,文廟陞配時,事當一時擧行於中外,而其勢自有未遑,不但八路地方之遠近不同,所入凡具,亦難猝辦,亦須先定太學規模而後,知委擧行,已有前例,外方鄕校,則待明年春釋菜,告由奉安,而位版所造栗木,亦依前例,開城府·江華府自辦,八道則令各其監營,先期精造,使之一時奉安之意,知委於八道·四都,何如?上曰,依爲之。諸道列邑,皆於今年內擧行,而告由之節,別無可據之例,略倣京中文廟東西廡酌禮之故事,告由於先聖位版,侑於當位,而祭品,爵一盛淸酒,豆一盛芹菹,籩一盛時果事,後錄下送,俾無禮煩事瀆之歎,曾聞外方則別設禮成之祭云,無義莫甚,自今爲例,亟革謬習事,嚴飭諸道,可也。出擧條上曰,曾聞從享之先正,道德特異者,另贈上相云,卿果考例以來乎?鍾顯曰,以近例言之,丙子年從享時,先正臣文正公宋時烈,因特敎,貤贈上相矣。上曰,依先正文正公宋時烈已例,先正文靖公贈吏曹判書金麟厚,加贈議政府領議政,可也。出擧條鍾顯曰,我朝從祀儒賢,竝皆不祧,而未有明白定制,故曾在丁酉年,文元公金長生陞配時,其時故相臣金昌集,故判書閔鎭厚,以此陳達,則肅廟,特許不祧之典,今此先正臣文靖公金麟厚祠版不祧事,何以爲之乎?上曰,依爲之。卿之所奏,可謂得體,況有特許之已例,不祧之典,亦爲施行,若或親盡埋版,則追造一款,雖難輕議,或有特敎,亦多追造者,卽爲分付該道,星火擧行,俾及於賜祭賜敎書之時,可也。出擧條鍾顯曰,今此先正臣文靖公金麟厚陞配文廟時,位次,恐當以時代先後,定次第奉安,故敢此仰達矣。上曰,依爲之。出擧條鍾顯曰,在前先賢從祀之時,有奉祀孫錄用之例矣。今此先正臣文靖公金麟厚從祀命下之後,其嗣孫,恐當錄用,故敢此仰達矣。上曰,依爲之。知其名,則今日政擧行,不知則令該曹,問于道臣,使之狀聞後錄用,可也。出擧條鍾顯曰,先正臣金麟厚崇報之典,屢百年來,實多未遑,今以諡號中靖之一字,伏奉聖敎,尤不勝其欽仰激感,蓋靖字,是寬樂令終之義,則其於先正道學節義造詣功化,實有摸狀不盡,稱停有欠者,今當聖心曠感,亟擧盛典之日,先正節惠中靖字,恐不可不博詢亟改,以光昭代尊賢崇道之典,臣意則發遣本曹郞廳,問議于時原任大臣及在外儒臣,以爲及時擧行之地,恐不可已,故敢此,仰達矣。上曰,依爲之。出擧條鍾顯曰,從祀時敎書及頒敎文,竝依例,令文任撰進,恐合事宜,故敢此,仰達矣。上曰,依爲之。出擧條昇源曰,先正臣文靖公,贈吏曹判書金麟厚,加贈議政府領議政事,命下矣。政官牌招開政,以爲贈職下批之地,何如?上曰,依爲之。出擧條上敎準源曰,汝年幾何?準源曰,年爲四十九矣。上曰,曠百年未遑之事,予今聽施,在汝可謂有榮矣。仍命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深二分。
吳鼎源啓曰,明日常參·經筵,取稟。傳曰,停。
魚用謙啓曰,大司憲宋煥箕,掌令李益恢,持平金壽祖·鄭宗魯在外,執義宋翼孝,掌令鄭㝡成呈辭,監察茶時之意,敢啓。傳曰,知道。
金祖淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于魚用謙曰,明日出宮門路,以協陽門爲之。
傳于金祖淳曰,右承旨入侍。
傳于金祖淳曰,慰諭御史入侍。
吳鼎源啓曰,淸州·鴻山兩邑守令,竝令待開門下送事,命下矣。鴻山縣監鄭致愚,憲府旣已署經,諫院則司諫李羽逵,正言金商雨在外,正言尹涵未署經,只有大司諫宋銓一人,無以備員,署經獻納鄭毅祚,卽爲牌招,以爲署經之地,何如?傳曰,允。
以訓鍊都監習陣單子,傳于金祖淳曰,幸行當前,習陣置之。
魚用謙,以司僕寺提調意啓曰,本寺兼內乘吳毅常,以其身病,呈狀乞解,幸行不遠之時,不可暫刻曠務,今姑許遞。令該曹口傳差出,何如?傳曰,允。
兵曹口傳政事,以李海愚爲兼內乘。
魚用謙,以武臣堂上祿試射試官意啓曰,今日,試射時,局別將閔百履,兼司僕將閔修益,禁衛營千摠朴應浩,五衛將金處純,御營廳騎士將金,折衝李有豐·閔喆祥·金鎭恒,俱未滿四中,行護軍田文顯,折衝金慶輝,全不得中,竝依承傳罷職,內禁衛將李潤春,五衛將洪景運,禁衛營騎士將趙瞰,柳葉箭二中,騎芻一中,以矢數計之,則雖未滿四中,騎芻例有倍劃之規,依前例,勿爲罷職,慶熙宮衛將李宗遠,開場後,晩時待令,事體所在,誠極駭然,懲後之道,不可仍置,汰去,何如?傳曰,允。
魚用謙,以義禁府言啓曰,長城前府使洪景厚,奉化前縣監李思祚等,竝令該府拿問事,傳旨啓下矣。洪景厚·李思祚等,俱在任所云,依例發遣府書吏羅將,拿來,何如?傳曰,允。
禁府啓目,前注書金履永原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,安州前牧使曺翬振原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,江西縣令金龍淳,咸從府使尹範益等,原情云云。問目內辭緣,泛稱遲晩,金龍淳段,刑推得情爲白乎旀,尹範益段,所當請刑是白乎矣。曾經宣傳官,勿爲請刑,載在大典通編,議處何如?判付啓,依允爲旀,金龍淳段,除刑推議處爲良如敎。
丙辰九月十八日卯時,上詣春塘臺·瑞蔥臺入侍時,行都承旨黃昇源,右承旨金祖淳,左副承旨鄭尙愚,右副承旨魚用謙,記事官柳遠鳴,假注書李弘謙,記事官金景煥,記注官金良倜,二提學沈煥之,原任直提學徐龍輔,直提學李晩秀,原任直閣南公轍,檢校待敎沈象奎,以次侍立。上具戎服,乘馬出千五門·萬八門·保定門,入靑陽門,下馬陞座。上曰,禮曹判書·京畿監司入侍。賤臣承命出傳,與行禮曹判書閔鍾顯,京畿監司李冕膺,偕入進前。上敎鍾顯曰,華城城神祠祭品,卿與二直提學,同爲詳考於五禮儀,以奏,可也。仍命書傳敎曰,華城城神祠祭品,籩二,豆二,簠簋各一,爼一,爵三爲式,無幣有祝,而獻官則守臣爲之,典祀官兼大祝,則判官爲之,諸執事,自本府塡差,亦以爲例,春秋孟朔,卜日降香祝事,令禮曹知悉。此意下諭于守臣。上敎冕膺曰,今番幸行時,沿路諸邑,擧行之勤慢,皆已詳察否?冕膺曰,金浦守之觸事犯科,去益無狀,已無可言,而富平·安山皆有負犯,其中陽川守,稍勝於他守矣。上曰,諸守皆可論勘,而金浦守則當於駕到時,別爲嚴處矣。又敎曰,沿路墓廟,亦皆詳知否?冕膺曰,西平君廟,則道路稍遠,似不擧論,而東陽尉墓,考於邑誌,亦無見載矣。上曰,此則問其本家,可也,命兵曹佐郞李海淸拿入。敎海淸曰,汝之前後罪犯,汝必自知,予以方長不折之意,至今饒貸,而今罪則猶屬輕故,不爲嚴棍,姑爲放送,汝其小心也,仍拿出。上命射,祖淳跪啓請宰樞執鼓,宣傳官傳命,應射人,皆應試訖,上乘馬出靑陽門,入保定門,還內,諸臣以次退出。
丙辰九月十八日午時,上御重熙堂。右承旨·慰諭御史入侍時,右承旨金祖淳,假注書李弘謙,記事官金景煥·金珍恪,慰諭御史李始源,以次進伏訖。上敎始源曰,無事往還否?始源曰,好爲往返矣。上曰,灣府水災,果如所聞,而民戶奠接等節,皆已爲之否?始源曰,諸島水害,已無可言,而伊時漂頹民戶,則賤臣下去前,已始結構,臣到本府後,民人輩,一一招諭使皆安堵,而至於三江形止,亦皆躬往看審,一依聖敎爲之矣。上曰,自聞水災以來,實深西顧之思,今旣得盡懷保之方,極可喜幸。始源曰,灣府以邊上重地,公用百需,十倍於他邑,而凡諸經費,都出於島坪屯稅。今番水災之後,島田則不甚汰落,各垌則亦皆修築,庶可以如前耕食,最是黔同島·麻島·任新島,以地勢低下之故,酷被水災,半成沙礫之場,來頭耕作,似無其望,目下民情,亦難聊生,況此三島,乃是官府屯田,歲收稅穀數千石,或爲戍卒給料之資,或爲將士支放之用,而殆同滄桑,今無可論,必有別般變通之政然後,可爲官民俱支之道,而及聞一府軍民齊聲籲訴,則乃威化島許耕事也。蓋本府之威化島,周回四十里,一望平蕪,土品膏沃,宜種百穀,故古則民人入居耕食矣。天順辛巳年間,居民爲建州人所虜,自此仍空其地,今若許闢此島,使任新等諸島居民,往來耕墾,則在島民,可復農作之業,在本府,可充支放之用。從前許墾之議,間多有之,而以兩國交界之故,廟堂未敢輕許,以臣目覩者論之,鴨江中,民居諸島,未嘗不與彼界切近,威化島則在任新島之南,去彼界稍遠,其間又有大小楸桑三小島,爲之遮隔,則謂以交界之故,而空棄可惜之土者,揆以事理,極無意義。今因此會,許民耕墾,則所收稅穀,可充於防結添料之資,本府城池機械劃給條,自己酉停退以後,未免廢輟,城堞樓櫓,漸不如古,今若得此,可以補缺,其在重邊固圉之方,亦非少益,事係重大,不可以臣一人之見,斷而行之,博詢廟堂,特爲裁處,何如?上曰,依爲之。出擧條始源曰,辛巳關西之禍,南館被禍者十一人,灣上被禍者十五人,合爲二十六人,乙未贈職時,只擧知名者七人,而其中崔孝一·車禮亮,又不在二十六人之數,則二十六人之中,得蒙贈典者,只是五人而已,其餘二十一人中,白大豪·黃後晟·崔訔·張超等四人名字,則雖出於諸義士記傳中,韓仕雄·白元仁·黃大中等三人,則今年七義士,特命竝侑之後,其子孫,次第呈單,始聞其名,而此外十四人,則竝與名字而終無可徵之道,極可悼惜。今此七人者,雖知其名,亦無顯跡,則贈秩享祠,有難輕議,而以其生同烈死同榮之義言之,則彼七義士,華誥崇躋,血食千秋,而顧此知名者七人及不知名者十四人,則孤魂無主,四時餒饗,其所鬱抑冤恨於冥冥之中者,想必有倍於前日矣。今若別設一壇於顯忠祠左傍,豎一木牌,題以辛巳冤死白大豪等二十一人神位,每於春秋祠享時,一體祭之,則不昧冤魂,永有依歸,西土瞻聆,當倍感激,其於慰忠奬烈之方,不爲無助,故敢此,仰達矣。上曰,令該曹,稟處,可也。出擧條始源曰,臣於今番往來之路,經由郭山之時,一郡士民,千百爲群,擁馬遮路,泣訴求活,至不得作行,蓋聞本郡,介於宣·定之間,孔道直站,徭役浩繁,昔之五千戶,今餘一千七百戶,而實應役不過一千四百戶,以今千四百戶,責前日五千戶之役者,已是難支之端,百弊俱興之中,最是軍還二政,尤爲痼瘼,本郡軍布,合爲七千八百餘兩,雖一家內,父子三四人,盡爲徵納,猶患不足,故每當春秋納布之際,每戶里徵,其數夥多,且設獨鎭之後,團束軍,至於十六哨之多,以此之故,民皆逃散,戶口日縮,本郡還上各穀二萬二千餘石,除却應頉戶,則受還之戶,不過千餘,故一戶所受,多則十餘石,少不下八九石,當其捧糴之時,里族之徵,逼歲騷然,加以吏鄕之逋,害及平民,民不聊生,闔境嗷嗷。若此不已,則不出十年,將至於無邑而後已云,臣參互民情,爛漫究詰,帶來軍官,又是該邑舊倅之故,更加詳問,則一如民訴,無少差異,若不別般釐正,則雖使龔黃爲治,無以下手,目下矯救之方,恐莫如減還穀,蠲軍摠,而事係更張,不敢獨伸己見,詢問道臣,講究良策,以爲一郡支保之地,何如?上曰,依爲之。出擧條始源曰,列邑之設置妓婢,本爲接待使星使喚官廚之用,故邑婢圖頉,法意甚嚴,而挽近以來,紀綱漸隳,方伯守宰之外,甚至幕裨衙客,無不惟意馱歸,臣於今番奉使之路,所歷營閫州郡,所謂妓婢之屬,殆欲絶種,問其委折,則其弊專由於此,若不及今嚴禁,申明舊制,則終至於空其類而後已,其在法紀,寧不可駭?臣意則分付廟堂,行會各道,其已頉者,限以年數,亟令刷還,而此後,先自方伯·守宰,敢有犯此者,論以制書有違之典,以爲永久遵守之地,恐合事宜,故敢此,仰達矣。上曰,令廟堂草記,稟處,可也。出擧條仍命退,諸臣以次退出。
上在昌德宮。停常參·經筵。
上詣摛文院,入堂內後,內閣·政院·玉堂·藥房口傳問安。答曰,知道。
吳鼎源啓曰,明日咸興·永興兩本宮,衣弊香燭,親臨封裹相値,視事頉稟之意,敢啓。傳曰,知道。
魚用謙啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,大司憲宋煥箕,掌令李益恢,持平金壽祖·鄭宗魯在外,執義宋翼孝,掌令鄭㝡成呈辭,監察茶時之意,敢啓。傳曰,知道。
傳于吳鼎源曰,聞卿等,以齋宿入來云,入侍事,遣史官,傳諭于左右相。
傳于吳鼎源曰,李判府事入侍事,遣史官傳諭。
傳于魚用謙曰,明日次對,進定於今日。
魚用謙啓曰,今日次對,兩司當爲進參,除在外·未署經外,呈告人員,竝卽牌招,何如?傳曰,允。
傳于魚用謙曰,大臣·備局堂上引見。
吏曹安山郡守單金載瓚。
傳于金祖淳曰,未肅拜亞銓許遞,與未差長三堂,前望單子入之,待下批牌招,先開政後謝恩。
吏曹堂上前望單子入之,判書沈煥之,參判黃昇源,參議韓用龜落點。
以吏曹參議韓用龜,牌不進罷職傳旨,傳于吳鼎源曰,只推。
有政。吏批,判書沈煥之進,參判黃昇源進,參議韓用龜,牌不進,右副承旨魚用謙進。以洪明浩·李益運爲承旨,閔台爀爲大司諫,吳翰源爲掌令,顯際園令單金履銈,鄭尙愚爲富平府使,任聖說爲金浦郡守,尹羲厚爲砥平縣監。
魚用謙啓曰,兵批無緊窠,吏批無送西之人,無政事之意,敢啓。傳曰,知道。
金祖淳啓曰,今日齋宿,承旨當爲備員,新除授行都承旨洪明浩,行左承旨李益運,所當請牌,而拘於廳規,不得請牌,何以爲之?敢稟。傳曰,牌招。
吏曹口傳政事,以李英敎爲長城府使。
傳于吳鼎源曰,下直守令·邊將入侍。
備忘記,上土僉使洪允復下直,長弓一張,長箭一部,片箭一部,筒兒一箇賜給。
魚用謙啓曰,臺啓事體,何等嚴重,而事變假注書李致祜,擧條書入之際,有大段誤書之擧,臣之矇然捧入,不勝惶恐,而當該注書,所當重勘,本院請推之外,無他可施之罰,何以爲之?敢稟。傳曰,先汰後拿。
以正言尹涵牌不進罷職傳旨,傳于吳鼎源曰,只推。
以江華留守金履翼狀啓,仁川斥候伏兵,修啓,晩時擧行,惶恐待罪事。傳于魚用謙曰,勿待罪事,回諭。
傳于魚用謙曰,承旨房仍。
魚用謙,以吏曹言啓曰,因司諫院正言尹涵上疏批旨內,除非構人無實,近於誣而凡在獲罪之列者,一竝令吏曹·禁府,斯速抄出,以宥以敍事,命下矣。被謫蒙放李顯道,限三年給暇,以未釋褐例施行張錫胤,此皆以言獲罪,或當蕩滌,或當敍用,而臣曹不敢擅便,至於李秉鼎之削去仕版,玄重祚之刊名臺選,雖與以言獲罪有異,而重臣·臺臣,名在罪籍,已至屢月,似當有一體甄敍之典,何以爲之?敢稟。傳曰,依施。
吳鼎源,以禮曹言啓曰,文靖公金麟厚,陞配文廟時,諸道列邑,皆於今年內擧行事,命下矣。諸道列邑鄕校,陞配時吉日,令日官崔景烈推擇,則來十一月二十一日辰時爲吉云,以此日時擧行之意知委,而聖殿告由祭香祝,令該司,照例磨鍊,急速下送諸道,使之同日擧行事,分付,何如?傳曰,允。
魚用謙,以都摠府言啓曰,今日入直內三廳武兼禁軍及軍兵等,當爲中日習射,而摛文院齋宿相値,不得爲之之意,敢啓。傳曰,知道。
魚用謙,以兵曹言啓曰,今九月二十日,文臣朔試射日次,而咸興·永興兩本宮,衣幣香燭親臨封裹相値,不得爲之之意,敢啓。傳曰,知道。
魚用謙,以舟師營言啓曰,舟橋旗幟,有大小軍物之例,今番幸行時,以何軍物擧行乎?敢啓。傳曰,小軍物擧行,可也。
魚用謙,以義禁府言啓曰,因正言尹涵上疏批旨內,爾言出於惜卵之意,除非構人無實,近於誣,而凡在獲罪之列者,一竝令吏曹,禁府,斯速抄出,以宥以敍事,命下矣。全羅道全州府定配罪人洪光一,當爲放送,而凡係罪籍者之奉承傳放送,乃是格例,臣府不敢擅便,令政院,捧傳旨啓下後,擧行,何如?傳曰,允。
禮曹啓目,來十月初七日,文靖公金麟厚陞配文廟時,應行節目,參考前例,磨鍊,何如?判付啓,依允爲旀,大成殿告由,當日曉頭設行之意,分付爲良如敎。
死罪臣金憙疏曰,伏以流虹之慶節方屆,如川之景祿滋臻,此實萬斯年無疆之休也,爲今日臣子者,孰不懽忭舞蹈,爭獻華封之祝哉?臣獨以負罪屛伏之蹤,舊病已痼,新症愈惡,轉成癃癈,無望自力,徒荷醫藥之隆眷,莫效起居之微忱,前歲是日,旣未趨班,今年玆辰,又復闕禮,一猶罔赦,況敢再乎?臣於三朔沈綿,萬念都灰之中,遙瞻宸極而有霣如瀉,默數辜負而無地自容,有臣如此,生不如死矣。伏乞聖明,亟命有司,重勘臣罪,以勵臣分焉,臣無任云云。答曰,省疏具悉卿懇。近聞向可,何等慰喜?卿須安心愼攝,俟間上來。仍傳曰,此批答,遣史官傳諭。
丙辰九月十九日辰時,上御摛文院。齋宿入侍時,行都承旨黃昇源,右承旨金祖淳,左副承旨鄭尙愚,右副承旨魚用謙,同副承旨吳鼎源,記事官柳遠鳴,假注書李弘謙,記事官金景煥·金珍恪,二提學沈煥之,直提學李晩秀,直閣李始源,原任待敎沈象奎,檢校待敎徐有榘,以次侍立。上具翼善冠·衮龍袍,乘輿出協陽門·肅章門·進善門,由內閣門,御摛文院。命書傳敎曰,聞卿等,以齋宿入來云,入侍,遣史官,傳諭于左右相。遠鳴承命出,與左議政蔡濟恭,右議政尹蓍東,偕入進伏。濟恭等曰,近日晨夕,日氣不適,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。上敎濟恭曰,卿向經重病,至閱數朔,其時深用慮念,近聞快復,爲之喜幸,而慮或有餘憊未蘇,今者登筵見卿,顔面韶華,無減於前日,爲卿甚慰。濟恭曰,臣之此生,到底國恩,而今番重病,誤服蔘劑矣。伏承下敎之後,始改藥路,幸得生道,莫非聖恩所賜也。上曰,其時熱劑之妄投,果是誤料,而畢竟以涼劑取效,七十老人之服涼獲差,亦可謂筋力之壯矣,故相韓翼謩,服倉廩散,而病得痊可,故先朝嘗稱其筋力之好矣。今卿筋力,亦如此强健,予用深喜,然必念愼攝之方,好矣。敎蓍東曰,卿之向來所愼,症頗不輕,年紀且近七耋,故爲之悶慮矣,連服涼劑,乃得快差,卿之筋力之好,亦甚可幸,近日食飮凡節,比前何如?蓍東曰,胃氣不調,尙多厭食之症矣。上敎濟恭曰,華城之行,使卿先詣,蓋欲便卿,而尙或慮添損矣,自量爲之,如何?濟恭曰,自量筋力,似可往還矣。上曰,領敦寧,許遣史官,問以留都之意,則以難於承當回奏,無怪其引義,故欲爲體諒,而今則勢將以李判府留都矣。濟恭等曰,聞領敦寧,以爲僨誤之地,復難承膺云,情勢似難矣。蓍東曰,向以湖西·關北邑名改號事,仰達,而未承允兪矣,左相今適登筵,故玆敢齊聲仰請矣。上曰,卿未聞禮判之向筵所奏耶?先朝戊寅六月,故相李宗城陳疏,請改其名,先朝不許所請,而有所下敎矣。以先大王至敬至愼之盛意,朝臣之有嫌名者,亦未嘗許改,則今此卿等所請,決難許施矣。蓍東曰,聖敎雖如此,而兩邑之名,臣等有難呼之,不可不改定矣。上曰,字音相似,在所當諱,則小朝睿諱,亦當諱之,而丙申以前,何不諱邑名乎?至於計士之政稱,因一人之倡論,擧世雷同,楚山改號之時,言之者,只云邑民,欲仍舊稱,而未嘗說道於御諱同音,故予所以許改矣,到今二邑名之請改,決不當許之矣。濟恭曰,臣私自以爲,聖敎誠爲得當,國朝則雖不敢議到,而以漢·唐·宋言之,太祖則以化家爲國之故,後世之人,或連其姓名而呼之,至如繼世之主,但知御諱一字而已,誰敢連姓字而稱呼乎?我朝名碩之臣,未嘗有以姓名二字之有音相似,爲犯諱而避之者,其所見,未必不及於今之人而然矣。雖然,今則在下者之成言,旣如此,在臣子道理,邑號等字,似難如前稱號矣。上曰,祭祀時,利成二字,此亦何以爲之?濟恭曰,果於此二字,亦難呼之矣。蓍東曰,禮經,有利養成畢之訓,改之以養成,無妨矣。上命濟恭先退,濟恭退出。上命書傳敎曰,明日次對,進定於今日。又命書傳敎曰,大臣·備局堂上引見。賤臣承命出,與判敦寧金持默,上護軍李柱國,行兵曹判書鄭好仁,判中樞府事沈頤之,行禮曹判書閔鍾顯,刑曹判書李得臣,行大護軍李敬懋,吏曹判書金載瓚,戶曹判書李時秀,行大護軍沈煥之,行護軍徐有大·李漢豐·徐龍輔,大司諫宋銓,執義宋翼孝,掌令鄭㝡成,獻納鄭毅祚,校理朴載淳,副修撰鄭東幹,事變假注書李致祜,偕入進伏。頤之曰,霜朝甚寒,聖體,若何?上曰,一樣矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,一樣矣。頤之曰,中宮殿症候,似是蛔氣,而尙此多日彌留,臣不勝焦悶,而醫官丁希泰,聾病特甚,未能消詳論症,當劑尙未進服,尤切伏慮矣。上曰,似不但蛔氣所祟,而起居水刺之節,則如常,不必過慮矣。上曰,舟橋何日可成乎?頤之曰,二十一日,當成矣。蓍東曰,前因海西開市別將等呈訴,詳細論報之意,題送矣。卽見黃海監司徐邁修所報,則以爲本營開市,本錢只是四千二百兩,而有八包之時,則以其包價,足當觀市,多有所餘,八百兩錢,自願還納矣。至中年,物價漸高,別將輩,輒皆徵族,故減半以四百兩錢還納,近年以來,牛價騰踊尤甚,一隻之價,不下四五十兩,其他物種,亦皆倍蓰,邑民等,以開市別將徵族之弊,屢訴不已,營校輩,亦以開市救弊事等訴,不知爲幾遭,而前事姑無論,昨秋及今年春秋開市,俱極苟艱,左右牽補,僅僅了當,餘錢尙不收捧,以交隣大事,委之一箇別將,不恤其僨敗,有非重事之道,且一邑生民,以是騷擾,莫之安堵,其在慮遠恤民,宜有變通之道,一年兩等,營下別將所納,爲八百餘兩,黃州別將及貿布別將所納,合爲二百九十餘兩,若欲減此,必有給代條,別般出處然後,可以拔本塞源,永救痼瘼,常平穀留庫中,小米限三千二百石,年年取其耗錢,以充此數,則在公無損,在交隣大事,庶可救弊,而此等蕩債給代之需,毋敢仰請,新有令甲,不敢議到,爲辭矣。常平穀則新有朝禁,不可擧論,而本事救弊,有不可不及時變通,本道賑餘自備穀四萬餘石,就此中,除出三千二百石,使之取耗給代事,分付,何如?上曰,依爲之。出擧條蓍東曰,卽見義州慰諭御史李始源所啓,則以爲灣府,凡諸經費,都出於島坪屯稅,而黔同島·麻島·任新島,酷被水災,半成沙礫之場,來頭耕作,似無其望,目下民情,亦難聊生,況此三島,乃是官府屯田,歲收稅穀數千石,或爲戍卒給料之資,或爲將士支放之用,而殆同滄桑,今無可論,而本府威化島,周回四十里,土品膏沃,宜種百穀,古則民人,入居耕食,今若許闢此島,使任新等諸島居民耕墾,則在島民可復農作,在本府可充支放,城池機械劃給條,自己酉停退以後,未免停輟,今若得此,可以補缺,博詢廟堂,特爲裁處爲辭矣。威化島,乃聖祖回軍之地,四百年空曠,無敢有墾闢之議者,必有所以而然,且聞經過中江,隔一衣帶,與彼人往來者,殆若語音相接,許民入處,不無多少可慮之端,中間入耕之說,未足爲据,左相曾於道伯時,看審其地勢,亦以爲決難許耕,臣之淺見,亦無異同,今姑置之,島民聊生,官府支放之道,不可不另更裁處,其及時奠接,充補經用之道,令本府尹,各別講究,從便擧行之意,分付,何如?上曰,依爲之。出擧條上曰,曾經箕伯,各陳所見,可也。頤之曰,此島與彼地,相距咫尺,今者耕墾之請,有難輕許矣。載瓚曰,本島形止,雖未目見,而巡到義州時,民人輩,皆願耕墾,而自前空置之界,未可輕議,故未果擧論於其時矣。上曰,以其土沃之故,民情雖願起墾,而其地之難便,果如此,則有不可許施矣。上曰,妓物刷還事,亦何如?蓍東曰,公賤刷還,法意至嚴,古則宰相率來,雖生子生女,道伯刷還,則不得不送矣。近來則法禁解弛,雖守令衙客,尋常冒禁,實爲駭然,第官妓頉下,法禁,本自至嚴,今不必更加另飭,唯在道臣之申明舊禁而已。上曰,初於繡啓,擧條批答,以令廟堂草記稟處爲之,而誤以依爲之書出,事甚駭然。仍命曰,其時入侍注書汰去。出榻敎上敎用謙曰,此批答之誤書,已爲出朝報乎?用謙曰,御覽朝報,則已爲書入,當請出釐正,而至於外間朝報,則似於今日未及頒布,可以釐正矣。上曰,苟使法綱不至解弛,則道伯一人,足以禁止,何煩朝廷之提飭乎?若或申禁,而不得一切刷還,則朝令反歸於不嚴,予於向來酒禁事,有所商量,亦此意也。蓍東曰,上土僉使,昨已差出矣。本鎭多有擧行之事,卽速赴任然後,可於未凍前,移鎭入防,該僉使洪允復,使之當日辭朝,何如?上曰,依爲之。出擧條上命書傳敎曰,園幸當前,令金履銈,仍任前職,其代,令該曹口傳差出,待下批,催促下送。好仁曰,在前園幸時,則兵曹摠府堂郞,雖皆守宮,至於陵幸時,則摠府堂郞之退歸私次,事甚未安,自今以後,陵幸時,兵曹摠府留都堂郞,竝依園幸時例,守宮之意,定式施行,何如?上曰,依爲之。出擧條鍾顯曰,取考本曹謄錄,則先賢陞配文廟時,當日曉頭,告由於大成殿,陞配時,則當位行酌禮,東西廡一體設行,故依此磨鍊節目以入,而聞泮中謄錄,則有告由後酌禮時亦爲設行於大成殿之例云,此與本曹謄錄相左,而大抵祭禮之煩,明有聖戒,因後世儒賢之從享,一日之內,再次行祀於大成殿,恐不免欠敬之歸,且凡陞配時禮節,初非載於國家之祀典者,不過從前陞配時一時創行者,則容或有謬例之可以釐正者,自今爲始,先正陞配時,大成殿只行告由,勿行酌禮之意,定式施行,恐合事宜,故敢此,仰達矣。上曰,依爲之。出擧條上曰,禮旣成矣,更以禮成名祭者,亦甚無義,況五禮儀之所不載乎?鍾顯曰,先正臣文靖公金麟厚,陞配文廟吉日,以今十月初七日啓下矣。本家在於全羅道長城地,不但道里之遠,贈爵改諡之後,本家自多擧行之節,而必不無窘束,臣意則遣官賜祭賜敎書日字,退定於京中陞配之後,旣於禮意無礙,而事勢亦甚便當,依此爲之,何如?上曰,依爲之。出擧條鍾顯曰,金文靖祠版在家與否,問之,則其祀孫親盡之後,別立祠宇於文靖墓下,以安其祠版云矣。上曰,祀孫旣有錄用之命矣,其祀孫爲誰云耶?鍾顯曰,前郡守金直休也,載瓚曰,先正臣文靖公金麟厚,奉祀孫錄用事,命下矣。前郡守金直休,爲奉祀孫,而方在奪告身中,無以循例擧擬,故敢此,仰達矣。上曰,蕩滌,可也。出擧條上曰,兩司進前,可也。銓等,承命進前,以所懷發端仰奏。用謙曰,大司諫宋銓登筵傳啓之際,不以所啓仰奏,乃以所懷發端,做錯非細,從重推考,何如?上曰,依爲之。出擧條蓍東曰,臺臣合啓之時,不待聖敎,只擧請以下陳達,有損臺體,大司諫宋銓推考,何如?上曰,依爲之。出擧條用謙曰,大司諫宋銓,三司合啓,奏達之際,不待承批,徑擧下段,事極顚錯,大損臺體,從重推考,何如?上曰,依爲之。出擧條上曰,此諫長,可謂老於臺閣,而今登筵席,屢次做錯,極可怪也。銓曰,臣姿性鈍愚,言議巽軟,諫長重任,初豈有一分堪承之望,而幸行在近,陪扈義重,不得已冒昧出膺矣。及登賓筵,昏庸所致,隨處生疎,傳啓之際,其所顚錯,非一非再,至於合辭事體,何等至重,而初不具辭陳奏,只擧末款,末又未承下批,徑陳他啓,屢次問備之下,顧此所失,尤非尋常做錯之比,滿心惶恧,無地自容,其何可晏然於臺次乎?請命遞斥臣職。上曰,勿辭,亦勿退待。出擧條用謙曰,大司諫宋銓避嫌之際,不當避嫌之兩司諸臺,混同起伏,事甚顚倒,竝推考,何如?上曰,依爲之。出擧條銓等曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心,噫,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,知其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中,所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚賊腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。迺於頃者,伏承傳敎下者,罪人之不在黜置之所,果是眞的矣。其爲驚心痛骨,當復如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從古轉深,三尺至嚴,一刻難貸,請寢罪人鄭致達妻,出置城外之命,依前還發配所,亟令王府,快正典刑。上曰,不允。出擧條銓等曰,噫嘻痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相乃以澤·弘之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖,損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無致德相之結案,孥戮籍産之律,不施於此賊,其可曰國有三尺乎?且況逆復正法之後,八字刀割逆節,及今益彰,擧國臣民,腐心之痛,切齒之讎,尤有倍於前日,請物故罪人德相,亟施孥籍之典。上曰,不允。出擧條銓等曰,噫嘻痛矣,尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬師之謀,父子綢繆,同惡相濟,殆有甚於世蕃之於嵩,賊堅之於積,二十三字刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈鬱,國論去而愈激,向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。上曰,不允。出擧條十五行刀割銓等曰,噫嘻痛矣,以能賊萬古所無之逆魁,不卽正刑,經先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本,則能賊也,逆範懷刃之凶,究其本,則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆以不少之人,何可遽然承服?又以爲如欲殺之,則速出斬之等謀,肆然發惡,且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之,趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆·防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。上曰,不允。出擧條銓等曰,噫嘻痛矣,從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地·亘古今,所未聞·所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若是,一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年珍滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣,夏賊之外,豈復有夏賊,而今者逆恭又出賊,今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之儻與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跽斬之典,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,夬正典刑。上曰,不允。出擧條銓等曰,噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊貪天爲己之罪,怙寵自咨之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行八字刀割凶肚莫掩,至於製給凶疏,沮遏大計,則有浮於逆莽,煽勤人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。上曰,不允。出擧條銓等曰,噫嘻痛矣,明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,而乙巳春,諸賊指日擧兵之時,自擬內應大將,至於書給四柱,先占身數,其所爲計,至凶極獰,九字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其所鋤逆種·杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忘忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋,邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公座綢廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,八字刀割與同二字刀割之說,旣已遲晩,三字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也,今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請島配罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條銓等曰,噫嘻痛矣,亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆暘,昭莫掩矣,此陵亦下馬之言,陵卒之參聽明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者,無不心寒而膽掉,見之者,皆欲手磔而口臠,爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不可暇言,而國家之失刑,當復如何?到今追施之道,惟在收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。上曰,不允。出擧條用謙曰,大司諫宋銓,兩司合啓,皆已奏達之後,不待府啓,徑陳院啓,其所做錯,亦不可無警,推考,何如?上曰,依爲之。出擧條用謙曰,兩司合啓畢奏之後,憲臺,所當繼陳府啓,而不卽陳啓,反使諫臺,徑陳院啓者,乖損臺體,憲府諸臺,竝推考,何如?上曰,依爲之。出擧條銓曰,臣屢承問備,已極惶愧,而昏愚之性,愈往愈甚,合辭旣畢之後,不待府啓之奏達,而連陳院啓,又有承宣之請推,由前由後,壞損體例,凡幾遭矣。以此情踪,其何可一刻仍冒於臺次乎?請命遞斥臣職。上曰,一筵五錯,勢難例批,依啓。出擧條上曰,諫長請推中,因一條之有漏却,而只爲四次推考矣。上曰,正言尹涵入來乎?用謙曰,不入來矣。上曰,予未見其人矣,旣令署前察職,則何不入來?卽爲牌招,可也。翼孝等曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十人之多乎?其蔑法?戕人之罪,不可歸之於因公邂逅之科,今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。上曰,不允。出擧條翼孝等曰,噫,啓辭罪人柳師文事,關係何如,而當初聲罪,非但渠子之連坐,肆發凶言,至登臺啓,言之虛實,雖未的知,而在今究覈之道,惟當更問於當初發論之臺言,若爽實則首發者,當受誣人之罪,事果眞的,則師文宜伏亂言之律,而積年論啓,尙未究竟,此固刑政之失當也。日前持平李福潤,筵席傳啓之際,忽此漏却,仍歸停啓之科,夫臺啓停連,事關重大,而因一臺閣之做錯,至使莫重之罪名,遽然停啓,揆以臺體,萬不成說,該臺臣刊改之請,已發於向日入侍之憲臣,而兪音不下,輿論未愜,請持平李福潤,施以三司改正之典。上曰,此事,何至今不爲停啓乎?此啓,則予不可賜批矣。翼孝曰,臣姿性鹵莽,言議巽軟,本不合於淸朝耳目之任,而適値幸行在近,陪扈義重,殆不暇顧,蒼黃出肅,及登筵席,觸處顚錯,瘡疣百出,至於李福潤事,傳啓之際,未承批旨,只緣臣人微言輕,不能仰孚之致,臣滿心慙悚,無地自容,以何顔面,晏然臺次乎?請命遞斥臣職。上曰,勿辭,亦勿退待。出擧條翼孝曰,雖有聖敎,而必待諸臺公議然後,可論停啓也。上曰,然則當賜批矣。仍賜李福潤事批曰,不允。出擧條翼孝等曰,新除授掌令李益恢,時在京畿仁川地,請斯速乘馹上來事,下諭。上曰,許遞,可也。出擧條毅祚曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。上曰,不允。出擧條毅祚曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年,斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。上曰,不允。出擧條毅祚曰,星漢之凶言逆節,綻露無餘,擧國臣民,莫不沬血致討,其父師文,尙有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法·討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府,設鞫嚴問,快正典刑。上曰,不允。出擧條毅祚曰,噫,李周奭之罪,可勝痛惡?士夫之居家細節,猶不敢一毫放過,況陵寢肅敬之地,其所嚴畏怵惕之心,有倍於闕內供直,則身爲陵官者,尤當兢兢蹙蹙,洞洞屬屬,竭盡誠敬之不暇,而彼周奭,渠以士夫之裔,宰臣之子,全無謹飭之戒,徒事狂悖之習,莫重淸齋之地,私宰牛隻,腥穢狼藉,此已萬萬可驚可駭之事,而至若優婆遊戲之事,尤是一大變怪也。此等雜戲,雖閭巷匹庶,稍有知覺操行者,固當嚴斥不近,而名以齋郞,無難故犯,若是其極,是可忍也,孰不可忍也?論其罪惡,三尺猶輕,何幸我殿下,誠孝所及,罪人斯得,則施以當律,斷不可已,而猶此含容,歸之不足責之科,刑止於一次,律止於勿限,周奭之所犯,係是莫重,則刑律之止此,失之太輕。且況勿限之律,初非不重,而終歸於遇赦輒宥之科,則以此勘律,烏足以當其罪哉?請島配罪人李周奭,更令王府,拿致加刑,限己身島配,雖有赦典,永勿擧論。上曰,不允。出擧條上敎柱國曰,俄以訓局軍兵料米,準斛厚給與否下詢,則所謂敎鍊官,以爲近來另飭厚給云,然則近來以前之不爲厚給可知,其可成說乎?此後則卿其各別申飭,可也。命大臣備堂先退,蓍東等退出。上敎用謙曰,金文靖位版造成吉日,以初三日擇入,而與陞配日字稍遠,使之改擇,可也。以暗行御史鄭晩錫狀啓,安山郡道路修治,專用各面民人,八日赴役者,不給二日雇價,衙舍修理十日,不給一日雇價,土瓦輸運,不給雇,大小材,不給價,分辦各種,收取民間,亦有加分定於營關知委之本數,其中馬槽四十部,加分定二十五部,水筒五十九箇,加分定六十五箇,又有分辦外別分定,而不給一分錢,六邑中安山擧行,誠爲駭然,緣由更爲馳啓事。命書傳敎曰,今番沿路邑守令,所爲之無狀,決不可一日留置,臨時易倅之反或妨民含忍,久矣。渠輩如有一分省覺,宜知嚴畏,而屢次嚴敎之下,終不知戢,臨時自臨時,國體自國體,此而又復假貸,則列邑之民,其可曰有朝廷,而亦果有望幸之心乎?安山郡守趙重瞻,爲先令道臣,拿致營門,從重決杖,卽其地定配後狀聞,安山倅旣處分,則罪浮於安山者,其可獨漏乎?昨於畿伯入侍,亦有下敎,今番許多所犯之駭悖,竝略之,沈水拯米,未滿十斗,事係不法,欲於駕到時,曉諭民人而處分矣。渠亦有人心,則近日飭敎之下,不知掩罪之道,督捧不法之厥錢,反添繹騷,不可但以無忌憚言,金浦郡守具允德,發遣府隷拿囚,嚴問得情,繩以重律,其代,直爲作闕與未差之代,差代,富平府使趙象存屢入於繡啓,亦罷其職,令該府拿問嚴處,差定句檢之任,劻勷莫甚,砥平縣監李永喆,卽其地定配,諸守令之代,今政當差出,仍令卽爲辭朝下送。上曰,日前守令數,望筒擬入者,全不近似,吏判事,誠極寒心矣。今此畿邑守令差代,又復如此,則吏判,其可免重繩乎?爵秩漸高,則事當益加嚴畏,而此吏判,無一分知畏之心,豈不駭然之甚乎?此意承旨出傳于吏判,可也。又敎曰,吏判之將擬於畿邑差代者,爲誰某乎?史官知入,可也。賤臣承命出,以富平·金浦等擬望持入。上命書傳敎曰,近日吏判事,謂之近於戲,則位高者寧有是乎?外此,可謂求說不得,守令擇差之命,意在爲民,則聽若尋常,昨日甚於再昨,至於今日,而寒心外,駭然極矣。辜負如此,何顔出入邇班?吏曹判書金載瓚,安山郡守除授,以爲致位華顯,不體委寄者之戒,仍令辭朝,卽刻登程。上曰,左相入侍。賤臣承命出,與左議政,偕入進伏。上曰,今日勞攘矣,病餘能無憊乎?濟恭曰,幸無添損矣。上曰,前日蔡弘遠之三銓違牌,是何故也?皆爲逡巡於銓任者,殊非予當初特除之意也。濟恭曰,渠亦以一向違傲,萬萬惶悚,而事有不得已之致也。上曰,沿邑諸守令之事,卿聞之否?金浦守之水沈米,濫徵五兩,其爲不法,莫此爲甚,如許守令,固不可不嚴處矣。濟恭曰,守令輩之冒犯非理之科,莫近來甚焉,臣不勝慨歎,而此亦由於官祿之本自貧殘所致也。傳云,忠信重祿,所以勸士,自古勸士之道,必重其祿者,其法甚美矣。上曰,灣島許耕,事係重大,不可輕許,而聞卿之所見亦然云,果何如耶?濟恭曰,臣亦未能的知,而蓋其地方,與彼地切近,不無難便之事,故臣亦以爲,不可許施也。上曰,唯。上曰,華城城役,可謂不煩一民之力,而若是速完,不勝萬幸。且以形便言之,三南大路之無所捍蔽,甚爲疎虞矣。今則有此保障,外以控判湖·嶺,內以捍衛畿都,其爲緩急所恃,豈不重且大乎?上曰,繡啓中,妓物刷還事,何如?濟恭曰,法或申之,而一或不行,則法反爲輕,今於此事,若不一切禁之,則還不如不禁之爲愈,況公賤之毋得私頉,本有法禁至嚴,則恐不必更申飭禁,反致繹騷矣。上曰,卿言是矣。命退,濟恭退出。上曰,吏判入侍。賤臣承命出,與吏曹判書沈煥之,偕入進伏。上敎煥之曰,畿邑守令未差之代,必以有聲績廉謹事事者,另擇擬入,而勿論承旨·騎堂,擇其可合人,竝擬,可也。命退,煥之退出。命書傳敎曰,下直守令,邊將入侍。賤臣承命出,與金浦郡守任聖說,偕入進伏。上土僉使洪允復,進立階上。上敎聖說曰,前守之事,極爲無狀矣,汝須各別懲毖,恪謹爲治,而前守之水沈米五兩濫捧者,一一還徵於前守,還給民間,雖一文錢,毋有未還推之民,可也。命用謙,諭上土僉使洪允復曰,本鎭移鎭之後,凡事尙多草創,汝必十分着念,毋負朝家擇差之意,可也。命退,聖說·允復退出。上命書傳敎曰,李判府事入侍事,遣史官傳諭。賤臣承命出傳,與判府事李秉模,偕入進伏。秉模曰,今日齋宿,勞動旣多,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,今番留都,領敦寧不欲承當,情勢似然,故不得不以卿爲留都矣。秉模曰,臣未得隨駕,區區下情,不勝缺然矣。臣伏見儒疏批旨,則金文靖從享,特擧屢百年未遑之典,斯文盛禮,若有待於今日者,非但爲士林之幸,其爲有光於聖德莫大,臣實欽頌之至矣。上曰,此果未遑之擧,而今將禮成,極爲幸也。秉模曰,自前先正從享之時,雖或有異同之議,至於文靖之道德學問節義文章,孰敢有異議,而向聞儒生輩,有紛紜携貳之說云,誠極怪駭矣。上曰,李奎南單享之疏,旣發,而又其翌日,忽然有竝享之疏,有若角勝,自生葛藤,此可見俗習之澆漓,而尹顯大輩,亦何足深誅乎?蓋予於平日,爲先正表章之事,有所思量者久,而惟金文靖,則實是我東儒賢中周濂溪也。濂溪之獨未與於兩程·張·朱從祀之列者,實爲曠典,故此予所以商量甚熟,亟許縟禮者也。秉模曰,聖敎中,以周子,稱文靖者,實仰摭實之聖意也。金文靖之用工於講明性理之說,多與太極圖,脗然契合,則文靖,正我東之周子也。如非聖學之高明,亦何以闡發及此乎?臣實欽仰不暇也。上曰,卿近住峽庄,頤養得宜,凡節比前稍愈否?秉模曰,水土淸涼,故病症稍減,而猶未快蘇也。仍命退,秉模退出。上命抄啓文臣入侍。賤臣承命出,與抄啓文臣等,偕入進伏。上敎崔光泰曰,今日抄啓更試,當以詩律,使之製呈,而若不當刻納券,則皆書限外,可也。上敎金良倜曰,城神祭,行禮時刻,用何時乎?良倜曰,今日卯時告由,辰時奉安矣。上曰,城神祠,設於何處乎?良倜曰,將臺之左邊山上也。命退,諸臣以次退出。
上在昌德宮。停常參·經筵。
開東下霜。
摛文院齋宿罷後,內閣·政院·玉堂經宿口傳問安。答曰,知道。
大駕,詣景慕宮展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房提調臣沈頤之,行左承旨臣李益運啓曰,移次經宿,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
吳鼎源啓曰,明日常參·經筵,取稟。傳曰,停。
吳鼎源啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,掌令吳翰源牌招啓辭未下,監察茶時之意,敢啓。傳曰,知道。
李益運啓曰,今日景慕宮展拜時,承旨當爲備員,行右承旨徐有秉,卽爲牌招,行都承旨洪明浩,所當牌招,而拘於廳規,不得請牌,何以爲之?敢稟。傳曰,都承旨更爲牌招,右承旨許遞。
假注書李弘謙汰去,代以李毅采爲假注書。
事變假注書李致祜拿處,代以李㬖爲事變假注書。
以都承旨洪明浩牌不進推考傳旨,傳于李益運曰,違牌過矣,更爲牌招察任。
事變假注書李㬖在外,代以鄭淳民爲事變假注書。
以李致祜囚單子,傳于吳鼎源曰,合啓批答,渠敢以初不呼書之不允二字,書入於擧條,又況渠非廳任,亦不受書,則昨日所爲,前所未聞,足見渠曚曨太甚,削職放送。
兵曹,以崔東岳爲禁衛中軍。
傳于吳鼎源曰,再昨繡衣李始源擧條中,妓物事批答,有令廟堂草記稟處之命,而誤以依爲之,書出朝紙云。昨日問于承宣,則果無誤爲書出之事云矣。今聞與所奏相左,不能詳知之事,徑先奏對,極爲駭然,昨日入侍承旨魚用謙禁推朝紙,斯速釐正。
吳鼎源,以內醫院都提調·提調意啓曰,駝駱粥,自十月初一日,當爲封進,依前例擧行事,預爲分付司僕守之意,敢啓。傳曰,知道。
金祖淳,以兵曹言啓曰,今此幸行時,守宮大將右參贊李致中,從事官尹益烈,時無職,口傳付軍職,何如?傳曰,允。
金祖淳,以兵曹言啓曰,闕內入直訓鍊都監局別將·把摠·哨官及內三廳將·守門將·御營把摠·哨官等番單子,每中日,入啓受點矣。今此幸行相値,勢難受點,依定式,今九月二十七日三十日入直人員,二十二日入啓單子,預爲受點,趁期替直,分所單子,二十三日書入,巡將監軍,今二十四日入啓單子,預爲排日受點,逐日受牌,大省記及別省記,自今二十五日二十九日,至二十四日,預爲書入,京中軍號,亦自二十五日二十九日至,預爲啓下,留置政院,逐日頒布,隨駕所軍號,自隨駕所,啓下頒布之意,敢啓。傳曰,知道。
吳鼎源,以二所巡廳言啓曰,去夜初更五點量,犯夜人幼學成垕執捉,依例移送秋曹之意,敢啓。傳曰,知道。
吳鼎源,以訓鍊都監言啓曰,今九月二十日,景慕宮展拜時,因兵曹節目,金虎門軍三十名,將官率領,挾輦侍衛金虎門軍六十名,集春營軍四十名,東營軍三十名,西營軍三十名,各其將官,領赴都領營門,還宮後,各還直所,而竝待標信擧行之意,敢啓。傳曰,知道。
吳鼎源,以御營廳言啓曰,今九月二十日,景慕宮展拜時,依兵曹節目,弘化門入直軍五十名,待標信除出,出番哨官丁麟泰,領赴于壯勇營都領陣,解嚴後,還爲入直之意,敢啓。傳曰,知道。
金祖淳,以訓鍊都監言啓曰,依下敎,本局知彀官李應燁,決棍十度之意,敢啓。傳曰,知道。
李益運,以舟橋司言啓曰,舟橋排設,今日畢役之意,敢啓。傳曰,知道。
吳鼎源,以義禁府言啓曰,安山郡守趙重瞻,爲先令道臣,拿致營門,從重決杖,卽其地定配事,承傳啓下矣。趙重瞻,卽其地京畿安山郡定配,而時在任所云,以承傳內辭意,具罪目,依例發遣府羅將,押付畿營,從重決杖後,仍令押送配所之意,敢啓。傳曰,知道。此時沿路,豈可爲弊乎?府隷勿送,嚴飭畿營,卽爲擧行,可也。
以京畿監司李冕膺狀啓,安山郡守趙重瞻,從重決杖,文移義禁府,卽其地方安山郡定配事,傳于金祖淳曰,今番沿路邑守令事,萬萬駭然,其在信朝令,爲民情之道,不可不嚴處,而究其本情,則不知頭緖,不覓錢穀而然,雖謂之公罪亦可,此所以守令決杖,使之待還宮後擧行者也。觀此狀啓,已爲決杖云,昨日知委之時,若能別白分付,豈有畿伯錯聽之擧乎?當該承旨魚用謙,三罪俱發,何待捧供?以不應爲律,杖一百,收贖勘放事,分付該府。
吳鼎源,以義禁府言啓曰,金浦前郡守具允德,拿囚嚴問得情事,傳旨啓下矣。具允德時在任所云,依例發遣府羅將,拿來,何如?傳曰,嚴飭畿營,使渠斯速待命後,拿囚,可也。
吳鼎源,以義禁府言啓曰,富平前府使趙象存,拿問嚴處事,傳旨啓下矣。趙象存,時在京畿任所云,發遣府羅將,拿來,何如?傳曰,依具允德草記批旨,施行,可也。
吳鼎源,以義禁府言啓曰,砥平前縣監李永喆,卽其地定配事,承傳啓下矣。李永喆,卽其地京畿砥平縣定配,而時在金浦郡云,以承傳內辭意,具罪目,依例發遣府書吏,自金浦郡執捉,仍令押送配所之意,敢啓。傳曰,卽其地方,卽句管之金浦,則以任所地方,誤定配所,而循例捧入,當該判義禁遞差,該房承旨魚用謙,兩罪俱發,添問目,取招,可也。
吳鼎源,以義禁府言啓曰,砥平前縣監李永喆,卽其地定配事,承傳啓下矣。李永喆卽其地京畿金浦郡定配,而以承傳內辭意,具罪目,依例發遣府書吏,押送配所之意,敢啓。傳曰,決棍次,令畿伯,拿致等待於該郡宿所站事,分付,可也。
吳鼎源,以義禁府言啓曰,全羅道全州府定配罪人洪光一放送事,承傳啓下矣。洪光一放送事,分付該道道臣之意,敢啓。傳曰,知道。
金祖淳,以刑曹言啓曰,因二所巡廳啓辭,去夜初更量,犯夜罪人幼學成垕,移送秋曹事,命下矣。成垕,依更數,決笞三十度放送之意,敢啓。傳曰,知道。
獻納鄭毅祚啓曰,臣於見職,本不近似,而賓對有命,冒沒承膺,及登筵席,觸事生疣,至被承宣之請推,其在臺體,宜卽引避,顧緣生疎,未及周旋,且在鄕之僚員,不請下諭,輕先退出,臣之愚迷顚錯,益無所逃,昨値日暮,今始來避,所失尤大,以此情踪,實無抗顔臺次之望,請命遞斥臣職。答曰,其所溺職,無異前諫長,依啓。
丙辰九月二十日卯時,上御摛文院。咸興·永興本宮,衣襨香祝封裹入侍時,行左承旨李益運,左副承旨金祖淳,右副承旨魚用謙,同副承旨吳鼎源,記事官柳遠鳴,假注書李弘謙,記事官金景煥,記注官金良倜,直閣李始源,原任待敎沈象奎,檢校待敎徐有榘,以次侍立。上親臨封裹衣襨香祝訖,上出閣門外,祗送香祝,命禮房承旨,陪至東門外,還入駐輿。命書傳敎曰,今日祗迎後,展拜景慕宮,該房知悉。又命書傳敎曰,景慕宮展拜時,先後廂軍,依標信擧行,壯勇兼使大將都統提調沈頤之曰,經夜齋宿,勞動旣多,聖體,若何?上曰,一樣矣。頤之曰,寢睡·水刺之節,若何?上曰,一樣矣。仍乘輿入進善門·肅章門,由建陽門,出弘化門,至觀旂橋,降輿所降輿,步過。上曰,儒生祗迎,擧案幾何?賤臣承命收取擧案,以二十五人進奏,仍乘輿,至景慕宮大門外降輿,至廟門外,行再拜禮。上曰,戶判入侍。賤臣承命出傳,與戶曹判書李時秀,偕入進前。上敎曰,向日展拜時,以廟門修改事,有下敎矣,今卽修改,可也。時秀承命,令匠手,修改廟門訖,上詣齋室。益運曰,今日動駕,兵曹堂上,未及待令,莫重侍衛,不得備員,揆以事體,萬萬未安,參判尹弼秉,參議李尙度,竝從重推考,何如?上曰,家遠之致,勿推,可也。出擧條用謙曰,今日動駕,摠府侍衛,未及待令,揆以事體,誠極未安,當該摠府堂郞,從重推考,何如?上曰,依爲之。出擧條還宮時至,乘輿出景慕宮大門,至觀旂橋降輿所降輿,步過乘輿,入弘化門·明政門還內,諸臣以次退出。
上在昌德宮。停常參·經筵。
李益運啓曰,明日誕日相値,視事頉稟之意,敢啓。傳曰,知道。
李益運啓曰,來二十五日,朝參日次,而幸行相値,頉稟之意,敢啓。傳曰,知道。
魚用謙啓曰,大司憲宋煥箕,持平金壽祖·鄭宗魯在外,執義宋翼孝呈辭,掌令吳翰源牌招啓辭未下,監察茶時之意,敢啓。傳曰,知道。
李亨元啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
傳于李益運曰,諸承旨持公事入侍。
傳于金祖淳曰,御史留待。
傳于李益運曰,禮房承旨入侍。
傳于金祖淳曰,左副承旨入侍。
以行都承旨洪明浩,再牌不進推考傳旨,傳于李益運曰,許遞,前望單子入之,待下批,牌招察任。
承旨前望單子入之,李鼎揆落點。
李益運啓曰,新除授行都承旨李鼎揆,時在慶尙道慶州地,斯速乘馹上來事,下諭,何如?傳曰,允。
承旨前望單子入之,李亨元落點。
判義禁前望單子入之,洪良浩落點。
魚用謙啓曰,判義禁洪良浩,牌不進推考傳旨,今方捧入,而開坐命下之後,如是違牌,事甚未安,更卽牌招,何如?傳曰,更爲牌招。
魚用謙啓曰,合辭方張之時,憲府無詣臺之員,事甚未安,除在外,掌令吳翰源,卽爲牌招,何如?傳曰,允。
以掌令吳翰源,牌不進罷職傳旨,傳于魚用謙曰,只推。
傳于吳鼎源曰,咸興·永興兩本宮儀式改刊時,監董裨將閑良張文逵,邊將除授,寫字軍官前司果李東秀,高品付料,看役將校折衝金成琦,帖加,員役以下工匠等,令道臣,分等施賞後狀聞。
以水原留守趙心泰狀啓,東城及棲鳳山設置間烽事,傳于李亨元曰,水陸間烽,係是當然,依狀請施行事,令廟堂行會。
以具允德·趙象存囚單子,傳于魚用謙曰,姑放,待還宮後捧供。
以禁府都囚徒判付內,金履永考律勘放,金龍淳·尹範益附過放送,曺翬振考律草記,閔致愼段,待判堂出仕,捧供爲良如敎。
傳于李益運曰,發遣吏郞,諸執事淸齋與否,摘奸以來。
李亨元,以兵曹言啓曰,今月二十四日,一兼禁軍番次矣,該番將未差之代,依例口傳差出,何如?傳曰,允。
兵曹口傳政事,兼司僕將具絎落點。
李亨元,以備邊司言啓曰,卽見慰諭御史李始源所啓,則以爲邑婢圖頉,法意甚嚴,而挽近以來,法綱漸隳,方伯守宰之外,甚至幕裨衙客,無不惟意馱歸,其在法紀,寧不可駭?分付廟堂,行會各道,其已頉者,限以年數,亟令刷還,此後先自方伯守宰,敢有犯此者,論以制書有違之典,以爲永久遵守之地事,批旨內,有令廟堂,草記稟處之命矣。邑婢耗縮,誠爲諸道之痼弊,苟究其本,監司·守令,牽私許贖,幕屬冊客,無難率來之致,前此飭令,何等截嚴,而終不懲畏,弊復如前,官長之自犯,已極無嚴,況此輩乎?揆以法綱,萬萬寒心,今因繡啓,有此稟處之命,則不但關西爲然,諸路亦應如此,固當不計年數,一倂推刷還賤,以實其耗籍,以懲其頑習,而第念玆事,實由於道臣·守令,守法奉令之不謹,邑婢免賤,若無啓下文書,不敢私自犯手,法意自來嚴重,朝禁又復申明,苟有一分戢礪之心,何敢乃爾乎?如欲論責,專在道臣,無論此後嚴防,與已贖還賤,不必更下朝令,徒爲煩屑之歸,爲先嚴關諸道,還賤許頉之際,道臣·守令,各自警惕,更無敢如前昌犯,亦無或推刷繹騷,舊法申嚴,新效有著,則似有勝於限年數定律名之爲,而此後犯者,當自廟堂,隨聞論勘,斷不容貸,竝以此意,嚴飭分付,何如?傳曰,酒色無異,年前酒禁之持難,卽亦今日之意,設或令行於目下,萬一法弛於久後,則法將焉用,令果孰信乎?繡啓之外,自有常憲,爲道臣者,足可按而禁之者也。
李亨元,以備邊司言啓曰,北道先運襦衣作木三十七同零,去核木花二千一百三十七斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別着念擧行,俾無尺寸斤兩,從中閪失之弊事,別爲措辭,發關嚴飭之意,敢啓。傳曰,知道。
李益運,以戶曹言啓曰,華城城役時,赴役石手施賞中,所餘二名,自安養上來,故今已畢頒給,而無案付各色工匠九十一名內,八十四名,次次搜覓,已爲施賞,其餘七名,俱以私故,出往鄕外云,待其來現,隨續頒給之意,敢啓。傳曰,知道。
李亨元,以訓鍊都監言啓曰,本局分授都城,敦義門北邊近處,體城六間許,頹圮處,明日爲始,改築之意,敢啓。傳曰,知道。
李亨元,以御營廳言啓曰,本廳字內,肅靖門東邊第二城廊近處,頹毁體城六間許,今已畢築,把守軍兵,把守軍兵依例撤罷,而女墻仍爲始役之意,敢啓。傳曰,知道。
吳鼎源,以義禁府言啓曰,時囚罪人魚用謙,以不應爲律,杖一百收贖勘放事,命下矣。魚用謙杖一百收贖放送之意,敢啓。傳曰,知道。勘以公罪,可也。
魚用謙,以義禁府言啓曰,金履永杖八十收贖,奪告身三等,照律草記,批旨內,允,如有功議,各減一等可也事,命下矣。金履永五代祖光炫,扈聖功臣云,功減一等,杖七十收贖,奪告身二等之意,敢啓。傳曰,知道。前翰林吳泰曾敍用,令該曹口傳還付,仍令政院,牌招入直,可也。
魚用謙,以義禁府言啓曰,曺翬振,杖一百收贖,告身盡行追奪,照律草記批旨內,允,如有功議,各減一等可也事,命下矣。曺翬振十代祖繼商,靖國功臣,永安尉異姓五寸親云,功議各減一等,杖八十收贖,奪告身三等之意,敢啓。傳曰,知道。
吳鼎源,以義禁府言啓曰,魚用謙杖一百收贖放送事,草記批旨內,勘以公罪可也事,命下矣。魚用謙杖一百,以公罪收贖之意,敢啓。傳曰,知道。
魚用謙,以義禁府言啓曰,時囚罪人金履永,考律勘放事,命下矣。金履永傳旨內,所謂掌務官,不知屛息之義,其所犯科,不一而足,萬一更進一步,當作何許罪犯?今日擧行,尤爲駭然,令該府,拿問嚴處,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法,受贓外,笞杖竝收贖矣。金履永,杖八十收贖,奪告身三等放送,何如?傳曰,允。如有功議,各減一等,可也。
魚用謙,以義禁府言啓曰,時囚罪人曺翬振,傳旨內,昨冬所捧大小米,以單租代捧,而其中三千石零,都是虛殼,令該府,拿問嚴處,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。曺翬振,杖一百收贖,告身盡行追奪,放送,何如?傳曰,允。如有功議,各減一等,可也。
義禁府啓目,前府使閔致愼原情云云。傳旨問目內辭緣,游辭漫漶,泛稱遲晩,極爲痛駭,所當請刑是白乎矣。曾經宣傳官,勿爲請刑,載在大典通編,且有拿問取招之命,上裁,何如?判付啓,渠供,不可取信,嚴飭道伯,除尋常,各別詳覈狀聞,而別定剛明査官,十分明査,俾無泛忽之弊,如有疑端,親執査啓事,分付道臣爲良如敎。
行都承旨洪明浩疏曰,伏以,臣是造化生成中一物耳,頂踵皆恩,夷險惟命,辭受去就,身非自有,而至於近日人言,卽朝紳之所未曾見者也,其所勘擬,亦彈章之所未嘗聞者也。臣之向來擧行,莫非臣顚錯失守之致,公議之來,理所必至,斥之以恇怯,擬之以嶺海,臣當受以爲謝而已,若其不齒搢紳四字,乃是士夫至醜至賤之目,臣雖無狀,亦嘗猥從大夫之列矣。受此指目,將何以擧顔於淸朝乎?理宜毁裂冠裳,走入深山,以爲自靖之計,而名係朝籍,不敢擅行,惟思杜戶息影,撫躬自悼而已。伏蒙天地父母,不忍終棄,銓部銀臺,除旨聯翩,誠不知滓穢之蹤,何以得此?況今誕辰隔日,幸行當前,而近廁近察,末由蠢動,臣罪至此,實合萬殞,瞻望雲天,有淚如瀉,玆敢瀝血構辭,疾聲哀籲於閔覆之下。伏乞聖明,矜臣悶隘之情,察臣悲苦之辭,亟命鐫臣職名,仍令選府,刊名仕籍,以伸公議,以靖私分,不勝萬幸,臣無任云云。答曰,省疏具悉。卿其勿辭行公。
丙辰九月二十一日辰時,上御誠正閣。諸承旨持公事入侍時,行左承旨李益運,左副承旨金祖淳,同副承旨吳鼎源,記事官柳遠鳴,假注書李毅采,記事官金景煥,記注官金良倜,檢校待敎徐有榘,以次進伏訖。上曰,各房公事,以次讀奏,祖淳讀奏全羅監司徐鼎修狀啓,寶城郡守尹敬喆到任事,益運讀奏全羅監司徐鼎修啓本,興德縣反庫事,光陽縣反庫事,鼎源讀奏平安監司朴宗甲啓本,罪人朴枳土里嚴刑放送事。上命各書判付訖。上命書榻敎曰,留待御史入侍。遠鳴承命出,與京畿都事柳畊偕入進伏。上曰,金浦郡守事,果何如?畊曰,今番擧行,誠爲駭然,而以其治績言之,專不事事,民怨載路,可知其不治矣。上曰,今番不善擧行,無或以未及措置故耶?畊曰,以富平府使之事,言之,治道時雇價,不欲給之,蓋非無錢而然矣。終日董役,及其歸時,錢有餘而不給,專無雇民之意,以此之故,致民之怨矣。上曰,此必柔善所致矣。畊曰,非特幸行時不能擧行,來頭事,多有可憫矣。上曰,來頭可憫者,卽何事也?畊曰,糶糴之政,亦不能詳察,都是吏鄕之邑,是爲可憫矣。上曰,所過之邑,有出道處乎?畊曰,初不出道矣。上曰,公都會,何以爲之乎?畊曰,公都會,自監營收券考試矣。上曰,都差使員,當爲導駕,自何處爲導駕乎?畊曰,出宮時,自京爲導駕矣。上曰,回鑾時,水原判官,當爲導駕,而今番則除之,還宮時導駕,爾當爲之矣。命畊先退。命書榻敎曰,判義禁前望單子入之,待下批,牌招開坐。又命書傳敎曰,承旨房仍,左承旨爲禮房,左副爲軍士房。又命書傳敎曰,都承旨批下,牌招察任。又命書榻敎曰,承旨前望單子入之,待下批,牌招察任。上命讀奏都承旨洪明浩上疏,鼎源讀奏。又命書榻敎曰,右副承旨魚用謙牌招。益運曰,冬享大祭,以十月初三日擇吉入啓,而受誓戒,當在出宮後矣。上曰,誓戒在於何日?益運曰,二十六日矣。上曰,令禮判,改擇日,日字若在於旬間,則當親祭,以此言于禮判,可也。命退,承史以次退出。
上在昌德宮。停常參·經筵。
大殿,內閣·政院·玉堂·宗親·儀賓·朝廷二品以上·六曹堂上誕日單子問安。答曰,知道。
王大妃殿·惠慶宮·中宮殿,內閣·政院·玉堂口傳問安。答曰,知道。
大殿,內閣移次後,內閣·政院·玉堂·藥房口傳問安。答曰,知道。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,掌令吳翰源未肅拜,監察茶時之意,敢啓。傳曰,知道。
傳于李益運曰,禮房承旨,馳詣受香所,奉審摘奸以來。
金祖淳啓曰,御營大將李漢豐,摠戎使徐有大,以東南關王廟獻官,今方受香出去矣。李漢豐所佩御營大將命召,徐有大所佩摠戎使密符,來詣還納,御營廳將兵之任,不可一刻無摠察之人,何以爲之?敢稟。傳曰,仍佩往來,都提調摠察事,從事官發牌聽傳敎,摠戎使,以兼使兼察事,牌招聽傳敎。
傳于金祖淳曰,領議政入侍。
傳于金祖淳曰,領敦寧入侍。
傳于金祖淳曰,時原任閣臣入侍。
傳于金祖淳曰,幸行日字,退定於來月。
都摠管前望單子入之,金箕性落點。
吏曹口傳政事,以洪檍爲分內醫院提調。
李益運啓曰,藥房都提調洪樂性,提調沈頤之,有稟達事,來詣請對矣。傳曰,入侍。
李益運啓曰,領議政洪樂性,左議政蔡濟恭,領敦寧金履素,判府事李秉模,右議政尹蓍東,有稟達事,來詣請對矣。傳曰,入侍。
李益運啓曰,時原任閣臣,有稟達事,來詣請對矣。傳曰,入侍。
傳于魚用謙曰,前假注書曺錫中·洪奭周,仍察上下注書之任。
李益運,以禮曹言啓曰,今九月二十二日,大殿誕日陳賀,諸道所封箋文中,雲山郡守張夢說,雖非應封官,以別軍職封箋矣,一體看審捧入之意,敢啓。傳曰,知道。
魚用謙,以兵曹言啓曰,依下敎,巡更將校禁軍旗手等處,設粥以饋之意,敢啓。傳曰,知道。
兵曹口傳政事,副護軍金勉柱。
李益運啓曰,明日齊陵忌辰祭正日,再明日章陵親祭齋戒相値,視事頉稟之意,敢啓。傳曰,知道。
丙辰九月二十二日辰時,上御便殿。領議政·領敦寧·時原任閣臣·定例堂上·廣州留守·水原留守入侍時,左副承旨金祖淳,記事官柳遠鳴,記注官金良倜,記事官吳泰曾,領議政洪樂性,領敦寧金履素,原任提學蔡濟恭·李秉模·尹蓍東,二提學沈煥之,原任直提學徐浩修·徐龍輔·鄭大容,二直提學李晩秀,原任直閣尹行恁·金勉柱·南公轍,直閣李始源,檢校待敎沈象奎·徐有榘,定例堂上沈頤之·李時秀,廣州留守徐有隣,水原留守趙心泰,以次進伏訖。樂性等曰,近日日候連佳,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,今日卽千秋慶辰,而天氣淸朗,臣等區區慶抃之忱,竝切無疆之祝矣。上曰,近聞卿之筋力凡節,經暑無減,今見神觀,果如所聞,可幸。上敎濟恭曰,卿亦纔過重病,而不至甚損,多服涼劑,始得收效云,如卿筋力,可謂罕有矣。近日大臣,多是耆老之人,故皆許扶腋陞殿,而卿則獨不肯扶人作行,今番所愼以後,行步得無蹣跚之歎乎?濟恭曰,較諸病前,則非不憊矣,尙不至於扶將之境矣。上曰,奉朝賀入侍。賤臣承命出傳,與奉朝賀金鍾秀,偕入進伏。上敎鍾秀曰,卿之精神運動,似勝於前矣。向來日氣不佳,故欲爲召見而未果,旋聞作北漢道峰之行云,想可爲疏暢矣。鍾秀曰,北漢道峰之遊,與前者楓嶽之賞,無異矣。上敎履素曰,卿苦辭留都,故其在禮待之義,不得不體諒,然鞍馬之勞,能不憚乎?履素曰,猶可强力作行矣。種秀曰,近日聖體,若何?上曰,一樣矣。鍾秀曰,慈殿·慈宮氣候,何如?上曰,一樣矣。上曰,觀此問候之辭,亦可見卿之精神矣。三殿問安,若次第爲之,則起伏之際,必艱於動作,而殿宮問候,一次竝爲,省得跪起之勞,此是精力周詳之驗也。上敎元子宮曰,拜見諸大臣,可也,元子宮起拜,諸臣亦拜。樂性曰,仰瞻睿容,衣尺加長,而眼彩,尤覺瀅朗,如日星之照臨,望之嚴畏矣。上曰,領相臂部牽引,久坐寒廳,慮或添損,先退,可也。樂性先退。上敎蓍東曰,昨日調馬爲之乎?蓍東曰,昨日果爲之,而御乘俱調馴矣。上曰,昨日調馬時軍物,竝令往陳於卿家者,正爲卿老母觀光地也,老人罕見而喜之乎?蓍東曰,臣母,果爲觀光,而不勝感祝喜幸矣。上曰,卿之立朝四十年,而卿母,近日始見卿之榮孝。蓍東曰,臣曾以守令方伯,得伸榮養,到處天恩,感祝無已矣。上曰,今日以前,未可謂榮養,百歲老人,子爲大官,甚爲稀貴之事矣。向來右相家老人許,輸送米帛,傳敎中,引用故相洪暹老親故事,而亦嘗聞盧蘇齋有詩,左相與奉朝賀知之乎?鍾秀曰,臣舊嘗記有,今則殆盡忘之矣。上曰,全篇雖未記得,能誦一兩句乎?鍾秀誦奏一句曰,一德從三台上峻,百年除六壽星尊,上曰,果能記誦矣,予之使卿誦此者,正欲以卿精神之依舊,誇示於人矣。上敎心泰曰,卿今日當下去乎?心泰曰,然矣。上曰,古之人,建一橋,尙刻石識事,今此城役告工之後,不可無銘功紀蹟之擧矣。心泰曰,今已治石而待之矣。上曰,然則使奉朝賀製之,李判府書之,好矣。左相則處處書扁,可以傳後矣。仍敎濟恭曰,卿行,何日當先詣耶?濟恭曰,今日出宿城外,明將發行矣。上曰,勿詣園所,出迎于鷗浦,可也。上曰,今番舟橋畢役於四日,甚神速矣。頤之曰,非四日,乃三日半畢役矣。上曰,今番橋成後,當不撤,以待來春乎?頤之曰,然矣。上敎心泰曰,卿等當出待於何處乎?心泰曰,伊日當進詣鷗浦矣。時秀曰,臣於明日,以修理事出去矣。上曰,今日發行,趁出宮前回還,以雲劍隨駕,好矣。秉模曰,今番幸行時,自大駕出宮後,至安山宿所,則留都所狀啓,自當依舊例,出付留陣營門擧行,而自華城境以後,則旣有撥路,從撥路馳啓事,永爲定式,以此意,分付各營門及京畿監司,華城留守處,何如?上曰,依爲之。出擧條時秀曰,園幸時,則都差員,例是華城判官,而今番京畿都事,爲都差員,章標,不可不別給,而兼哨官,諸邑守令,亦不可不各爲給標,此則各以三四人式,磨鍊以給,恐好矣。上曰,依此爲之,好矣。上敎有隣曰,作路處,或有未及收穫之穀耶?有隣曰,今則幾盡收穫矣。上敎心泰曰,卿與戶判,今日同爲下去,可也。仍命退,諸臣以次退出。
丙辰九月二十二日午時,上御便殿。左副承旨·藥房提調入侍時,左副承旨金祖淳,記事官柳遠鳴,記注官金良倜,記事官吳泰曾,藥房提調沈頤之,以次進伏訖。上曰,元子女弟,自數日間,症類挾食,發熱苦痛矣。俄始見之,則手足有斑粒之發見者,似是痘症,而待令醫官,多是年老眼昏,不爲行世看病者,方外痘醫,誰有詳明可使之人乎?頤之曰,如安載述·李惟鐸者,以痘醫,經驗甚多矣。上曰,症勢則分明是痘,而欲待外醫詳診,以定其眞假,安載述·李惟鐸,自本院,卽爲招入,可也。頤之曰,近日日氣,寒煖適宜,雖以閭閻言之,痘運極吉,到處至順云矣。上曰,國朝古例,宮中有痘患,則或移御,或出避主第,皆因時原任大臣請對擧行,而聞肅廟朝,移次於都摠府,今之摛院,卽昔之摠府也。其在爲所重之道,暫爲移次,似不妨,而遠移則旣多非便,摛院之前例,事不偶然,今欲與元子,移住內閣,建陽一路,勿使相通,此闕門鑰,自此開閉,則與各闕無異矣。慈宮仍御此處,分提調差出,以爲直宿,承旨則以入侍承旨,當點下於副提調望,亦爲直宿,可也。上曰,陵幸勢將退期,早爲分付然後,可使外間知之。仍命書傳敎曰,幸行日字,退定於來月。又命書榻敎曰,摠府堂上中,時帶軍門人許遞,前望單子入之,待下批,牌招察任。上曰,在所重之義,姑爲移次,而雖使同處,未必同經矣。戊寅年,淸衍郡主患痘,而予則至辛巳始痘,其後稍久,二郡主始痘,今番亦必如予之所經矣。醫官,奏以安載述則待令,李惟鐸則在外,未及入來。上曰,載述招來。載述入來,立於階上。敎曰,爾見發斑之狀,則能辨眞假乎?載述曰,診察則庶可知之矣。上曰,與待令諸醫,同爲入見,好矣。上曰,卿等,姑爲留待,仍起入內,少間還御。敎曰,安載述以爲痘症分明,而當用紫草茸云,提調出去,限二兩重,覓入,可也。上曰,檢校待敎入侍。賤臣承命出,與檢校待敎徐有榘,偕入進伏。上敎有榘曰,大酉齋,連爲點火乎?有榘曰,逐日點火矣。上曰,卽爲出去,更飭點火,可也。仍命退,諸臣以次退出。
丙辰九月二十二日申時,上御摛文院。時原任大臣閣臣藥房提調,請對入侍時,行右承旨李益運,假注書李毅采,記事官金景煥·吳泰曾,領議政洪樂性,左議政蔡濟恭,領敦寧金履素,判府事李秉模,右議政尹蓍東,藥房提調沈頤之,二提學沈煥之,原任直提學金載瓚·鄭大容·徐龍輔,直提學李晩秀,檢校直閣金勉柱,原任直閣尹行恁·南公轍,直閣李始源,原任待敎沈象奎,檢校待敎徐有榘,以次進伏訖。樂性曰,伏聞翁主,痘漸已發表,症候極順,不勝喜幸,而旣有所重,且有列聖朝已例,大殿元子,卽爲移御,恐不可已,故敢此,仰達矣。上曰,移御摠府,肅廟朝沖年已行之例,而宮中傳之,今之內閣,古之摠府,今番亦欲依此爲之矣。出擧條上曰,先朝甲子年,移御慶熙宮時事,卿或記有乎?樂性曰,臣於其時,以分司官,入直於慶熙宮矣。上曰,在昔列聖朝,如此之時,未嘗必爲移御,顯廟朝,出御主第云矣。今此內閣之移御,事甚便好,相距亦甚遠,古摠府之名,亦豈非已例之好乎?蓍東曰,痘之發花,今至何境?上曰,三日大痛,今朝亦未及知,卿等筵退後,始於手足,有數三點發見,而召入安載述診視,則謂以心經痘,以紫草茸蟬,退爲茶飮,調淸心半丸用之,始得穩眠,而顆粒紅潤,載述質言順痘矣。仍敎樂性曰,卿家今番痘憂,安載述見之云,載述術業,果精詳乎?樂性曰,載述以近來痘醫,稍有名稱,而臣家痘憂,最爲平順之類,不但臣家,近時此症,擧皆聖類,宮中痘憂,幸値此,心切喜幸。上曰,卿於今日再入,得無憊乎?樂性曰,喜幸之心旣切,形役之勞,自忘矣。樂性曰,今伏承移御之敎,隔一宮墻,外間太近,將臣中一員,還御前,使之來待于闕門近處直房,兵判亦令入直于闕門內公廨,摠府堂郞各二員,移直于兵曹堂郞直所,摠府原入直堂郞,則依前入直之意,分付,何如?上曰,依爲之。出擧條樂性曰,建陽今不得往來,慈宮差備,不可無藥院待令,分提調一員差出,與承旨一員,入直擧行,何如?上曰,依爲之。出擧條樂性曰,摛文院移御後,朝廷問安,當爲之,而臣等則當間日承候,以伸下情矣。上曰,依爲之。廷候,還御後爲之,可也。出擧條上曰,承旨當住何處?益運曰,同副承旨,以守廳,在本院,其餘承旨,今方依下敎,來待于玉堂矣。上曰,玉署稍遠,南所衛將等入直處來待,而承旨一人,留待於閣門內,壯勇大將,依領相擧條批旨,來留吏曹直房廳,好矣。濟恭曰,臣方待罪都監都提調,還御間,當留待闕外矣。樂性曰,禁衛都提調,豈異於都監都提調乎?上曰,若然則金領敦,李判府外,諸大臣竝爲來待乎?左相精力旣强旺,無或爲說之如此,領相何可爲此言耶?至於右相,以篤老侍下,亦難於屢日離側,李判府雖無兼管營務,與左右相,分日來住於闕外,似不妨矣。上曰,通化·宣化門鑰,送於副提調入直處,以爲開閉之地,內閣大門門鑰,政院主管開閉,可也。上曰,元子宮,今番則似無經痘之慮,今年暑濕後,亦一向安過矣。忽於日前,微有不平之氣,過數日後,旋卽差愈,曾聞當痘憂盛行時,有若微感而卽差,則例不經痘云矣,有所重焉,故不得不移次,而雖在一房之內,未必皆爲,予亦於戊寅年,光恩副尉郡主患痘時,同處而不痘,其後四年辛巳,始爲之矣。上曰,動駕當値來月旬前後,其時日氣,恐値稍寒矣。然而九月天氣之一向暄暖,似無如今年,旬日之間,似不甚寒矣。蓍東曰,今年節序甚晩,十月旬望,豈至過寒乎?仍命退。
上在昌德宮。停常參·經筵。
大殿,內閣·政院·玉堂·藥房口傳問安。答曰,知道。
李益運啓曰,自明日,還御間視事頉稟之意,敢啓。傳曰,知道。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李益運啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
李益運啓曰,藥房提調沈頤之,爲承候來待矣。傳曰,入侍。
李益運啓曰,時原任閣臣,爲承候來待矣。傳曰,入侍。
傳于魚用謙曰,行首宣傳官改差,令該曹口傳差出。
兵曹口傳政事,以金爔爲宣傳官。
魚用謙,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
魚用謙,以兵曹言啓曰,依下敎,巡更將校禁軍旗手等處,設粥以饋之意,敢啓。傳曰,知道。
丙辰九月二十三日辰時,上御摛文院。時原任大臣閣臣,藥房提調,承候入侍時,行左承旨李亨元,假注書洪奭周,記事官金景煥·吳泰曾,左議政蔡濟恭,領敦寧金履素,判府事李秉模,右議政尹蓍東,藥房提調沈頤之,內閣提學沈煥之,原任直提學金載瓚·鄭大容·徐龍輔,直提學李晩秀,原任直閣金勉柱·尹行恁·南公轍,直閣李始源,檢校待敎沈象奎·徐有榘,以次進伏訖。濟恭等曰,日氣寒冷,移次經宿,聖體,若何?上曰,一樣矣。此處房舍新建,且地狹,故間架甚窄矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,俄者聞候,一向安寧,下情萬幸矣。濟恭等曰,元子宮氣候,若何?上曰,安過矣。濟恭等曰,翁主痘症,今爲發斑中日,一向安順乎?上曰,旣不相通,雖未得詳知,而大體平順云矣。蓍東曰,昨午穩眠,亦是極順之症矣。上曰,今日日氣淸朗,尤可喜也。濟恭曰,日氣之寒暖,亦有關於痘症矣。上曰,昨日卿等擧條批旨中,雖曰今之內閣,卽古之摠府云,而肅廟時摠府,卽今之璿源殿也。今此內閣,乃厥後所設之摠府,故閣中老松,世傳爲劉希慶家所種,地雖相殊,摠府之名,則亦相同矣。上曰,今日卿等,須早退,而領相昨退後,得無所損乎?濟恭曰,今日必欲入來而未能云矣。上曰,今年年分狀啓,戶曹所劃之總,必應不足矣。濟恭曰,雖値大登,戶曹之總,每患難準矣。上曰,當初則戶曹,以全不給災,欲爲磨勘,此豈成說乎?濟恭曰,幸因聖敎,雖有俵災,尙不無不足之慮,蓋今年年事,八路均登,而以數千里之廣,難保其無一二畝之陳荒,雖粒米狼戾之時,若或陳荒之徵稅,則其爲民冤,豈以豐歉而有異乎?且況關西一路所俵之災,在於水患之前,亦合更爲加劃矣。上曰,今則秋事幾盡收穫乎?蓍東曰,所餘者不過十分之二三矣。上曰,西北兩道,初何無總乎?蓍東曰,北道則臣雖未知,而關西則初無量案矣。濟恭曰,邊上之民,與他自別,卽今數百年升平,雖看作尋常,而蓋想其當初設施,專出於慰悅邊民,故平原曠坪,耕墾相連之地,問其稅則至薄,臣嘗於藩任發巡時,路傍民訴,輒以給災慰諭,而默察其情,不甚爲悅,大抵西路,與三南有異,三南則膏沃之野,定賦頗厚,故民之納稅,把束亦惜,此道則本稅旣輕,些少增減,不足爲欣戚矣。上曰,藥房提調進前,頤之進前。上曰,慈宮所進御湯劑,問于康命吉,方文書入,慈宮湯劑,每每自內煎進者,蓋欲親自監視,而今則有所俗拘,予亦移次在此,自藥房煎進,可也。仍命書榻敎曰,惠慶宮進服養胃湯五貼製入。上曰,慈宮筋力康旺,蔘劑不能多進,而瓊玉膏,以涼潤之故,爲當劑,此甚喜幸處也。蓍東曰,瓊玉膏,自上亦爲進御,則誠好矣。臣嘗聞諸醫言,四十後,五十前,最爲良劑云矣。上曰,予何必服瓊玉膏乎?煥之曰,秋務方殷,而守令之差員上來者甚多矣。上曰,差使員守令,除朝,辭下送,未下直守令,當日內下直。出榻敎亨元曰,都承旨今方在外,承旨五人中,一人,別入直,一人守廳,二人坐直,餘者只是一人,同爲直宿似好,注書一人,亦令直宿於本院,宜矣。上曰,竝依此爲之。仍命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
傳于魚用謙曰,右副承旨入侍。
傳于李益運曰,提調入侍。
李益運,以奉常寺都提調意啓曰,東籍親耕田所種皮唐黍打作,則所出爲四石三斗,稻打作則所出爲四石九斗,皮粘粟打作則所出爲九斗,豆打作則所出爲一石三斗,太打作則所出爲二石三斗之意,敢啓。傳曰,知道。
魚用謙,以御營廳言啓曰,本廳來十月十一月,兩朔應立,中部左司屬,全羅右道五哨軍兵,五百十七名,今已逢點整齊矣。十月初一日,與前司軍兵,替代立番後,舊軍放送之意,敢啓。傳曰,知道。
魚用謙,以御營廳言啓曰,本廳來十二月,丁巳正月,兩朔應立,中部中司屬,全羅右道二哨,忠淸右道三哨,合五哨軍兵,十一月二十五日,京中逢點,十二月初一日,與左可軍兵,當爲替代立番,而依定奪,每哨以一百名磨鍊後,其餘一百三十五名,竝資保,收布上送事,本道監兵使處,措辭知會之意,敢啓。傳曰,知道。
魚用謙,以兵曹言啓曰,依下敎,巡更將校禁軍,旗手等處,設粥以饋之意,敢啓。傳曰,知道。
丙辰九月二十四日辰時,上御摛文院。右副承旨藥房提調入侍時,右副承旨魚用謙,假注書曺錫中,記事官金景煥·吳泰曾,藥房提調沈頤之,二提學沈煥之,原任直提學鄭大容·徐龍輔,直提學李晩秀,檢校直閣金勉柱,原任直閣尹行恁·南公轍,直閣李始源,原任待敎沈象奎,檢校待敎徐有榘,以次進伏訖。頤之曰,朝來霜氣頗寒,聖體,若何?上曰,纔過二夜,尙未整頓,終日無移步之地,食飮亦不善下矣。頤之曰,昨日,自藥房進水刺,而恐不如尙饍所進矣。上曰,飯則甚好,而以不能行氣,不得多進矣。頤之曰,王大妃殿氣候,何如?上曰,一樣矣。頤之曰,惠慶宮氣候,何如?上曰,伏聞一向安寧,而看護痘憂,或多終夜之時,而予則移次便處,下情不勝伏慮,慈宮以喜悅之心,不以勞動而有妨,爲敎矣。痘症,雖茶飮,亦不必用云,自昨,已有脹意,亦能粥飮,大體平順矣。頤之曰,元子宮氣候,何如?上曰,一向安過,來此初見之地,遊戲大樂矣。頤之曰,居處凡節,或恐有齟齬之端矣。上曰,常時居處,有若閭閻之行廊,故無處而不自得矣。上敎煥之曰,諸閣臣,誰出誰入?煥之曰,晝則竝來待,而夜直姑未決定矣。上曰,分三番輪直,而入直外,則皆使出去,可也。李始源則行役之餘也,今明日則不必入來矣。上敎用謙曰,承旨中,副提調及守廳直外,三員,竝爲坐直,一員則輪回出去,上下注書,亦替番,可也。內閣與政院,分直於弘文館,本館入直,移送藝苑,可也。兵判亦年老,豈可連日入直乎?藥房提調,亦或間日出去,好矣。頤之曰,臣雖待令藥院,終日無事,與在家無異矣。用謙曰,視事,頉稟,旣入啓,輪對受點單子,何以爲之耶?上曰,待下敎受點,可也。仍命退,諸臣以次退出。
上在昌德宮。停常參·經筵。
藥房提調沈頤之,行右承旨李益運啓曰,移次已至多日,寢御慮或疎冷,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
魚用謙啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李亨元啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
魚用謙啓曰,幸行旣命停止,壯勇大將金持默,卽爲牌招,兼察壯勇大將李敬懋,所佩虎符,及傳令牌,還爲傳授,何如?傳曰,允。
魚用謙,以都摠府言啓曰,入直軍兵等,中日習射,還御間停止之意,敢啓。傳曰,知道。
魚用謙,以兵曹言啓曰,來十月十一月,當上番騎兵二百四十六名,依定式,本曹點考後,仍令該曹,襦衣題給之意,敢啓。傳曰,知道。
魚用謙,以兵曹言啓曰,依下敎,巡更將校·禁軍·旗手等處,設粥以饋之意,敢啓。傳曰,知道。
魚用謙,以訓鍊都監言啓曰,依下敎,永肅門把守軍三十名處,設粥分饋之意,敢啓。傳曰,知道。
丙辰九月二十五日辰時,上御摛文院。藥房入診,時原任大臣,承候入侍時,藥房提調沈頤之,行左承旨李亨元,行右承旨李益運,假注書曺錫中·洪奭周,記事官金景煥·吳泰曾,左議政蔡濟恭,領敦寧金履素,判府事李秉模,右議政尹蓍東,內閣提學沈煥之,原任直提學鄭大容·徐龍輔,檢校直閣金勉柱,原任直閣尹行恁·南公轍,檢校待敎沈象奎,以次進伏訖。濟恭等曰,移次已至多日,日氣亦頗寒冷,聖體,若何?上曰,一樣矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,一樣矣。濟恭等曰,元子宮氣候,若何?上曰,昨亦穩過,而卿等入來之時,每早,故不得出見矣。濟恭曰,翁主痘症,今爲起脹初日,亦爲一向極順乎?上曰,雖未續續詳聞,而大抵一樣平順云矣。頤之曰,醫官已待令,使之入診,宜矣。上曰,入診置之,醫官從便退立於稍遠之地,可也。上曰,今日卽陵幸初定之日,而日氣則甚好矣。濟恭曰,陵園幸行,有退定於來月之命,聖心之憧憧,非不仰認,而臣之愚見,終有所難處,以事勢度之,退定之期,當在來月旬望之間,冬候難以預料,若於其時,適値初寒,則聖體之多日勞動,輿情不勝悶慮,且列邑許久等待之際,難保其必無貽弊於民人,臣意則今秋陵幸,特爲停止,以此意,趁卽頒下於外邑。爲好,故敢此,仰達矣。蓍東曰,左相所達,誠有意見,卽賜允從,好矣。上曰,依爲之。出擧條上曰,予亦不無此意,而或恐反貽民弊,故尙今趑趄,且獻陵展拜,欲於今春爲之,而未果矣。今番陵幸,若又停止,則獻陵展謁,又將次次遲退,是爲悶然矣。上曰,舟橋則雖明年亦當用之,今此先設,亦無所妨矣。蓍東曰,工匠已熟,費日不多,今番以船三十六隻,亦於數日內造成,物役所入,亦不甚夥矣。頤之曰,舟橋衛護船,以水上船留待矣,今則姑爲放送乎?上曰,依此爲之。上曰,太廟冬享,以何間擇入乎?益運曰,初七十一爲吉云矣。上曰,廟享不可踰旬,以初七爲之。蓍東曰,金文靖從享,以初定日字,恐難擧行,以退定之意,分付禮曹,何如?上曰,從好爲之,可也。濟恭曰,領相今日必欲入來,昨午以後,眩氣大作,不果入,而俄者送言於臣等矣。上曰,初寒之傷人,甚於隆冬,領相豈可入來乎?還御後承候時,如可强,則入來,好矣。卿亦豈可間日輒入乎?再明則須勿入也。濟恭曰,臣之事,臣自知之,入來少無所妨矣。上曰,夏間不節食,亦豈自知之事乎?須勿入來。濟恭曰,當入而不入,則心反不安矣。上曰,間日承候,大臣各二人,輪回爲之,似無不可矣,藥房提調之連日入直,亦爲之悶然矣。濟恭曰,提調將作萬里之行,雖行具一節,亦應有在家營辦之事,而此時此任,實無出直之路矣。上敎煥之等曰,卿等,入番當次外,亦皆早退。仍命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
傳于魚用謙曰,右副承旨入侍。
傳于李益運曰,提調入侍。
魚用謙啓曰,新除授永宗僉使金爀,除朝辭赴任,密符則前僉使吳載衡,所佩密符,傳授後,新舊僉使,形止狀聞,諭書則追後上來祗受事,命下矣。以此意,新舊僉使處,一體下諭,何如?傳曰,允。
魚用謙,以兵曹言啓曰,依下敎,巡更將校禁軍,旗手等處,設粥以饋之意,敢啓。傳曰,知道。
魚用謙,以訓鍊都監言啓曰,依下敎,永肅門把守軍三十名處,設粥分饋之意,敢啓。傳曰,知道。
丙辰九月二十六日辰時,上御摛文院。右副承旨·藥房提調入侍時,行右承旨李益運,右副承旨魚用謙,假注書洪奭周,記事官金景煥·吳泰曾,藥房提調沈頤之,內閣原任直提學徐龍輔·鄭大容,直提學李晩秀,檢校直閣金勉柱,原任直閣南公轍,直閣李始源,檢校待敎沈象奎·徐有榘,以次進伏訖。頤之等曰,霜氣頗寒,聖體,若何?上曰,一樣矣。頤之等曰,王大妃殿氣候,若何?上曰,一樣矣。頤之等曰,惠慶宮氣候,若何?上曰,伏聞一向安寧矣。頤之曰,昨承有膈滯之候,下情不勝悶鬱矣。上曰,只緣不能行氣而然矣。頤之曰,翁主痘症,一向平順乎?上曰,今是起脹中日,而昨夜已有膿意,可謂聖痘矣。頤之曰,昨聞醫官言,元子宮氣候,亦一樣云,萬萬喜幸矣。上曰,房子甚窄,故朝起時,頗有鬱意,而晩來則漸愈矣。命書榻敎曰,王大妃殿進御參橘茶,自今日一貼式,煎入。頤之曰,王大妃殿湯劑,有煎入之命,伏未知有何症候而然乎?上曰,移次以後,自多貽勞之端,故欲進調理之劑,而別無症候矣。上曰,拜表不遠,提調久未出去,而藥院之直,無可推移之道,甚可悶也。頤之曰,行具幾皆整辦,而臣則所居房室,旣已溫煖,往往亦沾水刺餘味,雖多日直宿,少無難處矣。上曰,藥院所進之飯,食輒善下,亦異常矣。頤之曰,羅蔘好品,餘者無多,王大妃殿湯劑,以何蔘煎入乎?上曰,羅蔘雖少,好品,必勝貢蔘,以此煎入,可也,京貢蔘則何時入來乎?頤之曰,連爲關促,而姑未上來矣。頤之曰,駝駱,自來月初一日,當爲進上矣。上曰,還御後,進上,可也。上曰,舟橋船隻,何以爲之乎?頤之曰,水上水下船,皆已放送,舟橋則已以經冬之意,諭於渠輩,而雖或已坼之後,工役不煩,人又樂赴,亦可以不日改建矣。上曰,左相明日勿爲入來之意,遣兼史傳諭。上曰,城隍祭獻官,以右尹陞實,改付標。命書榻敎曰,惠慶宮,進服蔘香飮一貼製入。仍命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深一寸九分。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李亨元啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
李益運啓曰,藥房提調沈頤之,爲承候來待矣。傳曰,入侍。
魚用謙,以備邊司言啓曰,卽見平安監司朴宗甲災實分等狀啓,則平壤等二十邑,旣不被水,而終始無痒,又以退霜,而早晩俱熟,雖謂之罕有之樂歲,諒非過語,安州,雖是水災中一邑,而水過處,不過兩江之壖,若干坪田而已,定州等七邑,當初水潦,不甚爲災,末稍收穫,又能豐登,置之稍實,義州等十四邑,山沿之間,豐歉懸殊,坊里之內,荒稔差異,以被災,較成實,則雖就其最甚邑論之,猶不過三四分之一矣。等以上之,以至十之一,二十之一,而且有餘分,則其熟多災微之實,不可以暫經水患,而斷以尤甚,置之之次,大抵今年農形,大都登熟,實無分等之可論,而只緣水潦之浸汎,致有等數之區別,至於尤甚名色,元無可擬之處,不爲擧論,後錄諸條,竝請令廟堂稟旨,分付矣。其一,之次邑,尤甚面里還米,限折半,以相當穀,準折代捧,待明秋,還作本色事也。其一,義州·昌城新舊還,若令竝督,則被災之類,無所相資,兩邑舊還,姑勿竝督,其餘之次十二邑,抄出尤甚面里舊還,限折半仍停事也。其一,推奴徵債,限明秋防塞事也。本道穡事,初秋前後,則可謂大登,而八月之雨,爲災於沿江諸邑,幾致民人蕩析之患,厚蒙朝家蠲恤之恩,旋幸結構,而民得奠接,水退而穀免全棄,且被水面里之外,則皆是大同之豐,今此列邑形止之陳聞,不無斟量於其間,分等事,依狀請施行,舊還則義州·昌城之盡數停捧,十二邑尤甚面里之限折半停捧事,及還米準折代捧事,亦似稱停,竝依狀請施行,其外稍實二十八邑舊還,則待廟堂知委,準數捧上爲辭,則此乃各年停退條盡數收捧之謂也,合各穀爲二十一萬二千三百五十石零也。不苛不撓,宿逋盡充,則其爲公私之幸,爲如何哉?亦依狀請施行,推奴徵債,雖値登稔,輒請防塞,便作諸路按例之事,亦依狀請施行,何如?傳曰,允。道狀所謂舊還之分數停退外,餘當準捧云者,其說,旣駭且惑,爲西民深悶,其方伯之若是生疎,舊還徵捧分排之規,廟堂稟定,石數,行會諸道,而諸道都數,要不越十萬二十萬,則今聞關西舊還當捧,至爲二十餘萬,不計年條久近,不顧已例有無,自請一時準捧,若用此例於諸道,則幾百萬石,亦當竝徵於今年,八道四都,將無一包之未收乎?不矜其不能,只以不苛不撓四字,宛委諷諭,泛言依狀請施行,未知十分爲當,道伯爲先越俸,舊還一款,更爲稟處,可也。
丙辰九月二十七日辰時,上御摛文院。時原任大臣·藥房提調承候入侍時,右副承旨魚用謙,假注書曺錫中,記事官金景煥·吳泰曾,領敦寧府事金履素,判中樞府事李秉模,右議政尹蓍東,藥房提調沈頤之,二提學沈煥之,原任直提學徐龍輔,直提學李晩秀,直閣李始源,檢校待敎徐有榘,以次進伏訖。履素曰,冷雨終朝,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,元子宮氣候,何如?上曰,好在矣。履素曰,貴主痘患,今至何境?聞一向平順云,不勝欣幸矣。上曰,自再昨慣濃,而今夕以後,則可始收靨矣。上敎蓍東曰,箕伯年分狀啓,何其循例回啓耶?雖曰,大登,舊還豈可盡捧?身爲道伯,寧有自請準捧之例乎?且況關西舊還,至於卄餘萬石之多,則以何力量,能得一年內準捧乎?設令有準捧之地,俾有若干零餘者,儘爲朝家恤民之政,而箕伯之不計年之久近,不論穀之多寡,直以準捧二字狀請者,誠極生疎,而廟堂之無一言,依此請施者,恐非十分道理,故朝下判付之只使廟堂更稟,而道伯之止於越俸,蓋慮道伯之見輕於道內也。蓍東曰,道伯之旣請準捧者,有難自廟堂使之不準捧,故不得不以依狀請施行之意草記,而草記之中,枚擧舊還石數之爲二十餘萬者,蓋爲其許多石之一時難捧,而以備睿覽,恭俟自上處分矣。上曰,勿論關西及他道,舊還徵捧,自當有限年之道,自壬子舊還爲始徵捧,則似好矣。蓍東曰,前以此事,亦有所奏矣,今若限年,限年以前,無可捧之日,畢竟歸於蕩減之中,臣意則勿限年數,先自最久條,分數捧之,好矣。上曰,此是右相所嘗經綸者,而以其守經之論,故予亦頷可矣。蓍東曰,諸道舊還,都數,爲一百十八萬八千三百餘石,當此均豐之歲,雖準數收捧,未爲不可,而新舊竝督,民力有未舒之慮,姑就原數中,限四分一磨鍊,多寡分數,則農形穀數,道各不同,參量事勢,最少處,全數折半,最多處,自三分一,至五分一,以準四分一之數,各該道臣,亦視此爲例,詳察事勢農形勝,而穀數少處,全數收捧,爲關西沿邊被災諸邑,則勿爲分排,要令穀數捧而民力均,近年以來,舊還收捧,每以最近年條磨鍊故,久遠者,畢竟都歸於蕩減之中,穀簿耗縮,誠非細憂,今年則必自最久條爲始,以次收捧之意,嚴飭分付,何如?上曰,依爲之。出擧條蓍東曰,關西分等狀啓,覆奏舊還事批旨,有更爲稟處之命矣。今年諸道舊還收捧,大略以元數中,四分一分排,則關西舊還當捧條,爲五萬二千石零,就此數中,詳察各邑農形及災實,均排準捧之意,擧條啓下後,更爲分付,何如?上曰,依爲之。出擧條上曰,今日雨勢如此,陵幸若果爲之,則當於安山郡,値此雨矣。頤之曰,陵幸之停止,今日思之,有若天助矣。上曰,穡事幾盡收穫,而秫等,未及收者,無損傷於此雨否?頤之曰,秫自是耐雨之穀,而且皆堅熟,似無所損者,船運之道,大有益矣。仍命退,諸臣以次退出。
上在昌德宮。停常參·經筵。
夜自五更至二十九日開東,灑雨下雨,測雨器水深一寸一分。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
傳于李亨元曰,提調入侍。
有政。吏批,判書沈煥之內閣進,參判黃昇源進,參議韓用龜進,行左承旨李亨元進。以曺喜有爲獻納,洪明浩爲禮曹參判,尹弘烈爲同義禁,宋益鼎爲戶曹佐郞,金羲淳爲槐山郡守。
兵批,判書鄭好仁進,參判尹弼秉,參議李尙度病,參知吳泰賢入直,右副承旨魚用謙進。以李太亨爲副摠管,李溥萬爲五衛將,姜晦煥爲慶熙將,同知金大瑞,僉知崔鳳麟·金在信,大護軍李秉鼎,護軍洪明浩·徐有秉,副護軍宋銓,副司直李益恢·鄭毅祚,以上竝單付。
魚用謙,以備邊司言啓曰,關西先運襦衣二百四十領,今年新加定四領,合二百四十四領,紙衣三百領內,昨年減數三十七領,今年新加定二領,合二百六十五領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,更爲措辭關飭之意,敢啓。傳曰,知道。
領議政洪樂性箚曰,伏以移御多日,玉體萬安,元子宮氣候康寧,臣民歡慶,曷有其極?貴主痘症,聞極平順,亦切欣幸之至。伏念臣,職忝保護,當此移次之時,旣不能就直本院,以尊國體,又不能隨諸大臣後,仰承聖候,以伸微忱,偃息床笫,情禮都隳,雖在病思昏昏之中,實不勝惶阨慙鬱,莫知措躬之所,在臣悚蹙,猶係私分,固不足恤,至於此時藥院之闕員未備,誠有關於朝體,決不宜苟簡壞例也,明矣。臣當初卽仰陳,以請處分,而神識昏錯,思慮未周,今始控籲,此亦臣荒耗之一端,而尤無所逃罪者也。伏乞聖明,特許遞臣內局都提調之任,俾藥院之班,得以備員,以重事體,以安賤分,仍治臣闕禮瀆擾之罪,以警具僚,千萬幸甚,取進止。答曰,省箚具悉卿懇。卿須安心,在家穩攝,待還次日入來。仍傳曰,此批若,遣史官傳諭。
丙辰九月二十八日辰時,上御摛文院。左承旨·藥房提調入侍時,行左承旨李亨元,假注書洪奭周,記事官金景煥·吳泰曾,藥房提調沈頤之,內閣提學沈煥之,原任直提學鄭大容,直提學李晩秀,檢校直閣金勉柱,原任直閣南公轍,直閣李始源,檢校待敎沈象奎·徐有榘,以次進伏訖。頤之等曰,雨尙未霽,風又作寒,聖體,若何?上曰,一樣矣。頤之等曰,寢睡·水刺之節,何如?上曰,一樣矣。頤之等曰,王大妃殿氣候,若何?上曰,一樣矣。頤之等曰,惠慶宮氣候,若何?上曰,一樣矣。頤之曰,痘症今至何境乎?上曰,今日則面部,快有收靨之意,肢末則次次膿熟,惟食而眠,眠而食,至於藥治,則雖茶飮,亦不用云矣。頤之曰,痘候平順,極爲喜幸,而其爲貽念於殿宮,則必多矣。上曰,慈宮則不但貽念,久致勤勞,下情悶然矣。頤之曰,元子宮氣候,伏聞連日一樣,而睿容亦和粹云,竊不勝喜幸矣。上曰,果連爲穩過矣。上曰,使行不遠,而卿連在直中,雖行具,誰將治之?頤之曰,行具旣皆粗備,別無可治之事,而每荷軫念之敎,不勝惶悚。上曰,以尊年之意,每每如是矣。上曰,領相何爲而陳箚耶?頤之曰,每以不得入,爲不安之端,想必以此陳箚矣。命亨元,書領議政箚批訖。頤之曰,昨日畿伯送言於臣,問間浦舟橋之撤仍當否矣。上曰,此則姑撤,而明年更設,亦不甚難乎?頤之曰,此不過數隻船造成,固無難改建,而若不撤經冬,則當有守直等節,不無貽弊之慮矣。上曰,卿諭于畿伯,不但間浦舟橋之卽爲撤去,凡係沿路貽弊之事,期於盡祛,可也。上曰,昨日之雨,有益於秋耕,而日氣亦不甚寒矣。頤之曰,雨果有益,而日氣則今冬似不甚寒,大抵冬節之不寒,爲來歲之豐徵云矣。上曰,昨日擧條中,舊還之限四十萬石徵捧,旣無近例,以四分一,改付標,可也。大抵舊還與停退條有別,蓋因朝令,停退者爲停退條,當捧而未捧者,爲舊還條·停退條,又經一年而未捧然後,始入於舊還中,戊戌年嶺南二十五萬石之收捧,卽因其前年停退之夥然,依舊還例徵督,而甲辰之八十萬石,癸丑之五十萬石,皆因此例,故舊還之只徵最近年條,便成近規,右相之請捧最久條,卽守經之論也。今聞壬辰條,爲最久云,今雖徵捧,安知其的捧壬辰之未捧耶?且道伯之請盡捧舊還者,可謂極迃闊矣。監司雖生疎,而若連下飭敎,則旣在統一道之地,反恐其見輕於民矣。頤之曰,近來民習可惡,道伯若屢遭嚴敎,則便視以已遞之官矣。上曰,徐有隣爲備堂時,曾有舊還成冊矣,卿其取考,而更以謄錄,區別成冊,則好矣。亨元曰,金領府事處,傳諭史官,昨已入來,而新自遠方,有難遽入闕中矣。上曰,入來肅拜,則置之,可也。命書榻敎曰,政官牌招開政。又命書榻敎曰,守令未差之代,今日政差出,待下批,當日辭朝。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深四分。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李亨元啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
李亨元啓曰,藥房提調沈頤之,爲承候來待矣。傳曰,入侍。
傳于李益運曰,左承旨入侍。
丙辰九月二十九日辰時,上御摛文院。時原任大臣·藥房提調,承候入侍時,行左承旨李亨元,行右承旨李益運,假注書曺錫中,記事官金景煥·吳泰曾,左議政蔡濟恭,領敦寧府事金履素,判中樞府事李秉模,右議政尹蓍東,藥房提調沈頤之,二提學沈煥之,原任直提學鄭大容,直提學李晩秀,檢校直閣金勉柱,檢校待敎沈象奎,以次進伏訖。濟恭曰,雨勢達宵,朝氣頗寒,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,元子宮氣候,何如?上曰,好在矣。濟恭曰,貴主痘憂,一向平順乎?上曰,幾皆收靨,而較脹濃時稍遲,此亦痘之好症云矣。蓍東曰,脹濃速而靨痂遲者,果是聖痘之例症矣。上敎濟恭曰,箕伯狀啓舊還事,卿則以爲如何?濟恭曰,臣始見之,竊爲憂歎矣。雖緣吏事之生疎,姿性之迃闊,而闊疎旣如此,西民之憂,有不能釋矣。上敎頤之曰,舊還謄錄,成一冊子事,昨筵已諭矣,卿果出與戶判,有所商量乎?廣畓,曾有所成冊以納者,此或見在否?頤之曰,廣畓所成冊子,無本司之畓藏,而昨日已言於戶判,使之考例成冊矣。上曰,停退條,與舊還條,今年分等時,已爲區別乎?蓍東曰,今年停退條抄出者,不過萬餘石,此則似不難準捧,而停退與舊還,出於民則一也,便是朝三暮四矣。上敎濟恭曰,右相以爲,舊還當從最久條先捧云者,卿意如何?濟恭曰,非不好矣。臣則以爲,此亦朝三暮四矣,畢竟有蕩減之令,則又當其次最久條而蕩減矣。上曰,所謂蕩減者,全歸吏鄕民間,豈有納不納停不停之謄冊乎?亦何知今年所謂舊還之捧,爲何年未捧之餘乎?濟恭曰,舊還,民無知之者矣,三斗之捧,雖以五斗出把,掌民則莫得以區別矣。蓍東曰,民雖不知,自有作冊,守宰若得綜覈,但從各其名下所載之穀數,分別虛實,則寧或濫徵於民乎?濟恭曰,雖以先輩文集見之,亦有寧蕩減,毋停捧之語,蓋停捧之利,不過當年目前之救急,而翌年之新還纔畢,繼責前年之餘穀,民反爲困矣。頤之曰,當年之停退,又間一年未捧然後,始爲舊還名色,成冊中當區別矣。上曰,然矣,遇慶而蕩減者,亦必考其爲何年條,詳載謄錄,可也。上曰,關西之捧糴,易於他道,十月封倉,雖是禁令,而民之準納,不出十月者多處云,然否?濟恭曰,不但關西,北關亦然矣。濟恭曰,我國不知藏穀之法,雖以唐風見之,堯風尙在,其所陳陳相仍之穀,必經多年而不敗矣。蓍東曰,唐,冀都也,此是近北之地,故穀能支久,而若是荊雍之地,則亦似有用舊蓄新之道矣。濟恭曰,雖以敖倉,洛口倉穀言之,其數不知幾百萬石,初非斂散出納之地也,而兵食之取用,多支十年二十年之久,此必藏穀之有道矣。我國則南漢所儲,不過十萬,而纔過一二年,盡爲腐敗,此豈不寒心乎?蓍東曰,洛口敖倉,雖無斂散,豈無漕轉之相運?蓋亦屯田之法也。上曰,天下之富,莫如隋唐,而溯以上之,則漢之文·景時,爲第一矣,雖在我國,壬辰以前,府庫充溢,故八年經亂之餘,軍資倉穀,尙餘四萬石矣。濟恭曰,平亂後,以此穀設粥,至今傳爲美談矣。上敎頤之曰,戶曹之出入,不相當,退計百年,亦必如此大豐摠矣,必皆不足矣。頤之曰,以近年比之庚子摠,所減爲七八萬結,以今結摠論之,雖大豐,難爲十萬之稅入矣。上曰,丙申年前,宮房折受之多出,亦幾何?只憑大典之定結,每謂未準結而加數,其失夥然矣。頤之曰,丙申後出給之結,爲二萬餘結,以穀言之,爲二萬餘石矣。上曰,孝廟朝田摠,爲三等,而考出其中下摠,比之先朝田摠,亦無加減矣。蓍東曰,雖使改量,每較前摠,無甚出入矣。上曰,國用專係於田制,而九等之制,今則不明,今之田摠,卽最下等也。卿等,前亦以改量爲言,而予則以爲難便,蓋仁政,雖自經界始,而人之以此爲心者絶少,先以斂民富國爲心,眞所謂寧有盜臣者也,若使改量,未量之前,民之胥動浮言,容有極哉?橫渠以爲,井田自一方始,朱子以爲,大難之後,始可行之,朱子之言,莫非量時度勢而言也,若如年前昌原之旣始而中停者,則反不如不爲矣。濟恭曰,井田之制,今時則猶難行矣,民産各不同,田疇各有主,欲分富而資貧,則貧者雖樂,富者易怨,朱子所云大難後可行者,亦指民業蕩析之時,田制更張之際也。上曰,若使朱子,在孟子時,其行井田,豈待大難乎?我國阡陌,異於中華,井田元非可論矣。蓍東曰,人齒多,土地少而後,始可均田,而人齒之繁,莫如今時矣。上曰,林濟遠嘗云,人齒較古漸少,其言何如?蓍東曰,妄矣,近時委巷狹路,兒童成隊,騎而過之,絶難矣。履素曰,屋宅之多,無如近日,故街路之狹,亦以此也。上曰,此是卿等之責也,建屋而犯路者,招一部隷,使之撤去,則豈有其弊?濟恭曰,民心多詐,初以假家,稍廣其址,故假家之屬,自在不禁之中,而稍俟其久,內實成堗,儼然成屋,雖以笠洞一路言之,此是先朝動駕之路,今其路,僅通一轎子矣。上曰,此亦紀綱所在,侈習漸肆,不能守分,雖下賤之類,必欲稍廣其屋而然矣。蓍東曰,臣之詣闕之路,月前忽有數三家新建,問其委折,則謂以假家之址,仍成屋子,故招致部隷,撤去三屋矣,此亦卽地現發,故得使撤去,而若過數年,轉相買賣之後,則亦行不得之政也。上曰,然矣。履素曰,分院燔造,白土常土,兩色取用間,姑未完定,進上器皿,本非甲燔奇巧之制,燔成已在令前,勢難一變前之色品,今年依前進上,恐合事宜,而今番飭敎之申嚴,固知祛侈杜弊之聖意,不勝欽仰。第念進獻物種,則純用常麤之品,事體所在,亦涉未安,此後進獻器皿,雖不甲燔,稍用精品,其外則毋敢以如前色品,惟意燔造,私相買賣,如或現發,一切重繩,斷不饒貸之意,更加嚴飭分院,何如?上曰,依爲之。上曰,分院之官,何所利而難保其廉名耶?濟恭曰,專是水稅,而人家壽器板,竝皆屬公,故易爲得謗矣。履素曰,臣居水上,慣識收稅之規,什一之外,更無所稅,而至於壽板,元無所稅矣,稅法漸廣,至於全數屬公,亦甚駭然矣。上曰,分院自是十年移設之地,而今此所設之地,已過幾十年,此專爲近水收稅而然耶?履素曰,今亦有願移之議,而因循未果矣。上曰,細考前例,詳探民情,後筵更稟,可也。仍命退,諸臣以次退出。
上在昌德宮。停常參·經筵。
藥房提調沈頤之,行左承旨李亨元啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
魚用謙啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李益運曰,禮房承旨,馳詣宗廟·景慕宮,奉審摘奸以來。
傳于李亨元曰,左承旨入侍。
傳于李益運曰,右承旨入侍。
魚用謙,以備邊司言啓曰,卽見黃海監司徐邁修災實分等狀啓,則尤甚名色,不爲擧論,海州等十三邑,置之之次,黃州等十邑,置之最實,仍以爲事目災二百結外,畓災一千三百十二結四十七負,特許加劃,後錄諸條,竝請令廟堂,稟旨分付矣。其一,癸丑停退各樣軍米布及奴婢身貢,依數收捧,而舊還,待備局關擧行,江都所送選武布,依近例代錢輸送,以紓民力事也。其一,牙兵入防停止事也。其一,推奴徵債,限明秋防塞事也。八路登稔之邑,例以稍實分等,而該道十邑,則以最實換稱者,可見其無前大豐,而其所謂之次者,以狀辭推之,則比之他年稍實邑,有過而無不及焉,眞可謂大有之年也。然以田農之稍遜於畓穀,道臣旣已區別,爲請分等事,依狀請施行,乙巳大水,永災未頉者,及各年各邑,地廣土瘠,初不落種處,每入於當年分俵云,而事目外,所加請,爲一千三百十二結四十七負,取考各年謄錄,則豐歲給災,雖不下於一千五百結以上,而以本道結摠論之,則畓結爲八千四十一結零,以當年災實數較之,則五分一而有餘,六分一而不足,若是則豈曰畓農之登稔乎?雖謂之歉歲,未爲不可,其所請災,終似過當,今以八百結加給,竝事目,準千結,以爲精實分俵之地,選武布之輸送江都者,代錢之請,便是年例,而本道綿農,未免稍遜於畓穀,則軍米布,奴婢身貢,旣皆以本色責納,一時竝督,其勢必難依狀請施行,牙兵輪防之爲弊甚巨,推奴徵債之撓民多端,停止與防塞事,亦竝依狀請施行,狀聞中,災結論列,語頗煩屑,殊失奏御文字精約謹嚴之體,事體所在,誠極未安,該道臣從重推考,何如?傳曰,允。
丙辰九月三十日辰時,上御摛文院。藥房入診,左承旨入侍時,藥房提調沈頤之,行左承旨李亨元,假注書洪奭周,記事官金景煥·吳泰曾,內閣原任直提學鄭大容,直提學李晩秀,檢校直閣金勉柱,原任直閣尹行恁·南公轍,直閣李始源,檢校待敎沈象奎·徐有榘,以次進伏訖。頤之等曰,雨後日寒,聖體,若何?上曰,一樣矣。頤之等曰,寢睡·水刺之節,若何?上曰,亦一樣矣。頤之等曰,王大妃殿氣候,若何,而湯劑連爲進御乎?上曰,一樣,而湯劑則連進矣。頤之等曰,惠慶宮氣候,若何,而湯劑亦連進乎?上曰,一樣,而湯劑亦連進矣。頤之等曰,元子宮氣候,若何?上曰,好在矣。頤之曰,貴主痘症,一向平順云乎?上曰,今日已有落痂之意矣。頤之曰,不用一貼茶飮,而如是順成,下情誠切喜幸矣。頤之曰,醫官皆待令,使之入診,宜矣。上曰,置之,可也。上曰,安載述之兄載運,亦聞精於術,故使之召入矣,卿素知其術業乎?頤之曰,載運則行醫已久,素有名稱,載述則臣雖未經試,而聞其年少精明,反愈於兄矣。上曰,分提調老人也,値今初寒,藥餌衣服之屬,通于其家,持入事,使之知之,可也。上曰,日寒如此,而衛士之露處者多,自然夜不能着睡矣。頤之曰,移次多日,寢御有疎冷之慮,下情不勝切悶矣。上曰,禮房承旨傳香後,廟宮奉審事,注書先無出諭,可也。上曰,大享受誓戒,昨夜果行乎?亨元曰,果行於昨夜云矣。上曰,凡係祭享單子,必爲奉置於政院啓板,可也。命書榻敎曰,惠慶宮進服參香飮,依前方五貼製入。仍命退,諸臣以次退出。
丙辰九月三十日申時,上御摛文院。右承旨入侍時,行右承旨李益運,假注書洪奭周,記事官金景煥·吳泰曾,以次進伏訖。上曰,廟宮奉審,果皆無頉乎?益運曰,無頉矣。上曰,日寒如此,左相處,明日勿爲入來之意,傳之。仍命退,承史以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李亨元啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
李益運啓曰,藥房提調沈頤之,爲承候來待矣。傳曰,入侍。
李亨元啓曰,奉朝賀金鍾秀,爲承候來待矣。傳曰,入侍。
李益運,以承文院都提調意啓曰,使行迫近,提調數少,行知中樞府事趙宗鉉,行上護軍金文淳,行兵曹判書鄭好仁,判中樞府事沈頤之,行禮曹判書閔鍾顯,行大護軍李聖圭,行大護軍李秉鼎,吏曹參判黃昇源,行司諫院大司諫閔台爀,行護軍林蓍喆,行護軍李鼎運,行護軍李祖承,行護軍徐龍輔,鰲恩君李敬一,漢城府左尹鄭大容,行承政院右承旨李益運,行護軍權裕,竝還差,行承政院左承旨李亨元,行護軍洪聖淵,行護軍柳焵,行護軍韓光近,行護軍李太亨,亦爲差下,行護軍金履禧,年滿七十,依定式減下,何如?傳曰,允。
丙辰十月初一日辰時,上御摛文院。時原任大臣·藥房提調承候入侍時,右副承旨魚用謙,假注書曺錫中,記事官金景煥·吳泰曾,左議政蔡濟恭,領敦寧府事金履素,行判中樞府事李秉謨,右議政尹蓍東,藥房提調沈頤之,二提學沈煥之,原任直提學鄭大容·徐龍輔,檢校直閣金勉柱,檢校待敎徐有榘,以次進伏訖。濟恭曰,日氣稍寒,聖體,若何?上曰,一樣矣。濟恭曰,王大妃殿氣候,若如?上曰,一樣矣。濟恭曰,惠慶宮氣候,若何?上曰,一樣矣。濟恭曰,貴主痘症,今至何境?上曰,自昨夕頷下落數痂,俗所謂送神者,方於數日間擇日,而在古則觀象監擇日云,而今不必然矣。上曰,日寒如此,移次多日,固多難便之端,而亦爲卿等甚悶,欲於數日內,稍移近內處,此便是還御,如此而後,卿等之直宿,衛士之輪番,皆可撤罷也。上曰,關西三川坊·三江㯖收稅事,因道狀,使卿等收議矣,何以爲之耶?蓍東曰,諸大臣皆已收議,而左相未及爲之矣。上曰,諸大臣皆已登筵,不必以收議草記,筵奏出擧條,可也。命書榻敎曰,有司堂上,關西前伯入侍。景煥出傳,與戶曹判書李時秀,安山郡守金載瓚,偕入進伏。上曰,箕伯狀啓江界三川坊·三江㯖,自今年出賦捧稅事,便否何如?濟恭曰,三川坊新入之民,卽無恒産之東之西之類也。其所移接,不過數年,其堗不及黔矣。所謂完實,其然豈然,而設令眞箇完實,如啓中之意,續田勸耕,限三年勿稅,載在法典,況此與原居之民,能墾久荒之田,有所不同,則朝家所宜優恤,不數年而出賦徵稅,臣意則未知其穩當。至於玉洞三江㯖,十年後始爲出稅,旣已登聞於朝,則到今以年事之稍登,三川之接壤,又從以不及限而猝地出稅,則不亦爲罔民之歸乎?子曰,去兵去食,聖人之以信爲重,有如是矣,臣之愚見,以朝家之不失信,爲貴而已。至於三川坊,亦稍寬若干年限,以爲示信於民,恐合事宜矣。上曰,諸大臣之意,何如?履素曰,三川坊今秋捧稅事,道臣旣因邑報,則非無商量,而至於玉洞三江㯖,當初限年,寔出於優恤奠安之德意,則未滿年限之前,遽議出賦,恐非信朝令之意,實難輕議,而第三江,旣許以十年之限,則三川以接壤之地,其所向隅,勢所必至,雖不可限以十年,更限若干年出稅,則庶爲均平之道,而以臣愚見,不敢臆對矣。秉模曰,自三川坊許闢之初,臣意則自當年出稅,然後民志早定,可無後弊。今於定稅之論,別無他見,而至於玉洞之三江㯖,限十年勿徵之意,旣經登聞,無論年之太過與否,恐不可到今改限矣。蓍東曰,玉洞三江㯖十年勿稅,其時道臣,旣已登聞,今以三川接壤,遽令徵稅,殊非信令之意,此則不可擧論。三川坊,則當初民人之自願入墾,當年出稅,與玉洞三江之募民勸入逈異。前道臣金載瓚,又以火田稅,自今秋捧入,以補移鎭措辦之需之意,已爲登聞,而連年登稔,民戶安堵,上土移鎭,又在目下。元田實摠之添錄收租,火田執卜之屬之民庫者,道臣所請,不無意見。又如神光鎭所管退標耕種之地,北路之厚州許民,竝當有田租定制,判府事李秉模當年出稅,可無後弊之奏,臣意則以爲。經法可行矣。上曰,有司堂上及前道伯,亦陳所見,可也。頤之曰,三江㯖之募民入送也,以十年免賦之意,道臣登聞,朝廷許之,則今何可以三川之納稅,竝及於已許之三江,使邊土新移之民,不信朝令乎?此則近於罔民,不可許施,而三川·三江之民,募入·願入,雖有區別,同一新闢之土,新移之民,則土稅或收或不收,在朝家一視之政,不宜若是斑駁。三江之稅,旣定十年,三川之稅,亦略爲闊年條,使兩地之民,均蒙惠澤,似好矣。載瓚曰,三川·三江之闢,俱在於癸丑年間,而三川則土地膏腴,民皆願入,故依法典,定以三年後收稅,三江則土地不及三川,民不樂赴,故寬其限而分其入,以至於十年乃稅,道啓旣徹,朝家已許,今此十年之限,已成一定之制,設使十年,或失於太遠,與民立約之後,忽復進限催稅,大非示信於民之意,此則今不可更議。至於三川之三年寬限,則比之三江,雖似太近,此亦其時道臣,已爲酌量事勢,啓聞定制,今年已及當捧之限,時居之民,亦知其當納,而今因三江事,忽寬三川之稅,則亦非信朝令之意。臣之區區迷見,則無論三川·三江,一依當初定制,俱勿追後進退,似好矣。時秀曰,朝家旣定年限,許之於民,其在信令之道,不可闊狹進退,三江㯖收稅一款,恐非可論。且以三川坊言之,初因募入·願入之不同,雖有十年三年之差異,方當設鎭之初,宜軫撫恤之道。臣意則三川坊出稅之限,始自設鎭之年,更退數年,使新接之民,無向隅之歎,似好矣。上曰,玉洞·三江㯖等地之十年寬稅,何異於衮州田賦,必待十有三載然後,與共他州乎?朱夫子曰,除却治水八年,蠲賦五年,摠計爲十有三年。大抵十年之限,倍於禹貢,非不知太久且遠,前因道啓,旣從其請,則到今忽地出稅,非但失信,近於罔民。凡有朝令之下,爲道臣·守宰者,惟當拱若弘璧而已,守宰豈敢輕先報營,道臣亦豈敢容易登聞?昨欲還送原狀,特因尾有別件稟處,今問卿等矣,僉議亦若予見,依前知委遵行事,申加嚴飭。至於三川坊事,諸議參差,亦各有據,予則曰當此上土移鎭之時,攘壓剔拓,立治建舍,有非鎭將一人所可獨辦者,勢將役其民,如欲役其民,盍亦蠲其稅?舊伯雖以移鎭之費,當用賦稅,惓惓於前狀·今奏,而從願許入,與勸令募入有間,則十年之限,不必援用。應式三年勸耕外,加蠲兩年之賦,聿追禹甸之成賦遺義,政合謀始之體,以此施行之意,措辭行會,而此後四郡土地之次次因民願,只蠲勸耕三年稅,以爲例事,一體分付,亦令度支,版籍司載之掌考,可也。出擧條上曰,厚州事收議,姑不入來耶?蓍東曰,當待道帥臣狀啓之消詳更爲入稟,而回啓爲計矣。上曰,此事亦不可緩,魚面之移鎭,亦待此事之決末矣。蓍東曰,李格·具明遠二人,最詳厚州地形民情,故臣招見詳問矣。濟恭曰,道臣年分狀啓,雖十分登熟之邑,稱以稍實者,古人之當初命意,出於視民事,每有所不足故也。以故四百年相傳,未聞有改之者,況啓奏中使用文字,便屬一王之制,非自下隨意改易者。海伯年分狀啓,稍實換稱最實,事面殊涉未安,黃海監司徐邁修,推考警責,何如?上曰,依爲之。出擧條蓍東曰,平安監司朴宗甲年分狀啓中,災結一款,不爲擧論,西北兩道比摠之規,雖與諸路不同,狀聞末端,例必以列邑災政,待槪狀畢到,條列登聞爲請,而初不擧似者,殊甚疎忽,且違事例,該道臣,從重推考,何如?上曰,依爲之。出擧條濟恭曰,臣於關西水災後,元災摠之爲幾何,然後可以加劃云矣。所謂道狀,全沒災實之分言,誠爲可慨矣。上曰,道伯甚爲迂闊矣,龍輔曰,尙衣院十月供上,當於今日進供,而姑待還御後入之耶?上曰,唯。有榘曰,本閣大奉審及抄啓親試,亦當於還御後爲之耶?上曰,唯。上敎載瓚曰,安山治道,雖於明春動駕,能無更貽民弊之患乎?載瓚曰,然矣。上曰,今番趙重瞻事,因畿伯之錯聽筵敎,輕先決杖,豈不矜甚乎?渠雖闊於民事,而卒當治路之役,官無措手之物,勢之所使,亦難專責於渠矣。上敎時秀曰,各邑沿路會減,雖於動駕前,問於畿伯,知其所入,卽爲上下,可也。上敎載瓚曰,安山一郡,則容入幾何?載瓚曰,前官百計架補,畢竟不得已貸用民錢四百八十兩,而雇價等節,猶不能遍給。故臣於到任後,貸得營錢八百兩,先償民錢,竝給雇價,而不足亦近二百矣。上曰,擧一郡,他邑可知,行會列邑,俾卽區處,使民邑俱得紓力之地,可也。仍命退,諸臣以次退出。
丙辰十月初一日未時,上御摛文院。奉朝賀承候入侍時,行左承旨李亨元,假注書洪奭周,記事官金景煥·吳泰曾,奉朝賀金鍾秀,藥房提調沈頤之,內閣原任直提學鄭大容,檢校待敎徐有榘,以次進伏訖。鍾秀曰,日氣稍寒,聖體,若何?上曰,一樣矣。鍾秀曰,慈殿·慈宮氣候,若何?上曰,一樣矣。鍾秀曰,貴主痘症,極爲平順,聞已落痂,實爲喜幸矣。上曰,果然平順矣。非但以今番之平順而爲喜,亦可見兆始之善矣。敎鍾秀曰,卿之凡節,近果如何?鍾秀曰,近因風寒,食飮全廢矣。上曰,卿於承候翌日,又復入來云,雖緣筋力之差勝,而得無勞瘁之太過乎?蔘劑亦爲連服耶?鍾秀曰,蔘亦今不知效矣。上曰,前年所服腎瀝湯,其效如何?鍾秀曰,荷上厚眷,服蔘至過四斤,而前年則似有其效,今則如水自下,向來亦因賜蔘,又服三四兩,而不見其效矣。上曰,莫如更服腎瀝湯矣。上曰,卿之動作雖難,精神之運用,大勝於春夏。卿果自量如何?鍾秀曰,春末金剛之遊,意或有行氣之效,而今將半年,少無動靜,藥餌與遊賞,兩岐俱窮,今則自知其已矣。上曰,聞卿向又作北漢之遊矣,予則以爲,金剛之行,未免過擧,行路穩返,極爲奇幸,然此可見卿陽氣勝處也。日前問盧蘇齋詩句者,蓋欲試卿之精神,而卿能熟誦全句,此非精神之勝昔而然乎?鍾秀曰,精神有時而明暗,至於家國所關之大事,能或念到耿耿,而旋又全然忘却眼前之事。詩句之記誦,亦其有時明處也,至於近時篇章,亦多不記有者矣。上曰,忽於近而詳於遠,自是常事,豈特卿也?上曰,吟詠之事,竝亦不廢否?鍾秀曰,不能矣。上曰,或是行用文字,則似能精神之照察矣。上曰,江亭水味有長服之效乎?鍾秀曰,近亦汲飮,而比諸金剛水味,亦似不減矣。上曰,卿能領會言外之意,亦可知神思之不耗矣。鍾秀曰,有領會處,亦有全未領會處矣。上曰,近亦飮酒乎?鍾秀曰,不廢酌矣。上曰,曾見本草,羚羊角,能治手足麻木,肢節拘攣等病,此是降氣利滯之藥,酒亦通行肢體之物,作末調飮,似有其效。但末藥易滯,先試小許,可也。又敎曰,昨日海伯年分狀啓中,稍實變作最實,朝筵大臣已請推矣,似是巡路,禾稼遍野穰穰,故從其所見,稱以最實,而創出前所未有之例,極爲迃闊矣。鍾秀曰,今年年事,雖曰大登,而如此等處,創用新字,莫非生疎之致也。上曰,至如春秋習操,自是應行之例,而頃亦陳疏,請俟數年年事豐熟,道伯狀請然後設行者,此亦可見其迃闊處也。上曰,何時下去乎?鍾秀曰,明日當下去矣。仍命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
傳于李益運曰,提調入侍。
傳于李益運曰,右承旨入侍。
李亨元啓曰,行都承旨李鼎揆,自鄕上來云。所當牌招,而拘於廳規,不得請牌,何以爲之?敢稟。傳曰,牌招。
魚用謙,以備邊司言啓曰,卽見忠淸監司林濟遠災實分等狀啓,則尤甚名色,不爲擧論,淸風等十二邑,置之之次,公州等四十三邑鎭,置之稍實,仍以爲事目災六百結外,不足災三千九百六十七結,特許加劃,後錄諸條,竝請令廟堂,稟旨分付矣。其一,牙山貢津倉所屬七邑大同米裝載,依前擧行事也。其一,結錢作穀條,皆以米租分定,而丹陽等四邑,租非土宜,故代粟磨鍊,而四邑晩粟失稔,反有以租願納之民,無論粟與租,從民願收捧。小豆被歉,勢難本色徵捧,限折半姑許代捧,待明秋還作本色事也。其一,推奴徵債防塞事也。今年本道農形之均熟同豐,別無大段優劣,雖以道啓觀之,亦足推知,旣無尤甚名色,分等依狀請施行。至於災結一款,流來之頉,新執之災,摠計五十四邑則事目六百結,容或有不足之慮,而其所加請,乃至三千九百六十七結之多,雖在少歉之歲,執災未必加此。且以近例言之,庚戌年年事,未能如今年之大登,而其時劃災,爲二千五百七十六結。今此所請,終似太過,元劃下六百結外,加劃一千九百結,使之一一均俵,無令吏鄕容奸,則庶無白徵之冤,以此嚴飭。後錄諸條中七邑大同米,依前擧行事,有關民情,便成年例,丹陽等四邑結錢作穀條,無論租粟,從民願收捧事,小豆限折半代捧,待明秋還作本色事,穀品之豐歉各異,民情之利害相懸,臨時推移,別無難便,推奴徵債防塞等事,雖曰豐歲,亦係擾民,竝依狀請施行事,分付何如?傳曰,允。減給太多,加劃千結,可也。
丙辰十月初二日辰時,上御摛文院,右承旨·藥房提調入侍時,行右承旨李益運,假注書洪奭周,記事官金景煥·吳泰曾,藥房提調沈頤之,內閣原任直提學金載瓚·徐龍輔·鄭大容,直提學李晩秀,檢校直閣金勉柱,原任直閣尹行恁·南公轍,直閣李始源,檢校待敎沈象奎·徐有榘,以次進伏訖。頤之等曰,日氣乍寒卽解,聖體,若何?上曰,一樣矣。頤之等曰,寢睡·水刺之節,若何?上曰,一樣矣。頤之等曰,王大妃殿氣候,若何?上曰,一樣矣。頤之等曰,惠慶宮氣候,若何?上曰,一樣矣。頤之曰,殿宮湯劑,亦爲連進乎?上曰,一樣矣。頤之等曰,元子宮氣候,亦一向安寧乎?上曰,安過矣。頤之曰,痘患旣始落痂,漸將平復矣。上曰,明夕爲送神,再明間欲移次近內,稍竢旬間,欲爲還御矣。頤之曰,閭巷間,亦於送神後不避矣。上曰,予則猶冀繼此而順痘矣。頤之曰,同氣之地,症候之平順如此,雖非今番,何時非聖痘乎?上曰,再明則卿當出直,而今明兩夕,猶未免勞矣。頤之曰,臣等何敢言勞,而疎冷之地,屢日寢御,下情不勝悶迫矣。上曰,內閣房寒且風,寢不能穩矣。仍敎晩秀曰,間架亦甚窄,此是從前欲改而未改者矣。上敎載瓚曰,三川坊,不得不更退兩年,而今年之爲三年,則果的然乎?載瓚曰,自癸丑爲始,今果爲三年矣。上曰,無論如此如彼,西伯之直請徵稅,甚迂矣,頤之曰,臣於跋尾,亦以此等事,何不細究之意,措辭行會矣。上曰,姑未及收稅乎?所出之穀,何穀爲多?載瓚曰,小米爲多,而收稅則似姑未及矣。上曰,鎭堡旣將移設,則鎭名之尙稱上土甚無謂,亦合有變通矣。晩秀曰,使行文書浩多,正本査對,在於十五日,若於還御後請寶,則寶篆未及書出矣。上曰,再明日請寶,可也。仍命退,諸臣以次退出。
上在昌德宮。停常參·經筵。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李益運啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
李益運啓曰,藥房提調沈頤之,爲承候來待矣。傳曰,入侍。
傳于李亨元曰,明日還內後,朝廷問安當爲之。再明日·翌日問安,則勿爲之事,分付。
丙辰十月初三日辰時,上御摛文院。時原任大臣·藥房提調承候入侍時,同副承旨吳鼎源,假注書曺錫中,記事官金景煥·吳泰曾,左議政蔡濟恭,領敦寧金履素,判府事李秉模,右議政尹蓍東,藥房提調沈頤之,奎章閣沈煥之,原任直提學金載瓚·鄭大容·徐龍輔,直提學李晩秀,檢校直閣金勉柱,原任直閣南公轍,直閣李始源,檢校待敎沈象奎·徐有榘等,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,卿等,間日入來,而常侵早,元子不能出見,而明將還次,故今日則使之出見矣。仍敎元子拜諸大臣,諸大臣起拜。濟恭曰,屢日狹窄之地,元子宮必以爲沓沓矣。上曰,常時遊戲,朝襪夕穿,來此以後,又爲攝養,使不得風,大以爲鬱。且文墨之戲,殆同癖好,而此旣無書冊之携來,只見內閣座目懸板者,而一過眼,皆能記誦。故試敎之以諸大臣世派,亦無不一聽如習誦者,若敎之書,則不患無聰明,而姑不之敎矣。仍敎元子曰,諸大臣皆登筵,能歷擧其世派耶?元子對曰,左相,湖州蔡裕後之傍孫也。領敦寧,淸陰金尙憲之六代孫,文谷金壽恒之玄孫,夢窩金昌集之曾孫。判府事,容齋李荇之後,澤堂李植之孫也。右相,尹根壽之孫也。上曰,右相世派,誤對矣。元子卽曰,梧陰尹斗壽也。濟恭曰,今聞元子宮所對,聰睿殊凡,不勝欽歎矣。上敎元子曰,二提學及藥房提調世派,亦知之乎?元子對曰,竝靑陽君沈義謙之後也。上敎諸大臣曰,不特此也。宋之大君子,我朝文廟從享及相臣錄,皆能知之矣。濟恭請于元子曰,宋之大君子,我朝從享諸臣,可得一一詳敎乎?元子歷擧別號與姓名,不失其次。上曰,從享一人見漏,何也?元子卽對曰,河西金麟厚也。蓍東曰,睿學如是卓越,尙未出就,群情抑鬱矣。上曰,非不留意,最難其人矣。蓍東曰,才不借於異代,惟簡在上之心。上曰,欲待明春,而終難其人矣。蓍東曰,明春則自有當行之典禮,趁今出就,臣意有在矣。上敎元子讀書,元子跪讀大學經一章。上曰,此亦非所敎者也,常授小學能熟誦,而大學則是不敎而自誦者也。日前予讀詩經甫田章,在傍一聽,卽地成誦矣。雖然較予如渠時,亦不足爲夙成矣。蓍東曰,聲音之間,高下韻節,字字分明,有以仰天縱之學矣。上曰,明日還次,當在稍晩,廷候亦待還御後爲之。望闕禮肄儀罷後,諸宰使之來會,未爲晩也。上敎濟恭曰,卿於何間,當往華城?濟恭曰,落成卜日,似在望間,欲趁此下去矣。上曰,統制使,當從速往赴,雖旬前落成,好矣。濟恭曰,促之則恐有窘速之慮矣。上曰,昨日錦伯狀請者,結數無已太多乎?蓍東曰,過矣,各邑之數,至於千結,實仰聖澤之廣敷矣。上曰,湖西必多舊初不名色,雖以京畿之小,其數亦多,況湖西乎?蓍東曰,使行文書,例於黑草査對,單子啓下後正書,而今番則道數浩多,勢難遲滯,分付承文院,先爲正書,單子啓下,則待還御擧行,何如?上曰,依爲之。出擧條煥之曰,金直休罪名蕩滌,向有下敎,而尙有禁錮之未解,解由之未出,不得除職矣。上曰,一竝蕩滌而勿拘,可也。上曰,河西從享,則以十一月爲之事,言於禮判,可也。仍命退,諸臣以次退出。
上在昌德宮。停常參·經筵。
大殿還內後,大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。元子宮還內後,內閣·政院·玉堂·藥房口傳問安。答曰,知悉。大殿·王大妃殿·惠慶宮·中宮殿,朝廷二品以上六曹堂上單子問安。答曰,知道。元子宮,朝廷二品以上·六曹堂上單子問安。答曰,知悉。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李益運啓曰,藥房都提調洪樂性,提調沈頤之,副提調金祖淳,爲承候來待矣。傳曰,入侍。
李益運啓曰,左議政蔡濟恭,領敦寧金履素,判府事李秉模,右議政尹蓍東,爲承候來待矣。傳曰,入侍。
李益運啓曰,時原任閣臣,爲承候來待矣。傳曰,入侍。
傳于金祖淳曰,分提調·副提調入侍。
傳于金祖淳曰,左副承旨持己卯年淸衍郡主痘患時賞典謄錄入侍。
李益運,以禮曹言啓曰,今此宗廟冬享大祭犧牲看品,依定式,小宗伯明日,與典牲署提調,眼同擧行,而新除授本曹參判洪明浩未肅拜,令政院稟旨,牌招擧行,何如?傳曰,允。
李益運啓曰,因禮曹草記,宗廟冬享大祭犧牲看品,依定式,小宗伯明日,與典牲署提調,眼同擧行,而新除授參判洪明浩未肅拜,令政院稟旨,牌招擧行事允下矣。禮曹參判洪明浩,卽爲牌招,何如?傳曰,允。
傳于吳鼎源曰,檢校待敎徐有榘,外職陞敍,檢書官李光葵,外職調用,閣監鄭學溫·李興淇,司卷洪五成·玄烒,兼檢書官徐理修·成海應,檢書官元有鎭·鄭枻,檢書官柳本學,領籤李興潤·尹得寧,監書趙必汶·秦東老·玄命遠·李師膺·李儀輔·韓命奕,生徒監書秦東耉·尹得亨,各加一資,資窮者代加。
傳于魚用謙曰,今番十餘日移次經宿,把守及巡更壯勇營·訓鍊都監·龍虎營將校軍兵等,依成冊判下試射放,而試射則待下敎待令,試放則再明日南小營,先爲試取,試官禁將·摠戎使·禁軍別將·行首宣傳官進去,試取以啓事分付。
有政。吏批,判書沈煥之進,參判黃昇源進,參議韓用龜進,行左承旨李亨元進。以李始源爲副應敎,李秉鼎爲知經筵,李晩秀爲同經筵,金文淳爲典設提調,李祉享爲刑曹佐郞,李魯在爲安山郡守,鄭宅興爲機張縣監,安載運爲內贍主簿,洪勉謙爲懷仁縣監,承文提調趙宗鉉·金文淳·鄭好仁·沈頤之·閔鍾顯·李聖圭·李秉鼎·黃昇源·閔台爀·林蓍喆·李鼎運·李祖承·徐龍輔·李敬一·鄭大容·李益運·權裕·李亨元·洪聖淵·柳焵·韓光近·李太亨,兼直閣李始源,竝單付。
兵批,判書鄭好仁病,參判尹弼秉病,參議李尙度入直進,參知吳泰賢病,右副承旨魚用謙進。同知姜晦煥,大護軍金載瓚,副護軍李格,竝單付,以安載述爲晉州監牧官。
傳于李亨元曰,懷仁縣監洪勉謙,畿邑守令中相換。
吏曹,懷仁縣監洪勉謙,漣川縣監李可運相換。
金祖淳,以內醫院分提調意啓曰,醫人安載述,時無職名,令該曹口傳付軍職,冠帶常仕,何如?傳曰,允。
李亨元,以吏批言啓曰,侍從臣父年七十人,每於歲首,抄啓加資,而如有新推恩人,則雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
魚用謙,以兵曹言啓曰,依判下,奎章閣員役等處,賞格木二十七疋,布二十四疋分給之意,敢啓。傳曰,知道。
魚用謙,以兵曹言啓曰,依判下,結束色執吏書吏金之聲,木布各一疋,禁喧書吏孫昌福等十一人,各木一疋,近伏軍士崔順才,木布各一疋,李春起等十六名,各木一疋施賞之意,敢啓。傳曰,知道。
魚用謙,以兵曹言啓曰,依下敎,通化門軍士九名,木各一疋錢各六兩,弘化門軍士四名,宣仁門軍士十名,東所軍士一名,北所軍士一名,光政門以下五處傳漏軍士十名,木各一疋,錢各三兩,禁漏汲水軍士一名,錢二兩題給下送之意,敢啓。傳曰,知道。
魚用謙,以訓鍊都監言啓曰,謹依成冊判下,本局帳幕軍金五徵等五名處,各木綿一疋分給之意,敢啓。傳曰,知道。
魚用謙,以御營廳言啓曰,依下敎,內入直鄕軍金千石等七名處,回糧木外,各木二疋,米三斗分給後,仍爲下送之意,敢啓。傳曰,知道。
丙辰十月初四日辰時,上御摛文院。時原任大臣·閣臣·藥房承候入侍時,行右承旨李益運,假注書洪奭周,記事官金景煥·吳泰曾,領議政洪樂性,左議政蔡濟恭,判府事李秉模,藥房提調沈頤之,副提調金祖淳,內閣提學沈煥之,原任直提學徐浩修·金載瓚·徐龍輔·鄭大容,直提學李晩秀,檢校直閣金勉柱,原任直閣尹行恁·南公轍,直閣李始源,檢校待敎沈象奎·徐有榘,以次進伏訖。樂性曰,移次屢日,寢御疎冷,臣獨未參於起居之班,下情不勝耿結。今日朝氣稍寒,聖體,若何?上曰,一樣矣。樂性曰,王大妃殿氣候,若何?上曰,一樣矣。樂性曰,惠慶宮氣候,若何?上曰,一樣矣。樂性曰,貴主痘症,聞極平順,今已出場,不但今番之欣喜,可占兆瑞之吉慶矣。上曰,果如卿言,痘醫安載述,已自卿家先試,此誠有福矣。上敎元子拜,元子起拜,諸大臣亦起拜。上曰,今番痘憂,慈宮獨貽勤勞,下情不安,及今出場,大加嘉悅,萬萬欣幸矣。樂性曰,聖情安得不然乎?向聞中宮殿,有不安之節云,今則夬復常度耶?上曰,此是本症癖積之致,今已差復矣。上曰,今日卿等,使之晩入矣。聞領相曉已詣闕,不得不卽爲筵接,而予於慈宮,經旬離側,今番初有也。元子則姑爲入處于壽靜殿,予則今將還謁慈宮矣。濟恭曰,今日實慶幸之日也。樂性曰,奎章全韻頒行後,御諱字當諱,而邑號與朝臣名字,多有稟改者矣。上曰,已言于右相,出問,可知矣。樂性曰,臣不但相職之虛縻,至於藥院保護之任,其責自別,此等時直宿,自是職分內事,而一切瘝曠,不但私分之都隳,其在國體,緣臣而壞損者不少,伏願亟許遞改焉。上曰,姑竢之。八旬上相,文彦博以後初有,而我朝則在前無之,此豈非昭代之盛事乎?廳事甚寒,卿則先退,可也。樂性曰,今日筵退後,不知何時更登,而冬至候班,竊欲强力進參矣。上曰,今番諸大臣,屢日輪直,欲一從容召接,昨詩亦有言之者,而卿於伊日,亦爲入來好矣。樂性曰,臣不得一簉候班,而猥叨需雲之席,豈安于心乎?樂性先退。上曰,右相領敦寧,若自望闕禮習儀班入來,同入事,史官傳諭。賤臣承命出傳,與領敦寧金履素,右議政尹蓍東,偕入進伏。履素等問候如禮。上曰,肄儀已爲之乎?蓍東曰,已爲之矣。上曰,先朝淸衍郡主痘症後施賞之典,昨夜取考,則柳鏛,直除守令,尹亨履等,相當職調用。今亦當依此例施賞矣。其時則予獨出避,而先朝親自看護痘憂,今予則在此,而仰貽慈宮之勤瘁,已過十許日,今將承候,坐以待朝矣。命書榻敎曰,政官牌招開政。仍命退,諸臣以次退出。
丙辰十月初四日辰時,上御便殿。藥房分提調·副提調入侍時,藥房分提調洪檍,副提調金祖淳,記事官柳遠鳴,記注官金良倜,記事官吳泰曾,以次進伏訖。上敎檍曰,卿果久勞矣,得如卿福星,以分司直宿,痘症之平順,可謂有助矣。予於慈宮,十餘日離側,數十年來初有,而今者還謁,氣度康寧,重以嘉悅,下情慶幸,今番移次,爲所重不得已之事,而仰貽慈宮之勞念,至於多日素膳,寢睡諸節,亦不以時,其間悚悶,不敢暫弛。到今還御,慈候一樣,而兒亦病餘迎喜,奇幸奇幸矣。檍曰,初聞顆粒不少,而脹膿之先期,殆同飛痘矣。上曰,每先三日,而諸症皆順矣。見今作語,比前稍澁,未知如何。檍曰,此則痘後例症矣。上曰,卿之內外孫爲幾人?檍曰,殆爲數十人,而痘運無不順經矣。上曰,見卿筋力,尙可就職,每陳懸車之懇,而如卿福星,又將待於他時矣,檍曰,從今豈敢言私乎?命書傳敎曰,慈宮差備入直分提調以下書啓。又命書傳敎曰,慈宮定省之十餘日曠違,卽數十年內初有,而今日來謁,慈顔勝昔,於嘉悅之中,慶幸萬萬,入直藥院分司諸臣賞典,豈可後於醫官等乎?名雖入直,事面無異直宿,分提調洪檍,內寺馬一匹面給,副提調金祖淳,半熟馬一匹賜給,注書柳遠鳴,上弦弓一張賜給,兼春秋金良倜,效勞旣多,外職陞敍,待令醫官李周憲,邊將除授,李惟鑑,兒馬一匹賜給,掌務官高景殷,上弦弓一張賜給,其餘掖庭署藥房員役等,依判下施賞,昌德宮移次時入直提調沈頤之,大豹皮一令賜給,待令醫官以下員役,亦依判下,分等施賞。又命書傳敎曰,今予嘉悅之心,何以名諭,而賞典,則當用己卯首勞一人守令,其次二人相當職之例,差備別待令議藥同參洪勉謙,守令除授,司果安載述,相當外職除授,敎授安載運,六品職陞遷,雖不待令於此闕,自初奏對,多有神奇之效,以醫施賞,此人豈拔?首醫康命吉,熟馬一匹面給,其餘下人等,分等施賞。又命書傳敎曰,慈宮差備分提調以下入直,自今日撤直。上曰,重臣外補體重,安山郡守金載瓚,今日政內移,其代差出。出榻敎命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房翌日口傳問安。答曰,知道。元子宮,內閣·政院·玉堂·藥房翌日口傳問安。答曰,知悉。
藥房提調沈頤之,行左承旨李亨元啓曰,移次勞動之餘,還內經宿,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區伏慮,敢來問安。竝此仰稟。答曰,知道。
李益運啓曰,明日宗廟冬享大祭齋戒相値,視事頉稟之意,敢啓。傳曰,知道。
李益運啓曰,明日聖節望闕禮,依例爲之之意,敢啓。傳曰,知道。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
魚用謙啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李鼎揆啓曰,左副承旨金祖淳,今日不爲仕進,卽爲牌招,何如?傳曰,待開門牌招。
傳于李鼎揆曰,都承旨入侍。
傳于李益運曰,諸承旨持公事入侍。
李益運啓曰,同經筵李晩秀,副應敎李始源,旣入闕中,不爲肅謝,直爲出去,事甚未安,竝推考警責,何如?傳曰,允。
李亨元啓曰,吏曹郞廳來言,御覽官案,修正次請出矣,敢啓。傳曰,知道。
傳于魚用謙曰,試放明日爲之事下敎,而冬享大祭齋戒相値,當於試射日,同爲試取,以此分付。
以成均館遷狀公事判付內,啓依回啓施行爲有矣,本館陞試之尙不設行,有關事體,上疏雖未回啓,陞試卽亦國試,不可踰限,爾其限內設行爲良如敎。
以全羅監司徐鼎修狀啓,來十月令肇慶廟薦新柚子,不得薦獻緣由馳啓事,傳于李益運曰,待濟州貢果來到,先爲薦獻後,狀聞事回諭。
傳于李亨元曰,發遣吏郞,諸執事淸齋與否,摘奸以來。
李益運,以景慕宮都提調意啓曰,本宮御覽植木帖子,每季朔修整以入矣。今季朔,則別無生枯之可以修整者,御覽植木帖子,姑不請出之意,敢啓。傳曰,知道。
李鼎揆,以戶曹言啓曰,時御所內各司,依定式,發遣本曹正郞臣尹光心,與兵曹參知臣吳泰賢,佐郞臣李海淸,東所衛將李萬運,西所衛將申昕,南所衛將朴春興,北所衛將文載玄,眼同看審後,有頉處,別單書入,而修改則擇日擧行,何如?傳曰,允。
李鼎揆,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式,發遣本曹郞廳奉審,則文昭殿碑閣夫防草四張破傷,蠶壇碑閣東簷雨漏一庫,追慕洞碑閣瓦子庫庫脫落,四面墻垣女夫防草,庫庫脫落,淨業院碑閣女防草三張破傷,流霞亭庫庫雨漏,西北墻垣瓦子,庫庫脫落,萬懷堂雨漏三庫,千慕堂雨漏二庫,分付各該司,使之卽速修改之意,敢啓。傳曰,知道。
負罪臣金憙疏曰,伏以臣卽接二十二日小報,始伏審移次已有日矣,區區憂慮,曷可勝喩?仍伏念當此諸大僚輪直承候之時,在臣道理,雖在屛伏之中,卽當竭蹶趨簉,粗效微忱,而狗馬賤疾,許久沈綿,房闥起動,尙須於人,道途跋涉,實無其望,從抱顒祝之誠,莫廁起居之列,揆分悚惶,敢此自訟。伏乞聖明,亟命有司,重勘臣罪焉。臣無任云云。答曰,省疏具悉卿懇,卿之未及上來,事勢似然,況今還次穩安,卿須安心。仍傳曰,此批答,下送于道伯,令地方官傳諭。
記注官金初燮狀啓,臣今九月二十日,敬奉聖諭,今二十三日巳時量,馳到連山縣,傳諭于領中樞府事金憙是白乎則,以爲臣猥陳自列之章,恭俟重勘之命,不料史官遠臨,誕宣批旨,不惟不加嚴誅,乃反諭以恩言,是何臣罪之愈大,而聖念之愈摯也,臣於伏枕㱡㱡之中,惶恐感激,不知所達云矣。臣今方復路,緣由馳啓爲白臥乎事。
丙辰十月初五日卯時,上御誠正閣。藥房入診,諸承旨持公事入侍時,藥房提調沈頤之,行左承旨李亨元,行都承旨李鼎揆,行右承旨李益運,右副承旨魚用謙,同副承旨吳鼎源,假注書曺錫中·洪奭周,記事官金景煥·吳泰曾,內閣提學沈煥之,直提學李晩秀,直閣李始源,檢校待敎沈象奎·徐有榘,醫官柳光翼·金孝儉·白成一·金光國·吳仁豊·丁希泰,以次進伏訖。頤之曰,多日移次勞動之餘,還內經宿,聖體,若何?上曰,一樣矣。頤之曰,寢睡·水刺之節,若何?上曰,一樣矣。頤之曰,王大妃殿氣候,若何?上曰,一樣矣。頤之曰,惠慶宮氣候,若何?上曰,一樣矣。頤之曰,伏睹昨日下敎,慈顔勝昔云,下情萬萬慶祝矣。上曰,久貽勞瘁之餘,神色果勝昔,予心欣祝,無以容喩矣。頤之曰,元子宮氣候,若何?上曰,好在矣。頤之曰,醫官已待令,使之入診,宜矣。上曰,置之,可也。上曰,移次之後,慈殿亦多貽勞,故蔘劑連爲進御,而亦有太多之慮,自今日當稍減分數矣。仍命書榻敎曰,王大妃殿進御蔘橘茶,前方中人蔘減五分,限五貼煎入。敎頤之曰,拜表不遠,自明日,卿勿入來,監煎則副提調或代房承旨替行,可也。頤之曰,行事別無在家營辦者,而關東貢蔘之先爲入來者,明當監捧,明日則不可不入來矣。上曰,蔘品如何云耶?頤之曰,姑未及見,而觀其報狀,則以爲重雖未滿一錢,必擇獨頭者,故品則皆好云矣。上曰,江界別貿蔘,何至今不入來乎?頤之曰,旬間似當入來矣。上曰,給賞定價,必有已例,而果皆優厚乎?頤之曰,然矣。上曰,公事不必讀奏,竝直爲入之。上覽訖,命各書判付。上曰,冬享受香,在明日乎?益運曰,然矣。命入祭報府覽訖,敎曰,堂下執禮,年老眼昏,以入直玉堂中年少者,改塡,可也。上曰,陞試,何至今不爲設行乎?係是古例,豈可遽革?泮長上疏,令廟堂速爲回啓結末也。頤之曰,貴主經痘後,諸節一向平安乎?上曰,昨夜穩眠後,精神亦稍勝矣。上曰,都承旨果連爲做度乎?鼎揆曰,然矣。上曰,客宿則院中與泮村一也,何難於鎖直?仍命退,諸臣以次退出。
上在昌德宮。停常參·經筵。
李益運啓曰,明日常參·經筵取稟。傳曰,停。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
傳于李益運曰,禮房承旨入侍。
傳于李鼎揆曰,都承旨入侍。
傳于李亨元曰,左承旨入侍。
傳于金相淳曰,左副承旨入侍。
李益運,以禮曹言啓曰,成均館大司成尹得孚上疏批旨內,罷陞庠之規,以正士習,爾言固是,而弊亦不專在於法,如何矯弊爲可,議于大臣,斯速稟處事批下矣。依聖敎,議于大臣,則議政府領議政臣洪樂性,左議政臣蔡濟恭,俱以病不獻議。右議政臣尹蓍東,以爲科擧末弊,近來益甚,泮庠課試之有害無益,卽其一也。聖上嘗臨朝發歎,特軫矯救之道者累矣,而姑且難愼,未有定制。有司之臣,但當職思其居,隨事恪勤,雖於試取之際,律己秉公,奬拔得宜,則振文風,正士習,將竝行而不相悖,矯弊之方,亦豈外是?只可就此而盡職,不必越例而立論。非科擧累人,人是累科擧,朱子之訓,正好誦法。師儒長疏中損益沿革之說,臣則以爲有難輕議,伏惟上裁云。奉朝賀臣金鍾秀,病不獻議。領敦寧府事金履素,以爲陞庠課試,本出於培養人才之盛意,而近來士趨不端,生弊不一,今此矯救之論,誠有意見,而第念累百年設行之法,旣難一朝遽罷,如欲就此而略加變通,則其於斟酌損益之間,又未見其有十分可行之良規。以臣愚見,有不敢臆對,惟願聖明之博詢裁處焉云。行判中樞府事臣李秉模,以爲臣學蔑識昧,不敢强其不知,臆爲之對,不勝惶恐云矣。大臣之議如此,上裁,何如?傳曰,依僉議施行,而冬節已屆,嚴飭斯速設行,可也。
金相淳,以兵曹言啓曰,本曹正郞安策,已經四品,至於見職,有違公格,今姑改差,何如?傳曰,允。
丙辰十月初六日辰時,上御重熙堂。都承旨·左承旨·禮房承旨入侍時,行都承旨李鼎揆,行左承旨李亨元,行右承旨李益運,假注書洪奭周,記注官金良倜,記事官吳泰曾,以次進伏訖。上曰,禮房承旨馳詣宗廟,奉審摘奸以來。出榻敎仍敎曰,申後更爲馳詣,行祭後更爲奉審,可也。益運承命先退。敎鼎揆曰,做度之直,今爲幾日乎?鼎揆曰,五日矣。命鼎揆先退。敎曰,堂下執禮,以誰改塡乎?亨元曰,韓用鐸矣。命書榻敎曰,惠慶宮進服蔘香飮五貼製入。仍命退,承史以次退出。
上在昌德宮。停常參·經筵。
金祖淳啓曰,來十一日,朝參日次矣,敢稟。傳曰,停。
金祖淳啓曰,玉堂備員間,視事頉稟之意,敢啓。傳曰,知道。
金祖淳啓曰,來十一日,專經文臣殿講日次矣,敢稟。傳曰,待下敎爲之。
金祖淳啓曰,來十一日,輪臺日次矣,敢稟。傳曰,當次人受點,後日次來待,可也。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源牌招啓辭未下,監察茶時之意,敢啓。傳曰,知道。
魚用謙啓曰,御營廳將官來言,今日本廳軍兵,日次私習云矣,敢啓。傳曰,日寒如此,後日次爲之,可也。
傳于李鼎揆曰,諸承旨持公事入侍。
備忘記,惠山僉使金聖和下直,長弓一張,長箭一部,片箭一部,筒兒一箇賜給。
以刑曹參判望筒,傳于吳鼎源曰,前參判李亨元仍任。
傳于金祖淳曰,左副承旨入侍。
以忠淸監司林濟遠狀啓,恩津縣民家燒燼人恤典題給事,傳于李鼎揆曰,其中殘獨戶等,有新舊還,舊還蕩滌,新還停退,小中戶舊還,亦爲勿徵,期於未寒前奠接事,回諭。
以慶尙監司李泰永狀啓,安義縣監李萬運罷黜事,傳于李鼎揆曰,糴政伊始,守令不可一刻曠官,其代令該曹口傳差出,待下批明日下送。
吏曹口傳政事,以朴正圭爲安義縣監,內贍主簿安載運,氷庫別提王道恒相換。
以閔致愼都囚徒,傳于魚用謙曰,行査間姑放,時囚今日捧供。
傳于魚用謙曰,日寒如此,時囚保放。
金祖淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,日寒如此,置之可也。
金祖淳,以都摠府言啓曰,都摠管李源,以御營中軍軍兵等中日試放事,南小營晝仕出去之意,敢啓。傳曰,日寒如此,後日次爲之可也。
李益運,以弘文館言啓曰,本館下番修撰臣韓用鐸,差祭出去,下番闕直,事甚未安,修撰趙德潤,副修撰尹悌東·鄭東幹,竝卽牌招,以爲推移入直之地,何如?傳曰,與未肅拜應敎,牌招察任。
李益運,以禮曹言啓曰,文靖公金麟厚陞配文廟吉日,令日官全宗周推擇,則來十一月初八日卯時爲吉云。以此日時,知委擧行,何如?傳曰,允。
李益運,以禮曹言啓曰,今九月十七日,禮曹判書,封章太學生疏頭以下入侍時,臣鍾顯所啓,先正臣金麟厚崇報之典,屢百年來實多未遑,今以諡號中靖之一字,伏承聖敎,尤不勝其欽仰激感,蓋靖字,是寬樂令終之義,則其於先正道學節義,造詣功化,實有模狀不盡,稱停有欠者,今當聖心曠感,亟擧盛典之日,先正節惠中靖字,恐不可不博詢亟改,以光昭代尊賢崇道之典。臣意則發遣本曹郞廳,問議于時原任大臣及在外儒臣,以爲及時擧行之地,恐不可已,故敢此仰達矣。上曰依爲之事啓下矣,發遣郞廳,問議于時原任大臣及在外儒臣處,則議政府領議政臣洪樂性,病不獻議。左議政臣蔡濟恭,以爲今此先正臣文靖公金麟厚陞配聖廡之擧,亶由於我聖上積年典學,洞見吾東儒賢端的淵源,斷自宸衷,特擧屢百年未遑之典,不特吾道可以闡,世敎可以淑,雖百世之人,必有以悅服於聖學精深,道積厥躬,臣不勝欽仰之至。至於先正節惠中文靖之靖字,不過是寬樂令終之意,此豈善形容有道者氣像耶?今當陞配之日,尤宜盡禮,聖心之以是起疑,博詢釐改當否,益可見慕賢之至,無微不愼,夫孰有異見於其間乎?亟命太常,改議一字,恐有合於善觀默識之義,伏惟上裁云。右議政臣尹蓍東,以爲先正臣金麟厚,淵源洛·閩之學,棟梁宇宙之義,曠感淵衷,旣許躋祀文廡,祀版之不祧,上公之加贈,次第命下矣,獨於節惠中寬樂令終之法,不足以形容其道德出處之懿,則一字之改定,實協儀物之備,聖問之下,臣惟欽仰贊成而已,何容有他議?伏惟上裁云。奉朝賀金鍾秀,病不獻議。領敦寧府事臣金履素,以爲今此先正臣贈領議政金麟厚從祀文廟之命,實是屢百年未遑之典,而斷自宸衷,亟擧縟儀,凡在瞻聆,孰不欽聳?至若節惠中寬樂令終之靖字,其於先正道德功烈,節義文章,不啻未盡形容,則改諡一款,不容但已,今於聖敎之下,只切欽仰而已云。領中樞府事臣金憙以爲,臣病伏垂死之中,神識全迷,況以負罪至重之蹤,屛處已久,其何敢自同於無故之人,妄議於淸問之下乎?第伏念先正臣金麟厚從祀文廟,實聖世之曠典也,斯文之大幸也,臣不勝欽仰感服之至,而至於諡號中靖之一字,恐於先正之宏功盛德,全體大用,誠有所不能十分稱停者,當此星禮將擧之日,改以盡美之字,益光崇報之道,允合事宜,而以臣情病,有不敢容喙於其間矣。伏惟上裁云。行判中樞府事臣李秉模,以爲先正臣金麟厚繼往開來之學,居敬思誠之工,光風霽月之氣像,撑宙亘宇之出處,固非二字之諡所可形容,而寬樂令終之靖,尤不足以闡其萬一,則當此聖廟躋侑之會,更議襯切穩妥之字,可以有光斯文,永裨世敎,聖問之及此,臣實欽仰感頌之不暇,豈容他議?伏惟上裁云。司憲府大司憲宋煥箕,以爲螻蟻微臣,知識微昧,衰癃昏憒,固不足備數於詢蕘之列,不意禮官銜命遠臨,臣誠惶恐震駴,罔知攸措,顧何敢僭易仰對於淸問之下乎?第竊惟先正臣金麟厚之文廟從祀,諡號改議,有以仰覩大聖人所作爲,出尋常萬萬,臣不勝欽服之至云矣。大臣·儒臣之議如此,上裁,何如?傳曰,依僉議,可也。
李益運,以禮曹言啓曰,今十月十一日水原府公都會考試時,試官依定式,時原任閣臣及文任書入,而待受點啓下,內閣或政院,臨時稟旨,牌招擧行,何如?傳曰,允。
金祖淳,以兵曹言啓曰,今九月朔各廳堂下武官試射,當爲設行,而臣曹,連因有故,不得爲之之意,敢啓。傳曰,知道。
金祖淳,以兵曹言啓曰,依下敎,巡更將校·禁軍旗手等處,自九月二十六日,十月初三日至,設粥以饋之意,敢啓。傳曰,知道。
金祖淳,以兵曹言啓曰,依下敎,龍虎營拘留罪人政院書吏洪徹珉,兩司奇別書吏韓景愈,放送之意,敢啓。傳曰,知道。
金祖淳,以備邊司言啓曰,北道後運紙衣七百二十七領,照數稱量,木品紙品,亦爲看審監封,逢授於齎去禁軍處,沿路輸運及本道領給等節,更爲各別關飭之意,敢啓。傳曰,知道。
金祖淳,以備邊司言啓曰,卽見京畿暗行御史柳畊書啓,則歷陳十邑守令董飭勤慢,民弊有無,而其中富平府使趙象存,安山郡守趙重瞻,金浦郡守具允德,諸般罪犯,俱萬萬駭然。雖一民丁一株木,必準給其價,擧有欣欣樂赴之意,前後聖敎,何等諄複,則其所擧行,若是駭痛,至如具允德之拯米一事,尤係不法之大者,猝地督捧,不恤民隱,尤極無狀。三邑守令,事當直請竄配,而處分已下,或已拿問,或已決杖勘處,雖不必更爲追理,不有營門所折定,任自增價之罪,令該府,各別嚴問,繩以重律。民夫之未受雇價,木物之無價斫取,分付道臣,卽爲準數出給,俾無一民稱冤之弊。仁川府使李衡弼之空石分定,安山前郡守趙重瞻之貸用民錢,亦令道臣,卽爲一一推給於民人後,形止狀聞。道內守令,罪負至此,則不能董飭之道臣,不可無警,爲先從重推考,何如?傳曰,允。
金祖淳,以訓鍊都監言啓曰,依下敎,永肅門把守軍三十名處,自九月二十六日,至十月初三日,設粥分饋之意,敢啓。傳曰,知道。
戶曹參判柳焵疏曰,伏以臣猥叨專對之任,陛辭在近,區區耿結,曷有窮已?仍念臣父母墳山,在於京畿道楊州地,而方當遠離之日,倍切霜露之感,玆敢不避猥越,冒陳衷懇。伏乞聖慈,俯垂諒察,特許往省,俾伸至情,千萬幸甚。臣無任云云。答曰,省疏具悉。卿其依所請往省。
掌令鄭㝡成疏曰,伏以臣頃陳一疏,論及兩邑事,而草草所言,誠不足以塞一日之責矣。及承批旨,皆賜允施,繼以有責勵來效之敎,臣且感且悚,罔知措躬之所也。至若皇朝京察之法,卽吏部與都御史之職耳,如臣疲軟,濫叨耳目之寄,以何見聞,以何風采,糾劾不避,能如古御史之爲乎?臣自承此敎,晝宵惶隘,竊自念有力與無力,姑無論已,妄言與不言,均是罪也。惟有速被郵罰,蘄解見職,俾免自陷於罪戾,是臣區區之祝願,而煩瀆不敢,只自懍惕而已。嗚呼,近日進言之臣,莫不以靖世道壹民志之方,勤勤懇懇於黈纊之前,而然而世道尙未底靖,民志終難歸壹,此曷故焉?蓋自昨春以來,義理非不明也,淑慝非不辨也,而惟其涵貸之恩太過,黜涉之政不嚴,間發司直之論,則輒加譴罰而摧抑之,一有遭彈之人,則每以外補而區處之,由是名登白簡,而身占善地,晏然若無故人者亦多矣。如是而好惡不明,涇渭相混,則觀望豈無其人,異論安得不興乎?近以先正臣從享事言之,聖上有獨見之知,群下效夾贊之功,躋廡崇報之典始擧,數百載之曠禮,此誠斯道復闡之會,抑亦我殿下數件大義中一事,而噫彼一種橫議,倡出迎合之說,誑惑煽動,以亂群聽,人心之危怕,危亦極矣。今當縟禮亟擧,大論夬定,似此喧豗之說,亦當如晛雪之自消,何足陰翳於太淸,而其爲世道之深長慮,則亦豈淺淺也哉?臣於此,又有所區區蘊結者,頃因諫臺之疏,特許以言獲罪者之宥敍,而其中若而人外,多有向隅之歎,惟彼言者之中,雖或有遣辭過當處,而顧其心,則仰恃聖上來諫之度,奮然論人,而不爲利害計耳,言雖未槪於上心,罰亦已行於周歲,且或家有篤老之親,而身在放斥之中,瞻望睽離,情私切矜,在今孝理之政,豈非惻然垂憐處乎?伏願更加三思,前後諸人,一施曠蕩之典,則其於絜矩之治,容諫之道,庶爲兩得,而恐亦爲鎭安世道之一助也。噫,搜剔巖穴,朝家之美政,採訪人才,諸路之當務,近者申明道薦之法,庸寓貢選之意,至於嶺南一路,號稱鄒魯之舊鄕,或有讀書禔躬之人,庶備造士升朝之列,今玆宣召人李樹仁·禹載岳,遠途良苦,大違聽聞,反爲淸朝之貽羞矣。夫以草茅韋布之蹤,初筵失措固也,而叩其實,則全無讀書本色,觀於外,則都是儱侗樣子,奏對駭聽,莫不掩口,似此之人,宣召而將焉用哉?又何可任之職,而責之所不能乎?臣謂兩人寢郞與將作之除命,竝爲勿施,以示朝家官人不輕之意,恐合核實之政也。臣無任云云。省疏具悉。虞廷明達之治,堲之者讒說,名雖言疏,或近於誣,比之於讒,流弊之輕重,尤何如?此所以李義弼諸人之抹下於金吾·吏曹草記者也。李樹仁·禹載岳事,遠人之初登筵席,設或失措,何關於叩其中則有所存乎?且況今番宣召之擧,專爲隈始之苦心,以奏對駭聽莫不掩口等語,一筆句斷,八字打開者,豈不悖於屢勤諮訪之當初飭敎乎?不允,爾其勿辭察職。
持平鄭宗魯疏曰,伏以臣以萬萬庸下之品,荷萬萬殊絶之遇,語其不稱,則無異瓦缶而黃流,論其不勝,則殆同蚊力而山任,陳疏乞遞,寔出於至誠血忱,而及承聖批,反下溫諭,猥賜假借,不許鐫削,臣伏讀以還,隕越冞增,不知糞土之賤,何所槪於淵衷,而雨露之恩,有深於河海耶。又況殿下之追念臣先祖臣,逈出尋常,遣官致祭,華褒備至,又是曠世之異數,昭代之盛典也臣與一門諸族及一路多士,聚首頌德,攢手祝聖,不惟臣之自圖糜粉,以酬萬一之不暇,而先臣有靈,亦必感泣於九泉之下矣。言念至此,衷情愈激,雖其愚魯薄劣,萬無供職之望,而趨詣天陛,扣謝隆恩,少伸今日之微忱,亦臣至切之願也。惟是臣老母宿疾,有加無減,旣傷於暑濕之無前,又中於秋氣之不調,泄痢不止,痰咳交作,眞元陷下,胸脇牽引,委頓床席,全廢食飮,氣息如縷,精神僅存,夫以九耋之齡,積年沈痼,潛消暗爍,輥到澌盡之境,則朝不慮夕,猶不足以喩其危。假使臣方在從宦之日,亦當汲汲歸守,以爲將護之地,而顧於暫刻難離之時,乃反絶裾出門,曠日違側者,亦豈人子之所可忍爲者耶?用是徊徨,末由趨進,再瀆宸嚴,極知惶悚,而區區烏鳥之私,不敢不達於孝理之下,抑臣難冒本職之狀,前疏所陳,已悉無餘,而緣臣無狀,誠未格天,使柏府重地,曠廢累朔,國政之虧損大矣,臣分之慢蹇極矣,到此而鈇鉞之誅,尤所難逭。伏乞聖明,察臣之私,治臣之罪,亟遞臣所帶職名,以重官方,以肅朝綱,千萬幸甚。臣無任云云。省疏具悉。旣擢用矣,又欲試之,爾豈可一味違傲乎?爾其勿辭,斯速上來察職。
敎贈領議政文正公金麟厚從祀文廟書,王若曰,眞儒後千載生,政合崇報之典,公議待百年定,爰擧躋享之儀,表而出之,道所存也。顧寡德任君師之責,伊崇儒爲標準之方。扶正抑邪之謨,憲章列聖,繼往開來之學,寤寐前賢。惟一念大闡斯文,庶八方咸歸有極。第近日士趨之不古,逌吾儒道統之未明。世道之汚隆斯關,政急挽回之術,前哲之典型已遠,若爲矜式之圖。惟卿,海東濂溪,湖南洙泗。性命陰陽之粵,沕乎太極圖同歸,格致誠正之要,先於小學書着力。賦詩言志,獨推天地間二人,玩理窮原,嘗著易象篇諸說,卓然獨見大意,求之自有餘師。道器混一之論,斷然黜諸家之謬,理氣四七之辨,沛乎釋同志之疑。剛毅直方之薀于中,則大冬松栢,光明溫粹之發於外,則淸水芙蓉。綽乎九分地頭,展也三代人物,幸値孝陵大有爲之際,佇見醇儒之所蘊之休。受知邸宮,固已畫圖中寓意,賜臨直署,別是講論外輸心。鹽梅之契暗符,若殷宗之得傅說,君民之責自任,類伊尹之遇成湯。嗟,皇天未欲平治,而大賢遽決斂退,內院議藥之請,無賴叩心之忱,深山奉諱之恫,幾灑化血之淚。惟終始孤忠直節,亦自學問中推來,而出處大正至精,益驗義理上做去。身自許綱常之重,世皆稱博約之工。霽月光風,自是有道氣像,精金美玉,兼以餘事文章。蔚然衆美之俱該,允矣多士之攸則。惟其造詣之妙,有難測知,尙此表章之方,未遑克擧。寔爲邦典之欠闕,每切予心之慨歎,天意殆有相焉,偏多曠百世之感。今時若不偶爾,詎緩大一統之規,扶倫正俗之章,固激切而有契。明理覺後之訓,亦昭融而無間,竊幸知卿莫如,是謂在心惟簡。予志先蔽,奚趐重言復言,僉議攸同,非止一疏再疏。玆以卿,從祀于文廟之廡,闢異端而斥偏詖,政屬定民志之時,從聖廡而享春秋,實爲勵士風之會。次聯隣德之先正,庶周旋而無違,配侑在座之聖師,尙瞻仰之有所。淸標直氣,妥英靈於文床,明薦精禋,齎虔誠於泂爵。於戲,莫謂當時志業之未究,可使來世風聲之永垂。明善誠身,詔後昆而斯範,考功度德,質前聖而奚疑?故玆敎示,想宜知悉。藝文館提學具庠製進
丙辰十月初七日辰時,上御誠正閣。諸承旨持公事入侍時,行都承旨李鼎揆,行左承旨李亨元,行右承旨李益運,左副承旨金祖淳,右副承旨魚用謙,同副承旨吳鼎源,記事官柳遠鳴,假注書洪奭周,記注官金良倜,記事官吳泰曾,檢校待敎沈象奎,以次進伏訖。上曰,提調入侍。出榻敎遠鳴承命出,與藥房提調沈頤之,偕入進伏。上曰,公事不必讀奏,直爲入之。上覽訖,命各書判付。上曰,光牧,何日下去乎?益運曰,初九日下去矣。上曰,光牧旣以前承旨,奉命下去,則路文等節,依例成給,而院吏則慮其爲弊,勿爲帶去,可也。命下朔書榜,敎曰,三中等二十人,各給紙一卷,可也。上曰,昨夜大享,何以早畢耶?益運曰,祭官擧皆習熟,故能趁早順成矣。命書掌令鄭㝡成疏批訖,敎鼎揆曰,李樹仁·禹載岳兩人,承旨稔知之乎?鼎揆曰,載岳則所居旣遠,素不相知,而樹仁則是守拙讀書之士也。命書傳敎曰,名以宣召,使之起送,仍又除官,而又使渠狼狽而歸,則未及赴召者,將視此爲戒,惟恐遁跡之不暇。此後擧措,倍加勤勵,然後命令可信,才俊可致,當有別般留意之道,而諸道中未及上來者,分付各該道臣,斯速上送,身不在旌招之列,有召不膺,爲一味逡巡之計者,豈可曰處義之得宜乎?國體所在,不可任置。後勿如是之意,令該曹,嚴飭湖西·嶺南道臣。命書榻敎曰,內贍主簿安載運,閑司相換,口傳下批。又命書傳敎曰,初欲駕到日頒賞矣,今旣退定,城役牌將等筒箇木綿當內下,卿其還營後分給狀聞事下諭華城留守。仍命鼎揆·亨元·益運·用謙·鼎源先退。上曰,提調進前。頤之進前,奏曰,日氣陡寒,聖體,若何?上曰,一樣矣。頤之曰,寢睡·水刺之節,若何?上曰,一樣矣。頤之曰,王大妃殿氣候,若何?上曰,一樣矣。頤之曰,惠慶宮氣候,若何?上曰,一樣矣。頤之曰,元子宮氣候,若何?上曰,好在矣。頤之曰,貴主痘後諸節,連爲平順乎?上曰,今則幾皆差復,而大抵痘之順者,必有餘熱,故欲試冷藥,而諸醫皆以爲難矣。頤之曰,順痘之有熱,誠如聖敎,而牛黃膏·安神丸之屬,是爲當劑,而至如冷藥,恐難遽試矣。上曰,予意則以爲不可不一用,故今日必欲試之矣。頤之曰,關東道臣所進多錢重別貿蔘,昨已看品內入,而採納人賞典與價本會減等事,已有昨年奉批敎擧行之例,敢此仰達矣。上曰,其中一本六錢採納兩人,令政院帖加,安寶有旨,今日成送,別封蔘價,依近年例,從厚上下事,亦爲分付,可也。出擧條頤之曰,臣出疆之期不遠,願得數日之暇於旬後,往省先壠,以伸至情焉。上曰,旣已筵稟,不必呈辭,直爲下去,而令政院給由馬事分付。卿雖筋力强健,年旣老矣,而今番藥院勤勞亦多,須善爲往返也。仍命退,諸臣以次退出。
丙辰十月初七日人定時,上御便殿。左副承旨入侍時,左副承旨金祖淳,假注書洪奭周,記注官金良倜,記事官吳泰曾,以次進伏訖。上曰,痘醫安載述待令。載述進伏。上曰,俄者用藥,微汗穩眠,此非其效乎?載述曰,果是其效也。仍命退,承史以次退出。
上在昌德宮。停常參·經筵。
未時,灑雪。
李益運啓曰,明日常參·經筵取稟。傳曰,停。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
李益運啓曰,玉堂下番闕直,已至經宿,而修撰韓用鐸,旣入闕中,不爲入直,直爲出去,事甚未安,推考警責,仍卽牌招入直,何如?傳曰,允。
傳于魚用謙曰,左副承旨入侍。
承旨前望單子入之,洪義榮·金啓洛落點。
傳于洪義榮曰,左承旨入侍。
李益運,以內閣言啓曰,華城府公都會,以今月十一日擇吉云。試官原任提學蔡濟恭,待明朝命招,以爲出韻下送之地,何如?傳曰,遣檢書官,書題受來,大臣趁公都會日下去試取,以榜目修正狀聞事傳諭。試官,以府內文臣,從便差定,公都會,退定於十二日事,一體傳諭,卽爲分付華城留守處。
魚用謙啓曰,義禁府都事來言,姑放罪人具允德·趙象存等,還囚捧供事,命下矣。具允德,當爲捧口招,而判義禁洪良浩,身病猝重,次堂例不得擧行云,何以爲之?敢稟。傳曰,令次堂擧行。
李益運,以弘文館言啓曰,本館下番,他無推移之員,不得已以上番姑降入直之意,敢啓。傳曰,知道。
洪義榮,以吏曹言啓曰,贈諡忠愍公金弘翼延諡,今月十六日,定行於忠淸道瑞山地云矣,敢啓。傳曰,知道。
李益運,以吏曹言啓曰,新除授孝陵參奉李春韡呈狀內,矣身自來病狀,已成癃廢,回蘇無期,瘝曠極悚,卽乞遞改云矣。其實病如此,則有難强令察任,改差,何如?傳曰,允。
李鼎揆,以戶曹言啓曰,華城城役時赴役工匠中,未及施賞七名,一一搜訪,今已畢頒給之意,敢啓。傳曰,知道。
魚用謙,以兵曹言啓曰,五衛將金命遇·李性淵,俱以身病猝重,時月之內,無望供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
金啓洛,以兵曹言啓曰,去秋三朔能麽兒考講時,都摠府經歷韓根馨·趙,都事孔述祖,中樞府都事李景佐,訓鍊院主簿徐益修·李桂·趙嵾,武臣兼宣傳官尹孝達·尹勉鎭·洪範瑞·張彦極·南燦,部將金應瑞·權思穆,守門將李昌潤,氷庫別提王道恒,造紙署別提尹心輝等,一次不通,都摠府都事柳可源,訓鍊院僉正趙洵,判官金成鉉·崔宗嶸,主簿金錫彬,武臣兼宣傳官李厚聖,部將姜箕煥,守門將洪成源·沈·崔命柱,軍器寺主簿吳贊暹等,二次不通,竝依定式,從重推考,何如?傳曰,允。
金啓洛,以兵曹言啓曰,纔因黃海監司金思穆啓本,本營別武士今丙辰條都試,居首左將嘉善尹道憲,請以加資,而臣曹覆啓內,依大典通編出身居首例,邊將除授,該帥臣推考事判付內,依回啓施行爲旀,優等出身之請以加資,該閫或有可據之例而然是隱喩,問于帥臣,草記事,命下矣。依判下辭意,關問于該帥臣金思穆處,則回牒內,以爲別武士,皆以閑良塡差,左右將,不拘出身及加資者,而左右將則前後無居首與沒技者。今番都試,別武士左將尹道憲之居首,乃是初有之事,節目只有居首者直赴殿試,之次者邊將承傳之文,而今此居首,旣是出身,不可以直請,則居首·之次之論賞,宜有區別,而騎士節目中,有出身居首者加資之文,故未知通編所載,只爲參互節目,有所馳啓云矣。莫重請賞,自有典式,則參互節目,大是不察,不可以已勘問備,有所容恕。該帥臣金思穆,從重推考,何如?傳曰,允。
金啓洛,以備邊司言啓曰,本司武郞廳柳豊逵,部將前仕通計,已滿十五朔,依例六品遷轉事,捧承傳施行,何如?傳曰,允。
金啓洛,以備邊司言啓曰,卽見京畿監司李冕膺災實狀啓,則三等名色,不爲擧論,仍以爲今年畿農,雖謂之挽近罕有之豐,未爲不可,旣無可名之災,則地部劃下四百結,亦似優綽,而濱海沿江流來舊頉,其數夥然,竝計新舊災,合爲一千八十七結五十負,不足災六百八十七結五十負,特許加劃事,請令廟堂,稟旨分付矣。分等之初不擧論,後錄之亦無陳請,可見畿甸登稔,甲於諸路,而災結則乃有事目外六百八十結零之加請,本道畓摠二萬五千餘結內,各邑流來災頉之夥然,例入於新災,而民得免於白徵者,自昔而然。今此一千八十七結五十負分俵,似不至於過濫,依狀請施行,何如?傳曰,允。
魚用謙,以義禁府啓曰,姑放罪人具允德·趙象存,還囚捧供事,命下矣。具允德,還囚捧口招,而趙象存日前下去京畿水原地云。姑放罪人擅自下鄕,事未前有,萬萬駭然。發遣府羅將拿來,添問目取招,何如?傳曰,姑放雖與保放有異,擅自下鄕,淸城之所不爲,駭然甚矣,然不足深責,以公罪直勘後,草記可也。
魚用謙,以義禁府言啓曰,備邊司啓辭內,金浦前郡守具允德,不有營門折定,任自增價之罪,令該府,各別嚴繩以重律允下矣。具允德,方在姑放中,待其還囚,添問目取招之意,敢啓。傳曰,知道。
魚用謙,以義禁府言啓曰,頃因金浦前郡守具允德,富平前府使趙象存囚單子,傳敎內,姑放,待還宮後捧供事,命下矣。幸行旣命停止,而具允德·趙象存等,方在姑放中,今日坐起,不得擧行之意,敢啓。傳曰,爲先捧供後,保放可也。
禁府啓目,長城前府使洪景厚,奉化前縣監李思祚等原情云云。洪景厚段,問目內辭緣,泛稱遲晩,刑推得情爲白乎旀,李思祚段,問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,兩囚所供之相左於臺疏者,行査本道,使之狀聞後,議處爲良如敎。
魚用謙,以義禁府言啓曰,日寒如此,時囚保放事,命下矣。時囚罪人洪景厚·李思祚等,保放之意,敢啓。傳曰,知道。
丙辰十月初八日辰時,上御便殿。左副承旨入侍時,左副承旨金祖淳,記事官柳遠鳴,記注官金良倜,記事官吳泰曾,以次進伏訖。上命書傳敎曰,左副承旨許遞,與未差之代,前望單子入之,竝待下批牌招察任。仍命退,承史以次退出。
丙辰十月初八日未時,上御重熙堂。左承旨入侍時,行左承旨洪義榮,假注書洪奭周,記注官金良倜,記事官吳泰曾,以次進伏訖。上曰,金吾草記批答,以爲先捧供後保放書之。仍命退,承史以次退出。
上在昌德宮。停常參·經筵。
李益運啓曰,明日常參·經筵取稟。傳曰,停。
魚用謙啓曰,大司憲宋煥箕,待平金壽祖·鄭宗魯在外,執義宋翼孝,掌令鄭㝡成呈辭,吳翰源牌招啓辭未下,監察茶時之意,敢啓。傳曰,知道。
李益運啓曰,臣益運,依定式進詣香室,奉審香祝樻祝板袱子,則精潔之意,敢啓。傳曰,知道。
李鼎揆啓曰,同副承旨吳鼎源,銀臺案墨名事,命下矣。職名則自在,而不敢循例請牌,何以爲之?敢稟。傳曰,職名可謂毛將焉傅,分付吏曹,作窠差代,可也。
傳于洪義榮曰,左承旨入侍。
以大護軍金頤柱掃墳呈辭,傳于金啓洛曰,給由,都尉內外墳山省掃時,澆奠床備給,重臣年老,除朝辭下往,而令廟堂,嚴飭畿湖道伯,各別顧助。
金啓洛,以兵曹言啓曰,慶熙宮衛將姜晦煥,以冬至正使沈頤之軍官,今將赴燕,呈狀乞遞。輪番之任,不可久曠,改差,何如?傳曰,允。
金啓洛,以備邊司言啓曰,卽見咸鏡監司趙尙鎭災實分等狀啓,則高原等十九邑,置之稍實,安邊等五邑,置之之次,尤甚名色,不爲擧論,後錄諸條,竝請令廟堂,稟旨分付矣。其一,明川以南進俸吏,姑爲停止事也。其一,推奴徵債防塞事也。其一,北靑皮唐元數中,限十分一,還作唐米事也。其一,舊還待分數知委,就各邑最近條,必以精實穀捧上,而此與新還有間,準折米許令代捧,他穀代唐米,勿爲許捧事也。今年南·北關農形,雨暘均適,霜風無災,高燥汚下,峽野均稔,眞可謂大有之年。然稍實十九邑,之次五邑,道臣勘定,必有所斟量者,分等事依狀請施行。明川以南進捧吏停止及推奴徵債防塞事,便成本道年例,北靑府皮唐之還作唐米事十分一分排,自是豐歲應行者,亦依狀請施行。舊還之以最近條捧上事,本司旣以最久條當捧之意,筵稟行會于諸路,而該道則就元數中,三分一分排知委矣。北關異於他路,雖値小豐,本無貿遷,穀賤如土云者,人之恒言也。況玆大登之歲,粒米狼戾,可坐而料,最久舊還,不於此時收捧,則畢竟將何所歸屬乎?道啓所請,未知爲穩當,依前行關擧行之意分付,而與新還有間,則唐米外,準折代捧,不害爲闊狹之政,此則依請施行事竝爲分付,何如?傳曰,允。
禁府啓目,金浦前郡守具允德原情云云。傳旨內辭緣,游辭發明,終不直陳,究厥所爲,萬萬痛駭,刑推得情,何如?判付啓,今番擧行,事事憒憒,民不被實惠,其所重勘,烏可免乎?至於穀價一事,改色異於拯米,則定價踊歇,果非渠罪,此則綽有可恕之端是置,今日內照律草記,區別功議勘放爲旀,改色事,旣聞之後,決不可一任其自下彌縫,以貽小民之無限怨咨,船運公穀,若有臭載,則但當拯給沿民而已,忽以法外改色之名,勒給漑水米,督捧準糾之包,其爲勵民之虐政,孰甚於此?雖令應稅邑民,當其再徵之困苦,猶且爲之切矜,他道米太之改色,何關於金浦之民乎?道臣之不顧民怨,拯米變爲改色,使邑民莫知頭緖,令廟堂,嚴査該道,當該道臣,草記勘罪,惜官忘廉,圖囑道臣之裝載及護送地方守令等,考律勘處爲旀,同穀物段,以臭載例,依法式具格狀聞,民間收捧,則亦以拯米例代捧,欲於駕過時處分而未果,未捧者減價,已捧者從便爲之之意,廟堂嚴飭爲旀,本府竝以知悉爲良如敎。
魚用謙,以義禁府言啓曰,保放罪人具允德口招公事判付內,今番擧行,事事憒憒,民不被實惠,其所重勘,烏可免乎?至於穀價一事,改色異於拯米,則定價踊歇,果非渠罪,此則綽有可恕之端,今日內照律草記,區別功議勘放事,命下矣。具允德還囚,而取考律文,則大明律制書有違條有曰,凡奉制書,有所施行而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。具允德,杖一百收贖,告身盡行追奪,而其六代祖仁垕,靖社功臣,綾安府院君八寸親云,功議各減一等,杖八十收贖,奪告身三等,放送,何如?傳曰,允。
魚用謙,以義禁府言啓曰,保放罪人具允德口招公事判付內,惜官忘廉,圖囑道臣之裝載及護送地方守令等,考律勘處事,命下矣,當該裝載及護送地方守令等,令道臣,指名報來後,勘處,何如?傳曰,允。
魚用謙,以義禁府言啓曰,時囚罪人具允德,旣已捧招,保放之意,敢啓。傳曰,知道。
魚用謙,以義禁府言啓曰,姑放罪人趙象存拿來草記批旨內,以公罪直勘後,草記可也事,命下矣。趙象存傳旨內,屢入於繡啓,令該府拿嚴處罪,取考律文,則大明律制書有違條有曰,凡奉制書,有所施行而違者,杖一百矣。趙象存,杖一百,以公罪收贖之意,敢啓。傳曰,如有功議,各減一等,可也。
金啓洛,以義禁府言啓曰,趙象存,杖一百,以公罪收贖草記批旨內,如有功議,各減一等可也事,命下矣。趙象存六代祖翼,靖社原從功臣云,功減一等,杖九十收贖之意,敢啓。傳曰,知道。
副校理高宅謙疏曰,伏以臣之情勢,豈有一分供職之望,而前後除命之下,不敢終事違傲,力疾登途,淹伏旅邸,已踰數箇月矣。至於見叨之銜,尤無可堪之勢,而嚴命所迫,冒沒祗肅,惶愧欲死,無面可顯。且不敢自同恒人,遵例入直,向詣誕辰之候班,略伸微忱,又當摛文院移次之時,隨參起居之禮,揚揚就列,有若無故供仕者然,俯仰慙惶,若無所措。臣於此際,得伏聞臣之七代祖忠烈公臣敬命,有今十月二十八日致祭之命。嗚呼,此何等曠絶之盛典也?聖念特及於先故,隆私偏侈於寒門,慰孤忠於九原,樹風聲於千載,瞻聆所及,莫不感歎欽艶,況臣家闔門百口,追念先徽,感戴洪私,生殞死結之願,與天壤無窮旣矣。延侑之日字,今且迫頭,在臣情私,不可不趁期還鄕,廁與於祗受之列,玆敢略入文字,仰暴實狀。伏乞聖明,俯賜鑑諒,卽遞臣見帶之職,治臣瀆擾之罪,以安微分,以肅朝綱焉。臣於乞免之章,不敢贅他,而事係民憂,有難泯默,略以痼弊數條,草草附陳,伏願垂察焉。國家之設置倉廩,本以爲民也。豐年則斂之,凶年則散之,恤其飢寒,救其疾苦,而今之倉廩,適以病民,其故,何也?以三南言之,穀簿之數,大邑則小不下八九萬石,小邑則亦不下四五萬石,而挽近以來,守宰之貪汚違法者,大開庫門,狼藉料利,少無忌憚。若値歉歲,則米一石價,少不下八九兩,租一石亦不下三兩,而名以立本,米一石則分給二兩錢,租一石則分給一兩錢,而其餘則不知消瀜於何處。祖宗朝良法美政,掃地無餘,豈非寒心痛骨處乎?嗚呼,百里之任,其責不輕,而貪汚之風,愈往愈甚,以肥己刻剝爲能事,愛民慈諒爲迃遠,何其俗尙之若是乖戾也?雖至殘之邑,可以豐其衣食,而法外侵漁之弊,罔有紀極,側耳聞之,未聞有一人之公平廉潔者,往往入於繡啓中,而曾未數年,擧皆蕩滌收敍,何所憚而懲礪乎?齊威王,烹阿大夫,而齊國震恐,不敢飭詐,唐太宗,愧陳百福,而貞觀之治,蔚有可觀。臣謂貪汚不法之類,隨其現發,斷不饒貸,重者終身禁錮,輕者十年禁錮,以爲祛貪墨勵廉恥之地,宜矣。臣更伏念,衣冠制度,所以辨上下別貴賤也。上下有分,貴賤有等,然後民自定志,自無犯科僭越之患矣。臣竊覸都城內外衣冠制度,初無上下貴賤之別,苟有財力,則衣帛衣錦,小無顧忌。若當衣之着道袍着唐鞋,初不畏憚,若當着之衣冠,旣如是僭越,故僭越之心,又從而萌之。下凌上賤妨貴之患,比比有之,其爲有識之寒心,亦豈細故也哉?伏願申明風稜之舊制,衣帛衣錦之僭,着袍着鞋之弊,嚴飭禁斷,使小民,知尊卑上下自有等分之不可犯,則此亦爲矯風易俗之一助矣。臣無任云云。省疏具悉。守令貪汚不法之類,不入於繡啓,不登於臺章,甚至三南立本之弊狼藉,有此疏陳,苟欲便民,莫過於懲貪,近來法日益壞,奸日益滋,名以守宰,不能嚴束吏奸,甘受瓜田之謗,若不隨現痛繩,何以懲他勵後?開倉已始,催科方張,當有別般淬勵之政,然後可責去泰去甚之效。繡衣爲先令廟堂抄啓,何待繡衣之潛蹤,若使道伯之威令,一分不弛,管下列邑,自當屛息守法。今年則先從道伯,考其勤慢,其不能者,卽施嶺海之律,令政院,飭諭三南伯。尾陳貴賤儀章無別事,爾言雖然,禁之不得,其方適足擾民,惟在朝廷紀綱立與不立。爾其勿辭,下往參祭。
丙辰十月初九日辰時,上御重熙堂。左承旨入侍時,行左承旨洪義榮,假注書洪奭周,記注官金良倜,記事官吳泰曾,以次進伏訖。上曰,右承旨·右副承旨入侍,出榻敎行右承旨李益運,右副承旨魚用謙進伏。上曰,昨日吳翰源事可駭矣。雖事關懲討,相續投章,有若傳謄,乃是近來習俗之當矯者,則此胡大事,昨日一疏出,今日又一疏出,安有如許俗習,且況如渠蹤跡,豈敢開口論事乎?漢城府郞廳,卽刻發牌,翰源及其兄鼎源,當日內逐出城外,可也。又敎曰,其兄旣因渠,而抹去銀臺案,則避嫌與尋鄕間,宜有動靜,而迄今無聞,欲觀其去就之如何,京兆郞官發牌,姑爲置之。命書禁府啓目判付訖。敎曰,拯米與改色,名目各異,大抵公穀臭載,則拯米出給沿民,而載運及地方守令,皆爲罷黜。故挽近一邑宰,欲爲苟免之計,私相圖囑,匿其臭載之狀,而自願以改色樣自備充數,一次二次,轉相效尤,遂若格例之當行者然。當初則雖或自備,行之旣久,未免再徵於民,故公穀旣不縮減,守宰又免罷黜,外面則雖似兩便,而切骨之弊,獨歸於無辜之民,寧有如許可駭之事乎?藉曰眞箇自備,渠等亦是士夫,則貪惜一官,爲此苟且彌縫之計者,其在國體,已極壞損。況其勢終必歸於白徵而後已,此亦習俗之一端,此等守令,另加重治,然後國法,始可少立矣。吳翰源輩,何不論及於此等事也?益運曰,拯米出給,自是法例,則幻作改色,以致再徵,此誠近日之痼弊也。仍命退,承史以次退出。
上在昌德宮。停常參·經筵。
藥房提調沈頤之,副提調李鼎揆啓曰,伏未番日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李勉兢啓曰,明日常參·經筵取稟。傳曰,停。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源牌招啓辭未下,監察茶時之意,敢啓。傳曰,知道。
金啓洛啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,左承旨入侍。
吏曹口傳政事,檢閱單金履永。
傳于洪義榮曰,提調沈頤之許遞,前望單子入之。
藥房提調前望單子入之,具庠落點。
金啓洛啓曰,禁衛大將李敬懋,以南廟修改,南壇奉番事,明日出去矣。兼帶左邊捕盜大將命召及大將牌·傳令牌,依定式仍佩往來,而在前如此之時,有他邊大將兼察之例,今番則何以爲之?敢稟。傳曰,仍佩往來。
傳于金啓洛曰,右承旨許遞,與未差之代,前望單子入之,待下批牌招察任。
承旨前望單子入之,李勉兢·洪大協落點。
李鼎揆啓曰,新除授右副承旨洪大協,以前任豐基郡守,方在解由未出中,何以爲之?敢稟。傳曰,勿拘。
傳于李勉兢曰,前待敎李存秀仍任,乘馹上來事下諭。
吏曹口傳政事,待敎單李存秀。
以右副承旨洪大協。牌不進罷職傳旨,傳于魚用謙曰,只推。
以黃海監司徐邁修狀啓,華城使役石手等施賞米頒給後,穀名數爻開錄事,傳于李鼎揆曰,石手二名之未及推尋者,往復華城留守,期於推來頒賞,俾無一名見漏之弊事回諭,華留處一體下諭。
金啓洛,以都摠府言啓曰,今日入直內三廳武兼禁軍及軍兵等,中日習射,請出標信。傳曰,後日次爲之。
金啓洛,以備邊司言啓曰,御史可合人抄啓,別單書入之意,敢啓。傳曰,知道。
金啓洛,以備邊司言啓曰,卽見平安監司朴宗甲狀啓,則以爲今年義州等十八邑被災田畓,合爲八百八十三結零。本道俵災,每以比摠餘結,參酌分給,而今年事目,以甲辰比摠矣,甲辰實摠,爲八萬四千七百六十五結,以乙卯元摠八萬四千一百三十六結較之,不足爲六百二十九結。詳究減縮委折,則甲辰以後,水災之不得還實者,免稅之依例懸頉者,恰爲二千餘結,而雖有還加起之逐年添錄,所得不能補所縮,若以今年之稍熟,竝責此數,則民情事勢,實無其路。若蒙許以癸丑實摠八萬三千二百二十四結磨勘,則比之乙卯元摠,餘數當爲八百七十一結零,均一分俵事,令廟堂稟旨分付矣。關西屢豐之餘,又値今年之大登,沿江十餘邑水災,雖甚可惜,此不過江邊一帶之地,災頉亦未滿九百結,則道啓之以乙卯元摠之減於甲辰實摠,歸之於永災與免稅,而逐年加起,謂不能補其所縮,至以癸丑實摠八萬三千二百六十四結零之例爲請,比甲辰摠八萬四千七百六十五結,落下爲一千五百結零,考之年事,而有連豐之喜,問其災政,而無濫觴之報,只以永災免稅之年年減縮,欲比歉歲最下之摠者,恐非綜核之道。然如干加請,諸路同然,以癸丑元摠八萬四千二十四結零,比例磨勘,十八邑俵給之際,均一分排,無漏無濫,使朝家今番蠲恤之澤,得以有終,實爲承宣目下之責,以此分付,何如?傳曰,允。
金啓洛,以備邊司言啓曰,卽見江原監司徐有防災實狀啓,則三等名色,不爲擧論,仍以爲事目元劃災七十結外,不足災八十八結六十五負,特爲許劃,後錄條件,竝請令廟堂,稟旨分付矣。其一,橫城還穀中唐米五百四十三石零,以正租準折換作,稷九百六十七石,以木麥相代換色,原州粟二千六百五十五石內,分給條二千九十六石零,今以正租準折換作,留庫條五百五十八石零,待明秋,亦以正租換作,麟蹄還太六百石內四百石,以田米換作,二百石,以正租依式換作事也。其一,推奴徵債防塞事也。今年大同之豐,關東亦其一也。嶺東·西各數三邑之小小災頉,雖甚可惜,分等名色,不爲擧論,則其不足爲大損益可知。本道田畓元摠,爲一萬五千一百結零,則一百五十八結六十五負之執災,雖謂之精約無濫,可也。事目災七十結外,八十八結六十五負,許令加給。橫城唐米之以租換作,皮稷之以木麥換色事,及原州粟之分兩年換租事及麟蹄大豆之以正租田米換作事,皆從土宜,且副邑願,則除弊于民,無損于官。至於推奴徵債之限明秋防塞,雖是豐歲,其所陳聞,諸路同然,竝依狀請施行,何如?傳曰,允。
李鼎揆,以賑恤廳言啓曰,依下敎,今番內閣移御時待令內吹三十九名,各米三斗式合米七石十二斗分給之意,敢啓。傳曰,知道。
丙辰十月初十日午時,上御便殿。左承旨·藥房提調入侍時,行左承旨洪義榮,假注書洪奭周,記注官金良倜,記事官吳泰曾,藥房提調沈頤之,以次進伏訖。頤之曰,日氣乍寒旋解,聖體,若何?上曰,一樣矣。頤之曰,寢睡·水刺之節,若何?上曰,一樣矣。頤之曰,王大妃殿氣候,若何?上曰,一樣矣。頤之曰,惠慶宮氣候,若何?上曰,一樣矣。上曰,藥房所進水刺,自今日停止,而其中豆水和炊之飯,當爲進御于慈殿,只此一器,依前入之,而必盛于銀器以進,可也。頤之曰,元子宮,今已還次乎?上曰,今朝始還,而久處窄狹之餘,極以爲快適矣。頤之曰,貴主痘後諸節,連爲平順,而今則已盡落痂乎?上曰,落痂殆盡,而三昨夜,一試冷藥,自其夜微汗穩睡,諸症亦皆快差,眞是聖痘也。仍敎義榮曰,今番承旨家,亦經聖痘云乎?義榮曰,然矣。上敎頤之曰,卿省掃之行,何日當發,而往返爲幾時耶?頤之曰,再明間當發行,而往返則不過三日矣。上曰,今日則藥院之任,當許解矣。頤之曰,久在保護之任,今則當蒙恩遞,而辭陛又在不遠,實不任戀結之忱。上曰,冊封奏請,當在明年,而予心則尙未夬定,卿於入去之後,若有彼人之問及者,則只以庚戌年,曾有皇旨,無異於已爲得請,故事屬儀文者,不妨姑緩之意,善爲辭令,譯舌輩,亦以此意,預先約束,可也。頤之曰,來春慶禮,群情之所同顒望,一日猶且遲遲,而今者尙未夬承下敎,實爲抑鬱矣。上曰,予意則欲且少竢,與冠禮入學兩事,一時竝行則好矣。命書榻敎曰,惠慶宮進服蔘香飮五貼製入。又命書榻敎曰,前翰林金履永,蕩滌敍用,令該曹口傳還付,牌招入直。仍命退,諸臣以次退出。
上在昌德宮。停常參·經筵。
金啓洛啓曰,今日常參·經筵取稟。傳曰,停。
魚用謙啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源牌招啓辭未下,監察茶時之意,敢啓。傳曰,知道。
金啓洛啓曰,來十六日,漢學文臣殿講日次矣,敢稟。傳曰,二十日與專經文武臣殿講爲之。
金啓洛啓曰,來十六日,日次儒生殿講日次矣,敢稟。傳曰,爲之。上齋生應講,亦依前下下敎爲之,而今番則只以背講人受點,書啓中懸註以入事,分付可也。
傳于洪義榮曰,左承旨入侍。
注書柳遠鳴病代,尹致永爲假注書。
金啓洛啓曰,右副承旨洪大協疏批已下,卽爲牌招,何如?傳曰,允。
以右副承旨洪大協牌不進罷職傳旨,傳于金啓洛曰,只推。
李勉兢,以內醫院都提調·提調意啓曰,年例各殿進上臘藥所用牛黃九十四部三分三里,麝香一百八十二部五分,竝令戶曹·宣惠廳進排,而丙申新定式加進上牛黃二十二部三分,以本院春秋兩等元貢中,取用,何如?傳曰,允。
李勉兢,以吏曹言啓曰,成均館學錄劉㵙除拜後,過限未上來,依例罷職,何如?傳曰,允。
李勉兢,以兵曹言啓曰,景福宮衛將金在信,慶熙宮衛將金大瑞,除授在外,過限未上來,竝依法典,改差,何如?傳曰,允。
金啓洛,以禁衛營言啓曰,臣敬懋進詣南廟,龍袍氅衣,看檢新備後,別單書入之意,敢啓。傳曰,知道。
李勉兢,以禁衛營言啓曰,依定式,臣敬懋進詣南壇,奉審摘奸,則紅箭內外,俱爲無頉,禁樵禁松,亦無疎虞之端,所植松木,漸就茂密,而凡係守護等事,另加申飭之意,敢啓。傳曰,知道。
李勉兢,以御營廳言啓曰,東廟有頉處,臣看檢修改後,別單書入之意,敢啓。傳曰,知道。
魚用謙,以義禁府言啓曰,金浦前郡守具允德口招公事判付內,惜官忌廉,圖囑道臣之裝載及護送地方守令等,考律勘處事命下,故指名現告之意,行會本道矣。卽接京畿監司李冕膺牒報,則當該裝載邑守令興德前縣監具絎,護送地方官金浦前郡守具允德,指名以來,而具絎·具允德,今方待命,拿囚捧供後,考律勘處,何如?傳曰,允。
右副承旨洪大協疏曰,伏以臣家父子兄弟之獲保軀命,以至于今者,是誰之賜也?惟我聖上,以天地生盛之澤,兼父母顧復之恩,拯濟振拔,愈往愈摯,人臣之受恩於君父者,從古何限,而豈有如臣家之今日者乎?一門老少,論談聖澤,日夕感祝,涕淚無從。伏念臣之蒙愚,最居人下,而釋褐未幾,颺歷太驟,人猜鬼忌,理所必至。重以涉世昧方,而信心冥行,戈戟當前,而不知趨避。早晩顚躓,固所自料,而豈意人之構誣,至慘至毒,若是之極哉?辱臣之不足,而推及於臣父臣弟,擧臣闔家,一筆句斷,惡言醜辱,換面迭出,必欲屠滅而後已,苟使其計得行,臣家之無噍類久矣。臣驚痛駭愕,五情糜沸,跼高蹐厚,求死不得,而進旣不能擊鼓鳴冤,以伸崩迫之痛,退又不能刳腹剖心,以譏綳結之恨。自分此世,永爲忠孝之罪人,獨荷聖明在上,照燭無餘,前後恩編,昭晣備至,內以甄敍,外以恩補,湔拂之澤,曲費造化,不知滓穢賤臣,何以得此?屛伏嶺外,北望攢祝,不意內之命,有隕自天,敦府銀臺,除旨聯翩,闔門震驚,鄰里動色,臣手奉恩旨,血淚被面,衷情隕越,莫省攸措。第臣抱此至冤至痛之情,已過周歲,而尙未得一暴天日之下,今雖時月稍久,安得不放血陳之乎?嗚呼,臣家不幸在浚賊聯戚,而臣父,則行序旣尊,年記又懸,凡百之動靜,元不相干,影響漠然,無異路人,則今乃白地搆捏,專沒倫脊,惟爲欺誣天聽,疑亂一世之計,臣之叩心冤恨,貫徹穹壤者矣。在於此,至於臣,則自幼相知,卽其勢然,及與同朝,時或過訪,外面粗跡,雖似相親,臭味之別,判若酸醎,肝膽之間,邈如燕越,顧何由覷破其包藏不道,若是其至妖至凶哉,恨無曲江之先見,不能早自斥絶者,實臣之罪也。以此罪臣,臣亦何辭?至若以是勒加劫辱,驅之黨與,則凡其知面者,誰或得免?至於百花夜會之說,又何其謊譫至此也?臣於平日,未聞奸賊之堂扁,彈章之出,始知其名,而當其逆節未彰,凶肚未覷,如令折簡而邀之,臣之赴會,亦無足怪,而如臣局外冷踪,豈有卜夜招邀理?至於臣弟,尤是一介書生,何所取而俾與其會耶?似此奇怪之說,臣不無呶呶,而惟臣之最所腐心而痛骨者,臣父之立朝,于今四十有四年矣。中間進退升沈,俱有本末,不但通朝之所共知,抑亦聖明之所俯燭。近年以來,受任內外,致位崇顯,秋毫皆聖恩耳,顧何嘗一分藉力於攀援,而今以白首耆臣,虛舟自在,閉門養痾,與世相忘,揆以常理,寧有橫逆之來,而衆怒群猜,鱗集蝟起,父子兄弟,同登白簡,傷倫壞俗,一至此極,此莫非臣不肖不孝行己無狀,致使罔測之誣。上及老父,收司之坐,旁延稚弟,累聖世敦倫之化,貽淸朝薦紳之羞,一則臣罪,二則臣罪。俯仰慙痛,生不如死,臣情到此,宜不容晷刻偃息於世,而一味冥頑,苟延至此,人理都絶。至若復齒簪紳,廁跡周行,此生更無可論,而況今所叨之職,至請刊改,則喉院一步,尤爲鐵限,召牌之下,不敢趨承,伏地戰懍,恭竢嚴誅。聖度天大,只命問備,臣一倍惶蹙,無地自容,玆敢披瀝肝血,仰首嗚呼。伏乞聖明,曲察臣悲冤之情,亟許鐫改臣職,仍令選部,永刊臣名於朝籍,以卒終始生成之澤,千萬幸甚。臣無任云云。省疏具悉。爾其勿辭察職。
大司成尹得孚疏曰,伏以臣於日昨本館遷狀啓目判付之下,伏承特敎,有本館陞試限內設行之命,臣滿心悚蹙,不知所措。臣於八月十六日,連伏承陞試設行之促敎,敢上一疏,略陳陞庠之設,少無補於作成之方,徒長士子奔競之習,乞令廟堂,有所變通,且陳冒沒出肅,只欲筋力奔走於本館執事之役而已。至於陞庠試士之事,決不敢以師席自處,强所不知,等第甲乙之意,仰暴衷情,質言於君父之前。是以凡於館中之事,雖不敢不黽勉奉行,而陞抄之試,則迄不敢設行矣。今於詢問大臣之日,或以有難輕議爲獻,或以不敢臆對爲獻,聖敎又命斯速設行,辭旨截嚴,而乃若愚臣株守之見,與初無異,寧伏逋慢之重誅,豈敢變其初見,內而自愧於心,外而貽笑於人,以致公私之狼狽哉?飭敎之下,承膺無路,玆敢申控至懇。伏乞特命鐫削臣職,亟選可合是任者,使之限內擧行之地,千萬幸甚。臣無任云云。省疏具悉。此亦國試,豈可踰限?爾其勿辭,卽爲擧行。
丙辰十月十一日午時,上御便殿。左承旨入侍時,行左承旨洪義榮,假注書洪奭周,記事官吳泰曾·金履永,以次進伏訖。命書榻敎曰,王大妃殿進御蔘橘茶前方中,人蔘減五分,自今日限五貼,更爲煎入。上曰,李勉兢之病,今則已愈乎?義榮曰,近始差復矣。仍命退,承史以次退出。
上在昌德宮。停常參·經筵。
李勉兢啓曰,明日常參·經筵取稟。傳曰,停。
洪義榮啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源牌招啓辭未下,監察茶時之意,敢啓。傳曰,知道。
李鼎揆啓曰,右副承旨洪大協,今日不爲仕進,卽爲牌招,何如?傳曰,允。
傳于洪義榮曰,左承旨入侍。
傳于李勉兢曰,右承旨入侍。
傳于洪義榮曰,京畿監司入侍。
以右副承旨洪大協牌不進罷職傳旨,傳于洪義榮曰,前望單子入之,待下批牌招察任。
承旨前望單子入之,李晩秀落點。
傳于李勉兢曰,吏·刑換房。
傳于洪義榮曰,射放分日爲之,然後可以精試,試放明日先爲事分付。
傳于李晩秀曰,明日試放時,宣傳官李東善·鄭周誠,訓鍊正李石求,兵曹正郞鄭晩錫·呂駿永,訓鍊僉正柳和源,參試官加差下,與他試官,分所試取,試射時此試官仍用事分付。
以漢城府坐不坐單子,傳于李鼎揆曰,詞訟劇地,不可久曠,在外亞尹許遞,令該曹口傳差出。
以刑曹坐不坐單子,傳于李勉兢曰,未差堂上,亦令該曹口傳差出,與亞尹,待下批牌招察任。
吏曹口傳政事,以李益運爲右尹,朴準源爲刑曹參議。
傳于李勉兢曰,近日別入直時,詞訟職務相妨,刑曹參議朴準源許遞,其代,今日政差出,待下批牌招察任。
以全羅監司徐鼎修狀啓,右水營下屬,稱以松田摘奸,出入於珍島牧場,索賂民間,不善檢下,任其作弊,揆以法綱,萬萬駭然。右水使李明奎罪狀,令廟堂稟處事,傳于李晩秀曰,飭敎何等截嚴,則幺麽水使,不畏朝令,乃敢犯科,先廕自先廕,無狀自無狀,如渠特敎差遣者,不畏如彼,其他驕弁猾武,何可言乎?水使李明奎,令該府,拿問捧口招,當該牧官之稱以空官,今始報營,亦爲駭然。該牧官李鎭鼎,爲先汰去,令該寺,拔例以可堪蘇弊,不撓於水營者類,今日政差送,此後當別加考察,萬一有毫分違越之端,水使·牧官,卽其地定配,斷不可已。不飭之道臣,亦當重勘,以示信令之意,此意回諭。
洪義榮,以兵曹言啓曰,文臣兼宣傳官李寅建,呈辭在外,過限未上來,依法典改差,何如?傳曰,允。
有政。吏批,判書沈煥之,參判黃昇源,參議韓用龜,右副承旨李勉兢進。啓曰,海州牧判官,今當差出,而本牧,以營下劇邑,物衆地大,素稱難治,不可不擇差。他道有聲績未準朔守令,竝擬,何如?傳曰,允。又啓曰,禮曹參議,今當差出,而擬望之人乏少,承旨竝擬,何如?傳曰,允。以李翊模爲副應敎,李景溟·金熙采爲修撰,沈象奎爲副修撰,尹行恁爲禮曹參議,閔命爀爲兵曹正郞,金直休爲禁府都事,鄭爲軍器判官,朴載淳爲中學敎授,崔命健爲定平府使,李惟稱爲海州判官,尹益烈爲副修撰,李義綱爲刑曹參議,李在學爲同經筵,申大尹爲司成,閔致載爲典籍,洪準源爲孝陵參奉,朴宗維爲昌陵參奉,宋畊玉爲韓山郡守,任尙謙爲新昌縣監,閔致謙爲宗廟令,學生李龍模年七十,今超通政,侍從臣李魯春父加資事承傳,故守曺命峻贈吏參例兼,前禮參曺允大父。
兵批,判書鄭好仁進,參判尹弼秉病,參議李尙度入直,參知吳泰賢病,行左承旨洪義榮進。以具絳·黃宗大爲五衛將,洪龍普爲景福將,張慶洽·池龍泰爲慶熙將,李尙岳爲武兼,李彬爲宣傳官,鄭民始爲知事,申善應爲訓鍊副正,金處漢爲全羅右水使,丁允泰爲珍島監牧官,上護軍鄭民始,行護軍姜彝正·李益運,副護軍金祖淳·吳鼎源,以上竝單付。
傳于李勉兢曰,奉命承旨許遞,令該曹口傳付軍職,其代前望單子入之,待下批牌招察任。
承旨前望單子入之,申耆·金熙朝落點。
傳于李勉兢曰,奎章閣提學前望單子入之,待下批今日政下批。
奎意閣提學前望單子入之,鄭民始落點。
傳于李晩秀曰,坐直承旨入侍。
李勉兢,以弘文館言啓曰,本館下番,姑降入直,事甚未安。今日政新除授玉堂,待下批仍卽牌招,以爲入直之地,何如?傳曰,允。
咸鏡監司趙尙鎭狀啓,薦新生文魚,生大口魚,日氣尙暖,形色俱變,限日不得封進,惶恐待罪事,傳于金熙朝曰,勿待罪事回輸。
咸鏡監司趙尙鎭狀啓,朔饍乾連魚生梨兺,爲先封進,生大口魚生文魚,不得一時封進,惶恐待罪事,傳于金熙朝曰,勿待罪事回諭。
咸鏡監司趙尙鎭狀啓,薦新生銀魚,節序差早,限日不得封進,惶恐待罪事,傳于金熙朝曰,勿待罪事回諭。
李晩秀,以備邊司言啓曰,頃因禁府啓目,金浦前郡守具允德原情判付內,旣聞之後,決不可一任其自下彌縫,以貽小民之無限怨咨,船運公穀,若有臭載,則但當拯給沿民而已,忽以法外改色之名,勒給沈水之米,督捧準斛之包,其爲厲民之虐政,孰甚於此?雖令應稅邑民,當其再徵之困故,猶且爲之切矜,他道米太之改色,何關於金浦之民乎?道臣之不顧民怨,拯米變爲改色,使邑民莫知頭緖,令廟堂,嚴査該道,當該道臣,草記勘罪,惜官忘廉,圖囑道臣之裝載及護送地方守令等,考律勘處事,命下矣。依判下,嚴査該道,卽見京畿監司李冕膺所報,則以爲今五月十三日到付金浦郡守牒呈內,全羅道興德縣所納宣惠廳等各衙門米一千四十六石零,太二十七石零竝雜費所載般一隻,五月十一日夕,水上來到金浦郡雲洋里前洋,掛於草嶼,十二日朝水,仍爲水沈,而乾卸米七十石,太一石,拯出米一千一百八十四石,太一石云,故以此不過暫時掛嶼,旋卽準拯,則有難具格狀聞,勢將從便改色之意題送,不爲具格狀聞。當該道臣前監司金文淳,裝載邑守令興德前縣監具絎,護送地方官金浦前郡守具允德,玆以現告,而具格狀聞,事當卽爲擧行,敗船監色沙格等,前已放送,該縣往復推捉之際,自致遲滯爲辭矣。掛嶼與致敗有間,準拯比沈失不同,其時穀價,極其騰踊,民人皆願受食,改色亦所不辭,則道臣之不爲具格狀聞,容或有說。然乾卸只是七十包米太,而其餘盡爲鉤拯,則曠日沈沒,以綻以漏,穀物之不能準包,勢所必至,受食時雖求目前之急,改納時必剜心頭之肉。且無論京江與外洋,諸路致敗之船,不以登聞,自下彌縫之事,卽是近年來謬規,而謂恤迎送之弊,反貽厲虐之政,甚至有庫有官逋之名,民罹疊徵之害,毫毛之益小,而尋尺之損大。聖敎中貽小民之怨咨,爲厲民之虐政者,蔀屋疾苦,無微不燭,乃有此當該道臣草記勘罪之命,其何敢以掛嶼準拯之稍異於致敗·沈失,有所分疏於其間乎?當該京畿前監司金文淳罷職,護送地方官金浦前郡守具允德,裝載地方官興德前縣監具絎,令該府,考律勘處,何如?傳曰,無論臭載與沈水,其爲改色一也,旣聞之後,何可闊狹?道臣罷職事依施。兩邑守令事,具絎遠在近千里,似非渠自願,而俱當一問後,分等勘處,令該府,取招以聞。草記中庫有官逋云云,聞甚駭然,其爲辱朝廷,莫甚於此。吏逋·奴逋,自有法禁,則名以官長,得此二字之目,不可專責於渠輩。此後應改色外,苟欲免罪,從中私和之弊,一切嚴禁,可也。
李晩秀,以備邊司言啓曰,卽見慶尙監司李泰永災實分等狀啓,則慶州等五十九邑,置之稍實,昌原等十二邑,置之之次,尤甚名色,不爲擧論,仍以爲道內各樣災頉之當俵者,爲四千九百二十一結十二負三束,事目災八百結外,不足災四千一百二十一結十二負三束,特許加劃,後錄條件,竝請令廟堂,稟旨分付矣。其一,道內各山城餉穀昨年之捧留平倉者,就其中折半,姑爲仍留,待明年畢納事也。其一,各衙門還穀昨年之未捧居末邑中,居昌縣分三年條七千九百石,更令限六年分捧,固城縣年久未捧條一萬八千石,限十年分捧,而今年比常年,加倍徵納事也。其一,本道各樣舊陳頉及壬子川浦沙之未及起墾者,厥數甚多,無論本等高下,竝以六等施行,亦爲申明舊典,過三年後始爲出稅事也。其一,今年綿農,到底失稔,各邑匠保及樂工價布,無論山沿海野,一例以純錢代納事也。其一,推奴徵債,依前防塞事也。嶺南之幅圓與結摠,甲於諸道,而近來荐歉,每軫宵旰之憂,何幸今年之大有?夬占一路之均稔,道啓以沿野十二邑,處三江下流,被夏秋水旱區別,而置之之次,其外五十九邑,皆置稍實,尤甚名色,不爲擧論,其所陳列,宜有斟量。分等事依狀請施行。畓摠之近十萬結,而四千九百二十一結十二負三束之執災,本不至過濫,逐邑應頉,自來不少,己亥·庚戌之豐,或五千結,或四千結之請得,全歸於此,各年覆沙名色,又在於厥後,而皆以今災許頉云,則分排停當,精約可知。事目災八百結外,四千一百二十一結十二負三束,許令準數加給,以爲均俵之地。各山城餉穀之折半仍留事,本數夥然,勢難一時盡輸,雖在豐歲,宜軫騷擾之慮,姑許所請,使之待明年盡納。居昌·固城未捧之分爲三年條者,隨穀物多寡,或退限六年,或退限十年,而今年加倍納徵者,不無分數料量,亦依請許施。本道各樣舊陳,自來夥多,壬子川浦沙萬餘結之未及起墾者,癸丑道啓,盡爲還實,而其實則勒令各邑準報而已。耕種者絶少,陳荒者居多,今又登於道臣狀聞矣,須有朝令之別般軫恤,庶免土地之等棄永頉,六等定賦,三年出稅,實合聖世厥賦貞之義,可責齊民樂趨事之功。今因年分條件,陳此闢土事宜,其所論列,誠有意見,分付地部,依請許施。匠保及樂工價布之純錢代納事,綿農旣遜於各穀,而軍布之純木,各營之參半,皆當依例收捧,則如干價布之代錢,可知爲惠於民,無損於公。推奴徵債防塞事,雖値年豐,便成已例,亦竝依狀請施行,何如?傳曰,允。
丙辰十月十二日辰時,上御重熙堂。左承旨·右承旨京畿監司入侍時,行左承旨洪義榮,右承旨李勉兢,假注書尹致永,記事官吳泰曾·金履永,京畿監司李冕膺,以次進伏訖。上敎勉兢曰,頭癤近果夬瘳乎?勉兢奏曰,非但頭腫,而間得眼疾,頗爲辛苦矣。上曰,推予再昨年所苦,可以想得,而一病何其支離也?命書榻敎曰,守令未差之代,政官牌招開政待下批,與未下直守令,皆令今日辭朝,上京守令,今明內下送後,草記事分付。命畿伯進前。上曰,沿路治道,今旣了當云耶?冕膺曰,皆已盡治,而若經氷雪交合之後,恐有更治之慮矣。冕膺曰,間浦待令船隻,今旣各散,使之明春待令,而若合江則,無以上船。如干船隻,未凍前預爲來泊,不然則只立兩柱,臨時成橋似好。故其在愼重之道,敢此仰達矣。上曰,所入爲幾隻?冕膺曰,不過七八隻矣。上曰,此等所費,亦自七千石中出來耶?冕膺曰,然矣。上曰,七千石除付畿營之意,出自卿家,卿須從便善爲之。上曰,安陽橋重修之役,未凍前可以了畢否。冕膺曰,似可畢役矣。上曰,今番卿須董飭,俾無更擧之弊也。冕膺曰,安陽橋至於念佛橋,不甚相遠,其間塗途,似甚迂迴,旣是木橋,則亦一番改立,事甚便好矣。上曰,旣未傾頹,則姑爲仍舊可也。冕膺曰,金浦郡拯米事,全船臭載,多日鉤拯者有異,故時當穀價之高登,民食極艱,凡民莫不願受,而及今秋成之後,忘其救急之幸,視若特地之懲,民習亦可痛駭矣。上曰,事情雖或然矣,從中改色,便作私和之樣,遺弊已痼,不可不懲。仍命書榻敎曰,左副承旨入侍。冕膺曰,本道公都會,前年則因下敎,自臣營,分送詩賦題於列邑,使之設場捧券,都送臣營,考取初擇後,聚會入選儒生於臣營,考取覆試,而旣無定式。今年則不得循例擧行,故敢此仰達矣。上曰,畿內左右道各一邑,每歲經一監試與東堂之費,民邑受弊,不言可知。道伯主試,卽他道通行之規也,昨年下敎,政欲因此爲式。此後依昨年例爲之,可也。出擧條勉兢曰,月前以秋等武臣殿講與冬等殿講,以射代行,臨時更稟事,曾有下敎,而昨日漢學殿講取稟,又有文武講同日爲之之命,事當以講擧行矣。秋等殿講,則何以爲之乎?上曰,然則只文講爲之可也。出擧條又命書傳敎曰,各陵秋奉審未及爲之處,當於十月內,分遣承宣。已有下敎者,禮房承旨,明日進詣英陵·寧陵,奉審以來,同副承旨,今日進詣思陵·光陵·順康園,奉審以來,右副承旨,今日進詣長陵,奉審以來。上仍命勉兢曰,奉審承宣許,以祭器之精備,木根之有無,亦各一一詳察,使之書啓以來之意,明喩可也。仍命退,諸臣以次退出。
丙辰十月十二日人定時,上御便殿。坐直承旨入侍時,行右承旨李晩秀,假注書洪奭周,記事官吳泰曾·金履永,以次進伏訖。上曰,元子於今番移次時,無書冊筆墨之可以游戲者,甚爲泄鬱,故間暇之時,試以歷代國號,古今名臣之類,口敎數條,則皆能記憶,至今猶誦矣。仍敎元子,誦歷代國號,元子對曰,唐·虞·夏·商·周·秦·漢·晉·唐·宋·明也。復敎曰,漢之名相誰也?元子對曰,蕭·曹·魏·丙也。復敎曰,唐之名相誰也?元子對曰,房·杜·姚·宋也。上又問曰,宋朝六君子誰也?元子對曰,濂溪先生周子,明道先生程子,伊川先生程子,橫渠先生張子,涑水先生司馬子,康節先生邵子也。上復問曰,我朝之配享文廟者,爲某某耶?元子對曰,寒暄堂金宏弼,一蠹鄭汝昌,靜庵趙光祖,晦齋李彦迪,退溪李滉,河西金麟厚,栗谷李珥,牛溪成渾,沙溪金長生,尤庵宋時烈,同春堂宋浚吉也。上復問曰,戰國之四君誰也?元子對曰,魏之信陵,齊之孟嘗,趙之平原,楚之春申,是也。上仍問宋時名相及我朝名碩之輔,文學之士,元子竝應聲卽對。晩秀曰,睿姿天縱,聰明絶人,臣實不勝欽頌,而如此等事,常常記誦,亦必有益於學問矣。上曰,如初中終之類,亦頗喜爲之。承旨可試擧數字爲問,而入侍史官,亦多習於詩句之人,如有所記憶者,亦爲隨問而對可也。晩秀仍拈數字仰問,元子竝應聲卽答,泰曾等或對或不能對。上敎元子曰,上番翰林吳泰曾,卽肅廟時判書吳道一之玄孫,下番金履永,卽故忠臣仙源金尙容之六代孫,假注書洪奭周,卽領相之孫也。仍命賜泰曾一椀酒,泰曾起受俯伏飮。晩秀曰,十六日儒生殿講,上齋生受點應講事,有下敎矣。館學齋任,則當依前應講乎?依七月例應製乎?上曰,依前應講,可也。仍命退,承史以次退出。
上在昌德宮。停常參·經筵。
申時,雷動。
自開東至酉時,灑雨下雨,測雨器水深四分。
李勉兢啓曰,明日常參·經筵取稟。傳曰,停。
李晩秀啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源牌招啓辭未下,監察茶時之意,敢啓。傳曰,知道。
金熙朝啓曰,來十六日,日次儒生殿講爲之事,命下矣。處所,以何處爲之乎?敢稟。傳曰,便殿爲之。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李鼎揆曰,諸承旨持公事入侍。
李鼎揆啓曰,新除授左副承旨申耆,時在忠淸道韓山郡任所,斯速乘馹上來事下諭,何如?傳曰,許遞,前望單子入之,待下批牌招察任。
備忘記,全羅右水使金處漢下直,長弓一張,長箭一部,片箭一部,筒兒一箇賜給。
以副應敎李翊模,修撰金熙采,副修撰尹益烈·沈象奎牌不進罷職傳旨,傳于金熙朝曰,只推。
洪義榮啓曰,義禁府都事來言,時囚罪人具絎·具允德等,當爲取招以聞,而判義禁洪良浩,身病猝重,次堂例不得擧行云,何以爲之?敢稟。傳曰,許遞,前望單子入之,待下批牌招開坐。
金熙朝,以弘文館言啓曰,本館下番,姑降入直,事甚未安。副應敎李翊模,修撰金熙采,副修撰尹益烈·沈象奎,旣有只推之命。修撰金熙采,副修撰尹益烈·沈象奎,竝卽牌招,以爲推移入直,副應敎李翊模,一體牌招察任,何如?傳曰,允。
備忘記,隱隱之響,在於收藏之時,自今日減膳三日,以盡修省之道。自春徂夏,以至秋成,雨暘風燠,恒不爲咎,今此始寒之節,有此警告,豈無所以?尤切悚然。直言讜論之有助於消弭之策者,各陳無隱之意,言于言責論思之臣。
傳于洪義榮曰,再明日次對,方物封裹相値,進定於明日。
以副修撰沈象奎牌不進罷職傳旨,傳于金熙朝曰,只推。
金熙朝啓曰,伏以今日之雷,何爲而發也?向者春寒之無花,淫虹之干陽,俱係非常之災,罕有之變,而惟我殿下,克篤寅畏之念,益切修省之道,減常膳而責聖躬,降明旨以求直諫,凡所以弭災導和之方,靡不用極。於是乎天心克享,乖氣自消,夏而雨暘調順,秋而年穀豐登,大聖人轉災爲祥之功,臣方欽頌而贊歎。不意雲觀之報,乃在純陰之月,隱隱其響,無異夏令,未知聖世,有何闕政,而天之所以仁愛我殿下,警告我殿下者,若是其摯也。臣雖不敢以某事某應,傅會爲說,而天人相感,一理無間,事爲失於下,威怒見於上,如影之隨形,如桴之應響。故古人之言曰,災不虛生,必有所召,然則今玆之雷,亦豈無所以而然哉?嗚呼,國之興替,係於言路,而我殿下,臨御二十載,恢張乎聰聽,優容乎讜直,在廷臣隣,未嘗有以言獲罪者,則唐堯設鼓之政,夏禹懸鐸之規,無以加此,而獨奈近年以來,注措之間,開納之際,不能無私以滅公,恩以掩義者。下之所言,少咈聖心,則雖義理之所係,隄防之所關,設爲令甲,一切防禁。論思之職,便成冗銜,臺閣之臣,徒抱故紙。苟如斯而止,則縱使賈誼·魏徵之流,復生於今日,將無以犯顔而强諫,然則今之言路,可謂閉而不可謂開矣。國之有人材,譬如室之有棟樑。故我殿下,渙發綸音,旁求俊乂,爰自朝著,曁于草野。此正小善必庸,一藝率錄之時,而天曹之銓筆,只論門閥之高下,道伯之剡章,但取虛譽之有無,未聞有一箇文章才德之人,起自嚴穴,登于廊廟,展布其志業,建立其事功,則拔茅彙征之盛,尙矣無論,生國思皇之美,已乎難望。今之人才,可謂逸而不可謂擧矣。紀綱者,出治之本領也,制事之樞紐也。故善觀人者,不視人之肥瘠,而必視血脈之絶否,善治國者,不論國之强弱,而只論紀綱之立否。紀綱之於國家,豈不重且大歟?惟我殿下,每當發號施令之際,必先立經陳紀之道,近而朝廷百官,遠而四方萬民,宜莫不奔走率職,祗若休命,而以今觀之,下而陵上者有之,賤而妨貴者有之。百隷由是而怠慢,庶績因是而叢脞,紀綱之解弛,可謂極矣。奢侈者,國之耗蠹也,節儉者,民之善物也,而我殿下,居必卑官,衣必澣濯,凡百施爲,不越乎崇儉抑奢四箇字,則風行草偃之功,源淸流潔之效,宜若章章明著,而以今言之,甲第朱門,華耀相尙,則漢時之屋壁文繡,不幸近之。珍羞綺饌,豪富是誇,則何家之日食萬錢,無以異矣。以若習俗,費若財用,則雖欲躋之於制産足食之治,其亦末由也已,民庶之奢靡,可謂盛矣。惟我殿下,育之以菁莪,化之以鳶魚,使此多士,端其趨正其習,而泮宮旬製,徒長其奢競,末乃有敎化不率之類,則以今士習,其可爲國之元氣乎?惟我殿下,視民無告,若保如傷,飭守宰而恤其苦,遣繡衣而察其隱,蓋欲使億兆元元,咸囿於春臺壽城之中,而治不徯志,澤未下究,倉䨀則有隣族之困,簽丁則有黃白之徵,哀彼窮蔀之生涯,徒被墨倅之剝割。今秋大農,雖曰均登,鶉衣之顚連,鵠面之顑頷,猶復如前,則以今民隱,其何以固我邦本乎?凡厥六者,最爲今日之痼弊,而伈泄以度,莫之革焉。仁天之丁寧戒告,固也無怪也。誠願我殿下,繼自今惕然知懼,奮然勵精,言路則翕受敷施,使之開廣,人才則旁搜博採,期於登崇,以至立紀綱也,祛奢侈也,士趨之正也,民隱之恤也,而罔不大警動大振作,則今者陰沴之氣,將見其薰爲太和,而祥桑之自枯,妖星之退舍,未必專美於古矣,豈不休哉,豈不盛哉?臣於治啓將上之際,伏見備忘下者,畏天之誠,求助之念,勤勤懇懇,溢於辭表,而如臣無似,猥叨邇列,草草陳腐之數語,固不足以仰塞聖旨,而苟究其消災致祥之要,則亦不外於上項六條之陳勉矣。更願殿下,勿以人廢言焉。惶恐敢啓。答曰,爾之六條絮屑,不可以應文看也。使言路眞正開廣,則豈有可堲之言,而率欠稱停?非捏則誣,善者不彰,惡亦胡癉?滾作尋戰場中,孰有推車樣子?於是乎取倣華扁治表之術,對症而投,只箇好吸斗醋,未暇於麴蘖之作醴,邈焉和衷之績庸,而其弊也,職是弛弛。予不得不自反,使人才眞正登崇,則豈有可改之規,而右賢左戚之本意,反愧於西京。中夜以思,每覺瞿然,欺竊成俗,威福潛移,張弧伏莽,人皆卷舌,年來非不欲去太去甚,丕新觀瞻,特以才難且乏。昨日今日,徒事容與,所謂夬夬揚庭之美,不啻全未全未,於是乎竊比老彭觀井之義,靜以鎭之,只箇做得南羹,殆相反於茅茹之拔彙,謂今時政,果大行黜陟乎?果無所偏陂乎?君子道長,而小人道消,士夫知禮義,而庶民爭慕效乎?予不得不自反,又如爾言,紀綱之不立,奢侈之未祛,士趨之如此,民隱之如彼,於予無非自反處。爾等勿以予欲自反之六者敷敎,謂莫我與,先從爾等,又各自反於惟允之際,曁于凡百有位,莫不體予自反,則反今回古,轉災爲祥,豈有過於此者乎?
金熙朝,以弘文館言啓曰,新除授修撰李景溟,時在忠淸道禮山地,經筵入番事緊,請斯速乘馹上來事下諭。傳曰,依啓。
應敎李明淵,副應敎李翊模,校理洪秀晩·朴載淳,副校理鄭來百,修撰金熙采,副修撰尹益烈等箚曰,伏以今此殷雷之異,又何爲而作也?式歲斯發,殆若應有者然,仁天之警告我殿下,亦可謂勤勤懇懇,而至於昨冬轟雷,又特異於前,則上下惴惴,誠不知天怒之緣何至此,人事之爲何致此,而今年有秋,忽又比古尤罕,則臣等竊伏以爲,殿下於涓濩幽暗之中,必有所對越祗畏,修省消弭,克回天心,轉災爲祥,故得以致此耳。迺者殷轟之發,有若如期而至者,又何其異也?臣等死罪,竊慮殿下,只見其連年有此,而不見咎徵之應,有時震驚,而反致豐登之驗,故謂是恒有之候,應然之事,修省有間斷之時,警愼有弛懈之歎。於是乎天人一理,其應如響,恒懊之不足,奮出之有聲者,是由殿下方寸之微,燕閑之際,暬御之所不知,而殿下有所獨知,殿下之未及察,而仁天已有監照矣。臣等職忝論思,誠深憂愛,今日區區之願,惟在聖心之與天爲一,純亦不已。天有警告,輒加祗修,毋使今日應天之實,不如前日,來歲轉災之效,有損今歲焉。臣等聞遇災求言,不若求之於無事之時,求言而使之言,未若不求而言自至也。夫天災之來,不常有也,或歲一見焉,或月一至焉,而至於言路之有國,不可以一日無焉,豈可以一日所不可無者,必待夫歲月不常有之會,而始乃求之耶?噫,言路之閉塞,莫今時若,門將之阻閽雖撤,而喉司之守禁愈固,司謁之操切雖祛,象魏之懸法自在,自夫無災之時,旣緘衆口,雖値求言之日,孰敢容喙?所謂欲入閉門者,不幸近之。卽此一事,已足召災,弭災之道,何必他求?旣諱當言之言,已是無言世界,一有言者之不槪聖心,則過加推折,而擬以堲讒,旣徹還給,有乖常格,此豈聖世之所當有哉?此爲今日切急之憂,臣等常時固有言責,可言之會,何待遇災,而旣不敢盡言弸中之懷,亦不敢毛擧細事者,誠以治忽之幾,亶係言路,苟於此二字,先加恢拓,洞闢不諱之門,各陳無隱之忱,則崇論宏議,必將日聞於黈纊之下,而轉災爲祥,由此其兆。伏願殿下,念哉懋哉。取進止。答曰,省箚具悉。夜漏已下五鼓,卽呼燭來,整襟看讀,一篇眼目,不過是擬以堲讒旣徹還給八箇字,爾等指吳翰源疏而謂耶?厥疏專沒着落,移謄前一日憲疏副本,而翰源此習,卽近日欲矯中一事。大抵一臺開口,衆僚爭效,如印板榻紙,久爲淸朝之恥。在前事關懲討之如許謬俗,猶必欲切禁,翰源疏語,尤間於彼。且況李義弼等擧措,爲流弊當何如,則爾等値此求言之會,宜將這等人,載之簡書,以附消弭之策,乃反以救義弼等之翰源,挺身伸救,其可乎?還給一款,由於乃兄之不有飭敎,恣意冒嫌,則名雖臺章,退之固當。
丙辰十月十三日辰時,上御誠正閣。諸承旨持公事,閫帥守令同爲入侍時,行都承旨李鼎揆,行左承旨洪義榮,行右承旨李晩秀,同副承旨金熙朝,假注書尹致永·洪奭周,記事官吳泰曾·金履永,檢校待敎徐有榘,全羅右水使金處漢,韓山郡守宋畊玉,以次進伏訖。上曰,公事不必讀奏,竝直爲入之。上覽訖,仍命啓下。上曰,閫帥·守令,進奏職姓名,可也。處漢·畊玉,以次進奏職姓名。上敎處漢曰,何日下去華城乎?處漢曰,明日當爲下去矣。上曰,下直亦令今日爲之。明往華城,參落成宴後,仍自華城赴任,可也。命書傳敎曰,閫帥·守令入侍,朝廷凡有命令,爲營閫邑鎭之臣者,其所奉行,惟恐毫分或忽,而近來紀綱日紊,駭然多端,至於珍島一邑,甲寅之秋,經一滄桑,公賦常貢,猶皆除之,則雖曰牧屬,卽亦邑民,縱校侵虐,不能禁戢,此所以有昨日處分,而松禁之蟊賊,沿俗之梗頑,無非牧屬之弊。爲帥臣·邑宰者,視牧官無異上官,任其貽弊小民,而莫敢誰何。萬一懲羹於昨日珍島,當禁不禁,當戢不戢,亦近因噎廢食,水使旣於筵席,親承飭敎,使之當日辭朝,往與道伯商議,俾有淬礪之效。仍敎處漢曰,傳敎亦已言之,而珍島新經歉荒,事勢自別。常貢亦皆蠲停,則朝令之下,焉敢若此?此所以有昨日處分,而至於近來監牧官,謂之上司所屬,道臣·帥臣,莫敢誰何,視若上官,一張牌子擧行,猶恐不及,如是則一吏卒,亦足爲閫帥之任,安用水使爲哉?珍島則蘇完間,姑當置之,而爾所管地方中,如有牧民之一分作弊者,爲先自爾,當各別重勘,須另加惕念也。又敎曰,爾與故大司諫金養心,抄啓文臣金處巖,爲幾寸乎?處漢曰,與養心爲七寸叔姪,而處巖爲八寸兄弟矣。乃命閫帥·守令宣諭訖。命退,諸臣以次退出。
上在昌德宮。停常參·經筵。
金熙朝啓曰,明日方物封裹,再明日殿座相値,視事頉稟之意,敢啓。傳曰,知道。
傳于金熙朝曰,傳香承旨馳詣宗廟·景慕宮,奉審摘奸以來。
金熙朝啓曰,明日親臨方物看品處所,以何處爲之乎?敢稟。傳曰,便殿爲之。
傳于洪義榮曰,大臣·備局堂上引見。
李鼎揆啓曰,明日親臨方物看品時,承旨當爲備員,而右副承旨李勉兢,奉命出去,一員未差,何以爲之?敢稟。傳曰,許遞,與未差之代,前望單子入之,待下批牌招察任。
承旨前望單子入之,李翼晉·朴宗來落點。
判義禁前望單子入之,趙宗鉉落點。
洪義榮啓曰,判義禁趙宗鉉牌不進推考傳旨今方捧入,而開坐命下之後,如是違牌,不卽承膺,事甚未安,更爲牌招,何如?傳曰,允。
傳于洪義榮曰,聞有實故,勢難行公云。判義禁趙宗鉉許遞,前望單子入之,待下批牌招察任。
判義禁前望單子入之,鄭好仁落點。
以左副承旨李翼晉。牌不進罷職傳旨,傳于金熙朝曰,聞有實故,許遞,前望單子入之,待下批牌招察任。
承旨前望單子入之,韓晩裕落點。
有政。吏批,判書沈煥之,參判黃昇源,參議韓用龜,同副承旨金熙朝進。以徐龍輔爲禮曹參判,李鼎德爲禮曹參議,閔弘暹爲弘陵令,鄭民始爲典設提調,洪章輔爲漢城主簿,朴趾源爲濟用主簿,金近淳爲檢詳校書,提調鄭民始,兼執義李翊模竝單付。
兵批,判書鄭好仁,參判尹弼秉,參議李尙度病,參知吳泰賢入直進,行左承旨洪義榮進,同知洪龍普,護軍洪明浩,副護軍尹行恁·朴準源·申耆·李勉兢竝單付。
洪義榮啓曰,判義禁鄭好仁牌不進推考傳旨今方捧入,而開坐有命,如是違牌,不卽擧行,事甚未安,更卽牌招,何如?傳曰,聞有情勢,許遞,前望單子入之,待下批牌招察任。
判義禁前望單子入之,邊得讓落點。
傳于朴宗來曰,左副承旨聞有實故云,許遞,前望單子入之,待下批待開門牌招察任。
承旨前望單子入之,洪義浩落點。
傳于朴宗來曰,聞其實病,勢難行公云。禮曹參判徐龍輔許遞,在外參議,亦爲許遞,令該曹口傳差出,待下批待開門牌招察任。
吏曹口傳政事,以李祖承爲禮曹參判,李勉兢爲禮曹參議。
洪義榮啓曰,判義禁邊得讓牌不進推考傳旨今方捧入,而開坐有命,如是違牌,不卽擧行,事甚未安,更卽牌招,何如?傳曰,允。
洪義榮,以備邊司言啓曰,卽見全羅監司徐鼎修災實分等狀啓,則尤甚名色,不爲擧論,務安等十四邑一鎭,置之之次,全州等三十九邑,置之稍實,仍以爲事目劃下外,不足災五千二十七結,特許加劃,後錄諸條,竝請令廟令稟旨分付矣。其一,各年舊還,固當依備局知委,全數收捧,而新還餉及甲寅停退條,當納穀數,比他倍蓰,竝此舊還,盡數準捧,目下民情,誠亦末由,依他道例,許令分數收捧事也。其一,務安·珍島·海南等三邑及羅州南邊十面甲寅停退還餉各穀,限折半,特許仍停事也。其一,之次邑各年拯劣米太,一倂停退,待明秋收捧事也。其一,各司所管舊逋奴婢身貢指徵無處者,限明秋收捧事也。其一,推奴徵債,限明秋防塞事也。今年大有,諸路同然,湖南年分,玆又登聞,尤甚名目,初不擧論,以沿海十四邑一鎭之如干災損,區別爲之次,而餘皆置之稍實。其所論列,果符傳聞,分等事,依狀請施行。本道畓摠時起,爲七萬餘結,而舊頉旣夥,諸沿各島,間多被損,則五千七百二十七結之執災,比己酉·庚戌,幾爲二千餘結之減少,其精而無濫可知。事目七百結外,五千二十七結,依請準劃,以爲均一分俵之地。本道舊還之未捧,只是二萬餘數,則較他路最少,比嶺南三十一萬,則雖謂之幾於無,可也。此所以本司行會之盡數分排者,而今以未捧之俱在沿海六邑,目下民情,誠亦末由爲辭,雖値登稔,宜存闊狹。限折半一萬一千五十石收捧之意,更爲分付。兩昨年停退中,務安·珍島·海南·羅州四邑當納者,其數夥然,一時竝督,將有民致蕩析,庫勘虛簿之慮云爾,則停退捧入,雖曰與新還無異,道啓陳請,其豈得已而然乎?折米仍停事,亦許從施。之次邑拯劣穀之未收,待明秋捧納,京各司奴婢貢舊逋之限明秋停退,推奴徵債之姑令防塞,無論豐歲,皆據已例,竝亦依狀請許施,何如?傳曰,允。今年年事,湖南所獲,不若所聞,催科之新舊竝督,益之以甲寅停退條,則民何堪苦?務安等四邑,歉餘未蘇,又云潮溢,甲寅條,特許全數仍停,而之次十餘邑,則捧四分一,以紓民力事,卽爲行會,可也。
領議政洪樂性箚曰,伏以伏見傳敎下者,因雷異減膳求言,而辭旨懇惻,對越之盛德,警惕之至意,藹然於絲綸之間,有足以以沴爲祥,臣不勝欽仰。第伏念災不虛生,必有所召,則當此收藏之節,必發殷轟之響,上天所以仁愛而警告,豈無其由哉?臣誠昏耄,不敢知天人之際召感之端,而顧今聖明在上,百度惟貞,宜有諸福之畢致,可無災異之或生,而昨年今歲,冬雷之發,如期而至,苟究其咎,如臣癃衰荒耗,冒叨元輔,上負委毗之眷,下失對揚之責,宜退不退,蹲仍四歲,瘝官曠職,猶屬歇後,喪廉沒恥,庸有其極?輔相如此,安得無災乎?三公之職,國之重任也,書云官不必備惟其人,寧不備其官,不宜濫授於不可堪之人,則其所愼簡之意,槪可見矣。未知殿下,以臣爲惟其人,而置之首相,以備鼎席耶?抑不問人器,而但欲苟充備數於三事之列耶?三公之任,亶在於論道經邦,燮理陰陽,則尙矣不可論,簿書期會,酬應廟務,已無可望,而至於筋力奔走,備員班行,亦末如之何矣。問其職則議政,而問國事則茫然不知,見朝班則闕然無迹,然則雖欲苟充備數,亦不可得矣。從古相臣之溺職而尸居者何限,而豈有如臣今日之甚者哉?身縻好爵,坐享厚廩,在臣身,雖似榮且利矣,臣亦有廉恥之性,其所惶愧恧蹙,若無所容,實莫知其榮利耳。置相如斯,雖欲無災,其可得乎?今臣所辭,實出肝膈,決非援例引咎者之比也。顧今應天消災之方,必欲不以文以實,則誠莫若亟先斥退臣身,改卜賢德,得以弘濟時艱,裨益朝廷,以盡大臣之職責矣。伏願聖明,俯垂鑑諒,夬賜鐫免,以答天譴,以安私分,千萬幸甚。取進止。答曰,省箚具悉卿懇。卿請暇在家,久不赴朝堂,時政之愆繆,卿雖欲匡救,得乎?卿辭過矣,安心調理。仍傳曰,此批答,遣史官傳諭。
丙辰十月十四日辰時,上御誠正閣。大臣·備局堂上引見入侍時,行左承旨洪義榮,假注書洪奭周,事變假注書鄭淳民,記事官吳泰曾·金履永,右議政尹蓍東,判敦寧府事金持默,行上護軍李柱國,行兵曹判書鄭好仁,判中樞府事沈頤之,行禮曹判書閔鍾顯,刑曹判書李得臣,行大護軍李敬懋,戶曹判書李時秀,吏曹判書沈煥之,行護軍徐有大·李漢豐,執義宋翼孝,司諫李羽逵,獻納曺喜有,校理洪秀晩,正言尹涵,副修撰尹益烈,以次進伏訖。上曰,他承旨一人入侍。淳民承命出傳,行右承旨李晩秀進伏。蓍東曰,近日日氣頗寒,聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,一樣矣。蓍東曰,元子宮還次後,氣候,若何?上曰,好在矣。蓍東曰,昨日雷異,發於收藏之月。臣以萬萬無似,叨居相職,以至召災之境,下情悚懍,無以爲喩。其在應天以實之道,先爲斥退臣身,改卜賢德,亶爲目下之急務矣。上曰,卿之辭巽過矣。苟究其由,咎在一人,今日賓對之進定,政欲講求脩省之道,以爲一分消弭之方也。次對爲之。蓍東曰,昨冬雷災,今春虹變,上天之示警,若是荐疊,而幸於其後,雨暘均適,年穀大登,此莫非我聖上對越脩省之效也。今者災異,又見於欣欣樂康之際,大抵人情狃安,怠心易生,自上若或有戒懼之少弛,則仁愛之天,安得不眷眷而警告也?益加勉勵,以答天心,是臣區區之望也。上曰,卿言是矣。虹貫以後,恒切戒懼之心,雨暘之均,似或由此而致之。近來則果不無太康之慮矣。微微之響,適發于此時,豈可不另加惕勵乎?蓍東曰,堂箚院啓之批,臣皆得見,而近日言路一邊,果有未開之歎。雖或其言之不當,烏鳶之卵,亦在所惜,前後獲罪之類,竝加疎放之典,恐合於開言路之道矣。上曰,近來習俗,有不可以言路論者,無故之人,加之以惡名,微眚薄過,輒擬以極律,朝象若此,民志靡定,莫知趨向,如是而何以爲彰癉激勵之方,何以定用捨好惡之分乎?韓弘之輿疾討賊,承宗之斂手削地,皆由朝廷之擧措得宜。擧措旣不得宜,則人心無以厭服,章疏之不滿於予眼者,亦豈滿於一世之眼?雖以目下事言之,吳翰源之疏,名以言事,而傳謄前一日鄭㝡成之疏,此亦十數年來弊習也。此等弊習未祛之前,實有人不得爲人之慮。予亦豈不念惜卵之意,而惜卵之意小,人其人之道大,故不得以臺言而容之矣。予亦非欲人人而杜其口也,苟能處之有道,一次二次,漸入彀率,則似當有月計有餘之效矣。且吳翰源之以渠蹤跡,開口論事,亦如何矣?蓍東曰,旣已官以諫爲名,則亦何可不言乎?上曰,是則然矣,大抵設或有可言之事,合啓之外,一人言之足矣。互相謄傳之習,無異禁令,而其弟之疏,冒禁捧入,吳鼎源之事,亦近於放恣矣。鼎源人固精明,故擢置銀臺,而沈潛則似不足矣。蓍東曰,若以不能挽止,爲罪則可,已呈之後,雖其弟之疏,亦是臺章,則豈得不捧入乎?上曰,雖已呈之後,亦豈無往復之路也?其疏,予雖未詳覽,而亦必以義理說去,豈有別語,而但以近日此等事之已成俗套,故必欲矯救耳。近日之請宥以言獲罪者,必首稱李義弼,然義弼之攻邪學,言豈不是,而論罪崔獻重,至請以亟正邦刑者,殊甚駭然。至如趙鎭井之疏,尤豈成說乎?蓍東曰,鎭井固是無料量之人,而一段慷慨之心,則固不無矣。上曰,往古來今,論人者何限,而寧有構誣之若此者乎?習俗如此,故凡事難以下手,以若朝象,何望陰陽之順軌,寒燠之以時也?昨予聞隱隱之響,自語于心曰,因此求言,而得聞昌言讜論則幸矣,若又不知有何弊端,則反非實心對越之道,向來之請開言路者,每以沁島及門禁事爲說矣。今則又添入以言獲罪一款,予恐此非開言路之要,若能語及於時政闕失,目下緊務,則無論事之大小,豈不有實益乎?蓍東曰,目下緊務,誠爲有益,今筵言官,亦多入來,伏願更加詢諮,必也講究其以實心行實政之道,且深戒宴安之易溺,勿使因循之爲弊,俾今日之災沴,反爲來頭之瑞應焉。上曰,今年年事,可比何年乎?蓍東曰,挽近則無如今年之均登矣。上曰,何如昨年?蓍東曰,昨年災結,爲五萬餘,而今年則纔二萬餘矣。八路年分,今已畢報,均是大登,始可以仰賀矣。蓍東曰,卽見黃海監司徐邁修狀啓,則以爲年分狀啓中,仰請災結之數,合事目災二百結,爲一千五百十二結四十七負,因廟堂覆啓,見減者爲五百十二結四十七負,而皆是延白·海州之間,地廣土瘠,民不起耕,已成斥鹵之場,仍爲年久之災者,所減災五百十二結四十七負,特命準給事,請令廟堂,稟旨分付矣。海西畓摠實數,本不過八千餘結,今年本道農形,別無可名之災,而已劃下一千結,較之畓摠,參以農形,不啻優足,道啓所謂延白·海州年久之災,亦當自在於均俵之中,則又以五百餘結加請,終過分數,道臣雖以民情,更有此陳請之擧,廟堂之當初所減,亦豈無斟量者乎?所減災五百十二結四十七負準劃一款,今姑置之,以前劃一千結之數,期於均俵之意,申飭分付,何如?上曰,依爲之。出擧條蓍東曰,卽見忠淸監司林濟遠狀啓,則以爲本道分等狀啓中,事目災外,三千九百六十七結加請矣。備局覆奏所劃一千九百結,特敎加劃,乃至千結之多,雖蒙格外之特恩,尙患道內之難俵。且癸丑所劃者,爲五千七十結,則今年之豐,終不及癸丑之遍熟,比諸癸丑,分數相懸,實爲湖民向隅之歎。不足災一千六十七結準劃事,令廟堂,稟旨分付爲辭矣。湖西穡事,旣曰大同之豐,小小災頉,稔歲之所不免者,已劃之災,通計爲三千五百結,則流來陳頉之入於新災者,其數雖多,以此均俵,必當有裕。且況本道結摠,最少於兩南,而其許劃之多,則與兩南,將爲伯仲之間者乎?所請雖復如此,加劃終屬過當,申飭道臣,就已劃下三千五百結之數,使之均排俵給,何如?上曰,湖西畓摠,異於海西,則道臣所請,似不可謂全無料量,量宜加給,可也。蓍東曰,聖恩旣許加給,三千五百結之外,更劃三百結,分付道臣,仰體前後特軫之德意,其於俵給之際,十分詳審,俾無疎漏濫觴之弊,何如?上曰,依爲之。出擧條上曰,厚州事,何以爲之耶?蓍東曰,曾經道·帥臣處,已盡收議,而姑未及稟處矣。上曰,待後日以草記爲之。蓍東曰,李健秀所書進冊子,頗爲詳細。設鎭之後,當仍以爲僉使,責其成效,而厚州之議,創於鄭民始爲北伯時,待其出仕,往復消詳後,草記,似好矣。上曰,依爲之。蓍東曰,卽見平安監司朴宗甲牒報,則枚擧江界府使李仁秀牒呈,以爲本府還穀留庫中,折米一萬石,年年加分取耗,耗米一千石,加入於補餉,出給烽把軍料米矣。各鎭罷斂給代及逐年放下穀簿,次次減縮,至于今年,則應分外實留庫折米,爲七千七百七十一石。其所耗條七百七石外不足之數,以道內加分耗,或本府補餉穀中,使之取用爲辭矣。還穀留庫,元數旣縮,耗條給代,自致不足,勢須加劃,本府補餉穀中,姑令取用之意,分付,何如?上曰,依爲之。出擧條蓍東曰,卽見忠淸監司林濟遠報本司辭緣,則以雙樹城餉乙丙條當納之數,竝耗通計,恰滿七千石,而所受各邑,遠或爲二百里,近不下百餘里,城下錦江,淺而無潮,雖沿海各邑,實無曳船上納之道。旱路輸納之邑,雖欲以錢代納,米價頓踊,爲弊倍蓰。今若略綽區別,當年條則全數輸納,昨年二留庫條則分數收捧,而分數之外,姑許邑捧,待明秋畢納,則猶爲一半分救急之道。至於泰安兩年條,只爲二百餘石,當年條則督令沒納,昨年條則姑許捧留,待明秋畢納,似爲便宜爲辭矣。城餉體重,固當盡數輸納,而事勢所拘,有難强令擧行。今姑依請許施,未爲不可,此雖牒報去來者,自本司有不敢擅自知委,敢此仰達。上曰,依爲之。出擧條上曰,向來上黨山城軍餉事,曾有所飭矣。聞其自來充實,國中罕比,而今則殆不成樣云,緣何而然乎?城餉都數與留庫數爻,戶判出問書入。時秀承命出,書入奏曰,此是行會後所報來之數爻也。上曰,元穀九千石,僅餘四百九十石云,何也?時秀曰,亦多分給者云矣。上曰,更爲關飭,問其報來數爻之十分核實與否也。上曰,明日封裹爲之乎?時秀曰,然矣。上曰,紙品何如云耶?時秀曰,雖連爲申飭,而猶有漸不及之歎,在前則剪餘紙,亦甚廣闊,今則太小,不成樣矣。上曰,此因紙簾之漸狹而然耶?時秀曰,非獨紙簾之漸狹,亦因寺力之凋弊矣。蓍東曰,諸道水營停操處,十月內發遣備郞,抽栍摘奸事,曾有下敎矣。今已爲十月望間,何以爲之乎?上曰,嶺南則便同已爲,海西與湖南中抽栍,或一二邑爲之,可也。蓍東曰,今年年事,海西爲勝,海西邑中,抽栍爲之,似好矣。上曰,依此爲之。蓍東曰,備堂沈頤之,奉命出疆之期,只隔數日,舟橋·貢市兼管緊重,勢將減下差出,而備堂久未啓下,見方苟艱,臣不敢仰請還差,只當於見在備堂中,竝與有司之任而啓差矣。上曰,舊例首相,雖不登筵,左右相之代行首相之事,旣多其例,卿之辭遜過矣。前亦下敎於卿,不但還差,又有新差之故事,此後勿爲辭遜,可也。蓍東曰,行知中樞府事趙宗鉉·鄭民始,行兵曹判書鄭好仁,刑曹判書李得臣,漢城判尹權,行大護軍李秉鼎·李在學·金載瓚,竝備堂還差,大護軍金載瓚,吏曹判書沈煥之,仍察有司之任,行知中樞府事鄭民始,舟橋堂上差下,刑曹判書李得臣,貢市堂上差下,李秉鼎京畿句管,鄭民始關西句管,李時秀海西句管,金載瓚關東句管,北關句管,李在學湖南句管,鄭好仁嶺南句管堂上差下,使之察任,何如?上曰,依爲之。兩重臣新差有司者,頗皆闊於事務,而吏判年且老,吏判則置之,知事鄭民始,仍察有司之任,可也。出擧條上曰,有可合新差之人乎?蓍東曰,必多有之,而未及思得矣。上曰,人才專在於培養,非但文學也。事務亦然,年少綜鍊者,試可於籌司之任,使之習熟事務,似爲培養之一端。新經道伯如李亨元·李書九者,亦優可爲之矣。上曰,日前議諡,何以分兩次爲之,而有諡狀者,皆爲議諡,獨兩人見漏云何也?登筵玉堂,知其委折乎?秀晩曰,議諡之分兩次,以其日晩之故,而兩人之見漏,應敎李明淵,以爲一人則有所嫌避,一人則爲其祖先,故不得議諡云矣。上曰,兩人誰也?秀晩曰,故判書尹鳳五·閔鎭周也。上曰,俱是應諡之人,令他應敎,從速議諡,可也?蓍東曰,因前忠淸監司柳焵狀啓,藍浦縣癸丑條稅穀通津沈沒米太改納,限明秋停退事草記批旨內,當初改色之擧,豈是益下之政乎?況以錢較穀,終不相當,不可但以白徵言,此等處正合留意,卿等與諸有司相議,更爲草記可也事,命下矣。稅穀事體,本自嚴重,拯米分徵,各有法例。除非致敗的實,具式登聞,則一有闊狹,有關後弊。今此藍浦縣稅穀,旣與致敗差異,又無狀聞之事,則雖在當年,固當如式準捧,況許令停退,已寬民力?今年本道農形,又値稍登之歲,一石三兩之價,庶無不足之慮,依當初所定,準數收捧,明春稅穀裝發時,一體上納之意,分付,何如?上曰,依爲之。出擧條上曰,向來改色事,曾已言之,而卿之所見,則何如耶?蓍東曰,臣亦豈有他見乎?初以貪惜官職之計,卒至白徵無辜之境,其弊則誠不可言,而大抵一有臭載,護送與裝載守令,輒遭罷黜,故果不能無數遞之弊,而亦往往有可惜者,此例之出,亦未必不由於是矣。上曰,此專由於廉恥之都喪,而不但自下之私和,公行無忌,便若當然之法例,況旣非境內之致敗,則他道·他邑之民,勒令分給,勒令改色,寧有如許事理乎?蓍東曰,其在事面,亦極駭然矣。上曰,陞試,何至今不爲乎?此亦有司之事,旣有意見,雖當敷陳,而更張之前,只宜奉行舊法而已。今已晩矣,嚴飭擧行,而卿亦勸令爲之也。蓍東曰,泮長年旣衰老,且自以治經登科,難於主試,而其文則足以考士,故臣已屢勸,而終不肯回聽矣。命書榻敎曰,大司成尹得孚,從重推考,陞試斯速設行。好仁曰,慶尙監司李泰永移文,以爲居昌居嘉善前縣監千世弼,庚辰年溫幸時,以御營廳敎鍊官隨駕云,而居在僻鄕,未及聞知,今始搜訪以報云,故敢此仰達矣。上曰,加資,五衛將作窠,擬入可也。出擧條好仁曰,曾在壬寅,以本曹封不動條中錢六萬兩,貿取關西軍餉小米二萬石,取其耗條六千兩內,二千兩,則補用經費及龍虎營軍兵接濟,四千兩,則充上封不動事,定式遵行矣。至己酉年,謂以本道之歉荒,混錄於停退者,爲一千三百七十七石零,辛亥之又爲混錄於停退者,爲三千二百六十三石零,而甲寅年,判府事臣李秉模按本道時,深知本曹之事勢,七百三十石零,則僅爲收捧,其餘三千九百餘石,尙今未捧。軍餉法意,何等嚴重,則當初混入於停退者,已極未安,而因循不捧,視同舊還者,尤爲駭然。此必營邑奸吏輩從中幻弄之致,此不嚴覈收捧,則後弊有不可勝言,以此意,嚴飭道臣,使卽準捧之地,何如?上曰,兵曹之貿致餉穀,旣非應行之法例,而爲其給代,雖許之,今若以此爲民弊,則亦豈成說乎?然今年則舊還,多數區劃於本道,依卿所奏,嚴飭可也。出擧條上曰,近來關西小米之耗縮,太不成說。雖曰作錢之故,而近年則未嘗作錢,消融愈多,其撥賣與衍縮之數,消詳載錄,成一冊子,以爲憑考之地,好矣。鍾顯曰,莊陵奉審,每五年一次,本曹堂上進去事定式矣。今年爲當次,何以爲之乎?上曰,依例擧行,亞三堂有進去之例云,而參判之情勢,宜令一伸,參議之親病,勢難强令下往,未肅拜亞三堂許遞,今日政差出,待下批牌招,使之一兩日內往還可也。出擧條上曰,禮參之情勢,緣何事也?聞韓用龜未徹之疏,至以勿齒人類爲言云,然否?煥之曰,以勿齒搢紳之列爲言矣。上曰,何其爲說之至此也?無怪其欲一伸也。命書榻敎曰,政官牌招開政。上曰,年次奉審,爲所重進去,而沿路廚傳之弊,各別嚴飭。鍾顯曰,先正臣金麟厚陞配日字,以來月推擇矣。諸道各邑,遠近不同,題位版式,趁早啓下,然後可以先期行會,而改諡望單,尙未入啓,恐有遲延之慮,故敢此仰達矣。上曰,領相旣有筵奏,左相在外,右相之辭遜過矣。檢詳今日政差出,使之從速擧行可也。出擧條鍾顯曰,忠烈公黃一皓,令該曹,涓日治升於江都忠烈祠事,命下矣。追配日字,問于日官,則今十月二十七日爲吉云。以此日擧行,祭物及諸執事,令本府,差定進排。忠貞公尹集,一體追配事,亦有成命,同日擧行,恐合事宜,故敢此仰達矣。上曰,依爲之。出擧條鍾顯曰,忠烈公黃一皓追配忠烈祠時賜祭文,旣伏承揭板之命,而在前祠院追配之時,或有一體賜祭於祠享諸人之例,如向來義州之顯忠祠,是也。今此江都忠烈祠,亦當依此擧行,而祭文,令藝文館撰出乎?上曰,依爲之。出擧條得臣曰,本曹罪人孫敬允,以邪學事,被囚多月矣。今聞有向善之意云,而渠於辛亥年間,亦曾被囚,而已納改悔之招者也。今旣再犯,則今之所謂向善者,亦安保其不又如是乎?勢將姑爲仍囚矣。上曰,何許人乎?得臣曰,吏胥輩也,而亦不解文字矣。蓍東曰,無識之類,最易訛誤,聞其被捉,如赴樂地,又能忍杖,恰似撞木,如此之輩,但當久爲拘囚,使喫無限苦楚,則知其學之無益而有害,或有回心之路矣。上曰,此事極可悶矣。如欲以刑戮禁之,則不但反致騷擾。且家藏妖書,係是極律,亦何可不待其遷善歸正,而遽加以極律乎?蓋正學不明,異言喧豗,苟究其本,職由敎化之不明,實予瞿然處也。異敎之惑人,蓋由於彌近理,稍有識者,寧以邪學爲近理,而渠輩則但聞其名,以爲近理,如名曰尊天,則不知其實非尊天,認作眞箇好事,故靡然從之。若眞知其非也,則寧有不改之理?此予所以必欲感化,使之自改者也。渠旣爲此,必多同黨,渠若有眞箇覺悟之機,定限放送,俾轉相曉告,期於盡革,無論其家屬與黨類,如有一箇不率敎者,更爲還囚之意,問于渠,觀其願否,然後從好處置也。時秀曰,頃因慶尙監司李泰永,本道流來各樣陳頉及壬子川浦沙萬餘結,降爲六等,申明舊典,三年減稅事,自廟堂覆啓蒙允矣。陳頉田畓,許令降等減稅之規,實出朝家薄賦勸耕之意,而挽近以來,法綱解弛,道臣·守令,全不檢察,奸民猾吏,互相符同,盡歸於隱漏偸弄之中,徒有降等之名,絶無出稅之實,雖以嶺南一道言之,流來陳頉,多至九萬餘結,揆以事體,萬萬寒心。分付道臣,嚴飭列邑,每於檢田時,陳頉起墾處,無一遺漏,逐庫摘奸,出稅則雖待三年之限,當年起墾實數,先爲別錄於收租案末端,以爲計年憑考之地,始自今年,永爲定式。亦以此意,一體知委於七道四都,俾各視此爲例似好,故敢此仰達矣。上曰,大臣之意,何如?,蓍東曰,戶判所奏,誠爲得宜。諸路竝當申飭,而嶺南則道臣,旣於年分條列中,陳請而蒙許者,必當惕念勸耕,大有廣闢之效。收租案別錄,以爲憑考之地者,亦好矣。上曰,依爲之。出擧條煥之曰,堂下武弁崔岦,其名字,曾以御筆句下云,故納刺之際,岦字亦依其樣,書以字,考諸字書,亦無此樣字矣。上曰,安有如此之字,宣廟時崔岦,旣是有名之人,則渠之名字,恰與之同,甚爲可駭。故倣先朝文衡望着笠以下之例,仍句其上,使之改以笠字矣。今聞如此,必是該曹之誤於知委也。命書榻敎曰,當該吏曹堂上,從重推考。上曰,渠是何如人乎?煥之曰,宣薦武弁,而居在華城云矣。上曰,分付吏兵曹,斯速釐正,而以笠字改之。命三司進前。上曰,前啓只擧末端,可也。翼孝等曰,請寢罪人鄭致達妻出置城外之命,依前還發配所,亟令王府,夬正典刑。措辭見上上曰,不允。出擧條翼孝等曰,請物故罪人德相,亟施孥籍之典。措辭見上上曰,不允。出擧條翼孝等曰,請逆賊尙喆,追施孥籍之典。措辭見上上曰,不允。出擧條翼孝等曰,請亟寢昧爽以後申禁之命,仍許捧入未徹之啓,特賜允兪。半行刀削翼孝等曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上上曰,不允。出擧條翼孝等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情。措辭見上上曰,不允。出擧條翼孝等曰,請物故罪人國榮,亟施孥籍之典。措辭見上上曰,不允。出擧條翼孝等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上上曰,不允。出擧條翼孝等曰,請承款後物故罪人九宗,亟施孥籍之典。措辭見上上曰,不允。出擧條翼孝曰,請寢李汝節定配之命,更令王府,嚴覈取服,施以當律。措辭見上上曰,不允。出擧條翼孝曰,請持平李福潤,施以三司改正之典。措辭見上上曰,此啓之至今不停,豈可乎?有難賜批矣。翼孝曰,公議僉允之前臺啓,不可遽停,伏願卽爲賜批焉。上曰,福潤之擧措,雖曰荒亂,不過生疎所致,何至三司改正,況發啓將至經年,寧有不可停之理乎?翼孝曰,雖不知其何爲發啓,而難以遽停矣。上曰,臺諫之言,萬萬駭然,發啓則旣曰不知,停啓則又曰不可,當此求言務實之時,寧容爲此不誠之習?當今朝廷風俗,雖一任其如彼,而柳星漢脫空之後,當初抑勒者之尙今無恙,旣有乖於政令擧措之間,惟以才難且乏之故,姑且含忍,付之昧爽以前,而欲善爲來後全保之道矣。至於臺啓停連,雖曰付之公議,此只謂臺臣之不可窺覘上意耳。若在上者,竝與曰可曰否,而不爲之,則安在其有君有臣也?此所以從前臺批,有亟停二字之例也。臺諫則固不深責,臺啓亦不令强停,而旣不知之,又不停之,有若戲劇之樣,太無嚴矣。翼孝曰,嚴敎之下,萬萬悚懍,當爲避嫌矣。上曰,未承批而避嫌,則此啓已停乎?翼孝不能對。上曰,停啓與否,速爲仰對。翼孝曰,然則停啓矣。翼孝曰,臣姿疎識蔑,臺閣之任,萬不近似,而適値遇災求言之辰,冒沒登筵,至於李福潤事,批旨不下,嚴敎荐降,臣萬萬悚蹙,不知攸措。以此情踪,何敢晏然?請命遞斥臣職。上曰,勿辭,亦勿退待。出擧條上曰,如有陳勉之語,亦爲繼陳也。翼孝曰,昨日雷異,誠非常之災也。惟我聖上,警惕修省,特下求言之敎,臣誠欽仰,而臣實愚昧,不知攸達。第今之弊,紀綱不振,內而臣工,有叢脞之憂,外而州郡,無廉謹之吏,此乃殿下過推寬仁之德,或欠乾剛之政,以至群下,惟務姑息,專事彌縫。臣非以此爲致災之由,而當此遇災警畏之時,莫若自强,請益加勉勵,復整紀綱,以答天心焉。上曰,當留意矣。出擧條羽逵等曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上上曰,不允。出擧條羽逵等曰,請逆賊尙魯,亟施孥戮之典。措辭見上上曰,不允。出擧條羽逵等曰,請亟寢秋曹罪人柳師文放繹之命,仍令王府,設鞫嚴問,快正典刑。措辭見上上曰,亟停勿煩。出擧條羽逵等曰,請島配罪人李周奭,更令王府,拿致加刑,限己身定配,雖有赦典,永勿擧論。措辭見上上曰,何足責?亦爲亟停勿煩。出擧條羽逵等曰,新除授正言金商雨,時在忠淸道忠州地。請斯速乘馹上來事下諭。上曰,依啓。出擧條羽逵等欲就座。上曰,求言之時,豈可不言而退乎?如有新啓,繼陳可也。羽逵曰,無新啓矣。上曰,亞憲擧措,雖極駭然。猶有一二語所陳,今則竝與此而無之乎?蓍東曰,臺諫之事,極爲寒心矣。上曰,下位臺諫,如有所懷,竝以新啓爲之。羽逵曰,所懷則有之矣。上曰,然則待新啓畢後爲之。喜有曰,我殿下憂勤惕厲之聖念,無所間斷,而皇天之丁寧警告,若是諄諄,臣實蒙騃,莫知其所以然,而第伏念聖上,一心對越上帝,請尤極加勉,以爲弭災之方焉。上曰,當留意矣。上曰,太草草矣,豈可以此一言塞責乎?涵曰,遇災求言,遇災進言,豈不是上下交儆之美事,而求而無聽用之實,進而無匡咈之效,則適足爲應文之具,而災亦無可弭之道矣。殿下每當災異,十行絲綸,勤勤懇懇,必欲聞讜直之論,其於恐懼修省之道,可謂至矣,而第求言之擧,必至誠求助,然後直言必至於前。昨冬雷異之後,今春虹貫之時,責躬臨軒,發言盈亟,而卒未聞有措諸實事,行之實政,然則今日之事,臣不敢曰非文具也。殿下試思之。方寸隱微之中,九分用工,而一分未純,則天心不豫,警告丁寧,災異之來,豈非人主進德修業之機乎?殿下欲求消弭之道,請先察是心之誠與不誠,是政之實與不實,以爲轉災爲祥之根本田地焉。上曰,當留意矣。出擧條涵曰,國家之設官分職,將以代天工而制民治,以贊裁成輔相之功焉。方今聖明在上,治化鼎新,淑慝旣別,用捨得宜,人才之盛,雖或遜於古昔,亦不可謂全無可觀。然而每於言議上,認得偏重,而不暇及之時政得失,民憂國計,閭里多愁歎之聲,官守無承宣之風,而至使宵肝之念,獨勞於上,臣竊慨之。若一向如是,不講究民國之務,則實惠無以下究,而治效不著。請令廟堂,採訪京外弊瘼之害民病國者,各陳矯救之責,俾有實效焉。上曰,依啓。出擧條涵曰,愛民專係於節用,而節用之要,莫先於祛奢。蓋地之生財,自有分限,非人之所可恣意濫耗也,決矣。惟我國俗,近年以來,文僞日滋,侈風漸成,匹庶之賤,禮節太繁,閭巷之間,法禁不行。自宮室車馬,以至服飾器用,一未華美,則便作羞恥之事,或持儉約,則輒加鄙吝之目,一經婚喪,家産蕩盡,如是而民安得不貧,法安得不紊?然車服等物,一番營造,猶可以更閱幾年歲,至於飮食之弊,則尤無紀極。十家之産,銷盡於一飽之需,一年之計,罄竭於俄頃之費。窮極滋味,奇巧百出,甚至於刻畫物形,眩惑人目,此所以飮食之費,有倍於服玩之侈者也。年前髢䯻之禁,夬祛近俗之痼弊,而至今遵行,信如金石,朝家崇儉之意,此足以兆矣,然若或禁之太遽,行之無漸,則慮或爲擾民之端,今宜從尊卑之分,定爲品式,著成令典,如禁髢節目,而以三令五申之意,稍寬歲月之限,使民志預定,朝令必信,則亦豈無於變之效乎?然民庶之觀感,在於士夫,士夫之觀感,在於人君。昔我世宗大王,憂時俗之侈靡,臨朝發歎,翼成公臣黃喜,仰體聖志,他日登筵,身着大布朝衣而進曰,臣爲百僚倡,仍以躬率之意,仰勉昭儉之德,世宗大王,大加稱賞,而當日之俗,一時丕變。殿下如欲祛奢,莫若自上伊始,古語曰以言敎者訟,以身敎者從,繼自今請於建極之地,亟懋尙儉之德,使民庶取則焉。上曰,亦當留意矣。出擧條涵曰,國家之所以維持者,莫先於廉恥名節。國朝以來,列聖之培植,士夫之修飭,務皆以是爲恒,物彬彬多可觀矣。及至今日,人志日偸,士風漸乖,在於措紳之列者,亦多失其操持,毁其名檢,勢利所在,奔走如狂,防限至截,而踰越無難。雖以遭彈之蹤,難强之勢,一承嚴敎,便作節拍,必曰分義至嚴,處義必不可顧。噫嘻,此何說也?夫分義與處義,不可作兩段看,人臣事君,只有一身,此身一失,則更將何物,以之藉手乎?然則處義得宜,分義自在其中。先正臣李珥之言曰,上自大臣,下至參奉,皆有欲退之心,國事可爲,人臣有欲退之心,則國事若不可爲,而先正之言如是者,誠以士夫廉節,爲國家之紀綱,而於此放倒,則餘無足觀故耳。廉節之有關於人國也如是,請於廉恥名節上,亟加奬勵,以爲挽回世道之要務焉。上曰,依啓。出擧條涵曰,爵賞,天下之公器,而非人之所得私也。從古聖王,必加難愼,惟視材器之能否,而不以私恩小惠間其間。我殿下御極之初,顧惜名器,未嘗輕用,及至近年,漸不如前,承傳中批,多在公議之外,而彼被其寵擢者,亦未聞有感激天恩,圖報國家,自別於他人,又況恩典屑越,名器太輕,得之而不甚爲榮,與古人所謂斗升之祿,可以鼓舞豪傑者異矣。至若庇覆邑倅,則繡啓道貶,亦不自恤,筵駁袖彈,便歸空言,雖以匹庶言之,金玉殆遍於街路,貤贈至及於賤隷。圖避丁役,濫增年甲者,十居其半,紀綱隳壞,軍額耗縮,此雖出於遇慶廣惠之盛意,而豈若頒以米肉之爲優老之澤,亦無損於國體也哉?請繼玆以往,凡於除拜之際,惟視功能之如何,而勿以私恩參錯,俾無虧損公器之弊焉。上曰,依啓。出擧條涵曰,言路者,人主之聚會精神,開廣聰明,以資其治謨政術者也。今我殿下,容諫之量,非不至矣,而近年以來,讜言直論,寥寥無聞,平居恒言,莫不憂歎於國事,而及當言責,則率不敢語及衮闕,指斥時政,是雖巽軟成習,直氣消沮,而抑由殿下容諫之量,猶有所未至而然也。近有一種議論,又或曰雖欲盡言,必不見聽,上慮不得於君父,下憂見非於時議,惴惴焉,惟救過目前之不暇,此可以觀今日世道,而其貽累聖德,果何如也?臣聞此言,不覺中夜撫心,惜吾君之致此言也。至於臺閣,苟究其本,爲任不輕,而今也言路漸塞,故官亦隨卑,便作朝臣出六後區處之窠,如臣無似,亦且濫竽。是以,君上待以閑司,朝廷視之蔑如,爭執方張,而一付疎蕩之政,則無難擧行,彈擊雖峻,而纔經造化之力,便同無故,苟如是,則安用乎臺閣,何憚乎簡書?自今以後,請恢張言路,崇奬直氣,俾有匡救之效焉。上曰,依啓。出擧條涵曰,朝家之設置法司,將以平獄訟禁暴亂,以之愛養斯民,而第伏聞京兆·秋曹之吏,以料布之不足,所賴而爲生者,專靠於決訟,奸僞百出,侵漁多端。較量情債之多少,而立落斯辦,覘察家産之饒乏,而操縱惟意,或左右誑誘,兩面受賂,或前後舞弄,一事飜案。民牒得準,輒見侵奪,官紙一出,如逢亂離,以至向日刑吏之殺越而極矣。曾以爲民設法之地,而反有虐民呼冤之弊,此固萬萬可痛,而爲法官者,或專昧下輩之作奸,一任殘民之疲困,不事操切,請囑公行,非理而得捷者有之,以直而抱冤者有之。街路之上,傳說不美,閭巷之間,怨讟頗多,豈非大可寒心處乎?請另擇法官,使公明剛直之人,得居其職,禁戢下隷,愛恤平民,俾無如前之歎焉。上曰,依啓。出擧條涵曰,戎政國之重務,世俗以武力之不常用,而文事爲致治之具,故遂作輕重看,然殊不知疆域寧謐,然後禮樂可興。古人所謂文德,必先資於武事者,誠至論也。惟我國家,自壬辰後,五衛之戎政益疎,元額則多,而保戶甚尠,丁卒之貧弱,莫我邦若也。然我國之制,凡其需用,多靠於軍丁錢布,非別般變通之前,軍額猝不可減損,而至於戎器之修葺,卒伍之操練,決不可疎忽也,明矣。目今昇平日久,人皆恬嬉,以名邑言之,戎器之朽鈍,已無可言,案簿徒憑,而名實相左,器庫多閉,而繕修無人。道臣之春秋行巡,非不欲按例點檢,而惟其預知如此,則徒增擾騷,而實無奈何,故因循廢却,已成謬例,陰雨之備,何若是疎迂耶?且況講武,又是所不可廢者,而我國之俗,玩愒成習,架牽以過,其所停廢,已多年所,雖緣連歲歉荒,而至於今年,則八路均豐,民生稍蘇,久廢之政,惟宜及此時修擧,而一例停止,諸路同然。若謂必待屢豐而後,始可議爲,則來歲之事,又何可知,而莫大之政,將無時可擧耶。請另飭列邑,軍器之朽敗者,葺而新之,以爲緩急之用。亦令道臣,每於巡到時,親自檢閱,如未整修,論罪邑倅。至若習操,今年則節已晩矣,雖不可擧論,而自明年以後,則苟非大歉,循例擧行,以示一日不可忘之意焉。上曰,依啓。出擧條涵曰,凡此諸條,分而言之,則一條各有一條之弊,而總而論之,則莫不受病於紀綱之不立,紀綱苟立,則民志自定,國法乃行,天下萬事,皆有分限節度,而僥倖踰濫之風,虛僞苟且之弊,無得以參錯於其間,此臣所以隨事論列,而要其歸,則必以紀綱,爲總會者也。雖然紀綱,不在於下,而在於上,人主一心,卽萬化之紀綱。請於方寸上,先立紀綱,以爲致治之本焉。上曰,當留意矣。出擧條羽逵曰,荐饑之餘,天降康年,八路登熟,百穀狼戾,百年之所罕有,故老之所未見,此莫非我聖上敬天恤民,轉災爲祥之至德隆化也。凡在臣民,孰不欽仰攢頌,而竊惟天之始以警告而致異者,仁愛我殿下也,終以底豫而召祉者,亦惟仁愛我殿下也。以殿下克謹天戒,敬迓休命之德,宜無召災致沴之事,而今春虹貫之災,方冬轟燁之異,又如是荐臻,臣誠愚昧,終莫曉其致此也。伏願殿下,勿以底豫之愛,少弛泰寧狃安之戒,恒以警告之愛,益篤恐懼修省之方,克享天心,以光聖德焉。上曰,當留意矣。出擧條羽逵曰,我東本非産金之地,而近年以來,無處不産,起自西北,延及畿內,鋤耰之民,棄業趨利,游食之徒,聚黨覓貨,千百爲群,村里喧擾,不但耕農之貽害,已是可悶,亦恐竊發之爲患,終非細憂,臣謂另飭諸道道臣,嚴加禁斷好矣。上曰,惟在營邑之臣,觀勢闊狹之如何矣。出擧條蓍東曰,遇災警惕,進定賓對,永助之敎,藹然於絲綸之間,臣忝居承弼,不能出言發謀,以仰贊脩省之政,而責人則明,臣實自愧,然臺臣之今日登筵,傳啓之外,無一言而就座者,不可無示警。獻納曺喜有,推考,何如?上曰,依爲之。出擧條上敎涵曰,與誰爲近族乎?涵曰,與前正言尹之鉉,爲十一寸矣。上曰,今始登筵乎?涵曰,然矣。上曰,初登筵席,生疎則固無足怪,而諸條所陳,雖近陳談,亦多可取。今後則更以好說話敷陳,官師之規,亦務着實也。仍敎曰,近日臺諫,何不詣臺?喉院以此意,另飭三司,此後勿復如前,可也。仍命退,諸臣以次退出。
上在昌德宮。停常參·經筵。
藥房提調具庠,副提調李鼎揆啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
朴宗來啓曰,大司憲宋煥箕,持平金壽祖·鄭宗魯在外,執義宋翼孝呈辭,掌令吳翰源牌招啓辭未下,鄭㝡成陳疏入啓,監察茶時之意,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,在外禮曹參議許遞,令該曹口傳付軍職,其代亦令該曹口傳差出,待下批牌招,使之推移進去。
吏曹口傳政事,以蔡弘遠爲禮曹參議。
兵曹口傳政事,副護軍李勉兢單付。
以成均館日次儒生殿講書啓,傳于李晩秀曰,不爲應講人待題下,使之應製。
傳于洪義榮曰,行首宣傳官改差,令該曹口傳差出。
兵曹口傳政事,以朴基豊爲宣傳官。
以日次儒生殿講追書啓,傳于李晩秀曰,不爲應講人,再明日待題下應製。
李晩秀啓曰,冬至使行表咨文中,表文副本四度,或字劃不均,或疊摺不精,至於咨文紙,色品比前太劣,事大文書,事體莫重,而其所擧行,若是慢忽,事之駭然,莫此爲甚。當該承文院公事堂上及造紙署提調郞廳,所當重勘,而本院請推之外,無他可施之罰,何以爲之?敢稟。傳曰,承文提調·造紙提調,爲先從重推考,郞廳拿處。
李晩秀,以禮曹言啓曰,今十三日所下傳敎中,自今日減膳三日事,命下矣。三日之限,止於今日,自明日依例復舊封進之意,分付,何如?傳曰,允。
金熙朝,以吏曹言啓曰,成均館司藝鄭必忠,受由過限未上來,依例改差,何如?傳曰,允。
李晩秀,以禮曹郞廳,以右議政意啓曰,御覽方物還下白綿紙五百九十一卷,黃花席四張,滿花席三張,滿花方席一張,雜彩花席三張,極擇改備,其餘物種,一一看品,同爲封裹之意,敢啓。傳曰,知道。
李晩秀,以承文院都提調意啓曰,今日議政府査對,本院提調有實故外,行大護軍李聖圭,漢城府判尹權,行大護軍李秉鼎,吏曹參判黃昇源,刑曹參判李亨元,行護軍林蓍喆,行護軍李鼎運,行護軍李祖承,行護軍洪聖淵,漢城府左尹鄭大容,行護軍李太亨,行護軍韓光近,行護軍權裕,竝無故不參,推考。十八日慕華館査對時,毋得懸頉,一齊進參事,申飭,何如?傳曰,允。
禮曹啓目,粘連今此玉浦倭學之擧行顚錯,萬萬可駭。同玉浦倭學尹德祚之代,令該院,急速擇差下送爲白乎旀,倭學之不請汰去勘處,只以不得已罷黜論啓者,有違格例,事甚未安,該府使,推考警責,尹德祚罪狀,令攸司勘處,何如?判付啓,依允爲旀,該浦倭學之以不得已罷黜請罪者,有關國體,卿曹回啓論列雖得宜,該府使損體之失,不可推考而止,施以罷職之典爲良如敎。
大司諫閔台爀疏曰,伏以,天人一理,感應孔昭,災祥類至,影響斯捷,霜雪雨露,雖是二氣之變化,而疾風景星,罔非一念之召致。今當千一淸河之期,庶臻三五照燭之治,而忽此砰轟之聲,乃在收藏之節,天道悠遠,雖難人事之傅會,而上下惕勵,正合一體之交修。嗚呼,惟我殿下,二紀臨御,一念敬天,宵旰憂勤,誠格神明,由是而雨暘調均,年穀登稔,百室旣盈,八域同懽,而豈意休祥畢至之辰,反有此一夕隱隱之響哉?臣不敢爲五行穿鑿之論,歸之於某事某應之科,而第念災不虛生,必有所召,天雖難諶,惟人感通,則今日轉移之機,顧不在於殿下方寸中耶?臣愚死罪,竊以爲近年以來,國有大義理大是非,則輒爲勒制而沮抑之,大官不能盡其言,臺閣不敢畢其說,懲討之義莫嚴,而輿憤未洩,辨明之方政急,而國是靡定。至若言者獲罪,甚非昭代之美事,而尙在斥罰之中,士趨不端,實關世道之深憂,而或多岐貳之論,義理從此而漸斁,民志職此而難壹,雖以我聖上挽回丕變之苦心,徒見朝象之潰裂,而未聞國論之大定。夫公議未伸,則人心不厭,人心不厭,則天意未豫,於是乎乖氣致異,乾道示警,其勢之所必至也。今欲應天以實,轉災爲祥,則惟在一心造化之欛耳。伏願聖上,奮發乾剛,益勵聖志。事關懲討,則亟從三司之交請,義係辨明,則特循群下之同情,扶植進言之臣,而竝賜宥敍,矯革衰敗之俗,而大闡敎化,俾言路開於上,而士趨正於下。繼之以黜陟臧否,一出於義理之正,以之而靖世道,以之而壹民志,則和氣上格,而災沴可消矣。惟彼起於起,止於止之聲,特不過一時之警告耳。惟殿下懋哉。今此賓對之進定,實出於遇災求助之聖意,臣於此際,官以諫名,固當竭蹶趨簉,略效一日之責,而家有私故,未敢進身,冒犯違傲,悚蹙尤切。亦願聖明,亟命鐫削臣職,以肅朝綱,以安私分,千萬幸甚。臣無任云云。答曰,省疏具悉。大體好矣。卿其勿辭行公。
掌令鄭㝡成疏曰,伏以,仁天示警,愆陽出地,乃有昨夕砰轟之響,反在純陰閉藏之月。噫,此何故也?惟我聖上,二紀宵旰,一念寅畏,天心庶乎底豫,和氣可以致祥,則適然陰陽之相薄,未必傅會於人事,然而天人交感,厥應不忒,聖王茂對,其機孔神,是知周王側修之日,抑亦殷道復興之會也。嗚呼,自古明哲之君,或遇仁愛之警,則其所反身而省修者,不過曰懋實心行實政,以應乎天,而殿下誠實之工,固無待乎今日之加勉也。事天則實心而敬畏,莅民則實心而仁恤,每事動法祖宗,而有法祖之實焉。孝悌通于神明,而有孝悌之實焉。方寸之誠,固已上格乎穹蒼,則天何必諄諄焉更爲告戒也哉?若以政令施措者言之,紀綱猶有未振,風俗猶有未淳,庶官多叢脞之譏,守宰少廉謹之譽。此爲治道之可憂,而若謂今日召災之本則亦未也。臣愚死罪,竊以爲國家用人之政,實爲治亂興衰之機也。夫忠直恬雅,乃君子之輔世,側媚詖險,卽宵人之病國,其於進退消長之際,可不辨之早而取之審乎?近日以來,政懋寬大,治尙調劑,薰蕕之異臭,而猶有雜進之慮,涇渭之別流,而不無相混之弊,誠恐八九分治效,便被他末梢之壞了矣。今當遇災警惕之日,先從用捨間審辨,使夫朝象,不至於決裂,世道咸歸於壹定,民志大服,治化丕變,則自無陰沴之上干,而實爲消弭之急務。伏願殿下,深加三思焉。臣昨進狂瞽之一疏,未蒙採納之聖恩,滿心惶蹙,更何敢刺口言事,而今此求言之敎,實出敬天之誠,故不避猥越,敢此冒陳,而草草所言,亦不過申控前疏之餘意耳。尤不勝惶愧萬萬,臣無任云云。省疏具悉。言路之開廣,豈可曰不可,昌言直言,可開可廣,混淪是非,汨董當否,而一例不加區別,反非來言之道,爾其勿辭察職。
校理朴載淳疏曰,伏以,臣於見職,濫叨苟充者,于今三箇月矣。始也感激恩造,暫爲冒應之計,而終焉因仍蹲據,殆若固有者然,每自循省,愧縮靡措,以臣譾劣之姿,固不敢比擬於論思之責,則其所報效,只是趨走竭蹶,出入隨隊,而第臣間嬰風痺之症,兼有耳目之疾,隨以衰鑠,轉益昏憒,以此病樣,不堪廁列於近侍之班,卽通朝之所共知也。雖欲强策,其勢末由,臣若不惴量,徒事貪戀,則將必僨誤職事,貽羞淸朝而後已,其所憂懼,豈徒臣悶迫之私而止哉?況當修省之時,宜擇啓沃之任,如臣無似,合先刊去,玆敢略陳衷情,仰瀆崇嚴。伏乞天地父母,察臣至懇之非出飾讓,鐫臣所帶職名,俾蒙終始曲庇之恩焉。臣方丐免矣,何敢贅論,而第有區區微見,敢此尾陳焉。臣伏覩金浦前郡守具允德供辭判付下者,大哉王言,磊落光明,臣不勝欽誦萬萬。大抵稅船臭載,則自其地方報營,而具格狀聞,卽金石之典也,一自改色創法之後,其弊有不可勝言者。蓋臭載穀物之自下改色,在國計無虧損,在邑倅無勘罪,外面驟看,雖若便好,而究其實,則旣不出於官廩之餘,而再徵民間,反有甚乎拯劣,此幾不近於盜臣耶?且在前依法嚴勘之時,則營邑嚴飭於監色,監色董督於沙格,猶有維制畏愼之效矣。今則營邑之飭,日已疎忽,添載故敗之弊,比前尤多,此亦事勢然矣。凡爲守令者,亦有士夫廉恥,則晏然恬然,欲保其職,爲此苟且彌縫之事,殆令人代羞。臣意則自改色創法以後,犯科之守令,一一査出,令該府重勘,以懲日後,斷不可已也。臣於待罪嶺邑時,稔聞倭物貿取之弊矣。蓋倭物,卽玩好無用之物耳,特以出自外國,人皆珍之,營閫邑鎭,競相高價和買,漸以成風,日甚一日。今我聖上,不貴遠物,儉德是崇,是宜俗尙丕變,奢風日熄,而士大夫間,猶以侈靡競趨,奇巧相尙,以有用之財,換無用之物,其爲糜財病俗,莫甚於此,而且其競相貿取之際,所聞易訛,臣實痛之。自今嚴飭萊府,另加禁斷,而非徒倭物爲然,唐物貿取之弊,亦猶是焉。及今使行未發之前,亦令嚴加申禁,一以爲抑奢靡之政,一以爲聳瞻聆之道焉。臣竊又伏念爵賞者,人主所以勵世磨鈍之柄,而環顧朝著,金玉殆遍,雖以承旨望言之,除在外實故,亦不下七十餘人,聖化方隆,籲俊登良,人才之於斯爲盛,固是美事,而竊計丙申一初之時,激揚得宜,停拔有據,掄選無混淆之歎,位著多想望之效矣。到今數十年以來,轉涉僥濫,纔陞資憲,便叨八座,驟躋通政,遽擬二品,以至庶僚,就次蕩然,其爲有識者之憂,容有旣哉?臣謂自今,益加愼惜資級,以嚴官方,以重公器宜矣。臣無任云云。省疏具悉。臭載船穀自下改色之習,害歸小民,不但有關於渠輩廉恥,然而後勿如是爲可,何必一一追勘於旣往乎?爾言則是矣。倭館交易,雖有約條,以無用不緊之物,營閫邑鎭,競相高價和買,至登傳聞,而爾在嶺邑,亦果稔聞云,爾則豈比於過去風聞乎?爾所聞者,爲萊伯者,寧或不聞?其不能禁戢之罪,不可勿論。該府使,令該府拿問處之。旣曰營閫,則道臣·帥臣,焉敢辭其責?以他罪勘配者外,令廟堂,嚴關査問,俾各自首。新倅,以剛明守法人差送,此後嚴禁謬習。燕行貿來奢靡奇巧之物,在所當禁云者,爾言亦好,拜表在卽,各別嚴飭,俾有實效。書狀,卽行臺也,似此微事,不撓何難乎?稗說雜記及左道異端蠱人心術之書冊購貿之爲弊,大關世道,年來嚴加禁飭,近頗解弛云。昨今年書狀,欲爲嚴處,姑觀今行而含默矣。雖以經傳言之,鄕本正合看讀,此所以以書冊爲名,竝令禁斷者也。更以此意,令廟堂,嚴飭使行及道臣·灣尹處,行中若有犯者,書狀官及首譯,首先嚴勘,承旨望數多與資憲後便叨八座,通政後遽擬二品事,專由近來官方不嚴,躁進成習而然。當留意於愼惜名器之方。爾其勿辭察職。
修撰金熙采疏曰,伏以,臣方叨見職,而所帶春秋兼銜,與承政院同副承旨臣熙朝,有同堂兄弟應避之嫌,玆敢短章陳懇,伏願聖明,亟命攸司,照例遞改,以存公格,以安微分,不勝幸甚。臣無任云云。省疏具悉。疏辭下該曹稟處。
丙辰十月十五日卯時,上御熙政堂。方物看品入侍時,行都承旨李鼎揆,行左承旨洪義榮,行右承旨李晩秀,左副承旨洪義浩,右副承旨朴宗來,同副承旨金熙朝,假注書尹致永·洪奭周,記事官吳泰曾·金履永,檢校待敎徐有榘,以次進伏訖。上曰,都承旨外,諸承旨盡爲下去,看審方物,而今番文書,比前倍多,考覈另加詳細也。上曰,同副以嫌不進,懸於考覈望,則何爲而入侍耶?熙朝曰,考覈則以嫌不進,而殿座之時,不敢不入矣。上曰,雖以下番翰林之緊任,方物看品,亦有嫌不入之例,則況承旨乎?上曰,今日査對時,右承旨以槐院堂上,當爲進去乎?晩秀曰,然矣。上曰,各別精審爲之。上曰,宗廟以祭物架子事草記,而聞是架子軍一時失手之致,與郞官之不謹擧行有異,此草記則置之。仍命書榻敎曰,當該奉常寺官員,爲先從重推考。又命書榻敎曰,王大妃殿進服蔘橘茶停止。又命書榻敎曰,惠慶宮進御蔘香飮五貼製入。命書傳敎曰,明日開講後,試射當爲之,試官依初下敎,當以試放試官仍用,別雲劒望筒付標。內禁衛秋等試射,亦當兼行。殿講時兵曹別侍衛,以亞堂待令,處所以春塘臺爲之。鼎揆曰,昨見左相私書,以爲落成宴,今日當爲之,而適値雷異減膳之時,故退行於明日云矣。上曰,唯。看品訖。命退,諸臣以次退出。
上在昌德宮。停常參·經筵。
日次儒生殿講罷後,內閣·政院·玉堂·藥房口傳問安。答曰,知道。
李晩秀啓曰,明日常參·經筵,取稟。傳曰,停。
洪義浩啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,抄啓文臣五月朔親試,明日爲之事,命下矣。處所以何處爲之乎?敢稟。傳曰,便殿爲之。
李晩秀啓曰,抄啓文臣課講,明日爲之事,命下矣。何承旨進去乎?敢稟。傳曰,左副承旨進去。
有政。吏批,判書沈煥之,參判黃昇源,參議韓用龜,行都承旨李鼎揆進。以金麟采爲司藝,李恒演爲尙衣別提,學祿單崔鳳和,學諭單金瑥,贈領議政邊協爲襄靖,贈領議政柳珩爲忠景,贈領議政金麟厚爲文正,贈領議政柳赫然爲武愍,贈左議政柳琳爲忠壯,判敦寧趙遠命爲貞簡,行判府事趙觀彬爲文簡,贈判府事梁大璞爲忠壯,贈吏曹判書梁誌爲忠愍,贈吏曹判書尹衡甲爲忠康,贈左贊成李泰和爲榮敏,贈兵曹判書呂榮元爲襄壯,贈刑曹判書柳炳然爲忠毅,知敦寧兪彦達爲靖憲,贈兵曹判書邊應星爲襄貞,茂豐君樬爲昭愍,右參贊李翼元爲忠僖,行判尹韓師直爲靖惠。
兵批,判書鄭好仁,參判尹弼秉,參議李尙度病,參知吳泰賢入直進,行左承旨洪義榮進。同知池龍泰,僉知金爔,護軍徐龍輔,副護軍李鼎德·韓晩裕·李翼晉,副司果李得馨·李載弘,以上竝單付。
吏曹口傳政事,注書單金履永。
注書柳遠鳴赴試,代以李泳夏爲假注書。
玉堂前望單子入之,副修撰鄭東幹,修撰李基讓,副校理金近淳落點。
李晩秀啓曰,新除授副修撰鄭東幹,方在罷散中,何以爲之?敢稟。傳曰,敍用。
李鼎揆,以司饔院監膳提調意啓曰,漁夫貢人等呼訴內,冬節已屆,魚族深入,設網屢日,勢難捉得,將至於闕供之境云。每年如此之時,以他可合之魚及活鷄,例有參半代封之規,而莫重御供,自下不敢擅便,惶恐敢啓。傳曰,代捧,可也。
李鼎揆,以都摠府言啓曰,今日入直內三廳武兼禁軍及軍兵等,當爲中日習射,而入直堂上郞廳,俱以侍衛進參,不得設行,外中日依例設行,而內入番禁衛軍試放事,請出標信。傳曰,知道。
洪義榮,以備邊司言啓曰,關西後運襦衣一百四十五領,紙衣一百領,照數稱量,木綿紙品,竝爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
洪義榮,以兵曹言啓曰,依判下,吹打內吹金鼎三等二十四名,龍虎營兼內吹文泰成等十名處,各木一疋施賞之意,敢啓。傳曰,知道。
洪義榮,以訓練都監言啓曰,依下敎,直赴出身李得馨處,宴需錢三十兩,米二石助給之意,敢啓。傳曰,知道。
洪義榮,以禁衛營言啓曰,依下敎,直赴出身李得馨處,宴需錢三十兩,米二石助給之意,敢啓。傳曰,知道。
洪義榮,以御營廳言啓曰,依下敎,直赴出身李得馨處,宴需錢三十兩,米二石助給之意,敢啓。傳曰,知道。
洪義榮,以摠戎廳言啓曰,謹依下敎,直赴出身李得馨處,宴需錢二十兩,米二石助給之意,敢啓。傳曰,知道。
洪義榮,以御營廳言啓曰,鷹峰諸麓今春植松處,待其當節,連加種植事,前已草記蒙允矣。明日爲始,又爲加植之意,敢啓。傳曰,知道。
洪義榮,以御營廳言啓曰,本廳字內肅靖門東邊第二城廊近處女墻,亦爲畢築之意,敢啓。傳曰,知道。
洪義榮,以禁衛營言啓曰,依下敎,贈參議張厚健六代孫商說,本營別軍官加差,使之肄習之意,敢啓。傳曰,知道。
洪義榮,以御營廳言啓曰,依下敎,贈參議張厚健五代孫胤祚,本廳別軍官差下後,仍爲下送之意,敢啓。傳曰,知道。
行判中樞府事李命植疏曰,伏以,臣猥控血懇,冀蒙體諒者,前後殆二十遭矣,只緣忱誠之淺薄,尙靳允兪之溫音,虛帶重任,三年于玆,臣誠惶懼憂蹙,何嘗晷刻少安於心也?念臣年旣癃老,已過於懸車之限者七矣,情又臲卼,不自廁搢紳之列者久矣,顧何有一分當世之念,而每荷眷毗之出常,輒致微諒之莫守,始不能力辭乃已,終未免自同無故,上焉而莫副淸朝禮使之盛,下焉而徒壞士夫廉防之重,出處之無據,笑罵之從他,臣實自愧,人其謂何?然而此皆臣一己之私耳,又何敢覶縷而不知止哉?第臣病情奇怪,已作廢人之狀,屢陳於前疏,想蒙聖明之俯燭矣。今當寒節,諸症有進無退,房闥之不能運步,酬酢之不能相通,居然爲一周歲有餘,如是而尙可能按錢穀之簿,理機務之繁乎?決知其行不得矣。苟使臣有毫分精力可圖,毫分裨益,則豈敢出過實之言,以爲占便之計哉?一日蹲冒,曠一日之責,二日蹲冒,曠二日之責,其可以一味虛縻,不恤重務之委屬也哉?玆敢不避煩複,復申前懇。伏惟聖慈,天地也父母也,特賜諒察,哀憐之矜念之。及此草露之未晞,特降許令致仕四字之敎,不但臣區區之微願獲遂,在朝家汰冗勵恥之政,亦將爲當急之務也。噫,臣通籍四十六年之間,受國厚恩,不啻如丘山之重,河海之深,而於內於外,未曾有螢爝之裨,涓埃之效。及此頹齡,便訣明時,豈所欲哉?癃疾之極,不得不爲丐身之圖,臣情到此,豈不悲哉?臣不勝涕泣祚懇之至云云。答曰,省疏具悉。卿其勿辭行公。
丙辰十月十六日辰時,上御熙政堂。日次儒生殿講入侍時,行都承旨李鼎揆,行左承旨洪義榮,行右承旨李晩秀,左副承旨洪義浩,右副承旨朴宗來,同副承旨金熙朝,記事官柳遠鳴,假注書洪奭周,記事官吳泰曾·金履永,檢校直閣金勉柱,檢校待敎徐有榘,以次進伏訖。試官右議政尹蓍東,行禮曹判書閔鍾顯,漢城府右尹李益運,參考官行副司直南公轍·魚用謙,副應敎李明淵,副司果申絢及應講儒生,以次入就拜位,行四拜禮訖,試官以次升進伏。蓍東曰,日間聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,一樣矣。上曰,昨日使行文書中字劃不均,疊摺不精者,已爲改之乎?蓍東曰,已改云矣。上曰,咨文紙品,比前太劣,寫字官亦漸不如前矣。蓍東曰,古之寫字官,筆劃亦有元氣,今則雖有名稱者,以臣所見,亦不如古矣。上曰,若能另擇,豈有是乎?上曰,今日講生入來者多,欲觀其生熟矣,適値試射,雖不盡爲親臨,而上齋生,異於齋任及治經生,故使命官,勿爲峻考,多出通以上栍,以爲比較之地。此意,預諭于入庭儒生也。上曰,泮長今日入來耶?蓍東曰,聞已入來云矣。上曰,欲爲陞試云耶?蓍東曰,本館公務,雖皆爲之,而陞試,則尙無設行之意矣。上曰,旣行其職,而獨不行陞試者,是豈成說乎?且陞庠之弊,果如其言,一番疏陳,非不好矣,而此亦國法,則更張之前,豈可不爲?更以此意飭諭,雖於明日,卽爲擧行,可也。上曰,試射時承旨,則左副·右副進去,注書則金履永還付進去,而此處則兼史入侍,可也。記注官金良倜進伏。命書榻敎曰,檢閱金履永,還付注書,先入侍後謝恩。命開講,仍就小次,生員洪聖肇等,以次應講。上還御殿座敎曰,通儒生爲幾人乎?熙朝曰,八人矣。命書榻敎曰,未肅拜及在外玉堂許遞,前望單子入之,待下批牌招察任。蓍東曰,關西道臣舊還事論啓,今玆登聞矣。本道舊還五萬二千石,分排收捧者,蓋以四分一之數行會,而舊還未捧,專在江邊七邑及龜城等八邑,而江邊被水,已令全免,則五萬二千之數,勢難竝督於十餘邑鎭。且辛亥以前最久年條,至有指徵無處之慮,則道啓之不以最久年條爲準。且不以五萬二千爲限,使辛亥舊還七萬餘數,過半收殺爲請者,事勢似然,必有料量而然。最久年條之區別捧納,分排穀物之勿限石數,竝依請許施。義州·昌城之全數停捧,江邊諸邑之限折半收納,竝依前知委,惕念擧行。公穀之收捧,德意之對揚,務令竝行於其間者,實是道臣目下承宣之責。以此更爲申飭分付,何如?上曰,依爲之。出擧條講畢。命書傳敎曰,今日日次講時,上齋生進應講者近百人,擧皆突誦,可知致力於讀習,而旣無純通儒生,其中通生員趙鎭壽·李箕采,進士洪達榮·李㷞·尹行徹·金用默·權馥·金啓溫等,明日使之待令,試製後當施賞。其餘粗略儒生,別無優劣,今番則竝置之。四學齋任幼學,率多不能開弦,所當停擧,姑爲參酌,令泮長,嚴飭肄誦於泮村,能誦後,草記,以爲更試之地。贊儀唱禮畢。上命蓍東等先退。命書榻敎曰,抄啓文臣五月朔親試及四月朔課講,明日爲之。仍命退,承史以次退出。
丙辰六月十六日辰時,上御春塘臺。摛文院移御時把守軍校試射入侍時,左副承旨洪義浩,右副承旨朴宗來,記事官金履永·金景煥·吳泰曾,以次侍立訖。上具平戎服,出御大次。上曰,試官入來。賤臣承命出,與行兵曹判書鄭好仁,大護軍李敬懋·徐有大,禁軍別將柳孝源,護軍朴基豊,行副護軍鄭學畊,兵曹正郞鄭晩錫·呂駿永,偕入進伏。上曰,右副與分所試官,往丹楓亭,試射以來。上曰,龍虎營吹打,全不成樣,兵判常時不飭之失,不可無警,兵判記過。義浩跪告宰樞執鼓,射員以次應試,取南行宣傳官李載弘·李得馨及各營將校七人,唱名賜第,仍賜樂退出。命書傳敎曰,今日賞試射時,南行宣傳官故右議政貞翼公李浣奉祀孫李得馨四中,訓鍊大將李柱國曾孫李載弘五中,直赴殿試,令該曹,今日政,竝付司果。元戎曾孫登科,在古未聞,極爲稀貴,已令給樂,令訓將來待,率往貞翼之家,在諸武將,何異於鼻祖之家,其所欣悅,何待提敎?亦已給樂,令諸武將,立之馬前遊街,此擧爲念故相,以聳瞻聆之意也。又命書傳敎曰,政官牌招開政。上曰,義州武士二人招入。張胤祚·張商說,進立臺下。上曰,汝等於贈參議張厚健,爲幾代孫?胤祚曰,臣則爲五代孫,商說爲六代孫,而奉其祀矣。上曰,使之付料於禁·御兩營別軍官,肄習射藝,而去留從自願,胤祚請歸,商說請留。上曰,商說則給料敎射,來月待令,胤祚則藝成上來後,該營草記,此皆出於念汝先祖之義,須體此意,無怠肄射,可也上還內,諸臣以次退出。
上在昌德宮。停常參·經筵。
李晩秀啓曰,來二十一日,朝參日次矣,敢稟。傳曰,停。
李晩秀啓曰,明日拜表相値,視事頉稟之意,敢啓。傳曰,知道。三明日次對,進定於明日,兼行常參。
洪義浩啓曰,大司憲宋煥箕,持平金壽祖·鄭宗魯在外,執義宋翼孝,掌令鄭㝡成呈辭,吳翰源未肅拜,監察茶時之意,敢啓。傳曰,知道,掌令吳翰源之處義,極爲駭然,傳謄之俗習,屢勤飭敎,無異於禁令,則爲其兄者,使其弟冒禁,又從以冒當捧入,至有刊名之處分,則于今幾日,監察請牌之啓,循例書入者,豈成說乎?今始聞之,來住闕外,有若待命然云,重臣以下之所不敢爲者,渠敢爲之,又豈有如許屑越之事乎?依前拔其名於臺選,俾所知分,本職以改差捧傳旨。冒禁則冒禁,而兄弟之一事竝坐,分數稍過,前承旨吳鼎源刊名,則令知申,知悉生墨。
李晩秀啓曰,專經文臣,漢學文臣殿講,二十日爲之事,命下矣。處所以何處爲之乎?敢稟。傳曰,便殿爲之。
李晩秀啓曰,來二十一日,輪對日次矣,敢稟。傳曰,待下敎待令,當次人先爲受點。
傳于李鼎揆曰,諸承旨持公事入侍。
以大司成尹得孚牌不進罷職傳旨,傳于李鼎揆曰,只推,更爲牌招。
以副校理金近淳牌不進罷職傳旨,傳于李晩秀曰,只推。
傳于洪義浩曰,坐直承旨入侍。
李晩秀啓曰,明日常參,六曹長官及漢城判尹,當爲進參,而刑曹判書李得臣,工曹判書申光履,漢城判尹權病不進,竝待開門牌招,何如?傳曰,今聞刑判·判尹,以日前臺啓中措語引義云。近來廉防之壞損,雖甚可悶,以此處義,反涉吹覓,工判事亦過矣。若此則滿朝,皆可引義,而入於承旨望者,亦當一竝引義乎?似此駭然之處義,莫非舊染汚俗中出來,何不聯疏直請杜臺臣之口,鎖臺廳之鑰乎?懸病三堂,爲先越俸三等。連日徹夜酬應,亦必聞之,則承宣之無一言請牌,亦爲駭然,一竝從重推考。此後以此引義者及不參於明日班行者,該房知悉,直捧禁推傳旨。
金熙朝,以吏曹言啓曰,新除授奉常寺僉正朴命球呈狀內,矣身素患暈眩,如期發作,萬無供仕之望,卽速遞改云。其實病旣如是,則有難强令察任,改差,何如?傳曰,允。
朴宗來,以義禁府言啓曰,東萊前府使尹長烈拿問處之事,傳旨啓下矣。尹長烈,時在任所云,依例發遣府書吏交代後,拿來,何如?傳曰,允。
洪義榮,以禁衛營言啓曰,本營字內外南山龍壇近處,今已植松,而其外各處,則待明春播植之意,敢啓。傳曰,知道。
吏曹啓目粘連,觀此弘文館修撰金熙采上疏,則以爲臣所帶春秋兼銜,與承政院同副承旨臣熙朝,有同堂兄弟應避之嫌,亟令攸司,照例遞改亦爲白有臥乎所,相避之法,在下當遞,修撰金熙采所帶春秋館記事官之任,減下,何如?判付啓,依允。
奎章閣待敎李存秀疏曰,伏以臣罪積于躬,禍延所怙,一縷頑喘,三年不絶日夕冤號,無所控告。惟我殿下,特推慈覆之仁,屢加存恤之恩,每一承聆,母子兄弟,相對攢手,惟有血淚之被面也。俛仰之頃,祥禫已闋,自顧冠裳,奄比恒人,茫茫穹壤,人理都盡。乃者恩旨,有隕自天,授臣以內閣舊銜,臣於是,怵然怛然,疑如夢寐,若將攀誥入告,而不可得矣。嗚呼,臣父遭際明時,受恩如天,平生所自期者,惟在於不辭湯火,少酬涓埃,家庭訓誡,亦惟在此。且以臣蒙騃昏劣,早涉榮塗,常懷憂懼,感戴之語,盈滿之戒,耿耿床褥,以至歸日,今欲追提,秪增摧咽,臣旣視息苟存,復齒人數,追先臣未卒之志,報聖主罔極之恩,卽臣區區之願,況臣逖違威顔,三載于玆,犬馬之誠,寤寐如結,竭蹶趨造,豈敢或緩,而苫塊纔撤,餘哀在中,手擎朝衣,有淚盈襟,脩門在瞻,徊徨不前,臣情到此,窮且戚矣。玆敢收召神精,略控短籲。伏乞聖慈,曲垂矜諒,亟遞臣匪分之職,使臣謹遵先誠,退守拙分,以卒天地生成之澤,不勝大願。臣無任云云。省疏具悉。爾其勿辭察職。
上齋生應製御考榜,賦三中一進士申頤朝,父光顯,朱書百選一件,三中進士玄承祚,父範宇,朴大和,父鳳陽,生員金會淵,父鍾正,進士金文欽,父載厚,南學中,父履福,生父履祚,鄭弼東,父澣,崔壽亨,父禊,生員閔致福,父鍾顯,三下進士李興慶,父命馥,朴呂壽,父宗祿,生員韓錫朝,父德亨,進士李翼,父日煥,生員兪益柱,父漢禹,進士李英秀,父發源,生父孝源,沈允之,父鉐,金相任,父茂澤,草三下進士李鎭,父坰,蔡義重,父光翼,金獻行,父智謙,蔡一揆,父遇,趙奎采,父敬源,蔡顯國,父逑夏,生父述,宋文顯,父弼休,尹匡烈,父秀東,生父英東,金重淳,父履規,洪秉善,父希泳,以上各新印韻書一件,次上進士鄭胄煥,父桔,生員崔弘岱,父守啓,生父守度,趙相羽,父巨源,進士李心永,父齊樞,生父齊桓,生員朴弘源,父師憼,南益裕,父,趙鎭翼,父宗喆,進士徐冕輔,父有晦,趙道宇,父彬,生員李家淳,父龜書,進士嚴喆,〈父〉思愼,生父思愇,金碩鉉,父復祚,生員李用正,父師錫,幼學趙光溫,父有善,生員李復性,父鉉周,進士朴民淳,父敬鎭,李敎明,父延伋,權襈,父㨁,申秉,父奭相,生父夔相,生員金啓河,父鼎鎭,天命翊,父道原,進士徐有淳,父退修,生員洪晩榮,父樂靜,進士權燁,父萬衡,生員沈錸,父樂賢,李鳳果,父元福,生父松福,進士申惠淵,父,沈英鎭,父重奎,任履周,父邁,生員安榮,父宗傑,進士洪始傑,父綎,生員鄭淞,父彦賓,進士尹浣,父之鐸,李鎭華,父秉喆,生員金炳翼,父世根,金泰鍾,父處純,進士姜世望,父文行,生員崔熽,父仁祐,尹行慶,父勖,進士李晉默,父廷幹,李在璣,父命傑,洪樂玄,父瞻漢,李源成,父肅載,生父得載,以上各紙一卷。
進士申頤朝試券,西都賓問東都主人賦,子虛誇夫烏有,是楚人而言楚,夢華胥之春風,笑河伯之秋水,鼂發軔兮上都,揖東人曰予聽,執吾土之信美,訊帝居之克壯,隆天下以兩都,迭爲主於西東,受命初而龍興,建武來而龜食,汾雲飛而鼎定,永匹休於千億,曰有賓兮自西,遌主人而肅之,涉長安之日近,訪洛水之雲浮,函關出而望氣,信蔥籠其佳哉,然生長之異鄕,我能言夫西都,天瑞徵於聚五,地利著於方千,列金湯之體勢,控繡錯之山川,基百二而雄視,世十三而增廓,西人我而眷西,得頗詳於土俗,皇初起於㶚上,地莫强於山外,今王聖於宅東,我氓恨於不西,吾其徵乎樂土,子欲聞夫美制,四風馬之不及,擬井蛙之自大,西雲入於指點,好與說於洛下,風千里而不同,民一方而自是,匪不美於澗東,自有勝於秦中,儀齊人之語管,襲海客之談瀛,皇基宏於扼亢,地勢壯於連瓴,東於西其逖矣,子非我則昧夫,儂咸陽之舊氓,尙及見夫漢儀,徵衣羊之妙策,聞逐鹿之遺事,繽殷賑與巨麗,請爲子而論之,非敢議於帝都,各自誇於風土,拚璇題而拜稽,誦餘義於班賦。
上齋生應製御考榜,表三中生員洪聖肇,朱書百選一件,父以采,三下生員閔師膺,父垠,進士姜履元,父忱,金明淳,父履慶,生父履基,生員金命淵,父鍾正,進士安錫良,父廷玹,生父廷瓛,草三下生員沈魯巖,父樂洙,以上各新印韻書一件,次上幼學吳燧,父相鼎,進士柳諫,父正養,生員李遠揆,父趾光,金鋼,父載文,生父載久,金鐮,父載人,進士趙經鎭,父時衡,草次上進士李鍾夏,父世璞,生員閔章顯,父百權,進士徐淇修,父命敏,趙學春,父德泂,生員李命熙,父益彬,生父復彬,進士安光宇,父搆,李朝鉉,父在誠,生員趙鉐,父台應,金鑢,父載七,鄭錫猷,父圭瑞,進士崔在鉉,父成發,李銑,父光德,生員李英玉,父駿祥,沈英錫,父㴛,鄭夏容,父東顯,生父東杓,進士兪孟煥,父華柱,柳光鉉,父敬基,以上各紙壹卷。
生員洪聖肇試券,擬漢太史令司馬遷進帝紀以下百三十篇表,猗歟闡三五之治,方仰中休,裒然成百十之篇,庸塵乙覽,一部靑汗,再拜彤墀,念歷代自黃帝以來,而全書欠靑史之闕,展也治亂得失之可考,邈乎聖帝哲王,亦惟功德事業之莫傳,幾箇名臣碩輔,百世興替,實是龜鑑之有資,一通集成,誰繼麟經之絶筆,屬聖代除挾書之律,幸微臣叨編史之班,返魯鄕·燕市之遊,歷覽山川風俗,倣楚杌·晉乘之例,廣搜石室金閨,伊來數十年輯蒐,粗效百餘篇纂次,所詳者世家本紀,張皇五十萬言,其文則表志列傳,上下數千百載,想周南手執之托,幸成一家之書,顧陳篇足徵之文,庶備九重之覽,玆於脫藁之日,敢效獻芹之忱,此爲頗詳,從軒後凡幾,其義竊取,曁漢初若干篇,金刀之治化方隆,政屬做熙皞之會,王牒之祕藏遍閱,寧忽摭今古之要,竊附良史記實之規,要贊昭代右文之化,首尾一統鋪敍,或謂史在名山,汗漫千里煙波,敢曰文如流水,至於記載筆削之際,奚但前代之舊聞,若夫揄揚模畫之誠,㝡詳國朝之聖德,欽惟皇帝陛下,崇文天下,建元年間,求書四方,旣訪河間之禮樂,闡治一代,復講董生之春秋,咸仰作成之休,擧切撰述之悃,伏念臣譽乏三長,時際一治,楓陛告猷,縱愧贊襄之術,蘭臺簪筆,庶效捃摭之才。
進士金啓溫應製比較試券次上,退而學詩賦,夙奉訓於無邪,是三百之一言,莫非敎於提耳,而後免於墻面,莊壇退而敬受,小子可以興詩,欲有聞而行諸,不亦悅乎習之,子雅言者皆詩,恒晨昏而承聆,自始舞於勺象,常侍側於弦誦,周召南而女爲,敢曰究其義,斑衣夕其過庭,聖申如曰學未,葩正音其在玆,草木名亦多識,興於是而乃禮,人不可以不學,苟誦詩有未達,又何能以言爲,諄然誨以式穀,敬聞命於緇帷,儀始學於戴經,擬常誦於季路,編在手而不釋,退將修吾溫習,先道體之下學,襲聖誨之多術,吟於朝而誦暮,不知舞之蹈之,篇洋洋於口受,戒申申於手携,謨先聖之大猷,盍致力於玆書,懲於斯而勸斯,興亦可而觀可,學舍是而奚先,實慥慥乎云爾,曁商也又賜也,可與言夫微旨,旣氣象之和平,又德性之薰陶,人樂有兮賢父,聖豈欺乎余哉,邇之事而是道,學不厭而何有,寔咏歎之不足,樂亦在乎其中,此先王之遺風,矧君子之反經,讀淸廟而一唱,及白圭而三復,依聖訓而折衷,退省私亦足發,承循循之善誘,有渢渢之餘韻,讀其詩而思人,憬尊閣於遺篇。
丙辰十月十七日辰時,上御熙政堂。抄啓文臣親試,諸承旨持公事入侍時,行都承旨李鼎揆,行左承旨洪義榮,行右承旨李晩秀,左副承旨洪義浩,右副承旨朴宗來,同副承旨金熙朝,假注書李泳夏,記事官金景煥,記注官金良倜,檢校直閣金勉柱,親試試官原任直提學金載瓚,直提學李晩秀,檢校待敎徐有榘,以次進伏訖。上曰,各房有公事乎?鼎揆·晩秀·義浩·宗來,各奏無公事,熙朝讀奏平安監司朴宗甲啓本定州等官反庫事,義榮讀奏江原監司徐有防啓本秋等勸武軍官等都試試取事,馬兵都試試取事,選武軍官都試試取事,平安監司朴宗甲啓本右列武士四等都試試取事,江華留守金履翼啓本都試及賞試射沒技人姓名·技藝·劃數開坐事。命書判付訖,引儀引試官以下抄啓文臣,應試儒生,行四拜禮。上曰,應試儒生使之進前,可也。趙鎭壽等,以次進前。各奏姓名訖。仍命退出。載瓚曰,抄啓文臣中懸頉不進者,爲五人矣。命載瓚,書親試書題賦西都賓問於東都主人,表擬漢太史令司馬遷進帝紀以下百三十篇。又命書儒生應試書題賦退而學詩,竝揭之。上曰,抄啓文臣之應試者,能知題之本解乎?熙朝曰,不能詳知云矣。上曰,同副承旨與抄啓文臣,往于內閣,使之考閱冊子,盡意善作,無或讓頭於儒生所作。右副承旨,則儒生應試試所進去,可也。晩秀曰,待敎李存秀上疏到院,退却矣。上曰,三年免喪後初陳之疏,何不捧入乎?須卽捧入,可也。晩秀曰,陞試從速設行事,特敎申飭,前後屢勤,而大司成尹得孚,謂有情病,一向逡巡,昨日日次儒生殿講時,身入闕中,而陞試一事,終不擧行。分義事體,萬萬未安,從重推考,卽爲牌招,使之設行,何如?上曰,從古名碩意見之若此者何限,而法典不改,則但當遵而行之而已。以此自劃,有若處義然者,古人決不爲此。此意嚴飭,仍卽牌招,斯速擧行,可也。出擧條上命抄啓文臣應講,仍入小次,命撤講後出去,諸臣以次退出。
丙辰十月十七日戌時,上御便殿。泮儒應製科次入侍時,左副承旨洪義浩,同副承旨金熙朝,記事官金履永,記注官金良倜,記事官吳泰曾,以次進伏訖。上曰,入格儒生表賦全榜,出送成均館,令入直郞廳,卽卽知委,使之明日常參時,親受賞典之地,可也。仍命書傳敎曰,通儒生更試居首賦次上一進士金啓溫,依例直赴會試,次上生員李箕采給一分,上齋生應製表三中生員洪聖肇,賦三中一進士申頤朝,各給朱書百選一件,賦三中進士玄承祚·朴大和,生員李會淵,進士金文欽·鄭弼東·崔壽亨,生員閔致福,表三下生員閔師膺,進士姜履元,生員金明淳·金命淵,進士安錫良,生員沈魯巖,賦三下進士李興慶·朴呂壽,生員韓錫朝,進士李翼,生員兪益柱,進士李英秀·沈允之·金相任·李鎭·蔡義重·金獻行·蔡一揆·趙奎采·蔡顯國·宋文顯·尹匡烈·金重淳·洪秉善,各給新印韻書一件,表次上幼學吳燧等,賦次上進士鄭胄煥等,各紙一卷賜給。命退,承史以次退出。
上在昌德宮。停常參·經筵。
李晩秀啓曰,明日常參·經筵取稟。傳曰,停。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,三使臣留待。
傳于洪義榮曰,左副承旨入侍。
以英陵·寧陵奉審承旨別單,傳于李晩秀曰,此別單下畿營,令道伯,問于地方官及寢郞,從便修補處,道伯酌量知委後微稟。木根則近來每朔或間朔摘奸,而爲弊如前,更當別般嚴處,此意亦令道伯嚴飭。
以大司成尹得孚牌不進罷職傳旨,傳于李晩秀曰,處義有關事體,傳旨勿施,申飭擧行。
傳于金熙朝曰,當該承旨推考。
金熙朝啓曰,御考賞典之自內閣擧行,事例卽然,而今番殿講,通儒生更試賞格傳旨啓下之後,臣之矇然請出直赴板,事涉越俎,誠極惶恐,而內閣之不卽擧行,致有此違例之擧者,亦甚未安。當該入直閣臣,推考,何如?傳曰,允。
備邊司御史抄啓,鄭東觀·李明淵·李龜雲·宋翼孝·鄭來百·鄭景祚·朴載淳·韓致應·金銑·鄭晩錫。
備邊司薦望,以徐美修爲東萊府使。
以全羅監司徐鼎修狀啓,道內遺棄兒留養形止開坐事判付內,啓下賑恤廳爲旀,諸道狀本後錄數爻,未見加報,今年年事,雖曰稍熟,若能盡心披訪,豈有是乎?專由於飭令之緩弛而然,卿其嚴飭爲良如敎。
丙辰十月十八日辰時,上御熙政堂。常參·次對兼行入侍時,行都承旨李鼎揆,行左承旨洪義榮,行右承旨李晩秀,左副承旨洪義浩,右副承旨朴宗來,同副承旨金熙朝,記事官金履永,假注書李泳夏,記注官金良倜,記事官吳泰曾,檢校直閣金勉柱,檢校待敎沈象奎·徐有榘,待敎李存秀,東班右議政尹蓍東,行禮曹判書閔鍾顯,左參贊具庠,右參贊李致中,漢城府判尹權,吏曹判書沈煥之,戶曹判書李時秀,司諫李羽逵,掌令鄭㝡成,應敎李明淵,副校理鄭來百,修撰金熙采,吏曹正郞李運行,禮曹正郞閔廣魯,戶曹佐郞宋益鼎,監察李秉德,司錄嚴思彦,西班安昌君燝,綾城尉具敏和,判敦寧金持默,行上護軍李柱國,行兵曹判書鄭好仁,刑曹判書李得臣,行大護軍李秉鼎·李敬懋·李在學·金載瓚,工曹判書申光履,行護軍徐有大,開城留守趙鎭寬,行護軍李漢豊,鰲恩君李敬一,僉知尹說,兵曹正郞南達孫,刑曹佐郞李祉亨,工曹佐郞具興遠,以次侍立訖。引儀引常參官,行四拜禮。上曰,有啓辭官升堂,無啓辭官退出。蓍東進前曰,近日寒暄不調,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,常參久未爲之,今此臨殿,正欲聞民國嘉猷,卿等畢陳無隱,可也。蓍東曰,卽見開城留守趙鎭寬所報,則以爲大·小南面民人所食還穀折米二百六十四石零,卽金川平倉穀,而平倉,移建於邑內,相距或至七八十里,或百里之遠,明年以後,又無受還於他官之義,今若以兩面民人所受金川穀,依數相換於金川民所食大興餉穀田米豆太二千一百二十七石之內,則事勢兩便,而白峙鎭,處在大南面,旣有餉穀,如以兩面還穀之相換者,姑令捧留於白峙倉,則新屬峽氓之息肩,固爲目下實惠爲辭矣。兩面民所受金川還穀折米二百六十四石零之相換於金川民所受大興餉穀及姑令捧留於白峙倉事,今當新屬之初,俱以便宜於民,當爲實惠,竝依報施行之意,分付,何如?上曰,依爲之。出擧條上曰,三使臣入侍。出榻敎履永承命出傳,與上使沈頤之,副使柳焵,書狀官李翊模,偕入進伏。蓍東曰,我國採金,莫盛於近日,而上無常貢,下多潛採,象胥商賈輩之冒禁通貨於彼國者,厥惟久矣。且銀貨漸貴,金利甚博,故常定之包,雖患不足,潛售之金,網利不少,徒使彼國,覘我産金,而邦禁不行,私僞漸滋。臣謂與其啓奸竇而輕邦禁,無寧通貨路而補國用,其爲得失,皦然明矣。上曰,此事予亦有商量者,久矣。蓋莫寶於金,莫利於金,防利之難,甚於防川。且貨者泉也,治貨之術,宜如治水,因其勢而利導之而已,豈可遏而湮之,使不得流行哉?且金之於我國,實是無用之物,則以我國無用之物,易彼國有用之物,實是通有無行貨泉之術也。方今我國之銀幣漸貴,至於使行之包,未充常數,則以金換銀,歸之實用,上得通貨之宜,下無冒禁之僞者,乃是因時制宜,因弊立法之要道,而事係創始,正所難愼。卿言如此,合有商量矣。蓍東曰,此非獨臣之見爲然,曾與開城留守趙鎭寬,有所論詳矣。上敎鎭寬曰,陳卿意見,可也。鎭寬曰,松民之以此爲言,臣亦稔聞。蓋金者,非寒衣飢食之資也,在我國,上而無實用之利,下而有冒禁之弊,而其所交易以來者,又是無益之物也。臣意則以爲斷自今番使行,以我之金,換彼之銀,俾補國用,宜矣。上曰,三使臣進前。上敎頤之曰,今番專對之任,予所以加意愼擇,卿亦體予至意,可也。俄者大臣所奏以金換銀之事,可以必成乎?備陳所見,可也。頤之曰,此事公私兩便,無容更議者,而但彼中物情,有未遙度,今行當爲採探,以爲權輿之地矣。上曰,副使之意,何如?焵曰,事甚便好,臣則別無異同之見矣。上曰,近日未有議到於此等事者,而松留之見,能及於務實,予甚嘉之。此事須與上使,十分商確,爲先試可,而無若向來紅蔘事,可也。上曰,應製入格儒生,頒賞諸儒生,行四拜禮。上曰,今日適値朝會,事務多端,故欲召見儒生,而未之果爲。儒生先爲退去,可也。上敎蓍東曰,昨日政院請牌三重臣之事,卿果聞之乎?蓍東曰,未及詳聞矣。上曰,近日朝廷紀綱掃地,日前臺臣啓語,別無可引之端,而身爲重臣,乃敢强覓引嫌,深夜違召,致煩酬應,事之不誠,莫此爲甚。又況法司之任,在所愼擇,則今之法官,豈皆古之皐陶乎?雖皐陶之賢,所治者士師之職而已,必不以此等細節,作爲引嫌矣。昨日傳敎中,以舊染汚俗言之,而此亦十數年來習俗之所使也。渠輩致位崇高,受國厚恩,但當圖報之不暇,而他般勢利之趨,貪冒之習,非止一再,而至於此等微細之事,强引臺啓泛及之句語,欲爲去就之節拍者,豈不萬萬駭然乎?刑判則以向來草記事,今此引嫌,亦或無怪,而至於判尹事,予甚非之,尤所慨然者也。且向來李在學事,亦豈成說乎?日前之還差籌堂,實出於含容之意,而近日朝綱如是,誰與共國乎?蓍東曰,昨日違召三重臣之事,極爲駭然矣。臣聞故相臣閔鼎重,爲戶判時,相臣鄭太和,因事端請削其職,而翌日旋爲敍用牌招,筵臣有曰,旣被相臣之請削,彼必引嫌不進矣,相臣獨曰,此重臣本知事體,必不以此爲嫌矣。及夫聞命卽進,乃曰身爲大臣,論斥有司之臣,誠爲得體,吾當受而爲罪,豈可引嫌而坐違召命乎?其時人皆讚歎,至今傳爲美談。以故相之事,試觀今日,則臣不勝慨然矣。上曰,待敎李存秀之疏到院,退却云。近來此等格外拘忌,便成弊風。三年免喪後初陳之疏,却而不納者,豈成說乎?此亦非今日承宣之失而已,卽近年習俗中出來者也。蓍東曰,誠如聖敎矣。好仁曰,木覓·鞍峴兩烽軍,本無料布,故願入者絶罕,以近畿良民,艱辛充額,則各該邑,視若尋常,輒定他役,前後筵稟申飭,非至一再,近或有更侵之弊。畿內諸處烽臺,則軍卒有如干復戶保人,而官吏輩,中間作傭,使烽軍,往往有不得受食之患云。其爲駭然,莫此爲甚。此後則木覓·鞍峴兩烽軍,則毋得以他役侵責,畿內諸烽軍,則復戶保人,亦爲一一推給,而如是申飭之後,下吏之如前幻弄,或有任置之弊,當該守令,隨現重勘之意,出擧條,嚴飭,何如?上曰,依爲之。出擧條鍾顯曰,先正臣文正公金麟厚陞配文廟時,本家祠版,遣官賜祭賜敎書日字,令日官推擇,則來十一月初六日爲吉云。以此日知委擧行,何如?上曰,依爲之。出擧條鍾顯曰,文正公金麟厚改諡後,所享筆巖書院位版,當爲改題,知委本道,使之擧行,何如?上曰,依爲之。出擧條時秀曰,慶熙宮修改之役,今則冬寒已屆,待來春而爲之,似好矣。上曰,依卿言爲之,可也。上曰,李貞翼之純忠偉烈,至今照人耳目,予所曠感,而但其家,近久零替,未有科名之能繼先業者,極爲寥寥矣。今番試射,其後孫登科,此是故家稀貴之事。故日前傳敎中,至有諸武將視同鼻祖之語矣。蓍東曰,誠如聖敎矣。上曰,訓將之曾孫,又於今番試射登科,可賀可賀。且觀其射法,不似新投筆者之所爲,卿何能敎其射藝乎?柱國曰,近於公故之暇,渠亦頻頻肄射矣。上曰,文而有具綾恩之家,武而有訓將之家,誠一代稀有之事也。訓將相貌豐厚,宜其有完福,而近觀將任,如禁訓將摠使者,相貌魁梧,實無愧於古之將臣矣。蓍東曰,然矣。上曰,訓將玄孫子女,合爲幾何?柱國曰,有男一女三,而男孫,今年爲六歲矣。上曰,過十年則卿之年,當爲幾何?柱國曰,臣年當爲八十七矣。上曰,臺諫進前。羽逵等曰,請寢罪人鄭致達妻出置城外之命,依前還發配所,亟令王府,快正典刑。措辭懸上上曰,不允。出擧條羽逵等曰,請物故罪人德相,亟施孥籍之典。措辭懸上上曰,不允。出擧條羽逵等曰,請逆賊尙喆,追施孥戮之典。措辭懸上上曰,不允。出擧條羽逵等曰,請亟寢昧爽以後申禁之命,因許捧入未徹之啓,特賜允兪。半行刀削羽逵等曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭懸上上曰,不允。出擧條羽逵等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭懸上上曰,不允。出擧條羽逵等曰,請物故罪人國榮,亟施孥籍之典。措辭懸上上曰,不允。出擧條羽逵等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭懸上上曰,不允。出擧條羽逵等曰,請承款後物故罪人九宗,亟施孥籍之典。措辭懸上上曰,不允。出擧條㝡成曰,請寢罪人李汝節定配之命,更令王府,嚴覈取服,施以當律。措辭懸上上曰,不允。出擧條㝡成曰,今當拜表之日,適有區區所見,故敢此仰達矣。我東以禮義之邦,素爲中國之所見待,而近聞使行之入于彼境也,驛卒·馬夫輩,欺竊成習,奸弊多端,站店盤纏,惟意減給,市肆物貨,多方誘奪,渠輩看作能事,彼人目爲盜賊,貽羞他國,已無可言,而且或假稱裨幕之類,許久留館之際,托以遊觀,無處不往,取笑之端,無恥之習,往往有之,不勝駭然。此與下屬之貽羞,尤有甚焉。臣謂今番使行,另加飭敎,使之嚴束下卒,操切幕裨,俾無如前之弊,宜矣。上曰,以此各別嚴飭,可也。出擧條㝡成曰,臣於畿邑民隱,竊有所憂憫者。自古畿內,元無勅米,近年創置,雖爲民邑便宜之方,而行之未久,弊隨而生。蓋其設置也,各邑還穀中,除出幾百石,換作勅米名色,而斂散取耗,歲加添補,限以幾石之數,定爲幾年之規。以一邑言之,準以千石之限,則初年以還穀換作勅米者,爲三百石,而明年如之,又明年復如之,限三年,則竝耗條恰滿千石後,自其翌年,更勿換作,亦勿添補事,明有定式矣。今過幾年,蠹弊蝟興,各邑之租太諸穀,幾盡變爲米條,而以米爲名者,皆稱勅需,及其捧納之際,米色極其精鑿,斗數過於準捧。以價論之,倍於他米,而元數之外,年年增益,一戶所納,大戶則至於六七石之多,殘獨小戶,亦不下一二石,計其戶而數其石,則千石設置之邑,將至於二三千石之數。此蓋奸吏夤緣,幻弄多端,守宰不察,民受其困,目今畿邑痼弊,莫此爲甚。今當捧糴之時,此宜先禁,臣謂卽令廟堂,行會列邑,勅米之數外加捧者,一一査出,元數則一依定式,無敢增益,其餘則還作還穀本色,俾紓生民之困瘁,明示朝家之德意,宜矣。上曰,依爲之。出擧條㝡成曰,漢城府判尹權,前後寵擢,罔非造化之特恩,宜其身不自有,隨事竭蹶,而名位旣顯,過有自重之心,强引臺啓之句語,作爲去就之節拍,殆若自附於辭官之高致,而深夜違牌,致煩酬應,揆以義分,此固未妥。且以京兆聽訟事,多有人言之是非,夫部內禁標之地,不許士夫之入葬,法意甚嚴,而近聞西郊,有一班族,犯葬於字內地,而且爲壓逼於民村,故相與訟辨于京兆,畢竟民村落訟,稱冤多端,而且其犯葬處,則尙此仍置,論以法意,大失訟體。由後由前,不可無責,臣謂漢城判尹權,施以罷職之典,宜矣。上曰,依爲之。出擧條上敎曰,西郊禁標內士夫家入葬與民相訟事,果有之乎?曰,許多訟牒中,臣未能倉卒記得矣。上曰,旣爲法官,此等冒禁之事,豈可曰不知乎?曰,向有一班族,入葬於常民塚後,常民不待官決,私自平土事,呈辨於臣府,故臣於其時,常民則治其平土之罪,班族則以禁標內犯葬事,使卽掘移矣。上曰,近來判尹事,去益駭然。昨日引嫌違召,致煩深夜酬應,已極駭然,而今因臺臣所奏,親問本事之委折,則初以不知爲言,終乃掩之不得含糊呑吐者,尤萬萬怪駭。卿其退去。趨出。上敎㝡成曰,判尹罷職事,當以啓辭爲之,而以所懷奏之者,殊欠臺體矣。㝡成曰,臣本姿性庸愚,見識謏淺,淸朝耳目之任,自知不堪,久叨見識,尙此蹲仍,今當賓對,冒沒登筵,而及至傳啓之際,末端論人,宜以所啓仰達,而混稱所懷,矇然做錯。筵體至重,所失甚大,以此情踪,何敢晏然於臺次乎?請命遞斥臣職。上曰,勿辭,亦勿退待。出擧條羽逵曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭懸上上曰,不允。出擧條羽逵曰,請逆賊尙魯,亟施孥戮之典。措辭懸上上曰,不允。出擧條羽逵曰,請亟寢秋曹罪人柳師文放釋之命,仍令王府,設鞫嚴問,快正典刑。措辭懸上上曰,亟停勿煩。出擧條羽逵曰,請島配罪人李周奭,更令王府,拿致加刑,限己身島配,雖有赦典,永勿擧論。措辭懸上上曰,不允。出擧條羽逵曰,敬大臣自是九經之第一義,而朝家禮使之道,與庶僚不同,首揆年衰病甚,不赴朝堂,今日常參,又未登筵,中書事務之曠廢,誠爲可悶,而日前相箚批旨中,有時政之愆繆,卿雖欲匡救得乎之敎,此雖出於我聖上軫念老臣,俾便調養之盛意,而使大臣,果有臥閤論道之才,則豈無匡救時政之策乎?今此批敎,在聖朝禮使之道,恐有所未盡也。請還收相箚批旨,以盡九經之義焉。上曰,更究文勢,爾當自覺錯看矣。出擧條宗來曰,司諫李羽逵,府啓未畢之前,院啓徑先發端,有違臺體,推考警責,何如?上曰,依爲之。出擧條羽逵曰,臣姿性魯莽,言議巽軟,淸朝言責之任,本無堪承之望,而適當賓對有命,不免冒沒登筵,臺體生疎,瘡疣畢露,至有承宣請推之擧。臣滿心惶愧,靡所容措,其何敢一刻晏然於臺次乎?請命遞斥臣職。上曰,勿辭,亦勿退待。出擧條明淵曰,副校理金近淳,旣有只推之命,更卽牌招察任,何如?上曰,依爲之。出擧條上敎明淵曰,職在論思之任,及登筵席,他無所奏,只以僚官牌招事,有若塞責然者,不知其爲得體也。明淵曰,常參是逐日爲之之事,故未有所以仰達者矣。上曰,日陳昌言,何所不可乎?宗來曰,應敎李明淵,當此常參朝啓,以循例草記之事,登筵陳達,事甚未安,推考,何如?上曰,依爲之。出擧條宗來曰,副校理鄭來百,修撰金熙采,旣有合所懷,而長僚就坐之後,始爲陳達,事甚未安,推考,何如?上曰,依爲之。出擧條上敎來百·熙采曰,若是聯陳之事,則當與長僚同參。今於長僚就坐之後,兩玉堂齊進,雖未知所陳者何事,而體例則不然。退與商議,果當聯陳之事,則與長僚同進,不爾則獨陳可也。來百曰,今日常參,有命於遇災修省之餘,勤勵諮訪之意,有足欽仰,行公諸臺,所當一齊進參,況有日前飭敎,則無端不參,極涉未安。雖未知情病之如何,而不可無警,臣謂今日行公不入來諸臺,竝施譴罷之典,宜矣。上曰,依爲之。出擧條來百曰,臣學疎識蔑,不足備顧問之列,而日前適値雷異,猥陳聯箚,言旣庸常,無足槪聽。臣自顧慙惶,無地可容,而又於今日常參有命,臨殿諮訪,臣於是益仰我聖上遇災警勵之盛意。此誠盡言之會,而其奈空疎之見,拙訥之言,終無以裨聖德而開天聽,則雖使强覓條列,不過如箚辭之沒模稜而止耳。一猶慙恧,其可再踵前套,以重不誠之罪哉?然而常談之中,亦有妙理。臣嘗觀朱子封事,深服大賢告君之忠,有非後世容悅之比,而其中戊申封事,六條綱領,萬言開陳,最爲切至之論,其所謂大本也急務也,無一字不出於愛君憂國之誠矣。今我殿下,聖學卓越,洞貫今古,此等文字,無異茶飯,不足仰勉,而第其指陳時弊,切近事情,千載之下,有足以激切而感發者。封事之言,固難盡施於今日,今日之弊,未必盡同於封事,而殿下,以宋宗秉燭之意,寘在香案,常常披覽,有若朱夫子敷陳於今日殿下之前者,深存有改無勉之聖念,則其於鑑古創今,弭災召和之道,大有勝於今日廷臣畏首畏尾之言,伏願深留聖意焉。上曰,所陳好矣,當留意。出擧條上敎頤之等曰,今番方物,備入二起,若聖節方物,只入一起,則所餘一起,當有區處之道,將何以爲之,而前例則何如云耶?頤之曰,前則或發賣,或保授矣。上曰,今番須從便爲之,而首譯亦甚勤幹,必詳探彼中事情,無若金倫瑞之糢糊往來也。上曰,首譯召入。首譯鄭思玄,進立堂下。上曰,今番方物區處,汝須商議,務爲周詳之策,可也。上曰,使行出來時,書冊之禁,自前截嚴,而今番亦須另加申飭,雖片隻文字,無令出來也,非但雜書也,禁令當從經典始,我國所刊冊子,編卷稍大,正合講讀之資,而至於唐板,則編輕而便於臥看,紙薄而難於繙讀,未有箕踞而心不慢者,則比之常板,不及遠矣。至於文綺等物出來事,我國之俗,衣不尙錦,錦綺綾緞,皆是無用之物,厚價換貿,適足爲煩弊之端,至若大楪文緞,則有緊於軍服之用,此則不可不貿來。卿須細看事目,務從方便,可也。上曰,副使之軍官誰也?焵曰,李彝煥·任希澤及臣四寸柳檾也。上曰,近來承文提調之規避於政府査對之役,已成痼弊。此後則耆堂外,一竝赴參事,永爲定式,可也。査對不參之首題者,卽彼重臣李秉鼎也。當事占便,心切慨然矣。頤之曰,臣旣銜命出疆,所帶宗廟署·景慕宮·長興庫三提擧,竝在當遞之中,廟宮提調,事體自別,仍帶出去甚惶悚,故敢此仰達矣。上曰,卿言如此,卿之所帶兩提擧許遞。出擧條頤之等先退。上曰,萬里行役,善爲來往也。上曰,冬至正使沈頤之所帶宗廟署提調·景慕宮提調,竝許遞。出榻敎上曰,監察李秉德,司錄嚴思彦,渠以微末庶官,敢於臺臣登筵之際,混同參入。事甚駭然,不可以一時做錯言也。上曰,監察李秉德,司錄嚴思彦,竝拿處。出榻敎命退,諸臣以次退出。
丙辰十月十八日未時,上御重熙堂。左副承旨入侍時,左副承旨洪義浩,假注書李泳夏,記注官金良倜,記事官吳泰曾,以次進伏訖。上命書判付訖。上曰,注書先退,今日常參次對入侍時擧條,斯速書入,可也。賤臣先爲退出。仍命退,諸臣以次退出。
上在昌德宮。停常參·經筵。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,明日常參·經筵取稟。傳曰,停。
金熙朝啓曰,大司憲宋煥箕,持平金壽祖·鄭宗魯在外,執義·掌令一員未差,鄭㝡成呈辭,監察茶時之意,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,臣依定式,入直禁軍戎器點考進去,下直之意,敢啓。傳曰,知道。
洪義浩啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李晩秀曰,右承旨入侍。
以承文院漢學文臣書啓,傳于李晩秀曰,元在外外,在外者多,明日殿講退行,而待其齊到微稟。
李晩秀,以禮曹言啓曰,莊陵奉審事進去本曹堂上所用印信一顆,依前例齎去之意,敢啓。傳曰,知道。沿路廚傳之弊,各別樽節,可也。
洪義榮,以兵曹言啓曰,今十月二十日,文臣朔試射日次,而殿座相値,不得爲之之意,敢啓。傳曰,知道。
洪義榮,以兵曹言啓曰,明日文臣朔試射,以殿講相値,不得設行事,草記蒙允矣。今則殿講已爲退行,依例設行,何如?傳曰,允。
洪義榮,以備邊司言啓曰,卽見水原留守趙心泰狀啓,則以爲今年穡事,無論山沿洞野,擧皆登稔,別無災實之可言,而舊災名色,數甚夥然,竝川浦沙之仍爲陳棄者,合爲三百十四結零。該曹劃下二十結外,不足災二百九十四結二十一負八束,特許加劃事,請令廟堂,稟旨分付矣。今年大同之豐,華城居最,山沿洞野,擧皆登稔,初無災名之可言,則四千結畓摠三百餘結執災,比他路宜若過濫,而舊陳之未頉者,川浦沙之陳棄者,年年以今災請劃云,而取考各年俵給,則雖以癸丑之豐,亦不下三百餘結以上,則登聞之據實可知。守護重地,事體自別,如干結負,不必靳持。事目二十結外,二百九十四結二十一負八束,依加請許劃,以爲一一均俵之地,何如?傳曰,允。本府體貌,以保障兼湯沐,何論加蠲一年?亦宜秋無王稅,則舊初不二百結年年有之,新起加現之前,事目之直以二十結分排該曹事,難免不審。分付守臣,曠土則着意勸耕,而分付該曹,舊初不則此後,姑勿擧論,可也。
義禁府啓目,司憲府監察李秉德,議政府司錄嚴思彦等原情云云。傳旨內辭緣,泛稱遲晩,竝只刑推得情,何如?判付啓,分揀放送爲良如敎。
又啓目,造紙署別提韓範敏原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
戶曹參判柳焵疏曰,伏以臣昨已陛辭,前到高陽矣。京闕漸遠,益不勝戀結之忱。仍伏念臣所帶度支佐貳之任,方當出疆之辰,揆以事例,不可仍據。玆敢從縣道拜章仰籲。伏乞聖慈,俯垂諒察,亟許鐫改,以存公格,以安私分,千萬幸甚。臣無任云云。答曰,省疏具悉。疏辭下該曹稟處。
副應敎李翊模疏曰,伏以臣今將出疆,玉署淸銜,虛縻在身矣。顧臣空疎譾劣,雖在在朝之時,尙切尸素之愧,況當遠離,而使啓沃論思之責,重致瘝曠,尤豈不萬萬惶恧之甚者乎?玆敢不避猥越,援例陳懇。伏乞聖慈,俯垂鑑諒,特命遞解臣所帶弘文館副應敎之任,俾公器毋曠,私分獲安焉。臣無任云云。踏啓字。
丙辰十月十九日辰時,上御便殿。右承旨入侍時,行右承旨李晩秀,記事官金履永,記注官金良倜,記事官吳泰曾,待敎李存秀,以次進伏訖。上敎存秀曰,三霜後初入,而朝筵不得從容,故今又招見矣。其間所讀何書,而能專篤乎?存秀曰,喪病之暇,不能專意矣。命退,諸臣以次退出。
上在昌德宮。停常參·經筵。
藥房副提調臣李鼎揆啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安。竝此仰稟。答曰,知道。慈殿·慈宮氣候一樣,不必入侍矣。王大妃殿·惠慶宮·中宮殿,藥房口傳問安。答曰,知道。
李晩秀啓曰,明日常參·經筵取稟。傳曰,停。
洪義浩啓曰,大司憲宋煥箕,持平金壽祖·鄭宗魯在外,執義·掌令一員未差,鄭㝡成呈辭,監察茶時之意,敢啓。傳曰,知道。
傳于李鼎揆曰,諸承旨持公事入侍。
傳于李晩秀曰,六月朔課講,明日爲之事下敎。
傳于李晩秀曰,右承旨入侍。
兵曹啓目粘連,城津前僉使李亨復,新築石城,寶化堡權管蔡遇聖,城牒·公廨,或修補,或新備,兩鎭各項修繕可尙,城津前僉使李亨復,施以陞敍之典,寶化堡權管蔡遇聖,自本營相當軍任收用之意,分付何如?判付啓,依允爲旀,寶化堡權管蔡遇聖,以遐陬武士,積勞到防,能知捐俸出力,使公廨·城堞·軍器,無不一新,極爲可嘉,道內僉使準瓜人作窠,口傳差送,知所聳勸爲良如敎。
兵曹口傳政事,以蔡遇聖爲魚游澗僉使。
傳于李鼎揆曰,政官牌招開政。
朴宗來啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
傳于李晩秀曰,明日當由逌瞻門,展拜景慕宮,該房知悉。
有政。吏批,判書沈煥之,參判黃昇源,參議韓用龜進,行都承旨李鼎揆進。以魚用謙爲大司諫,金孝眞爲執義,鄭弼祚爲掌令,尹益烈爲獻納,宋文述爲正言,金觀柱爲副應敎,朴鍾淳爲副校理,鄭民始爲判尹,李得臣爲知春秋,鄭民始爲宗廟提調,李秉鼎爲景慕宮提調,朴宗京爲禮曹正郞,沈象奎爲南學敎授,東萊府使單徐美修。
兵批,判書鄭好仁病,參判尹弼秉病,參議李尙度入直進,參知吳泰賢病,行左承旨洪義榮進。同知張慶洽,副司直李翊模·高宅謙·吳翰源,副司果李景溟·沈象奎,以上竝單付。
傳于金熙朝曰,明日展拜時,提調當爲進參。提調李秉鼎許遞,前望單子入之。
景慕宮提調前望單子入之,沈煥之落點。
傳于李晩秀曰,藥房提調具庠許遞,前望單子入之。
藥房提調前望單子入之,金載瓚落點。
金熙朝,以吏曹言啓曰,贈諡貞節公朴光佑延諡,今月二十八日,定行於忠淸道淸州地云矣,敢啓。傳曰,知道。
洪義榮,以兵曹言啓曰,景福宮衛將洪龍普,身病危重,末由上京,呈狀乞遞。輪番之任,不可久曠,改差,何如?傳曰,允。
洪義榮,以備邊司言啓曰,卽見廣州留守徐有隣狀啓,則以爲本府今年穡事,擧皆登稔,別無災損之可言,而通計覆沙未移,合爲四十結。地部劃下十結外,不足災三十結,特許加劃事,請令廟堂,稟旨分付矣。今年大登,到底皆然,而如干災損,無處無之,亦稔歲所不免也。以本府幅圓之廣,旣有潰決之爲患,秧苗之未移者,則四十結執災,可知檢踏之從實。地部事目十結外,三十結不足者,依狀請準數許劃,以爲均俵之地,何如?傳曰,允。
領議政洪樂性箚曰,伏以以臣癃耄昏聵,冒居匪據,一味尸素者,凡幾年于玆。使首相之職,便作冗散之官,中書之堂,還爲養病之坊,雖一日如此,尙難逭曠職之誅,況一歲二歲,以至四歲之久者乎?自古昔設置三公以來,如臣而不求退而蹲仍者,未之有也,如臣而不賜罷而虛縻者,亦未之有也。臣之自處失義,而爲淸朝之累,姑且舍是,後世之論今日置相之乖當,將復如何?臣雖病昏涔涔,每念及此,撫躬慙痛,益不勝惶蹙戰兢,若無所容矣。臣之無似,偏蒙不世之遇,渾身恩露,自在化中,至於特念衰病之難强,而曲賜軫恤,許以長暇,俾便調息,得保殘喘,天地之庇覆,父母之慈育,何以加此?第念臣宜退之端非一,而淟涊至此者,自伏承筵敎以後,區區微忱,不敢遽爲決退,冒沒廉恥,他不暇顧,伈泄以度,若固有之,不識元輔責重,不可時日虛叨,而惟憑寵靈,只願寸誠之粗伸,攢手頌祝,顒俟明春,此亦臣病思荒錯之致,臣罪至此,尤無所逃。卽見司諫李羽逵啓語,言甚切當,自覺顔發騂而背出汗,百倍愧恧,靡所措躬。自臣之叨是職,朝會則毋論大小,一未參班,廟務則不分巨細,一切委抛,每令僚相,替行而賢勞,私分之不安,已無可言,而國體之苟簡,庸有極哉?臺臣之憂歎者,非獨臺臣而已,卽通朝之所憂歎也,非獨通朝而已,卽擧國之所憂歎也。且非獨他人之所知,臣亦自知之深者也。今此臺臣之言,亦云晩矣。臣雖無狀,豈於臺臣之言,有毫忽如何之意,而敢爲此縷縷之計哉?夙夜惶懍,憂愧積中,際見切實的當之言,出於司直之地,自顧忸怩,有不能自已而自禁,怳若醉者之醒,夢者之覺矣。如是而又復盤礴,不卽退而自靖,眞所謂不識人間羞恥事者也。玆敢略暴危懇,仰首鳴號。伏乞聖明,俯垂憐察,亟賜斥免,改卜賢德,以重相職,以幸國事。仍治臣久瘝重任之罪,使朝綱肅而賤分安焉。公私不勝幸甚。取進止。答曰,省箚具悉卿懇。亞諫啓語,錯看誤謄之爛報,率爾容說,未會本旨,彼當自覺其非,予且恕之,卿何深引?安心調理。仍傳曰,此批答,左承旨往傳,仍傳筵敎。
同副承旨金熙朝疏曰,伏以臣以跡則至孤畸,以才則至鹵莽,百不猶人,一無可取,而迺蒙聖慈,特紆眷知,陶甄臣庇覆臣,臣之所以猥玷華顯,遂躋緋玉者,皆出造化之功,非藉吹噓之力,而矧玆夏秋以來,荐承銀臺除命,出入邇列,瞻依耿光,榮已極矣,涯已踰矣。在臣區區感祝之義,惟有隨處殫竭,以圖一半分塵刹之報而已,宜不敢更冀恩澤,而第臣之至情至懇,抑有所耿結于中者。噫,臣之老母,年過七耋,生理之所勞心,飢寒之所切身,遂成數十年貞疾,少失將護,輒致增㞃,委頓床褥,凜然有朝暮之慮,苟於此時,投以珍劑,補以滋味,則篤老氣力,庶可扶接,而臣之老父,雖在宰列,家計素貧,近益旁落,諸般拮据,專倚臣身,而臣之姿性,自來迃拙,不能謀生,朝晡菽水之供,猶且難繼,疾病藥餌之需,尤何暇論?親戚而無資藉之人,鄰里而無假貸之路,時或發奮自力,欲如閭巷賤卒之牽牛服賈,孝養厥父母,而亦不可得矣。臣自免臣母之懷,至于今四十餘歲,飢而謀食,寒而求衣者,徒令臣母,恩斯勤斯,而臣則不能效一日之養,以悅臣母之心。且況臣母病淹昏瞀之中,少有省覺,則輒以臣之一麾,眷眷祈望,臣於此際,只自徊徨膝下,而實無可對之辭,臣之情私,可謂悶且急矣。伏惟聖上,以舜·文出天之孝,事我殿宮,誠篤萬年之祝嘏,禮隆千乘之致養,於是乎推以及於一國臣庶,凡在論思之地,夙夜之列,情理如臣者,許令陳懇,獲遂便養,戶頌優老之惠,人被錫類之仁。臣雖無狀,亦一化育中物耳。抱玆情懇,已多年所,而終若嚴畏囁嚅,不一陳暴,則崦嵫之夕日易頹,寸草之春暉難報,恐爲臣沒齒之恨,而其亦自阻於體下之聖治也。及今不言,更待何時?玆敢疾聲仰籲於仁覆之天。伏乞聖明,俯垂矜憐,特令選部,借臣便近一小縣,俾得自效於芻牧之任,仍以廩餘,資其瀡滫,濟其醫藥,則臣母之得保餘年,臣之少盡子職,皆殿下賜也。恩山德海,臣當隕結以報,臣無任攢手祝天之至。謹昧死以聞云云。省疏具悉。疏辭下該曹稟處。
吏曹啓目粘連,觀此承政院同副承旨金熙朝上疏,則以爲臣之老母,年過七耋,生理勞心,飢寒切身,遂成數十年貞疾。苟於此時,投以珍劑,補以滋味,則篤老氣力,庶可扶接,而臣之老父,雖在宰列,家計素貧,臣之姿性迃拙,不能謀生,時或發奮,閭巷賤卒牽牛服賈,不可得矣。特令選部,借臣一小縣亦爲白臥乎所,金熙朝之親老家貧,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
吏曹啓目粘連,觀此戶曹參判柳焵上疏,則以爲臣所帶度支佐貳之任,方當出疆之辰,揆以事例,不可仍據,亟許鐫改亦爲白臥乎所,度支佐貳之任,在前出疆之臣,元無仍帶往來之例,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
丙辰十月二十日辰時,上御誠正閣。諸承旨持公事入侍時,行都承旨李鼎揆,行左承旨洪義榮,行右承旨李晩秀,左副承旨洪義浩,右副承旨朴宗來,同副承旨金熙朝,記事官金履永,假注書李泳夏,記注官金良倜,記事官吳泰曾,待敎李存秀,以次進伏訖。上曰,各房有公事乎?晩秀·義浩,前奏無公事,鼎揆讀奏全羅監司徐鼎修狀啓副校理高宅謙疏批祗受事,熙朝讀奏咸鏡監司趙尙鎭啓本甲山府反庫事,義榮讀奏平安兵使任嵂狀啓寧城僉使崔廷殷到防事,宗來讀奏慶尙監司李泰永啓本罪人金宗義泗川縣到配事。命書判付訖。上曰,上黨山城倉穀事,戶判果已問于道伯,而知其整齊與否乎?晩秀曰,卽爲書問,而姑未見答云矣。鼎揆曰,藥房提調具庠,今日問安,以拘忌不敢進,而來待闕下云矣。上曰,拘忌者何故云耶?鼎揆曰,臣於俄者,往復探問,則其家有痘患,今日已爲發表矣。晩秀曰,溫陵·昭寧園·綏吉園今秋奉審,未及爲之,臣今待罪該房,故敢此仰達矣。上曰,明日當爲之,而溫陵,則左副承旨進去奉審後,當日內復命,昭寧園·綏吉園,則摠管崔東岳,使之進去,而給馹馬,畿營營吏一人,亦爲帶去,不計多日,遍踏內外山,其木根有無及他餘形地,這這巡審以來事,分付可也。命書傳敎曰,秋奉審姑未爲之,左副承旨明日進詣溫陵,奉審以來。命退,諸臣以次退出。
上在昌德宮。停常參·經筵。
大駕詣景慕宮,展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
朴宗來啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞傳旨未下,掌令鄭㝡成呈辭,監察茶時之意,敢啓。傳曰,知道。
洪義榮啓曰,明日常參·經筵取稟。傳曰,停。
李晩秀啓曰,來二十五日,朝參日次,而翼陵忌辰祭齋戒相値,頉稟之意,敢啓。傳曰,知道。
李鼎揆啓曰,今日景慕宮展拜時,承旨當爲備員,而左副承旨洪義浩奉命在外,無以備員,何以爲之?敢稟。傳曰,與不爲仕進承旨許遞,前望單子入之,待下批牌招察任。
承旨前望單子入之,李勉兢·崔獻重落點。
李鼎揆啓曰,新除授承旨崔獻重,方在罷散中,何以爲之?敢稟。傳曰,敍用。
李鼎揆啓曰,新除授同副承旨崔獻重,時在京畿交河地,斯速乘馹上來事,下諭,何如?傳曰,允。
朴宗來啓曰,臣今日抄啓文臣課講進去,下直之意,敢啓。傳曰,知道。
傳于洪義榮曰,左承旨入侍。
以大司諫魚用謙,獻納尹益烈,正言宋文述,執義金孝眞牌不進罷職傳旨,傳于朴宗來曰,只推。
傳于朴宗來曰,年前義起禮行後,初行之奉審,而本邑民事,道內中稍遜。奉命禮堂奉審之日,仍於通曠處,招致父老及民人,詳問民瘼,而邑弊則問於守令。今年民間紓力之方,亦爲詳問於守令·民人,還朝日別單修啓事,下諭于禮堂。
傳于李晩秀曰,禮曹判書入侍。
以禮曹草記,宗廟·景慕宮臘享大祭,與宣陵國忌正日相値,親祭取稟,不得循例磨鍊,何以爲之敢稟,傳于李晩秀曰,冬亨欲爲親行而未果,擬於臘享親行矣,與國忌正日相値云,壬子年臘享,過誓戒後,始覺正日之相値於溫陵忌辰,不得已命攝,其後仍以爲式,俾勿循例取稟。且有先朝己酉下敎之載於禮曹謄錄,則今年廟享之皆未躬祼,於情於禮,缺然雖甚,當遵受敎與新式,臘日廟享·宮享,以攝儀磨鍊,而冬至臘日中,當於南殿,享禮親行,令禮曹臨時取稟。
朴宗來,以弘文館言啓曰,新除授副應敎金觀柱,時在忠淸道瑞山地,經筵入番事緊,請斯速乘馹上來事下諭。傳曰,依啓。
李鼎揆,以吏曹言啓曰,贈諡貞武公吳廷邦延諡,今月二十八日,定行於京畿陽城地云矣,敢啓。傳曰,知道。
丙辰十月二十一日辰時,景慕宮擧動入侍時,行都承旨李鼎揆,行左承旨洪義榮,行右承旨李晩秀,右副承旨朴宗來,同副承旨金熙朝,記事官金履永,假注書李泳夏,記注官金良倜,記事官吳泰曾,檢校待敎沈象奎·徐有榘,待敎李存秀,以次侍立訖。上具翼善冠·衮龍袍,乘輿出交泰門·永淸門·明政門,由弘化門入逌瞻門,至神門外降輿,就板位行再拜禮後,仍詣廟內奉審訖,還御齋室。上曰,禮曹判書入侍。履永承命出傳,與行禮曹判書閔鍾顯,偕入進伏訖。上敎鍾顯曰,國忌齋日,行大享之謄錄,卿果考閱,而有前例乎?鍾顯曰,無論齋日·正日,不得行大享,已有先朝定式。且溯古觀之,齋日行親享,未有前例,似不可容議矣。命晩秀書傳敎曰,冬享欲爲親行而未果,擬於臘享親行矣,與國忌正日相値云。壬子年臘享,過受誓戒後,始覺正日之相値於溫陵忌辰,不得已命攝,其後仍以爲式,俾勿循例取稟。且有先朝乙酉下敎之載於禮曹謄錄,則今年廟享之皆未躬祼,於情於禮,缺然雖甚,當遵受敎與新式,臘日廟享·宮享,以攝儀磨鍊,而冬至臘日中,當於南殿,享禮親行,令禮曹臨時稟旨。少頃出齋室門,乘輿出逌瞻門,入弘化門·明政門·永淸門·交泰門還內,諸臣以次退出。
丙辰十月二十一日辰時,上御重熙堂。左承旨入侍時,行左承旨洪義榮,記事官金履永,記注官金良倜,記事官吳泰曾,以次進伏訖。上曰,右副承旨何爲出去乎?義榮曰,以式暇出去矣。命退,承史以次退出。
上在昌德宮。停常參·經筵。
自人定至二十三日開東,灑雨下雨,測雨器水深八分。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,明日常參·經筵,取稟。傳曰,停。
李勉兢啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,諸承旨持公事入侍。
李晩秀啓曰,事變假注書鄭淳民,身病猝重,勢難察任,今姑改差,何如?傳曰,允。
以大司諫魚用謙,執義金孝眞,牌不進罷職傳旨,傳于金熙朝曰,只推。
金熙朝啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞,牌不進,掌令鄭㝡成呈辭,監察茶時之意,敢啓。傳曰,知道。
傳于李勉兢曰,有司堂上入侍。
李勉兢啓曰,義禁府都事來言,時囚毋得過三日滯囚,曾有定式矣。時囚罪人韓範敏,當爲議處,具允德·具珩,取招以聞,而判義禁邊得讓,家有拘忌,未肅拜次堂,例不得擧行云,何以爲之?敢稟。傳曰,判義禁許遞,前望單子入之,待下批牌招開坐。
判義禁前望單子入之,閔鍾顯落點。
禮曹,來十二月二十四日行宗廟臘享大祭,親傳香,取稟。奉敎敬依。景慕宮臘享大祭,親傳香,取稟。奉敎恭依。
傳于李勉兢曰,左副承旨入侍。
傳于金熙朝曰,坐直承旨入侍。
傳于金熙朝曰,左承旨與在外承旨許遞,前望單子入之,待下批,待開門牌招察任。
承旨前望單子入之,李益運·魚用謙落點。
李晩秀,以吏曹言啓曰,徽陵參奉禹載岳,除拜後過限未上來,依例改差,何如?傳曰,允。
李晩秀,以禮曹言啓曰,郊壇四孟朔遣禮郞,看審有無頉,自該曹草記事,定式矣。發遣郞廳,各壇次第摘奸,則南壇·先農壇·雩祀壇·祈雨壇·司寒壇·漢江壇,壇上及四面紅箭門·墻垣·階砌,先蠶壇壇上·墻垣·階砌·東南紅箭門,厲壇壇上·墻垣·階砌·東西南紅箭門,俱爲無頉,而先蠶壇西邊紅箭門柱根塗灰,厲壇北邊紅箭門柱根塗灰剝落,故卽爲修改事,分付該監,此後看護等節,着實擧行事,申飭之意,敢啓。傳曰,知道。
李勉兢,以訓鍊都監言啓曰,本局從事官鄭東觀,申飭之下,謂有情勢,終不行公,外邑價布捧上,將未免遲滯之弊,揆以事體,誠極未安。令該府拿問處之,何如?傳曰,駭然之外,民弊宜念,爲先記過待令於新營,使之自今日入直,而畢捧後,草記出直,可也。
李勉兢,以訓鍊都監言啓曰,謹依草記批旨,本局從事官鄭東觀,今日爲始,使之入直於新營之意,敢啓。傳曰,知道。
李勉兢,以御營廳言啓曰,今十月二十一日景慕宮展拜時,依兵曹節目,弘化門入直軍五十名,待標信除出,出番哨官李命源,領赴于訓鍊都監都領陣,解嚴後,還爲入直之意,敢啓。傳曰,知道。
禁府啓目,金浦前郡守具允德,興德前縣監具珩等原情云云,判付內辭意,發問目取招,則游辭自明,泛稱遲晩,所當請刑是白乎矣,旣有取招以聞之命,上裁,何如?判付啓,竝以草記議處爲良如敎。
金熙朝,以義禁府言啓曰,時囚罪人具允德·具珩口招公事判付內,竝以草記議處事,命下矣。具允德·具珩等,觀其所供,則或稱初以拯劣米例分給,因營題改色,或稱事在他道,身在遠地,圖囑一款,各自發明,則參以事理,有難直歸之於圖囑免罪之科,而具允德,旣以拯劣米例,分給民間之後,雖有營題,固當據理防報,而變作改色,貽弊民間者,極爲可駭。具珩,當初裝發之時,不能嚴束沙格,致有此沈水之境者,揆以法意,亦爲駭然,竝以此照律,何如?傳曰,具允德則初以拯米,依例分給,具珩則未及圖囑,事勢似然。允德及珩,各以不謹護送,不善裝發,罷職,可也。
獻納尹益烈啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府,設鞫嚴問,快正典刑。請島配罪人李周奭,更令王府,拿致加刑,限己身島配,雖有赦典,永勿擧論。新除授司憲府掌令鄭弼祚,時在慶尙道黃山道察訪任所,請斯速乘馹上來事,下諭。答曰,不允,下諭事,依啓。
司諫李羽逵疏曰,伏以臣,卽一倥侗物耳,以才識則蔑裂,以言議則巽軟,百不堪任使者,而今迺擧之於臺閣之末,其人器之不稱,豈不自知,而一再登筵,亶出於覲耿光伸微分,而草草陳語,未足效一日之責,其聾聵昏謬之狀,已莫逃於淵鑑之下矣。至今追惟,惶恧冞切,臣何敢因仍盤礴,久貽淸朝之羞哉?伏乞聖慈,諒臣難冒之義,亟賜鐫改,以重官方,以安私分焉。臣於向日仰請還收相箚批旨之啓,誠有錯看爛報之中一字之罪,而槪臣愚見,竊以爲元輔,雖請告在家,旣在其位,則以箚以疏,亦豈無謀其政之道,而一任抛閣,不思所以管檢,是大臣不以元輔自居,殿下不以元輔爲責,由是而國體損傷,事面苟簡,臣所以仰請還收者,冀幸上以贊使以禮之道,下以勉盡其職之義矣。卽伏見相箚之批,以臣之未會本旨爲敎,臣益不勝惶懍隕越之至。嗚呼,顧念今日,此誠何等時也?天心未豫,災沴荐臻,民事孔棘,艱虞未濟,此政承弼之臣,殫竭知慮,贊襄聖化之日,而今見首揆箚本,其病未視事,尙有其說,至若左相之慢不赴朝,抑又何義?惟其居相府歷數年來,不參賓對,不赴籌坐,公必言病,私則惟意徒自據重任要厚恩,一無猷爲,恬然若間司漫職底貌樣,朝家之設置三公,官惟其人者,亶若是而已哉。古之中書伴食,尙貽世譏,今乃私第養便,果何相業?且百里寒程,無恙往來,而咫尺朝堂,視以相忘,頃當聖上遇災修省,減膳求助之時,旣不能匡救時政,又不思反省已咎,只自嬉娛,晏若不知者,其亦以爲天災不足畏而然耶?臣竊爲之慨然也。噫,廉恥,人之大防也,無是則士夫之志氣名節,無恃可立,而不可與爲國矣。竊觀近日,廉防日壞,躁進成風,率皆熱中患失之輩,未見難進易退之人,大官爲百僚之表率,而猶復淟涊,則宜乎擧世之轉相倣效,而不之知恥,此所以俗習之難化,而世道之不靖也。伏願殿下,敦尙禮義,扶植名節,以爲礪世磨鈍之器焉。臣無任云云。省疏具悉。爾之常參日所啓,初以爲出於官箴之美意,伊後領相辭箚勿深引者,無心之語,不欲有意而看,卽見疏,大覺見欺於爾。臥閤調痾之八耋首相,若是其無難侵斥,爾之此擧,抑何意義?插入左相事句語,尤可謂無憚。敢以一筆,凌藉兩大臣,必欲夫之不安於朝廷,雖有爾等百輩,何損於大臣,而爾之所爲,不可但以乖悖言。苟欲靖世道,宜從爾先加嚴勘,爾則削其職名。
丙辰十月二十二日辰時,上御誠正閣。諸承旨持公事入侍時,行左承旨洪義榮,行右承旨李晩秀,左副承旨李勉兢,右副承旨金熙朝,記事官金履永,假注書李泳夏,記注官金良倜,記事官吳泰曾,待敎李存秀,以次進伏訖。上曰,諸承旨各奏公事,可也,晩秀讀奏慶尙監司李泰永狀啓,奉化縣監蔡弘直到任事,忠淸監司林濟遠狀啓,懷仁縣監李可運到任事。義榮讀奏忠淸監司林濟遠狀啓,給馬有旨祗受事,全羅監司徐鼎修狀啓,回諭有旨祗受事,慶尙左水使李得駿狀啓,豆毛浦萬戶朴震晃等到任事。熙朝讀奏慶尙監司李泰永啓本,南海縣反庫事,全羅監司徐鼎修啓本,海南縣反庫事。命書判付訖。上曰,有司堂上入待。履永承命出傳,與大護軍金載瓚,戶曹判書李時秀,偕入進伏。上曰,下直守令入侍。賤臣承命出傳,與海州判官李惟稱,偕入進伏。上曰,海州判官進前。惟稱進前奏職·姓名。上曰,爾自新昌,移差上來,新昌之年事,何如?惟稱曰,甲乙兩年,一境赤地,至於今年,大爲豐熟矣。上曰,然則捧舊還,不至甚難乎?惟稱曰,似然矣。上曰,今年雖曰稍豐,便是瘡痍之餘,新舊之還,一時竝督,則民必反不知爲樂歲矣。新昌則舊還爲幾何?惟稱曰,爲七千餘石矣。上曰,忠淸道舊還分俵,以四分一爲定,新昌分俵,凡爲幾何?惟稱曰,臣來之時,分俵知委,姑未來矣。上曰,忠淸一道年事,大槪何如云耶?惟稱曰,大抵豐熟,而往往爲夏旱所枯,沿海等邑,不及野邑,野邑不及峽邑矣。上曰,綿農,何如?惟稱曰,昨年綿農,不至失手,而今年視昨年,別無所減矣。上命承旨宣諭後,除七事退去。上曰,有司堂上進前。載瓚·時秀進前。載瓚曰,日間聖體,若何?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,臘藥所入麝香之不足,爲二十九部,不可不別貿矣。上曰,依此數貿取,可也。上曰,臘藥之廣濟何如,而年來所製,太不成樣,今年則各別精製,可也,上敎時秀曰,收租案,已盡修正耶?時秀曰,今方修正以待矣。上曰,自何年始之。時秀曰,自丙申始之矣。上曰,丙申以前,亦豈無可採者耶?時秀曰,丙申以前,則間多文簿之難徵,或恐凡例之不精,故竝爲闕之矣。上曰,詳略雖不齊,舊章不可不載,隨其可徵,亦爲添錄,可也。上曰,以新昌倅所奏觀之,湖西俵災,能無不足之慮耶?時秀曰,年事雖豐,昨年歉荒,京人之不能給種者多,故以致災結之許多,而所俵之災,亦不少矣。上曰,錦伯之請得加劃,而所不得者,爲七百結乎?時秀曰,然矣。上曰,此亦更爲書問,雖一民,無或偏枯,可也。時秀曰,諸道俵災,昨年爲五萬餘結,今年爲二萬結,朝家所得,亦爲三萬餘結,亦不爲不多,而若以經用相準,則雖滿五萬結之數,其不足一也。上曰,今年經用之饒乏,比昨年,何如?時秀曰,昨年則九月已匱,今年則得支此月矣。上曰,度支經用,比古無加,而財用之若是難繼,何也?時秀曰,經用則較諸數十年前,有減無加,而但在前,則度支不給者,取用於惠廳,旣用而又無還償,故朝家初不知度支之不足,近年以來,用輒還償,故逐年耗縮,其勢固然矣。上曰,上黨山城餉穀,正穀居多,最爲精實矣,中間消減者,今皆釐弊云耶?時秀曰,自本司關問,而姑未見回報矣。上曰,雙樹城餉,亦甚精實云,申飭道伯,釐正穀簿以上,可也。南·北漢城餉,近亦申飭,漸至釐正,來頭度支之用,自可漸勝矣。上曰,銀礦事,近有所聞否?時秀曰,以關西言之,路上則稍稍有之,路下則全無。大抵零星,而亦緣物主之不肯擔當,無財可繼,乍始旋止,作掇無常,而近聞長湍,亦有新發之礦,故下遣計士,探其虛實,而姑未聞回報矣。且或以爲金銀相妬,彼盛則此衰,近來産金甚盛,銀脈漸縮云,未必其物理之眞箇如此,而採金者旣若是之多,則亦不可一切禁斷,旣不能禁斷,則亦不可一任潛僞,自朝家,不可不有管攝之政。故昨與大臣,亦有所酬酢者矣。上曰,採金之利,予非不知,而自古邦禁,遽難弛張,難愼者,久矣。近日以來,在在皆産,人人得採,故姑不得嚴加禁斷,而服田之民,舍本趨末,弊亦不少,姑未知何以則爲宜耳。載瓚曰,臣待罪西藩也,稔知銀弊矣。雖以營下諸庫封不動言之,記簿所載數,不下三十餘萬,而鉛雜相半,擇用者不滿三分之二,而泉流庫銀,素稱精實。故前此使行之充包,每取泉流庫矣。泉流庫所儲,只餘麤雜,故今則取用於保民庫,保民庫幾何不至於耗縮乎?營下尙然,沿邑可知。至於錢弊,則又甚於銀。保民庫錢,曾爲五十萬,而以此取息,以補實用矣,漸次消縮,今所見存,不過五萬,蓋緣守令之請得而不償,民間之放債而蕩減,許多弊端,歲增年加,有縮無剩。錢荒如此,故度支貢木,以錢代捧,自度支雖徵新捧木,而亦無以以木應之。大抵營財已竭,故民財隨竭,民財竭,故民無固志,視今頭勢,一經勅行,殆不可支。臣謂若自戶曹·惠廳,限十年不用保民庫錢,則以五萬兩,年年生息,可充五十萬之本數矣?時秀曰,財用之竭,擧國之通患,一方之略略釐弊,未必收永久之效。臣謂通一國大變通,然後可以裕國用奠民業矣。上曰,財用者,民國之本也,大學以理財,爲平天下之要道,財用理然後,方可以端本而出治。大抵捧納之名目小,然後民業可安,而我國之初,只有一戶曹而已,其後又有三軍門,又有均役廳,種種名色,不一而足,民安得不窘,國安得裕用乎?蓋耗國之用,莫甚於兵食。雖以訓局軍料言之,小米變爲大米,兼司僕之加料,漸次加厚,國用漸縮,此而不釐正,雖有善者,無如之何矣。然而旣定之額,固難猝減,旣食之料,亦難遽損,亦豈無漸次方便汰冗節濫之道耶?且以已然之效言之,華城城役,三年告成,而不煩民力,不費經用者,雖緣內帑之從前儲蓄,而其中四十萬,卽禁衛軍十餘哨之限十年停番也。十哨之十年停番,能爲四十萬之數,我國經用之多歸於養兵,從可知矣。蓋學問者,有體有用,宇宙間事,皆吾分內,錢穀甲兵,闕一不可。我東名碩之如金堉·閔維重者,莫不以經濟爲己任,至如近世李成中,亦知以理財爲急務。今世風俗,只知有己,不知有國,自在翰注時,其所經營,不過問舍求田,而至於富國安民之術,視若弁髦,如此而國安有所恃哉?仍敎載瓚曰,予於向日,謂卿以疎於財用,此固士大夫之好題目,而卿旣位躋崇班,責在籌司,理財之事,亦不可不留意加勉也。仍命退,諸臣以次退出。
丙辰十月二十二日申時,上御重熙堂。坐直承旨入侍時,右副承旨金熙朝,假注書李泳夏,記注官金良倜,記事官吳泰曾,以次進伏訖。上命書判付訖。上曰,左副承旨入侍。賤臣承命出傳,與左副承旨李勉兢,偕入進伏。上命書司諫李羽逵疏批訖。上曰,臺臣向日請收箚批之啓,予則泛然聽過矣,到今始知爲有意之言也。八旬老人,何至强覓之此過?至於左相之侵斥,語意尤爲深緊矣。仍命書傳敎曰,卿之求退,不啻懇摯,而八旬元輔,卽我朝枚卜三百餘人中,在卿初有之美事,予之所力勸於卿姑勿陳懇者,卿之八旬,在於來春,此所以姑依尋單之中書故事,許卿在家穩攝,此果何損於事面乎?人之爲言,如彼斷斷,莫非使卿致此,予甚爲卿愧歎。臺臣雖已處分,爲申決不捨卿之意,令入侍史官,傳此筵敎餘意,史官傳諭于領相。領相不但爲然,卿之取此人言,亦由於俾不得任其行止之致,尤何等瞿然?且況疏語深緊,莫掩挾雜之計,言念世道朝象寒心云云,猶屬例語。然予所不捨,領相卽卿,卿卽領相。大抵吹覓之過,至於侮蔑,侮蔑之不足,又敢敲撼,卿若於此,示人以隨他自輕底意,則是豈從前委毗之本意乎?意或卿未聞知,令入侍史官,往傳槪略,兼敍慰勉之意。自餘續當細及,此意先爲知悉事,史官傳于左相以來。金虎門仍留,史官二員待命,騎馬二匹立之。上曰,此傳敎,入侍兩史官,分往兩大臣家傳諭,而兼春秋,則往于領相家,下番翰林,則往于左相家,可也。良倜·泰曾,承命退出。金初燮·金珍恪入伏命,熙朝先退。上敎勉兢曰,正言宋文述上疏還給,而勿爲頒布,可也。命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深一寸五分。自人定至夜五更,灑雨下雨,測雨器水深二分。
李晩秀啓曰,明日常參·經筵,取稟。傳曰,停。
李勉兢啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞未肅拜,掌令鄭㝡成呈辭,監察茶時之意,敢啓。傳曰,知道。
傳于李鼎揆曰,諸承旨持公事入侍。
傳于李晩秀曰,左承旨入侍。
傳于李益運曰,右承旨入侍。
傳于李勉兢曰,左副承旨入侍。
傳于魚用謙曰,右副承旨入侍。
鄭淳民改差,代以洪致榮爲事變假注書。
洪致榮陞付,代以李弘謙爲事變假注書。
漢城府堂上前望單子入之,判尹尹師國,右尹尹弘烈落點。
吏曹,左尹尹弘烈,右尹鄭大容。
行左承旨李晩秀書啓,臣敬奉聖諭,馳往傳諭于南部會賢坊越邊契前領議政洪樂性所住處,則以爲臣,昨於史官之回,附奏數語,略陳惶蹙之忱,而神思昏耄,未能悉暴哀懇,伏枕惶隕,靡所容措。卽者承宣儼臨,聖諭誕敷,十行辭旨,諄懇隆摯,曲軫危蹙之情私,特降體諒之殊恩,天地生成之澤,父母慈覆之仁,無以加此,首頓手攢,感淚被面,實不知螻蟻賤臣,何以得此前古未有之隆恩異數於君父之前也?此生此世,將無以仰報萬一,惟有瞻天頌祝,銘鏤肝肺而已。從今以往,公而免國體之墮損,私而獲分義之少伸,且可以杜門訟愆,便意調疴,得延殘喘,歌詠聖德,此莫非我聖上曲保再造之深仁厚澤也。伏地感泣,莫省攸達云矣,敢啓。傳曰,知道。
行右承旨李益運書啓,臣敬奉聖諭,馳往傳諭于南部會賢坊二間契前左議政蔡濟恭所住處,則以爲,臣祗承昨夜別諭,始知臺參峻發,而十行慰勉之敎,丁寧諄複,臣驚懍之餘,感淚沾襟,坐待天明,方擬呈納御符,逬出都門,以效自靖之忱矣,臨當出門,銀臺近臣,齎奉聖諭,儼臨陋巷,臣驚惶跪讀,字字恩言,實非滓穢賤臣所當得者,而許解相職,別是我聖上復垂再生之恩也。臺疏尙未見全本,其所臚列,未知爲何樣罪狀,而以梗槪聞之,只見其爲是,而未見其或非也。在聖朝綜核之政,固宜罪譴臣身,以警一世,而今乃曲爲臣地,許令解負,郵罰不降,禮遇有加,一息未泯之前,惟當瞻依感戴,長懷霣結之心而已云矣,敢啓。傳曰,知道。
李益運,以壯勇營言啓曰,本營今秋冬等試射時,將官·將校·軍兵各技優等人,依節目別單書入之意,敢啓。傳曰,知道。
李益運,以訓鍊都監言啓曰,本局分授都城敦義門北邊近處體城六間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
魚用謙,以義禁府言啓曰,時囚罪人具允德·具絎議處草記批旨內,各以不謹護送,不善裝發,罷職可也事,命下矣。具允德,具絎等,竝罷職放送之意,敢啓。傳曰,知道。
丙辰十月二十三日辰時,上御誠正閣。諸承旨持公事入侍時,行都承旨李鼎揆,行左承旨李晩秀,行右承旨李益運,左副承旨李勉兢,右副承旨魚用謙,同副承旨金熙朝,記事官金履永,假注書李泳夏,記注官金良倜,記事官吳泰曾,檢校待敎沈象奎,以次進伏訖。上曰,諸承旨各奏公事,可也。鼎揆·晩秀·勉兢,前奏無公事,熙朝讀奏慶尙監司李泰永啓本,山淸縣反庫事,狀啓渰囕燒死人等恤典題給事。益運讀奏慶尙左兵使李殷福狀啓,捉虎申飭事,啓本上番忠翊衛等都數開坐事。用謙讀奏慶尙監司李泰永啓本,道內罪人等同推開坐事,讀奏訖,命各書判付。仍命退,諸臣以次退出。
上在昌德宮。停常參·經筵。
李晩秀啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
李益運啓曰,御管廳將官來言,今日本廳軍兵,日次私習云矣,敢啓。傳曰,知道。
魚用謙啓曰,合辭方張之時,憲府無詣臺之員,事甚未安,除在外外,未肅拜執義金孝眞,卽爲牌招,何如?傳曰,允。
李鼎揆啓曰,假注書洪致榮,時無職名,令該曹依例付軍職,冠帶常仕,何如?傳曰,允。
傳于李晩秀曰,定例堂上·京畿監司入侍。
金熙朝啓曰,定例堂上李時秀,京畿監司李冕膺,依下敎來待矣。傳曰,知道。
以執義金孝眞,牌不進罷職傳旨,傳于魚用謙曰,只推。
魚用謙啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞牌招不進,掌令鄭㝡成呈辭,監察茶時之意,敢啓。傳曰,知道。
以平安監司朴宗甲狀啓,義州等十八邑給災不足條特許加劃事判付內,啓下備邊司爲旀,沿邊民事之此疆爾界,判若異域,觀於前狀,可以知之,今年俵結之夥然,事勢所使,道伯更請,必有料量,其在爲西土沿民之道,何循常例?特許加請結數,俾有益下之效事,分付爲良如敎。
兵曹口傳政事,上護軍鄭民始。
李益運,以兵曹言啓曰,卽接東所衛將李海範牒報,則秋景苑東墻一間許,因雨頹圮云。爲先令紫門監,杻把子及長木,堅實圍排,把守軍兵,集賢門入直軍八名除出,限修築間,嚴加守直,何如?傳曰,允。
禁府照目,造紙署別提韓範毓矣,本府議啓內,咨文紙色,比前品劣,而身爲該郞,不善看檢之罪,在所難免,以此照律罪,杖八十收贖,奪告身三等,私罪奉敎依允爲旀,功減一等爲良如敎。
丙辰十月二十四日辰時,上御便殿。定例堂上·京畿監司入侍時,行左承旨李晩秀,記事官金履永,記注官金良倜,記事官吳泰曾,戶曹判書李時秀,京畿監司李冕膺,以次進伏訖。上曰,庚辰年溫宮隨駕人,錄成一冊乎。時秀曰,京軍門畿·湖,分編成冊,已爲備待矣。上曰,此當入於儀軌中整理通考矣。上命晩秀,書傳敎曰,庚辰年溫宮陪從人,今春披訪,分等有記錄之擧,而外方則畿·湖兩道成冊,今始齊到,其中抱川監官正憲李世傑,通津將校正憲趙興馥,加資實同知單付,令畿伯問其當爲追榮者,文移該曹,追榮後減下忠淸道保寧年近百歲人徐豆金,單付僉知,亦依京人例,單代追榮。其餘吏鄕以下京畿年八十四十二人,忠淸道年八十二十七人,帖加成給。畿·湖年七十以上人等,各米三斗。年六十以上人,各米二斗分給事,分付。畿伯旣承筵敎,自當依此擧行,而錦伯則令戶判,錄送筵敎,仍令定例堂上行會。上敎熙朝曰,承旨持此出去,安寶敎旨,而敎旨末,各書以某役隨駕加資事,送于戶判,以爲分送畿·湖之地,而今日仍爲坐直,必詳細無遺,可也。冕膺曰,安山前郡守趙重瞻,決杖定配,有還宮後擧行之命矣。決杖則雖自臣營,徑先擧行,而定配則姑未發送,許久仍置,極涉惶悚,敢此仰達矣。上曰,擧行之不能事事,旣非故犯,決杖足以懲礪,定配則分揀,可也。出擧條冕膺曰,砥平前縣監李永喆決棍次,有幸行時金浦郡待令之敎,而幸行旣命停止,則許久仍置,亦涉惶悚,竝此提達矣。上曰,意謂勤勵,反甚劻勷,特敎差送之意,果安在哉?拿致卿營,決棍十度放送後,狀聞,可也。出擧條冕膺曰,今年舊還之最久條徵捧,其在重糶糴之道,法意當然,則營邑之臣,固當奉行之惟謹,而第伏念最久條,當納之民,或多指懲無處之流,易致代侵騷擾之弊。日前關西道臣,亦以勿拘最久年條,許令闊狹之意,有所狀請,大臣覆奏許施矣。毋論彼此,民情旣無異同,則就其久遠條中,推移以捧,必準其應捧之數,恐合便宜之道。故適因言端,敢此仰達矣。上曰,依爲之,出擧條上曰,安陽橋,能於未寒前畢役乎?冕膺曰,來月內,似可告訖,役費以江原道加分耗劃用,而恐有不足之慮矣。上曰,間浦舟橋,何以爲之?冕膺曰,氷若未泮,則直爲架橋似好,故先立橋柱以待矣。上曰,民力不至大費乎?冕膺曰,此則以舟橋所費,足可相當矣。上曰,儲置米七千石之劃定者,可無不足之慮乎?冕膺曰,治道橋梁及陵役諸費,莫如今年,而亦足相當,在他年則優有餘剩矣。上曰,今年陵役,何若是浩大?時秀曰,春間以陵寢修葺處,有頉不報事有飭敎,故細細有頉,陵官不敢不報,旣報之後,禮·戶曹不敢防報,以至今年陵役之最多,畿營則只是匠料雇價之劃給,而至於本曹,則瓦材紙地諸般等物,無不責應。故費入不少。至於貞陵丁字閣,今秋修改,而又將有明年之役矣。上曰,何爲而然也?時秀曰,陵官只擧目下最急處枚報,至於樑上腐朽處,不敢遽然輒報,故其勢如此云矣。上曰,大臣,戶·禮堂之進去,各隨其修改之輕重,而丁字閣,是紅箭門內,當其修改,戶判何不親審?時秀曰,飭敎以後,諸陵頉報,一時齊到,故奉審輕重,臣未及詳知矣。上曰,當初飭敎,欲使陵官,另加董飭而已,豈可不問地之輕重而戶·禮堂不奉審,不問役之緊歇,而戶·禮曹不防報乎?時秀曰,從今陵役後,令戶·禮曹,作爲一冊,懸錄其年條久近,定限幾年,追責其陵官勤慢,似好矣。上曰,松都·廣州之分掌各其近地陵役以後,戶曹果爲省費乎,時秀曰然矣。上命書傳敎曰,今聞畿伯言,奴婢宣頭案之積年退限者,今年當爲修整云。日昨見自南來之守令,亦有筵敎矣。大抵秋事,雖幸免歉,而民間之困於新舊催科,公私徵逋,不見如見,瘡痍之餘,何以枝梧乎?凡係一分裨益於紓力者,其所方便,當靡不用極。畿伯提奏,政合予意。宣頭案修整,特令退行於後,當次式年,湖西準此,原疏固違式,使之改修納,而其中嶺南,近年災結之勒爲徵稅事,旣聞之,不可以疏未下批置之。該道年分狀啓,雖有許施,觀於臺疏,益知其爲瘼。令廟堂申加提飭該道,俾有便民之實效。命退,諸臣以次退出。
上在昌德宮。停常參·經筵。
自辰時至午時,日暈。
藥房提調金載瓚,同副承旨金熙朝啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞未肅拜,掌令鄭㝡成呈辭,監察茶時之意,敢啓。傳曰,知道。
李晩秀啓曰,行都承旨李鼎揆,行右承旨李益運,左副承旨李勉兢,今日不爲仕進,行左承旨李晩秀陳疏徑出,右副承旨魚用謙陳疏,原疏以國忌齋戒,不得捧入,臣亦不敢以見職自居,不得循例請牌,院中無人,何以爲之?敢稟。傳曰,此啓辭,還給,仍令牌招。
李晩秀,以內醫院提調意啓曰,副提調李鼎揆,謂有身病,今日問安,不爲仕進,卽爲牌招,何如?傳曰,允。
李益運啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于金熙朝曰,同副承旨入侍。
傳于金熙朝曰,事變假注書李弘謙,陞付廳任。
李弘謙陞付,代以曺錫中爲事變假注書。
傳于魚用謙曰,右副承旨入侍。
傳于李益運曰,右承旨入侍。
有政。吏批,判書沈煥之進,參判黃昇源進,參議韓用龜進,行都承旨李鼎揆進。以金翰東爲大司諫,尹序東爲司諫,鄭東觀爲副修撰,權裕爲戶曹參判,李景溟爲軍資正,文粲奎爲奉常僉正,李東煥爲典籍,尹升東爲軍器主簿,黃仁紀爲徽陵參奉,沈公權爲造紙別提,閔廣魯爲慶尙都事,李運行爲黃山察訪,前縣監千世弼,今嘉資憲加資事,承傳。
兵批,判書鄭好仁進,參判尹弼秉病,參議李尙度病,參知吳泰賢入直,行右承旨李益運進。以李聖圭爲知事,洪聖淵爲都摠管,李榏爲兼司僕將,千世弼爲五衛將,廉極台爲景福將,趙恩錫爲宣傳官,內禁衛成在坤,今加折衝加資事,承傳,護軍柳焵·洪義榮,副護軍洪義浩·朴宗來竝單付。
金熙朝,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
刑曹啓目,向前濟州牧使柳師模,旣已遲晩,所當照律施行是白乎矣,係是防禦使,臣曺不敢擅便,上裁,何如?判付啓,分揀爲良如敎。
丙辰十月二十五日辰時,上御重熙堂。同副承旨入侍時,同副承旨金熙朝,假注書洪致榮,記注官金良倜,記事官吳泰曾,以次進伏訖。上曰,承旨昨旣上疏,而朝又徑出,何也?熙朝曰,臺言莫嚴,義難以還下一疏,自謂一伸,且況一院諸僚,竝不仕進,則恐不敢晏然在院,敢又陳疏矣。上曰,承旨之不爲仕進一也,而有或懸病,有或陳疏,何也?熙朝曰,右副承旨,則與臣等有異,臺疏退却之時,旣不與聞,而但同在一院,不敢獨逭,以此陳疏矣。上曰,前年翼陵奉審,承史中誰去,注書出去,考出而奏。賤臣承命出,以前年無奉審事,回奏。上曰,承旨牌去來催促,違牌勿爲呼望。仍命退,承史以次退出。
丙辰十月二十五日辰時,上御重熙堂。右副承旨入侍時,右副承旨魚用謙,假注書李弘謙,記注官金良倜,記事官吳泰曾,以次進伏。上曰,承旨皆已入來乎?用謙曰,皆入之矣。上曰,廳坐勿施,可也。賤臣承命出傳。上曰,政官牌招開政。出榻敎命退,承史以次退出。
上在昌德宮。停常參·經筵。
傳于李晩秀曰,先正從享時致祭,近例承旨進去,禮官代,承旨受香事,分付。
李勉兢啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞未肅拜,掌令鄭㝡成呈辭,監察茶時之意,敢啓。傳曰,知道。
李益運啓曰,明日常參·經筵,取稟。傳曰,停。
傳于李晩秀曰,左承旨入侍。
禮曹,來十一月初二日,行景慕宮冬享大祭,親祭,取稟,奉敎恭依。
傳于李晩秀曰,編校之役,自多管檢,飭亦施矣,前參判李書九,給牒敍用,仍令該曹口傳付軍職。
兵曹口傳政事,護軍李書九。
李鼎揆,以吏曹言啓曰,文正公金麟厚延諡,來十一月初六日,定行於全羅道長城地云矣,敢啓。傳曰,知道。
李鼎揆啓曰,贈領議政文正公金麟厚家,遣承旨致祭事,命下矣。何承旨進去乎?敢稟。傳曰,左副承旨進去。
金熙朝,以禮曹言啓曰,來十一月初二日景慕宮冬享大祭親行時,省牲省器之節,依例以親臨磨鍊擧行乎?敢稟。傳曰,親行磨鍊,可也。
金熙朝,以吏曹言啓曰,卽接掌樂院牒報,則以爲來十一月初二日,行景慕宮冬享大祭親行時,協律郞本院正,例爲進參,而時未備員,卽速差出,以爲備員擧行之地云。掌樂院正未差之代,口傳備擬以入之意,敢啓。傳曰,知道。
吏曹口傳政事,尹羽烈爲掌樂正。
金熙朝,以兵曹言啓曰,來十一月初一日,大駕詣景慕宮齋宿,初二日冬享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛鄕軍停番矣,餘軍留營,何以爲之乎?敢稟。傳曰,訓局馬軍五哨,步軍二十哨,禁軍五番隨駕,御營廳留陣,其餘留營置之,路由館峴,以此分付,可也。
黃海監司徐邁修疏曰,伏以臣,性本鈍滯才乏,承宣莅任兩載之間,僨誤之罪,指不勝屈,而偏荷我殿下曲保之恩,至于今安享厚廩,實非臣始料之所及也,惟當守分畏約,庶幾寡過,其何敢妄事煩籲,以重無嚴之罪哉?第伏念我殿下所嘗眷眷於絲綸之間者,罔非恤民之德意,臣之所當藉手而事殿下者,亦惟實心無隱而已。今因災結一事,不能從實申請,使一民有白徵之歎,則是下負臣心也,上負殿下也,此臣所以寧陷於無嚴之罪,而一啓再啓而不知止者也。臣之再啓請災也,廟堂之較其畓摠,參以年事而覆奏者,推以事理,誠亦得當,而本道今年執災處,皆是流來陳廢,初不落種者,則不可以年事之豐,疑其災結之多,而當初執災之時,臣之操縱列邑,靡不用極,實無更事於査櫛,今以啓請之未準,臣若徒懷嚴畏,不恤民隱,强以半千結之災,直爲減下於民間,則是豈臣對揚德意,事君無隱之道哉?玆敢不避煩瀆,冒死封章。伏乞聖明,俯垂深察,未準下五百十二結四十七負,特命劃下,使樂歲災民,均飽聖德,仍命有司,治臣瀆撓之罪,以肅朝綱。臣無任云云。答曰,省疏具悉。疏辭,令廟堂稟處。
金熙朝,以備邊司言啓曰,黃海監司徐邁修上疏批旨內,有令廟堂稟處之命矣。取見其疏本,則以爲本道今年執災,皆是流來陳廢,初不落種者,實無更事査櫛,而强以半千結之災,直爲減下於民間,則是豈對揚德意之道哉?未準下五百十二結四十七負,特命劃下爲辭矣。海西俵災,以摠較劃,幾爲八分之一者,比諸路不啻過多,而道臣今又封疏,以流來陳廢初不落種爲言,以舊陳論之,畿甸之多,居最於諸路,以幅圓論之,嶺·湖南之廣,又豈比海西,而彼三道之較元摠,未能十分一之請災,皆當有白徵之慮乎?廟堂之斟量彼此,覆奏行會者,雖謂之曲副於海西,而出於寧失之意,可也,道臣則不思反求,更圖査櫛,再啓一疏,必以自是已見,得請乃已爲準者,事體道理,誠極未安。加請事,依前覆奏置之,黃海監司徐邁修,施以罷職之典,何如?傳曰,允。
丙辰十月二十六日午時,上御便殿。左承旨入侍時,左承旨李晩秀,假注書李弘謙,記事宮金景煥,記事官金良倜,以次進伏。晩秀曰,李書九,承召入來矣。上曰,卿以玉篇編校事詳問後,姑令退出,以待後日入侍,可也。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深九分。
自人定至二十八日開東,灑雨下雨,測雨器水深六分。
李晩秀啓曰,明日經筵,取稟。傳曰,停。
李晩秀啓曰,來初一日,輪對日次,而景慕宮冬享大祭齋戒相値,頉稟之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,合辭方張之時,兩司無詣臺之員,事甚未安,兩司未肅拜諸臺,竝牌招,何如?傳曰,允。
傳于李益運曰,右承旨入侍。
傳于李晩秀曰,禮房承旨入侍。
李晩秀啓曰,下番翰林吳泰曾,昨日則旣受御題,而呈券之前,徑先登筵,今日則旣已製進,而入侍有命,替以兼史,由前則違越受敎,由後則壞損院規,事體所在,俱極未安,所當重勘,而本院請推之外,無他可施之罰,何以爲之?敢稟。傳曰,擧措之駭悖,極爲無狀,削職。雖與下番有異,破壞格例,其罪無優劣,當該注書,亦爲削職。
注書金履永削職,代以黃基天爲假注書。
承旨前望單子入之,李海愚落點。
傳于李海愚曰,左副承旨入侍。
李晩秀啓曰,來初二日景慕宮冬享大祭親祭祭文,當爲製進,藝文提學具庠,待開門牌招,何如?傳曰,允。
以黃海監司徐邁修罷職傳旨,傳于李鼎揆曰,舊初不一事,廟堂聞已査問,待行査,此傳旨捧入。
以宣傳官射會居首人別單,傳于李益運曰,追射之類,尙未畢試,則何以爲眞箇居首乎?竝還給,待畢試修正入啓。小布三十失爲劃壯,而敢稱居首,則該廳先進中如朴基豊·李尙訥·柳殷鉉·金珠淵·尹養儉之輩番番居首者,次次加資,當爲三重大匡金紫光祿大夫乎?此後小布,若非四十矢以上,則居首別單,勿爲書入。雖一巡,未滿次數,無敢都計劃,而追射之類,令堂上宣傳官,率往中日廳,內司僕監射,來頭都計劃射講日講,或不通於抽栍之章,當該行首宣傳官,難免其責,其中尤甚者,決棍汰去,斷不可已,以此嚴飭。
以江原監司徐有防狀啓,顯隆園·香炭山,更爲申飭定總事,傳于金熙朝曰,依狀請施行事,回諭。
李海愚,以弘文館言啓曰,新除授副校理朴鍾淳,副修撰鄭東觀,竝卽牌招察任,何如?傳曰,允。
以副校理朴鍾淳,副修撰鄭東觀,牌不進罷職傳旨,傳于李海愚曰,只推。
執義金孝眞啓曰,臣姿本鹵鈍,性又拙劣,前後忝叨,非止一再,而未嘗出言論事,以塞一日之責,淸朝耳目,本非其任,日前待罪亞諫也,未承啓批,引避退出,已是不誠之莫大,而及其諫長處置,以有損臺體爲目,臣實愧訟自服,若無所措。初旣不善周旋,自致損體,繼又僚評峻嚴,斥以壞例,臺端一步,是臣鐵限,屢違雖緣廉防,冒出實畏分義,以此情踪,豈可蹲仍於臺次乎?請命遞斥臣職。答曰,勿辭。
李益運啓曰,執義金孝眞,一日再啓煩瀆,退待物論之意,敢啓。傳曰,知道。
李海愚,以禮曹言啓曰,華城城神祠,春秋孟朔,卜日降香祝事,命下矣。例用祝文,令藝文館撰出之意,分付,何如?傳曰,允。
李晩秀,以兵曹言啓曰,庚辰年溫泉幸行時待令人抱川監官李世傑,通津將校趙興馥,依傳敎單付同知,而上來肅謝後減下事,奉承傳敎矣。卽接京畿監司李冕膺移文,則李世傑·趙興馥,俱以篤老之人,雖於房闥之間,不能出入,未由上來云,竝減下之意,敢啓。傳曰,知道。
上護軍李柱國疏曰,伏以臣,偏戴仁天,累沐恩波,陶鑄生成,得有今日,以至愚至微之質,被莫大莫厚之澤,無補分寸,莫效涓埃,中夜思惟,無地容措。臣之縻帶重任,今已洽過周歲矣。以言乎癃老,則月朽而時損,以言乎戎務,則九顚而八錯,宜不可一向冒據,而尙此蹲仍,未敢爲一番辭巽之計者,初非爲榮塗之貪饕也,又非爲職務之堪荷也。誠以恩造,大如天地,深如河海,故不計燥濕,生死向前,只以鞠躬盡瘁死而後已八箇字,作爲圖報萬一之地,臣身之不敢自有,聖明亦有以俯燭矣。由前由後,聖眷偏及於微臣,容貸庇覆,凡所以曲護殊顧者,非一非再,幸行定日則憐其衰朽,而特令其留陣,賓對有命則憫其癃疾,而間許其勿參,從古將臣,孰有如賤臣之得蒙矜恤,若是其隆摯者乎?聖恩愈往愈深,私義益懍益蹙,病伏床笫,只有感淚而已。欲於一息未泯之前,殫竭心力,粗效頂踵之私矣,事不如意,願不獲遂,粵自今夏以來,賤疾益添,食飮全却,睡寐專廢,一日所食,未及半升,長夜所寢,不滿一更,加以耳聾忒甚,尋常語言,對面裒如,不知不覺中,駸駸然轉輾層加,自量筋力,今月不如去月,今日不如昨日,榮衛銷鑠,精力澌綴,將至於莫可收拾之境,人生到此,誠不如死之久矣。以若病狀,久廁元戎之任,則一身之狼狽,固不暇恤,而戎事之僨誤,勢所必至。駑馬賤質,得與於鞭策之列,奔走夷險,左右三驅者,疾病所拘,計亦左矣,撫心潛悼,生亦何爲?臣之此病,癃朽所致,顧未可以醫藥責效,亦未可以時月調治,則一日在職,爲一日之虛縻,二日在職,爲二日之虛縻,豈或久縻此任,一任其澌滅而後乃已也哉?凡人有所疾痛,必擧手哀號於父母之前,殿下之於臣,義則君臣,恩惟父母也。以臣將死之喘,不哀號於殿下之前,而將何所控告也?百爾思量,萬不獲已。玆敢不避鈇鉞之誅,疾聲呼籲於九重之天。伏乞聖慈,哀之憐之,特解臣所帶將任,以卒終始之澤焉。臣方在垂盡㱡㱡之中,豈有餘思暇及於一縷之外,而臣於春間,妄陳愚見,停罷鄕軍上番之制,新設京營募立之方,鄕軍雖不上番,額數自在於外邑軍籍之中,而又得數千輦下之兵,則其在强幹之義,固不害爲一擧兩得。若其水陸軍換定事,其爲便宜於緩急調發之際者,尤係不可不變通之事也。忠武公臣李舜臣,亦嘗有此論,故臣乃敢模傲其說,仰效迷見矣,一重臣,以臣爲妄,列邑守宰,亦以騷擾爲言,臣滿心慙悚,尙今靡措,宜不敢更陳他說,而事在本局,有不容不達者。一自奎章閣設置之後,永肅門宿衛之任,比前自別,故本局局別將,以曾經邊禦者擇差,限周年復職或陞遷,特敎定式,而伊後局別將數三人,自銓曹收用矣。近年以來,未得如例收用,又無瓜限,荏苒因循,或至三四年之久,便作無瓜之窠,有違於堂上將官周年瓜遞之規。臣意則以爲,修明定式,恐合事宜,而若或不爲遷轉,則以二周年,俾作瓜遞之限,似爲方便矣。臣無任云云。答曰,省疏具悉。矍鑠哉,番番尙不愆。卿其勿辭行公。前所陳換定事,惟在任事之臣得其人,局別將瓜滿事,依施。
丙辰十月二十七日辰時,上御便殿。戶曹判書入侍時,行左承旨李晩秀,行右承旨李益運,記事官金履永,記注官金良倜,記事官吳泰曾,戶曹判書李時秀,以次進伏訖。上曰,海西舊初不名色,果詳考乎?時秀曰,京畿則有此名色,而他道則無之矣。上曰,海西之延白,則被災屬耳,還實似或無多,如此等地,似與當年,初不有異,雖使一民,若有白地之徵,則非覈實之政。卿須與右相相議,關問本道後筵稟,可也。上曰,再昨日加資帖,果卽分送畿·湖乎?時秀曰,已爲分送,而追錄之未入賞典者,亦有若干人矣。上曰,何名色乎?時秀曰,船艙擧行者,五十餘人及各司吏隷十二三人矣。上曰,賞典,當從何例?時秀曰,船艙則御駕船擧行諸人,當從特例,其餘當從米斗之例,京司吏之陪從者,當施一體帖加之典矣。上曰,依此爲之,而向日傳敎中,以此塡錄政院日記及日省錄,可也。命書榻敎曰,奉命承旨許遞,前望單子入之,待下批牌招察任。又命書傳敎曰,宮享在近,侍從堂上堂下違牌坐罷及卿宰罷散人,竝敍用,仍令該曹,口傳付軍職。命退,諸臣以次退出。
丙辰十月二十七日未時,上御便殿。左副承旨入侍時,左副承旨李海愚,假注書李弘謙,記事官金景煥,記注官金良倜,以次進伏。上曰,景慕宮冬享大祭祭報府持來也。賤臣承命出,持入進伏。上曰,大祝,以李始源,改爲塡差事,分付,可也。仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深一分。
李晩秀啓曰,明日再明日,景慕宮冬享大祭親祭齋戒,三明日,動駕相値,視事頉稟之意,敢啓。傳曰,知道。
魚用謙啓曰,執義金孝眞引避退待,已至經宿,尙未處置,事甚未安,掌令鄭㝡成,卽爲牌招,以爲處置之地,何如?傳曰,允。
魚用謙啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞引避退待,掌令鄭㝡成牌不進,監察茶時之意,敢啓。傳曰,知道。
李晩秀啓曰,香室,景慕宮冬享大祭親祭受押單子啓,親押。
李晩秀啓曰,來初二日景慕宮冬享大祭親祭祭文,當爲製進,弘文館提學閔鍾顯,卽爲牌招,何如?傳曰,允。
禮曹,來十二月二十四日行社稷臘享大祭親傳香,取稟。奉敎敬儀。
傳于李鼎揆曰,諸承旨持公事入侍。
傳于魚用謙曰,推考房承旨入侍。
李晩秀啓曰,陞試設行,命下已久,特敎申飭,前後屢勤,而大司成尹得孚,謂有身病,尙不擧行,揆以事體,萬萬未安,從重推考,仍卽牌招,使之過齋後,卽爲設行,何如?傳曰,近聞果有實病,不可謂之無端違牌,姑遞其職,前望單子入之,待下批牌招,使之明日擧行。
大司成前望單子入之,李晩秀落點。
吏曹口傳政事,兼大司成單李晩秀。
李鼎揆啓曰,明日宗廟景慕宮朔祭傳香,禮房承旨當爲齋宿,行左承旨李晩秀,卽爲牌招,何如?傳曰,允。
李鼎揆啓曰,兼大司成李晩秀牌不進推考傳旨,今方捧入,而陞試之明日擧行,旣有成命,則身在闕中,不卽承膺,直爲出去,事甚未安,更爲牌招,何如?傳曰,允。處義當然後,反爲張四維之道,今之爲泮長者,孰有趨夔師之下風?承歐陽之後塵,人不負官,輿望厭服之人,則愼掄之靖,宜其樂聞,況策軸汎說,尤異於臺評之指的。伊時逡巡,尙云過矣,到今退引,義無所據。且弊俗陋習,在外美貫,則我自爲之,苦處必欲諉人,法外曲嫌,無中强覓,朝廷之不尊,職由於此。此習始於閣臣,拖及廷僚,革舊從新之效,昨春以後,庶幾刮目。至於此泮長之一番處義,雖或似然,疏旣承批之後,有何一分難冒之端乎?陞職在明,卽爲牌招,牌去來,各別嚴飭,使之斯速出肅。
以都摠府寶劍望筒,傳于李益運曰,差祭摠管許遞,前望單子入之。
摠管前望單子入之,都摠管李在學落點。
兵曹口傳政事,上護軍金文淳,大護軍權,護軍閔台爀,副護軍成德雨,副司果李始源·宋翼孝·曺喜有·李貞運·金近淳·韓用鐸·趙德潤·尹悌東·尹涵,以上竝單付。
以大司諫金翰東,司諫尹序東,牌不進罷職傳旨,傳于魚用謙曰,只推。
以掌令鄭㝡成,牌不進罷職傳旨,傳于魚用謙曰,只推。
吏曹口傳政事,以金文淳爲分內局提調。
承旨前望單子入之,權坪落點。
魚用謙啓曰,新除授左副承旨權坪,時在京畿楊州地,斯速乘馹上來事,下諭,何如?傳曰,允。
李益運,以都摠府言啓曰,今日入直內三廳武兼禁軍及軍兵等,當爲習射,而雨勢如此,不得爲之之意,敢啓。傳曰,知道。
李益運,以備邊司言啓曰,卽見忠淸監司林濟遠啓本,則以爲牙山貢津倉漕船一隻,自安眠島新造,回路受賃價,逢載稷山縣靈沼亭材木三十株,到角氏嶼前洋,遇風致敗,係是額內漕般,趁今改造,然後可無明春漕運狼狽之患云矣。靈沼亭修改,旣非仰關朝家之事,則所入材木,乃是私卜,漕船事體,至爲嚴重,新造之初,何敢賃載私卜乎?又況因此致敗之後,乃敢張皇登聞,至請改造者,道臣事尤爲駭然。此路一開,大關紀綱。忠淸監司林濟遠罷職,當該材木賃載邑稷山縣監趙重鎭,漕船所管邑牙山縣監李靖模,安眼島地方官泰安郡守韓永逵,竝爲先罷黜,其罪狀,令該府拿問重勘。安眼一島,乃是水使所管,新造漕船,賃載私卜,漫不致察,亦極可駭,該水使閔光升,亦令該府,拿問處之,致敗漕船,使該道趁明春卽爲改造,無敢更煩陳聞之意,嚴飭分付,何如?傳曰,允。改造一款,旣請付之該道,道臣則改造之前,不可差代,爲先以何故,許其添載與否,査問該道,更爲草記,可也。
傳于李益運曰,湖西閫帥·守令之代,令該曹口傳差代。
以泰安郡守望筒,傳于李益運曰,陞敍承傳,再次有之,聞其親年,已過七十云,鄭周誠,仍其見任,用防禦使履歷事,分付。
吏曹口傳政事,以鄭周誠爲泰安郡守,權熻爲稷山縣監,金麟淳爲牙山縣監。
李益運,以兵曹言啓曰,依下敎,入直郞廳李海淸拿入,判書臣鄭好仁不卽待令之委折嚴問,則所供內,今方連走將校及近杖軍士,使之催促,而未及待令,惶恐遲晩云矣,敢啓。傳曰,以渠罪犯,復入兵曹,頭戴紗帽,何等寬典,則所爲之怠慢,愈往愈甚,雖極可駭,今番事則拿問足矣,分揀,可也。
傳于魚用謙曰,應行擧行,不知頭緖,宣傳官李甲會,喬桐府充軍,李栻亦爲汰去。
以承傳宣傳官望單子,傳于李益運曰,未差之代,以可堪承傳人,令該曹口傳差出,待下批更爲修正,以入。
李益運,以兵曹言啓曰,依下敎,宣傳官李甲會,喬桐府充軍,定驛子押送之意,敢啓。傳曰,知道。當刻內押送,萬一遲滯到配,令帥臣直爲決棍狀聞事,分付,可也。
兵曹口傳政事,以柳成逵·金煐爲宣傳官,以安橚爲忠淸水使。
魚用謙,以義禁府言啓曰,卿宰禁推該府草記,待批下捧供,載在大典通編矣。時囚罪人鄭好仁,係是卿宰,敢啓。傳曰,知道。辜負大矣,何必捧供?以違制之公律勘處,公議區別草記,可也。
魚用謙,以義禁府言啓曰,時囚罪人鄭好仁,係是卿宰,待批下捧供草記批旨內,辜負大矣,何必捧供?以違制之公律勘處,功議區別草記可也事,命下矣。鄭好仁,以制書有違公律,杖一百收贖,而其五代祖維城,靖社原從功臣,寅平尉曾孫云,功議各減一等,杖八十收贖,放送之意,敢啓。傳曰,知道。
李益運啓曰,行兵曹判書鄭好仁,公律勘放事,命下矣。卽爲牌招,傳授命召,何如?傳曰,允。
魚用謙,以義禁府言啓曰,再明日擧動時,各差備都事,當爲備員,而都事金直休在外未及上來,令該曹口傳相換,以爲分付之地,何如?傳曰,允。
吏曹口傳政事,禁府都事金直休,濟用主簿朴趾源,相煥。
以慶尙監司李泰永狀啓,薦新進上及朔膳進上生靑魚,限內不得封進,惶恐待罪事,傳于李晩秀曰,勿待罪事,回諭。
以平安監司朴宗甲啓本,朔州前府使閔致愼,濫殺人命委折,査實馳啓事判付內,啓下義禁府爲旀,近來守令,無不爲要譽抹油之政乙仍于,治不尙嚴,民不畏官,況旀關西糶糴,率皆餉穀,十度用棍,不可謂濫用。且況笞亦不過四十度是置,以此査啓,直歸之於法外濫殺,反啓無限之弊於邊土梗頑之俗,此所以付之道伯行査,而及見道伯跋辭,聲罪雖緊,便沒下落,以此雖欲更問於當者,渠當一依前供發明而已,如彼之際,徒關國綱,此査啓勿施爲去乎,更令道臣,別擇道內守令中剛明稍曉訟獄者數人,與之眼同嚴覈,星火修啓事,嚴飭分付爲有矣,所謂査案,疑晦多端,十度之棍,四十度笞,三人竝命於十日之內者,若非棍笞之尺度,違越典則是隱則,必也受打之傷處,的是要害,有一於此,則其死也,何論大小辜限,而其殺也,亦何論杖數多寡乎?此獄究竟法,宜從用意下手之何如而決之者,國無法綱,而印頒之欽恤典則,作爲笆籬邊物,久矣。似此現發之事,又從以掩覆於蔑法之倅,所謂王府金石,銷之亦可,鑿之亦可。除尋常反覆嚴覈於應問各人,若或抵死,不卽輸款,雖至於掘瘞行檢之境,獄理歸一前,無敢登聞之意,一體嚴飭爲旀,名雖究竟,又或一毫近似於彼此間藉口執言之疑,則道伯重勘除良,當該査官等,爲先卽其朔州地方充軍,以勵國綱。此意竝以嚴飭分付爲良如敎。
行大司成李晩秀疏曰,伏以自有國子以來,僨誤狼狽,未有如臣之甚者。周歲居職,觸事瘝曠,數遭考試,全蔑鑑識,有辱黌堂,貽笑靑衿,畢竟不厭人望之斥,至登親策之券,論其玷辱,誅殛亦輕,幸蒙我聖上曲加體諒,遄許鞶褫,從玆以往,臣之姓名,竊庶幾永謝淸銜,粗安微分,乃於千萬夢外,伏奉前望恩除,臣誠惝怳震懍,五內失措。臣之區區難冒之實,天日之所俯燭,同朝之所共諒,而言同簡書,義決株守,一身非恤,四維在前,顧何敢諉以時日之久,揚揚復據於皐比之席,重犯無忌憚之誅哉?冒違天牌,惶隘轉甚,忙搆短籲,抑塵崇聽。伏乞聖慈,特賜鑑察,亟削臣新除泮任,仍勘臣逋慢之罪,以全微諒,以肅法紀,不勝幸甚。臣無任云云。答曰,省疏具悉。卿其勿辭行公。
丙辰十月二十八日辰時,上御誠正閣,諸承旨持公事入侍時,行都承旨李鼎揆,行左承旨李晩秀,行右承旨李益運,左副承旨李海愚,右副承旨魚用謙,同副承旨金熙朝,記事官柳遠鳴,假注書李弘謙,記事官金景煥,記注官金良倜,檢校待敎徐有榘,以次進伏訖。益運讀奏忠淸監司林濟遠狀啓,給馬有旨祗受事,江原監司徐有防啓本,濫騎驛馬枉道人無乎事。用謙讀奏江原監司徐有防啓本,時囚罪人等同推事。命書判付訖。上曰,景慕宮冬享大祭終獻官,何不以李判府爲之,而以光恩副尉差定乎?此意問于吏曹,可也。上曰,近日兵判事,極爲駭然。應行之試射,必欲規避,初不一番設行,豈有如許道理乎?爲先記過次,走馬進來,可也。遠鳴承命出傳。仍命書傳敎曰,百隷怠慢,文恬武嬉之端,有難一一僂指,而事關武技事,意謂命令之行,稍可省力,近來則反是,武臣堂下朔試射,卽避怨工謀之判堂,最所難爲之擧,故曲念時措之義,才落汰去之法,昔之未滿四失,改以無分,則如或設行,豈至於別般取怨,而必欲規避?甚至此兵判,除拜以後,未聞一番設行,以待飭敎之提及,在重臣避怨之計,固善思,而年迫七十,位至崇品,此等微細之擧,擧措如彼,其切可駭。當該兵判鄭好仁,爲先記過待令。此後武臣堂下朔試射,無敢避怨苟免,如是而又或無端不爲,當該判堂,拿致帳殿,嚴棍懲礪,斷不可已,以此嚴飭。上敎益運曰,武臣堂下朔試射時,或以專經講代行,而此後則雖行專經講,勿用以講代射之例,十月十一月朔試射,斯速連次爲之之意,分付,可也。上曰,兵判待令與否,知來也?遠鳴承命出回奏曰,未及待令矣。上曰,兵曹入直郞廳,誰也?遠鳴曰,李海淸也。上曰,近來兵曹官員摘奸時,獨尹弼秉外,皆奪衣昏睡,全無格勤之意,至於如此擧行慢忽特甚郞廳李海淸,令該堂拿入,査問後,草記,可也。上曰,忠淸道漕船致敗該邑稷山倅,誰也?益運曰,趙重鎭也。上曰,旣以私卜賃載,致此臭載之境,則該道臣之以此狀啓,亦極駭然。此路一開,則後弊難防,此狀啓不必啓下,直爲還給,令廟堂草記論罪,可也。益運曰,漕船所載三十株木物,似是封山所斫,以此推之,靈沼亭,恐是行宮閣矣。上曰,所謂靈沼亭,雖是行宮閣,旣非啓聞修改之事,則所用材木,便是私卜,豈敢以私卜,賃載於新造之船乎?載運私卜致敗之漕船,輒請改造於朝家者,是豈成說乎?用謙曰,啓覆,例於陽復前擇日擧行,而今因三公不備,有不得如例擇日,故敢此仰達矣。上曰,依爲之,出擧條命無公事房先退。鼎揆·晩秀·海愚·熙朝退出。上曰,左副承旨許遞,前望單子入之,待下批牌招察任。出榻敎仍命退,承史以次退出。
丙辰十月二十八日辰時,上御重熙堂。推考房承旨入侍時,右副承旨魚用謙,假注書李弘謙,記事官金景煥,記注官金良倜,以次進伏訖。上曰,軍士房承旨入侍。出榻敎賤臣承命出傳,與左承旨李益運,偕入進伏。上曰,史官出去,堂直都事,立於閤外以奏也。賤臣承命出傳,回奏曰,堂直立於閤外矣。上命書傳敎曰,重臣雖老且誖,職居本兵之長,則幺麽靺韋,每朔肄藝之微事,不有飭敎,自占便宜,紀綱之解紐如此,大於此之事,飭敎將無所施乎?散齋日帳殿親問,固無不可,徒問而已,何足警勵乎?行兵曹判書鄭好仁,下義禁府推考,發遣宣傳官,奪符以來。敎益運曰,密符出付宣傳官,兵判處奪符後,令堂直押去,可也。仍命退,承史以次退出。
上在昌德宮。停常參·經筵。
藥房提調金載瓚,副提調李鼎揆啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
魚用謙啓曰,大司憲宋煥箕,掌令鄭弼祚,持平金壽祖·鄭宗魯在外,執義金孝眞引避退待,掌令鄭㝡成呈辭,監察茶時之意,敢啓。傳曰,知道。
李益運啓曰,備邊司郞聽來言,今日賓廳日次,而景慕宮冬享大祭親祭齋戒相値,不得來會云矣,敢啓。傳曰,知道。
傳于李晩秀曰,發遣吏郞,諸執事淸齋與否,摘奸以來。
李晩秀啓曰,明日大駕詣景慕宮,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
李鼎揆啓曰,今日齋宿,承旨當爲備員,何以爲之?敢稟。傳曰,許遞,前望單子入之,待下批牌招齋宿。
承旨前望單子入之,成鼎鎭落點。
李鼎揆啓曰,今日齋宿,承旨當爲備員,而新除授右副承旨成鼎鎭,時在京畿龍仁地,無以備員,何以爲之?敢稟。傳曰,許遞,前望單子入之,待下批牌招察任。
承旨前望單子入之,沈基泰落點。
傳于李益運曰,閫帥·守令留待。
傳于金熙朝曰,同副承旨入侍。
傳于魚用謙曰,閫帥·守令入侍。
傳于金熙朝曰,禮房承旨馳詣宗廟·景慕宮,奉審摘奸以來。
傳于李鼎揆曰,未下直守令,當日辭朝。
魚用謙啓曰,執義金孝眞引避退待,已至多日,而大司諫金翰東,旣而肅謝,不爲處置,直爲出去,事甚未安,推考警責,何如?傳曰,允。
金熙朝啓曰,未下直守令,當日辭朝事,命下矣。稷山縣監權熻,諫院則旣已署經,憲府則大司憲宋煥箕,掌令鄭弼祚,持平金壽祖·鄭宗魯俱在外,執義未差,只有掌令鄭㝡成一人,無以備員署經。未差之代,政官牌招開政差出,待下批仍卽牌招,以爲備員署經之地,何如?傳曰,在外掌令鄭弼祚許遞,與未差之代,前望單子入之,待下批牌招署經。
臺諫前望單子入之,執義李明淵,掌令沈興永落點。
傳于魚用謙曰,左副承旨入侍。
以承傳宣傳官望單子,傳于李益運曰,未差之代,令該曹口傳差出。
兵曹口傳政事,以李周鳳爲宣傳官。
禮曹,來十一月初十日王大妃殿誕日陳賀節目,參考前例,磨鍊,何如?判府啓,旣承慈敎,權停爲良如敎。
金熙朝,以賑恤廳言啓曰,西部長生洞契任掌李成得,今月二十八日,本洞路傍,得二歲遺棄男兒,同里居良女扈召史,欲爲收養,太平館契任掌金壽山,今月二十八日,本洞路傍,得二歲遺棄女兒,同里居良女鄭召史,欲爲收養,貧不自食,皆願受料,告于本部,自該部同日牒呈,故依節目,竝爲給料,使之乳養之意,敢啓。傳曰,知道。
李益運,以壯勇營言啓曰,來十一月當本營右司屬京畿三番中哨楊根·加平軍兵逢點實數一百二十六名,今已點閱整齊,仍爲立番本營,舊軍放送之意,敢啓。傳曰,知道。
魚用謙,以禁衛營言啓曰,來十一月初一日景慕宮擧動時,依兵曹節目,斥堠七處哨官七員,京標下軍二十八名,伏兵三處哨官三員,京標下軍十二名,嚴飭定送,晝療氣夜饋粥,而還宮後,依例撤罷之意,敢啓。傳曰,知道。
李益運,以御營廳言啓曰,鷹峰左右,加植松木,而今已節晩,姑爲停止,待開春更爲種植之意,敢啓。傳曰,知道。
魚用謙,以義禁府言啓曰,忠淸前水使閔光升拿問處之事,傳旨啓下矣?閔光升,時在任所云,依例發遣府都事,交龜後拿來,何如?傳曰,允。
魚用謙,以義禁府言啓曰,稷山前縣監趙重鎭,牙山前縣監李靖模,泰安前郡守韓永逵等,拿問重勘事,傳旨啓下矣。趙重鎭·李靖模·韓永逵,俱在任所云,依例發遣府羅將,竝拿來,何如?傳曰,允。
掌令鄭㝡成啓曰,執義金孝眞,以爲臣姿本鹵鈍,性又拙劣,前後忝叨,非止一再,而未嘗出言論事,以塞一日之責,淸朝耳目,本非其任,日前待罪亞諫也,未承啓批,引避退出,已是不誠之莫大,而及其諫長處置,以有損臺體爲目,臣實愧訟自服,若無所措。初旣不善周旋,自致損體,繼又僚評峻嚴,斥以壞例,臺端一步,是臣鐵限,屢違雖緣廉防,冒出實畏分義,以此情踪,豈可蹲仍於臺次乎?引嫌而退,目以壞例,僚評固然,一欲伸廉,私義亦當,請執義金孝眞遞差。答曰,依啓。
丙辰十月二十九日辰時,上御誠正閣。同副承旨·閫帥·守令同爲入侍時,同副承旨金熙朝,假注書李弘謙,記事官金景煥,記注官金良倜,忠淸右水使安橚,牙山縣監金麟淳,稷山縣監權熻,泰安郡守鄭周誠,以次進伏訖。上曰,大司成,今日爲陞補乎?熙朝曰,然矣。上曰,昨日閔致愼道査時,査官擇定事,何以分付乎?熙朝曰,以守令中出自經幄惜身名者,數人擇定之意,分付矣。上曰,不特出自經幄,雖閣臣·守令之如寧邊倅,亦爲差定,雄府饒邑中秩高而惜身名有前程者,多數擇差,各別詳査,俾無兩隻稱冤之意,分付金吾,使之更關于該道,可也。上曰,閫帥,守令進前。敎周誠曰,汝則西去百里,李東善則南去百里,趙恩錫則東去百里,百里內諸守令中棍杖笞杖刑具之長短廣狹,一一摘奸,較準營造,雖分寸,如有違越定式者,卽其地封庫罷黜,明日門限前覆奏,可也。周誠曰,臣旣遞承傳,何以爲之乎?上曰,以未差代宣傳官之例,進去,可也。橚進奏職姓名。上曰,松禁一款,各別着意爲之,比他人優勝,好矣。麟淳進奏職姓名。上曰,汝年,幾何?麟淳曰,年爲四十五矣。上曰,宣諭則除之,爾須另念爲治也。熻進奏職·姓名。上曰,宣諭亦除之,爾其各別着念爲之也。熙朝曰,執義金孝眞,引避退待,已至多日,尙未處置,事甚未安,掌令鄭㝡成,卽爲牌招,以爲處置之地,何如?上曰,依爲之。出擧條仍命退,諸臣以次退出。
丙辰十月二十九日辰時,上御重熙堂。右副承旨入侍時,右副承旨魚用謙,假注書李弘謙,記事官金景煥,記注官金良倜,以次進伏訖。上曰,近者罕見有兩司諸臺請牌啓辭,是何故也?用謙曰,行公諸臺呈告者,不得請牌之意,曾有下敎。故除非新除授兩司,則不得循例請牌矣。上曰,曾以兩司之無端呈告者,雖有此申飭之敎,而豈可竝與請牌啓辭而不爲之乎?以此一欲下敎而未果,此後依例爲之,可也。仍命退,承史以次退出。
上在景慕宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
親臨隷儀罷後,內閣·政院·玉堂·藥房問安。答曰,知道。
魚用謙啓曰,來初五日朝參日次矣,敢稟。傳曰,停。
傳于李益運曰,侍衛軍兵毛具。
李益運啓曰,司僕內乘,來言捲簾·毛帳,取稟。傳曰,捲三面,毛帳置之。
金熙朝啓曰,王大妃殿·惠慶宮問安進去下直之意,敢啓。傳曰,知道。
李晩秀啓曰,體貌官來言,百官稟旨就次。傳曰,知道。
李鼎揆啓曰,王大妃殿·惠慶宮夕問安,何承旨進去乎?敢稟。傳曰,左副承旨進去。
沈基泰啓曰,王大妃殿·惠慶宮夕問安下直之意,敢啓。傳曰,知道。
傳于李益運曰,史官二員待令,騎馬二匹立之。
以事變假注書望筒,傳于李鼎揆曰,前假注書洪致榮仍察。
李益運,以壯勇營言啓曰,來丁巳正月當本營左司屬京畿二番左哨水原軍兵,來十二月三十日京中逢點,依節目準二朔立番之意,外使處豫爲知委,何如?傳曰,允。
李益運,以壯勇營言啓曰,依下敎,本營隨駕衛內將校·軍兵等處,設粥分饋之意,敢啓。傳曰,知道。
李益運,以兵曹言啓曰,依下敎,武藝別監·內吹·近仗軍士等處,設粥以饋之意,敢啓。傳曰,知道。
李益運,以訓鍊都監言啓曰,依下敎,衛內軍兵等處,饋粥之意,敢啓。傳曰,知道。
景慕宮冬享大祭親行時,亞獻官右議政尹蓍東,終獻官光恩副尉金箕性,進幣瓚爵官吏曹判書沈煥之,奠幣瓚爵官吏曹參議韓用龜,薦俎官戶曹判書李時秀,禮儀使禮曹判書閔鍾顯,典祀官奉常正金晦彬,宮司令李潢,堂上執禮行副護軍南公轍,堂下執禮執義李明淵,執奠校理朴載淳,大祝副司果李始源,祝史校理洪秀晩,齋郞修撰金熙采,捧俎官戶曹正郞尹光心,盥洗位禮曹正郞朴宗京,盥洗位典籍閔致載,爵洗位典籍趙秀民,爵洗位典籍李志容,亞終獻盥洗位典籍李燾,掌牲令典牲主簿李致默,協律郞掌樂正尹羽烈,贊者引儀趙德敷,贊者引儀崔慶鎮,謁者兼引儀鄭煥恭,謁者假引儀李敬度,贊引假引儀李義勝,贊引引儀尹之衡,祭監監察李卿尹,祭監監察柳肅之。
丙辰十一月初一日辰時,上詣景慕宮。親行冬享大祭擧動入侍時,行都承旨李鼎揆,行左承旨李晩秀,行右承旨李益運,左副承旨沈基泰,右副承旨魚用謙,同副承旨金熙朝,記事官柳遠鳴,假注書李弘謙,記事官金景煥,記注官金良倜,檢校待敎沈象奎·徐有榘以次隨駕。上具遠遊冠·絳紗袍,乘輿出永淸門·明政門,降輿乘輦,出弘化門,路由館峴,詣館前路,降輦步過,仍乘輦詣降輦所,降輦乘輿,入宮大門,詣齋殿,改具冕服,出就版位,行再拜禮,入廟內奉審,還詣齋殿,改具省牲服,詣省器位省器,詣省牲位省牲,仍詣隷儀位,隷儀訖。上曰,隷儀時堂下執禮奏笏記節次,與堂上執禮笏記,不能相應,做錯不少,極爲駭然。仍命書傳敎曰,當該堂下執禮押班監察,事過後竝拿處。又敎曰,當觀行禮時擧行善否,以爲勘處,此傳敎姑勿頒布,少頃日暮時至。敎益運曰,懸燈起刁斗取稟,竝依例爲之,可也。上曰,左承旨進前。晩秀進伏。上曰,右議政入侍。賤臣承命出傳,與右議政尹蓍東偕入進伏。蓍東曰,日寒如此,當宵淸齋,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,嶺南之沿海奸民輩,若値歉歲,或有處置其妻子,結黨乘舡,故漂倭境,深入爲主,以爲就食之計。無論舡大小人多少,一舡之漂,必有一差倭之來,倭人禮單,一無可用,我國贈給,錢米折定,錢爲八百餘兩,米爲二百餘石。今年差倭之來,凡爲七次矣,他道民則雖不必盡疑其故漂,而嶺沿民則率多有奸情,事之駭痛,孰甚於此?漂還後沙格刑配,曾有定式,先朝甲子,特命爻周,其後奸民輩,益無忌憚云。臣雖不敢以更復刑配之法爲請,而若逐名詳査明知爲故漂者,則分付道臣及萊府,各別嚴懲,以杜奸習,恐合事宜,敢此仰達矣。上曰,依爲之。其中如有一邑之內再漂於當年者,不禁之邑倅,令道伯査出狀聞,勘罪,可也。出擧條蓍東曰,新除授東萊府使徐美修,母病以痰喘,近甚危劇,時日內無離捨作行之勢,呈狀乞遞矣。情理旣如此,則有難强令赴任,今姑改差,何如?上曰,依爲之。其代今日擬薦,使之斯速赴任,可也。出擧條命書傳敎曰,前假注書尹命烈,仍察上注書之任。仍命退,蓍東退出。行禮時至,上具冕服,出就板位,行再拜禮,詣盥洗位盥洗,詣神位前三上香,執酌獻酌奠幣,大祝讀祝訖,上降復位,亞獻官右議政尹蓍東,終獻官光恩副尉金箕性以次行禮訖,上詣飮禮位飮福,降復位,行再拜禮,徹籩豆訖,又行再拜禮,詣望燎位望燎訖,通禮告禮畢。上曰,執禮押班監察拿處傳敎,勿施。上命書駕前下敎曰,別雲劍徐有大罷職,仍還詣齋殿,諸臣退出。
上在昌德宮。停常參·經筵。
還宮後,內閣·政院·玉堂·藥房口傳問安。答曰,知道。
魚用謙啓曰,執義李明淵,今日詣臺,旣已傳啓之後,謂以名登於監察呈課,所傳府啓,旋卽持去,仍爲逬出,揆以事體,誠甚未安,推考警責,何如?傳曰,允。
李益運,以奎章閣檢校直閣意啓曰,夜間閣內諸處,無事之意,敢啓。傳曰,知道。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李鼎揆啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,合辭方張之時,諫院無詣臺之員,事甚未安,未肅拜人員,竝卽牌招,何如?傳曰,允。
傳于李鼎揆曰,都承旨入侍。
傳于李益運曰,軍士房承旨入侍。
傳于李益運曰,左副承旨入侍。
承旨前望單子入之,李肇源落點。
傳于李肇源曰,左副承旨入侍。
備邊司薦望,以鄭尙愚爲東萊府使。
吏曹口傳政事,以尹光碩爲富平府使,行大司成單李晩秀。
李益運啓曰,摠戎使徐有大,所佩密符,旣已來納,將兵之任,不可一刻無摠察之人,何以爲之?敢稟。傳曰,昨日事未及周旋而然,豈敢後也?在前筵席,步趨嘗稱之,處分分揀,牌招還授密符。
傳于沈基泰曰,三明日次對,進定於明日。
沈基泰啓曰,明日次對,兩司當爲進參,除在外·未肅拜呈告人員,竝待開門牌招,何如?傳曰,允。
以禮曹草記,毓祥宮今春展拜吉日推擇取稟,傳于李肇源曰,仰禮先朝孝思,每年展拜於是日,而今年則春初展拜尙闕矣,初六日當詣毓祥宮展拜,以此,分付。
以司諫尹序東,正言金商雨,牌不進罷職傳旨,傳于魚用謙曰,只推。
李肇源,以弘文館言啓曰,副校理朴鍾淳,副修撰鄭東觀,旣有只推之命,竝卽牌招察任,何如?傳曰,允。
以副校理朴鍾淳,副修撰鄭東觀牌不進罷職傳旨,傳于李肇源曰,只推。
李益運,以壯勇營言啓曰,本營中日試射時鳥銃沒技人,依節目施賞次,別單書入之意,敢啓。傳曰,知道。
以京畿監司李冕膺啓本,喬桐府充軍罪人李甲會到配事,傳于魚用謙曰,放送事,回諭。
以忠淸水使閔光升啓本,安眠島劃屬一款,令廟堂稟旨分付事,判付內,啓下備邊司爲旀。名以制舡軍卒,以陸邑民丁充定,寧有如許駭然之擧乎?我國凡事,疎忽類彼,而閫任不得其人,徒欲釐正,則一場譁然而已,無補於救弊乙仍于,向因將臣疏詢問諸道見格之後,姑且任他者,欲待新統帥辭陛,先從所管一二邑鎭試之是置。觀此啓本,頗有意見,而他事坐勘,經遞可惜,第令新帥臣,細究換定之便宜,如有可行之方略,論理狀聞,至於安眠島專屬一款,前旣屢發於筵席者,更探民邑物情,必知其無他弊,然後亦爲狀聞,以待回下之意,嚴飭新帥下送事,卿其知悉爲良如敎。
禮曹今十一月二十三日冬至朝賀節目,參考前例,磨鍊,何如?判付啓,依近例只令進表裏爲良如敎。
平安監司朴宗甲疏曰,伏以,以臣而當此任,夫豈臣夢寐之所料?不惟臣之所不能料,擧世之人,何嘗以此而期臣?雖我殿下,亦豈不照燭臣鹵莽昏劣之實?決難堪承,終必僨誤,而特以天地之仁,簪履不遺,宰列之寵擢未幾,雄藩之隆寄又叨,用與實違,官不人稱,早晩顚沛,理必無幸。臣雖無狀,豈忍貪戀好爵,自取狼狽?感激低回,不敢言私,據若固有,行且半載,荒謬拙澁,何事非罪,而至於義州水災事而極矣。黃潦懷襄,赤子昏墊,拯救撫接之責,專在於臣,則水火之急,晷刻是爭,而臣之擧行,一切反是。不念民事之不可緩,則啓聞後時不知觀遊之非其時,則流連中路,巽懦縮蹙之態,生疎顚錯之失,觸事隨處,指不勝屈,而災結請劃,未免稟報之脫漏,鎭戶責稅,自歸令式之違越,上以貽九重之憂,下以孤一道之瞻。凡此罪狀,雖在他人,尙難免於常憲,況以臣所蒙被,乃有如許罪負,廟堂勘律,可謂太寬,而臣之辜恩負國之罪,誠萬殞而難贖矣。乃蒙聖慈,曲垂容貸,誨責則不啻慈父之詔迷子也,庇覆則殆若上天之私一物也。許多難貰不赦之罪,盡歸淵涵海蓄之中,而職秩自如,廩養依舊,臣北望攢祝,有淚如瀉。此際又奉判付下者,狀請災結不足之數,特命準許使之均俵,臣之與有榮幸,不但爲西民莫大之惠而已,在臣今日分義,唯當益務殫竭,生死向前,庶勉桑楡之收,少效塵刹之報,而臣之宜去之狀,不待臣自爲之說,國之人皆知之矣。臣雖愚迷,粗有知覺,豈不知一日淟涊之添一日之罪?大關聖世之廉防,而舊還之分排,災結之俵給,俱係民國之大事,我聖上所以夙夜憧憧,憂勤不遑,政在於此,臣若從循已私,徑煩控籲,不能趁早陳聞,致有緩不及事之慮,則臣罪至此,益無所逃。遂乃厭然恬然,跨朔經時,殆不識世間有羞恥事者然,臣實自知,人謂斯何?今幸仰賴惠澤,恭奉德音,一路民事,粗得就緖,臣亦獲蒙聖恩,亟解重任,得免爲四維外人,則臣與西土災民,同囿於天地生成之中,而銜珠結草,不足喩其感祝之私也。雖以賤疾實狀言之,臣於今秋巡審之路,始自灣上,重得痢疾,証形危惡,幾殊僅蘇,寸寸擔舁,艱得還營,而自是數朔之問,一味沈淹,乍減旋添,長在牀第,榮衛日鑠,醫藥技殫,重以上焦宿火,炎炎於心膈之間,方其㞃時,精神瞀亂,如在煙霧,聽言則再三諦審,莫辨頭緖,記事則昨今經歷,已墮渺茫,每當簿牒叢委,事會湊集之時,則瞢然懣然,全未管攝,郡邑懈弛,吏民嗤謗,國家之置方伯,所以爲民也。今臣之爲方伯,則非徒無益於民,反受其害,病中念此,惶汗浹背,似此情實,尤合變通。凡人窮則呼天,疾痛則呼父母,天未必能濟人窮也,父母未必能救子疾也,然且呼之者,以其最尊而至慈也。今臣情則窮矣,疾痛則甚矣。殿下之於臣,有天之尊父母之慈,而又其濟之救之,只在乎一命令之間,則天與父母之所不能也。臣之疾聲而蘄救者,又豈可拘於嚴畏而少緩乎哉?玆敢披瀝肝血,冒塵崇嚴。伏乞聖慈俯垂諒察,亟命鐫改臣職名,仍治臣瀆冒之罪,以警具僚以安私分焉,臣無任云云。答曰,省疏具悉。卿其勿辭行公。
丙辰十一月初二日丑時,上御景慕宮。齋殿還宮入侍時,行都承李鼎揆,行左承旨李晩秀,行右承旨李益運,左副承旨沈基泰,右副承旨魚用謙,同副承旨金熙朝,假注書尹命烈·李弘謙,記事官金景煥,記注官金良倜,原任直閣南公轍·尹行恁,檢校待敎沈象奎·徐有榘,待敎李存秀,以次隨駕。上具遠遊冠·絳紗袍,乘輿出宮大門,詣乘輦所,降輿乘輦,詣館前路降輦步過,仍乘輦,入弘化門,命益運解嚴,由明政門·永淸門還內,諸臣退出。
丙辰十一月初二日辰時,上御誠正閣。都承旨·右承旨·左副承旨入侍時,行都承旨黃昇源,行右承旨李益運,左副承旨沈基泰,假注書李弘謙,記事官金景煥,記注官金良倜,以次進伏訖。上曰,推考房承旨入侍。出榻敎賤臣承命出傳,與右副承旨魚用謙,偕入進前。上命書榻敎曰,初六日毓祥宮展拜時,訓局步軍十哨,馬軍五哨,御營步軍三哨,禁將都領隨駕,禁軍三番隨駕,訓將率本局留營軍,禁營騎士二番留陣,其外御營留陣留營禁營留營,置之。又命書榻敎曰,守令有闕之代,令該曹口傳差出,糴政方殷,待下批明日辭朝。又命書傳敎曰,左承旨許遞,前望單子入之,待下批牌招察任。仍命退,承史以次退出。
丙辰十一月初二日午時,上御重熙堂。左副承旨入侍時,左副承旨李肇源,假注書李弘謙,記事官金景煥,記注官金良倜,以次進伏訖。上敎肇源曰,聞直閣言,則老人有愼云,近日則何如?肇源曰,今春有風丹症以後,筋力尙不如前,種種有微矣。上曰,九十老人,安得不然乎。仍命退,承史以次退出。
上在昌德宮。停常參·經筵。
藥房提調金載瓚,行左承旨李益運啓曰,閟宮親祼,聖慕克伸,侵曉回鑾,勞動且多,伏未審夜間聖體,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運啓曰,明日常參·經筵,取稟。傳曰,停。
魚用謙啓曰,大司憲宋煥箕,掌令沈興永,持平金壽祖·鄭宗魯,在外執義李明淵,掌令鄭㝡成牌不進監察茶時之意,敢啓。傳曰,知道。
傳于李益運曰,大臣·備局堂上引見。
傳于李肇源曰,左副承旨入侍。
以大司諫金翰東,司諫尹序東,正言宋文述·金商雨,執義李明淵,掌令鄭㝡成牌不進罷職傳旨,傳于魚用謙曰,只推。
注書柳遠鳴書啓,臣敬奉聖敎,馳往外南山,自牛首峴,至讀書堂峴,一一看審是白乎,則南廟後山禁耕植木處段,前日耕作之田,今不許起墾,而植木雖云播種,別無發生者,故招問任掌,則以爲播種之後,不善着根是如是白乎乃,若果播植,則雖如干自枯者,似或有之,而元無一株着地者,可知其初不播植是白遣。靑鶴亭松木段,枯朽者十居六七,而其中全體之枯損者,或因蟲蝕,或因年久,自至如此是白乎,至若葉靑而剝皮,掘根而斤斫,則必是撨斧之所入是白乎旀,梨泰院松木段置,枯朽橫仆,在在夥然,雖不至於靑鶴亭之童濯,而此山之禁養,亦不謂勤實是白遣。仍詣南壇,奉審摘奸是白乎,則壇上莎草,堦砌墻垣及紅箭門,俱爲無頉是白遣,壇後所植之松,頗有茁長茂密之漸,而東門石柱,塗灰剝落是白遣,松木二株,爲今番風雨所拔,已報營門云,而壇直四名內,初無一名來見,故四處尋覓,俱不知去處,可知常時之不善守護是白乎旀。次詣雩祀壇,奉審摘奸是白乎,則石築及紅箭門,俱爲無頉是白乎矣。壇上北邊莎草,間有枯損之處,南門石柱塗灰,亦多剝落之痕,故此後守護之節,各別申飭於壇直處是白遣。次詣龍壇奉審摘奸是白乎,則壇上壇下,俱爲無頉是白乎乃,垣外所植穉松,僅得着根,而尙無茂茁之意是白遣。馬十橋松木段,今夏頗有蟲損之漸,而初不拾蟲,今年則以始蝕之故,雖不至大段枯傷,而蟲旣自在明春則必至熾盛,似難禁蝕其在養木之道,恐不當如是是白遣。內外負巖南伐院·鷹峯峴·南小門曲城·讀書堂峴等處松木段,統以言之,不啻太半稀疎,而間多旁枝之摧折,且有樵路之四通,斧斤之來往,可以推知,而其中南伐院左右山,非但折枝而已,竝與元根而斫去者,亦或有之。大抵松根着土,土以之堅固不頹,而今以斫根之故,山麓由是而沙汰,見今所存,皆是自枯上竦者,若經風雨,則連根而自拔是白乎旀。至於犯耕段,文峴及麻田川近處,多有山腰起耕之田,似是當禁而有此犯耕,故問于山直,則所告內,渠輩所見,亦以爲此田之耕墾,果合當禁,而當初營門之畫定經界也,未知緣何而不使陳廢是如是白如乎。蓋他處禁耕之地,比此稍爲低平者,使之陳荒,而此田則地形,或在於山腰之上,或在於松林之下,而如是許耕者,未知其由是白齊。傳曰,其中斧斤狼藉之南伐內近處所管參軍爲先汰去,令該府嚴處,當該將臣推考,當爲播植而不卽播植處,當爲禁耕而不卽禁耕處,令該營該部,待解凍卽爲廣播定限,此書啓下廟堂,以爲時時考勤慢察飭之地。
李肇源,以內醫院提調意啓曰,副提調李鼎揆,謂有身病,今日問安,不爲仕進,卽爲牌招,何如?傳曰,允。
李益運,以兵曹言啓曰,今日各廳堂下武臣朔試射時,柳葉箭·片箭·鐵箭,皆已試取,而騎芻未及畢試,日已薄暮,明日試取之意,敢啓。傳曰,雪下終日,雖實才,何以盡其才乎?且況許久抛置之餘乎,設有無分及未滿矢數者,卿旣自占便宜,尙以何顔汰其職而用其窠,棍其人而數其罪乎?分日試取,反涉張皇,只以已試者試記,修正以入,可也。
魚用謙,以義禁府言啓曰,黃海兵使金思穆狀啓內,文城僉使趙永權,爲先罷黜,其罪狀,令攸司稟處事啓下矣。趙永權時在任所云,依例發遣府書吏,交代後拿來,何如?傳曰,允。
丙辰十一月初三日辰時,上御誠正閣。大臣·備局堂上引見入侍時,行左承旨李益運,假注書李弘謙,事變假注書洪致榮,記事官金景煥,記注官金良倜,右議政尹蓍東,行上護軍金持默·李柱國,行禮曹判書閔鍾顯,刑曹判書李得臣,行大護軍李敬懋·李在學·金載瓚,戶曹判書李時秀,吏曹判書沈煥之,行副護軍徐有大·李漢豊,校理洪秀晩,獻納尹益烈,以次進伏訖。蓍東曰,日氣甚寒,連日勞動之餘,聖體,若何?上曰,一樣矣。蓍東曰,水刺厭進,近則差勝乎?上曰,近間頗勝於前日矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,日前卿所云藥草,果有效驗云乎?蓍東曰,臣家果屢試而屢見奇效矣。上曰,今日問安,領敦寧入來乎?蓍東曰,病不能入來矣。上曰,次對爲之。蓍東曰,各處史庫,曝曬已久,太白史閣,則壁穴而鳥蛇出入,未能開視之故,不知其中之果何如云,曝曬修改,則固是史官之職,而至於補罅塞漏,則旣有各該道兼春秋,使其地方官,這這枚報,隨卽修改事,定式施行似好,故敢此仰達。上曰,依爲之。出擧條蓍東曰,鐵山漂民出送事,盛京禮部咨文出來矣。以來頭使行奉表稱謝之意,令槐院撰出回咨,正書安寶後,定禁軍騎撥下送于灣府,使之傳給鳳城將處,轉致盛京之地,何如?上曰,依爲之。出擧條蓍東曰,頃以黃海道災摠中舊初不及今年各項災名,區別報來之意,自本司行會矣。卽見該道假都事海州判官李惟稱所報,則以爲本道所請災一千五百十二結四十七負,皆是舊初·不今初不兩名色,今年落種而成災者,不過數三結,實無自下減削之勢,至於仍初不名色,年年以年災分俵,故不爲載錄於收租案爲辭矣。該道災結,若因舊初不名色之夥然,以致所請之數,乃爲一千五百餘結之多,則已劃之災,或慮爲白徵之弊,有此關問矣。今以所報觀之,則舊初不九百餘結外,又以今初不及落種被災者,列錄報來,旣令査實報來,則宜有闊狹之政,前劃下一千結外,加劃三百結,使之更加査櫛,從實分俵,俾無白徵之弊事,申飭分付,何如?上曰,該曹事目給災之式,在於乙亥,其後四十餘年之間,年年分俵,不下千餘結,則該道今年所請,未可歸之太濫,而狀語旣不別白,疏辭亦關紀綱,廟堂之請罪,烏可已乎?若以道伯周旋之模糊,不給當給之災,以致六里之白徵,海民何辜,宜有闊狹,特令加數劃給者此也。在前大豐之時,三南俵結,雖止數百,海西則每爲倍蓰,此後度支年分啓目入徹也,必須考閱諸道往例,俾各相當於排比之初,更勿若今番之致煩不緊酬應事,嚴飭該曹,可也。出擧條蓍東曰,卽見忠淸監司林濟遠報備局辭緣,則以爲本道舊還當納之類,皆在十數年之前,流亡絶戶,在在夥然,隣族之侵,勢所必至,而卽伏聞關西·京畿,已以久遠條中推移以捧之意,或狀請或筵奏,俱得蒙允,本道事勢,亦無異同,各年舊還中,依兩道例,稍存方便之政,以準應捧之數爲辭矣。朝家旣許兩道之從便推移,則何獨於湖西而靳持乎?依請施行,準定數收捧之意,分付,何如?上曰,依爲之。出擧條蓍東曰,卽見京畿監司李冕膺報備局辭緣,則以爲今秋行幸命下後,陽川·金浦·富平·安山等四邑公廨,或有改建處,或有修補處,所入物力,錢爲二千二百二十兩,以某樣公穀,準數區劃爲辭矣。此不可不趁今劃給,而無論本道與他道,實無錢穀間可合拮据者,惟嶺南華山城役別備米及海西水營餉穀年年添耗者,數頗有裕,就此兩條中,以折米七百四十石,分半區劃,使之從便作錢取用之意,分付,何如?上曰,依爲之。出擧條蓍東曰,關西穀簿竝田賦與還耗,一年所入,不能當一年所出,此極可悶,日前道臣比摠啓本有曰,歲有減頉,年有添錄,而添錄之結,不能補減頉之數,十年之間,寸得尺矢,乙卯之比甲辰,所積之縮,爲六百二十八結云。然臣更詳考結摠,則乙卯元摠,比甲辰,落下爲千餘結,如是減縮,將至何境?歲入多寡,專在於土地之荒闢災政之精濫,而新起則多漏,舊頉則自如,一年二年,漸致耗減,此不可不各別變通。道臣若能逐邑査櫛,入災之還爲起墾者,降續之漸復元田者,竝令從實無漏,期復前日之高摠,則雖今冬明春,亦必有大效,勸耕墾陳之方,亦須惕念,知委于列邑,自明春,無敢諉以昨年元摠之如此,而一例彌縫比摠之意,嚴飭分付,何如?上曰,依爲之。出擧條上曰,忠淸水使狀啓,卿果見之乎?其所陳頗有意見矣。蓍東曰,近聞水營,凋殘特甚,諸般弊端,果如狀聞中所論列,而安眼島之分屬瑞山·泰安·洪州三邑,使之互相禁松者,當初設施之意,蓋欲大牙相制,益嚴其防禁之意也,而今此全屬水營之請,亦甚有條理,此則待新帥臣下去,詳深便否,啓門後更究矯救之方,稟處,似好矣。上曰,狀啓末段狗馬之見云者,雖甚礙眼,而大抵狀辭,極爲詳明,一按瞭然,甚可尙也。蓍東曰,能究弊源之如此,旣甚難矣,知其弊源而辦得啓聞,爲尤難矣。上曰,果然矣。蓍東曰,兩大臣事,尙無發落,賤臣便是獨相,極爲未安矣。上曰,業欲下敎而姑未果矣,兩大臣雖復入,卿之獨賢,有不可辭矣。蓍東曰,臣之獨任,非敢曰有勞,而以鼎席之不備,事務多闕,是可悶矣。鍾顯曰,先正金文正從享時,頒敎等儀注,何以磨鍊乎?上曰,該曹故例,果已博考否?鍾顯曰,先朝丙子·甲申,皆親臨頒敎,而其前則多以權停禮爲之矣。上曰,然則今番,亦以權停禮磨鍊,可也。雖以權停禮爲之,參班者用朝服乎?蓍東曰,凡頒敎時,皆用朝服矣。上曰,頒敎時儒生參班,何以爲之乎?無乃若陳賀時闕門外參班例爲之乎?鍾顯曰,甲申年則仍特敎諸生參班,而此非故例也。上曰,前後謄錄,更爲詳考以稟,可也。鍾顯曰,先正題位版日子,與毓祥宮動駕日相値,而旣是卜吉之日,別無相妨,以初擇日擧行,恐無不可也。上曰,以初定日擧行,可也。鍾顯曰,忠烈祠記文,有揭板之敎,而尙未凈書,不得入刻矣。上曰,卿旣撰其文,亦合自書矣。鍾顯曰,臣不嫺書法,無以書之矣。上曰,黃忠烈子孫如黃運祚,以能書名焉,宜令寫之矣。鍾顯曰,運祚爲陜川倅,方在任所矣。上曰,雖在任所,何難書送也?鍾顯曰,故忠臣昌城府使鄭奇男,與金應河同時死節,忠義卓然,先朝戊寅,因其後孫上言,配食於宣川義烈祠事,達下依準,而尙未擧行,頃因大臣筵奏,請令査問本道,追擧配享,而批旨內,申目事體,至爲嚴重,判下追配,尙不擧行,關問委折以聞可也事,命下矣。問于平安監司朴宗甲,則以爲其時宣川人鄭希天,上言準下之後,身故旅邸,子孫年幼,關文之受出與否,其家初未知之,本道營上文書,亦無載錄,只有完文一張,故上送本曹云矣。以此觀之,則其時未卽擧行,似由於鄭希天之身故,未卽到付關文,而旣有本曹文蹟,又已成給完文,則達下依準之事,數十年之間,尙未擧行,事甚未安,分付該道,使之卽爲追配,何如?上曰,大臣之意,何如?右議政尹蓍東曰,分明是達下依準之事,而中間事故,尙未擧行,誠甚未安,分付該道該邑,卽令追配,恐不可已矣。上曰,依爲之。追配時遣官致祭,可也。蓍東曰,鄭鳳壽以椵島接濟事,至承皇明摠兵之告身,事甚稀貴,椵島接濟,卽接濟毛文龍之事,則不足褒揚,而摠兵告身,則旣出於皇朝,故曾在先朝,取入塵覽矣。上曰,卿果何以得見乎?蓍東曰,其後孫鄭聖鸐持來,故臣果見之矣。上曰,予欲覽之,使之更爲持來,可也。鍾顯曰,故贈領議政柳珩庶子智傑,殉節於深河之役,頃以表章之典,有下詢於大臣,大臣覆奏,以爲宜施旌贈,而又以恩典之施之無所,請令禮堂,博考已例,更爲稟處而蒙允矣。溯考臣曹謄錄,未有的確可據者,惟年前忠武公李舜臣庶子,有贈官之命,今亦依此例分付吏曹,參酌擧行,恐合事宜。至若旌門䜿立之處,則頃日大臣,以䜿立於其父墓下,或爲義起仰達,此固無妨,而又伏聞智傑,生長於公州地,柳家諸人,多在其村,而亦有故兵使柳就章家屢世旌門云,今若就此地,許施綽楔,則其在久遠看護之道,恐爲便當,故敢此仰達矣。上曰,大臣之意,何如?右議政尹蓍東曰,柳智傑墓與廟俱無,則旌與贈皆義起矣。柳氏諸宗,俱願綽楔之施于其生長之村者,亦似無妨,旣旌則例當有贈以堂下官贈職事,分付銓曹,何如?上曰,依爲之。出擧條上曰,只施貤贈何如?蓍東曰,旌門已有成命,則旌贈竝施,恐好矣。上曰,唯。旣許贈職則當贈何職乎?蓍東曰,如訓鍊正等職,可合矣。上曰,贈職何必以武銜爲之乎?蓍東曰,非但其父與兄皆是武弁,鄭奇男以軍官率往,贈職宜用武銜也,鍾顯曰,頃因義州慰諭御史李始源所啓,請以辛巳冤死人白大豪等二十一人,別設一壇於顯忠祠左傍,豎一木牌,每於春秋祠享時一體祭之事,有令該曹稟處之命矣。其中知名者七人,不知名者十四人,而七人則事實未顯,十四人則名姓翳如,設壇侑祭,禮無所據,續續追享,亦近瀆褻,今姑置之,何如?上曰,大臣之意,何如?右議政尹蓍東曰,禮判所奏似然,臣亦無異見矣。上曰,依爲之。出擧條鍾顯曰,各陵奉審書啓,英陵·寧陵兩陵寢風落木,殆近二百七八十株,而其大者可合中椽云,可補公用,何以區處乎?上曰,言于戶判,使之從便區處,餘者,令地方官繕治公廨,可也。得臣曰,無冤錄諺解,本曹郞廳,今方監董於芸閣,非久當頒行,而活字撤板之後,更無可印之道,有非廣布久傳之意,如兩南·關西監營,刊置木板,以爲繼此印行之地,恐合事宜,故敢此仰達矣。上曰,依爲之。出擧條得臣曰,倭學尹德祚,以玉浦問情時錯誤事,前因禮曹覆啓,勘處次捉送之意,自臣曹發關該道,而日前慶尙左水使李得駿狀啓中,以生銅落漏事,又請科罪矣,待其上來,一體嚴勘,何如?上曰,依爲之。出擧條載瓚曰,臘藥及膏藥所用麝香,優數添貿,然後可以入用,故敢達矣。上曰,膏藥是何等藥乎?載瓚曰,是雲母膏矣。上曰,依所請爲之,宜矣。敎時秀曰,麝香事,提調纔已提達,而卿於內局出入時,有弊與否,亦必詳察也。煥之曰,自今朔,各該司官員,當爲儲窠,若有郡守以上窠,則京職中可擬之人,每患苟簡,雖非啓請之邑,限都政前,以限滿守令通融陞擬,以爲次次遷轉之地,而雖於口傳政,一體擧行,已成近例,今亦依此爲之,何如?上曰,依爲之。出擧條時秀曰,本曹支放米條,昨年則自九月不足,所請得爲四萬石,今年則收稅稍勝於昨年,故僅得拖至十月,而自今朔至明年三月所用,勢不得不更請區劃矣。停番事體之重,臣非不知,而以今年觀之,各處入直軍兵,推移分排,別無大段掣礙之端,在外邑則可除番上時多少擾民之弊,在都下則每朔減得五六百鄕軍口糧,亦有補於民食。雖以該營事勢言之,六當除番資保錢,鄕軍上番時應下木錢,合以計之,則當爲三萬六千餘兩,以每石五兩貿米,則較之今年市直,綽有餘裕,可以優得七千餘石,竝計鄕軍料米四千餘石,則恰爲一萬一千餘石,就此數,雖除出萬石,在該營別無所損。禁衛營上番鄕軍,依昨年例,自今十二月,當限周年更爲仍停,該營均役廳給代米八千石,移劃大同米二千石合一萬石,自臣曹取用。惠廳貢價之無得豫買,乃是朝禁,而度支經用,與他衙門有異,今年穀價稍輕,貢人輩多有願賣於臣曺者,旣異豫買,且是從願。宣惠廳今冬等·來春夏等貢價米,限一萬石從其自願,依本曹定式,給價貿用,其餘不足之數,有難續續仰請,壯勇營儲留米一萬石,更依昨年例姑貸,不足則如數貸用,有餘則還爲儲留,待明年收租上來,準數充報,如此則庶可支繼於新捧之前,下詢大臣,處之,何如?上曰,大臣之意,何如?右議政尹蓍東曰,禁營之連年停番,旣多可悶,貢米豫買,亦是朝禁,而地部事勢,宜有別般變通,可以繼用,臣與戶判,已有酬酢,亦不敢爲異議矣。上曰,依爲之。出擧條上曰,爲軫經費,不得已有昨年變通之擧,而年年停番,亦豈非重難乎?此路一開,便作應行之事,則是豈成說乎?敎漢豊曰,禁營代番,御營當之乎?漢豊曰,然矣。敎敬懋曰,停番事,無損於本營乎?敬懋曰,今此除番之論,爲慮經費之意,則臣雖待罪該營,何敢爲異議,而禁衛營命名本意,自有所重,不下於都監,則爲此經費,又令除番,容難遽議,均廳給代米八千石,依昨年例除留,則在臣營支放,非但優足,以其餘剩,依古例以爲本營留庫,無所不可,戶曹何必加劃保米中二千石,以準萬數乎?一營餉米,全數貿取,事勢亦爲極難,如令許買貢米,則似可爲一分推移之道矣。上曰,停番以充,則來頭亦足準數乎?蓍東曰,今年年事旣熟,舊還善捧,自明年,似必不如今年之苟艱矣。上曰,以營門命名言之,禁營則不過中間新設之營門,而御營則自國初設施,故在昔公家文字,御營之御字,不敢書於平行,其重於禁營可知。然旣曰營,又曰廳者,意疊而衍,予意則只存御營二字,刪去廳字,似好矣。時秀曰,禁將支蓄之論,非不好矣,而以其所入,量其所出,則尙有一千餘兩餘裕,萬包米取用於度支經用,是不可已之事矣。時秀曰,今番所請得給代米·移劃米·貢價米,皆當取用於惠廳,而惠廳各樣上下,各有月限,每以引朔爲難,臣曹支放則有難等待其月限,不過數朔推移,有異先期假貸,隨所入從便取用,何如?上曰,依爲之。出擧條上曰,戶判所奏,雖已許施,聞惠堂頗守均廳事例云,戶曹之貿取貢米,難保其無辭許之矣。時秀曰,此則不然。惠廳詳定,例給三兩七錢,而臣曹定例,自是四兩,故貢人願買於臣曺,惠堂雖欲不許,恐不可得矣。敬懋曰,戶曹旣取八千石米,竝與惠廳給代二千石,而盡數取去,則臣營軍兵頒料,勢將貿米,而江上有根着完實之民,擧皆不願,自願貿納者,無非浮浪無實之流,貿納之際,每患愆期,故逐月率軍卒,頒料於米商之家,揆以事體,極甚苟且。戶曹旣以貢米貿用,陳達蒙允,臣營亦依此貿用,則甚是便好,而貢米豫買,係是朝禁,故不敢仰請矣。上曰,豫買雖是朝禁,自下和買,豈可禁止?卿其從便爲之也。上敎時秀曰,卿之所請,旣已準許,本曹支放,當至幾年。時秀曰,昨年則自九月已告罄,而今年則可至十月,今旣如是變通,今年收租,且勝於前年,明年則可保無慮矣。上曰,可支數三年,然後始可爲變通之政,而不過爲一年支蓄,則烏在乎別般措劃之意乎?上曰,次對如已盡奏,諫臺傳啓,可也。益烈曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。出擧條益烈曰,請逆賊尙魯,亟施孥戮之典。上曰,不允。出擧條益烈曰,請亟寢秋曹罪人柳師文放釋之命,仍令王府,設鞫嚴問,夬正典刑。上曰,不允。出擧條益烈曰,請島配罪人李周奭,更令王府,拿致加刑,限己身島配,雖有赦典,永勿擧論。上曰,不允。出擧條益烈曰,新除授司憲府掌令沈興永,時在京畿龍仁地,請斯速乘馹上來事下諭。上曰,依啓。出擧條仍命退,諸臣以次退出。
丙辰十一月初三日未時,上御重熙堂。左副承旨入侍時,左副承旨李肇源,假注書李弘謙,記事官金景煥,記注官金良倜,以次進伏訖。上曰,今日次對擧條,皆已書來乎?肇源曰,姑未盡來矣。上曰,以禮曹從享謄錄書啓之意,俄有所敎矣。謄錄如已考出,持入,可也。賤臣承命出問回奏曰,未及考出矣。上命退,承史以次退出。
上在昌德宮。停常參·經筵。
李益運啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,大司憲宋煥箕,掌令沈興永,持平金壽祖·鄭宗魯在外,執義李明淵,掌令鄭㝡成呈辭,監察茶時之意,敢啓。傳曰,知道。
傳于李益運曰,左承旨入侍。
金熙朝啓曰,今初八日文正公金麟厚陞配文廟,初九日頒敎時,頒敎文當爲製進,藝文提學具庠,待明朝牌招,何如?傳曰,允。
傳于魚用謙曰,刑房承旨,馳往禁府,刑曹輕囚放釋。
以禮曹參議蔡弘遠莊陵奉審時本府民瘼邑弊詢問別單,判付內,啓下備邊司爲旀。旣命別般詢瘼,則詢之之後,無甚爲益於弗詢之前,彼髫白之來聽禮堂口宣者,將有何所聞之歎。且況仙寢所奉之地,視之宜別,諸路稍熟之時,爾疆頗巽,抄其難捧之類,令道臣嚴飭守宰,量宜闊狹,火稅勒徵之弊,俾卽釐改,守護山直軍保之法外簽丁,竝與院募,道臣査考狀聞。蔘錢事,旣聞之後,不可仍置,雖近於未見羊,付之道臣,從長蘇救,亦卽啓聞。尙方納木物事,年來隅板之弊,嚴禁於掖屬,而用處亦不浩大,則減捧似無不可,大抵東郡山邑,在在爲弊,卿其問于該院,指一草記,以紓峽民一分之力爲良如敎。
金熙朝,以弘文館言啓曰,副校理朴鍾淳,副修撰鄭東觀,旣有只推之命,竝卽牌招察任,何如?傳曰,允。
副修撰鄭東觀,旣有限畢捧入直訓局之命,本職許遞,可也。
李肇源,以成均館大司成意啓曰,文廟守僕,依宗社守僕例試才啓下事,曾已擧條啓下矣。守僕金泳奎,鄭後祿瓜朔之代,以生徒守僕試才抄擇,備三望受點次,別單書入之意,敢啓。傳曰,知道。
李益運,以兵曹言啓曰,南行部將洪樂佑,未滿十朔,依前例,成才間姑爲停試之意,敢啓。傳曰,知道。
沈基泰,以禁衛營言啓曰,戶曹判書李時秀所啓,本曹支放米條,昨年則自九月不足,所請得爲四萬石,今年則收租稍勝於昨年,故僅得拖至十月,而自今朔至明年三月所用,勢不得不更請區劃矣。停番事體之重,臣非不知,而以今年觀之,各處入直軍兵推移分排,別無大段掣礙之端,在外邑則可除番上時多少擾民之弊,在都下則每朔減得五六百鄕軍口糧,亦有補於民食。雖以該營事勢言之,六當除番資保錢,鄕軍上番時應下木錢,合以計之,則當爲三萬六千餘兩,以每石五兩貿米,則較之今年市直,綽有餘裕,可以優得七千餘石,竝計鄕軍料米四千餘石,則恰爲一萬一千餘石,就此數,雖除出萬石,在該營別無所損,禁衛營上番鄕軍,依昨年例,自今十二月,當限周年更爲仍停,該營均役廳給代米八千石,移劃大同米二千石合一萬石,自臣曺取用。惠廳貢價之無得豫買,乃是朝禁,而度支經用,與他衙門有異,今年穀價稍輕,貢人輩多有願賣於臣曹者,旣已豫買,且是從願。宣惠廳今冬等·來春夏等貢價米,限一萬石,從其自願,依本曹定式,給價貿用,其餘不足之數,有難續續仰請,壯勇營儲留米一萬石,更依昨年例姑貸,不足則如數貸用,有餘則還爲儲留,待明年收租上來,準數充報,如此則庶可支繼於新捧之前。上曰,大臣之意,何如?右議政尹蓍東曰,禁營之連年停番,旣多可悶,貢米豫買,亦是朝禁,而地部事勢,宜有別般變通,可以繼用,臣與戶判,已有酬酢,亦不敢爲異議矣。上曰,依爲之事,命下矣。本營上番京畿十四哨軍兵及之次江原道十一哨軍兵,全羅道初番五哨軍兵合三十哨,自丙辰十二月,至丁巳十一月,合六當,限周年停番事,各道監·兵使處,豫爲知委之意,敢啓。傳曰,知道。
金熙朝,以均役廳言啓曰,本廳米條,每患不敷,若當豐歲,則京而移納,外而貿米,僅僅支用,而今年年事,適値大登,故欲爲貿米於兩南,使之裝運矣。兩道道臣,俱爲防報,不得貿取,今則惟有貢米移納一條路,而此亦隨其所賣而貿得,不可勒買者,故來頭支放,措辦沒策,方此罔涯之際,得伏見戶曹判書李時秀筵稟擧條下者,以度支經費之不足,豫買貢米一萬石云矣。本廳與地部,同是國家之經用衙門,則此贏彼縮,互相推移,猶無不可,況此推車共濟之義,一時變通之政,豈可沮遏,而均廳外,勿論軍門各司,無得豫買,明有申禁者,意有深焉。且戶曹所貿之價,與本廳有異,每石加爲三錢,此若一許貢人,樂赴厚價,勢所固然。然則本廳移納之路,自歸梗塞,且一定之法,猝然毁劃,事雖權宜,大關後弊,無論戶曹與軍門,貢米豫買一款,無敢開路之意,申加嚴飭,何如?傳曰,允。
丙辰十一月初四日辰時,上御便殿。左承旨入侍時,行左承旨李益運,記事官柳遠鳴·金景煥,記注官金良倜,以次進伏訖。益運曰,昨筵以內局麝香事,有戶判入來內局時看審之下敎,而戶判聽瑩,難於擧行云矣。上曰,昨日之敎,非謂看品藥料之好否也,麝香貿納,爲弊多端,故戶判之出入時,欲其詳察此等弊端也,戶判豈可公然以麝香捧納事,入來內局乎?勿爲入來之意,通于戶判,可也。仍命退,承史以次退出。
上在昌德宮。停常參·經筵。
藥房提調金載瓚,副提調李鼎揆啓曰,伏未審日間聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,大司憲宋煥箕,掌令沈興永,持平金壽祖·鄭宗魯在外,執義李明淵,掌令鄭㝡成呈辭,監察茶時之意,敢啓。傳曰,知道。
李益運啓曰,明日動駕相値,視事頉稟之意,敢啓。傳曰,知道。
傳于李肇源曰,明日出宮門路,協陽門爲之。
魚用謙啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,侍臣當爲備員,呈告及未肅拜人,竝許遞,前望單子入之,待下批牌招隨駕。
臺諫前望單子入之,司諫李顯默,獻納韓致應,正言沈達漢·趙德潤,執義申禹相,掌令李貞運落點。
李益運啓曰,明日大駕詣毓祥宮入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于李益運曰,諸承旨持公事入侍。
傳于李益運曰,左承旨入侍。
傳于魚用謙曰,右副承旨入侍。
傳于李肇源曰,左副承旨入侍。
傳于李肇源曰,有司堂上入侍。
傳于李肇源曰,聞入侍承宣言,都承旨·右承旨有實病,勢難供劇云,竝許遞,前望單子入之,待下批牌招察任。
承旨前望單子入之,洪明浩·申耆落點。
李益運啓曰,新除授右承旨申耆,以前任韓山郡守,方在解由未出中,何以爲之?敢稟。傳曰,勿拘。
以右承旨申耆,再牌不進罷職傳旨,傳于李益運曰,只推,更爲牌招。
金熙朝啓曰,臣與右承旨沈基泰伴直矣。纔已許遞出去,伴直無人,右副承旨魚用謙,所當請牌,而拘於廳規,不得請牌,何以爲之?敢稟。傳曰,牌招。
以大司諫金翰東,司諫李顯默,獻納韓致應,掌令李貞運牌不進罷職傳旨,傳于魚用謙曰,只推,更爲牌招。
以右承旨申耆牌不進罷職傳旨,傳于李益運曰,只推,更爲牌招。
以副校理朴鍾淳牌不進罷職傳旨,傳于李肇源曰,只推。
傳于李益運曰,慶州集慶殿舊基所重,至爲謹嚴,而況竈堗遺址,尙今宛然,守護之節,聞於曾經府尹者,無一定之式云。此後與邑倅相議,成節目啓聞,而依文昭殿舊基例,以小碣記其址,前後面當親書,此意下諭于道臣。
以丁海翼囚單子,傳于魚用謙曰,旣已汰去,放送。
魚用謙啓曰,臣依下敎,馳往典獄署,取考囚徒案,則逆賊緣坐罪人一名,結案罪人六名,殺獄罪人八名,御寶僞造罪人二名,印信僞造罪人一名,大同米偸竊罪人一名,殺獄干犯罪人一名,俱係重囚,故竝爲仍囚,罪人孫敬允等二十一名,俱是輕囚,故竝放送之意,敢啓。傳曰,知道。
以京畿監司李勉膺狀啓,龍仁縣令丁遇泰·宣傳官,以刑具之不準典則,旣已封庫,爲先罷黜事,傳于魚用謙曰,龍仁·高陽·加平·抱川·朔寧等邑執頉,不過毫釐至於笞長之稍加分寸,猶勝於短,而爲弊諸倅,姑爲分揀,此後各別小心之意嚴飭,開其封鎖,各卽還官,捧糴史官宣傳官下送也。若有違式處,先鎖政事之堂,次封公事各庫之意分付矣。今番擧行之不鎖政堂者,極爲駭然,以其事屬旣往,雖不處分,當初下敎之本意,宜令渠輩知悉。卿亦知此意分付,而罷黜狀啓,還下送。
以京畿抽栍邑摘奸史官宣傳官狀啓書啓,及京畿監司李勉膺狀啓,竹山府重囚枷二坐內一坐重,比之欽恤典,則加至十六斤,一坐重加四斤,坡州牧輕囚枷一坐重加四斤,一坐重加二斤,訊杖四介,不入鐵穴,竹山府使崔雲羽,坡州牧使李彦忠等竝罷黜事,又史官書啓,楊州牧訊杖,有大小,小者不及式,大者厚與廣,各有加分,棍則以大中棍混用事,傳于魚用謙曰,典則頒下之後,豈敢違式,而今因朔州事,先從畿內抽栍數邑摘奸矣。間有違式處,皆是未滿尺量,或可容恕,楊州則訊杖分釐差錯之外,棍無區別,極爲可駭,出自邇班者,不守法如此,尙氣之武倅,何責之有?該牧使申獻朝,令該府拿問,捧口招以聞。竹山枷重之加至十餘斤云者,無論因循與身犯,極爲駭然,不可罷職而止,該府使崔雲羽,亦爲拿問捧口招,與坡牧罷黜之代,令該曹口傳差出,催科方張,待下批明日辭朝,諸道從當抽栍摘奸。以此意,先令廟堂知悉,俾各期於無犯。
吏曹口傳政事,以金燨爲坡州牧使,朴光進爲竹山府使。
兵曹啓目,粘連居山察訪沈尙之,以其薄郵,銳意修擧,城堞門樓,煥然一新,合施陞敍之典是白乎矣,係于恩典,自下不敢擅便,上裁敎是白乎旀。今此該驛將校,果有效勞,帥臣自當從厚收用是白去乙,至以捐財助役等說,張皇爲辭,又以錢穀數爻,開錄馳啓,屑越莫甚,該帥臣李壽鵬,從重推考,當該土校等,令該營,相當軍任拔例收用之意,分付,何如?判付啓,依回啓施行爲旀。該察訪沈尙之之築城實績,道伯旣云目覩,渠事極爲可嘉,道內守令待窠差送,以勵近日怠慢官事者,效勞等校二人事,卿言亦然,而旣聞之矣,宜有奬勵之擧,帖加成給,今日內下送爲良如敎。
金熙朝,以戶曹言啓曰,庚辰年溫宮幸行時隨駕待令人施賞中,六十以上三十一人,各米二斗,大口魚一尾,五十以上十人,各米二斗頒給,而其時義禁府書吏林厚根,時居忠淸道平澤地,軍器寺別破陣韓碩范,時居京畿楊根地云,自所居邑,招致布諭後,依例施賞事,分付各該道臣之意,敢啓。傳曰,知道。
金熙朝,以賑恤廳言啓曰,西部內需司內契任掌金德金,今月初三日本洞路傍,得一歲遺棄男兒,同里居良女盧召史,欲爲收養,社稷洞契任掌崔莫石,今月初三日本洞路傍,得一歲遺棄男兒,同里居私婢富月,欲爲收養,貧不自食,皆願受料,告于本部,自該部同日牒呈,故依節目竝爲給料,使之乳養之意,敢啓。傳曰,知道。
金熙朝,以備邊司言啓曰,禮曹參議蔡弘遠,莊陵奉審時,本府民瘼邑弊詢問別單,判付內,旣命別般詢瘼,則詢之之後,無甚爲益於弗詢之前,彼髫白之來聽禮堂口宣者,將有何所聞之歎?且況仙寢所奉之地,視之宜別,諸路稍熟之時,爾疆頗巽,抄其難捧之類,令道臣嚴飭守宰,量宜闊狹,火稅勒徵之弊,俾卽釐改,守護山直軍保之法外簽丁,竝與院募,道臣査考狀聞。蔘錢事,旣聞之後,不可仍置,雖近於未見羊,付之道臣,從長蘇救,亦卽啓聞。尙方納木物事,年來隅板之弊,嚴禁於掖屬,而用處亦不浩大,則減捧似無不可。大抵東郡山邑,在在爲弊,卿其問于該院,指一草記,以紓峽民一分之力事,命下矣。木物事,問于尙衣院,則該院提調徐龍輔,以爲本院進排隅板所入木物之分定於關東諸邑者,元數爲樓柱六十株矣。禮堂奉審之行,特命詢瘼,有此書啓之回奏,而又以問于該院指一草記命下,則今此六十株中,限六分一許減,恐合事宜云,東邑民情,旣不可孤,該院所告,今又如此,寧越府弊端,則旣已登聞,卜定樓柱八株內,三株特爲減給。其外十一邑,則商量其株數多少民勢緩急,以所減餘七株分排減定之意,發關申飭于江原道臣,卽速擧行後,知委該邑,曉諭于民人等處,形止狀聞事,一體分付,何如?傳曰,允。
李益運,以備邊司言啓曰,牙山貢津倉新造漕船材木添載事,査問該道矣。卽見其所報,則以爲靈沼亭改建事,是亭也,乙巳行幸後,其時邑倅,建亭於沼上,其後丁酉·庚子及庚辰,三次歷臨,兩朝雲章,奉揭壁間,年久頹圮之故,急於修改,因邑牒論報本司,請得安眠島風落木五十株,將欲運來之際,適値新造漕船之自本島回泊者,營邑相議,許令給價順付,畢竟致敗,而改造時,具由狀聞,旣有庚申啓下定式,則自下彌縫,尤有所不敢,故冒死修啓,致有此査問之嚴命爲辭矣。漕船自有所重,無論公私卜物,不敢自下賃載者,事目至嚴,則該道臣與諸守令,以按法守法之官,矇然許載,致使新造之船,有覆破之擧,其爲駭歎,孰大於此?道·帥臣·三邑守令,旣已勘罪,此後則漕船他卜,雖順歸之便,些少之物,不敢私自賃載之意,更加嚴飭于三南漕運之諸邑鎭,以爲揭壁遵守之地,何如?傳曰,允。
李益運,以訓鍊都監言啓曰,依下敎,西營入直軍韓昌秀處,木綿一疋去核二斤,考例給之之意,敢啓。傳曰,知道。
李益運,以御營廳言啓曰,今十一月初六日毓祥宮擧動時,依兵曹節目,本廳鄕軍三哨,領軍千摠柳光國,把摠鄭宅昌,哨官李命源·金禹鼎·黃河潤,領付于禁衛營都領陣之意,敢啓。傳曰,知道。
魚用謙,以刑曹言啓曰,依下敎,司謁金頊一時囚禁,卽爲放送之意,敢啓。傳曰,知道。
敎中外大小臣僚·耆老·軍民·閑良人等書。王若曰,天降眞儒,丕闡文明之運,德合崇報,聿擧躋享之儀,庸副群情,先蔽予志。言念聖廡配儒賢之典,實爲斯文明道統之要,夫子之宮墻斯尊,非盛德而孰與?後學之模範攸在,庶正路之不迷,肆予自承祖宗洪基,恐負君師丕責,末俗之習尙已痼,柰趨向之或岐,先哲之閫域難窺,恐議論之易繆,佇期皇道同歸之化,益軫金枰稱來之方。緬昔河西大儒,蔚爲海東正學,詩出天性,咏風樹而寓丹心,資近生知,劈蔥根而探玄理,平生心契,獨推天地間二人,本原工夫,專在大·小學兩部,理氣互發之辨,折衷大賢,道器一物之非,剖析諸說,綱常自任,秉執則至正大中,規矩是循,踐履則下學上達,是以百世師表之評,已爲一時公共之論。其道也繼濂·洛開後人之功,于時則際孝陵賁太平之治,魚水之契已合,自靑邸而受知,風雲之期暗親,錫墨畫而寓意,黼黻協贊之化,幸有其人,笙鏞賁飾之休,佇見當世,那意上天之不弔?遂自下邑而永歸,七月窮山,幾灑蒼梧之冤淚?一片短旐,不改玉果之舊銜,嗟事業未展於當時,而功化尙賴於末學,備道德節義之盛,宛然三代上典型,明君臣父子之倫,允矣千載下標準。撐天之大綱永樹,隔晨之曠感冞深,祥獜瑞鳳之儀,幾切時不司之恨,良金溫玉之質,實有知者希之嘆,終始進退之間,惟義是視。雍容出處之際,無跡可尋,於是孟氏之統有傳,始知子思之功爲大,瞻鰲山杖屨之所,非無妥靈之祠,顧芹宮籩豆之班,宜備腏食之禮,事不偶爾。幸群議之僉同,表而出之,若天意之有相,玆於本月初八日,以贈領議政文正公金獜厚,從祀于文廟之廡,國人賴以矜式,多士擧有依歸,接洙·泗·洛·閩之流,淵源遠矣,躋靜·退·牛·栗之列,春秋饗之。於戲,文在玆足徵,道自此不墜,菁莪樂育,佇見作興之休,衿紳聳聽,孰無觀感之效?故玆敎示,想宜知悉。藝文提學具庠製進
丙辰十一月初五日辰時,上御誠正閣。諸承旨持公事入侍時,行都承旨李鼎揆,行左承旨李益運,右承旨沈基泰,左副承旨李肇源,右副承旨魚用謙,同副承旨金熙朝,記事官柳遠鳴,假注書李弘謙,記事官金景煥,記注官金良倜,待敎李存秀,以次進伏訖。上曰,奏公事,可也。鼎揆讀奏慶尙監司李泰永狀啓,敬順王廟參奉金和榮,令該曹差帖成送事,全羅監司徐鼎修狀啓,都事蔡一祥到任事,黃海監司徐邁修狀啓,海州判官李惟稱到任事,慶尙監司李泰永狀啓,安義縣監朴正圭到任事,慶尙監司李泰承狀啓,前正言南基萬身死事。益運讀奏慶尙左水使李得駿狀啓,西生僉使韓致郁到任事,用謙讀奏慶尙監司李泰永啓本,罪人崔斗恒東萊府到配事,慶尙監司李泰永啓本,罪人金應白泗川縣到配事。上命書判付訖,無公事房先退。上曰,左承旨向以慶州集慶殿事,有所提奏矣。此是昔日影幀奉安之遺址,則所重,與文昭殿無異矣。此殿在本府衙舍之傍,而柱礎·石築,皆能見在,且有植木者乎?益運曰,柱礎雖不歷歷有之,而石築則皆宛然,且有老松之植庭者矣。上曰,旣有所重,則守護之節,不可不另飭矣。仍命書傳敎曰,集慶殿舊基所重,至爲謹嚴,而況竈堗遺址,尙今宛然,守護之節,聞於曾經府尹者,無一定之式云。此後與邑倅相議,成節目啓聞,而依文昭殿舊基例,以小碣記其址,前後面當親書,此意下諭于道臣。又敎曰,承旨以筵敎辭意,爲書于府尹,碑閣營建,不必張大,務從精緻,至於階礎等遺址,飭令守護,勿爲頹圮之地,可也。上曰,昨夜以刑曹放囚事,何承旨進去乎?用謙曰,臣進去矣。上曰,以邪學罪犯囚禁者孫敬允爲名漢,何以輕先放釋也?用謙曰,聞獄官言,則厥漢頗有悔悟之意云,故問於厥漢,則自言痛自改心,以病母之久不相見,至於泫然下淚,故果爲率爾放送矣。上曰,厥漢悔悟之道,推考房另加曉諭,俾卒爲人,可也。仍命退,承史以次退出。
丙辰十一月初五日午時,上御重熙堂。左副承旨·有司堂上同爲入侍時,左副承旨李肇源,假注書李弘謙,記事官金景煥,記注官金良倜,戶曹判書李時秀,以次進伏訖。上敎時秀曰,各道災俵與各年停退條摠目,當成一冊子,以備要覽。凡例則依前日所成此冊例爲之,而務爲詳細。此冊憑準後,亦送于備局,以爲取考之地,可也。時秀曰,冊子自臣曹造成,宜矣。上曰,唯。又敎曰,因慶事諸道蕩減條,亦爲錄入,可也。時秀曰,臣於日昨,以惠廳今冬等·來春夏等貢價米給價取用事,有所仰稟矣。繼伏見均役廳草記,以他司之貢價豫買,謂有申禁,地部之價數稍加,爲關後弊,勿論戶曹·軍門,豫買一款,毋敢開路爲辭矣。臣曺經用,自別於他司,當等取用,有異於豫買,而該廳旣以禁令,爲言後弊爲難,亦已草記蒙允矣。臣曺支放不足之數,實無他推移之道,曾於己酉,有惠廳米二萬石取用之代以錢七萬四千兩,依均廳貿米價充償之例,今亦依此例,宣惠廳來丁巳條應下貢價米中,限一萬石先爲取用,以臣曺錢三萬七千兩,移送均廳,使之移納,準數充代,則實爲兩便無弊之道,故敢此仰達矣。上曰,依爲之。出擧條仍命退,諸臣以次退出。
丙辰十一月初五日午時,上御重熙堂。右副承旨入侍時,右副承旨魚用謙,假注書李弘謙,記事官金景煥,記注官金良倜,以次進伏訖。上曰,近者罕見有兩司諸臺請牌啓辭,是何故也?用謙曰,行公諸臺呈告者無得請牌之意,曾有下敎,故除非兩司,新除授則不得循例請牌矣。上曰,曾以兩司之無端呈告,雖有此申飭之敎,而豈可竝與請牌啓辭而不爲之乎?以此一欲下敎而未果,此後依例爲之,可也。仍命退,承史以次退出。
丙辰十一月初五日午時,上御重熙堂。左承旨入侍時,左承旨李益運,假注書李弘謙,記事官金景煥,記注官金良倜,以次進伏訖。上命書判付公事。仍命退,承史以次退出。
上在昌德宮。停常參·經筵。
大駕詣毓祥宮入齋室後,內閣·政院·玉堂·藥房·朝廷二品以上,六曹堂上口傳問安。答曰,知道。
展拜罷後,內閣·政院·玉堂·藥房·朝廷二品以上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
大駕詣宣禧宮入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
黃昇源啓曰,明日常參·經筵,取稟。傳曰,停。
魚用謙啓曰,大司憲宋煥箕,執義申禹相,掌令沈興永,持平金壽祖·鄭宗魯在外,掌令李貞運,牌不進,監察茶時之意,敢啓。傳曰,知道。
李益運啓曰,司僕內乘,來言倦簾毛帳,取稟。傳曰,捲三面,毛帳置之。
傳于李益運曰,侍衛軍兵毛具。
李益運啓曰,今日擧動時,承旨當爲備員,而都承旨洪明浩,右承旨申耆,今日不爲仕進,右承旨申耆,卽爲牌招,都承旨洪明浩,所當牌招,而拘於廳規,不得請牌,何以爲之?敢稟。傳曰,竝許遞,前望單子入之,待下批,牌招察任。
承旨前望單子入之,黃昇源·李書九落點。
金熙朝啓曰,王大妃殿·惠慶宮問安進去下直之意,敢啓。傳曰,知道。
魚用謙啓曰,司諫李顯默,掌令李貞運,旣入闕中,不爲傳啓,直爲出去,事甚未安,推考警責,何如?傳曰,允。
傳于黃昇源曰,吏曹參判前望單子入之。
傳于李肇源曰,江界別貿蔘領來褊裨前郞廳許塾,今年爲再次加資,將校嘉善金陽燮,亦依昨年例賞加,兩重採納人帖加。其餘採納諸人,隨其重數,令本道分等施賞,而爲莫重,每令厚價分給,近亦依此爲之乎?令內局嚴飭該道,俾有實效。
李肇源,以禮曹言啓曰,成均館官員,以同知館事行大司成意啓曰,先正文正公金麟厚,將以今月初八日,躋享于聖廟西廡第五十二位,位次在於先正文元公李彦迪之下先正文成公李珥之上矣。卽者西齋掌議沈允之,書呈所懷,以爲兩廡從享之制,先以位次爲序,位次相齊則以東爲上,今於先正文正公金麟厚躋享之後,先正文成公李珥移享于東五十三位,先正文簡公成渾移享于西五十三位,先正文元公金長生移享于東五十四位,先正文正公宋時烈移享于西五十四位,先正文正公宋浚吉移享于東五十五位,先正文純公朴世采移享于西五十五位,然後東西位次,先後得宜云。齋儒所懷,誠有可據,而聖廟從祀,事體莫重,令禮曹博考典禮,指一稟處,以爲及時擧行之地,何如?傳曰,允事命下矣。凡聖廟享祀位次,皆以東爲上,而又皆通東西廡,定其次序。今以文廟享祀圖考之,四聖位次,顔子居東一位,曾子居西二位,子思居東三位,孟子居西四位,通東面而爲顔·曾·思·孟之次。以至宋朝六賢我東諸儒,皆用此例矣。今此文正公金麟厚,陞配於西廡文元公李彦迪之下,以時代先後,定次第奉安事,旣已啓下,則西廡文成公李珥以下三位,自當移奉於東廡,而東廡文簡公成渾以下三位,又爲移奉於西廡,然後次序始爲秩然。泮堂齋儒之見,無容他議。知委本館,使之依此擧行,何如?傳曰,位序似然,而六版之換妥,事係重愼,只請知委本館擧行,未知爲當。朝見泮長,已以在外大臣儒臣,雖難遍詢,在京大臣處,使之獻議,然後歸一,以示重其事之義爲可爲敎。且況原·續五禮儀·文獻備考等印行之書,不但錄其東西位次,先朝御製文廟從祀錄,亦有不易之刊本,則今番釐正之後,從祀錄,不可不更印,以遵先朝定制之聖意。雖以告由一事言之,尋常修改,亦皆先告,則諸儒祠板之互廡移奉,禮當措辭於祝帖,竝以此意,發遣曹郞,收議于在京行公大臣。因此而又有詢問者,配食太廟·聖廟,豈有差等,而今聞卿曹考奏之說,敎書徑傳於本家,從享時無宣敎之節云。此必以罕有之禮,文獻莫徵而然。今若略倣太廟配享例,其日先告事由於聖殿,而仍於廟庭宣讀後,陞附當廡,禮畢,以其敎書,齎傳于本家,庶合儀文。此一款,一體問議,更具禮官意見草記,可也。
李肇源,以均役廳言啓曰,卽伏見戶曹判書李時秀筵稟擧條,則惠廳米一萬石,依己酉年例,先爲取用,戶曹錢三萬七千兩,移送均廳,使之移納,準數充代云矣。無論惠廳·均廳,如有一分紓力之道,則明知其戶曹之若是苟艱,豈敢一直違拒,屢瀆天聽,而均廳米條,自來不足,欲爲貿米於三南而見枳,欲爲豫買京貢而不可勒買,故來頭支放,措辦末由,勢將推移於惠廳,而惠廳因數年收租之大縮,米條亦甚不敷。至於京畿·湖西兩廳之不足,前亦有所疏陳,而以目下見在之數,叩計明年新捧前應下,則猶難繼用,至於他衙門推移,非所可論。且以己酉代錢之例言之,曾於丁未,戶曹因經費之不足,貸用惠廳米二萬石,以本色還報爲辭,而亦無本米還報之道,己酉果有代錢輸送之事,而其時惠廳米儲稍裕,其在共濟之義,有難較計,以錢代捧,出於一時權宜,則今不可以此爲例。以今米條,比諸年前,非但無以容手,雖欲以移納充代,旣不得勒買者,則有難期必,設或豫買均廳,猶患自用之不暇,尙何他顧?戶曹之一萬石取用,不得許施,今所爲請,名雖不同,其爲難從,一也,以此一事,一啓再啓,不勝惶悚之意,敢啓。傳曰,不可豫買而防之,不得勒買而塞之,戶曹一萬石,何處覓出?令廟堂草記回啓,決給,可也。
李肇源,以同知館事行大司成意啓曰,先正文正公金麟厚,將以今月初八日,躋享于聖廟西廡第五十二位,位次在於先正文元公李彦迪之下先正文成公李珥之上矣。卽者西齋掌議沈允之,書呈所懷,以爲兩廡從享之制,先以位次爲序,位次相齊,則以東爲上。今於先正文正公金麟厚躋享之後,先正文成公李珥移享于東五十三位,先正文簡公成渾移享于西五十三位,先正文元公金長生移享于東五十四位,先正文正公宋時烈移享于西五十四位,先正文正公宋浚吉移享于東五十五位,先正文純公朴世采移享于西五十五位,然後東西位次,先後得宜云。齋儒所懷,誠有可據,而聖廟從祀,事體莫重,令禮曹博考典禮,指一稟處,以爲及時擧行之地,何如?傳曰,允。
丙辰十一月初六日卯時,上詣毓祥宮擧動入侍時,行都承旨黃昇源,行左承旨李書九,行右承旨李益運,左副承旨李肇源,右副承旨魚用謙,同副承旨金熙朝,記事官柳遠鳴,假注書李弘謙,記事官金景煥,記注官金良倜,二直提學沈煥之,檢校待敎沈象奎以次隨駕。上具翼善冠·衮龍袍,乘輿出協陽門,降輿乘輦,出肅章門·進善門·敦化門,至宮大門外降輦所,降輦乘輿,至齋殿門外降輿。上命書駕前下敎曰,奉安閣展拜爲之,展拜時百官行禮,依例爲之。延祜宮展拜及宣禧宮展拜爲之,百官行禮置之,詣版位行再拜禮訖,詣神位前三上香,執酌獻酌,上詣版位,行再拜禮訖,仍詣奉安閣,詣版位行四拜禮訖,入殿內奉審訖,仍詣延祜宮,詣版位行再拜禮訖,仍詣宣禧宮。命書駕前下敎曰,彰義宮藏譜閣展拜爲之,百官行禮,依例入參,服色當以衮袍爲之,百官以隨駕服色爲之。上詣版位,行再拜禮訖,還詣齋殿。上曰,奉常提調入侍。賤臣承命出傳,與奉常提調李晩秀偕入進前。上曰,先正陞配時傳香,當於何日擧行乎?晩秀曰,再明日爲之矣。上曰,近來本館凡節,比前何如?晩秀曰,臣以本館事,適因言端,有可仰達者矣。聖廟守僕,事體自別,而近來每年輪差,多未擇人,釋菜笏記,不能誦習,尋常擧行,隨處矇眛,揆以事面,極涉苟簡,臣意則原守僕四窠中一窠,依廟宮守僕例,以事知守僕,入啓蒙點,毋得數遞,使之久於其任,嫺習儀節,似合事宜,故敢此仰達矣。上曰,依爲之。出擧條上乘輿出宮大門外,降輿乘輦,至新橋,縉紳章甫祗迎于路左。上曰,予於此洞駕過時,已有召見爾等之敎矣。今番則時値日寒,登臨心臺,有非其時,故不得爲之,而特以身自罷之之意,有此召諭,明年則駕臨時,母待招集,爾等須各來待也。蓋予之登臨心臺,非爲看花也,爲此臺而然,爾等亦認此意,可也。上命書駕前下敎曰,懿昭廟展拜爲之,百官行禮爲之。又命書傳敎曰,諸司豫備,上詣彰義宮宮大門外,降輦乘輿,詣藏譜閣,行四拜禮,仍詣懿昭廟,詣版位行再拜禮訖,詣齋殿。上曰,百官行禮,旣有敎,而展拜時,一不參班,極可駭然。自政院,知其委折以奏,可也。賤臣承命出傳回奏曰,百官先詣班行,而未及趁參於行禮時云矣。益運曰,今日懿昭廟展拜時,三品以下,俱不及於行禮之班,揆以事體,萬萬未安,押班監察,所當重勘,而本院請推之外,無他可施之罰,何以爲之乎?上曰,拿處,可也。出擧條昇源曰,殿座處所,不卽擧行,事極駭然,當該司鑰,令攸司從重科治,何如?上曰,依爲之。出擧條還宮時至,上乘輿出宮大門外,降輿乘輦,入敦化門·進善門·肅章門·協陽門還內,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
李肇源啓曰,來十一日輪對日次矣,敢稟。傳曰,當次人受點後,日次來待。
黃昇源啓曰,來初十日朝參日次矣,敢稟。傳曰,停。
魚用謙啓曰,御營廳將官來言,今日本廳軍兵,日次私習云矣,敢啓。傳曰,知道。
魚用謙啓曰,合辭方張之時,諫院無詣臺之員,事甚未安,除在外外,呈告人員,竝卽牌招,何如?傳曰,允。
備忘記,坡州牧使金燨下直,長弓一張·長箭一部·片箭一部·筒兒一個賜給。
傳于魚用謙曰,諸承旨持公事入侍。
傳于李肇源曰,左副承旨入侍。
傳于李肇源曰,禮曹判書入侍。
判義禁前望單子入之,趙宗鉉落點。
承旨前望單子入之,李海愚落點。
有政。吏批,判書沈煥之進,參判未差,參議韓用龜,行都承旨黃昇源進。以徐龍輔爲吏曹參判,李魯春爲副修撰,權漢緯爲吏曹正郞,金載七爲南部令,金勉柱爲黃海監司,洪義浩爲靑松府使,邊景鵬爲昌樂察訪,東萊府使單鄭尙愚,書題單金聖基。
兵批,判書鄭好仁進,參判尹弼秉,參議李尙度,參知吳泰賢病,右副承旨李海愚進。以李寅華爲文城僉使,盧福尙爲助羅萬戶,護軍李鼎運·洪明浩·李益運,副護軍成在坤·李泰協·李勉兢·權坪·成鼎鎮·沈基泰·申耆·尹得孚·徐美修,副司直金孝真·李明淵·鄭弼祚·鄭㝡成·尹序東·尹益烈,副司果鄭在觀·宋文述·金商肅·崔致翼,已上竝單付。
以南道參軍望筒,傳于李肇源曰,宜責來效,汰去分揀。
吏批,再政。以申耆爲承旨。
黃昇源啓曰,新除授承旨申耆,卽爲牌招,何如?傳曰,允。
以大司諫金翰東,司諫李顯默牌不進罷職傳旨,傳于魚用謙曰,只推。
以校理朴載淳,副校理朴鍾淳牌不進罷職傳旨,傳于李海愚曰,只推。
傳于黃昇源曰,一提學批下,自本閣卽爲牌招。
傳于魚用謙曰,判義禁疏批已下,更爲牌招。
傳于黃昇源曰,左承旨批下,牌招察任。
李書九,以內閣言啓曰,閣臣除拜後官敎,吏曹郞廳,親授於肅拜時,自有定式,而今日一提學鄭民始,肅拜時官敎,該曹謂以忘置其間政事,不爲安寶,不得親授於肅拜時,格例所在,萬萬未安,當該吏曹堂上,推考,何如?傳曰,允。
掌令沈興永啓曰,臣於言責重任,萬不近似,從前屢叨,每致僨誤,反顧循省,惶隕愧恧。迺者先壠往省之日,忽伏承柏府除旨,繼以馹召遠降,恩榮所及,鄕里動色,叩謝是急,忙尋歸路,雖不得不章皇出肅,而顧念自來情勢,理難因仍盤礡。且臣曾經亞憲之職,揆以公格,自在當遞,以此以彼,其不可冒據也,決矣,請命遞斥臣職。答曰,依啓。
李肇源,以弘文館言啓曰,校理朴載淳,連呈辭單,不爲行公,副校理朴鍾淳,旣有只推之命,竝卽牌招察任,何如?傳曰,允。
李肇源,以禮曹言啓曰,因成均館草記,文正公金麟厚陞配文廟時,東西廡位次移奉事,本曹草記批旨內,位序似然,而六版之換妥,事係重愼,只請知委本館擧行,未知爲當。朝見泮長,已以在外大臣及儒臣,雖難遍詢,在京大臣處,使之獻議,然後歸一,以示重其事之義爲可爲敎。且況原·續五禮儀·文獻備考等印行之書,不但錄其東西位次,先朝御製文廟從祀錄,亦有不易之刊本,則今番釐正之後,從祀錄,不可不更印,以遵先朝定制之聖意。雖以告由一事言之,尋常修改,亦皆先告,則諸儒祠板之互廡移奉,禮當措辭於祝帖,竝以此意,發遣曹郞,收議于在京行公大臣。因此而又有詢問者,配食之禮,太廟·聖廟,豈有差等,而今聞卿曹考奏之說,敎書徑傳於本家,從享時無宣敎之節云。此必以罕有之禮,文獻莫徵而然。今若略倣太廟配享例,其日先告事由於聖殿,而仍於廟庭宣讀後,陞袝當廡,禮畢,以其敎書,齎傳于本家,庶合儀文。此一款,一體問議,更具禮官意見,草記可也事,批下矣。依聖敎發遣郞廳,問議于在京行公大臣,則議政府右議政臣尹蓍東,以爲配食位次之東西移安,齋儒所懷,該曹稟啓,俱有所據,而從祀錄之更印,移奉位之祝帖措辭,聖殿之先告事由,批旨提敎,允合典禮。但敎書之廟庭宣讀,果無壓尊之嫌乎?太廟從享,若有已例,則又可以據而行之,何敢有異議?臣素昧禮意,雖於節目間事,不能博考仰陳,以對揚重愼之聖意,不勝惶恐。伏惟上裁云。領敦寧府事臣金履素,病不獻議。行判中樞府事臣李秉模,以爲位次換妥,雖係愼重,不失其序,然後爲安於心。至於互廡移奉之祝帖措辭,廟庭宣敎後陞袝當廡,待其禮畢而齎傳本家,節文燦然,委曲周備。以臣愚昧,何敢容議云。參判臣李祖承,以今此先正文正公金麟厚陞配時兩廡位序之從世代移奉,齋儒所懷,極有意見,無容更議,事係莫重,以臣謏淺,固不敢指一仰奏,而至於從享之日,聖殿之告由,敎書之宣讀,實合事宜,博詢處之云。參議臣蔡弘遠,以爲聖廡位次之東西定制,禮之重且大者,以臣鹵莽蔑裂,何敢容喙於其間,而但念位次分定,年數旣久,今乃自東而西,自西而東,互換當初定位,恐似未安。況五禮儀及文獻備考,姑捨勿論,先朝御製,旣有不易之刊本,則尤難輕議。至於敎書之廟庭宣讀後齎傳本家,事體得宜,以此擧行,似合儀文矣云。臣鍾顯,以爲互廡移奉,禮宜愼重。今此文正公金麟厚位版,若奉安于文元公李彦廸之上,而只西廡四位,次次遞降,則或似便宜,而不但文元·文正之時代,稍有先後,西廡諸位,旣不得不以次遞降,則文元公李彦迪居文純公李滉之次,文成公李珥居文簡公成渾之次,文元公金長生居文正公宋時烈之次,文正公宋浚吉居文純公朴世采之次,位次紊錯,實爲一般,則恐合釐正,而若或釐正,則祝帖之當爲措辭添入,誠如聖敎。至若宣敎儀節,則只行於太廟配享之功臣,而獨於文廟陞配之先正,無此儀文者,實爲從前未遑之典。今番則依聖敎磨鍊擧行,而自今爲始,凡於聖廡陞配之時,以此著爲定式。敎書則宣讀後,使其子孫齎去本家,祠版致祭,則先行於陞配之前,恐合事宜,而大臣之議如此,上裁,何如?傳曰,依卿議,可也。
李海愚,以兵曹言啓曰,禁軍來春夏等都試,政府及本曹,連因有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
李海愚,以兵曹言啓曰,依下敎,排設司鑰尹昌烈,龍虎營拘留之意,敢啓。傳曰,知道。
李海愚,以訓鍊都監言啓曰,本局把摠李琦鉉,身病甚重,勢難察任,改差,何如?傳曰,允。
李海愚,以義禁府言啓曰,保放罪人李思祚,査啓已下,還囚議處之意,敢啓。傳曰,知道。
義禁府啓目,稷山前縣監趙重鎭,牙山前縣監李靖模等原情云云。傳旨內辭緣,泛稱遲晩,所當請刑是白乎矣。旣有待判下以草記議處照律之命,待判下擧行,何如?判付啓,現發之後,焉逭罪責,而罷官足矣。且有前日已行之例云,亦非渠輩首犯,兩囚放送,首犯人査出勘處爲良如敎。又啓目,楊州牧使申獻朝原情云云。傳旨內辭緣,泛稱遲晩,所當請刑是白乎矣。曾經侍從勿爲請刑,載在大典通編,且有待判下以草記議處照律之命,待判下擧行何如?判付啓,盜棍之不及尺量,自以爲寧失於輕而不及,獨非難赦之罪乎?比之過濫,容有差等,以公罪勘放爲良如敎。又啓目,司憲府監察尹範喆·金儀祥等原情云云。傳旨內辭緣,泛稱遲晩,所當請刑是白乎矣。曾經都摠經歷勿爲請刑,載在大典通編,且有待判下以草記議處照律之命,待判下擧行,何如?判付啓,依允爲旀。許多監察,以武臣押班擧行,未免失儀,當該首監及謀避之文·蔭諸監,一竝拿問爲良如敎。
判義禁趙宗鉉疏曰,伏以臣向伏奉金吾除旨,而家有拘忌,荐違嚴召,疏未及撤,旋蒙體諒,且惶且感,至今靡措。卽又宿趼復叨,開坐有命,臣固當不俟駕屨,而第臣有私義之萬萬不自安者。頃忝本兵,事事乖錯,倉卒承詢,率爾仰對,全昧書象之義,自犯寫馬之漏,其爲辜犯,奚但稱死罪而已?伊日前席,猥控訟罪之私,遽承慰諭之敎,義分是懼,不敢更引,冒沒行政,只增恧縮,退見籌司草記,罪大不察,論以重勘,而其時承宣及前堂,俱被嚴旨,此皆臣之罪也。臣獨以大政之迫近,過被參恕之論,姑施薄警,而臣之當勘之律,固自如也。孽由自作,罪反移人,徊徨踧踖,無地自容。今雖爲日稍久,猶是待勘之蹤,官職去就,非所可論,玆敢隨牌陳章,仰請處分。伏乞聖慈,俯垂諒察,亟命鐫削,以肅朝綱,以安微分,千萬幸甚,臣無任云云。答曰,省疏具悉。卿其勿辭行公。
行上護軍鄭民始疏曰,伏以臣之逖違天陛,于今三年,景祿川至,邦慶曠古,擧國含生,歡欣頌祝,臣雖在憂制之中,區區犬馬之誠,益不禁耿結。迺者收簪之恩,遽及闋服之初,內閣籌司,特旨荐降,臣是何人,荷此非常之寵?且惶且悲,榮感交集。孤露一身,孑然靡托,所仰恃者惟吾君父,移事之忱,自倍切於前昔,叩謝之禮,亦何敢乎遲徊,而第伏念臣賦命險釁,幼而鮮民,只與所後偏母,相依爲命,提抱而育養之,訓誨而成就之,母而兼父,勤苦備至。幸際聖明,偏蒙殊渥,爵秩崇顯,祿賜豐厚,臣之母子,穀腹絲身,涵泳惠澤,且荷錫類之恩,屢遂便養之願,每誦恩造,相對感祝,而飭臣以忠勤,歷踐華膴,相與兢惕,而勉臣以謙恭,以榮爲懼,以溢爲戒,於內於外,諄諄詔勗,未嘗一日而弛心。以臣顓蒙,得以成立,不陷大戾,莫非臣母之敎也。臣乃不肖無狀,昊天之德,未報萬一,獲罪神明,遽罹禍罰,而未克下從,苟延視息,轉眄之頃,禮制已訖,廓然無依,邈然靡逮,俯仰高厚,秪恨此身之頑冥,奉恩旨而報喜無所,撫疇曩而茹痛益深,彯纓結綬,獨享榮寵,是豈人理之所可忍乎?伏況痰癖之病,比添雜症,頭脚疼痛,胸腹衝刺,方其苦㞃,殆欲殊絶,有時少歇,餘苦未已。風眩挾發,痞滯滋甚,神精銷落,食飮頓減,寧日恒少,漸成癃痼,種種苦狀,有不敢縷煩,自來所以自效者,不過筋力奔奏而已,而以今病形,此亦無奈何矣。主管閣務,參聞廟謨,百爾思量,斷無其望。得處冗散,調將病軀,以時朝謁,粗伸覲光之忱,餘生餘願,只在於此,敢將情病實狀,仰瀆崇嚴。伏乞聖慈,諒臣情理之切悲,察臣病勢之難强,亟賜鐫免,俾遂終始之澤,千萬顒祝,臣無任云云。答曰,省疏具悉。禮制有限,移孝其時,卿其勿辭,出肅後入侍。
行左承旨李書九疏曰,伏以臣庸愚無狀,當官失職,罪重罰輕,未足自贖。不意日者,特敍有命,繼伏奉銀臺除旨,臣誠感惶,靡所容措。夫司寇·掌法之官也,臣叨貳厥職,威不足以戢猾,明不足以察奸。爲其隷者,敺傷人命,沮遏獄訟,少不顧忌,而茫無聞知,任其恣睢,竟使小民罹害,法綱掃地,若論辜犯,臣實爲首。大僚請勘,堂郞無異,而畢竟處分,臣獨幸逭重譴,雖荷聖度包容,益切私心之惶愧。昨日動駕在卽,召牌儼臨,義分是懼,雖已祗肅,而撫躬踧踖,終不敢晏然因仍,玆敢略控自引之義,仰瀆崇嚴。伏乞聖慈,亟命有司,更勘臣罪,俾朝綱振而微分安,不勝幸甚,臣無任云云。答曰,省疏具悉。卿其勿辭行公。
丙辰十一月初七日辰時,上御誠正閣。諸承旨持公事入侍時,行都承旨黃昇源,行右承旨李益運,左副承旨李肇源,右副承旨魚用謙,同副承旨金熙朝,記事官柳遠鳴,假注書李弘謙,記事官金景煥,記注官金良倜,待敎李存秀,以次進伏訖。上曰,諸房讀奏公事也。昇源讀奏咸鏡監司趙尙鎭狀啓,定平府使崔命健到任事。益運讀奏都摠經歷李東馝病親呈事,京畿監司李冕膺啓本,刑具必準典則無或犯科事申飭各邑事。用謙讀奏咸鏡監司趙尙鎭啓本,罪人等同推開坐事。命書判付,命無公事房先退。上曰,禮判入侍。遠鳴承命出傳,與行禮曹判書閔鍾顯,偕入進前。上曰,先正陞廡時刻,當以何時爲定耶?鍾顯曰,辰時也。鍾顯曰,向以配享謄錄書啓之意,有下敎,今方修正以進,而此外別無可考矣。上曰,文廟從享儀節,與太廟配享儀注,似無異,今番陞配節目,取見太廟配享儀注,則皆可知之,卿其詳考草記,亦以此爲成典,以爲日後取考之意,可也。又敎曰,縟儀將擧,當有習儀之擧,而今日內似未及爲之矣。鍾顯曰,今日日已晩矣,習儀似難及行矣。上曰,今日入淸齋擧案持來,可也,遠鳴承命出。上曰,明日禮房承旨,當詣泮宮,儒生袖擧案,亦爲收來,可也。今年春秋到記,俱未設行,而柑製又此適會,則今當斯文盛擧之日,可無一番試取之擧乎?鍾顯曰,今此先正臣文正公金麟厚陞配時,儒生參班,無論生·進·幼學,皆當依例進參,而至於翌日頒敎,則甲申年,因特敎儒生輩皆爲參班,而其前無參班之例,今番則何以爲之乎?上曰,今番旣依壬戌·丁酉之例,頒敎權停禮爲之,儒生參班之節除之。甲申年則親臨之故,特行試製,其前各年,旣無試製之例,此一款,卿曹亦爲知悉,可也。出擧條上曰,一提學入侍。景煥承命出傳,與一提學鄭民始偕入進前。上曰,卿於焉之間,已經三年,念卿今日,何以爲懷?俄者疏批所謂移孝其時云者,可是卿慰心處也。民始曰,臣命頑忍,得延今日者,莫非慈庇之恩,則由今以往,竭誠圖報,庶可爲移事之一端也。命鍾顯·民始先退,鍾顯等退出。上命書宋煥箕疏批訖。敎曰,觀此疏本,其文約而精,可謂適用之文也。肇源曰,此儒臣文翰,素是贍博,此疏之寫,亦似是自書也。上命書傳敎曰,今日始有冬令意思,滯囚可悶。時囚今日捧供,待判下以草記議處照律。判堂本職,禮曹多有擧行之事,判義禁閔鍾顯許遞,前望單子入之,待下批牌招開坐。又命書傳敎曰,右承旨許遞,前望單子入之,待下批牌招察任。又命書榻敎曰,同副承旨許遞。仍命退,承史以次退出。
丙辰十一月初七日午時,上御便殿。左副承旨入侍時,左副承旨李海愚,假注書李弘謙,記事官金景煥,記注官金良倜,以次進伏訖。上命書傳敎曰,政官牌招開政,萊伯未及下批云,今政下批後,使之當日謝恩,仍令斯速辭朝。仍命退,承史以次退出。
上在昌德宮。停常參·經筵。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,明日頒敎文行禮相値,視事頉稟之意,敢啓。傳曰,知道。
魚用謙啓曰,大司憲宋煥箕,執義申禹相,持平金壽祖·鄭宗魯在外,掌令李貞運牌不進,一員未差,監察茶時之意,敢啓。傳曰,知道。
魚用謙啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
黃昇源啓曰,右承旨申耆,今日不爲仕進,卽爲牌招,何如?傳曰,許遞。前望單子入之,待下批牌招察任。
承旨前望單子入之,李羽晉落點。
黃昇源啓曰,新除授承旨李羽晉,方在被謫蒙放中,何以爲之?敢稟。傳曰,蕩滌敍用。
傳于李書九曰,左承旨入侍。
吏曹口傳政事,監察金儀祥,都摠經歷李在馝相換。監察尹範喆,訓鍊僉正柳弘源相換。
以大司諫金翰東,司諫李顯默,掌令李貞運牌不進罷職傳旨,傳于魚用謙曰,只推。
李肇源,以弘文館言啓曰,新除授副修撰李魯春,時在京畿砥平地,經筵入番事緊,請斯速乘馹上來事下諭。答曰,依啓。
李肇源,以行大司成意啓曰,今初八日先正文正公金麟厚躋享于聖廟西廡第五十二位,先正文成公李珥移安于東廡第五十三位,先正文簡公成渾移安于西廡第五十三位,先正文元公金長生移安于東廡第五十四位,先正文正公宋時烈移安于西廡第五十四位,先正文正公宋浚吉,移安于東廡第五十五位,先正文純公朴世采移安于西廡第五十五位,當日申時,先行告由于大成殿,次行躋享禮,仍行酌禮于兩廡諸位之意,敢啓。傳曰,知道。
李海愚,以都摠府言啓曰,都摠管李源,以御營中軍軍兵等中日試放事,南小營晝仕出去之意,敢啓。傳曰,知道。
魚用謙,以義禁府言啓曰,竹山前府使崔雲羽,拿問捧口招事傳旨,啓下矣。崔雲羽以兼營將守令,時在任所云,依例發遣府書吏,交代後拿來,何如?傳曰,允。
魚用謙,以義禁府言啓曰,楊州牧使申獻朝,拿問捧口招事傳旨,啓下矣。申獻朝今方待命,拿囚之意,敢啓。傳曰,知道。
魚用謙,以義禁府言啓曰,時囚罪人趙重鎭·李靖模等原情公事,判付內,亦非渠輩首犯,兩囚放送,首犯人査出勘處事,命下矣。趙重鎭·李靖模,竝放送,而首犯人,令本道指名報來後勘處,何如?傳曰,允。
魚用謙,以義禁府言啓曰,時囚,以草記議處照律事,命下矣。時囚罪人李思祚本府議啓內,以其所供,參互道査,則臺疏所論簸弄倉儲,攘奪民財,非理侵虐,吏民逃散等諸條,已多落空,不必深究,而至於逋穀之以錢代捧,錢以作租,時値窮節,價是詳定,民皆願受,初非勒分,剩錢之補用公費,無所身犯。吏鄕之招,旣無差爽,則有難直歸之於牟利之科,大有乖於糶糴之法。封山事體,本自嚴重,搜板屬公,乃是職分內事,而雖曰焦枯,擅自許斫,揆以法意,極爲駭然。以此照律,罪取考律文,則大明律制書有違條有曰,凡奉制書有所施行而違者,杖一百,大典通編禁制條有曰,諸道封山大松犯斫九株以下,減死定配,推斷條有曰,犯私罪杖一百以上之罪,告身盡行追奪,名例有曰,二罪俱發,以重者論矣。李思祚從重論,告身進行追奪,全羅道靈巖郡減死定配,而以議啓內辭意,具罪目,依例發遣府書吏,押送配所,何如?傳曰,允。如有功議,各減一等,可也。
魚用謙,以義禁府言啓曰,時囚罪人申獻朝口招公事,判付內,盜棍之不及尺量,自以爲寧失於輕而不及,獨非難赦之罪乎?比之過濫,容有差等,以公罪勘放事,命下矣。取考律文,則大明律制書有違條有曰,凡奉制書有所施行而違者,杖一百矣,申獻朝杖一百,以公罪收贖放送,何如?傳曰,允。如有功議,各減一等,可也。
魚用謙,以義禁府言啓曰,時囚罪人尹範喆·金儀祥等原情公事,判付內,許多監察,以武臣押班擧行,未免失儀,當該首監察及謀避之文·蔭諸監,一竝拿問事,命下矣。監察柳肅之·李宗恢·尹秤·李卿尹·李秉烈·尹淑基·徐潞修等,今方待命,竝拿囚,而首監察朴鼎元,以祭監監察,進去文廟云,將事後拿囚之意,敢啓。傳曰,知道。
魚用謙,以義禁府言啓曰,時囚以草記議處照律事,命下矣。時囚罪人尹範喆·金儀祥等,身爲押班監察,不能整飭知委,以致三品以下之未卽參班者,揆以事體,俱極可駭,以此照律,罪取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪杖八十奪告身三等,犯枉法受贓外,笞杖竝收贖矣。尹範喆·金儀祥杖八十收贖,奪告身三等放送,何如?傳曰,渠輩新進何足責?旣有房主及文·蔭監察拿處之命,渠輩放送,仍令他司,口傳相換,可也。
以柳肅之·李宗恢·尹秤·李卿尹·李秉烈·尹淑基·徐潞修囚單子,傳于魚用謙曰,後勿如是之意嚴飭,姑爲附過放送。
以朴鼎元囚單子,傳于魚用謙曰,後勿如是之意嚴飭,姑爲附過放送。
丙辰十一月初八日午時,上御重熙堂。左承旨入侍時,行左承旨李書九,假注書李弘謙,記事官金景煥,記注官金良倜,以次進伏訖。上曰,向日刑曹事,緣何之故也。書九曰,此臣不察之罪也。上曰,玉篇今方編校乎?書九曰,方爲考閱編輯,而未卽成書,不勝惶悚矣。上曰,前所刊成韻書,旣極致意,而猶有些欠,今此玉篇則務從詳悉,無一欠處,可也。上曰,昨日吏曹參判望筒,以前望單子入之,而權裕以新望筒擬入,何也?問于該曹,可也。命書判付訖。仍命退,承史以次退出。
上在昌德宮。停常參·經筵。
黃昇源啓曰,明日王大妃殿誕日相値,視事頉稟之意,敢啓。傳曰,知道。
李海愚啓曰,大司憲宋煥箕,執義申禹相,持平金壽祖,鄭宗魯在外,掌令李貞運傳旨未下,一員未差,監察茶時之意,敢啓。傳曰,知道。
黃昇源啓曰,吏曹參判徐龍輔,除拜後過三日不爲出肅,事甚未安,依定式推考警責,仍卽牌招,何如?傳曰,聞其實病,姑難行公,許遞。
李海愚啓曰,合辭方張之時,兩司無詣臺之員,事甚未安,除在外外呈告人員,竝卽牌招,何如?傳曰,允。
傳于李海愚曰,明日次對,進定於今日,頒敎後來會。
李海愚啓曰,今日次對,兩司當爲進參,除在外外,呈告人員,竝卽牌招,何如?傳曰,允。
傳于李海愚曰,大臣·備局堂上引見。
以大司諫金翰東,司諫李顯默,掌令李貞運牌不進罷職傳旨,傳于李海愚曰,只推。
黃昇源啓曰,吏曹判書沈煥之,參議韓用龜牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更卽牌招,何如?傳曰,判書聞有實病,參議只推,更卽牌招。
吏批啓曰,判書沈煥之牌招不進,參判未差,小臣獨政未安,何以爲之?敢稟。傳曰,只出緊任。
有政。吏批,判書沈煥之牌不進,參判未差,參議韓用龜,行都承旨黃昇源進。以李益恢爲掌令,李明淵爲應敎,經筵官單李城輔。
兵批,判書鄭好仁病,參判尹弼秉病,參議李尙度病,參知吳泰賢入直進,右副承旨李海愚進。以徐龍輔爲護軍,金熙朝爲副護軍,沈興永爲副司直。
傳于李肇源曰,左副承旨入侍。
李肇源,以弘文館言啓曰,校理朴載淳,副校理朴鍾淳,旣有只推之命,竝卽牌招察任,何如?傳曰,允。
以校理朴載淳,副校理朴鍾淳牌不進罷職傳旨,傳于李肇源曰,只推。
傳于李海愚曰,前翰林吳泰曾·金履永給牒敍用,令該曹口傳還付,牌招入直。
吏曹口傳政事,以吳泰曾·金履永檢閱單付。
傳于李海愚曰,怠慢之習才飭,顚倒之意蔑如,翰林吳泰曾·金履永稽謝之罪,不可無論,分補銀溪·金井郵官,使之當日辭朝發程,時任察訪,遞付京職,該郵皆是六品窠,渠等以參下窠施行。
吏曹口傳政事,銀溪察訪單吳泰曾,金井察訪單金履永。
以判敦寧府事金持默掃墳呈辭,傳于李海愚曰,給由。係是國舅先山,澆奠床備給,而聞欲立石,於是行,當日遣官致祭於故判敦寧金聖應,而獻官,以地方官受香。
以宣傳官射會單子,傳于李海愚曰,李周鳳之四次射會無分,其外各次五巡未滿二矢,極爲可駭,罰射百巡。其餘比之周鳳,猶有差等,以三令五申之意,今番姑爲五十巡,此後更或如許,當別樣嚴處,行首知悉嚴飭。
咸鏡監司趙尙鎭狀啓,薦新生靑魚·生瓜魚,節序差早,限日不得封進,惶恐待罪事,傳于李肇源曰,勿待罪事,回諭。
李海愚,以成均館行大司成意啓曰,傳曰,從享禮成,爲斯文甚幸,而因泮堂草記,有特命施罰之諸生不折之義,宜假色笑,一竝蕩滌事,分付成均館事,命下矣。今八月初十日因本館草記批旨,勿齒章甫之列,儒生尹顯大·李義樂·尹應大·朴齊顯·金最根·沈鈺·趙容鎭·崔弘憲等,依下敎蕩滌之意,敢啓。傳曰,知道。
李海愚,以備邊司言啓曰,惠廳米一萬石,依己酉年例,自戶曹取用,戶曹錢三萬七千兩,移送均廳之意,戶曹判書李時秀,纔已筵稟啓下矣。卽見均役廳草記,則以爲均廳米條,自來不足,欲爲貿米而見枳,欲爲豫買而不可勒買,故來頭支放,措辦末由,勢將推移於惠廳,而惠廳米條,亦甚不敷,明年新捧前應下,猶難繼用,他衙門推移,非所可論。且以己酉代錢之例言之,曾於丁未,戶曹貸用惠廳米二萬石,而無本米還報之道,己酉代錢輸送,今不可以此爲例爲辭,而批旨內,不可豫買而防之,不得勒買而塞之,戶曹一萬石,何處覓出?令廟堂草記回啓,決給可也事,命下矣。國家經費之用,地部惠廳一也,此贏彼縮,本自推移,從前地部之取去惠廳米者,凡幾遭矣。近年以來,因收租之稍遜,不能相資,而地部益苟艱於經用。今者地部則急於請得,惠廳則嚴於典守,迭相奏啓,莫以歸一,事勢誠難處。然惠廳則貿米與豫買,容有措辦之道,地部則此外無變通之處,惠堂之一直防啓,近於固執,戶判之以豫買見塞,不準價而欲爲貿去者,亦似有激,竝可謂失之過中。惠廳米一萬石,許令地部取用,價本則依戶曹詳定以錢四萬兩,移送惠廳之意分付,何如?傳曰,允。
李海愚,以義禁府言啓曰,申獻朝杖一百,以公罪收贖草記批旨內,允,如有功議,各減一等可也事,命下矣。申獻朝五代祖宗華,保社原從功臣云,功減一等,杖九十,以公罪收贖之意,敢啓。傳曰,知道。
李海愚,以義禁府言啓曰,李思祚告身盡行追奪,全羅道靈巖郡減死定配草記批旨內,允,如有功議,各減一等可也事,命下矣。李思祚十一代祖溥,敵愾功臣,唐原尉異姓五寸親云,而減死定配,無功議減等之例矣,敢啓。傳曰,知道。
丙辰十一月初九日辰時,上御誠正閣。大臣·備局堂上引見入侍時,左副承旨李海愚,假注書李弘謙,事變假注書洪致榮,記事官金景煥,記注官金良倜,右議政尹蓍東,行上護軍鄭民始·金持默·李柱國,行兵曹判書鄭好仁,行禮曹判書閔鍾顯,刑曹判書李得臣,大護軍李敬懋·李在學·金載瓚,戶曹判書李時秀,水原留守趙心泰,行副護軍徐有大·李漢豊,以次進伏記。上曰,左承旨入侍。賤臣承命出傳,與行左承旨李書九偕入進伏。蓍東曰,近日日氣甚寒,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,昨日金文正陞配文廟,禮旣順成,士林興起,輿情胥悅,此我聖上正士趨定民志之至意也,臣實欽仰也。上曰,曠典克擧,事若待今,予爲斯文甚幸也。上敎鍾顯曰,今日頒敎時,參班服色,以朝服磨鍊,此是舊例乎?鍾顯曰,先朝丁酉,以權停禮爲之,而用朝服,故今番亦依此擧行也。上曰,次對爲之。蓍東曰,同文彙考續編,添錄年次已過,堂上一員,當爲照勘矣。行左承旨李書九,承文提調差下,使之校正刊印,何如?上曰,依爲之。出擧條仍敎書九曰,彼此使行月日,曾命閣臣有所輯錄成書者,此亦取見,仍定書名,一體刊行,可也。上曰,吏判不入來乎?蓍東曰,病不入來矣。上曰,亞銓有難續續新通,而再昨有前望入之之命矣。未及受點,原望混下,該曹錯認,以前望還下,開政時,遂以權裕,新通擬入,而新通人姓名,書在望單後帖,予則只見前面,以徐龍輔點下矣。昨日問于承宣,知有新通,蓋此人之通擬是職,卽是早晩間事,亦是當爲之人,而今番適當前望混下之際,有此擬入,此亦莫知爲而爲者也。當初前望混下之時,政院之不爲微稟,未免疎忽,此則責在承宣矣。且李魯春,擬修撰而受點,此人則前日筵中,旣有無礙調用之命,固當擬望,予欲於前望點下而未果矣。今政見擬,故果亦下批矣。蓍東曰,事皆有時,自然如此,莫知而爲,誠如聖敎矣。上曰,頃者一儒臣事,此實出於責備之意矣。今則從享盛典,旣已順成,宜有節拍矣。仍命書傳敎曰,前參議李城輔敍用。又命書傳敎曰,今旣敍用,前經筵官李城輔仍任,今日政啓下,意在責備,且況儒臣之因事罷削,卽亦美規,古則不參班列,遞罷現告,亦不以儒臣拔之,此蓋官職,自有朝廷體貌而然。今人固陋,必以向來譴罷之擧,看作礙眼,而固知儒臣,不以此爲深引之端,此意下諭,仍令依例乘馹上來察職之意,一體下諭。上曰,向以從享疏事,有儒生被罰之事,其時似因成均館草記,而有所處分矣,泮堂俱不登筵,禮判知之乎?鍾顯曰,伊時泮堂,以儒生所懷草記,果有處分矣。上命書傳敎曰,從享禮成,爲斯文甚幸,向因泮堂草記,有特命施罰之諸生不折之義,宜假色笑,一倂蕩滌事,分付成均館。蓍東曰,聖敎如此,誠爲包容之盛德矣。蓍東曰,厚州設鎭事,重臣鄭民始,曾經北伯,熟諳形便,不可不及今商確決定矣。上曰,予果欲言之矣。重臣今旣登筵詳陳,可也。民始曰,厚州設鎭,豈不爲好,而此地雖屬北道,距三水絶遠,實與廢四郡接界,故設置四年,故相尹趾仁,建白而罷之,事在肅廟朝乙卯矣。上曰,聞其前亦嘗設置,六十年而始罷云矣。民始曰,我國疆域之內,周行無礙,而獨西北兩界,因厚州與癈四郡之空棄,沿邊一帶,不能相通,故故相臣南九萬之必欲設厚州者,正以此也。然但厚州·三水,相距屢百里,重峯疊嶺,道路險阻,其間鎭堡,莫不凋殘,惟魚面稍勝,而與厚州隔一大嶺。今若移三水於魚面,又設閭延·茂昌等邑,則足爲厚州聲援,而旣不如此,只設厚州,則形勢孤絶,永久無弊,固未可必。且聞閭延祥覇坪,將屬厚州,而閭延之地,惟此坪稍爲開曠云,今若屬之厚州,則設有復設閭延之議,將無所施。今則馬馬海把守,緣江而上,直抵三水境,而若設厚州,則馬馬海把守,必不欲越入他鎭境矣。厚州設置之後,西六鎭亦當量宜撤罷,而江口雖曰殘鎭,處在厚州·烏梅兩江交會之地,最爲衝要,決難撤罷,其次神方·廟坡等鎭相去,近或爲四五十里,遠或爲八九十里,此若撤罷,則數百里之間,人煙必將斷絶,此亦爲可悶矣。上曰,大臣之意,何如?。蓍東曰,厚州土地膏沃,人民旣多入居,卽今事勢,設鎭則斷不已矣,而三水之凋弊,專由於貂·蔘之失利,魚面移邑之議,從後商處,亦爲未晩,至於祥覇坪之割屬,惟閭延復設之前,似無少妨矣。民始曰,厚州地處江邊,向南開野,稍爲低平,比之三·甲,地勢果勝。且是沃土,設鎭固宜,而三水移邑之議,民情同願,亦惟久矣。但設鎭之後,若以入居民戶,皆屬鎭民,則必將渙散無餘,此亦不可不念也。蓍東曰,此則果如重臣之言,若屬鎭民,則必無奠居之理矣。上曰,如上土例則或可無弊乎?民始曰,上土則爲江界之別中營,鎭內民事,皆爲主管矣。上曰,然則厚州亦屬三水地,而仍設一別中營,似爲便宜,今日決定,鎭將則以李健秀仍差無妨矣。蓍東曰,臣等未及爛商,筵退後,與重臣,更爲相議便否,始可決定矣。上曰,以草記爲之,可也。上曰,向以米條請得事,戶·惠堂有相持之端,而日前見本司草記,卿之論理,似出於調停之意也。蓍東曰,惠堂之防塞,誠爲過矣,而戶判之反以均廳詳定,欲爲減給者,豈非激乎?臣之愚見,實如此,非出於調停彌縫之意也。上敎民始曰,卿曾經惠堂,必詳知其裏面,此事之彼此得失,果何如?民始曰,臣意則戶曹詳定四兩,較諸惠廳詳定六兩則不及焉,比之均廳詳定三兩七錢則有餘焉。然則以戶曹詳定價爲定者,於彼於此,恐無依據。且惠廳得此三千兩剩錢,歸屬於何處乎?豫買則惠堂之防塞,勢固然矣。上曰,彼此無所據,果如卿言,而至於豫買一款,則當初石數,不至甚多,而價本酌定,亦依結米價磨鍊,此實出於均廳設施後一時權宜,斷非先朝本意,而年久之後,經費漸竭,豫買自致夥多。今若又許他司之豫買,則後弊難言,有司之臣,安得不防啓乎?惠廳米之以均廳詳定價買用,則故相鄭弘淳,爲戶判時,亦有此例矣。時秀曰,然矣。上曰,欲一問於卿等而處之,故該司草記,尙不賜批矣。上敎民始曰,今年舟橋之成,比前稍早,日寒又如此,舡人輩果能無弊乎?民始曰,舡人輩結幕守直,不爲露處,故別無弊端矣。臣之行公,纔爲數日,故姑未往審,而方欲從近出見矣。上曰,欄干覆蓋,以備風雪乎?民始曰,然矣。上曰,欄干除之,無妨乎?時秀曰,欄干之設,非爲觀美,專爲人馬雜踏之時,設爲防限之意,則斷不可除之也。上敎時秀曰,儀軌校準,尙今無期,該堂徐龍輔有身病,尹行恁有親病,何以則速校整耶?時秀曰,臣見方次次考閱,溫幸陪從錄,亦同爲裒輯,而似難今年內告訖也。上曰,各年儀軌,合爲一通文字,然後整理通考,可以次第編摩矣。整理事務,重臣鄭民始自初句管,此書編輯,不可不參聞矣。蓍東曰,整理儀軌校正之役,尙未訖工,而堂上多有故云,行上護軍鄭民始,堂上加差,使之察任,何如?上曰,依爲之。出擧條上敎心泰曰,城役儀軌,亦當何時告成乎?心泰曰,草本則已成,而正書未爲之,必欲於今年內訖工,而亦未的期矣。上曰,卷帙當爲幾何?心泰曰,爲十一卷矣。上曰,以十卷分編,可也。又敎曰,謄書之勞,反有甚於刊印,然則直刊印爲好矣,而物力,當自城役所擔當,以謄書所費,足可以刊印乎?心泰曰,似可相當矣。民始曰,竝內入件與分藏件,則卷數殆近百卷,若爲謄書則必多誤書,刊印最便矣。上曰,然則以刊印擧行,可也。又敎曰,儀軌凡例,每以各條分秩,此書亦如此乎?心泰曰,然矣。上曰,秩秩編摩,隨成隨印,則歲前足可以訖役矣。且圖則爲幾許張乎?心泰曰,爲三十餘張矣。上曰,此則以木板模刻,則亦似不難矣。大抵城役所費,幾近八十萬,惟呂宅祚願納萬兩,終涉未妥,其外則四面八方,少無苟且,事面正當。且今春植木時,九邑之民,將爲赴役,故爲軫此弊,有略干人賞加,此亦出於不得已之故也。事關華城,爲所重,不欲有一毫苟簡者,卽予本意也,此書刊行,使擧世人,曉然知城役本末,可也。蓍東曰,自城役設施,至于告完,而不費一民之力,運自宸衷,無事速成,擧切欽誦之不暇也。心泰曰,本府城役,今已告完。儀軌當次第擧行,而內入之爲幾件,各處分上之亦爲幾件,趁今停當,然後可以酌量修正,故敢此仰達矣。上曰,內入三件,三處史庫·內閣·政院·備邊司·兵曹及內外營,各藏一件,摠理大臣·監董堂上都廳,各頒一件,以整理鑄字印出,今年內爲之,可也。出擧條上曰,統制使何當下去乎?心泰曰,待儀軌畢役後下去,則拖至何時,而草件已成,故昨日上來,從速歷辭矣。上曰,儀軌略干就緖後下去,可也。心泰曰,城役都廳受去印信,限儀軌畢役行用,何如?上曰,依爲之。出擧條上敎得臣曰,日前輕囚放釋時,進去承旨,以邪學人孫敬允,頗有改悟之意,故直爲放送云,果然否?得臣曰,臣欲限今歲牢囚,令渠同類,皆歸感化後已,而今旣徑釋,雖無可論,厥漢則自月前,顯有悔悟之色矣。上曰,承旨輕先放釋,故仍令承旨,種種招致曉諭,以驗其革心之眞僞,卿亦提飭也。得臣曰,殺獄干連罪人李錫祉等,亦以輕囚見放矣。上曰,然則承宣事,極爲率爾矣。蓍東曰,今聞刑曹判書李得臣奏對之言,則向者輕囚放釋命下之日,殺獄干連罪人韓德山·李錫祉,混入放帙云。該曹之置此兩人於輕囚者,未知何故,而奉命承宣之循例放釋而回奏,事屬不察,其時當該承旨罷職,兩漢還囚推覈事,分付該曹,何如?上曰,依爲之。出擧條載瓚曰,今年江界別貿人蔘領來邑裨前郞廳許塾,卽昨年領來之人,而昨年,因本院提調筵稟,依例賞加事允下,而該曹尙不成給,竟未蒙加資之典云。依受敎旣經筵稟,且已蒙允,而該曹之未卽成給,以致經歲者,事甚未安,故敢此仰達矣。上曰,所重何如,則該曹擧行,極爲駭然,而安知非該房之不爲知委而然乎?該堂或該房承旨中,當該人査實,爲先從重推考,該裨許塾,近於疊加,令兵判相當職差下,可也。出擧條載瓚曰,咸鏡監營別貿人蔘,日前已爲封入,而施賞給價,一依江界例施行事,曾有受敎矣。今年本邑別貿人蔘領來裨將出身李益源,營校出身金光春,依例賞加,最高重採納人嘉善都啓衫,旣不滿兩重,帖加置之,令本道從優施賞,價本則分輕重,各該採納人等處,一一優厚上下後,以會付穀會減之意,分付該曹及該道,何如?上曰,依昨年例爲之。嘉善都啓衫,採納重數,亦近於一兩,帖加今日內成送,可也。出擧條好仁曰,此人非出身也,且無相當見窠,何以爲之乎?上曰,來頭隨窠差下,可也。上敎持默曰,卿之楸行,當於何日乎?持默曰,再明當呈辭,而十七日間欲爲辭朝矣。上曰,先卿在訓將時,嘗有呈辭往春川之事,卿知乎?持默曰,春川之行,臣未記得,而楊州則果爲往來矣。上曰,曾前則將臣請由,大臣果筵稟爲之矣,今卿此行,亦不偶然。今日呈辭,十二日下去,念後徐徐入來,可也。命書榻敎曰,政官牌招開政。仍命退,諸臣以次退出。
丙辰十一月初九日午時,上御重熙堂。左副承旨入侍時,左副承旨李肇源,記事官柳遠鳴·金景煥,記注官金良倜,以次進伏訖。上曰,昨日從享時節次,何如?肇源曰,讀敎書後,仍呼承旨出,故臣則出來待禮畢復入,仍爲受擧案矣。上曰,笏記果能及時修正乎?肇源曰,享禮欲爲秩然,故禮判按儀注而書笏記,時刻則以是差晩矣。上曰,儒生參班之數,幾何?肇源曰,章甫盈庭,不知其幾許矣。上曰,擧案則坐於何處受之耶?肇源曰,坐於東大廳受之矣。命退,承史以次退出。
上在昌德宮。停常參·經筵。
大殿·王大妃殿,內閣·政院·玉堂·朝廷二品以上,六曹堂上單子問安。答曰,知道。
惠慶宮·中宮殿,內閣·政院·玉堂·朝廷二品以上,六曹堂上口傳問安。答曰,知道。
元子宮,內閣·政院·玉堂口傳問安。答曰知悉。
李肇源啓曰,明日常參·經筵,取稟。傳曰,停。
李海愚啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令李貞運傳旨未下,監察茶時之意,敢啓。傳曰,知道。
傳于黃昇源曰,承旨前望單子入之。
承旨前望單子入之,申耆落點。
傳于李羽晉曰,左副承旨入侍。
黃昇源啓曰,新除授承旨申耆,卽爲牌招,何如?傳曰,待開門牌招。
李海愚,以備邊司言啓曰,卽見咸鏡監司趙尙鎭狀啓,則以爲舊還四萬八千石最久條當納之民,率多流亡絶戶,必欲準分排之數,則勢將移徵於隣族,自値騷撓,準捧無路,勿論遠近年條,就其可捧者,以準當捧石數事,請令廟堂稟旨分付矣。舊還分排之後,京畿·湖西·關西三道道臣,皆以爲勿限年條爲請而蒙允,於北關何獨靳持?亦依狀請許施,而北關最久條,雖在庚子,壬寅以後,流絶而完居絶罕云者,或近過實。最近條捧入之請,又慮停退還之混稱,停退一款,已爲發關知委,使之區別,而舊還闊狹之際,其難捧而指徵無處者外,必隨其最久條而分排收捧,以準當納之數事,更加申飭分付,何如?傳曰,允。如是闊狹之後,雖一民徵族,雖一夫徵隣,道臣·守令,難免其責,此意嚴飭,可也。
黃海監司金勉柱疏曰,伏以臣資性愚魯,最居人下,器識蔑裂,百無肖似,點檢旣往,罔非冥途之墑埴,夷考平生,都無絲毫之補報,惟期訟愆而沒齒,無望復玷於榮塗,迺蒙聖慈,不忍終棄,曲費造化,特加甄收,瑕釁洗滌於恩波,寵榮便蕃於邇筵,若保之澤,浹髓淪肥,再造之德,與天無涯,臣雖赴湯蹈火,糜身粉骨,將何以仰酬聖恩之萬一也哉?螻蟻微喘,厚被洪私,居常感泣,不知死所,間者東臬除命,雖幸旋蒙裭鞶,獲免負乘,而匪分之寵渥,尙切兢蹙。玆於千萬夢寐之表,又承海藩特授之命,臣誠驚惶隕越,不覺五內之失守也。嗚呼,我殿下,萬物之父母也,凡今在廷臣僚,孰不涵囿於陶甄之化,而負舋也如臣,無用也如臣,而偏蒙起廢之恩,仍侈歷試之寵,不計當否,迭授內外者,亦果幾人乎哉?今此所叨方面,係是西沿重藩,而民俗之獷悍,蛆蝨之紛如,比他路最稱難治,則非但以臣蠢劣,萬無承當之望。伏況向來堂疏中,痛陳邪說誑惑之弊,至於近臣勿擬藩任爲言,臣嘗歎服之不暇,今臣以無似,亦忝近臣之列,則顧何敢拚廉棄恥,晏然出而當之乎?此尤臣難冒之大關,而當遞之一端也。伏想聖明,亦必俯諒,而不待臣言之畢矣。左右付度,承膺無路,玆不得不略暴短章,仰瀆宸嚴。伏乞天地父母,俯察微衷,亟收臣新授職名,以重公器,以安私分,不勝幸甚,臣無任云云。答曰,省疏具悉。卿其勿辭,往欽哉。
丙辰十一月初十日未時,上御重熙堂。左副承旨入侍時,左副承旨李羽晉,假注書李弘謙,記事官金景煥,記注官金良倜,以次進伏訖。上命書公事,判付訖。敎曰,承旨向謫何處乎?羽晉曰,初配富寧,量移安邊矣。上曰,素知了了矣,何爲致此?羽晉曰,倉卒之際,愚迷所致,自陷大戾矣。上曰,門鑰循例放之,堂上初不知之,都是門將之妄作矣。仍命退,承史以次退出。
上在昌德宮。停常參·經筵。
李肇源啓曰,日前卿宰侍從罷散人敍用傳旨捧入時,前承旨洪大協,見漏於現告中,原傳旨今方改付標以入,而該曹不察之失,不可無警,當該吏曹堂上,推考,何如?傳曰,允。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃昇源啓曰,明日常參·經筵,取稟。傳曰,停。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李羽晉啓曰,大司憲宋煥箕,執義申禹相,掌令李益恢,持平金壽祖,鄭宗魯在外,掌令李貞運傳旨未下,監察茶時之意,敢啓。傳曰,知道。
備忘記,忠淸水使安橚下直,長弓一張·長箭一部·片箭一部·筒兒一個賜給。
傳于黃昇源曰,諸承旨持公事入侍。
傳于李肇源曰,右副承旨入侍。
以右承旨申耆牌不進罷職傳旨,傳于黃昇源曰,只推,更爲牌招。
以右承旨申耆,再牌不進罷職傳旨,傳于黃昇源曰,只推。
傳于李海愚曰,坐直承旨入侍。
傳于李羽晉曰,水原留守入侍。
李海愚,以弘文館言啓曰,校理朴載淳,副校理朴鍾淳,旣有只推之命,竝卽牌招察任,何如?傳曰,允。
黃昇源,以吏曹言啓曰,贈諡毅烈公朴晉延諡,今月十五日,定行於京畿積城地云矣,敢啓。傳曰,知道。
李海愚,以兵曹言啓曰,依下敎,龍虎營拘留罪人尹昌烈,放送之意,敢啓。傳曰,知道。旣命科治,移送刑曹,可也。
李海愚,以御營廳言啓曰,卽接本廳一牌禁松軍李喜得來告,則鷹峯近處雪逕,明有虎跡,且有食狗之痕云,故聞甚驚駭,卽遣將校,詳細摘奸,則果如所告矣。城內有此虎患,極爲驚心,而又是宮城至近之處,則其所搜捕之節不容暫緩,本廳山行軍五十名,別定將校率領獵捉,而依前例亦令訓鍊都監·禁衛營,竝力行獵,何如?傳曰,允。
李海愚,以義禁府言啓曰,全羅右水使李明奎拿問捧口招事,傳旨啓下矣。李明奎時在任所云,依例發遣府都事,交龜後拿來,何如?傳曰,允。
禁府啓目,泰安前郡守韓永逵原情云云。傳旨內辭緣,泛稱遲晩,所當請刑是白乎矣。曾經侍從勿爲請刑,載在大典通編,議處何如?判付啓,區別功議勘放爲良如敎。又啓目,竹山前府使崔雲羽原情云云。傳旨內辭緣,泛稱遲晩,所當請刑是白乎矣。曾經宣傳官勿爲請刑,載在大典通編,議處何如?判付啓,區別功議勘放爲良如敎。
丙辰十一月十一日辰時,上御重熙堂。諸承旨持公事入侍時,行都承旨黃昇源,右副承旨李海愚,記事官柳遠鳴,假注書李弘謙,記事官金景煥,記注官金良倜,待敎李存秀,以次進伏訖。昇源讀奏京畿監司狀啓,竹山府使朴光進到任事,海愚讀奏平安兵使任嵂狀啓,方山前萬戶康漢淵放送事,全羅水虞候狀啓謄錄上送事,黃海監司徐邁修啓本,殺獄罪人等同推開坐事,江原監司徐有防啓本,金城縣定配罪人金昌得放送事,咸鏡監司趙尙鎭啓本,罪人李重溫利城縣到配事。上命書判付訖。仍命退,承史以次退出。
丙辰十一月十一日午時,上御重熙堂。右副承旨入侍時,右副承旨李肇源,假注書李弘謙,記事官金景煥,記注官金良倜,原任直閣李始源,以次進伏訖。上敎始源曰,近日老人調養之節,何如?始源曰,近以日氣之猝寒,感症添劇矣。上曰,老人筋力雖好,而當此極寒,安得無添損之慮耶?仍命退,諸臣以次退出。
丙辰十一月十一日申時,上御便殿。坐直承旨·水原留守同爲入侍時,同副承旨李海愚,假注書李弘謙,記事官金景煥,記注官金良倜,水原留守趙心泰,以次進伏訖。上曰,本府舊還未捧條,議于籌司,何以停當乎?心泰曰,本府舊還條,依備局分排數爻,今方督捧之際,又接備關,則以爲停退條,與舊還名色各異,停退條,無論翌年·再翌年,係是當捧條,不可以舊還論,非朝家所許,而當年未盡捧之還,方可謂舊還,知悉此意,舊還文書,無一遺漏,修成冊上送云矣。以此關辭,推之本府,無他舊還,而所謂未捧條,卽是甲寅·乙卯兩年,或狀請停退,或因朝令仍停者,而米太都數,至爲五千八十石零,則今年雖云豐登,沒捧此半萬包米太於荐飢餘窮戶者,非但大關民情,且昨年仍停,旣出特恩,則一例混捧,尤涉矜悶。以此意就議大臣,則大臣以爲,當初自備局,舊還分排行會時,舊還與停退,果未及分槪之致,故追後知委,使之修成冊以報者,良有以也。今聞本府,旣無舊還名色,而俱是停退條,則雖云沒捧乃已者,其在軫恤之義,合有商量之道,一番提稟,在所不可已云矣。民情旣若是切悶,大臣之議又復如此,敢此仰達。上曰,本府事體自別,事係民隱,其所撫恤,尤當別異於他道,舊還分排外,兩年未捧條,特許仍停,可也。出擧條心泰曰,內營縀甲冑二十部,移上外營後,其代新造次所入物力磨鍊以稟事,曾已承命矣。招致匠手,詳細磨鍊折價,則除外衣縀屬及鐵葉,而各樣所入,至爲一千二百二十兩零,故敢此仰達矣。上曰,甲衣縀品,當內下,而所入物力,惠廳所在御甲冑米中,湖南一部,海西一部,使之劃給內營,令內營以此措備,可也。出擧條心泰曰,京軍門執事輩,多從行伍而拔擢,故早服戎務,熟習兵學,金鼓進退,擧有彀率,而至於臣營,陞營旣屬耳,所用非所養,則許多將校,不閑軍務,觸處生疎,誠非細憂。雖令勸奬,猝難責效,庸是之懼,將校子枝十餘歲以上,抄得三四十名,以兒旗牌官,定給兵書,敎官方今聚會課習,其若一直不怠,其所收效,恐不讓於京軍門行伍拔擢之類,而倘不著爲定式,則其所永久遵行,未可必,以此擧條,載之節目,無敢廢墜,亶合懋實之政,故敢此仰達。上曰,依爲之,依內營例,每年六臘月,以考講計劃,居首者,外帑庫所在米綿,施賞後別單,可也。出擧條心泰曰,迎華驛設施財力,限二萬兩區劃事,前後屢承筵敎,故臣往復大臣,議其拮据之道,則大臣以爲北關·關東·湖西諸道,無論錢穀,俱無着手處,且常賑穀,新有朝令,不敢擅用,以今年加分耗條湖南大米三千石,嶺南大米三千石劃給之外,似無他道云矣。大臣之議如此,敢此仰達。上曰,大臣之言,好矣。依此爲之,可也。出擧條心泰曰,內用各庫及外帑整理等庫設置之後,所重自別,關係不輕,常時典守之道,自臣府所當嚴飭,而若當遽易之時,句管內監,以帶去幕裨,亦當一時隨還,公物虧欠,多在新舊之際,恐不可循例傳掌,從今以後,必於交遽之日,新舊內監,開庫反閱,準會錄傳授後,新留守,報其形止於內營者,亶合尊事面重公貨之義,以此擧條,著爲定式,添入節目,以爲永久遵行之地,何如?上曰,依爲之。出擧條心泰曰,戶曹所關舊退舡,京各軍門,皆有次第分送之例,而臣營,卽是京營之外營,依他軍門例,添入井間,一體分送之意,定式施行,何如?上曰,依爲之。出擧條上曰,儀軌當從速印出,而其中傳敎卷,先爲修正則好矣。且諸處上樑文,當於儀軌校正前製出,然後載之儀軌,可有上樑文處亭閣扁名,一一錄呈,可也。又敎曰,得中亭上樑文,移題洛南軒,洛南上樑文,則更不必疊床乎?心泰曰,似然矣。上曰,判官自是文士,上樑文一道,亦爲製進,好矣。心泰曰,城神祠上樑文,判官已製之矣。上曰,其所作,日後進覽,可也。又敎曰,迎華驛役事,今幾告完,而該郵官擧行,何如耶?心泰曰,公廨則庫舍外今幾完役,而驛戶則五六戶,旣結構入居,其外六七十戶,次次拮据,而以日寒之故,土役未及爲之,該郵官之凡百擧行,則非但有恪勤之效,頗有幹辦之才矣。上曰,然則郵官可謂得人矣。仍命退,諸臣以次退出。
上在昌德宮。停常參·經筵。
申耆啓曰,十三日·四日永陵忌辰祭齋戒正日,十五日靖陵忌辰祭正日,十六日永陵忌辰祭正日相値,視事頉稟之意,敢啓。傳曰,知道。
李肇源啓曰,大司憲宋煥箕,執義申禹相,掌令李益恢,持平金壽祖,鄭宗魯在外,掌令李貞運傳旨未下,監察茶時之意,敢啓。傳曰,知道。
李海愚啓曰,壯勇大將金持默掃墳事,楊州地今方出去矣。所佩虎符及傳令牌,來請還納,將兵之任,不可一刻無摠察之人,何以爲之?敢稟,傳曰,仍佩往來,往還間訓鍊大將兼察,牌招聽傳敎。
傳于申耆曰,右承旨入侍。
傳于李海愚曰,同副承旨入侍。
傳于李羽晉曰,右副承旨牌招入直。
李海愚,以壯勇營言啓曰,卽伏見御營廳草記,鷹峯近處,明有虎跡,故今方發軍行獵云矣。宮城至近之地,有此虎患,極爲驚心,本營牙兵五十名,卽爲調發,與各軍門竝力獵捉,何如?傳曰,允。
李海愚,以訓鍊都監·禁衛營言啓曰,鷹峯近處,有虎跡,令訓鍊都監·禁衛營竝力行獵事,自御營廳草記蒙允矣。山行砲手各五十名,將校率領,合力行獵之意,敢啓。傳曰,知道。
李肇源,以義禁府言啓曰,時囚罪人韓永逵原情公事,判付內,區別功議勘放事,命下矣。韓永逵傳旨內,漕船新造地方官,今該府拿問重勘,罪取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。韓永逵杖八十收贖,奪告身三等,而其十代祖繼禧,佐理功臣云,功減一等,杖七十收贖,奪告身二等放送,何如?傳曰,允。
李肇源,以義禁府言啓曰,時囚罪人崔雲羽口招公事,判付內,區別功議勘放事,命下矣。崔雲羽傳旨內,枷重之加至十餘斤云者,無論因循與身犯,極爲駭然,不可罷職而止,亦爲拿問捧口招。罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。崔雲羽杖一百收贖,告身盡行追奪,而其七代祖潔,扈聖原從功臣云,功減一等,杖九十收贖,奪告身四等放送,何如?傳曰,允。
禁府啓目,全羅前右水使李明奎原情云云。傳旨內辭意,發問目取招,則遊辭漫漶,泛稱遲晩,所當請刑是白乎矣。曾經閫帥勿爲請刑,載在大典通編,議處何如?判付啓,珍島一邑,無異於新設,凡係常供應稅,一竝蠲減。以至牛馬鷄,犬市他孶此乙仍于,水營侵漁之習,別下嚴敎,拔例禁飭是隱,則渠敢不有朝令,莫察宿弊,至登於道啓之論列兺除良,餘外諸道松禁,反畏牧官之恐喝,幾致封山之濯濯,是畏朝令?不若畏上司。渠果何家之耳孫,而辜負特除,玷汚家聲?於公於私,律合倍勘,爲先放之渠先楸下,俾知用渠罪渠,皆念渠先之意爲良如敎。
丙辰十一月十二日辰時,上御重熙堂。右承旨入侍時,右承旨申耆,假注書李弘謙,記事官金景煥,記注官金良倜,以次進伏訖。上曰,承旨歸自韓山,本道年事,果何如?耆曰,韓山則沿邊邑,故些不若野峽之大豐,而大槪言之,則無論此疆彼界,均是豐熟矣。上曰,今年該道災俵爲幾何?耆曰,爲三千五百結,營門給災之數,則如是準準,而昨年失歉之餘,田家間或乏種,亦多初不落種之處,故災結猶爲不足矣。上曰,弊瘼則何事㝡緊乎?耆曰,軍政,一大弊矣。上曰,何爲然也。耆曰,略干食粟者,百般圖頉,貧賤無依者,一身兼役,故軍摠可謂有名無實,救弊之道,實無其策矣。上曰,此則專係守令之擇否矣。命書榻敎曰,禮·刑換房。仍命退,承史以次退出。
上在昌德宮。停常參·經筵。
李肇源啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令李貞運傳旨未下,監察茶時之意,敢啓。傳曰,知道。
黃昇源啓曰,行左承旨李書九,今日不爲仕進,卽爲牌招,何如?傳曰,許遞。前望單子入之,以今日受香人中,當點下,仍以奉審承旨兼進,往還後肅拜。
承旨前望單子入之,李祖承落點。
傳于黃昇源曰,禮房承旨,馳詣永陵,奉審摘奸以來。
傳于李海愚曰,都承旨入侍。
傳于申耆曰,右承旨入侍。
黃昇源,以禮曹言啓曰,卽接靖陵參奉所報,則今十五日本陵忌辰祭享時,兩官當爲備員,而直長愼師浚,身病猝重,萬無進參之路云。莫重祭享,兩官不可不備,直長愼師浚,今姑改差,其代卽令該曹口傳差出,以爲備員將事之地,何如?傳曰,此亦遠人,豈可因病徑遞乎?使之口傳相換。因此思之,此人之病,雖或適然,名以宣召,又以道剡上來者,交相處義,皆欲必遞者,烏在其招來之本意?小官處義,宜不敢更煩。朝廷以此嚴飭,湖西·嶺南未及上來諸人,令該曹初仕待窠次次調用,以爲試其人之地,可也。
吏曹口傳政事,靖陵直長愼師浚,司圃直長金圭容相換。
李海愚,以壯勇營·訓鍊都監·禁衛營·御營廳言啓曰,鷹峯近處虎跡,兩日搜探,終未捉得,曲城下雪上,顯有越城之跡,四營校卒,自明日,竝令出城行獵之意,敢啓。傳曰,虎走城外,爰得其所,何異於薄伐玁狁,至于太原乎?且況當寒行獵,其弊甚於猛獸,卽爲撤獵,時送若干善放軍,俾絶跳踉之習,在於卿等號令之如何矣。
李海愚,以壯勇營言啓曰,本營牙兵等,行獵於漢北門近處矣。小豹一頭,捉得封進,而捉虎軍姓名,別單書入之意,敢啓。傳曰,知道。卿之入營翌日,獵得鷹峯白額虎,皮張卿處賜給,軍校等賞格內下矣,脛骨給藝提。
以壯勇營捉虎軍姓名別單,傳于李海愚曰,弓箭考例內下,領率知彀官·敎鍊官各一人,亦爲賞格。
李肇源,以義禁府言啓曰,時囚罪人李明奎口招公事,判付內,爲先放之渠先楸下,俾知用渠罪渠,皆念渠先之意事,命下矣。李明奎,放之京畿楊州峨嵯山里渠先楸下之意,敢啓。傳曰,知道。
丙辰十一月十三日午時,上御便殿。都承旨入侍時,行都承旨黃昇源,假注書李弘謙,記事官金景煥,記注官金良倜,以次進伏訖。上曰,華城儀軌,欲於今月內畢役,而諸處上樑文,不可不及今製之,故皆令文任製進,承旨雖不帶文銜,自是善文,亦爲構出此景龍觀上樑文以呈,可也。仍命退,承史以次退出。
丙辰十一月十三日未時,上御便殿。右承旨入侍時,右承旨申耆,假注書李弘謙,記事官金景煥,記注官金良倜,以次進伏訖。上曰,左承旨以永陵獻官,今日進去,而六日傳香,亦爲同時陪進乎?耆曰,然矣。上曰,肅拜則還來後爲之,可也。仍命退,承史以次退出。
上在昌德宮。停常參·經筵。
李海愚啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令李貞運傳旨未下,監察茶時之意,敢啓。傳曰,知道。
黃昇源啓曰,右副承旨李肇源,今日不爲仕進,卽爲牌招,何如?傳曰,許遞。前望單子入之,待下批牌招察任。
傳于申耆曰,禮房承旨,馳詣宗廟·景慕宮,奉審摘奸以來。
傳于李海愚曰,軍士房承旨入侍。
承旨前望單子入之,李勉就落點。
注書柳遠嗚病,代以曺錫中爲假注書。
李海愚,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李海愚,以壯勇營·訓鍊都監·禁衛營·御營廳言啓曰,四營校卒,自明日竝令出城行獵事,草記批旨內,虎走城外,爰得其所,何異於薄伐玁狁至于太原乎?且況當寒行獵,其弊甚於猛獸,卽爲撤獵,時送若干善放軍,俾絶跳踉之習,在於卿等號令之如何矣事,命下矣。出獵軍等,使之卽爲撤還,而四營各定善放軍五名,時送行獵,期於捉得,切勿貽弊民間事,亦爲嚴飭之意,敢啓。傳曰,知道。
丙辰十一月十四日辰時,上御便殿。軍士房承旨入侍時,同副承旨李海愚,記事官柳遠鳴,記事官金景煥,記注官金良倜,以次進伏訖。上曰,各陵秋奉審時,何陵寢未及奉審乎?海愚曰,臣未能詳知矣。上曰,詳問於該房,書入,可也。上曰,右副承旨,今日何不仕進云耶?海愚曰,聞有實病矣。命退,承史以次退出。
上在昌德宮。停常參·經筵·。
藥房提調金載瓚,副提調黃昇源啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李羽晉啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令李貞運傳旨未下,監察茶時之意,敢啓。傳曰,知道。
李海愚啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于申耆曰,禮房承旨,馳詣永禧殿,奉審摘奸以來,仍以受香承旨進去。
傳于申耆曰,右承旨入侍。
傳于李海愚曰,來待諸臣入侍。
傳于李羽晉曰,右副承旨入侍。
以校理朴載淳,副校理朴鍾淳,牌不進罷職傳旨,傳于申耆曰,只推。
傳于申耆曰,館中方有考準之役,衆所共知實故及在外人許遞,前望單子入之,待下批牌招入直。
玉堂前望單子入之,應敎趙弘鎭,副應敎尹序東,校理宋翼孝·李貞運,副修撰尹益烈落點。
以校理宋翼孝,副校理李貞運牌不進罷職傳旨,傳于申耆曰,許遞。前望單子入之,待下批牌招。
玉堂前望單子入之,校理尹悌東,副校理韓用鐸落點。
黃昇源,以吏曹言啓曰,校書館校理丁俔祖,受由過限未上來,依例改差,何如?傳曰,允。
李羽晉,以賑恤廳言啓曰,西部蓮池洞契任掌朴成得,今月十四日本洞路傍,得一歲遺棄男兒,同里居良女張召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。日寒若此,嚴飭着意搜訪,俾有實效,可也。
李海愚,以壯勇營言啓曰,卽接懿陵參奉牒報,則本營山行軍等,逐虎驅入於局內石窟之中,而不敢輕發砲聲,未能獲捉云矣。別定將校,多率善放軍,出往獵捉,何如?傳曰,允。
李海愚,以壯勇營言啓曰,本營牙兵等,私獵於北嶽近處矣。小豹一頭,捉得封進,而捉虎軍姓名,別單書入之意,敢啓。傳曰,知道。
丙辰十一月十五日辰時,上御重熙堂。來待諸臣入侍時,右承旨申耆,假注書曺錫中,記事官金景煥,記注官金良倜,二直提學李晩秀,檢校待敎沈象奎·徐有榘,校理洪秀晩,副修撰鄭東幹,以次進伏訖。上曰,書傳懸吐事,玉堂盡爲之耶?秀晩曰,未及盡爲之矣。上曰,庚子年,使玉堂懸吐經書,謂之庚子較正件,而甚多錯誤,此件則使戶判,造送一櫃子藏之,非特敎則使勿出見,今番新件經書,諸玉堂合番懸吐,一人每一輪見,俾各詳審,可也。弘文館志·經書懸吐,玉堂爲之,諸玉堂知之耶?秀晩曰,未及見之矣。上曰,內閣懸吐,亦依昨日下敎爲之,而黃基天·金熙朝·金履喬,使之入來,同爲之,可也。仍命書傳敎曰,凡有御覽冊懸吐之命,玉堂齊會,具公服相對較準,卽館中故事,此規廢却,不知有故事者久矣。年前使之修明,僅於科場,行用御覽件用此規,後復抛置。近因夜長,課誦經書,考閱諺讀,內閣·玉堂所在懸吐,本多有相左。名以稽古之地,固陋若此,豈不爲貽笑之一端?此後御覽冊懸吐,玉堂齊進之例,自當申明,雖以內閣言之,直閣以下齊進。如或卷帙多而時任閣僚乏人,原任直閣以下抄啓文臣中,稟旨定幾員,以爲眼同較正之地。以此傳敎,載之掌故,俾各遵行。仍命退,諸臣以次退出。
丙辰十一月十五日午時,上御重熙堂。右副承旨入侍時,右副承旨李羽晉,假注書李弘謙,記事官金景煥,記注官金良倜,以次進伏訖。上曰,畿伯如已入來,與之偕入,可也。賤臣承命出,與京畿監司李冕膺偕入進前。上曰,鄕軍接濟條,屯租作錢便否,與廣留相議停當,可也。冕膺曰,向因陵園幸行之有命,道路橋梁,皆已修治。今雖停止,至於橋梁,則不但爲來頭幸行時豫備,且爲行旅往來之地,不可旣修旋撤,且道路則方當下雪之時,使沿路田民,隨卽掃除爲宜矣。上曰,橋梁之仍置,卿言好矣,而若掃雪一款,亦是役民,略給療飢之資,俾不貽弊,可也。冕膺曰,田夫各掃其田傍之雪,自是渠應行之事,且不待多積而這這掃治,則亦爲渠省力之方矣。上曰,掃雪與否,與華留相議,依華留擧行爲之,可也。上曰,左副承旨入侍。出榻敎賤臣承命出傳,與左副承旨李勉兢偕入進前。上曰,承旨以河西致祭事進去,而幾日往還乎?勉兢曰,初六日致祭,初七日還發,往還殆過一望矣。上曰,參班儒生,幾何?勉兢曰,以日子之急,未及齊會,不過近二百矣。上曰,今年年事,沿路何如?勉兢曰,海邊四邑,些有不足底意,而其外則到處均爲大熟矣。上曰,諸道捧糴,最是民瘼,而應捧而未捧,卽舊還也,當捧而因朝令分槪,卽停退也,而停退與舊還,初不區別者,豈成說乎?京畿亦有停退條,而與舊還混捧否乎?冕膺曰,停退與舊還,今始分槪矣。上曰,承旨以舊還區別與否,問于備局以奏,可也。命書傳敎曰,經書懸吐時齊會較準之式,才有下敎,而卷帙浩多,則猶必有疎漏處,明經文臣中能講者幾人,看冊數量宜抄啓,使之對準,又或館學居齋幼學中能講者招來,更爲對準事,一體定式,而竝臨時稟旨爲之事,令內閣知悉。仍命退,諸臣以次退出。
上在昌德宮。停常參·經筵。
夜二更三更,月食。
黃昇源啓曰,明日常參·經筵,取稟。傳曰,停。
李海愚啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令一員未差,監察茶時之意,敢啓。傳曰,知道。
黃昇源啓曰,右承旨申耆,左副承旨李勉兢,今日不爲仕進,竝卽牌招,何如?傳曰,待開門牌招。
黃昇源啓曰,藥房提調金載瓚,爲承候來待矣。傳曰,入侍。
黃昇源啓曰,時原任閣臣,爲承候來待矣。傳曰,入侍。
李羽晉啓曰,抄啓文臣親試,明日爲之事,命下矣。處所以何處爲之乎?敢稟。傳曰,便殿爲之。
傳于李祖承曰,抄啓文臣親試,明日爲之,課講兼行,試官中陞試進去者,設場後入來。
李祖承啓曰,明日抄啓文臣課講,何承旨進去乎?敢稟。傳曰,左副承旨進去。
傳于李海愚曰,同副承旨入侍。
兵曹口傳政事,副司果趙觀鎭。
以副校理韓用鐸,牌不進罷職傳旨,傳于李海愚曰,只推。更爲牌招。
以副校理韓用鐸,牌不進罷職傳旨,傳于李海愚曰,許遞。前望單子入之。
玉堂前望單子入之,副校理沈興永落點。
以京畿監司李冕膺狀啓,顯隆園冬至祭官差定事,傳于李海愚曰,獻官以留守進去,大祝則檢校待敎沈象奎進去,祭物陪進日,大祝受香之意分付,亦爲下諭留守。
傳于黃昇源曰,昨過聖后忌辰,而豐陵本宅,近無從官之人,豐恩事後,乃弟趙時溥之朔望問安,洪奉朝賀,力請於筵中,特許付銜,則無故之時,豈可無官?前府使趙觀鎭罪名蕩滌,令該曹口傳付軍職,以爲出入於候班之地。國典文衡文集,難於自辦印出之家,許令芸閣印給。況豐陵,以元舅元勳,身經元戎,位亞元輔,其體貌之自別果何如?擬與翼靖年譜印頒,而以其編帙之簡略,鶴巖集秋間淨書,先欲入印。印役畢後,遣承旨致祭於豐陵府院君家。因此思之,春間金忠靖·趙忠孝兩相嗣孫之祿仕,意在世宥,則該曹之至今不爲擧行,極涉未安。更加嚴飭,先以司果各一窠,作永付之祿事,分付。又思之,前僉知趙來鎭,年過七十,尙今生存云。再昨年收用之後,更不檢擬,敦寧都正加設單付,下諭道臣,以筋力如可强使之起送,否則狀聞,綏吉園忌辰又過矣。李長玉,李良玉之後,仕籍無人,贈贊成家後孫,令兵判口傳加設,擬入於參下當窠事,分付。
李海愚,以兵曹言啓曰,贈贊成家後孫,口傳加設擬入於參下當窠事,命下矣。故府使李長玉子大壽,卽爲招來見之,則年今十七歲,而非但姑未加冠,且其貌儀未成,待其長成調用,何如?傳曰,允。
李海愚,以二所巡廳言啓曰,去夜四更一點量,犯夜人別監盧舜喆·金商裕等執捉,何以爲之?敢啓。傳曰,過齋後,令兵判決棍,飭禁之下,不能嚴飭之司謁及首隷,亦令兵曹,過齋後決棍五度,可也。
李海愚以壯勇營·訓鍊都監·禁衛營·御營廳言啓曰,各定善放軍五名,出送城外行獵矣。今日北岳後兄弟峯近處,中虎一頭,捉得封進,而捉虎將御營廳敎鍊官吳載憲,禁衛營敎鍊官金龍弼,各木三疋·三升二疋,先殺砲手御營軍孫漢佑,木三疋·布二疋,再殺砲手禁衛軍金福世,三殺砲手御營軍韓得良,各木二疋·布二疋,自各其營依例施賞之意,敢啓。傳曰,知道。賞格內下,依例分給,可也。
李海愚,以壯勇營言啓曰,本營牙兵等,行獵於懿陵近處矣。小虎一頭,捉得封進,捉虎將卒姓名,別單書入,而捉虎連三次則將領陞資事,曾有定式矣。今此敎鍊官異景基,捉得連三頭,論賞一款,令該曹考例稟處,何如?傳曰,允。
李海愚,以禁衛營言啓曰,本營千摠閔致協,身病甚重,勢難察任,改差,何如?傳曰,允。
丙辰十一月十六日辰時,上御誠正閣。時原任閣臣承候入侍時,行都承旨黃昇源,右副承旨李羽晉,假注書曺錫中·李弘謙,記事官金景煥,記注官金良倜,時原任閣臣鄭民始·沈煥之·金載瓚·徐龍輔·鄭大容·李晩秀·金祖淳·李始源·沈象奎·徐有榘·李存秀,以次進伏訖。載瓚曰,連日淸齋,聖體,若何?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,近有感候矣,今日差復矣。載瓚曰,醫官待令,入診,何如?上曰,置之,可也。敎民始曰,儀軌看準乎?民始曰,二年條看之,而全篇皆是節目儀注,有異他冊凡例,冊樣之成,似未易矣。上曰,此姑無頭緖而然,不可不略加陶洗,然後可爲儀軌貌樣矣。上敎昇源曰,上樑文幾成篇乎?昇源曰,景龍觀解題,姑未詳知,故未及構出矣。上曰,此是唐太宗之宮名也,題意當詳考以示之矣。又敎曰,福內堂上樑文,亦令禮判製進,而其題之解,禮判亦果知之否乎?此意問于禮判,可也。仍命退,諸臣以次退出。
丙辰十一月十六日午時,上御便殿。同副承旨入侍時,同副承旨李海愚,假注書李弘謙,記事官金景煥,記注官金良倜,直提學李晩秀,以次進伏訖。上敎晩秀曰,明日陞補爲之乎?晩秀曰,將爲之矣。上曰,漢史列傳中,選其最好,當成一部卷秩,須自監印所,從速印出,可也。仍命退,諸臣以次退出。
上在昌德宮。停常參·經筵。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,丈雪載塗,中日置之,可也。
黃昇源啓曰,明日常參·經筵,取稟。傳曰,停。
黃昇源啓曰,來二十一日朝參日次矣,敢稟。傳曰,停。
申耆啓曰,來二十一日輪對日次矣,敢稟。傳曰,當次人受點,後日次待令。
李祖承啓曰,御營廳將官來言,今日本營軍兵,日次私習云矣,敢啓。傳曰,後日次爲之。
李羽晉啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令一員未差,監察茶時之意,敢啓。傳曰,知道。
傳于申耆曰,新舊選抄啓文臣,三月朔親試及試射,明日爲之。
申耆啓曰,新舊選抄啓文臣三月朔親試及試射,明日爲之事,命下矣。處所以何處爲之乎?敢稟。傳曰,春塘臺爲之。
以左副承旨李勉兢,牌不進罷職傳旨,傳于李祖承曰,許遞。今日草記批答,丈雪誤書云,當該承旨,亦爲遞差,與許遞之代,前望單子入之,待下批牌招察任。
兵曹口傳政事,副護軍李勉兢。
承旨前望單子入之,洪義榮·蔡弘遠落點。
以行左承旨洪義榮,牌不進推考傳旨,傳于黃昇源曰,更爲牌招。
以同副承旨蔡弘遠牌不進罷職傳旨。傳于李祖承曰,只推。更爲牌招。
以大司諫金翰東,司諫李顯默,掌令李貞運牌不進罷職傳旨,傳于李羽晉曰,只推。
以咸鏡監司趙尙鎭狀啓,薦新及朔膳生靑魚·生瓜魚,節序差早,不得一時封進,惶恐待罪事,傳于黃昇源曰,勿待罪事,回諭。
申耆,以弘文館言啓曰,副校理沈興永時在京畿廣州地,經筵入番事緊,請斯速乘馹上來事下諭。答曰,依啓。
申耆,以禮曹言啓曰,冬至臘日中,當於南殿享祀親行,令禮曹臨時稟旨事,命下矣。今二十三日永禧殿冬至祭,親行何以爲之乎?敢稟。傳曰,以親享爲之。
黃昇源,以戶曹言啓曰,因京畿監司李冕膺狀啓,庚辰年溫宮幸行時隨駕擧行各色校吏中,時居部內者七十以上二人,各米三斗,六十以下八人,各米二斗,依該道例頒給,而其中振威將校金萬成,還爲下去于振威縣云,自本邑依例施賞事,分付該道道臣之意,敢啓。傳曰,知道。
李祖承,以兵曹言啓曰,今十一月二十二日大駕詣永禧殿齋宿,二十三日冬至祭親行時,何營軍兵隨駕,何營軍兵留陣,禁軍馬步軍,以幾番幾哨磨鍊,而禁衛營鄕軍停番矣,餘軍留營,何以爲之乎?敢稟。傳曰,訓局步軍十五哨·馬軍五哨,禁將率訓局標下軍都領隨駕,禁衛騎士二番,御營鄕軍三哨,訓將率御營標下都領留陣,倭槍手扈衛軍官,有廳軍置之,禁軍五番隨駕,可也。
李祖承,以兵曹言啓曰,御營廳哨官禁軍遞兒窠,今方有闕矣。依節目禁軍別將,與該營中軍,眼同試取,以其居首者塡差之意,敢啓。傳曰,知道。
李祖承,以壯勇營言啓曰,懿陵局內,昨日捉虎後,更無虎跡云,本營行獵將卒,今姑撤還,何如?傳曰,允。
抄啓文臣去七月朔親試,書題秦風如秋聲朝氣賦,土缶坎兮櫟社,先覇冬而嗚之,賓東嵎而遠圖,挹西顥而爽籟,風瀏瀏而乃如,謂此詩者其知,洵旣猛而且銳,故引此而證彼,中十三而有秦,聲氣雄於天下,地則是於按周,樂亦云於能夏,風西來而肅然,激靡靡之衰氣,其詩爲也可觀,比諸物則焉如,時維秋而日朝,蓋厥象之奮厲,三庚殿而爽颷,一鼓盈而初曦,暾將出兮響振,勢方生而疇抗,從葩什而敻溯,秦以之而亦鳴,風正委於蔓草,時又曖其夕陽,金鶉楊其曙輝,寶鷄爲之高唱,阜駟鳴於朔吹,板屋納於朝爽,蒼涼景於露葭,覽八州兮有餘,菀壯志而欲攄,赴迅節而高馳,秋爲序其屬西,自昔然於颺聲,跨車甲而尙義,環汧雍而稜稜,聲於秋而氣朝,儘異體而同調,何其雄於倡勇,不亦銳於趨事,新陽帶於凛秋,正函谷之東開,齊其大而陳細,摠下風於栢翳,風熙皥而縱遜,俗强毅而爲美,聲民謠而可採,兆覇業而伊始,後春王之正朔,異晝惰之餘氣,中風雅而變調,別有象於閏位,儀秋響之始厲,驗朝旭之方啓,斯以興而以比,善言詩者乃蔽,臣拜手而獻賦,仰風人之遺旨,親試榜賦二下一司僕正崔光泰,二下副司正金處巖·權晙,三上權知副正字徐俊輔·曺錫中,三中權知副正字金熙洛·黃基天,副司果申絢,副司正洪奭周,副司果李勉昇,權知副正字洪樂浚,注書柳遠鳴,權知副正字姜浚欽,副司正金履載,副司果金近淳,三下權知副正字柳台佐·李東萬,儀仗庫郞廳具得魯,前正郞金熙周,權知副正字李英發,草三下權知副正字宋冕載,次上權知副正字洪命周。
丙辰十一月十七日辰時,上御便殿。抄啓文臣親試課講入侍時,行都承旨黃昇源,右承旨申耆,右副承旨李羽晉,同副承旨李海愚,假注書李弘謙,記事官金景煥,記注官金良倜,以次進伏訖。引儀唱親試試官以下入就位行四拜禮,試官一提學鄭民始,行大護軍金載瓚,直提學李晩秀,原任直閣李始源,檢校待敎沈象奎·徐有榘,入就位行拜禮,以次進伏訖。上曰,左副承旨李勉兢,今日何不仕進乎?耆曰,聞有實病,且情勢與李肇源無異,故不得循例承牌矣。上曰,限數日調理後更爲仕進之意,言及,可也。載瓚曰,夜間聖體,若何?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮感候,何如?上曰,今日差愈矣。上曰,親試與課試幾朔條,未及爲之乎?晩秀曰,親試課試,竝餘在六朔條矣。上命書賦題秦風如秋聲朝氣。仍敎曰,今年抄啓絶無劃優者,蓋以一無合作故也。今番則皆須得意製呈,以爲多取劃數之地,好矣。又敎曰,此題限午呈券後,又爲出題,今夕更各製進。又明日當設親試與試射,以此知悉,可也,仍命開講,諸文臣以次進講訖。命退,諸臣退出。
上在昌德宮。停常參·經筵。
黃昇源啓曰,明日常參·經筵,取稟。傳曰,停。
李羽晋啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令一員未差,監察茶時之意,敢啓。傳曰,知道。
傳于金啓洛曰,前假注書尹命烈,仍察上注書之任。
傳于李羽晋曰,左副承旨,同副承旨許遞,前望單子入之,待下批牌招察任。
承旨前望單子入之,洪仁浩·金啓洛落點。
傳于黃昇源曰,諸承旨持公事入侍。
兵曹口傳政事,護軍李書九,副護軍李肇源竝單付。
以漢城左尹尹弘烈初度呈辭,傳于黃昇源曰,老病之人,難責詞訟劇務,許遞。其代,政官牌招開政差出,待下批牌招察任。
以吏曹參議韓用龜,牌不進罷職傳旨,傳于黃昇源曰,只推。更爲牌招。
黃昇源啓曰,吏曹判書沈煥之,疏批已下,卽爲牌招開政,何如?傳曰,允。
傳于洪仁浩曰,右承旨許遞,前望單子入之,待下批牌招察任。
兵曹口傳政事,以李潤集爲訓鍊正。
吏曹口傳政事,監察李秉德,訓鍊主簿申惠周相換。
金啓洛啓曰,明日冬至望闕禮習儀,兩司當爲進參。諫院則除在外·疏批未下外,未肅拜呈告人員,竝待開門牌招。憲府則大司憲宋煥箕,執義申禹相,掌令李益恢,持平金壽祖·鄭宗魯在外,掌令一員未差,無進參之員,未差之代,政官牌招開敢差出,待下批,待開門牌招,以爲進參之地,何如?傳曰,允。
傳于李羽晋曰,明日望闕禮習儀,時原任大臣自可押班,再明日次對,進定於明日,而日出後來會。
黃昇源,以吏曹言啓曰,今十月初七日傳曰,名以宣召,使之起送,仍又除官而又使渠狼狽而歸,則未及赴召者,將視此爲戒,猶恐遁跡之不暇。此後擧措,倍加勤勵,命令可信,才俊可致,當有別般留意之道,而諸道之中,未及上來者,分付各該道臣,斯速上來。身不在旌招之列,有召不膺而一味逡巡之計者,豈可曰處義之得宜乎?國體所在,不可仍置,後勿如是之意,令該曹,嚴飭湖西·嶺南道臣事,命下矣。依傳敎發關嚴飭於忠淸·慶尙兩道矣。卽接慶尙監司李泰永移文,則以爲安東居生員李楨國,積年風痺,近添背瘇,當寒發程,實無其望。禮安居生員金台翼,素抱疾病,尙今未復,萬無蠢動之勢。星州居幼學鄭煒,屢蒙恩召,方謀竭蹶趨命,而久病餘症,終未快蘇,實難自力云矣,敢啓。傳曰,非其招不往,鄒書揭訓,而非其任效尤,反乖鄒書辭受之義,朝廷之爲朝廷,卽體統也,前此付軍職畿儒二人之至今不知去處,殆若以抄選自居,駭然甚矣。早欲處分而未果,鄕外宣召之人,亦焉敢效尤乎?大抵山林之抄選,亦有層節,或以蔭路授者,或以白徒薦者,而三卿齊會,諸堂會同,議于賓廳,列名書入啓而得允,然後始付經筵官,如此之人,固可以有召不應,外此雖筮仕之一命,不敢違傲,況軍銜乎,又況無職名乎?有軍銜不爲上來人,令該府拿問處之,其餘儒生,嚴飭各該道,俾令俟病間上送,更無敢以不爲上來等語。狀聞或牒報,雖以卿曺言之,看作應然,道臣不爲問備,當者不卽請勘,此等處紀綱之隳損,誠亦非細,卿等亦爲推考。且以政院言之,號令百司,百司之官,納拜於六仙之列,非爲榮其身,所以尊啓板,則如此草記,默無一言皁白,循例捧入,致煩不緊酬應,當該承旨,推考,可也。
洪仁浩,以禮曹言啓曰,卽接平安監司朴宗甲移文,則宣川府使趙牒呈內,故忠臣鄭奇男,本府義烈祠追配時致祭,祗受日子,以來十二月十三日推擇云。祭文,令藝文館撰出,祭物及執事官,令本道差定進排,而本曹郞廳,正日臨時,受香祝進去,以爲致祭之地,何如?傳曰,允。
李羽晋,以兵曹言啓曰,昨因二所巡廳草記,去夜四更量,犯夜人別監盧舜喆,金商裕執捉事,傳曰,過齋後,令兵判決棍,飭禁之下,不能嚴飭之司謁及首隷,亦令兵曹,過齋後決棍五度可也事,命下矣。被捉掖隷盧舜喆,金商裕,各決棍十度,當該司謁張光益,司鑰姜大輝,首隷池養謙·馬繼祥,各決棍五度之意,敢啓。傳曰,知道。
兵曹啓目,壯勇營敎鍊官異景基,捉虎連三次,似當依他例施以加資之典是白乎矣。係于恩典,自下不敢擅便,上裁,何如?判付啓,陵寢近處,連捉三頭虎,然後始爲賞加,則此啓目,自在勿施之中,更考前例,指一草記爲良如敎。
李羽晋,以兵曹言啓曰,纔因壯勇營草記,敎鍊官異景基,捉虎連三次,依他例加資事,本曹覆啓,判付內,陵寢近處,連捉三頭虎,然後始爲賞加,則此啓目,自在勿施之中,更考前例,指一草記事,命下矣。更考前例,則陵寢近處,各軍門將校捉虎三頭者,始許加資,而今此異景基之初再次所捉形止,未及詳探,只憑本營草記,遽然請賞,臣之矇然不察之罪,萬萬悚懍,而異景基,初次則捉得於漢北門外,再次則捉得於北嶽後麓,三次則始捉於懿陵近處云,依法典,自本營米布題給,何如?傳曰,允。弓箭例給之賞內下,分付於該營,可也。
李羽晋,以訓鍊都監言啓曰,本局從事官李壽彬,身病甚重,勢難察任,改差,何如?傳曰,允。
洪義榮,以賑恤廳言啓曰,中部典醫監洞契任掌李二丁,今月十六日本洞路傍,得一歲遺棄女兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
吏曹判書沈煥之疏曰,伏以天官長席,臣豈敢冒居而若固有之哉?曩在摛文陪扈之辰,乃叨前望特點之恩,事會所迫,張皇膺命。于今追想,背有愧汗矣。況臣衰病已痼,神思盡銷,對人則錯認姓名,臨文則枉看字劃。政望注擬,循格排次,亦無可論,而且値大政之月,銓曹所關,蓋多簿書課程,不容一日之暫瘝,而臣閑戶擁痾,以至武列之衣冠,及門而回徨,鄕邑之文班,抱刺而趑趄,似此苟簡,實爲淸朝薦紳之所羞也,堂堂銓衡之地,寧或任其虛縻而莫之改乎?又況臣於內閣一提學鄭民始承牌拜命之際,以該郞之不親傳官敎,至煩本閣請推之啓。夫爲長官而不能提飭郞吏,臣安得辭其責也?反省瞿然,無以自恕,則由前由後,國之重任,不可堪而猶復爲蹲冒之計乎?伏乞聖慈,特諒臣衰朽之難强情志之可憫,亟許鐫遞臣所帶天官之任,以肅銓地,以安賤分,千萬幸甚,臣無任云云。答曰,省疏具悉。卿其勿辭行公。
黃海監司金勉柱疏曰,伏以臣自被新命,惶隘之忱,歷日靡措,昨陳短章,冀降曲遂之恩,及承聖批,未蒙體諒,臣於是惶懍憫蹙,益不知措躬之所也。顧臣當遞之端,固非一二數,而資材駑下,萬不堪承,猶屬細故。向來堂疏所陳,實係矯弊靖俗之大關頭處,以臣愚迷,亦嘗欽誦歎服曰,有是哉言乎,眞個先獲我也。夫如是而後,爲邇密之臣者,可以有辭於淸明之世矣。每與僚儕,誦說而銘佩矣。今乃耽榮冒恩,晏然出膺,則是不但大壞廉防,實爲自欺其心之歸,臣雖無似,亦知愧恥,何敢以恩批之靳許而冒沒趨承乎?藩任一步,鐵壁千重,百爾思量,萬無轉動之望,玆敢不避猥越之誅,披瀝血悃,再瀆崇嚴。伏乞聖慈,俯察臣情之非出飾讓,深軫虛銜之不可久縻,亟許遞免,仍治臣逋慢之罪,以肅朝綱,以安微分,不勝幸甚,臣無任云云。省疏具悉。卿其勿辭,斯速赴任。
丙辰十一月十八日辰時,上詣春塘臺。抄啓文臣親試及試射入侍時,行都承旨黃昇源,行左承旨洪義榮,右承旨李祖承,行左副承旨洪仁浩,右副承旨李羽晉,同副承旨金啓洛,假注書尹命烈·李弘謙,記事官金景煥,記注官金良倜,親試試官提學一鄭民始,二提學沈煥之,原任直閣金祖淳,檢校待敎沈象奎·徐有榘,試射試官戶曹判書李時秀,原任直提學徐龍輔,行護軍李益運·洪仁浩,副護軍李勉兢·李相璜·李肇源·李翼晉·申鳳朝,以次侍立。上御平戎服,乘輿出,由明光門·靑陽門,降輿乘座,引儀唱試官以下就位行四拜禮,試官以下行四拜禮訖。上曰,待敎中當赴試者,有以試官受點,卽令頉下,使之赴試,可也。命書策題。仍敎曰,日寒如此,各詣私次,限明日門限前製呈,而今日兼設試射應射人中,若有不能開弦者,皆書自不,使自不者,謄出策題退出後,使試射人各其均謄,可也。仍命試射諸文臣以次應射。上曰,二直提學入來乎?今日陞補設場後,卽爲入來之意,言及,可也。賤臣承命出傳。上曰,諸承旨持公事入侍,諸承旨讀奏各房公事。命書判付訖。上曰,下直守令入侍。出榻敎又命書榻敎曰,濟用主簿金直休入侍。賤臣承命出傳,與東萊府使鄭尙愚,濟用主簿金直休偕入進前。上敎尙愚曰,何日當下去乎?尙愚曰,今日欲爲辭朝矣。上曰,到任當在何間乎?尙愚曰,下去路,欲爲歷入臣兄任所,數日遲留,到任似在來初矣。上敎直休曰,爾爲先正幾代孫乎?直休曰,九代孫也。上曰,先正之陞配文廟,實屢百年未遑之典,而待今克擧,予亦與有幸焉,在汝子孫之心,尤當如何?又敎曰,致祭時儒生參班,不過數百云,何其小也?直休曰,自禮曹未及知委,故日子未能豫知,先正臣子孫,多至二百四十餘人,而亦不能一齊趁參矣。上曰,先正文集,多有闕略,原本,若更爲剞劂則好矣,而尙患散逸,爾之家中,或有見在否?直休曰,別集三卷,在前縣監黃胤錫家矣。上曰,推來也。又敎曰,聞先正子孫,入日本時,文集遺置,故本藁則在日本云,果然否?直休曰,臣九代祖之長孫,十二歲時,入去倭國,文蹟皆隨入,而其後文集,始爲刊行,卽今見在文集,似非本藁矣。命退,尙愚·直休退出。上曰,抄啓文臣六矢以上人外,皆先退也。命書榻敎曰,今日試射時,矢數執鼓官訓鍊正李石求,病未進參,改差,其代令該曹口傳差出,使之先擧行後謝恩,襲謬不卽草記變通之當該堂上推考,此後該房察飭。又命書榻敎曰,監察李秉德,令該曹口傳相換。行大司成李晩秀曰,歲色漸暮,陞試合製,當於限內磨勘,而四學冬等學製,尙未試取,學敎授,令政院稟旨牌招,不多日內設行爲宜,臣適登筵,敢此仰達矣。上曰,使之再明日設行,可也。出擧條仍命退,諸臣以次退出。
上在昌德宮。停常參·經筵。
洪義榮啓曰,明日經筵,取稟。傳曰,停。
李羽晉啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令一員未差,監察茶時之意,敢啓。傳曰,知道。
李羽晉啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,今日冬至望闕禮習儀,兩司當爲進參,而憲府則監察代行矣,諫院雖無進參之員,仍爲行禮之意,敢啓。傳曰,知道。
洪義榮啓曰,臣義榮,冬至望闕禮習儀進去,下直之意,敢啓。傳曰,知道。
備忘記,東萊府使鄭尙愚下直,長弓一張·長箭一部·片箭一部·筒兒一個賜給。
傳于李羽晉曰,大臣·備局堂上引見。
李弘謙汰去,代李毅采爲假注書。
傳于金啓洛曰,右副承旨入侍。
洪仁浩啓曰,吏曹判書沈煥之,牌不進推考傳旨,今方捧入,而開政命下之後,如是違牌,不卽承膺,事甚未安,更卽牌招,何如?傳曰,允。
洪仁浩啓曰,吏曹判書沈煥之,牌不進,參議韓用龜,再牌不進推考傳旨及罷職傳旨,今方捧入,而開政命下之後,如是違牌,事甚未安,判書沈煥之,更卽牌招,何如?傳曰,允。
承旨前望單子入之,李相璜落點。
洪仁浩啓曰,今二十三日永禧殿冬至祭親祭祭文,當爲製進,藝文提學具庠,待開門牌招,以爲製進之地,何如?傳曰,允。
傳于金啓洛曰,廣州之日用·松洞兩面,追屬於華城之致,久糴近停,不與華民共在蕩滌之中,筵臣有言之者,其然與否及年條石數,皆令詳細後錄狀聞事,下諭于華留,催科伊時,姑勿混捧事,一體分付,付撥知委,仍以此意,問于廣留,使之亦卽狀聞。
洪仁浩啓曰,因禮曹草記,陵官口傳差出事允下,而吏曹判書沈煥之,謂有情勢,屢度催促,終不擬入,事甚未安,推考,何如?傳曰,允。
傳于金啓洛曰,朔州事査啓,不可但以獄理之未伸言,朝令之下,爲道臣·守令者,事當恪勤之不暇,他案猶不敢放忽,況關係人命之疑案乎?問目與捧招也結語也,疎漏顚錯,亦姑無論,細究詳閱,多見於爲渠輩寒心處,雖至十年,厥案釋疑之前,渠輩豈敢以官長自居,道伯亦豈敢拘於限滿,循例登啓乎?此意分付事,分付該府。
以平安監司朴宗甲狀啓,龍川府使黃仁煐殺獄逃亡罪人,又過百日之限,尙無捉得之報,其罪狀,令攸司稟處事,傳于金啓洛,狀啓,還下送,退限二百日事,回諭。
假注書洪致榮書啓,臣敬奉聖諭,馳往傳諭于南部會賢坊部越邊契議政府領議政洪樂性所住處,則以爲,臣自伏蒙體諒之盛德,獲解重任,杜門蹙伏,含恩訟愆,將庶幾安意調病,得保殘喘,歌詠聖澤,以終此生。千萬夢想之外,承宣·史官,後先儼臨,誕宣聖諭,傳授命召,置其許免相職之敎,諭以身不己有之義,辭旨勤摯,恩眷隆厚,曠絶今古,聳動瞻聆。臣讀之未半,心魂驚,五內焦灼,不覺惶汗如雨,感淚如泉。惟有瞻天頓首,罔知所喩,恨不得鑽地逃遁,靡所措躬。以臣癃殘昏耗,四載冒據,已是廉恥之全喪,況臺彈重發,公議甚嚴,則聖明亦燭其情跡之難安,廉防之至重,旣許遞免,以張四維矣。曾未幾何,官銜依舊,臣雖無病疾之難强,猶不宜不顧人言。以一時之遞,付之伸義,而冒沒承當,重犯無憚之譏也,明矣審矣。臣固無狀,不足責之,大臣之道,亦粗知事君之義,則豈敢不念義分之嚴?感恩命之重,不計顚沛,鞠躬盡瘁,而第元輔之職,非庶官之比,則尤豈可以暫遞爲一伸,而晏然復叨於彈墨未乾之時,壞一身之廉義,貽淸朝之羞恥哉?以公以私,以情以病,去就二字,實無可論。且臣當寒添感,風眩倍劇,膈氣闖發,達宵叫楚之中,聞命震懍,精爽飛越,危苦之懇,亦未悉暴,謹當收召驚魂,更入文字,仰請斥退之恩云矣,敢啓。答曰,知道。
記注官金初燮書啓,臣敬奉聖諭,馳往傳諭于南部會賢坊二間契議政府左議政蔡濟恭所住處,則以爲,臣幸賴朝有讜言,匪據之職,得蒙遞解,一則喜臺閣風采,有繩愆糾謬之美,一則幸枕席微命,得安意就盡之便,兩朔閉戶,雖切戀結之忱,一念感恩,自謂優閒之占。千萬夢寐之外,忽降許免傳敎置之之命,史官儼臨,聖諭特宣,拜跪擎讀,驚懍罔措,實不知何辭仰對。筵敎雖未及詳承,纔因僚相所報,略悉梗槪,而聖諭中,國耳公耳身不己有八字,在臣實合顧諟天之明命,然危蹙之情,惶愧之私,亦不可以時月之久,有所自恕,謹當以一疏,仰請威命云矣,敢啓。答曰,知道。
洪仁浩,以吏曹言啓曰,今此冬至祭祭官中,時無職名人員,令該曹付軍職,何如?傳曰,允。
傳于洪仁浩曰,祭官中罷散人敍用。
洪仁浩,以吏曹言啓曰,今此宗廟各陵殿宮冬至祭祭官,當爲磨鍊,而老病公故外,實無推移分排之路,依近例刑官及司饔院官員,通融塡差之意,敢啓。傳曰,知道。
洪仁浩,以吏曹言啓曰,今此冬至祭祭官,當爲磨鍊,而除老病公故外,實無推移排備之路,六十以上人,亦爲通融塡差以入之意,敢啓。傳曰,當此極寒,何可以年六十人塡差乎?更爲塡差,可也。
洪仁浩,以禮曹言啓曰,卽接長陵·寧陵·懿陵參奉所報,則今此冬至祭享,兩官當爲備員,而令竝皆有闕未差云,至於寧陵官,則兩官中一員,明日祗受香祝下往,而參奉今方入直,受香無人,令未差之代,卽令該曹,竝爲口傳差出,以爲備員將事受香之地,何如?傳曰,允。
李羽晉,以兵曹言啓曰,今十一月二十日文臣朔試射日次,而永禧殿冬至祭散齋相値,不得爲之之意,敢啓。傳曰,知道。
李羽晉,以兵曹言啓曰,訓鍊正口傳差出事,命下矣。前望二人,俱是外任,而擬望之人乏少,竝擬以入之意,敢啓。傳曰,知道。
李羽晉,以兵曹言啓曰,依下敎假注書李弘謙,加陪使令朴好大,決棍十五度,本曹執杖使令金昌得,決棍十度之意,敢啓。傳曰,知道。
義禁府啓目,粘連向前閔致愼亦杖棍旣不違式,度數亦非濫刑,而吳哥三人之十日內倂命者,可見觸怒之擧,或杖或棍,恣意殺人,則末流之弊,有不勝言,以此照律,何如?判付啓,杖棍旣不違式,度數亦非濫刑,而被打之三人,一齊致命於十日之間者,此所以起疑行査是置,及見査啓,前說復申,杖棍依舊,是不違式也,度數依舊,是非濫刑也。然則破此一疑字之方,在於何條何端是隱乙喩,殺死之案,務宜平當,査官等姑不處分,査啓勿施,道伯爲先越捧一等,以不違之杖棍,亦不濫刑,而同時致斃,至於三人之多,委折更令竭心詳覈,如畫論理狀聞爲旀,所當差遣御史案覈,而會査諸倅,無非出自邇列之人,則雖送繡衣,寧或有外此別人乎?釋疑辨疑之道,另求疑端於無疑之中,得其的然渙然之十分緊證,然後修正。大抵査案結語,工於文緻,有欠典實,此豈如此之事乎?惜乎道伯之不能自主掌也,竝以此意,嚴飭行會爲良如敎。
經筵官李城輔疏曰,伏以,臣於嚮日,久叨匪據,冒昧號籲,冀蒙恩遞,及伏承聖批,不惟不賜允許,又有所諄諄勉誨,如慈父之詔穉子,拜稽莊誦,不勝隕越于下。竊伏念聖廡陞配,乃是國家斯文莫重之典禮也。我聖上,洞貫天人之道,御極君師之位,顧以謙光之盛德愼重之至意,再下講明之敎,俾陳對揚之忱,如臣之至愚至賤,全蔑知識,豈足以仰備詢問,而乃妄有引援,爽實謬誤,竟致衆論携貳,縟儀遲滯,且其前後仰對,罔非重戾,席藁祗伏,方俟嚴譴。伏蒙聖度寬容,乃以大僚警飭之奏,薄施輕典。今又俯燭於罪戾罔赦之中,特置於經惟誦說之聯,繼之以十行絲綸,丁寧懇至,可感豚魚,而仍降馹召之旨,惟此隆天厚地之施,臣雖糜粉,何足以報塞萬一哉?伏地涕泣,不知死所,臣之罪累,固不宜自列,仰瀆崇嚴之聽,而亦何敢自外於慈覆之下乎?玆以披肝瀝血,罄竭所蘊,而跡涉猥越,尤增戰慓,臣一自年來,欺蔽天聰,夙夜悚蹙,若無所容。雖於儀節間禮疑下詢,亦未嘗仰陳淺見矣。當初泮儒,因批旨中林樊之敎而來問,則萬萬非如臣之所當承者,而狗馬賤疾,沈淹之際,神思昏謬,以爲此或近於士友間私相講劘,故不免有所相對問答矣。遯巖之喩,泮儒發問於書中,而未及照檢,率爾汎應,以爲明證,旋卽搜閱於遯巖碑文,始覺其爲配享而非竝侑之狀,其不能審愼之失,死有餘罪矣。纔踰十日,貽書泮中,詳言其爽實之證,不宜登諸章奏,而坡山位次,亦有酬酢。然其父子同列,大爲文正公宋時烈所嚴斥,屢發於書牘者,追後考見,而祭酒臣宋煥箕答泮中書,備陳其爲先正已棄之謬例矣。蓋文敬竝侑之議,專在於得可稽之典,而臣之再次書言,其無可據者,館外疏儒,未得取見。但以前書誤答之語,至入於奏御文字,此豈臣意慮之所及哉?及其泮儒之再問也,惶愧靡措之中,豈敢復有贅陳,而第臣昔嘗出入於儒先之門,熟聞前輩之緖言,蓋以爲文正公金麟厚道學之純節義之盛,乃不世出之眞儒也。孝陵君臣之際,可謂千載一時,而卒未興三代之治者,至今爲志士仁人之所共悲,而其有躋配之議,則自宋文正以來,爲儒林相傳之定論矣。我聖上,深契正學,曠世興感,遠取前哲之精義,俯循一代之公議,將以爲明道統扶世敎之大法,凡在群下之心,欽頌感歎,當如何哉?顧臣揆以微分,雖不敢張皇論列,而惟是震殞迷錯,辭不達意者,無往而非死有餘罪矣。噫,臣猥承非常之遇,莫效涓埃之酬,徒以爲臣無狀,自陷大戾,宜速就鈇鉞之誅,則其何敢一日濫廁於淸朝侍講之列哉?伏乞聖明,俯垂照鑑,先賜遞改,收還召旨,亟命有司,勘正其罪,以明邦憲,以謝公議,千萬幸甚,臣無任云云。省疏具悉。向來曰疏曰書,已屬水流雲空,今何必追掛齒牙耶?爾疏以父子同列,大爲宋文正所嚴斥者,追後考見爲說,覺之固好,後時何妨?大抵求疑於無疑,設疑而釋疑,卽問學之第一好道理,況於儀文節簇之間,雌黃於朱紫,古人之比之聚訟,誠先獲之的論,予於曩事,亦以爲云爾,其勿辭上來察職,以副敦召之至意事,下諭于經筵官李城輔。
大司諫金翰東疏曰,伏以,臣今所叨,卽古諫大夫之職,將以規諫人主之闕失,而裨其德化者,顧其職不已重乎?故先輩尙論之言,常謂是職,在古唯孔光·周擧其人,餘皆苟耳。蓋非直諒忠謇之士,顧不足以苦口犯顔,而卒莫能弘贊政敎之所自出,故爲難其人也。今臣嶺外遐蹤,學素鹵莽,性仍疎鄙,盡其所有而數之,將無一可取,特以蒙被不世之恩遇,歷揚至此,人雖榮之,臣何堪哉?臣之職分,唯有退處田隴,爲鄕黨士友,宣布朝廷德意,講明前賢義理。竊庶幾少酬恩澤之萬一,今玆諫大夫之職,奚宜而至哉?夫匪其堪而據之,臣固有愧,亦匪其堪而授之,羞在淸朝。臣願殿下,特賜鑑諒,亟收成命,再選宿望,圖所以新一世之耳目,則臣之幸也。臣方辭職,職之所司,臣不敢知。第念古者,暬御有箴,旅賁有戒,百工執藝,事以諫,官罔非諫官,人罔非諫臣,卽臣獨安得不言哉?臣請先言殿下之所已行,而次及其所未遑,冀殿下擴充而推廣之。昔齊宣王,以羊易牛,本非異事。然孟子爲是,根於不忍人之心而欲擴而充之,謂可以遂王天下。蓋以其端雖微,其推用甚廣也。今我殿下盛德大業,史不勝書,試擧其一二,雖堯·舜·湯·文之聖,不可尙已,則不獨微見其端而止,苟擴而推之,將塞乎天地之間,而王天下,豈足道哉?何功化所及,邈然有遜於熙皥之世,而卽漢唐少康之治,亦有時跂及哉?臣仰睹俯念,每爲之憤悱愧恥,而莫知厥咎也。臣嘗聞朝行之間,人有恒言曰,吾君堯·舜,然此殆諂耳。若其眞正聖德之度粵百王,人皆不識而不知,此曷故焉?書曰,爾有嘉謨嘉猷,則入告爾后于內,爾乃順之于外曰,斯謨斯猷,惟我后之德。人臣事君之道,有如是也。今世之人,不唯不然,或反于是,入則阿諛,出乃竊議,而抑其眼力所及,惟在乎眉睫嚬笑之間。至若至善盡美之出自積累淵涵之中者,亦識趣未到,故不能眞切體認,亦不能眞切悅繹,而所傳說流布者,率多誇寵賣權之計,聖德由是而晻翳,俗尙由是而渝敗,誠可歎也。孟子曰,宰我·子貢,知足以知聖人。夫知聖人,固未易也,況臣憃愚鈍滯下流之賤,曷足以知聖人哉?幸而生於淹中稷下之間,得聞前哲人緖餘,而妄自以爲天地之大日月之明,亦夫婦之所宜知,故竊於殿下政令注措之外,或不無諦視其一二,而深自悅慕時,不覺手舞而足蹈者,臣所願擴充而推廣之者,蓋指是也。先正臣李滉,嘗於經筵奏曰,內需司訟事,快從公論,慕義殿賞資,亦許還收,事盡如此,則堯·舜之治,亦將不遠,顧此數事,在當時,亦至微至易,而先正之言,直以此謂可以駕軼勳華,夫豈不然而先正告之哉?臣固知殿下之有爲也。臣嘗於喉院直宿之夜,見曉鼓纔動,司鑰來請放鑰,怪而問之,人曰聖上每値朔望,曉參眞殿,風雨寒暑,罔或有間,二十年如一日,臣於是感激讚歎,蹶然起坐,竊不自勝其欣幸之私。何者,奉先思孝,人君之盛節,而爲仁之大本也。大本旣立,百度皆正,欲識聖人高處,須於此等處,認得眞切。蓋我殿下瞿瞿一念,唯先哲王陟降之靈,克敬克祗,聽於無聲,視於無形,純誠靡間,一理交接,每太廟將事,奉薦而進,其親也懿,其行也趨,恍惚彼此,神明來享,群臣百工,濟濟漆漆,逮乎閟宮之躬祼也。威容怵惕,焄蒿悽愴,出戶周還,僾然逌然,登歌疎緩,如聞如覿,涕泗汍瀾,從官感泣,五十而慕。臣於見之,至誠所格,下及臣隣,陵園享祀,諸官百執事,恐懼奔奏,罔有不欽,常若天顔,不違咫尺,固已盛矣。臣又聞之,或於享祀,遣官攝行,民曰吾君庶幾寧處,而乃我殿下,整衣齋居,明燭達曙,洞洞屬屬,如在其位,旣報禮畢,方纔就寢。凡此皆足以克享神人,弘敷大德,而臣又見之,寢御之室,不過數椽,常膳之食,不過數品,以至燕衣褻裘,三澣四潤,輦輿儀仗,紅渝碧落,窓紙則補罅而塗墨,廳茵則編莞而綴蒲,樸陋粗惡,多礙觀瞻。臣嘗以是,歸語鄕里,其長者感服咨歎,婦孺之愚,惝怳不信,蓋遐土狵俗,每謂君王所居,必金闕玉樓,珠簾綉帳,種種奇麗,不似人間,故創聞是說,駭而失圖也,此皆殿下躬行儉德,率勵群工,將以風動一世者,而何乃功化所及,聲聞所被,一切相反?人昧禮義之敎,家乏孝悌之行,節文都晦,威儀不攝,反本追遠之誠,飭躬蹈仁之操,世無其人,汶汶泯泯,奢侈之俗,日滋月盛,公卿却貂貉而不御,武夫披紋綉以自夸,閭巷匹庶,傳相慕效,擧世靡麗,禁之不聽。於是乎,遐外傳聞之人,或疑殿下導率之方,猶有未盡,玆誠誤矣。昔漢文帝,身衣弋綈,所幸愼夫人,衣不曳地,而庶人墻屋被紋繡,賣僮者繡衣絲履,富人召客婢妾,皆衣閑中,此其習俗之染汚,而不率躬敎,古亦然矣。今則訛言弗懲,惑亂滋深,貪官汚吏之掊克生靈,以自封殖者,輒皆藉賣權貴,連結勢威,瞬目搖手,以誑愚俗。臣每念至此,痛心疾首,誠欲大聲而號於衆,令得剖劈奸人之肺腸,以昭萬目之所共瞻,而遂得尊聖德於天下後世,森乎若日星之麗天,而沛乎若江河之布地也。顧今氛翳廓淸,權綱摠攬,域中庶務,咸決於四聰之明,而無復向來壅閼偏枯之病,宜其血脈流通,眞元蘇復,至化洋溢,旁達四裔,而何乃習尙之頹靡者,收拾無望,風敎之渝敗者,整頓沒策?荏苒淟涊,踰時度月,臣恐殿下淬礪之志,久或有懈,而奮發之氣,漸不如初,猝莫能升大猷而致太平,措一世於春臺之上也。臣未知乾剛之德,或不能純然一體乎天道之健行而振作鼓舞,所以培養群物者,或有所未盡耶?抑在下者承流宣化之功,多不徯志也,有君無臣,夫人之所言也。第臣庸愚,竊以爲堯·舜在上,則皐·夔自至,殿下若能寤寐思賢,左右旁求,則亦豈無俊哲之士,應期而出,樂爲時用者乎?易曰,雲從龍風從虎,聖人作而萬物覩,蓋其一氣相感,理不可誣也。昔宋臣文彦博,請旌恬退而抑躁競,至今識務之士,皆以爲潞公此言,深得大臣之體,自古爲國盡節之君子,多出於難進易退之中。蓋其輕爵祿而重名義,自有素講于心者,故及其出而爲當世也,乃能擔負天下之重,而不以被暖齧肥蔭子封妻爲意也。今通籍金閨者,崇庳異秩,不爲不盛,而未聞有一箇恬雅之士,能安其素履者,外若逡巡,內實貪戀,東華軟塵,逐逐汨汨,患得患失,五內熬煎,泰養沈酣,醉生夢死,不復知人生斯世本有當行之則,一切愛親敬兄忠君弟長日用彝倫之所不可不講者,輒皆瞢不知爲何樣物事,幼而不習,長益浮靡,世道至此,良足太息。詩云天生蒸民,有物有則,民之秉彝,好是懿德。今民不好德,是喪其彝也,寧不悲哉?以之居官臨民,率由是道,內乏羔羊之操,外多簠簋之謗,一經腴藩,富將陶·猗,歷典雄府,豪視金·張,察使而行販賈之術,牧守而效吏胥之奸,轉換穀簿,竊弄文券,自所謂文武近臣而已不免此等題目,餘子紛紛,何足道哉?堂堂聖朝,學士大夫之所聚會,卽四方賓旅所仰望而慕傚之者也。及觀其容止,聽其譚論,則或側弁而悸帶,或儇步而跛倚,評品資級之久近,較看通擬之多寡,而某藩之餽,孰厚孰薄,某邑之産,何有何無?錙銖是爭,毫釐悉析,僚寀群居,日孶孶爲此,而數日待漏,輒有苦色,一宵持被,如避死地。昔汪信民有言曰,咬得菜根,百事可做,今人旣不耐苦,做得甚事?臣嘗聞故相臣李元翼,平居房屋,不令塗紙,坐處只安頓蒲團一面,或問之,答云欲勿臥也。古人勞筋苦骨,自取菲薄如此,故得乃心王室,鞠躬盡瘁,今人能如是乎?程子曰,率氣者在志,養志者在直內,是其存諸中者,或不能盡出於正直公平之理,故其志無所養,而其氣無以率也,志不率氣,顧安得耐苦乎?洪惟我殿下,盛德至善,如彼其隆,而習尙之浸染,若是其汙,臣所爲求其說而不得,謂殿下擴充之工,尙有所未至,殿下試於乙丙之夜,正襟危坐,惕然警發,提撕點綴,常令本源,湛然澄澈,則萬理畢照,物無遁形。凡今日救藥之方,必皦然可見也。於是乎,身任師道,矜彼群蒙,或下鍼砭,或投丹餌,使之革舊圖新,日遷善而不知,則我殿下作人成物之化,囿一世於魚泳鳥飛之天,而君臣上下,共享其利,豈不誠休哉?書曰,庶頑䜛說,若不在時,候以明之,撻以記之,書用識哉,欲竝生哉?此之謂也,風俗旣變,則庶事自康,法綱之有不立,非所憂也。然朱子庚子封事,結之曰,正君心以矯侫邪之習,立紀綱以幸困窮之民,卽上一節,臣旣言之矣。若乃紀綱之不立,亦宜內自宮掖,外察諸司。臣請槪言之,掖隷恣橫,飭禁本嚴,而每守宰新出,持帖乞錢,謬例已成,貽羞實多,彼雖下賤,卽亦近習,近者如此,遠者可知。婦女之髢髮,卑官之乘轎,列邑之宰殺,何望其一遵法禁,恪守而無失乎?至於閭里富人,嘉會請客,綵花金勝,交映左右,油餳蜜果,皆踰丈尺,糜費日廣,侈靡相尙。臣謹按光廟元年,惟客使燕享,用油蜜果,餘竝嚴禁,逮我先朝,無論國婚與士婚,亦禁油蜜果,而用金銀露布花者杖八十,亦載通編,此皆列聖盛德,推之躬儉之餘,而欲化民成俗者,不可以微事而忽之也。法者,當從易行處行之,與其創新而益紊之,曷若因舊而脩明之乎?詩云不愆不忘,率由舊章,正謂是也。臺臣之逐日詣臺,古法則然,而一自臺選之不淸,如臣巽軟,咸玷是職,臺廳一鎖,無時可啓,經筵之啓沃君德,爲任不輕,而鴻儒宿德,今不及古,召對時行,討論無聞,凡此皆非細故也。臣嘗觀先輩文字,有言某賢人入臺地,世道之幸也,有言某奸人入經幄,世道之憂也。苟如今也,賢人入臺,安能裨世,奸人入幄,安能敗世乎。至若民生休戚,專係於制産裕食,而均廳之豫貿貢米,卽一巨瘼,每一豐登,販貿益夥,而産米之鄕,其害滋甚,米價刁翔,不異儉歲。今宜嚴飭有司,定數之外,雖升斗之穀,無得加貿,使民知樂歲之可樂,而膏澤淪於肥膚,然後徐議通變,永革弊規,不可已也。臣雖在草野之中,亦嘗聞壯勇之設,是殿下遠觀之聖籌,有非蠡管之見所敢仰測,而公家之事,絲牽繩連,互有資濟,俟其節制之稍成,而不負經紀之本意,則民蒙其利,而積弊斯祛矣。又如刑獄審理之政,是殿下苦心至德之所著見者,每殺越獄成,疑晦多端,守臣上之察使,察使上之京司,三反四閱而不得其情者,殿下乃躬執成案,克明克愼,惟恐一夫之有枉,宮燭見跋,御膳屢却,而判詞一出,民服神明,咸曰吾君,洞見萬里,懽呼出獄,攢手祝天者,項背相望。書曰,敬明乃罰,乃有大罪非終,乃惟眚災適爾,旣道極厥辜,時乃不可殺,此卽我殿下審克之意,而牧民之官,乃或恣行威怒,濫殺無辜,諸路皆然,而嶺南尤甚。凡有訟獄,必文致其罪,陰售厲虐,向來一二守宰之事,卽其驗也。無辜之士民,遇酷吏嗜殺之毒手,而枉失性命,有罪之守宰,遇殿下恤刑之仁心,而得保守領,其亦幸不幸,有異也。我殿下欽恤之德,固已深入於人,而日前畿邑之所犯,尙如是狼藉,由是觀之,風行草偃,徒虛語耳。此皆士大夫名義掃地,識見昏塞,不能服膺於古聖賢遺訓,故其病根之隨處發見,有如是也。臣尙有一二事可言,昔我夫子,以九經之義,告於其君,而其一曰,忠信重祿,所以勸士。今三司侍從之臣,多不食祿,蓋員額之數,倍於祿科,而三司之職,肅命旣難而順遞未易,故名雖遞受,實則屢空,或虛縻爾軍銜,終歲而不得受者有之,或懇囑騎曹,數月而僅一受者有之,堂堂千乘之國,金華法從之臣,乃不能繼其月廩,誠不可使聞於隣國也。厚祿將以養廉也,今絶其祿,廉何能責?擧世耽耽,惟一麾是圖,幸而得之,貪攫無厭,彼固有罪,亦朝廷使然。臣雖山野之人,亦嘗知國用不給也,度支歲入,米不過十萬石。古者,或所入過是而所出不及,故僅充經費之用,邇來或所入不及而所出過是,則經費亦窘,轉相稱貸,以若國用,制其祿食,宜乎有損而無增。第惟臣之愚見,則百用可蠲,惟士之廩祿,不可以不給也。臣嘗按國初制祿,頗有豐足,自經亂後,屢經裁減,而至若遞受之法,近始有之,此非盛世之所宜有也。今臣此言,有司之臣,必竊笑而議其迂。然軍門伺候之卒,各司皁隷之賤,亦莫不繼其廩料,顧獨於法從之列,反如是乎?今軍門之冗濫者,尙多稍議變通,而屬之地部,顧安所不可乎?至若科擧之制,臣不敢望議,而大抵科之爲言,有程臼之謂也,擧之爲言,有薦似之謂也。今士之赴擧,旣無定額,鄕之送士,亦無貢法,人擧我應之義,果安在哉?士趨之不端,科場之淆雜,未必不由於是。今若定其額數,申以薦法,而文詞之外,視其學行,以之取舍,則三物賓興之化,亦將復見於今日也。又如銓選之法,國之大政,我殿下,搜羅剔抉,野無遺逸,歷觀前史,淹滯之振拔,莫今若也。況今殿下,以革舊俗改舊觀爲務,夙夜嚴恭,董正群下,而任其事者,多不能仰體盛念。雖有對揚之名,每歸應文之科,黜陟或欠稱停,激揚不厭人心,卒未見聳萬夫之觀聽,萃一代之精神。若使一往伈泄,竊恐世道朝象,竟無丕變之日,今宜申加飭勵,以懋遠圖也。朱子曰,帝王之學,雖與韋布不同,其所以講明義理,存體應用,則未嘗不同。夫義理之在天地間,如飮食裘葛,而只緣講治不明,眞妄相混,從違莫適,不能致吾知於高明廣大之域,而近而身心,遠而國家,卒無以立大本而行達道,此古之聖人所以汲汲焉講明者,而程子,於格致章,亦必以講明義理,爲第一義。夫聖經賢傳,義理之淵府也,故善學者,每從經傳上探頤,敬以明之,誠以一之,由知達行,相涵相養,無所處而不當。張橫渠曰,書所以維持此心,一時放下,則一時德性有懈。李延平語朱子曰,欲盡此學,須盡棄平日習氣,朱子亦曰,讀書之法,當循序而有常,致一而不懈,此皆窮經之要法,而其於義理之原,庶可以盡之矣。夫儒者之學,以經傳爲本,則爲正爲眞,以新奇爲務,則爲邪爲僞,故古之敎者,必先審乎趨向之分。朱子曰,孔氏門人,未必純善,而也是白地多可愛,正以是也。在昔穆陵之世,學敎大興,宏儒碩士,霞蔚雲騰,入而啓沃有補,出而禮議成俗,玆所以治化之隆,匹美於三代,而近世之士,工聲病爭新巧,以爲立揚之計,窮經問學,看作詭異,攝儀澡躬,恬不爲意,凡此俗弊,皆由於蒙養之不端禮敎之不行,此朱子所以深致意於小學之敎,而橫渠敎人之以禮爲先,亦以是也。夫小學之書,卽大學之根基,其規模節目,實足以補治侀化,而童習豫養,自無扞格之患。昔我先大王,眷眷乎培養之敎,而惟是書爲先,今我殿下,亦嘗遵而守之,申明講規,今宜更飭有司,嚴立課條。內則使敎官會于公廨,月三考講,外則擇其有文學地望者爲之塾師,任其考課,不專尙乎句讀之末,而使之隷習乎揖讓進退之節,則其於端本之功,豈云少補?至於禮之爲敎,古今異宜,固難輕議,而三代之禮,可按而行者,惟鄕飮酒禮是已,蓋其賓主介僎之位,尊卑有序,三讓四面之儀,少長有別,獻酬辭讓,升降進退,使人觀感,知有所據守,終至於正身而化俗,成敎而安國,夫子所謂觀於鄕而知王道之易易者,正以此也。在昔我邦名碩之典州郡而處鄕塾者,皆行是禮,而闕而不講,今已久矣。凡今之人,不知禮義,靡所據守,廉恥不張,趨向不正,究其病源,亶在於敎之不素,今宜申明舊規,內而館學,外而校院,使於春秋絃誦之暇,隷習鄕飮之禮,使之觀善而成敎,則其爲辨上下定民志,無有過於此者矣。今臣所言,皆魯莽陳談,固不足有槪於宸心,而若其區區憂愛之誠,亦莫不感發興起於殿下盛德至善之所發見,欲其觸類引伸,而推廣其功化也。伏願殿下,深留意焉,臣無任云云。省疏具悉。爾言萬言而皆指陳時弊,亦多實用之可以採納者,當隨處試爾之言,爾其勿辭察職。
丙辰十一月十九日辰時,上御誠正閣。大臣·備局堂上引見入侍時,右副承旨李羽晋,假注書李弘謙,事變假注書洪致榮,記事官金景煥,記注官金良倜,右議政尹蓍東,行上護軍鄭民始·李柱國,行兵曹判書鄭好仁,行禮曹判書閔鍾顯,刑曹判書李得臣,行大護軍李敬懋·李在學·金載瓚,戶曹判書李時秀,行護軍徐有大·李漢豊·徐龍輔,副校理尹悌東,以次進伏訖。蓍東曰,日寒如此,聖體,若何?上曰,一樣矣。蓍東曰,連日臨殿,勞動旣多,寢睡·水刺之節,何如?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。蓍東曰,古語云,臘前三白驗豐年,今年臘前之雪,不啻爲三白,今月爲來歲五月之對,五月之雨澤周洽,則可期秧苗之勃興,嗣歲豐登,推雪而知,豫爲喜幸矣。上曰,近年以來,喜雪之頻下,未有如今番者,爲民事果多幸矣。蓍東曰,平安監司狀啓,以爲江界上土鎭之移設,今旣順成,七十餘間公廨,一時創建,而民不爲勞,爭先赴役,殆有庶民自來之意矣。上曰,其中形便,雖不的知,而民多地狹,把守似在越邊,便是有若無矣。蓍東曰,上土舊鎭,處於要衝之地,不可無防守,故江界倅,遣其邑校,因本料窠,權帶別將名號,使往留防,而亦不敢擅便,論報備局,故才以筵稟後更有知委之意題送,而該倅之設施,誠有意見矣。上曰,好矣。自備局成送定式,可也。又敎曰,江界素稱難治,民俗極其强悍,而此倅能有感化之效云,行何德政而然乎?蓍東曰,該倅不但於設鎭一事,善爲擧行,今年蔘政,亦爲無弊,頗有律已之稱矣。上曰,該倅爲人,素知眞實,予甚嘉之矣。蓍東曰,聞其居家,頗有行檢,居官素稱律已,勝於他人云矣。上曰,卿於七十之年,獨任賢勞,爲卿甚悶,然今日望闕禮習儀,原任大臣,當爲押班,故卿則使於日出後造朝矣,何爲太早來會乎?蓍東曰,夜下傳敎中望闕禮習儀時之時字,誤以時原任看之,曉頭進政府,聞李判府事之言,始爲覺悟,卽爲入來矣。上曰,文義之錯解易矣,至於丈雪之丈字,日前草記批答,以壯雪書出,豈成說乎?蓍東曰,永禧殿親享有命,而雪寒如此,經宵親祼,誠切伏悶矣。上曰,予則本不畏寒,何必過念乎?但爲卿等地,甚悶之矣。蓍東曰,群下之駿奔,豈足軫於聖念乎?又曰,小歲在邇,縟禮當請,臣等擧切顒祝之誠,始擬二十二日,相率仰請,以動駕相値,將於二十四日爲之矣。上曰,群情則固然,而頃日筵中,已有下敎矣。又敎曰,今日賓對,卽爲兩大臣地,而大臣之乍免旋除,則枚卜錄,必以重卜書之,不如初不許副,一直行公,故許免之敎,欲爲收還於冬至臨時而勉出之矣。李羽逵之疏出,而予有思量者久矣,言官之論大官,無或爲怪,而其言則全不稱停,此亦近來舊染俗習中窺覘之一套也。苟使言固是也,則直斥衮闕,猶且奬詡。況恤於勤攻大臣,而至於其疏論,一大臣則曰事務全廢,一大臣則曰臥閤調養,侵斥兩相於筆之下,若是無憚,無乃謇諤之風,勝於前人而然乎?伊時欲爲嚴處,而慮有言路閉塞之說,故姑爲含忍,歸之於無知妄作之科矣。大抵列聖朝相傳心法,予敢曰善繼善述,而亦自有時措之義矣。丙申以後,不得不右賢左戚,親接士夫,而所謂親接之士夫,未必是賢士,反生無限之弊,漸至奸賊之售計,入而俯仰眉睫,伺察幾微,出則藉弄權柄,誑惑人心,壞亂世道,以至末如何之境,故昨春權裕疏後,有一番大處分,而疏辭之切中時病,亦有由焉。蓋於其時,每對筵臣,如二提學之起自久蟄者,屢言其朝象之岌嶪,不然則權裕何以知之?權裕疏出後,奸賊之計,幾乎更作明義錄,卿等亦何以知其詳也?其後掃淸,正値好機會,而于今兩載,有何一新之效乎?惜乎朝廷之上,岐路分貳,如彼而有如彼之病,如此而有如此之弊,苟欲丕變汚習,則必須得賢與共,而才難之歎,莫此時若也。今若進用戚畹,則便爲兩截之事,戚畹旣不可用,則一名中人,亦豈可用乎?不得不進用此時人,而所謂近臣,經傳則矇無見解,史記則全不領略,至如經綸事業朝政得失生民疾苦,一不在意,於斯五者,旣無可語,而頻繁召接,何益之有?且予非不念庸言庸行之謹,而予之性稟,或於辭氣之發,不無太露之患,輒致一番召接,必有一番生弊,近日之罕接此輩者,職此故也。是以予之看書之暇,昨冬優於再昨年,今冬又勝於昨年,是豈少忽於躬勤庶務而然乎?蓍東曰,洞開重門,史稱宋祖之宏豁規模,凡於臣僚晉接之時,辭氣之或露,何妨之有乎?上曰,此與洞開重門之意不同矣。蓍東曰,聖上臨朝發歎,憂勤如此,此莫非今日朝廷有君無臣之致,臣誠惶恧,不知所達。然而書曰,股肱喜哉,元首起哉,百工熙哉。蓋人主一心,爲萬化之原,晉晝三接,周爰咨諏,猶有未盡之慮。伏願聖上,深軫於萬化之原,以正朝廷正百官,則將見喜起之相須,明良之益章,豈不休哉?苟以頻接臣僚,慮或生弊,反致筵臣之罕於召見,則得非過憂之甚乎?上曰,頻接果無所益,由今以往,彌論保合之責,不可他求。一則曰大臣,二則曰大臣,予則端拱而已,一委於卿等,卿等須悉此意,思所以對揚之道,而矯救之責,旣委於大臣,則如羽逵者,敢生敲撼之計乎?所謂以言獲罪者,一二人尤爲切痛,予欲如律處分,稍使知戢,多般商量,今姑閣置,卿須宣布於朝紳,此後則痛革舊染,無敢更售也。蓍東曰,設置言官,欲其詳論時政之得失,糾察宰相之減否,旣不合禁其獻替。且如臣至愚無似者,忝叨中書,苟有言官,豈可無言乎?禁止之敎,不敢奉承矣。上曰,卿等苟能體予至意,孜孜於對揚之方,使世道正而人心定,舊染汚俗,咸與維新,以至於治成制定,然後始可以導之使言,勤攻闕失,亦不晩矣。至於廟謨之些小利否,何暇毛擧,以論於今之時乎?蓍東曰,備承聖敎,欽仰至意,而易曰,聖人久於道而後,能化成天下。第觀近日朝象,漸有轉移之效,倘軫陶鎔之化,咸囿悠久之域,則舊染之汚,自歸於日遷之科,聖世之治,允升於建極之休矣。上曰,建極何足比方,化成亦豈容易乎?傳所云琢磨切磋者,必遇模稜堅硬而後,乃可成器,至若今世人品,無非柔軟輕脆,雖有良工,何以下手乎?又敎曰,近日紀綱之壞損,甚矣。堂下官三牌不進,係是法外,而無難犯之,種種無例之違傲,莫非坐要非分之恩數。若以處義歸重,則自不知分義之隳損,處義分義,本非二事,分義若伸則處義自伸,處義若伸則分義亦自伸矣。不知此個義理,反以違傲爲高致,朝廷之不尊,實由於此等人矣。且以向來宣召人事言之,旣以軍銜召之,欲見其人,則在渠分義,決不敢違傲,而乃敢自處以山林,尙不承膺,如此法外之擧,卿須禁飭也。蓍東曰,外間之議論不同,或謂之不當冒膺,或謂之不當違傲,終無的論,而且聞有實云矣。上曰,疾病之來,容有可恕,而若以抄選自居,則豈成說乎?古則三公六卿會同,然後始爲書入,當選人姓名啓下,然後方以抄選待之,或有官經南臺,未入抄選者矣。義苟可引,則雖九違十違,固無不可,今何可諉以古例,無端違逋乎?蓍東曰,如非大段引義,則何敢屢違召命乎?八十牌不進,只有一人而已矣。上曰,凡方外儒疏,受太學謹悉,然後始可封章,如係涉禁,則伏闕下過三日,政院筵稟,招致疏儒,曉諭還送,已有定式,而向日涉禁之疏儒,伏閤三日,政院依例招諭,終不退去云,此亦紀綱所關矣。且聞吳翰源,向因嚴敎,待罪洞口內屛門云,此亦唐突之甚矣。蓍東曰,重宰之待罪闕門者,古或有之,而不敢上達,儒臣則或有待罪之例矣。上曰,靈城君朴文秀,曾有待罪金吾之事,而先朝,以御將勿待罪爲敎矣。蓍東曰,向以輕囚中混放不當放之人,有該承宣請罷之擧矣。追聞事實,則該曹以殺獄干連人,置之輕囚秩,故承旨則一遵輕囚放釋之敎,盡爲放送云。該曹旣置輕囚秩,則亦無怪於承宣之混放,而罷職之罰,未免太過,似合重推矣。上曰,殺獄干連之徒,本獄成案前,例置輕囚,而旣有懸錄,則混以輕囚放之,罷職烏可已也?又敎曰,次對爲之。蓍東曰,前因魚面把守將李健秀書進冊子,咸鏡道帥臣論理狀聞後,有曾經道帥臣處問議稟處之命矣。諸臣獻議,同異不齊,而其中甲山之烏梅江以西,移屬三水,三水之別害鎭,移屬長津,江界廢四郡之祥覇坪,移屬厚州,三水府之移邑魚面·廟坡,魚面·神方之罷鎭等事,㝡所緊要,而重臣鄭民始爲北伯時,遍巡三·甲諸鎭堡,詳知形便,而一皆持難,其言誠然。然厚州,旣不可不設鎭,則祥覇坪,姑令移屬,然後可以通魚鹽之路,而民人始得奠接。在江界,方爲無用之地,則尤不必靳許,厚州則陞爲獨鎭,履歷僉使,如法聖之例,賦役獄訟,使之專管,祥覇坪則移屬厚州事,分付于咸鏡·平安兩道道帥臣處,而其餘烏梅江別害鎭之移屬,三水府之移邑廟坡·魚面·神方之罷置諸條,稍待設鎭奠接,開春後益加探察採訪,道帥臣論理啓聞,更爲稟處,何如?上曰,依爲之。鎭將,以魚面把守將李健秀,今日政,令該曹擬入,而民情必以鎭民而爲,不若邑民,依關西上土例,爲屬邑別中營,勿以鎭卒稱之爲可乎?抑直設官府乎?此亦當問之一端,以此枚擧分付,而諸臣收議,後錄下送,以備該道掌考,可也。出擧條蓍東曰,此咸鏡監司趙尙鎮,北兵使鄭觀采狀啓也,以爲明川府所管在德堡,處在高峯絶頂之上,而土地犖确,耕播無路,泉源枯渴,鑿飮難繼,民不得聊生,重之嵐霧風雨,城堞公廨,日致傾頹,弓矢器械,自至朽傷,每當修補之時,則必責土卒,故擧懷渙散之心,而至於舊基斜介洞,則在於長白山下三大洞口,卽舊日藩胡去來時要衝之地,田土肥饒,城池依舊,人民旣多,關隘亦緊,移彼設此,正合便當,事係變通,不敢擅便,令廟堂稟旨分付矣。在德堡宜移舊基之論,其來久矣。土地之沃瘠,井泉之甘涸,旣相懸,城廨器械,又有朽鈍堅利之殊,而人民聚散,隨而向背,關防形便,無甚緊歇,則捨此就彼,實合事宜,依狀請許施。舊城之修築,官廨之移建,待開春道帥臣往復相議,從便措處,竣事後更爲狀聞之意,分付,何如?上曰,依爲之。出擧條上曰,黃海監司金勉柱辭疏引義之事,卿其指一稟奏,可也。蓍東曰,儒臣朴載淳疏中,文武近臣,限十年勿擧論於藩邑之除者,其意則可尙,而其言則有弊,蓋自昨年以後,廓淸陰翳,詿誤傳播之邪說,旣有熒惑耳目之慮,而疏語旣痛切,新海伯又以疏後初除拜,必欲被罪爲限云。今姑許遞,以示體下之意,而此後同一地處之除外任者,又何可每每曲循乎?雖使金勉柱,復拜他藩邑,恐不可更爲撕捱矣。上曰,日前一提學闋服,出仕後登筵也,亦言其憤痛之狀,如卿今奏矣。堂疏中幾年之限,雖不必硬定,而卿等意見,亦豈曰無所據,海伯許遞事,依爲之。出擧條蓍東曰,司僕內乘李海愚,移拜承旨之後,入改差草記而未下矣。承旨今已遞差,內乘之職,復爲仍任,何如?上曰,依爲之。出擧條上命兵判進前敎曰,諸臣之出入禁中,如非年老秩高人,則煖帽底兼着風遮揮項之屬,曾有飭禁矣。近聞抄啓文臣及翰注輩,或有兼着者云,騎曹何不禁之乎?好仁曰,臣曹另禁,臣則未見兼着者矣。上曰,卿則兼着,可也。好仁曰,臣曹禁之,臣先犯之,尤極不安矣。上曰,卿則秩高年老,在所當着,今日必兼着出去,以示如卿者始可兼着,可也。又敎曰,政院中,亦有着之者乎?羽晉曰,臣於昨冬待罪騎堂時,承此下敎,嚴加禁飭,故近來留意見之,而未見兼着者矣。上曰,注書兼史中着之乎?弘謙曰,臣愚迷生疎,不知有禁,今日仕進時,煖帽下着涼揮項,纔入金虎門,聞院吏言,卽脫之矣。上曰,爾以幺麽小官,不知小心,何敢妄犯乎?且聞家貧,耳掩尙難,況兼着乎?仍命假注書李弘謙先汰後拿。出榻敎又敎曰,兵判捉致注書,陪隷重棍十五度,可也。又敎曰,近來耳掩甚多,每於大朝會見之,則大小官之貂鼠耳掩一齊着之,此亦侈靡之一端也,昔在先朝,不御煖帽,故朝士之着煖帽者絶小,古有筵臣之入侍者,不敢着煖帽而登筵,故脫置階下,小宦或相戲擲宮中,至今傳說,列聖崇儉之德,有如是矣。蓍東曰,誠如聖敎矣,昔之堂下官,著煖帽者絶無,翰注輩或値祁寒,則借着於藥院掌務官矣。上曰,上樑文,卿已留意乎?蓍東曰,臣方構思矣。敎民始曰,卿亦已做乎?民始曰,長樂卽漢宮號,而未詳其取義,故未及製之矣。上曰,奉壽堂,卽奉慈宮祝岡之所,長樂堂,卽予所御之處,以此命意,可也。又敎曰,日寒如此,舟橋守直,能無弊端乎?民始曰,船人輩結幕守直,故雖當寒,別無弊矣。上曰,欄干則撤之而藏之乎?民始曰,以鐵物連結,故不爲撤去,以草席覆蓋之。近聞爲風所捲,多有露出處矣。上曰,向日內乘改差草記,何爲以許遞書之乎?許遞與改差,隨其官秩而區別,則似以改差爲請矣。蓍東曰,內乘李海愚,方叨承宣,故以許遞仰請矣。上曰,吏判之疏,卿見之乎?如是自引,極爲過矣。蓍東曰,其疏,臣未及見矣。命禮判進前敎曰,永禧殿親祭齋戒,當爲幾日乎?鍾顯曰,散齋二日,致齋一日矣。上曰,齋宿於何處乎?鍾顯曰,一日則宿於本司,一日則宿於齋所矣。上曰,先朝覽五禮儀序例齋令條,始有淸齋一宿之命,與本儀注差殊矣。蓍東曰,曾前大享外,無齋宿之事,各於正寢散齋,齋所致齋,而自先朝,始有大小享祀祭官齋宿之命矣。上曰,左副承旨入侍。出榻敎命刑判進前敎曰,無冤錄印出,何當告完乎?得臣曰,今月內似可訖役矣。敎悌東曰,經書懸吐,幾何爲之乎?悌東曰,其間爲日不多,不能多爲之矣。上曰,卷卷懸吐,各各相準,一帙了當後,微稟而出去,數日休息,更爲入來,齊會爲之也。命大臣·備堂先退,蓍東等退出。命書傳敎曰,今筵大臣諸臣,聞筵敎之後,可期家喩戶說,豈可更煩辭敎乎?先從兩大臣事立經陳紀,領左相許免傳敎置之。又命書傳敎曰,筵諭,想從僚相詳聽,國耳公耳,身不已有,大臣之事也。聞今筵之敎者,在他大臣,義不敢自有身已,況卿等之今日所叨乎?然而筵敎之本意旣如彼,則出處之際,尤宜爲卿等曲費周旋,有足聽聞,此個義理,予豈不念到,而筵敎悉之,先遣史官,傳予此意,日寒若此,待稍解日入侍事,傳諭于領議政·左議政。命仁浩進前,書禁府回啓判付訖。命書傳敎曰,領左相家,遣承旨還傳命召。上曰,同副,誰也?羽晉曰,金啓洛也。上曰,右副往傳也。仍命下密匣。上命書榻敎曰,差祭及有實故學敎授改差,今日政差出,待下批牌招。仍命退,承史以次退出。
丙辰十一月十九日午時,上御重熙堂。右副承旨入侍時,右副承旨金啓洛,假注書尹命烈,記事官金景煥,記注官金良倜,舊抄啓文臣行副司直李翼晉·丁若鏞,以次進伏訖。上曰,校正之役,今爲幾何?翼晉曰,幾盡校正,明日當始役矣。上曰,二直提學入侍。賤臣承命出傳,與二直提學李晩秀偕入進伏。上曰,冊名終未的定,若以班·馬選爲目,則似是前後倒錯,改以史記英選漢書附爲題目,何如?晩秀曰,似好矣。上曰,依爲之,可也。仍命退,諸臣以次退出。
上在昌德宮。停常參·經筵。
藥房提調金載瓚,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,明日經筵,取稟。傳曰,停。
李羽晉啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令一員未差,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,左承旨入侍。
承旨前望單子入之,李晩秀·申耆落點。
吏曹,兼大司成單李晩秀。
傳于李晩秀曰,左承旨入侍。
以吏曹參議韓用龜,再牌不進罷職傳旨,傳于黃昇源曰,只推。
洪仁浩啓曰,寧陵冬至祭,今日當爲受香,而陵官口傳差出之命,已至經宿,而屢度催促,終不擬入,事體所在,萬萬未安,吏曹堂上,從重推考,何如?傳曰,此豈如此之事?意謂以閣啓事引義云矣,昨夜從內閣問之,以諫長疏語違牌云,而其疏所論,幾乎無官不評,則其中銓官條下語,顧藉宛轉,凡今爲銓官之長者,似此勤攻之來,樂聞而受謝,以效古人滿囊推諴一一無卞之義,卽目下時措之要道,今以或欠未盡等語,作爲處義云者,萬萬未安,從重推考,與參議,卽爲牌招開政,違牌勿爲呼望。
吏曹口傳政事,以金應斗爲長陵令,柳肅之爲寧陵令,朴趾源爲懿陵令。
吏曹參議手書口傳政事,以洪守榮爲司圃別提。
兵曹口傳政事,副護軍單金勉柱。
有政。吏批,判書沈煥之疏批未下,參判未差,參議韓用龜進,都承旨黃昇源進。啓曰,判書沈煥之疏批未下,參判未差,小臣獨政未安,何以爲之?敢稟。傳曰,只出緊任,以洪受浩爲掌令,閔台爀爲禮曹參判,洪聖淵爲左尹,李城輔爲禮曹參議,李致中爲分內醫提調,李趾馨爲禁府都事,尹序東爲中學敎授,金近淳爲南學敎授,承文提調單李書九。
再政。以洪守榮爲司䆃僉正,閔台爀爲黃海監司。
兵批,判書鄭好仁進,參判尹弼秉入直進,參議李尙度病,參知吳泰賢進,左副承旨申耆進。以李健秀爲厚州僉使,許塾爲柔院僉使,金·李蓍明·林必榮爲宣傳官,護軍尹弘烈·洪義榮·李祖承,副護軍蔡弘遠·洪大協·李相璜·李海愚,副司直李明淵·金觀柱·朴載淳·宋翼孝·朴鍾淳·李貞運·韓用鐸,副司果李魯春·崔雲翰·尹在益,同知金爔·廉極吉,僉知黃宗大,以上竝單付,兼內乘單李海愚仍任事承傳,訓鍊正單李石求,宣傳官單申絅仍任事承傳。
傳于李羽晉曰,京畿監司,從重推考,差祭差使員,除朝辭下送。
傳于黃昇源曰,催科方張,諸道差使員守令,除朝辭下送,其外上京守令,一體下送後,草記。
洪仁浩,以弘文館言啓曰,應敎臣趙弘鎮,以西學兼敎授,今日儒生試取事,晝仕出去之意,敢啓。傳曰,知道。
申耆,以兵曹言啓曰,今十一月二十一日武臣賓廳講書日次,而永禧殿親行冬至祭散齋相値,不得爲之之意,敢啓。傳曰,知道。
申耆,以兵曹言啓曰,依下敎,宣傳官李勉植·李彬·李儒秀·李時晦,決棍十五度,宣傳官有闕,代前宣傳官申絅仍任之意,敢啓。傳曰,知道。
申耆,以訓鍊都監言啓曰,本局從事官鄭東觀,因傳敎入直於新營,而以穆陵冬至祭典祀官兼大祝,明日當爲出去矣,限還來間出直之意,敢啓。傳曰,知道。
吏曹判書沈煥之疏曰,伏以銓衡,國之重任也,古之名臣碩輔,尙難其人,況以庸瑣如臣,猥被殿下不世之恩,驟叨是任者,今至再矣,上而不能對揚聖意,下而不能平叶物情,終自致於大狼狽,而無補聖朝淸明之治,固已自料矣。昨者臺評之發,言亦好矣,臣當受而爲勤攻,何辭之有哉?雖然,爲銓官而黜陟,有欠稱停激揚,不厭人心,則其餘政注,無足論也,彼雖出於勤攻,臣則受而自處,臺臣振勵臺閣之風,銓臣顧畏禮義之防者,蓋爲竝行而不悖矣。噫,物論不齊,世路難平,自前世而固然,則臣何獨惑於是也?伏乞聖慈,察臣難冒之義,矜臣匪飾之情,亟許鐫改臣銓衡之任,以振朝綱,以重臺言,千萬幸甚,臣無任屛營祈懇之至云云。答曰,省疏具悉。臺閣之不得爲臺閣久矣,戚畹竊威勢,則畏他媕婀,外朝顓寵權,則怵彼囁嚅,雖爭呈萬言彈章,除非切逼於時諱,等是死僧之杖,卿亦試考內閣所在御定章箚彙編及公車文叢數百餘冊,幾十載之間,苟無論其說之輕重緊歇,生意下手於當路者頂門上,其人阿誰,所謂數百餘冊蠅頭字,特皆郢之書燕之說,於是乎位日益高,氣日益豪,期以長此樂而保此利者,每忽於知止之義,莫逭乎惡盈之理,詩云靡不有初鮮克有終,此之謂也。朝廷何負於此輩?此輩負國,相率入於罟擭,言念及此,令人不寒而栗。如使臺閣,隨事勤攻,人皆能樂聞,臺閣寧或不得爲臺閣,自有昨春屛奸之處分,接此而在黜陟激揚之地者,彰癉秤停,人心慴伏,奬一而勸百,勵十以戢千,舊俗維新,囂習底靜。藉令瘢無可洗之跡,疵無可覓之端,日望其月朝之來,諷說者登用,敢言者擢拔,遠邇瞻聆,咸知其今日規模,分明如此,然後卿可以無怍於奉朝賀疏中尊聖德於三古之句語。而以予觀卿,誠未覺其何政之秤停,甚事之慴服,出自卿手之臺閣,卽無非言出其口罪隨其身者流,此果卿則進諤諤之士,予反施訑訑之擧而然乎哉?苟或不然,卿之夙夜憂懼,恐負大何,豈待人之所云云?今於寥寥寂寂中,諫長陳腐常談,看作有意用心,聞朝筵之敎,尙不念顚倒竭蹶之方,萬有一人,皆嫌於專用卿等,當言處却步不言而囚舌,則卿之狼狽,且置之,依舊是昨春以前爻象,卿等之罪,合置何辟,卿其勿辭行公。
丙辰十一月二十日辰時,上御便殿。左承旨入侍時,行左承旨洪義榮,假注書尹命烈,記事官金景煥,記注官金良倜,以次進伏訖。上命書榻敎曰,左承旨許遞,與未差之代,前望單子入之,待下批牌招察任。仍命退,諸臣以次退出。
上在昌德宮。停常參·經筵。
洪仁浩啓曰,來二十五日朝參日次矣,敢稟。傳曰,停。
洪仁浩啓曰,明日永禧殿冬至祭親祭齋戒,再明日動駕相値,視事頉稟之意,敢啓。傳曰,知道。
洪仁浩啓曰,今二十三日永禧殿冬至祭親祭祭文,當爲製進,弘文提學閔鍾顯,卽爲牌招,何如?傳曰,允。
李羽晋啓曰,合辭方張之時,兩司無詣臺之員,事甚未安,新除授掌令洪受浩,卽爲牌招,大司諫金翰東,一體牌招,何如?傳曰,允。
洪仁浩啓曰,明日大駕詣永禧殿入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
傳于洪仁浩曰,右承旨入侍。
洪仁浩啓曰,香室永禧殿冬至祭親祭受押單子,啓親押。
傳于申耆曰,左副承旨入侍。
李晩秀啓曰,今日抄啓文臣課講,何承旨進去乎?敢稟。傳曰,左副承旨進去。
李晩秀啓曰,監察十三員內,一員未差,柳和源·李東馝·申惠周未署經,今此冬至祭享,無以分排,在前如此之時,有未署經監察行公之例矣,今亦依此例,署前行公之意,分付,何如?傳曰,允。
傳于申耆曰,明日出宮門路,以協陽門爲之。
傳于李晩秀曰,卿宰侍從罷削人員敍用,仍令該曹付軍職,使之參班。
兵曹口傳政事,護軍林道浩,副護軍尹長烈·魚用謙·吳泰賢,以上竝單付。
兵曹口傳政事,副護軍崔顯重。
傳于李晩秀曰,課講入侍。
李晩秀啓曰,內閣啓曰抄啓文臣講製中連三次居首參下陞六,已陞六者陞敍,已陞敍者準職,已準職者加資事,載講製節目矣。抄啓文臣崔光泰,三月朔·四月朔·五月朔·六月朔·七月朔·八月朔親試居首,係是連六次居首,而已經準職,何以爲之?敢稟。傳曰,初次連三次未及施賞,今又連三次各爲施賞,近於疊授,一次勿論,亦是格外,大抵此文臣之每文優如,自有設選以來初見,且聞篤老侍下云,堂上窠守令,令該曹,瓜近人中作窠,口傳差送。
吏曹口傳政事,以趙學敏爲監察,崔光泰爲豊川府使。
事變假注書洪致榮書啓,臣敬奉聖批,馳往傳諭于南部會賢坊部越邊契議政府領議政洪樂性所住處,則以爲臣冒上辭章,略暴血懇,伏地惶蹙,顒俟兪音,史官儼臨,聖批誕宣,不惟不賜遞免,慰勉之敎,誨責之諭,愈往愈摯,臣震懼感隕,繼之以抑鬱,臣雖昏無知識,若有一分可强之道,豈敢爲强引例讓之計,迷頑不知變動者哉?況當亞歲隔日,此實臣盡宵屈指以待之時也,尤豈敢爲只顧身之私義,不念竭蹶之義,而第廉防至重,義分至嚴,臣之去就,雖無足恤,誠有關於淸朝四維之化,則縱欲自輕,亦將何以放倒哉?臣情到此,益不勝萬萬惶阨,謹當申暴危苦之衷,仰請鈇鉞之誅云矣,敢啓。傳曰,知道。
傳于洪仁浩曰,發遣吏郞,諸執事淸齋與否,摘奸以來。
洪仁浩啓曰,冬至祭獻官單子,再昨日啓下,而其中在外人,有卽爲知委之下敎矣。長陵獻官李儒敬在外,而該吏不卽知委,今日受香時,未及待令,享官塡差,事體莫重,特敎申飭之下,有此稽忽之擧,事未前有,萬萬駭然。該吏,令攸司從重科治,當該吏曹堂上,所當重勘,而本院請推之外,無他可施之罰,何以爲之?敢稟。傳曰,再昨夜旣有特敎,似此在外者,分付畿伯,使之趁期待令,則祀典何等莫重,不有特敎,不卽分付,以致未及上來受香,獻官則雖已換差,參議事,節節駭然,昨日事姑未處分,而事關祀典,無嚴若此,當該吏曹參議韓用龜,爲先下義禁府。
都摠管前望單子入之,李家煥落點。
兵曹參知前望單子入之,丁若鏞落點。
以宣傳官射會單子,傳于洪仁浩曰,李鼎會之下愚不移,汔可休矣,近來宣傳官,以如彼之徒爲之,有罪不勘,頑習益甚。鼎會,爲先降定訓局軍伍,待射技快爲刮目大將,更試十巡柳葉箭得十五中,然後,草記,還屬禁旅,此後南行宣傳官之出六限滿,不得決科者,皆依鼎會例施行事,揭板該廳,而兵曹御覽官案,以此書之,南宣出六之式嚴防,切勿用武南稱號事,嚴飭兵曹。
黃昇源,以吏曹言啓曰,卽接司僕寺牒報,則明日擧動時,本寺正,例爲進輿差備,正未差之代,卽爲變通,以爲差備之地云矣,司僕寺正未差之代,口傳備擬以入之意,敢啓。傳曰,知道。
吏曹口傳政事,以李魯春爲司僕正。
李羽晉,以義禁府言啓曰,頃因牙山前縣監李靖模原情公事,判付內,首犯人査出勘處事命下,故關問該道矣,卽接忠淸監司林濟遠牒報,則枚擧牙山縣監金麟淳牒呈,以爲壬子四月乎字漕船,自安眠島新造回路,因備邊司關江華府材木,受賃價載運上來,到泰安居兒島致敗,其時縣監李羲文,而旣因備邊司關賃載,則似與私卜有間,今伏奉首犯人査出之命,故考諸狀啓謄錄,且憑本邑所報,玆以指名牒報云矣。當該縣監李羲文,今方待命,拿囚之意,敢啓。傳曰,其時廟堂發關,已是越法,該倅何罪,當該發關堂上,令廟堂卽爲査實草記,而李羲文,卽爲放送,可也。
申耆,以備邊司言啓曰,義禁府啓曰頃因牙山前縣監李靖模原情公事,判付內,首犯人査出勘處事命下,故關問該道矣,卽接忠淸監司林濟遠牒報,則枚擧牙山縣監金麟淳牒呈,以爲壬子四月乎字漕船,自安眠島新造回路,因備邊司關江華府材木,受賃價載運上來,到泰安居兒島致敗,其時縣監李羲文,而旣因備邊司關賃載,則似與私卜有間,今伏奉首犯人査出之命,故考諸狀啓謄錄,且憑本邑所報,玆以指名牒報云矣。當該縣監李羲文,今方待命,拿囚之意,敢啓。傳曰,其時廟堂發關,已是越法,該倅何罪,當該發關堂上,令廟堂卽爲査實草記,而李羲文,卽爲放送可也事,命下矣。取考本司文蹟,則壬子四月,因江華留守柳戇請報,判府事李秉模,爲有司堂上時,許題發關于忠淸水營,牙山新造漕船回泊時,使之輸運材木矣。請報之留守與發關之該備堂,當論勘,而一則己身故,一則方爲大臣,不得循例請勘,何以爲之,敢啓。傳曰,知道。
申耆,以訓鍊都監言啓曰,依傳敎,前宣傳官李鼎會,本局哨軍降定之意,敢啓。傳曰,知道。
申耆,以御營廳言啓曰,今十一月二十二日永禧殿擧動時,依兵曹節目,本廳鄕軍三哨,各色京標下軍四百五十七名,將官五員·將校三十六人,領付于訓鍊都監留陣之意,敢啓。傳曰,知道。
申耆,以禁衛營言啓曰,今十一月二十二日永禧殿擧動時,依兵曹節目,斥堠七處哨官七員,京標下軍二十八名,伏兵三處哨官三員,京標下軍十二名,嚴飭定送,晝療氣夜饋粥,而還宮後依例撤罷之意,敢啓。傳曰,知道。
申耆,以義禁府言啓曰,吏曹參議韓用龜,依下敎嚴囚東間之意,敢啓。傳曰,知道。
李羽晋,以義禁府言啓曰,罪人韓用龜朔州府投竄事,承傳啓下矣。韓用龜平安道朔州府投竄,而纔因下敎,發送都事,領付畿營,以承傳內辭意,具罪目,卽爲發遣府書吏,押送配所之意,敢啓。傳曰,知道。
領議政洪樂性疏曰,伏以中書一步,是豈臣抗顔復入之地哉。四載叨冒,一味尸素,時政民憂,擔閣一邊,國綱朝體,隳壞殆盡,臣之當退,固已久矣,而貪戀寵榮,蹲仍不去,畢竟彈劾之章,發於司直之地,臣身廉防之抛棄,固無可言,而至使淸朝之四維,緣臣而壞了無餘,一則臣罪二則臣罪。幸賴我聖上天地父母之仁,曲加生成之澤,特垂體諒之恩,俾得夬釋重負,杜門養痾,公而得免國體之損傷,私而得免一己之狼狽,涵泳恩澤,追訟愆尤,蹙伏感愧,靡所置躬。迺者許勉傳敎置之之命,遽降於千萬不意,而十行恩諭,繼宣於病伏奄奄之中,臣聞命震懍,五內失守,史官之回,冒上附奏,驚惶之極,未能悉暴危苦之衷,而慙悚戰悸,歷日冞切,達宵竟晷,心駭神錯,罔知攸措,猶屬例語矣。第臣衰耗癃疾,不堪驅使之狀,聖明旣洞燭矣,自首遭彈,不宜遵冒之情,聖明亦旣洞燭矣,有一於此,上不可復授重任,以玷名器,以妨國事,下不可冒沒承膺,以辱朝廷,以壞臣分,況兼有此二者乎?臣之頂踵毛髮,莫非恩造,夷險燥濕,宜其惟命,則臣何敢强引不當引之義,矯飾固讓之節,重犯辜慢之誅哉?以言乎病狀,則昏眩之症,近益添劇,長時委頓,若墜煙霧,殆或晝夜莫辨,寢食俱忘,伏枕度日,莫省四到,以此病狀,閒局漫職,初非可擬,況元輔之任,豈可一日虛叨乎?以言乎情踪,則瘝官之譏,虛縻之評,峻發於臺地,以此情蹤,微官庶僚,猶難冒據,況三事之列,豈可一日淟涊乎?臣若不退,則非但微臣之廉隅全喪,無所藉手事君而已,明時禮使之道,其將由此而有損,人臣進退之義,亦將由此而掃地矣。臣雖欲憑恃寵靈,貪惜爵祿,不顧嗤罵,惟事懷保,其柰禮防何,其柰公議何哉,不待臣言之畢,而聖明必有俯諒者矣,玆敢披瀝肝血,仰首鳴號。伏乞聖慈,俯垂鑑憐,特許遞免臣相職,仍治臣瀆擾之罪,以肅朝綱,以安賤分,公私不勝萬幸,臣無任屛營祈懇之至,謹昧死以聞。
左議政蔡濟恭疏曰,伏以人臣之受職於君上,而不事其事者,古人謂之尸,夫尸者,非生人之謂也,以生人而人不以生人數之,則其眞生不如死矣。念臣重入相府,恰滿二載,一不趨賓對,一不赴籌坐,身旣不以議政自居,郞吏亦不以相君見待,廟堂文簿之鎭日輪示者,亦必在諸宰之後,而臣卽捲以還授,不省其中,有何樣事務,問其官則輔相也,察其以則木偶也,此雖由於始因中書古規,不能行端揆之事,終因聖渥偏隆,特侈以休暇之典,而若使有識,論今日之尸厥職者,則臣必爲其首矣。臣心之羞愧欲死,姑捨之,在聖朝,以不得備數於生人者,儼然置廊廟之尊者,其果爲何如政也,何幸臺閣之上,論議峻發,其所臚列臣者,無一字或爽其實,朝廷之公議僉同,自可知矣。日月在上,不遺容光,察臣悲苦之情,憐臣危臲之蹤,所帶匪據之任,特命許免,於是乎殿下於臣之一身,無往而非拔之溝壑之恩,悸懍惶愧之餘,竊庶幾從玆以往,崦嵫餘景,少占優閒,歌詠則爲康衢老人,簪笏則付秋蟬蛻殻,不復知有人世間曰是曰非,千萬夢寐之外,旣下之傳敎,還寢於月改之後,十行之諭,命召之頒,史官在前,承宣踵後,似此恩榮,豈可擬議於如臣無用之物乎?旋因僚相所報,筵話梗槪,約略承聞,委卑之勤,責勉之切,臣雖旣眊且瞶,猶有一分靈竅,則豈不仰認至意,俯激寸衷,而況又國耳公耳身不己有八字之諭,雖終身用之,亦當有餘。從事於斯,少酬涓埃,尤豈非至願所在,而第念臣之已試蔑效,朝野皆知,況自今秋重病以後,精神益復銷落,事事健忘,言言顚錯,惟有委席擁衾,如知如不知,以度朝昏耳,驥騏衰老,猶且駑馬先之,況本爲驚馬者,至於衰且老,則必放之野外,乃得其所,今臣情事,實類於此。聖上之所以處臣者,非放之野外則無可施之道,而今乃强意剪拂,置之金埒豢養之恩,豈不感激,而畢竟蹶足摧轅,以孤主恩,則未知誰執厥咎。念之及此,只切悲歎,況今朝象日乖,比之十數年前,猶且落下幾層,東潰西決,實有收拾不得之慮,雖使古大臣才優德盛者當之,猶當却顧而難進,如臣之孤孑冥墑者,若自恃以殿下之股肱心膂,一欲試手於其間,則薤粉先及,尙何有補於國事乎?左思右量,千商百度,進身中書,實無其路。況大臣不畏臺言,則其國無可爲矣,畏此簡書,詩經攸載,臣何敢諉之以身不自有,復速縱恣放肆之誅乎?玆敢涕泣呼籲於天地父母之前。伏乞聖慈,將臣議政之任,亟命鐫改,仍治臣前後孤負之罪,以嚴邦憲,以重臺言,千萬血祝云云。答曰,省疏具悉卿懇,聞再昨筵敎,循例尋章,此果國耳公耳之義乎,惟今云云,卽亦筵敎餘意,豈欲使卿等,在具瞻之地者,拚棄廉防,趨承爲恭而有是批哉?卿等如不以身己有,屨駕之戒,豈待敦迫?卿等諒此,卽起視事。仍傳曰,此批答,遣史官分傳于領左相。
丙辰十一月二十一日午時,上御便殿。抄啓文臣課講入侍時,左副承旨申耆,同副承旨金啓洛,假注書尹命烈,記事官金景煥,記注官金良倜,以次進伏訖。引儀唱親試試官以下入就位行四拜禮,試官原任提學徐浩修,直提學李晩秀入就位,行拜禮,以次進伏訖。上曰,開講,可也,諸文臣以次進講訖。上曰,申絢之文體典實,頗有可觀,而其外文臣,專不留意於文字,以課試言之,殆不如前年所作,不知嚴畏,莫此爲甚,自正月朔課試,盡爲勿施,更爲製進,使之丕變前習,可也。耆曰,祭官中具得魯,果有實故云,合有變通之道矣。上曰,改差事,注書出傳,可也。賤臣承命出傳。命啓洛書榻敎曰,差祭兵曹堂上及摠管許遞,前望單子入之,待下批牌招察任。命耆書傳敎曰,監察未差之代,令該曹口傳差出,待下批牌招,以爲押班之地。仍命退,諸臣以次退出。
丙辰十一月二十一日人定時,上御便殿。左副承旨入侍時,左副承旨申耆,假注書尹命烈,記事官金景煥,以次進伏訖。上曰,左承旨入侍。賤臣承命出傳,與左承旨李晩秀偕入進伏。上命耆書傳敎曰,如渠滓穢之蹤,含忍於塗泥之中,收錄於蕩滌之時,宜其彝性之不泯者存,猶勝於豚魚之頑雀鼠之微,而何嘗有一半分知德感恩,怵分畏義之現於言辭發於行止者耶?予雖嫉惡之性太過,寤寐一念,必欲人其人而匿其瑕,矜其不能,援其將溺,苟有涉於自谷遷喬用夏變夷之漸,從前無妄,一付之行雲流水,於渠亦然,近頗無礙,則渠固渠也,寧忍不悛宿習,不顧大防乎?渠之許多罪負,前旣不諭,特推不忍人之政,今亦何必索諭,而以同朝之所共知者言之,御極初一疏,名雖徑出,實則示其自貳之意於人,不欲與國邊爛漫,金木之典,在渠當耳,其時只遠之而已,終不以其罪罪之者,一則念其兄,一則憐其兄。又其後所爲,無非罔赦,至以跖·惠二字,對渠敷心而言,俾知懲艾,然猶依舊,是誠化外,甚至昨日擧措,而渠之腔中,昧一嚴字畏字,渠不足言,顧其職則吏曹參議也,激揚彰癉,卽渠之責,俾渠行渠胸臆,而一味顧藉容與,則朝廷其可曰有刑政乎?齋官塡差,渠旣自渠手正書,入啓於前夜,忽於經宿過午之後,投呈一疏,辭其職名,插入數句隱映語,此與丙申徑出疏,一串貫來,伎倆畢露,情狀莫逃,及其因飭敎入來也,顚倒呼望,慌忙手書,都出於利害縈其中,而心不棲舍,又何其辱朝廷之甚也?天地之大德曰生,生物之理,莫過於仁,惟仁者,爲能惡人,屛諸四裔,使他人皆得砥礪名行,誠心事君,咸囿太和元氣之中,仁之爲用,不在於喣濡。義禁府東間嚴囚罪人韓用龜,朔州府投竄。上曰,吏判事豈可成說乎?其所秉執,卽義理也,而以韓用龜事言之,惟以招降納叛,黨同伐異爲事,若此不已,將不知抱明義而含笑入地矣,此意,承旨使之知之,可也。上曰,抄啓文臣入侍。賤臣承命出傳,與抄啓文臣等偕入進伏。上曰,俄者飭敎之下,所當惕念製進,而今此試券,殆若行雲流水,便同閑漫酬應者然,全昧敎導作成之本意,寧有如許道理?命晩秀書疑心題。仍敎曰,今日內使之製進,而後或如前,當有重勘,以此嚴飭,可也。仍命退,諸臣以次退出。
上在永禧殿,停常參·經筵。
大駕詣永禧殿入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
王大妃殿·惠慶宮,朝夕遣承旨問安。答曰,知道。
親祭罷後,內閣·政院·玉堂·藥房·朝廷二品以上,六曹堂上口傳問安。答曰,知道。
傳于洪仁浩曰,親押處所,仁政殿月臺爲之,二嚴後出宮,廟殿陵園宮香祝,親傳於月臺,祗送於東庭,令該房知悉。
傳于申耆曰,侍衛軍兵毛具。
申耆啓曰,司僕內乘,來言捲簾毛帳,取稟。傳曰捲三面。
洪仁浩啓曰,明日冬至望闕禮,依例爲之之意,敢啓。傳曰知道。
傳于洪仁浩曰,禮房承旨,馳詣宗廟·景慕宮,奉審摘奸以來。
金啓洛啓曰,大駕詣永禧殿入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于金啓洛曰,都承旨許遞,前望單子入之,待下批牌招察任。
承旨前望單子入之,李鼎揆落點。
洪仁浩啓曰,明日親祭時,承旨當爲備員,而右副承旨李羽晋差祭,何以爲之?敢稟。傳曰,許遞。前望單子入之,待下批牌招察任。
承旨前望單子入之,李勉兢落點。
金啓洛啓曰,王大妃殿·惠慶宮問安進去下直之意,敢啓。傳曰,知道。
傳于申耆曰,吏戶換房。
傳于申耆曰,承旨房三院副提調仍。
申耆啓曰,王大妃殿·惠慶宮夕問安,何承旨進去乎?敢稟。傳曰,左副承旨進去。
吏曹口傳政事,以鄭觀輝爲司僕正。
兵曹口傳政事,副護軍單李羽晉。
洪仁浩啓曰,明日王大妃殿·惠慶宮問安,何承旨進去乎?敢稟。傳曰,都承旨進去。
傳于申耆曰,守令有闕之代,令該曹口傳差出,待下批當日辭朝。
吏曹口傳政事,以李鉐爲雲峯縣監。
傳于李勉兢曰,禁府刑曹輕囚放釋。
李晩秀,以吏曹言啓曰,催科方張,諸道差使員守令,除朝辭下送,其外上京守令,一體下送後,草記事,命下矣。差使員守令高陽郡守王道常,恩津縣監李義敎,聞慶縣監宋倫載,同福縣監嚴思勉,洪川縣監徐謙淳,洪原縣監崔寅燮,甑山縣令李榮大,纔已催促下送之意,敢啓。傳曰,知道。
申耆,以兵曹言啓曰,依下敎,武藝別監·內吹·兼內吹·近仗軍士等處,設粥以饋之意,敢啓。傳曰,知道。
申耆,以壯勇營言啓曰,依下敎,本營隨駕衛內將校·軍兵等處,設粥分饋之意,敢啓。傳曰,知道。
申耆,以訓鍊都監言啓曰,依下敎,衛內軍兵等處,饋粥之意,敢啓。傳曰,知道。
申耆,以禁衛營言啓曰,依下敎,環衛軍兵等處,設粥分饋之意,敢啓。傳曰,知道。
洪仁浩,以崇陵獻官意啓曰,今此冬至祭享時,贊者思陵令柳相文,初不等待於受香之班,又不先詣於齋所,日已過申,終無聲息,英重祭享,無以備員過行,其代,令該曹更卽塡差出送,以爲及時之地,而未到贊者柳相文不進之罪,令該府拿問處之,何如?傳曰,允。
李勉兢,以義禁府言啓曰,禁府刑曹輕囚放釋事,命下,矣。時囚罪人洪景厚·閔光升·李弘謙等,竝放送之意,敢啓。傳曰,知道。洪景厚保放,可也。
李勉兢,以刑曹言啓曰,依下敎,典獄署輕囚罪人文道行等二十四名,竝放送之意,敢啓。傳曰,知道。
丙辰十一月二十二日辰時,上詣永禧殿擧動入侍時,行都承旨李鼎揆,行左承旨李晩秀,行右承旨洪仁浩,左副承旨申耆,右副承旨李勉兢,同副承旨金啓洛,假注書尹命烈·李毅采,記事官金景煥,記注官金良倜,一提學鄭民始,二提學沈煥之以次隨駕。上具遠遊冠·絳紗袍,乘輿出協陽門·肅章門,入仁政門,詣仁政殿月臺,降輿陞座。上敎仁浩曰,香幕設於何處?仁浩曰,仁政門外矣。上曰,香幕之設於門外者,宣政殿傳香時例也,旣非宣政殿,則何可設於門外乎?從今以往,自香室直爲奉來,可也。上曰,廟宮陵園冬至祭香祝,奉入,可也。仍詣板位。上曰,香室守僕,先以高聲,呼各陵各園獻官,進前受香,可也。上仍南向跪,親押永禧殿親祭祝文訖,仍又親傳廟宮陵園冬至祭香祝。上曰,諸獻官進前受香後,皆立宗廟獻官後,可也。上降自東階,詣祗迎所,祗迎香祝訖。上敎仁浩曰,諸獻官人馬,嚴飭整齊於敦化門外,可也。上曰,弘陵獻官有頉,代右副承旨進去,可也。上仍乘輿出仁政門,降輿乘輦,出敦化門輦路,至銅峴屛門。上曰,左議政入侍事,遣史官傳諭于祗迎處。出駕前下敎賤臣承命傳諭前導,偕入。濟恭曰,早朝勞動,聖體,若何?上曰,一樣矣。濟恭曰,日吉辰良,臣不勝慶幸矣。上曰,卿之筋力,近則何如?濟恭曰,臣非不能動作,而日氣嚴寒,宿症癃痼,無足,仰達矣。上曰,昨疏賜批,卿已見之,卿將何以處之?濟恭曰,聖批之下,臣不敢更陳私義矣。上曰,近來朝象,實爲可憫,今於路次,言不盡意,惟卿諒之也。上曰,昨夜韓用龜處分事,卿其知之乎?濟恭曰,臣俄於朝紙,伏見所下傳敎,而臣實不知其裏面矣。上曰,享官書啓,渠旣書入,翌日陳疏,豈成說乎?誠可痛也。駕詣永禧殿洞口紅箭門外,降輦乘輿,詣齋殿改具冕服,就板位行四拜禮,詣殿內奉審,還詣齋殿。上命仁浩入侍。上敎曰,近來承旨,自便太甚,無難空班,不成貌樣,其可成說乎?又敎曰,承旨在班者幾人乎,注書出見知入,可也。賤臣承命出見入奏曰,都承旨李鼎揆,右副承旨李勉兢,同副承旨金啓洛三人在班矣。上曰,左右承旨,偕詣殿內奉審,陳設極其精潔,可也。仍命退,承史以次權退。
上在昌德宮。停常參·經筵。
大駕還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上冬至單子問安。答曰,知道。
元子宮,內閣·政院·玉堂·朝廷二品以上·六曹堂上冬至單子問安。答曰,知悉。
洪仁浩啓曰,明日常參·經筵,取稟。傳曰,停。
李鼎揆啓曰,王大妃殿·惠慶宮問安進去下直之意,敢啓。傳曰,知道。
傳于申耆曰,還宮門路,以萬安門爲之。
傳于申耆曰,進箋時,原任閣臣入侍。
傳于洪仁浩曰,承旨持此封還上疏,以筵敎,敦諭於領相以來。
傳于申耆曰,卿等年老,而昨今連爲勞攘,爲便卿等,明日朝廷問安勿爲之知悉事,招致備郞,往傳于左右相。
永禧殿冬至祭親行敎是時祭報府,亞獻官行判府事李秉模,終獻官右議政尹蓍東,禮儀使行禮曹判書閔鍾顯,典祀官奉常正金晦彬,殿司令沈周賢,執禮副司果李始源,第一位執尊副司果趙萬元,第二位執尊修撰李基讓,第三位執尊司諫李顯默,第四位執尊修撰金熙采,第五位執尊副司果朴瑞源,第一位大祝副司果金近淳,第二位大祝正言趙德潤,第三位大祝校理尹悌東,第四位大祝校理洪秀晩,第五位大祝副修撰尹益烈,第一位祝史直講朴吉源,第二位祝史副司正徐俊輔,第三位祝史副司果申絢,第四位祝史副司正金履載,第五位祝史副司果趙得永,第一位齋郞副司正洪樂浚,第二位齋郞副司正尹致永,第三位齋郞副司果權晙,第四位齋郞副司正洪奭周,第五位齋郞禮曹正郞金熙周,盥洗位副司果金熙洛,爵洗位副司正金處巖,亞獻盥洗位副司正李英發,贊者引儀趙德敷,兼引儀鄭煥恭,謁者兼引儀金信行,謁者假引儀李永薰,贊引引儀尹之衡,贊引假引儀黃稔,祭監監察尹秤,監察李秉烈。
丙辰十一月二十三日子時,上詣永禧殿,冬至祭親祭入侍時,行都承旨李鼎揆,行左承旨李晩秀,行右承旨洪仁浩,左副承旨申耆,右副承旨李勉兢,同副承旨金啓洛,假注書尹命烈·李毅采,記事官金景煥,記注官金良倜,一提學鄭民始,二提學沈煥之以次侍立訖。上具冕服,五字刀割入就板位行四拜禮,詣盥洗位盥洗訖,詣第一室神位前,三上香獻爵,次詣各室如初禮,降復位,亞獻官判府事李秉模,終獻官右議政尹蓍東,以次行亞終獻禮訖,上詣飮福位飮福訖,降復位,行四拜禮,又行四拜禮,詣望燎位望燎訖,上還詣殿內,命諸承旨及諸執事典祀官撤饌訖,上還齋殿。命退,諸臣以次權退。
丙辰十一月二十三日辰時,上詣還宮入侍時,行都承旨李鼎揆,行左承旨李晩秀,行右承旨洪仁浩,左副承旨申耆,右副承旨李勉兢,同副承旨金啓洛,假注書尹命烈·李毅采,記事官金景煥,記注官金良倜,一提學鄭民始以次隨駕。上具遠遊冠·絳紗袍,出齋殿乘輿,詣紅箭門外,降輿乘輦,駕詣鐘閣前。上命駐輦。上命貢市人等進奏貢市弊瘼,貢市人等對曰,各鄽情願,有所書來者矣。上敎耆盡捧入。駕詣敦化門外,命耆出標信解嚴,駕入敦化門·進善門,降輦乘輿,入仁政門降輿,入萬安門,詣璿源殿,就板位行四拜禮,還內。諸臣以次退出。
丙辰十一月二十三日辰時,上御便殿。時原任閣臣進箋入侍時,行左承旨李晩秀,假注書尹命烈,記事官金珍恪,原任直提學判府事李秉模,一提學鄭民始,二提學沈煥之,原任直提學徐浩修·金載瓚·徐龍輔·鄭大容,原任直閣金勉柱·尹行恁·南公轍,直閣李始源,以次進伏訖。秉模曰,風寒斗嚴,徹曉親祼,早朝回鑾,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,政院·玉堂還宮後翌日,口傳問安。答曰,知道。
藥房提調金載瓚,副提調李鼎揆啓曰,一陽肇生,百祿鼎至,侵曉將事,冒寒回鑾,伏未審夜間聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
李勉兢啓曰,大司憲宋煥箕,執義申禹相,掌令李益恢,持平鄭宗魯·金壽祖在外,掌令洪受浩牌招啓辭未下,監察茶時之意,敢啓。傳曰,知道。
傳于李晩秀曰,吏房承旨入侍。
傳于李晩秀曰,左承旨入侍。
傳于李勉兢曰,右副承旨入侍。
傳于李晩秀曰,時原任大臣入侍。
以開城留守趙鎮寬狀啓,齊陵冬至祭祭官後錄馳啓事,傳于洪仁浩曰,贊謁者則隣陵出番官,互相塡差事,回諭。
以華城留守趙心泰狀啓,日用·松洞兩面,移屬前廣州,舊還流來未捧石數,爲六百餘石事,傳于申耆曰,兩面移屬本府之後,蠲徭省賦,從願循欲,欲令人人,皆爲本府之民者,一則爲所重,二則爲所重,些少舊還,豈可以屬面之差後,不與於一視之列,而以貽高飯揚役之苦乎?狀聞石數,爲先蕩減,外此撫摩之道,與本府原居之民,無甚彼此,而反復勝焉,果遵前下飭敎,着意奉行乎,卿更須銘念事,下諭于華城留守,廣州糴案拔去之意,亦令廟堂,分付廣留。
申耆,以壯勇營·訓鍊都監·禁衛營·御營廳言啓曰,四營各定善放軍五名,出城行獵矣,旣無虎跡,日寒如此,姑爲撤還,何如?傳曰,允。
丙辰十一月二十四日辰時,上御便殿。吏房承旨入侍時,行左承旨李晩秀,假注書尹命烈,記事官金景煥,記注官金良倜,以次進伏訖。上曰,昨夜以大臣今日勿爲入來之意,令承旨書報矣。今聞諸大臣,皆來詣闕外云,此事果是何等關係,何等吉慶之事,今日苟欲召見,則昨夜豈有勿入來之敎乎?如此慶事,君臣上下,相議停當,從容陳請,道理當然,而今乃作外面人事如此,曾謂士大夫,似無此等事,而體國大臣,乃有如此之事,豈不萬萬慨咄者乎?此後則雖來月初,先以何日陳請之意,自政院或內閣入稟,待發落入來,可也。承旨以此意,詳細書報于領相,仍令轉示諸大臣。又敎曰,昨日下敎之後,何大臣發論入來事,知入,可也。仍命退,諸臣以次退出。
丙辰十一月二十四日辰時,上御便殿。元子侍坐,時原任大臣入侍時,行左承旨李晩秀,假注書尹命烈,記事官金景煥,記注官金良倜,左議政蔡濟恭,領敦寧金履素,判府事李秉模,右議政尹蓍東,以次進伏訖。濟恭曰,昨日風寒斗嚴,徹曉親祼,早朝回鑾,聖體,若何?上曰,無損矣。濟恭曰,王大妃殿氣候,何知?上曰,一樣矣。濟恭曰,惠慶宮氣候,何如?上曰,一樣矣。濟恭曰,仰瞻元子侍坐,睿度益覺儼然,下情不勝欣忭,寢膳起居,一樣萬康耶?上曰,連爲善在矣。上曰,昨夜以卿等勿入來之意,使承宣詳報,卿等想領會予意,此事果是何等至重至大,吉慶歡欣之事,君臣上下,從容相議,可陳請時陳請,可行禮時行禮,下豈有强請,上豈或相持,他事猶不可作外面人事,況此莫重之事乎?姑待來初之敎,予意有在,昨年亞歲卿等之陳請也,予以明年固好,再明年亦好,愈久愈好爲言,予意蓋以遲之又久,爲祈天永命之本。且此後慈宮寶籌日隆,歲歲慶運,以予喜懼之心,隨事不欲張大,徐待諸慶咸湊之年,合行而兼擧,豈不尤好耶?濟恭曰,聖敎之下,不敢更煩仰請,謹當更俟來初矣。上曰,來初雖未必準許,當有亞於此之道,今日則更勿張皇爲說,可也。濟恭曰,上下酬酢,已移數時,而元子端坐如植,不一遊目,小學之工已成矣,臣不勝欽仰。上曰,三更後始就寢,未明已盥梳,拜跪應對,便已成習,非予敎之也,卽我朝家法也。夫爲學入德之門,莫先於小學,而近聞士夫家小兒,無讀小學者,泮庠小學講,亦廢閣不行云,此亦足以觀世道也。先朝校正本,卽活印故未及廣布,予欲重刊而未果矣。上曰,日前以委任大臣事下敎,使右相詳報僚相,仍令登筵諸臣,轉相告諭,卿等果聞之否?濟恭等曰,因右相所報,已承聞矣。上曰,天下事莫不有規模,予之規模已定矣,領相老矣,只當臥閤,左相亦因中書故事,不如例赴朝,予不强之,而大臣異庶僚,所貴大體,何責細務。領敦寧,雖未必有言語文字之長,而所守之確,予嘗歎尙,判府事之文學政事,靡適不可,而兩大臣則今適不在於時任,予所委毗而責成者,卽右相也。從古人臣之不得行其志,蓋或有牽掣顧畏之患,而顧今戚畹之干政,權奸之竊柄,皆無可言,朝政時務,予方一以委之於卿等,卿等顧何憚而不爲?入侍承宣亦近臣,而予於十數年來,積被所謂近臣輩所欺蔽,世道至此,靜思初心,中夜髮豎,今者之敎,予則以爲始得第一義,卿等無負予意也。蓍東曰,如臣庸陋,叨此重任,夙宵憂懼,如集于木,今伏承此敎,尤不勝惶愧罔措矣。上曰,大抵人才眇然,莫今時若,試觀卿宰以下,平生立朝,無一可紀之績,所進之言,身後將何有諡狀行錄乎?非爲對卿等而言也,年位高者最勝矣。上曰,韓用龜處分,卿等以爲,如何?蓍東曰,用龜事,誠極駭然,而以今番所犯論之,臣誠惶恐,處分似或過中矣。上曰,卿未知用龜本末乎?傳敎旣曰,不索諭,今何必更諭,而蓋其自初罪犯,專在心跡之間,年前跖·惠之敎,欲使渠少知懲艾,而難化者質,易綻者心,予所深惡而嚴處,豈但爲今番事而發也?予則以爲罪一用龜,可以革一世之汚習,如疎闊之吏判,亦爲用龜所賣,將不免無限狼狽,故以招降納叛,黨同伐異四字,欲書於處分傳敎中而還置之,使承旨報于吏判矣。問其處地,則近臣切姻者爲數三人,必多稱冤者,而在予之前,則聲討不遺餘力,此果誠心乎?卿則以處分過中爲言,予實感歎矣。濟恭曰,臣於下往華城之際,路過軍浦川,居民男女,無不伏於路傍,縷縷告訴,以爲此處居民四十餘戶,專賴軍浦場市之在傍,以爲資生之道,今則朝家,欲令安養撥所,有所利益,場市移之於三十里外安養地方,此處民人,皆將流離顚連之外,更無他道。朝家之視小民,寧有厚薄?若於軍浦場舊墟,命以初一初六開場,則安養新場,可以自在,此地之民,亦將依舊賴活,願以此上達變通云矣。此係民事,故臣問於華城留守,則亦以爲事可便好云,依民願改定日字,使兩處互爲開場,則似爲兩便之道,故敢此,仰達矣。上曰,今聞卿言思之,場基之請設於安養也,以軍浦之民,何以聊賴?且況由果川輦路,當由軍浦,則民情之外,孔道一也,令畿伯,問于兩邑倅及民人等,使之兩便決給矣,伊後該道擧行,未免專此忽彼,以致軍浦民情之抑鬱者,何聞之晩也,華留其時,亦似參聞筵敎,而何無提撕於道臣之言云耶?令廟堂郞爲分付道臣,分日竝設,期於兩便,可也。出擧條濟恭曰,臣於向日,下往華城,竊聞輿誦,賞典頒下中,或有有薦出身與軍門有祿者,蒙加資之恩,渠輩非不感幸,而但有薦者,不得名登仕籍,有祿者,反失本任折衝,相當職則萬無得參之路,人皆以爲國家之酬其勞,在渠實爲有害無益云。其言亦不爲無據,適有言端,敢此,仰達矣。上曰,似此之類,令華留抄出狀聞,可也。出擧條濟恭曰,耽羅妓,捐財賑民,不願受賞,不願免賤,願一觀王城,仍入金剛山,有從願之命,纔上來而適値劇寒,彷徨旅邸,來見臣泣訴,渠雖賤類,其義可尙,其情可憫,分付有司,另加顧恤,似好矣。上曰,耽羅人之朝家軫恤,視他道尤別。渠以一賤妓,出義捐財,助賑窮民,已極可嘉,而其所願,亦不碌碌,旣已上來之後,何可使呼饑道路?自備局更問于渠,如欲留,開春後下送金剛山,使得觀玩後給糧資,津送本鄕,以示無物不遂之意,可也。秉模曰,臣於備堂現告事,不勝惶悚矣。上曰,本事不過微細,大臣之以卿宰時事入現告,勿論前後何限,卿其安心,可也。仍命退,諸臣以次退出。
上在昌德宮。停常參·經筵。
藥房提調金載瓚,副提調李鼎揆啓曰,伏未審夜間聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
李勉兢啓曰,大司憲宋煥箕,執義申禹相,掌令李益恢,持平鄭宗魯,金壽祖在外,掌令洪受浩牌招啓辭未下,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李鼎揆啓曰,行左承旨李晩秀,今日不爲仕進,卽爲牌招,何如?傳曰,允。
以司諫李顯默,獻納韓致應,正言沈達漢,牌不進罷職傳旨,傳于李勉兢曰,只推。
以行左承旨李晩秀,牌不進推考傳旨,傳于李鼎揆曰,許遞。前望單子入之,待下批牌招察任。
李勉兢啓曰,司諫李顯默,獻納韓致應,正言沈達漢,旣有只推之命,一體牌招,何如?傳曰,允。
傳于洪仁浩曰,右承旨入侍。
傳于洪仁浩曰,來待諸臣入侍。
以崇陵贊者柳相文拿處傳旨,傳于洪仁浩曰,聞其事實,非渠罪分揀,陵屬,令該曹照律科治。
以司諫李顯默,獻納韓致應,正言沈達漢,牌不進罷職傳旨,傳于李勉兢曰,只推。
金啓洛,以賑恤廳言啓曰,依下敎,濟州妓生萬德處,今朔糧資米一石·錢五兩,題給之意,敢啓。傳曰,知道。散施貲累,賑活飢口,事聞朝廷,問渠所望,則不願受賞,亦不願免賤,所願只在於涉海上京,轉見金剛云,而仍値劇寒,不得發向。渠雖賤物,義氣不愧古之烈俠,開春間給糧料,直充內醫院差備待令行首醫女,屬之首醫,各別顧見,見金剛還送時,分付沿路道臣,優給糧資,可也。
李勉兢,以兵曹言啓曰,慶熙宮衛將趙穎五,衛將李溥萬,俱以素患痰癖之症,當寒添劇,時月之內,無望供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
李勉兢,以兵曹言啓曰,來十二月·丁巳正月當上番騎兵二百四十六名,依定式本曹點考後,仍令該曹,襦衣題給之意,敢啓。傳曰,知道。
申耆,以兵曹言啓曰,新除授宣傳官李蓍明,以壬子遭故,懸錄於官案,故臣果矇然擬入,至蒙天點,追後聞之,則伊後又爲遭故,尙在草土中云。臣之昏迷顚錯,全不審愼之罪,萬萬惶恐,而李蓍明原望筒,勿施,何如?傳曰,允。
李鼎揆,以內醫院都提調·提調意啓曰,賑恤廳濟州妓生萬德今朔糧資米錢題給事,草記批旨內知道。散施貲累,賑活飢口,事聞朝廷,問渠所望,則不願受賞,亦不願免賤,所願只在於涉海上京,轉見金剛云,而仍値劇寒,不得發向。渠雖賤物,義氣不愧古之烈俠,開春間給糧料,直充內醫院差備待令行首醫女,屬之首醫,各別顧見,見金剛還送時,分付沿路道臣,優給糧資可也事,命下矣。依下敎,濟州婢萬德,差備待令行首醫女,加設充差之意,敢啓。傳曰,知道。
李勉兢,以義禁府言啓曰,時囚罪人洪景厚,杖八十收贖,告身盡行追奪,徒二年定配照律公事,判付內依允,功減一等事,命下矣。洪景厚功減一等,杖七十收贖,告身盡行追奪,忠淸道沃川郡增若驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
申耆,以左邊捕盜廳言啓曰,本廳兼從事官申善應,身病猝重,勢難察任,改差,何如?傳曰,允。
義禁府啓目,長城前府使洪景厚矣,臺疏中構成誣獄,橫奪財産,兩先正筆蹟見失等事,觀於道査,自歸落空,不必更論,而金文在之逃避也,該府使之發差搜捕,至再至三,則校吏之乘時作挐,勢所必然,以至致縳婦女,碎斷廟鑰,本倅雖在檢所,若能嚴加檢束,則豈有此無前之擧乎?事之可駭,莫此爲甚,以此照律罪從重論,杖八十收贖,告身盡行追奪,徒二年定配,私罪奉敎依允爲旀,功減一等爲良如敎。
刑曹啓目,粘連擊錚人李季得,罪犯私掘,十年勿放,旣有先朝受敎,不可遽議放釋,原情內辭緣,置之,何如?判付啓,受敎不敢違越,事情有關敦俗,渠父之無兄弟獨身,果如所供,則令配所地方道臣,給暇過歲爲良如敎。又啓目,粘連擊錚官婢辰每,勢不相敵,兩兒竝命,尤極驚慘,不可以該道之已經勘配,仍而置之。分付道臣,詳査啓聞後稟處,何如?判付啓,尋常殺獄,不可汎看,觀渠供招,豈或任他,嚴飭道臣,星火行査狀聞爲良如敎。
丙辰十一月二十五日午時,上御便殿。來待諸臣入侍時,行右承旨洪仁浩,假注書尹命烈,記事官金景煥,記注官金良倜,抄啓文臣金近淳·李勉昇·曺錫中·柳遠嗚·黃基天,以次進伏訖。上曰,沈象奎入侍。良倜承命出傳,與檢校待敎沈象奎偕入進伏。上命仁浩書策問題。上曰,來待文臣幾人乎?仁浩曰,五人矣。上曰,各書一件,諸臣各書策問題訖。仍命退,諸臣以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,明日常參·經筵,取稟。傳曰,停。
李勉兢啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
李勉兢啓曰,司諫李顯默,獻納韓致應,正言沈達漢,旣有只推之命,一體牌招,何如?傳曰,允。
傳于申耆曰,諸承旨持公事入侍。
備忘記,柔院僉使許塾下直,長弓一張·長箭一部·片箭一部·筒兒一箇賜給。
以大司諫金翰東,司諫李顯默,獻納韓致應,正言沈達漢·趙德潤,掌令洪受浩,牌不進罷職傳旨,傳于李勉兢曰,只推。
李勉兢啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩牌招不進,監察茶時之意,敢啓。傳曰,知道。
申耆啓曰,京畿監司李冕膺,依下敎來待矣。傳曰,入侍。
以慶尙監司李泰永狀啓,密陽府使金思義身死之代,令該曹擇差,催促下送事,傳于金啓洛曰,其代勿拘常格,口傳各別擇差,待下批,使之當日辭朝。
以密陽府使望筒,傳于金啓洛曰,以弊邑兼大邑催科之時,不可一刻曠官,道內補外郡守中尹魯東陞補,其代,道內蔭倅中口傳陞擬,竝令除朝辭赴任事,三懸鈴行會。
以華城留守趙心泰狀啓,日用面九戶所納舊還米,還爲出給事,判付內,啓下備邊司爲旀,爲其已納三包穀物之還推,往來於氷程石角,惠反爲弊,卿其先爲從便充給事,令政院回諭爲旀,廣州府段,自本府知委爲良如敎。
洪仁浩,以禮曹言啓曰,今十一月二十三日冬至朝賀諸道所封箋文中,南陽府使田義顯,金浦郡守任聖說,雲山郡守張夢說,雖非應封官,以別軍職封箋矣,一體看審捧入之意,敢啓。傳曰,知道。
申耆,以御營廳言啓曰,本廳來十二月·丁巳正月兩朔應立中部中司屬全羅右道二哨,忠淸右道三哨,合五哨軍兵五百十七名,今已逢點整齊矣,十二月初一日,與左司軍兵,替代立番後,舊軍放送之意,敢啓。傳曰,知道。
申耆,以御營廳言啓曰,本廳來丁巳二月·三月兩朔應立中部右司屬忠淸右道五哨軍兵,正月二十五日,京中逢點,二月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
李勉兢,以義禁府言啓曰,保放罪人洪景厚,還囚照律以入之意,敢啓。傳曰,知道。
李勉兢,以刑曹言啓曰,今番冬至祭享,英陵造果,不善檢飭,當該典祀官洪樂淵推考,年衰器具不逮之類,無得塡差,飭敎何如,而當初差祭,極爲駭然,該堂今無可論,該吏,令攸司嚴加懲治後,草記事,命下矣。依傳敎,當該吏曹書吏尹昌文,嚴杖一百後放送之意,敢啓。傳曰,知道。
禮曹啓目,厚州僉使所用印信,令該曹急速鑄送,文到日爲始行用事,行移,何如?判付啓,設鎭設邑與履歷之邊禦間,俱姑未決,印之銷刻,亦難豫定,奉使三邑印信一顆,爲先下送,待官制指一酌定,然後新造下送爲只爲爲良如敎。
刑曹啓目,粘連殺獄罪人文彬伊,更加各別嚴刑,照法勘處之意,分付道臣,何如?判付啓,正犯之誰某,姑無論,同氣之推諉,極可駭,發遣曹郞,問于大臣,以獄理如何平允,風化如何歸正,收議以來。卿等更具意見,稟處爲良如敎。
丙辰十一月二十六日辰時,上御重熙堂。諸承旨持公事入侍,京畿監司入侍時,左副承旨申耆,右副承旨李勉兢,假注書尹命烈·李毅采,記事官金景煥,記注官金良倜,待敎李存秀,京畿監司李冕膺,以次進伏訖。上曰,讀奏公事。耆讀奏黃海兵使金思穆狀啓,文城僉使李寅華到任事,南兵使李壽鵬狀啓,惠山僉使金聖和到任事。勉兢讀奏忠淸監司林濟遠啓本,罪人奴价老味黃澗縣到配事,金春福靑山縣到配事。命書判付訖。上敎冕膺曰,本道舊還,何以爲之?冕膺曰,備局關子,初無停退與舊還之區別,而只有成冊擧行云云。故京畿各邑二萬五千石分排之數,臣則只認以停退,與舊還,混同入之矣。上曰,舊還云者,年事雖登而還上之或有未盡捧者,卽所謂舊還也,停退云者,歲或歉荒而當捧之還,特爲不捧,姑許停退者,卽所謂停退也。是故舊還則或入蕩減,而停退則翌年當捧者也,非但捧糴爲然,身役軍布,莫不皆然,此所以先朝名臣碩輔,皆云與其停退而仍未捧,無寧蕩減而究實惠。其所以體國家愛恤貧民之至意者,豈不美哉?且仍停云者,昨年停退條,今年又請停退者,是謂仍停,而年年仍停,則雖至年久,等是當年停退,而其爲翌年當捧者自如也。故本道甲寅條,亦有仍停名目,其爲當捧,與當年條無異,今年雖曰樂歲,新舊官糴,星火竝督,則哀我窮民,何以聊生乎?冕膺曰,歲非不登,而捧糴之難,誠如聖敎,且多流亡絶戶,尤爲至難矣。上曰,本道守令,皆云今年,果可捧二萬五千石乎?冕膺曰,目今各邑所捧之石數,姑無滿百,則二萬五千之充數,似當限以歲前矣。上曰,本道糴政,若拔甲寅條,則自當盡爲舊還矣,自今年列邑文書,盡以舊還改錄,其爲方便,莫此若也,卿意以爲何如?冕膺曰,聖敎至當矣,誠如是也,則畿內民情,孰不鼓舞而歌詠乎?上曰,承旨之意,何如?耆·勉兢曰,伏承聖諭,聖上恤民之至意,臣等不勝欽仰矣。上命勉兢書傳敎曰,今年年事,幸免歉荒,催科之新舊竝督,民將不知樂歲,且況近日,雪後寒重,念及男女老弱之戴負匍匐之狀,宛在目中,睡而不敢求溫,醒而不敢索裘,曉因華留舊還之狀,召問畿伯以捧糴之事,何聞之晩也?雖因文簿之襲謬雜糅,舊還與停退,無以區別,守令不知頭緖,小民尤何枝梧?所謂各年停退條未捧之尙今以停退名色,混載於糴案云者,大違法式,雖以最近甲寅條言之,仍停與未捧,亦爲相雜云,目下方便,抑有一計,畿邑所在停退名色,自今年一竝屬之舊還,然後通融排比於廟堂劃下舊還當捧數事,分付,旣聞之後,前此不能照檢之道伯,難免其責,而事屬旣往,姑不處分,此後一依諸道例勘簿,一體,分付。又命書傳敎曰,今番冬至祭享,獻陵·寧陵造果熟手,令該曹施賞,惟英陵造果,不善檢飭,當該典祀官洪樂淵推考,年衰器具不逮之類,無得塡差,飭敎何如,而當初差祭,極爲駭然,該堂今無可論,該吏,令攸司嚴加懲治後,草記事,分付。上敎耆曰,李英裕有病乎?耆曰,臣未能知矣。冕膺曰,向聞祭官,亦不能進去云矣。上曰,實病乎?冕膺曰,然矣。上又敎冕膺曰,牛禁,近則何如,果能嚴飭各邑,不犯禁令乎?冕膺曰,申明朝令,何敢泛忽,而至於守令之有老親者,恐亦不能無闊狹矣。上曰,歲色垂暮,牛禁之方,卿須預爲思量,毋若昨年之煩擾,可也。冕膺曰,臣竊以爲歲除前期十餘日,設禁則,似好矣。耆起伏奏曰,承旨落點,臣等至今不能詳知,不勝惶恐矣。上曰,初不下點矣。上敎耆等曰,風遮與三山巾,旣非古制,嚴加禁令,至若冷武輩,不能造着耳掩,出入之際,或着涼揮項者,不可一向禁斷矣。耆等曰,涼揮項,何可禁之乎?上曰,近來日記,連爲修整造冊乎?耆曰,然矣。仍命退,諸臣以次退出。
上在昌德宮。停常參·經筵。
李鼎揆啓曰,明日常參·經筵,取稟。傳曰,停。
李肇源啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩牌招啓辭未下,監察茶時之意,敢啓。傳曰,知道。
傳于李鼎揆曰,都承旨入侍。
承旨前望單子入之,李肇源落點。
傳于李勉兢曰,取考數遞案,梁山亦是十年八遞之邑,昨日傳敎,勿爲頒布,梁山之代,又以十年七遞之邑倅首擬,右相在銓長時,修啓數遞案,力請久任之意,果安在哉?昨日傳敎,自覺疎漏,而吏判之亦不留意可歎,使之知此意,密陽望筒,更爲擬入。都政不遠,令吏判謄置此案,入於此案之數遞者,今都政,雖於不爲數遞之邑,其倅未準朔則切勿啓請,雖於已準朔之類,該邑如在數遞秩,亦勿移擬事,分付。
吏曹口傳政事,以李義綱爲密陽府使。
傳于李勉兢曰,經書懸吐有考準事,時仕中治經文臣,渠輩本有名稱者,限十餘人,從渠輩之論,抄擇草記,而前銜中,有雄經之稱而有名於自中者,亦爲採探草記,吏判旣兼泮堂,治經居齋於太學四學幼學中亦有名稱者,限十人草記事,分付。
申耆啓曰,因兵曹啓目,厚州僉使兵符,令政院造送事,允下矣。兵符今旣新造,該鎭僉使所佩右一隻,監管及所管兵營所上左二隻,定禁軍下送,依例分上事,咸鏡監司處,下諭,何如?傳曰,與昨日判下於禮曹啓目印信事無異矣,姑無軍兵之團束,則發兵之符,用於虎豹麋鹿之群乎,及今下送,可謂太早計。兵曹啓目勿施,稱州稱鎭間,要之其號則當爲厚州,旣造之左右隻,姑爲封呈密匣中,待軍制編伍,卽爲狀聞事,令廟堂分付道帥臣,可也。
以大司成李晩秀再度呈辭,傳于李鼎揆曰,陞試多積滯,諸生之臨歲當寒,逐日赴試之弊,尤爲可憫,有難遲待其出仕,許遞。前望單子入之,待下批牌招察任。
大司成前望單子入之,南公轍落點。
以大司成南公轍,牌不進罷職傳旨,傳于李肇源曰,只推。待開門更爲牌招。
李肇源啓曰,依下敎,守令數遞案,自廟堂更爲修正入啓,仍以嚴飭銓曹,申明久任之規事,傳于右議政尹耆東處矣,以爲堂上守令之三十朔,堂下守令之六十朔瓜限,自是不易之典。三十朔窠之二十朔後遷轉,六十朔窠之三十朔後遷轉,又是銓格之不敢違越者,至於數遞之邑,得聲績茂著之人,則準瓜前使不得移遷,待準瓜別加陞用。仍伏念相換守令之通計前仕,實爲數遞之梯,此則依初拜禮計朔,恐合事宜云矣,敢啓。傳曰,知道。竝依大臣言爲之。西銓之營將虞候遷轉,其弊又甚,亦當一體嚴飭,至於今冬都政,則朝筵,旣有未盡限者俾勿遷轉之命,善治人,待準瓜別加陞用事,自其後依此爲之,欲爲一番嚴飭而未果,因此當下敎矣,諸道守令數遞邑不堪任,及可合相換於閑邑者,條列狀聞事,成命已過周歲,錦伯柳焵,東伯李秉鼎外,尙無一人擧而行之。推諉時月,荏苒至今,身居旬宣承流之地者,其避事而姑息如此,何責守令之奉法,萬萬駭然。兼以大處方伯,因循遞來之平安前監司金載瓚,咸鏡前監司趙宗鉉,竝施不敍之典,海西亦然,前監司徐邁修,有難區別,一體捧傳旨,如畿伯之數遞處,宜在勿論之科,而其餘湖南·嶺南道臣之在時任者,姑未知其間料量之如何,爲先令廟堂,拔例嚴加關飭,使之不多日內依朝令論理狀聞,此外諸道,各令在任道臣,勿踰回啓,定限日子狀聞事,分付。
傳于李勉兢曰,大司成疏批已下,牌招陞試,使之明日設行。
兵曹口傳政事,護軍單李晩秀。
傳于李肇源曰,當該中官拿處。
李肇源,以義禁府言啓曰,副司果宋啓榦·金直淳等,令該府拿問處之事傳旨啓下矣。宋啓榦時在忠淸道懷德地,金直淳時在京畿驪州地云,卽爲發遣府羅將拿來,何如?傳曰,允。
以宋啓榦·金直淳囚單子,傳于李肇源曰,別岐收用,旣無指的,名登抄選之人,爲長史從史之職而亦有禁推者,況渠輩,職名軍銜也,召命念舊也,則非山林而言病駭然,又況山林之所不爲於似此職名者乎?紀綱所在,不可無飭,而就囚足矣,何必對吏?兩人卽放。
兵曹啓目,巡將成德雨·魚用謙·徐美修·李相璜·吳泰賢·李翼晋·李東稷·成種仁·金熙朝等,加抄,何如?判付啓,依允爲旀,何去而今始抄啓乎?此後段,文臣巡將,不必與武臣同抄,隨卽加抄爲良如敎。
李勉兢,以刑曹言啓曰,崇陵贊者柳相文拿處傳旨,聞其事實,非渠罪分揀,陵屬,令該曹照律科治事,命下矣。取考律文,則大明律制書有違條有曰,凡奉制書有所施行而違者,杖一百,書員高云成·金錫圭,依此律各決杖一百,吏曹書吏金錫圭,依下敎亦以制書有違律,決杖一百之意,敢啓。傳曰,知道。
大司成南公轍疏曰,伏以臣庸闇無似,百無一取,而猥蒙我聖上庇覆拔擢之恩,前後踐歷,罔非華顯。臣非不知踰分之職,在所當辭,而笑罵從他,趨走爲恭者,自以荷匪常之渥,不敢以例讓飾辭,效人去就,臣之本心,自來如此,乃於千萬意外,伏奉國子除命,召牌屢臨,飭敎踵下,臣不勝惶隕迫隘之至。臣於是職,名雖宿趼,而試且蔑效,望旣不叶,義在必辭,古者師儒之責,尙矣毋論,半年課試,瑕疣莫掩,一日守官,譴責相隨,似此憒劣之狀,人雖不言,臣實自愧。況於昨年,抄啓文臣姜浚欽對策,以國子新式之後,人望不厭,有所備陳,其言可謂切中時弊,而反思自求,有若專指臣身者然,抄啓論列,無異臺閣,對策書呈,殆同章疏,臣何可自同無故,揚揚冒出,復玷賢關之席,而自取無忌憚之罪哉?噫,世敎日渝而士習不率,雖使古之碩德名儒,當此任而居此職,猶且逡巡而却顧,如臣眇末,旣速人言,豈合冒據,重貽譏議?顧今歲色垂暮,陞試積滯,有非一日瘝曠之時,玆敢隨牌詣闕,仰暴衷懇。伏乞聖慈,俯垂憐察,亟遞臣職,仍治臣逋慢之罪,使朝綱肅而私分安焉,臣無任云云。省疏具悉。爾其勿辭,從速察職。
丙辰十一月二十七日辰時,上御便殿。都承旨入侍時,行都承旨李鼎揆,假注書尹命烈,記事官金景煥,記注官金良倜,以次進伏訖。上命書傳敎曰,前望中無故者,只是此人,向來情勢,前泮長旣出之後,可謂無鞹之毫,大司成南公轍,只推更爲牌招。仍敎曰,大司成牌去來催捉,可也。仍命退,諸臣以次退出。
上在昌德宮。停常參·經筵。
李勉兢啓曰,明日常參·經筵,取稟。傳曰,停。
李肇源啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩牌招啓辭未下,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李鼎揆曰,都承旨入侍。
以抄啓文臣親試申絢·柳台佐二下試券,傳于李鼎揆曰,經旨之如是善對,不有宿工,那能到此?曾聞輪誦經書,作爲課業,果叶所知。且其每文各體,典雅謹嚴,不溺於鄙俚之俗臼,抄啓文臣申絢,貂皮額掩一部賜給,發揮未發已發之性,奇哉奇哉。始信嶠南學子之實地着力。抄啓文臣柳台佐,鼠皮耳掩一部賜給。
傳于李勉兢曰,疑心條對更等文臣,爲先推考,以此書下問目,使之條對後,依例修啓目以入事,令內閣知悉。
傳于李鼎揆曰,飭敎之下,御覽官案已遞之人名籤,不爲釐改,當該吏曹堂上推考,該吏,令攸司科治。
以全羅監司徐鼎修狀啓,興德縣監任希默身死,其代各別擇差,從速下送事,傳于李鼎揆曰,該邑素稱弊邑,邑倅數遞,爲其釐弊,拔例差送矣,其代又不可不各別極擇,令該曹口傳,以可堪蔭官差送,而猶不若熟諳道內物情者,待下批仍爲相換,給馬下送。
以全羅監司徐鼎修狀啓,潭陽府民家燒燼事,傳于李鼎揆曰,當寒失所,極爲矜悶,嚴飭邑宰,斯速結構,其中小殘戶,有身役則勿徵,有還上則停退,燒死人如有還上,蕩減事,回諭。
以全羅監司徐鼎修狀啓,異國船漂流根因,待其報來,隨續登聞計料事,判付內,啓下備邊司爲旀,當寒留連,主客俱難,嚴飭譯學,星火問情,旱路木道間,不待狀啓回下,令道臣,卽爲從願施行爲有矣,厚給衣袴,優助糧饌,俾知慰撫之意事,三懸鈴行會爲良如敎。
義禁府啓目,文城前僉使趙永權原情云云。問目內辭緣,泛稱遲晩,刑推得情,何如?判付啓,日寒如此,考律勘放後,草記爲良如敎。
李肇源,以義禁府言啓曰,時囚罪人趙永權原情公事,判付內,日寒如此,考律勘放後,草記事,命下矣。趙永權,黃海兵使金思穆狀啓內,客舍失火,已是不飭之罪,殿牌移奉,何等重大之事,而二百餘里之地,始於過六日後報來者,尤極稽忽。爲先罷黜,其罪狀,令攸司稟處,罪取考律文,則大明律不應爲條有曰,凡不應得爲而爲之事理重者,杖八十,公事應行稽程條有曰,凡公事輒稽留者,一日笞二十,每三日加一等,罪止笞五十,名例有曰,二罪俱發,以重者論,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。趙永權從重論,杖八十收贖,奪告身三等放送,何如?傳曰,允。如有功,減等,可也。
李肇源,以義禁府言啓曰,趙永權杖八十收贖,奪告身三等放送草記批旨內,如有功減等可也事,命下矣。趙永權無功云矣,敢啓。傳曰,知道。
申耆,以訓鍊都監言啓曰,本局哨官李憲植在喪,代加設哨官尹彦邦,陞實之意,敢啓。傳曰,知道。
大司憲宋煥箕疏曰,伏以臣猥以萬萬無似之賤品,虛帶萬萬匪據之職名者,今幾月矣。一日虛帶則有一日冒濫之罪,二日虛帶則有二日冒濫之罪,而一番丐免,便同循例,更陳血懇,瀆擾是懼,遂致許久因仍,若固有之,臣之罪誠大矣。伏況前疏批諭,尤非愚臣所敢承當,臣於是極知其盜竊虛名,上欺君父,益無所逃罪矣,區區微分,慙愧欲死,而冞切惶駴,不知措躬之所也。噫,臣本以世祿之裔,幸逢聖明之世,苟有一藝一能,可以備數於百執事之間,則前後恩命之下,何敢一向逋慢,不思所以粗效涓埃,少答隆眷之道,而顧以至庸極陋,不自量度,猥膺不敢當之命,則是無異僬僥之扛九鼎,而必見其摧壓顚踣耳,其爲玷名器而累淸朝,當如何哉?此臣所以寧被違傲之誅,而終未敢冒昧趨承者也。今玆法府之長,是何等責任,而緣一賤微之臣,便作虛設之窠,有名無實,莫此爲甚,臣固不足言,而在朝家綜核之政,恐不宜如是也。抑臣竊有所不勝愧恨者,向於泮儒之有所書問也,臣罔念身未出言先出之戒,率易容喙,辭未別白,以致草莽微末之名,迭入於儒疏與所懷之中,卽此一事,臣之顓妄蔑識無一可取之狀,益何逃於明鑑之下乎?伏乞殿下,俯垂諒察,亟遞臣所帶之職,竝與兼任而鐫改之,以安賤分,千萬幸甚,臣無任云云。答曰,省疏具悉。間因承宣言,知卿必手寫疏本,每對心畫,無異面談,且況從享禮擧,斯文增光,如卿等者,翩然彙征,此其時也。卿須卽起登途,賁有鳳儀鴻漸之美。
萬德傳三上,權知承文院副正字徐俊輔,上之十有九年甲寅,耽羅告饑。上命發倉往哺之,於是錢出於帑,粟出於沿,厥數皆萬萬,方舟之汎也,降香祭海,海波不揚,千檣穩涉,如往而復,粵翌年乙卯又告饑,一甲寅之例而加之以慈恩,一島黎庶,咸北望稽首,不知荒年之苦也。時有萬德者,州之婢也,少倜儻有丈夫志,雖賤娼乎遊,持身處事,往往出入意,官于州者,亦未嘗蔑之,饒於財而篤於義,見人急,芥捐千金,常恨局於彈丸,莫之展其奇。當牧伯之詣館舍宣布恩綸,萬德從傍聽諺讀,喟然歎曰,重溟遠矣,九重邃矣,粒我島民,如救焚溺,吾儕小人,其敢愛其財而利其己乎?遂散貲累賙貧乏,前後所活,爲數千人,事聞于朝,上嘉之,命牧伯詢其所欲爲,萬德辭曰,周恤鄰里常也,敢望償乎?牧伯欲免其役,又辭曰,賤人賤固當爾,免亦奚爲?牧伯固問之,乃曰,無已則有一焉,婢之生在數千里南溟之外,不得一至京闕,與都人士女,同瞻羽旄,且聞國之東,有皆骨山,華人至願一見,耽羅雖僻遠,亦朝鮮之屬州也,可無一寓目乎?遂此兩事至願矣。牧伯以其實聞,上奬之以烈俠,給馬備粻,旣抵洛,命太醫院,屬之女醫之首,惠廳月支錢米,時値大雪,使之待春往金剛,俾酬其願。於是萬德之所往,人皆聚觀而稱道之,縉紳大夫,記其事而傳奇,萬德之名,乃播於國中。噫,積而能散,男子之所難能,功而辭賞,士夫之所難辦也,萬德以島中之一女子,身不離婢使之賤而乃能之,豈不偉也哉?又況一見京闕之願,亶出秉彝,信乎天之降衷,不限於島陸,不界於貴賤。金剛之遊,又何奇且壯也?耽羅,世所稱瀛洲也,鍾於物,有騏驥竹箭橘柚之屬,供于王庭,萬德亦此類也歟。嘗聞西蜀淸,以丹穴世其富,秦皇爲之築臺而美之,今萬德,有蜀淸之財,而兼魯家之義,起於島中,名聞四方,若使太史公在者,其將編於貨殖之傳耶,烈俠之傳耶?
丙辰十一月二十八日辰時,上御便殿。都承旨入侍時,行都承旨李鼎揆,假注書尹命烈,記事官金景煥,記注官金良倜,以次進伏訖。上曰,監印堂上仕進人入侍。良倜承命出傳,與直提學李晩秀偕入進伏。上曰,印出之役,今爲幾何?而經書之役,亦至何境耶?晩秀曰,史記印出之役,似於來月旬間,可以訖役矣,經書之役,尙未訖工矣。上曰,經書之役,從速訖役,可也。仍命退,諸臣以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,明日常參·經筵,取稟。傳曰,停。
李肇源啓曰,大司憲宋煥箕,執義申禹相,掌令李益恢,待平金壽祖·鄭宗魯在外,掌令洪受浩牌招啓辭未下,監察茶時之意,敢啓。傳曰,知道。
李勉兢啓曰,來初一日輪對,取稟。傳曰,當次人受點,後日次待令。
傳于李鼎揆曰,都承旨入侍。
吏曹口傳政事,以趙命喆爲興德縣監。
吏曹口傳政事,以李恒演爲景慕宮令,興德縣監趙命喆,臨陂縣令李趾光相換。
以華城留守趙心泰狀啓,道內停退條,一竝屬之舊還事,傳于洪仁浩曰,卄六日下敎之事,今日始爲狀聞,該房之不爲察飭,難免其責,當該承旨推考,其委折,令廟堂査實,此後嚴飭。
申耆,以壯勇營言啓曰,本營中日試射時鳥銃沒技人,依節目別單書入之意,敢啓。傳曰,知道。
奎閣·銀臺·玉署宣饌聯句,每歲三餘之工,輒課一帙之書,機務雖繁,莫或間曠,近來經史子集之有選,選必開印,蓋爲嘉惠於來許,兼欲資益於自强,用是孜孜,不知爲疲,乃命銀臺玉署諸臣,與豹直騎省者,考較經書句讀,儤宿禁中,亦旣勞止,際此奎選講製,兼夜責程,而宮雪開花,座燭分蓮,倣煖爐會故事,紫衣擎傳,滿架殽醽,帶以聯韻詩句。金華經說耀奎章,粉署書聲及玉堂,御製。虎觀鴻儒叨地分,龍圖豹直惹天香,直提學臣李晩秀。讀於中祕琅函鉅,處以西淸寶扁煌,檢校待敎臣沈象奎。跡忝銀臺慙右列,銜兼藥院效先嘗,行都承旨臣李鼎揆。期門章句追皇漢,學士瀛州軼盛唐,行左承旨臣洪仁浩。三夜不眠聞禁漏,六仙多暇對經床,右承旨臣申耆。奎躔宋運千年屆,絺繡虞廷五色彰,左副承旨臣李勉兢。是日仙班隣鳳省,自天恩命曁龍驤,右副承旨臣李肇源。梁園雪晩詩催簡,唐館宵分帙閱緗,同副承旨臣金啓洛。聖代笙鏞方日聞,近臣冠珮喜齊蹌,兵曹參議臣李尙度。籌傳閶闔金魚靜,鈴動罘罳苑鳥翔,前承旨臣李翼晉。繡梓共添宮線永,燃藜每到院鍾鏜,兵曹參知臣丁若鏞。硏丹炳若心酬報,紛白慙無命對揚,應敎臣趙弘鎮。十日繙經臣職忝,三餘典學聖謨洋,副應敎臣尹序東。連宵幸備金鑾直,趁曉同趨玉珮鏘,校理臣尹悌東。蓮炬光搖分院路,梅房香綻傍宮墻,校理臣洪秀晩。紫衣催召恩逾渥,靑瑣聯班學愧荒,副校理臣鄭來百。瓊軸煒煌攀什寶,黃封㶑灔霈榮光,修撰臣金熙采。共將熒熒西垣燭,滿把深深北斗觴,副修撰臣鄭東榦。㬉氣蘇回南至後,耿光依近上淸傍,副修撰臣尹益烈。曾書幾講修齊治,虞曲重賡喜起康,抄啓文臣臣金近淳。龍扆端臨治有象,兕觥齊獻壽無疆,臣權晙。欣逢豈樂依魚藻,敢道思皇集鳳岡,臣李存秀。文敎均沾三物育,聖工爭頌寸陰長,臣徐俊輔。瀼瀼夜露沾浮白,濟濟朝紳響水蒼,臣曺錫中。宴赴釣魚稽宋閣,詩登呦鹿邁周庠,臣李勉昇。極知眇末歸陶鑄,肯忽斯須勉敬莊,臣柳台佐。秩秩肆筵同珮芾,孜孜攻業寓囊箱,臣洪樂浚。工專絳袠仍三昧,節屆黃鍾又一陽,臣柳遠鳴。雲氣蓬壼看尺五,雪華梧掖過尋常,臣金熙洛。蕪詞自幸賡宸韻,綵線何由補衮裳,臣宋冕載。小子譽成周棫化,家人禮異衛筵張,臣申絢。右文瀛閣回仙李,毓慶姬家頌邑姜,臣姜浚欽。藝苑翺翔人共得,春臺造化物皆昌,臣洪命周。幸爲待詔金門朔,豈曰能詩太史黃,臣黃基天。宛是靑惟雙日直,翻成白戰八叉場,臣李東萬。精微理蘊搜濂·洛,灝噩文宗溯帝皇,臣金履載。斯世幸看回古俗,眞儒誰是佐明王,臣金熙周。蒐英日闢圖書府,躋治風行禮義鄕,臣金處巖。肅穆威儀瞻御座,便蕃寵錫耀村庄,臣李英發。菁莪聖化重重運,葵藿微誠滾滾慶,臣洪奭周。雨露沾唇傾白獸,文章遍體愧丹凰,兵曹正郞臣呂駿永。輝山瑞彩非崑玉,協律希音憶嶰篁,吏曹正郞臣李明孚。遮莫管蠡窺象緯,敢將瓦缶和鸞簧,奉常判官臣李東埴。奬勞恩遍擎珍錯,識喜詩成溢錦囊,兵曹正郞臣閔命爀。眞氣已驚奎藻降,小春先賀雪花颺,兵曹佐郞臣金秀臣。省中較字羞螢爝,格外沾恩聳鷺行,假注書臣洪致榮。重入脩門非夢想,偏蒙聖澤際辰良,兼春秋臣卜台鎮。才慙考閱三墳蠧,身幸追隨五總羊,臣馬思人。醉以瓊奬觀厥德,擎來寶軸世其藏,臣金景煥。恩榮此夜知何極,句讀當年愧未詳,臣金珍恪。天覆無私收一藝,年豐爲瑞頌千倉,臣金初燮。今宵倍覺奎華朗,此事將看汗竹芳,臣金良倜。職攝起居猶僭越,書探邱索奈繁穰,假注書臣李毅采。光華日月三淸界,五十四人拜激昂,臣尹命烈。
丙辰十一月二十九日辰時,上御便殿。都承旨入侍時,行都承旨李鼎揆,假注書尹命烈,記事官金景煥,記注官金良倜,以次進伏訖。上曰,經書吐音考準之役,爲之幾何?鼎揆曰,四書幾盡考準,而三經姑未準事矣。上曰,須令詳細較準,從速訖役,而以三次考準之意,申飭,可也。仍命退,諸臣以次退出。
上在昌德宮。停常參·經筵。
藥房副提調李鼎揆啓曰,伏未審日間聖體,若何?寢睡·水刺之節,何如?臣率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢啓曰,明日常參·經筵,取稟。傳曰,停。
李肇源啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩牌招啓辭未下,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李勉兢曰,承旨馳詣宗廟·景慕宮,奉審摘奸以來。
傳于李肇源曰,諸承旨持公事入侍,諸承宣皆有校役,只公事捧留之該房入侍。
傳于李勉兢曰,禮房承旨入侍。
傳于李鼎揆曰,禮曹判書入侍。
傳于李鼎揆曰,藥房提調前望單子入之。
內醫院提調前望單子入之,尹師國落點。
禮曹,來正月初二日行宗廟春享大祭,親祭,取稟。奉敎敬依。
以全羅監司徐鼎修狀啓,靈光郡落月島異國船漂到事,判付內,啓下備邊司爲旀,一依智島漂人等區處,由陸由海間從願,不待回下卽爲發送事,分付爲有矣,觀於報辭之疎漏,問情之遲滯,其他擧行,安知無見笑於異國之人乎?令道臣各別嚴飭事,三懸鈴星火行會爲良如敎。
洪仁浩,以賑恤廳言啓曰,南部雙里洞契任掌申大成,今月二十七日本洞路傍,得一歲遺棄女兒,同里居良女任召史,欲爲收養,北部司宰監契任掌李仁得,今月二十七日本洞路傍,得二歲遺棄男兒,同里居良女申召史,欲爲收養,貧不自食,皆願受料,告于本部。自各該部同日牒呈,故依節目竝爲給料,使之乳養之意,敢啓。傳曰,知道。
申耆,以兵曹言啓曰,慶熙宮衛將池龍泰,景福宮衛將廉極台,除授在外,過限未上來,竝依法典改差,何如?傳曰,允。
申耆,以備邊司言啓曰,貢市人詢瘼所懷,有草記稟處之命矣,取見其所懷,則繕工監鴨島契貢人等,以爲鴨島年年浦落,所收草物,比前半減,每年進排,不下六七十萬束,數十年來加進排,合爲屢百萬束,加用依考出數,上下島缺處,依打量代土充補,每年都下,依兩長木貢人例,俾蒙安業支保之澤云。當初該曹之考數加用,打量浦落,亦出於軫念矯救之意,而旣知爲弊,尙未釐定,以致該貢人之每每呼訴者,事甚煩屑,且長木契紫門監都下之例,渠輩稱冤,亦有所據,今番則另加商量,劃卽區處,俾有實惠之意,申飭該曹。內贍寺油淸貢人等,以爲閏朔受價,六司中四司,宣惠廳受價,渠貢戶曹上下,渠貢閏朔受價,依四司例,宣惠廳受出云。凡諸貢案,各有所屬,惠廳戶曹,亦各有例,已成幾百年不易之規,則今此貢人,引他司受價惠廳之例,有此煩訴者,極爲猥屑,置之。三南方物紙契貢人等,以爲再昨年詢瘼時,僧役蠲減及入紙未收與禁斷私商三件事陳達,自備局,嚴關本道該邑,而該邑趁不擧行,入紙無以辦取云。該貢陳瘼,非止一再,朝家飭令,不啻幾次,而只緣該道營邑之不善奉行,以致貢人之運事呼訴者,貢弊之外,事體誠極未安。更以僧徒則蠲給諸役,私商則另加禁斷,紙物則趁卽推給之意,嚴加關飭,俾無如前因循之弊。帽子廛市民等,以爲稅帽創出之後,辛丑冬,自朝家特軫渠輩之失業,劃給無稅帽子二百隻於渠廛,使之買賣資生矣,甲寅八月,廟堂因公用條之不足,渠廛無稅帽一百隻,劃給於千隻之內,一百隻,劃給於千隻之外,每年曆節兩行,各五十隻分排付送,長有不足之患,勿論千隻準未準,無稅條二百隻,如前劃給,以爲資生之地云。當初無稅條二百隻劃給,蓋以千隻貿來之外,餘數折定,而近來銀路苟艱,兩門出來,多不過六七百隻,則灣府公用,每患難繼,不得不百隻減給者此也。又況該廛人,若以都中銀貨,準數入送,受出平市署印跡而到付灣府,則二百隻貿來後,亦豈有減半出稅之理乎?以此律之,則百隻無稅,於渠亦云幸矣,雖然,灣府準千隻之後,自當依前出給,今姑置之。內·外魚物廛市民等,以爲渠廛諸般國役外,大小宴禮所供支勑所需,瀋陽使禮單所封及各營門設粥甘藿等進排,俱係莫重,而至於文魚·全鰒·紅蛤·海蔘·廣魚·大口·海帶·甘藿等八種,進排中緊重之物,故年年改備待令,以奉不時之需矣。甲寅通共之後,各種魚物,盡爲見奪於閑雜輩,莫重進排及日後勑使所供與瀋陽使禮單所封,萬無辦備之勢,進排八種,則勿令通共,無弊奉公云。六矣廛外,皆許通共發賣,則渠廛,卽通共中一廛耳,諸廛之中,不可使一廛異同,一廛之中,不可以八條區別,屢煩號籲,誠甚猥越,置之。西江·麻浦兩米廛市民等,以爲西江設廛,今爲一百三十餘年,麻浦設廛亦爲一百十餘年,門外米廛,同年設市,而二去己亥,又侵西江,則釐正堂上持文案入侍時,各其字內不相侵犯事,親承筵敎判下,謄給安業保生矣,癸丑又呈京兆判下文券,前後訟案,搜奪以給門外廛人,移文本署,罷廛爲商,奪給兩廛基址,一年四百餘金,納貢於門外廛人,剔祛兩廛付標商字,而依舊復廛,見奪判下文券與訟案,一一推給云。無論門外米廛與江上兩米廛,以廛名載錄於平市案冊,皆過百年,兩廛相訟,亦已屢度矣,年前該署之以廛爲商,付標案冊者,未知緣何委折,而其列肆行賣,商廛無異,則江上兩米廛之至今稱冤者,只在於廛之一字,基址有定,列肆自如,則廛號之復舊,無甚難便,分付該署,祛其付標而復其舊號。銀麯廛市民等,以爲渠廛物種亂賣處,依他廛例略略收稅,俾無向隅之歎云,各廛或有物種收稅之規,而至於麯子一種,則與物種有異,收稅之際,必多騷擾之弊,此則置之。下米廛市民等,以爲雜穀廛則米穀外各色雜穀,皆謂其廛所係之穀,而上米廛·西江米契·麻浦米契三處雜穀收稅,每朔以三兩零爲定,每馱皆不過一分內外,渠廛與門外米廛,每馱以五分勒定收稅,而逐日發送差人,自曉頭,終日搜檢紛挐之弊,無日無之,依上米廛·西江·麻浦例,平均定稅云。米廛之賣雜穀,雜穀廛之賣米,互相收稅,自是渠輩流來之規,而每朔折定收稅,則獨於下米廛與門外米廛,逐日發差,自曉至暮,搜驗紛詰者,宜有向隅稱冤之端,依他廛例每朔折定稅錢,而比他稍加其稅,使之止鬧禁挐,而定稅一款,分付平市署,招致各廛頭目,以爲平均決給之地。雜穀廛市民等,以爲各米廛雜穀收稅,自是流來之規,西江·麻浦兩米契及上米廛,逐朔定稅,而下米廛及門外米廛,所入浩大,往返便近,逐日送人收稅,而敢生起鬧之計,如此亂法之類,照法嚴勘云。此則已決給於米廛人所懷,而門外與下米廛,旣云所入之浩大,則比他廛加稅定給之意,已爲分付於平市署,玆不必更爲論列。懸房市民等,以爲自北漢延曙彰義門內·外契,至分繕工以下無懸房,江郊則自龍山,以上到纛島諸江及東郊牛耳諸村興仁之門外,亦無懸房,此兩處加設懸房,如廣禮橋懸房之例,則每年所捧,爲六百餘兩,以此補入於泮民諸般身役,則賴以生活云。五部之內,二十二懸房,不爲不多,且當此牛禁申嚴之時,敢以新設之計,如是煩籲者,極爲猥越,置之。綿子廛·樺皮廛·煙草廛·衣廛市民等,以爲亂廛勿禁後,失業復舊資生云。通共發賣,非獨渠廛,則以此號籲,極爲猥越,置之。都下冶匠等,以爲中方鐵,冶匠外,他人不敢買賣,故丁未判下,復舊決給矣,所謂破鐵廛人,奪去還賣,使渠等,買賣中方鐵,以爲資生之地云,丁未判下之後,中方鐵買賣事,當專屬渠輩,而通共之前後不同,不可令渠輩,獨專各廛所無之例,依前置之,何如?傳曰,允。
刑曹啓目,吏曹書吏安胤成,旣已遲晩,自臣曹考律嚴勘,何如?判付啓,各別嚴懲爲乎矣,此後兩銓官案,雖一人名字,有錯誤之弊,該曹堂上除良,不能猛治之卿曹堂上,爲先難免重勘,以此知悉爲良如敎。
丙辰十一月三十日辰時,上御重熙堂。諸承旨持公事入侍時,右副承旨李肇源,假注書尹命烈·李毅采,記事官金景煥,記注官金良倜,二直提學李晩秀,以次進伏訖。上曰,讀奏公事。肇源讀奏慶尙監司李泰永啓本,時囚罪人等同推開坐事及罪人朴文原梁山郡到配事,全羅監司徐鼎修啓本,罪人金龍得昌平縣到配事及罪人金華春順川府到配事。命書判付訖。上曰,考準之役,今幾了當耶?肇源曰,四書已盡考準,三經亦幾盡考矣,獨周易一帙,臣與承文判校卜台鎭偕考,而台鎭年老眼昏,故考出全經,恐至再明日矣。上曰,然則先爲了役者,與之合力分考,可也。上曰,禮曹春享大祭單子,何日入啓乎,注書出往知入,可也。命烈承命出傳。上敎晩秀曰,昨夜抄啓文臣所製進聯句,或有不成說者,使之改之,可也。上又敎晩秀曰,申絢之文體典實,誠爲可嘉矣。肇源曰,臣聞之右承旨申耆,則申絢之父大羽,敎子甚勤云,今承聖敎,益知大羽之敎子,果有實效矣。上命退,承史以次退出。
丙辰十一月三十日午時,上御重熙堂。禮房承旨·禮曹判書入侍時,左副承旨李勉兢,假注書李毅采,記事官金景煥,記注官金良倜,禮曹判書閔鍾顯,以次進伏訖。上曰,今年春享大祭,予不得親行,明年則予必欲躬行享禮,正月初二日果最吉乎?鍾顯曰,令日官推擇,則初二日極吉云矣。上命勉兢書判付。上敎勉兢曰,考準今爲幾何?勉兢曰,四書則已盡考準,而三經則未及盡考矣。上曰,承旨所考者何書乎?勉兢曰,詩傳矣。上曰,讀至三遍乎?勉兢曰,再讀而未及至三矣。上曰,遍讀全經,固未易也。勉兢曰,誠如聖敎,而今因考準之役,全經讀之沒註,至再至三,大覺溫故之益,故臣與諸承旨,咸頌聖恩矣。上曰,朝見李肇源失音矣,此承旨亦然,可知其近日果未勤讀矣,予未嘗以讀書而失音矣。上曰,昨夜宣饌製進聯句,甚盛擧也,抄啓文臣進箋之時,銀臺玉署,同爲謝箋,仍以所進聯句,鏤板揭壁,而且載之政院日記,可也。上曰,申絢之文體典實,甚有可觀,誠可嘉也,近日以文名者,不過雕繪尋摘,而申絢之作,每文皆有實地,予之所以稱詡者,非獨爲渠地也。勉兢曰,申絢之父,素以文章之士稱,渠之如此,亦其得於家庭者也。鍾顯曰,臣以輿情之所顒望者,竊有所仰稟者矣。上曰,今日之使卿入侍者,蓋以此也。鍾顯曰,明年與他歲自別,故區區微衷,尤不勝顒祝矣。上曰,明年之所以自別者,何也?鍾顯曰,孝廟冊禮設都監,在閏六月,當宁冊禮,亦在閏六月,肅廟冊禮,在於丁年,而明年卽丁年而有閏六月,此明年之所以與他歲自別矣,歲干之相符,節候之相合,實非偶然,足以仰天意之所在,下情尤所以顒望矣。上曰,明日諸大臣欲請對云,差晩入來,可也。命退,諸臣以次退出。
上在昌德宮。停常參·經筵。
李勉兢啓曰,明日常參·經筵,取稟。傳曰,停。
李勉兢啓曰,大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩牌招啓辭未下,監察茶時之意,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李鼎揆曰,都承旨入侍。
李勉兢啓曰,時原任大臣率禮堂,來詣請對矣。傳曰,入侍。
傳于洪仁浩曰,吏兵房承旨持歲抄入侍。
傳于申耆曰,吏·兵批歲抄點下者,依例捧傳旨。
吏曹堂上前望單子入之,參判李益運,參議李城輔落點。
有政。吏批,判書沈煥之進,參判李益運牌不進,參議李城輔在外未肅拜,行都承旨李鼎揆進。元子師傅單宋煥箕。
再政。以黃昇源爲禮曹參判,韓晩裕爲禮曹參議,魚用謙爲刑曹參議,鄭民始爲判義禁,李東煥爲禮曹正郞,宋煥箕爲內贍提調,李漢喬爲校書校理,尹亨烈爲孝陵別檢,劉宗燮爲愍懷墓守衛官,康憙爲武烈祠參奉,學諭單李以澹,司僕正崔光泰加資事承傳。
兵批,判書鄭好仁病,參判尹弼秉入直進,參議李尙度病,參知丁若鏞病,右承旨申耆進,護軍黃昇源,副司果申大有竝單付。
李勉兢啓曰,元子師傅宋煥箕,時在忠淸道懷德地,斯速乘馹上來事下諭,何如?傳曰,允。
傳于李勉兢曰,肅廟在沖歲時,顯廟命選輔養之官,創名講學廳,卿家兩先正膺是任。卿於今日,踵先武而述先美,予固欣幸,卿亦與榮,卿之幡然,豈待予言?予雖未接卿面,宿德雅執,聞已盈耳,奚特以卿爲卿家之人,而畀以委諸?明歲就傅之歲也。欲令卜吉於歲初,卿其趁期登道之意。史官傳諭于新除授師傅宋煥箕。
李勉兢,以禮曹言啓曰,元子師傅,旣已差出,應行節目,參考前例,磨鍊以入之意,敢啓。傳曰,知道。
丙辰十二月初一日辰時,上御誠正閣。時原任大臣率禮堂入侍時,行都承旨李鼎揆,假注書尹命烈,記事官金景煥,記注官金良倜,領議政洪樂性,左議政蔡濟恭,領敦寧金履素,判府事李秉模,右議政尹蓍東,行禮曹判書閔鍾顯,以次進伏訖。上曰,禮房承旨入侍。出榻敎賤臣承命出傳與禮房承旨李勉兢,偕入進伏。上曰,時原任閣臣入侍。出榻敎賤臣承命出傳,與一提學鄭民始,二提學沈煥之,原任直提學徐浩修·徐龍輔·鄭大容,直提學李晩秀,原任直閣金勉柱·尹行恁·南公轍·李始源,檢校待敎沈象奎·徐有榘,待敎李存秀偕入進伏。上曰,右承旨入侍。出榻敎賤臣承命出傳,與右承旨申耆,偕入進伏。樂性曰,日氣甚寒,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,臣等今日之請,卽擧國同情,而小歲新曆之出,指日以待,今始率禮官登筵矣。元子宮春秋,明年爲八歲,仰遵國朝典禮,俯循億兆顒望,亟許封冊之禮,以爲宗社億萬年無疆之休,不勝祈祝之至。濟恭曰,臣等之請,卽宗社萬年之基,億兆顒祝之誠,請之者雖臣等,其所爲言,卽億兆之言,臣等則慶忭而言之,聖心則歡悅而聽之,兪音之降,不必待多言矣。履素曰,臣等所請,卽婦孺輿儓之莫不顒望,而臣等自從亞歲之後,佇待今日,猶以爲太遲緩矣,伏望亟許允從焉。秉模曰,諸大臣以擧國慶祝之情,次第仰請,何待臣之更陳,明年冊禮,惟俟成命之卽下矣。蓍東曰,中外小大幾年顒祝之誠,今日始爲陳請者,實是我聖上必欲遲久之盛念,而今則小歲已過,元子宮春秋,將爲八歲矣。講讀之日進,德性之天成,已係億兆之望,冊禮之行,尤不可少緩。且伏念,預建二字,卽古聖王盛節,世子之職,尤有所重,成王旣踐阼,而周公敎之以世子之道,太傅·少傅·師保之職,蓋其輔翼之具也。以禮則然,以時則可,伏望亟降允兪之命,以爲宗社億萬年祈永之本焉。鍾顯曰,諸大臣旣已仰達,而封冊盛典之爲一國臣民之顒望,今幾年矣?明年則歡忭顒祝,尤倍前日,亟擧盛禮,以答群情焉。民始等曰,大臣·禮堂旣已盡達,臣不敢煩達,而下情之顒望,封冊慶禮已多年所,至今遲待,蓋出於聖意之仰體,而至於明年,則群情之慶喜顒望,尤倍於他年矣。上曰,今日卿等求對之意,予已知之矣,何待卿等之言乎?上有宗社付托之重,下有臣庶顒祝之情,予心卽卿等之心也。我朝半千年之間,此慶稀貴,縟禮之可以援據,卽肅廟朝封冊,而時則寶齡七歲,予則世孫封冊,而八歲爲之,有以仰先朝盛意矣。先朝丙辰,故相閔鎭遠,獨請勿爲早定,其言豈不好乎?庚戌以後,名號已定,神人有托,書曰我王雖小,元子哉?成王已登寶位,而周公尙以元子稱之,元子定號之後,則封冊之禮,豈有早晩乎?予之封冊之年,比顯廟丁未,旣退一年,今番則更退一年,豈不爲仰述之道乎?慈宮周甲以後,何歲非慶,何日非慶?予心之喜懼,如臨深淵。且明年冊禮後則入學嘉禮,當次第行之,與其連年有縟禮,曷若合而爲之,如禮所謂行一〈日〉三善乎?皇天祖宗降監予心,則亦爲祈天永命之道矣。且以冊禮時儀文言之,殿庭受冊等節,皆是成人以後事也,冠禮後爲之,亦無不可矣,古者敎胄,樂先於禮,蓋以動盪與拘束有異也,予之必欲遲遲之意,亦爲此也。昨日禮判,以閏六月及丁年之重逢爲言,而莫重之事,何必以年月之適會爲據也?明年卽元子就傅之歲也。卿等所請,予雖靳許,預備師傅之官,待春初開講爲好,卿等之意,何如?樂性等曰,臣等伏承筵敎,仰認聖意攸在,而雖以講學之節言之,莫如置賓師而開書筵也,此臣等所以期於準請者也。上曰,訓迪之方,不係於書筵之設不設也。近日非但課讀而已,每予讀書之時,在傍而聽,如大學序等文,皆能不讀而誦。且擧易經之象字,而問於予曰,此獸名所謂象乎?予曰?非也。曰彖是豕也,則象豈獨非獸名乎?此言若有意見,豈不奇耶?大抵設書筵,則儀節旣多,不如講學廳之簡便,誦讀有限,不如侍側時之勤課。予意已定,卿等不必更言。見今師傅之任,誰可爲之乎?樂性曰,臣等以今日莫重莫大之慶禮,擧國顒望之情,一辭陳請,仰冀兪音之亟降,伏承縷縷聖敎,不敢更有煩陳。第念明年卽元子宮就學之年也。謹考事例,三歲以前,差出輔養官,五歲以後,則當差出師傅,而元子師傅以正二品差出,又是先朝定式,朝野儲望之人,卽大司憲宋煥箕也。方在亞卿之列,正卿陞擢,令該曹單付差出,何如?上曰,依爲之。出擧條命書傳敎曰,政官牌招開政。命書榻敎曰,吏曹參判·參議前望單子入之,待下批牌招參政。上曰,都憲雖衰老,觀於疏章,其文可讀,聞其手寫,字劃又精,可見其心正而筆正也,從此可以上來耶?蓍東曰,今此新授之職,與他自別,世臣之義,延頸之誠,豈敢不上來耶?上曰,自古山林之赴召,必有相臣之爲主人者,此則卿其爲主人也。命書傳敎曰,大臣諸臣求對,請擧封冊之禮,國本定而名號正,庚戌以後,神人有托,臣民叶願,至於封冊之擧,猶屬外面儀節,祖宗已例與聖意,今予所欲仰述本旨,對諸臣言之,而明年就傅之年也。先以明年開講之意,亦有言之者,領相筵奏,當出擧條令吏禮曹知悉。上敎鍾顯曰,與一提學,議于大臣,考出甲戌年輔養廳謄錄,成入節目,可也。仍命退,諸臣以次退出。
丙辰十二月初一日辰時,上御誠正閣。吏兵房承旨持歲抄入侍時,行都承旨李鼎揆,右承旨申耆,假注書李毅采,記事官金景煥,記注官金良倜,以次進伏訖。上曰,歲抄單子姑爲留置,退去,可也。承史以次退出。
上在昌德宮。停常參·經筵。
李翼晉,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李鼎揆啓曰,明日常參·經筵,取稟。傳曰,停。
蔡弘遠啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩,牌招啓辭未下,監察茶時之意,敢啓。傳曰,知道。
李鼎揆啓曰,來初五日朝參日次,而國忌正日相値,頉稟之意,敢啓。傳曰,知道。
蔡弘遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李鼎揆曰,禮房承旨馳詣受香所,奉審摘奸以來。
傳于李鼎揆曰,都承旨入侍。
承旨前望單子入之,蔡弘遠·李翼晉·丁若鏞·申鳳朝落點。
李鼎揆啓曰,右副承旨李肇源禁推事,命下矣。依定式遞差傳旨捧入之意,敢啓。傳曰,知道。
傳于李鼎揆曰,十一月朔親試,今日爲之,處所及試官,依日前例,爲之抄啓文臣,待令于監印所近處,試所承旨,左副承旨爲之。
以前承旨李肇源禁推傳旨,傳于李鼎揆曰,飭已施,分揀。
李鼎揆啓曰,左承旨李肇源分揀事,命下矣,卽爲牌招,何如?傳曰,允。
以前郡守韓永逵歲抄單子,傳于李翼晉曰,趙重鎭亦旣敍用,一體敍用。
以前縣監趙重鎭·李靖模歲抄單子,傳于李翼晉曰,以上敍用,帥臣·守令,旣無罪名,只於道臣,不可以未捧傳旨,勿論,錦伯亦爲敍用。
以前判官朴宗珪歲抄單子,傳于李翼晉曰,與申韺等同罪,而以等數之各異,尙在奪告身中,一體蕩滌敍用。
以京畿監司李冕膺狀啓,前掌令張錫胤,今年又誦書傳一經事,傳于李翼晉曰,今則慣習兩經,許令還歸渠家事,回諭。
以咸鏡監司趙尙鎭狀啓,進上生靑魚·生瓜魚,尙未準數捉得,不得封進,惶恐待罪事,傳于蔡弘遠曰,勿待罪事,回諭。
李翼晉啓曰,右副承旨申鳳朝疏批已下,卽爲牌招,何如?傳曰,允。
兵曹口傳政事,副護軍單李勉兢。
李鼎揆,以吏曹言啓曰,前縣監朴宗正,方在禁錮中,限滿前例,不得入於歲抄,而義禁府移文,初無禁錮等語,論理措辭,故今年六月歲抄,依例書入於被謫蒙放秩,已蒙給牒之典,日前罷削人敍用時,以當初先罷後拿之罪,循例現告,又蒙敍用之典。今番歲抄,亦爲因循書入,臣之矇然不察之罪,不勝惶恐,而禁錮律名,本自不輕,歲抄法意,又爲嚴重,則該府之移送公事,落漏要語,以致屢入於歲抄中,事極不審,誠甚未安,當該義禁府堂上從重推考,朴宗正所授職牒與敍用傳旨,竝勿施,何如?傳曰,允。
李鼎揆,以吏曹言啓曰,校書館判校崔大奎,受由過限不上來,依例改差,何如?傳曰,允。
蔡弘遠,以漢城府言啓曰,今丙辰年獻民數時,京中八道戶口摠數,抄錄入啓,而濟州三邑民數,姑未及上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
兵曹口傳政事,以李海愚爲宣傳官。
黃海監司閔台爀疏曰,伏以,臣至庸極陋,百不猶人,卽其空疎之姿,鈍劣之識,本不合於百執事之列,而偏荷我聖上如天之恩,內外揚歷罔非踰分,居常愧惶,若隕淵谷。然猶含恩畏義,隨逐班聯,只欲自附於筋力奔走之義,不意玆者,海臬新命,忽下於千萬夢想之外,臣誠惝怳驚惑,莫知措躬之所也。噫,臣之憒憒,臣所自知,曾叨湖藩,絲毫無效,屢典州府,僨誤非一,非但聖鑑之俯燭,抑亦同朝之共知。今玆海西一路,尤稱難治,土地則多瘠而少饒,民俗則素悍而難化,使星旁午,孔道之接應多端,弊源深痼釐祛之成效未期,雖使委之綜明練達之人,尙或有戛戛其難之歎。況如臣屢試蔑效之踪?初何嘗擬議於斯,而擧以畀之,不少留難,不知聖明何所取於臣,而又有此誤恩之,加也。雖使臣貪戀榮寵,冒昧承當,其奈明未能核庶務,威不足戢頑俗,畢竟狼狽,理必無幸,則臣身顚敗,雖不足恤,而上而玷九重委寄之眷,下而孤一方旬宣之責,此豈細故也哉?玆敢瀝血陳懇,仰瀆崇嚴。伏乞聖慈,念重任之不可輕畀,諒臣言之非出飾讓,持許鐫遞臣新授藩任,則在朝家爲量能授官之方,在臣身爲終始全保之澤,以公以私,不勝大願,臣無任云云。答曰,省疏具悉。卿其勿辭,往欽哉。
右副承旨申鳳朝疏曰,伏以,臣於去秋堂疏之入啓也,以該房承旨,適當申退,捧納之罰,替歸於僚員,臣於其時,愚迷昏謬,不能卽地處義,而私心愧恧。只自深訟,乃殿下不惟不加之罪,諄諄誨誘,使之開悟,有若慈父之敎迷子,臣退伏訟愆,感蹙靡措,而其所未勘之罪自如,則臣之私義,不可以時月之稍久,有所自恕。向者除名之下,不敢冒膺,遂犯違傲,特蒙恩遞,曾未幾何,除旨又降,揆以分義,卽當竭蹶趨承,而區區情勢,與前無異。臣若徒知感激恩命,揚揚出膺,自同平人,則廉防壞矣,人將謂何?玆不得不冒陳短章,仰瀆崇嚴。伏乞天地父母,察臣微諒,鐫臣職名以嚴朝綱,以安私分焉,臣無任云云。省疏具悉。爾其勿辭察職。
奎章閣啓目,嘉慶元年十一月二十八日右副承旨臣李肇源,敬奉傳旨,抄啓文臣金近淳·李勉昇·柳遠鳴·曺錫中·金履載·金處巖·洪奭周·徐俊輔·李英發·金熙周·金熙洛·李東萬·洪樂浚·姜浚欽等,當爲疑心條對,更等竝推考爲只爲,下奎章閣爲良如敎。推考次,金近淳年二十五,李勉昇年三十一,柳遠鳴年三十七,曺錫中年三十四,金履載年三十,金處巖年四十二,洪奭周年二十三,徐俊輔年二十七,李英發年二十九,金熙周年三十七,金熙洛年三十六,李東萬年三十七,洪樂浚年三十六,姜浚欽年二十九。白等,矣身等無非兔園之駑劣,而童習不資於五經,壯行無事乎三物乙仍于,拈出初學易知之疑義,徠汝雪夜,揭爲淸問。矣等縱曰憃甚,尙亦知感於作興之苦心是去乙,所謂附對之券,啖芋吞棗,如嚥如啞,發明新反,反失本旨,明德不知爲何事,心性不識其何物,德之釋,旣下得一字是隱,則去頭折尾,依俙說到於性與理之間者,是豈知之爲知不知爲不知之道乎是旀,程子雖以明德屬性,而此不過帶得別般微旨,欲令後學,自覺谿逕敎是如乎矣等之無難直屬於性,殆若性是明德然者,由前而有拖泥之嘆,由後而無鑽堅底意是置。況旀指擧本心之訓,欲聞其然之由?玉溪之所以獨覺,文成之緣甚竊取,一不提及於請申以下者,實爲莫曉之端是如乎。明德之義,姑且舍是,矣等未造大人之域,優過赤子之年是隱則,跂及俯就之工,必有忖度於腔裏是去乙,善屬惡屬,何不明言是旀,矣等均賦降衷之理,俱全成形之器,沖漠無眹之本然體狀,妙合以凝之氣質源委,不待先儒氏訓詁,而亦必有猜得彷彿於咿唔之餘者,而所謂條陳,恰如癡夢,然則性是一物耶?二物耶?主於理耶?主於氣耶?理先而氣後耶?氣發而理隨耶?從心從生,則性不可謂之氣乎?元有此理,則理何以賦於氣乎是隱乙喩,氣質之性,孔子先言之,性相近是也,本然之性,子思創說之,大本之中是也。到今說性,須屬本然之後,爲吾黨之士,若屬氣質之邊,爲蔥嶺之派,豈不是千古之疑案,而呱呱之時,飢啼索乳,恂恂之際,惟酒無量,是皆大人赤子之心,不失其正之謂,而同是心也。正然後純善,未必關於赤子與大人之分,則何以謂惟大人者,不失赤子之心云乎是旀,條問中第一義在於性有未發已發之剖析是隱則,矣等所對,全不曉得,或闕而不對,或對而錯解,矣等徒聞心只有未發已發,而不知性亦有未發已發而然是隱喩,抑心與性,區以別之,以已發,不欲屬之性而然是隱喩,明道雖云纔說性時,便已不是性,而亦云惡亦不可不謂之性,則未發之於惡,豈有可言乎是旀,寂然不動,性之未發也,感而遂通,發以爲情也。聖人若不揭出情字,則七情之發,四德之端,謂之已發之性,可乎?謂之兼氣之理,可乎?名之曰性,而曰未發曰已發,其說如何,其義亦如何?此一款,分明知得,無所疑晦是隱則,心之出入,心有善惡,更何爲於覶縷乎?矣等各竭所知,無或如前之泛忽爲旀,矣等對券,又有極可寒心者,理有善惡,出於程訓,作合字看,見於朱書,而混圇說去於上下段,殊不辨爲程爲朱兺除良,引用經文,旁及諸家也,往往有渠做渠說,把今爲古,驟看之,若有何許儒者,如許箋註是如可細究,則特俗所謂石間贋說,場屋之間,尙不敢架空爲辯,以眩主司之眼是去乙,御題事體,何等嚴重,而無難干冒,不覺其罪上添罪之歸,於是乎玷奎選而辱明命大矣。大抵榮寵矣等,拂拭矣等,欲望其責成之實效,矣等豈或不能領會,而他事卽無論,經學一事,甚於燕轅而適越,竊笑之群譏之,至于昨日條對,而莫逃於照燭之中,其爲駭然,孰甚於是?拔例發問爲去乎,右項諸條除尋常一一詳告爲有矣。萬一不悛舊習,草草對供,雖至十問百問,期於直對而後已,以此知悉,亦傳敎問目敎是臥乎在亦,洪奭周段,矣身年淺識蔑,百不猶人,文學才華,俱居人後,至於經傳上工夫,尤爲掃如,誦習則徒資口耳。講論則徒歸說夢乙仍于,莫重御題條問附對之際,全不識肯綮之所在,只以荒雜亂囈之語草草說去,莫逃矇經之恥,自速臆對之罪,致勤十行聖問,惶懍震越,不知攸達是白齊。矣身以萬不近似之蹤,猥玷金榜之名,濫叨文華之選,頂踵毛髮,罔非化裏之陶甄,而至若旬製月講,前後勸課,必以經旨之硏賾爲設敎之第一義者,亶出於作成之苦心是白乎則,矣身雖至愚,豈不知銘心感佩,服膺遵守?仰體聖慈之萬一,而只緣魯鈍之姿性難化,昏濁之氣質易蔽,初學易知之疑義,全昧向方,不知明德心性之爲何許物事。蓋緣平日,全無體驗實踐之工,雖或尋摘陳編,剽竊緖言是白乎乃,都與自己身心上,茫無交涉是白乎等,以措辭之際,瘡疣百出,大學一部,乃是學者發軔最初門路,而明德二字,又是大學開卷第一大文是白乎則,名以讀書,所做者何工,而解釋剖破之際,全欠指的切實之見,雖幸免其直屬於性是白乎乃,但以言德而主乎心,言心而該乎性,兩句囫圇說去是白如可,卒乃以本心二字,兼該心性之意結之,而終不能明下訓詁於德之一字者,浸漶疎忽,極爲惶悚是白置。今於嚴敎之下又何敢强所不知,妄意遂非,以爲罪上添罪之歸是白乎旀。至若玉溪本心之說段,竊以爲,明德之義固兼心性,而屬心分數似多是白乎乃,若但以心之一字,泛然說去,則未免專遺却性一邊乙仍于,將於心字之上下得本之一字,直指本然之體,而自含性字之意,在其中者,乃是盧氏獨得之見,而先正臣李文成之特圈於聖學輯要者,厥有深旨是白乎則,只於虛頭以數行蕪語,略爲訓釋,而條對之際,不能再爲鋪敍者,尤是迷劣顚錯之致是白遣。至於大人赤子之心段,雖以初無不善之意,依俙說去,而企及俯就之工,乃是自己所當切實體認處,則矣身雖極駑劣是白乎乃,天賦之衷,本無聖凡之異,昏昧蔽塞之中,亦或有一點明處,則區區所期,亦豈不在於上造大人之域,復其赤子之心,而辭不達意,終歸吞棗是白遣?性一而已矣。就其中專拈理說,則爲本然,兼氣而言,則爲氣質,顧何可析而二之是白乎旀。有是理然後有是氣,有是氣然後是理有所著,理之與氣,猶形之與影,不可道今日有理而明日有氣,若推本言之,固當以理爲主,而亦不可以先後二字界限區別,反歸於析爲二物之病是白乎旀,無論七情與四端,善幾與惡幾發者,氣也,所以發者,理也,氣之所發,而理在其中乙仍于,我東先正,亦於此下一乘字,若曰氣發理隨,則著一隨字,恐不無先氣後理之病是白乎旀。性卽理也,而無是氣,則亦無以成形乙仍于,旣未成形,則又不容說性,才說性時,性便在氣中,雖曰元有此理,而有是氣然後,此理方有歸著處,此程子所以謂性卽氣氣卽性,而朱子亦必曰,氣以成形,理亦賦焉者。若乃氣質之性,發於相近之語,本然之性,揭自天命之句,雖若有專言理兼言氣之不同是白乎乃,聖賢立言,各有所指,實無二致。至若蔥嶺作用之說,乃出於認心爲性,其於吾儒氣質之論,亦無相干是白乎矣。以矣身蒙學蔑識,何敢以一言,臆斷千古疑案是白乎旀。飢啼索乳,乃赤子眞情之發見。惟酒無量,亦大人天理之爛熟。大抵赤子之未有知識,大人之通達萬變,雖曰不同,而其純一無僞,不離乎本然之善則一也。正然後善,而復其本然然後正,則大人赤子之外,皆未免失其本然是白乎則,又安可謂之純善是白乎旀。條問中性有未發已發一款段,乃是一篇中頭腦,而矣身管窺蠡測,茫無所得,只知未發之爲性善之體,已發之爲性發之情,初不知氣質之性,便屬已發,雖非敢區別心性,不欲專屬,而旣於本原上,未有的見是白乎等以數語仰對,草率莫甚,終乃歸重於心上迷錯之罪,無所可逃是白齊。蓋在天爲理,在人爲性,名之曰性,便屬形而下者,則又豈無未發已發之可言,而況旀未發之中,謂之大本,旣曰大本豈可言惡,則氣質之有善有惡,屬之已發,的然無疑是白去乙,矣身迷賤之見,只拘於性發爲情之一語,意謂已發之後,只可謂之情,不可謂之性,且竊謂未發已發,自一界限,本然氣質,亦自一界限,自不相涉,謂氣質用事之時,爲已發則可,便謂氣質之性,爲已發則不可,故胡亂說去,以致錯對是白遣。四德之端,七情之動,乃是性之發處,則固可謂之兼氣之理,亦可謂之已發之性,而株守之見,竊以爲,謂之性之已發則可,謂之已發之性,則終涉未妥是白置。至於理有善惡一款,程子之所論,朱子之所解,雖僅免混爲一段,而下語不明。且其謂之記錄之錯者,終不知何人所言,而糢糊說過,不誠無實,罪尤難逭,以此以彼,專由於自己身上明明德之工,未嘗實下手去做,其辜負指導責成之恩,已無可言,而緘問之下,又未能一一詳陳,荒雜錯誤,反有甚於前券,惶恐震懍,尤無所容,傳旨內辭緣,惶恐遲晩敎味白齊。徐俊輔段,矣身姿品劣下,知識蔑裂,學未窺於陳編,字莫卞於魯魚,乃以唐金華被選之蹤,反愧漢羽林通經之類,而若其經傳上工夫,尤涉掃如乙仍于,前後講席,屢承飭敎是白乎矣。亦不能着意誦習,仰副勸課作成之聖恩,句讀則或致錯誦,文義則益復專昧,已萬萬惶懍是白遣。至於今番御製條問之頒下也,全篇所對,無非俚雜,程門說性,尙矣無論,蘓家癡夢,亦不敢望是白乎所,此專由於童習無素,懶惰成性,雖或粉飾於表賦之制是白乎乃,未免荒囈於性理之學,乃敢臨時應拙,草草說去,自不掩其杜撰之歸是白如乎。十行絲綸,致勤緘問,而不敎之責,至及於矣身之父,悚息隕越,不知攸達是白齊。明德,朱子釋之以虛靈不昧,具衆理而應萬事,則矣身只知心統性情之爲明德是白乎旀。程子之以明德屬性,卽亦引而不發之微意是白乎則,雖老師宿儒之探賾硏究,未易覰得其言外之旨是白去等,況旀如矣身之愚昧,其何敢强所不知是白遣?玉溪本心之喩段,心字上着一本字,則理在其中,發所未發,此李文成所以獨契斯語,而載之聖學輯要,矣身所知,不過如此是白遣。獨覺之見,竊取之意,矣身初未知得,不敢臆對,尤增罪戾是白乎旀。性有本然氣質,而單指形而上者謂之本然,以理而兼言氣,謂之氣質,其理則一也是白遣。性卽理也,然指本然,則主於理,而捨氣質,則亦無以見性,必也主於理而兼言氣質,乃可以言性是白乎旀。自其本原而言之,則有是理然後有是氣,自其賦與者而言之,則氣成形然後理賦焉是白如乎。至若理氣先後,矣身謏陋,亦無指的,尤增罪戾是白遣。從心從生,指是理之墮在氣質而言,則主於理而兼言氣可也是白乎乃,專言氣則不可是白遣。元有此理,卽指本原而言,而非氣則理無掛搭處,此可見理氣之元不相離是白乎旀。大人之心,天理渾然,赤子之心人欲不萌是白乎則,同一純善,而至於中人以上大人以下,猶有待乎勉强克復,其與大人赤子之心,煞有間焉,而不失云者,亦似非以此證彼之喩是白乎矣。矣身愚闇,亦無以指一仰對,尤增罪戾是白乎旀。性有未發已發之剖析辯論,卽是條問中第一義,而矣身只知心有已發未發,而不知性亦有未發已發,且慮其以已發屬性,反涉妄發,所對自歸於含糊,尤增罪戾是白遣。程子所云惡,亦不可不謂之性者,卽指氣質之性而言。若乃未發,則大本之中也,夫豈有惡之可言乎?矣身徒聞未發爲性,已發爲情,而初不知本然爲未發,氣質爲已發是白加尼,伏承聖敎,始乃怳然覺悟,至若揭出情字之前,當從何義,矣身蒙昧,不敢的對是白乎乃,以臣愚見,謂之性之已發則可,謂之已發之性則不可。蓋先言性,次言已發,則固完全,而先言已發,次言性,則恐涉語病,而矣身庸鈍,乃敢以臆見仰敷,尤增惶恐,矣身愚迷蒙騃,前於條問之下,不免混圇仰對,今於緘問之際,未能明白指陳,罪上添罪,不勝震越,傳旨內辭緣,惶恐遲晩敎味白齊。金熙洛段,矣身性本鹵莽,術又空疎,生長山南鄒魯之鄕,而不能遵守乎父兄師友之敎導兺除良,猥被榮選,得蒙聖上陶甄之化者,于今三年于玆是白如乎,前後大學·近思之講,旣不能仰體聖念之萬一,而自顧伎倆,只是吳下之舊蒙是白乎所,今番明德條問之下,含糊說去,不能一一卞明是白在果,矣身愚騃不謹之罪,萬殞猶輕是白乎旀。明德之訓,是就是心之包乎性,而光明燦爛,無有一毫迷昧處說去是白去乙,矣身不能曰心曰性,明白說去是白乎旀。程子雖以明德屬性,而帶得別般意思是白去乙,矣身孤陋寡識,不知別般意思,是何意兺除良,竝與程子本文而不知是白乎旀。玉溪本心之本字,是所謂義理具足之本心,而纔言本字,又是天理本然之義,則玉溪之獨見,恐在於是是白乎旀。文成之竊取疑,亦不出於此是白去乙,矣身又不讀文成之書,不能詳細仰對是白乎旀。通達萬變大人之心,純一無僞,赤子之心,則心之善者,當屬於此,而纔着心字,便具氣質,則其或駁或雜,而流於惡是理勢之必然是白去乙,矣身茫然不知善惡之分是白乎旀。主理而言,謂之本然,兼氣而言,謂之氣質,故先正臣李滉,有人乘馬馬乘人主馬主人之語,此其性之有二名是白乎旀。理氣不可分先後,此是朱夫子定論,而自天命而言,則理先而氣後,自稟受而言,則氣先而理後,而氣發理隨,又是七情之感,則可論於情,而不可論於性是白乎旀。理非氣則無所掛搭,氣非理則只是空殻,所以性字,從心從生,以明其不相離之意,而以性而謂之附於心,則可也。以性而謂之氣,則不是本然之性是白乎旀。元有此理,便有此氣,而有則俱有,生則俱生,則理之賦於氣,固是當然是白乎旀。孔子言氣質之性,而以相近言之,子思言本然之性而以大本言之是白如乎。若以本然之性,而把做氣一邊說去,則正是韓子性三品之說,而充類而言,則蔥嶺之氣味也是白在果,必須以本然二字,專屬於理,然後方不失吾學頭腦是白乎旀。赤子大人之心,或能通達乎萬變,或能純一而不雜,則此是得心之正者耳,苟得其正,則似無關於大人與赤子,而纔言大字,體段已具是白遣,纔言赤字,良能自在是白乎則,惟大人不失其正,惟赤子方得正,而不失其赤子之心,非大人,其能之是白乎旀。性之有未發已發,猶心之有未發已發,而矣身初不區別是白遣,明道雖云才說性時,便已不是性云爾,而此是除却氣質,剔發本然而言是白乎旀。惡亦不可不謂之性云者,此是專言氣質而言是白乎所。若言其本然之未發是白乎則,夫豈有惡之可言是白乎旀。情之爲言,卽由中直遂之謂是白乎則,寂然不動,惟性字當之是白乎所。四端七情之發,謂之已發之性,兼氣之理,則恐不穩當是白乎旀。旣謂之性,則已具得動靜之體,而未發也,體有以立,已發也,用有以行,則曰未發曰已發,恐不出此是白乎旀。至於理字作合字看者,蓋出於朱夫子語類中,而昏昧不察,遽以先儒二字而引之者,萬萬悚惶是白乎所,此非但矣身之誤解經旨之罪而已是白乎旀。矣身不學無識,莫重進御文字,全無所稽,敢自擅用是白在果,今於緘問之下,昏迷舛錯,不能一一仰對是白如乎,傳旨內辭緣,惶恐遲晩敎味白齊。金近淳段,矣身以姿則至庸陋,以才則至蔑裂,以識則至蒙騃,加之以不學而鹵莽是白如乎,犯古人不幸之戒,濫通仕籍,際聖世俱收之會,至玷華選是白乎所,矣身竊自伏念,天之生人,均賦以仁義禮智之性,虛靈不昧之心,無問於貴賤凡聖,則矣身雖至庸陋至蔑裂至蒙騃至南莽是白乎乃,亦是均賦中一物也是白乎則,若所謂明德二字,初非欠闕於降衷之初是白乎旀。且念矣身,世祿之裔也,顧惟祖先之全德,參以家庭之舊聞,豈不聞心性之本自具足,明德之不可昏蔽乎?苟惟學焉,則蒙陋之姿,可化爲高明?蔑裂之才,可變爲超卓?蒙騃之識,可使爲透徹?孔子曰,上智與下愚不移,程子註其下曰,人性皆善,無不可化之人,惟自暴者拒之而不信,自棄者絶之而不爲,雖聖人,不能化而入也。矣身奉此聖訓,內自循檢是白乎則,姿稟之庸鈍,才識之鹵下,下愚之目誠,若爲矣身準備,而乃若其心,則圖所以不自歸於自暴自棄聖人難化之科,而只緣矣身,幼而厭學,長而失學,科擧而廢學,今又早入仕而遂不學矣,然則鈍根何時而可變哉?一自入選以來,偏蒙拂拭之恩,過被作成之澤,旬製月課,過等或玷經筵講席,小疵不錄,至於立朝事君,持身處物,必俾之本於經義,諄諄以體驗踐履爲敎,耳提面命,不啻如慈父之詔迷子,聖人之化豚魚,而乃矣身,則今日如昨日,今年猶去年,一是鹵莽,一是蒙陋,每登前席,仰聆聖問,則茫如墜煙,睯如說夢,口讀或多吃吃,文義專歸昧昧,隔靴爬痒,燕轅適越,易知旣昧,難解何論,免不固幸,居通奚望是白遣?至於今番條問之誕敷也,特以明德二字,反復垂問,思見其抱負之如何,見解之如何?而亦所以因此而牖其迷蒙,開其進修,俾知夫理氣分界,明德體用,而咸囿於大中至正之域,少變其塵蔽茅塞之質,而至若矣身,身對揚之意,非敢不切,而講究之見,本無可獻,眞所謂物不素具,不可以應卒是白乎所。語到於屬性屬心,爲理爲氣之分,則糢糊爲記,專欠明白,言及於大人赤子本然氣質之殊,則掇拾緖餘,專久眞切,單指兼指之異義,而意見或差,分看合看之殊旨,而蹊逕多錯,隨語生疵,逐句杜撰兺除良,聖問中未發已發之性,有善有惡之心,實爲一篇之肯綮,而昧然臆對,漫漶而說去是白乎則,義理大源頭,疎忽如此,固已萬萬悚恧是白乎所。及伏見評批下者,誨責截嚴,至及先故,矣身之荒墜先訓,孤負聖意,至是而畢露無餘,矣身滿身惶汗,無所措躬。家庭之內不肖莫甚,僚寀之間,擧顔亦恥,緘問之下,尙何敢更事覶縷,重犯唐突之辜乎?亦何敢草率敷陳,又重忙錯之罪乎?矣身到此地頭,心神慌亂,只伏思奉讀聖問,句句入思,字字究義,潛心靜處,以求所謂光明本具底心性,而不終爲聖世陶甄中一箇棄物是白乎則,是矣身萬一分自新少贖之一條路是白乎矣,悚懍震越,不知攸達。傳旨內辭緣,惶恐遲晩敎味白齊。金履載段,矣身以識則蒙騃,以業則蔑裂,多年講製之列,曾無分寸之長是白乎則,其所辜負於仁天作成之恩者,固已萬萬難贖之罪是白遣。至於昨年還付之命,特出玉成之念,則矣身雖愚迷無知,猶非木石也豚魚也,亦豈不知榮知感?痛自刻厲,思答我聖上至意之萬一,而只緣才不逮人,學未知方,雖於功令之文,尙未能依樣畫葫,若夫經術之學,尤何有一斑窺管?居常愧懼,若無所容是白加尼。乃於今番條問之下,窮思仰對者,全失肯綮,言言隔靴,段段含糊,致有此淑問之擧,惶隕震越,罔知攸達是白齊。明德二字,朱子旣釋之以所得乎天,又曰虛靈不昧,而兩句之間,着一而字,通作一意是白乎則,可見此得乎天者,無他,只此虛靈不昧底物事,而理無形象,不可以虛靈言,則明德二字,惟可看作心之本體。故矣身所仰對,猥以爲明德者,指心之本體而言,性卽其所具之理爲辭是白乎乃,下一德字,則在天爲理,在人爲性之分,所宜明白說到,而矣身之愚昧,未能及此,是矣身之罪也。矣身旣以明德看作心之本體,則雖不敢直以明德屬性是白乎乃,程子立言之旨,旣有別般微意,則所宜明白剖破,而矣身之愚昧,未能及此,是又矣身之罪也。旣曰本心,則指心體之本然而言是白置,心之本體,至虛至靈,涵具萬理,洞澈無間是白乎則,卽一心字,可以包性情而言,卽一本字,可見光明之體乙仍于,矣身妄對以本心二字,足以該明德之義是白乎乃,玉溪之所以獨得,文成之所以默契,必有精義之可言,則所宜明白指陳,而矣身之愚昧,未能及此,是又矣身之罪也。心固氣也然,則其精爽之最靈,不比於氣稟之氣,初未有惡者之可言是白如乎,矣身妄以心之惡者,屬之於氣拘物蔽之後是白乎乃,其善者,旣曰赤子心大人心,則其惡者,亦當明白分屬,而矣身之愚昧,未能及此,是又矣身之罪也。性則一耳,有本然氣質之殊,由其所指之不同,然理氣混融,雖不可混看,亦不可離說是白乎則,只可謂單指兼言,恐未可主理主氣而言是乎旀,自本源而言,則有是理而後有是氣,自稟賦而言,則有是氣而後理得以寓焉。然而理氣元不相離,有理卽有氣,有氣卽有理,亦未可以先後爲言矣。生之謂性,指理之墮在形氣者而言,則是固兼氣質之性是白乎矣。亦未可專以氣爲言是白乎旀。此理雖曰元有理不懸空,卽氣而見是白乎則,捨氣而無以言理矣,不以本然言性,則失孟子道性善之意,專以氣質爲性,則近釋氏主靈覺之說是白乎乃,若乃程子不明不備之訓,最爲渾圓而不破是白乎旀。赤子之心,純一無僞,大人之心,通達萬變,雖其純善而不失正,則一耳是白乎乃,觀於本註之不失本然與復其天命,煞有分界矣。至於性之有已發未發,矣身之蒙昧,初未嘗見得,到此未敢有臆對,是實矣身難貰之罪是白乎旀。程子之言惡,亦不可不謂性者,是兼氣質而言是白乎乃,若其未發,則是大本之中,豈有惡者之可言乎?矣身徒知未發爲性,旣發爲情之說是白加尼。伏見諸券之批下者,始敢略知未發之時,氣不用事,純善而無惡,可見本然之體,纔發之後,理乘於氣,氣已相雜,便屬氣質之性是白乎則,性之未發,卽是本然之性,性之已發,卽是氣質之性是白乎旀。四德之端,七情之發,皆指理乘氣發者而言,則若無情字,直以已發之性稱之,無所不可,以兼氣之理言之,亦無所妨,只在人看得之如何是白如乎,一性字而分說本然氣質,不害爲發前聖未發是白乎則,一性字而言已發未發,尤豈不明白簡易乎?朱子訓則矣身僅免誤引,先儒說則矣身不敢杜撰是白乎乃,矣身旣不能明陳於條對之日,今又强所不知,模索仰達於緘問之下,重犯罪戾,無地自容,傳旨內辭緣,惶恐遲晩敎味白齊。曺錫中段,矣身姿本庸鈍,識又鹵莽,雖或免昧丁之譏,亦有愧卞亥之見,至於經旨,尤是蔑如乙仍于,前後闡經之聖意,勸學之睿念,不翅如慈父之詔迷子,嚴師之訓蒙學,而旣不能仰體作成之意,俯就講究之工是白如乎。甲寅大學之講,昨冬近思之篇,俱未免漢儒之說夢,賈邊之錯解,悚惶之極,至今未已是白加尼。至於今番御題之條問,其所仰對,專沒肯綮,只事含糊,不知明德之爲何物,心性之爲何事,致有此緘問之擧是白如乎。矣身到此地頭,益不勝遍身惶汗,滿心悚恧是白乎所。明德二字,朱子旣釋之以虛靈不昧,具衆理而應萬事,則其曰虛靈不昧者心也,其曰其衆理者性也,其曰應萬事者情也。程子明德屬性之訓,以矣身蒙昧,未及詳知。矣身條對,只以合心性而爲言是白遣,全沒明白指擧是白乎則,是乃矣身之罪是白遣。玉溪之獨覺,文成之竊取事段,單擧一心字,雖不足盡明德之訓是白乎乃,加一本字,如朱子所云良心是明德是白乎則,可見理具於其中,自然有光明洞澈底意思是白乎所。玉溪之所以創說,而文成之深味是說,至載於聖學輯要是白乎則,矣身但知文成見得之卓爾是白遣,許多深意奧旨,矣身實不能覰得是白乎則,是又矣身之罪是白遣。赤子之心,純一無僞,而大人者不失焉,則心固無惡之可言是白乎矣。泛論衆人之心,不無氣質之所拘是白乎則,此可見心之不能無惡,而惡之一字,當屬之氣質是白去乙,矣身不能明白說去,而只以禹謨所云人心惟危,通書所言善惡分等語,糢糊爲言是白乎則,是亦矣身之罪是白遣。性本無二,而指其本然處氣質處,有二名焉,比如水則一也,而從其淸者而爲淸水,從其濁者而謂濁水也是白如乎,其本然則主於理,其氣質則主於氣是白遣。在天爲理,在人爲性,則理先而氣後也,理氣形體,而寓於氣而可見,則氣先而理後也。朱子以爲,理氣無先後是白乎則,此說尤爲發明是白遣。從心從生,則性可謂之氣,而理寓於其中,元有此理,則性可謂之理,而非氣,無所賦其理是白乎旀。全屬本然,則孟子之言性善者,而至於全屬氣質,則蔥嶺之論,墮於一邊是白如乎,矣身之不能區別指陳者,是又矣身之罪是白遣。勿論赤子大人,若其心之正者,則因純乎善者是白乎乃,盡性而踐形,不失赤子之本心,則惟大人爲然也是白遣。條問中第一義,在於性有未發已發是白如乎,寂然不動,是其未發也,感而遂通,是其已發也,未發之謂本然。已發之謂氣質是白乎所。以此觀之,性亦有未發已發是白去乙,矣身全不曉得,徒知心有未發已發而言是白乎則,是亦矣身之罪,而亦非區別心性,以已發,不欲屬之於性而然是白遣,性之未發也,似若無惡之可言,而旣賦於人而後,有性之名,則不能無氣質之所拘,而不可謂之純然無惡也是白遣。發於性者,是謂之情而雖無情字之揭出是良置。七情之發,四德之端,是其兼氣質而言,則謂之已發之性,可也,謂之兼氣之理,亦可也。未發爲性,已發爲情,而若就性中,分作未發已發看,則指其本然而爲未發,指其氣質而爲已發,此說至爲精密,而其義可謂詳備是白如乎。以此觀之,則心有出入者,指其操存舍亡而言是白遣。心有善惡者,蓋以心統性情而言是白去乙,矣身拘攣於俗見,不能明言的陳是白乎則,是亦矣身之罪是白遣。理有善惡,程子之訓也。作合字看,朱子之說,而近思錄釋疑,釋程子之訓,而以朱子之說,載於小註是白乎等以。矣身條對,僅能分別程·朱之說,而至於先儒說之泛稱,只憑依俙彷彿之語,而遽然引用,自歸於欺罔之科,是亦矣身之罪是白乎旀。今於緘問之下,又不能逐條詳陳,强其不知如是臆對,罪上添罪,悚懍隕越,不知攸措是白如乎,傳旨內辭緣,惶恐遲晩敎味白齊。李勉昇段,矣身性本愚陋,學又鹵莽,尋常功令之文,尙不猶人,經傳微奧之旨,尤是蔑如,名忝榮選,而有濫竽之羞,橫經前席,而有面墻之恥是白如乎,仁覆之天,無物不遂,甲寅大學之講,旣示入德門路,昨年近思之講,俾免走作他岐,循循敎誘,不啻如慈父之詔幼子是白乎矣。懶惰成習,不能專意講究,孤負我聖上作成之意是白加尼。今番條問之下,其所仰對,全沒着落,惟事糢糊,不知明德之爲何物,心性之爲何事是白遣,强其不知,罪上添罪,致有此緘問之擧,惶懍之極,無所逃罪是白如乎。明德二字,卽開卷第一義也,程子之以明德爲性,卽發所未發,闡明幾微之意是白去乙,矣身寡陋,不能詳知是白遣,只以合心性之說,含糊做去,全欠明白是白乎則,矣身之罪一也。先儒之訓明德者,非不詳備是白乎矣。玉溪本心之一本字,兼道得理一邊是白乎等以。以文成卓爾之見,所以深味是白乎矣。輯要等書,矣身不能詳考,未免失對,矣身之罪二也。論大人赤子之心是隱則,固純乎善是白乎矣,就衆人拘於氣質處言之,則不能無惡是白去乙,聖問之下,又未詳對,矣身之罪三也。性固無二是白乎矣,墮在形氣之後,始有氣質之目是白如乎,譬如水本淸也,而置之淸器則淸,置之濁器則濁是隱則,豈以水之有淸濁,謂水之有二般是白乎乙喩。本然則主於理是白遣,氣質則主於氣是白乎旀。在天爲理,在人爲性是白乎則,理先而氣後也,氣以成形,理亦賦焉是白乎則,氣發而理隨也,朱夫子理氣無先後之訓,豈亦爲此而發是白乎喩。矣身素昧經旨,不敢仰對,矣身之罪四也。生之謂性,便指氣質是白乎則,從心從生,不可不謂之氣是白遣。形而上者理也,形而下者氣也,則敷施發用,不得不寓於氣是白乎旀。本然之性,孟子性善之訓是也,氣質之性,亦張子所以發揮出孔子之旨是白乎矣,若以性專歸之氣質是白乎則,不幾於楊子性惡,荀子善惡,混之說是白乎乙喩。此所以本然之屬吾儒衣鉢,而氣質之歸蔥嶺氣味是白乎旀。赤子之心純善,而惟大人,能踐形能盡性是白乎則,衆人之不失者尠矣。赤子大人之所以分言之者,恐以此也是白乎喩,未到肯綮,未免臆對是白乎則,矣身之罪五也。聖問中性之未發已發,最是源頭,不可不劈破處是白去乙,矣身愚昧,徒知心之有未發已發,不知本然之爲未發,而氣質之爲已發,糢糊說出,冥擿做去,不能卞明而條陳之,矣身之罪六也。以性之未發已發言之,則氣質固屬於已發是白乎矣。未發之前,已有氣質是白乎則,程子惡亦不可不謂之性之訓,非指本然之性,卽指氣質而言是白遣。性本寂然,發而爲情是白乎則,聖人之揭出一情字,卽爲後人之指南是如乎,謂之性之已發則,可也是白乎乃,若謂之已發之性是白乎則,得不專以氣質看是白乎乙喩。謂之兼理之氣則可也是白乎乃,若謂之兼氣之理,則理發而氣隨之論,其將爲定論是白乎乙喩。四七之辨,先賢所以往復而論說之者,不啻分明是白乎矣。終未歸一,若聚訟者然是白乎則,以矣身寡昧謏陋之見,何敢臆對,以增不知爲知之罪是白乎旀。性之未發已發之說,矣身旣未博考,又未預講,亦不敢倉卒仰對是如乎。程子理有善惡之訓,朱子作合字看之訓,矣身條對中,雖不敢不草草仰對是白乎矣。或者之說,不知爲何人所記是白遣,混圇說去,不能指陳是白乎則,矣身之罪七也。條問之下,旣未能詳對,緘問之際,又未免臆對,惶恐震越,罔知攸措,傳旨內辭緣,惶恐遲晩敎味白齊。李英發段,矣身以才則蔑,以識則薄,早業明經,以爲決科之資,而但誦句讀,全昧旨訣,生在嶠南鄒魯之地,不識古人心性之訓是白如乎。乃於昨年,猥登科第,得蒙榮選,涵泳於化育之化,周旋乎講製之末,二年于玆,而鈍質莫化,蔑識如前,無以仰答乎天地生成之恩,每中夜以思,自不覺惶汗之浹背,前後製進,已是萬不成樣是白乎所。至於今番明德條問之下,矣身不能明白條陳是白遣,乃敢含糊說去,反失本旨是白如乎,矣身誠惶恐死罪,不知所云是白齊。明德者,是性之盛貯該載於心,而指其虛靈光明處言是白去乙,矣身不能曰性曰心,自犯於罔赦之罪是白遣。程子之以明德屬性,帶得別般意思,而令後學自覺蹊逕是白去乙,矣身迷昧愚魯,不識本意之所在是白乎則,死罪死罪是白乎旀。玉溪本心之喩,是所謂仁義禮智根於心者,而纔着本之一字,已包得性一字在其中是白乎則,玉溪之獨覺,文成之深味者,皆出於是箇見得是白去乙,矣身愚騃特甚,不能上溯玉溪之本意是白遣,又不能遍讀文成之全書是乎等以,不能推演而發揮之是白乎旀。大人赤子之心,心則一也,而大人之通達萬變,正由於赤子之純一無僞,則心之善者,當屬於此一邊,而心之惡者,其或以氣質之或駁或粹,或淸或濁,而不能不流於惡者,是固理勢之固然是白去乙,矣身不知善惡之分屬是乎則,尤極死罪死罪,性只是一而已,指其本然則主於理,而指其氣質則主於氣是白遣。若以先後而言,則朱夫子所謂理氣無先後一句語,已盡之,而主理而言,理先而氣後也,主氣而言,氣發而理隨也,性之爲字,從心後生是白乎則,是所謂理之墮在形氣者,而以性而謂之具於心,可也,以性而謂之氣,則似未穩帖是白乎旀。元有此理,便有此氣,則理之所在,氣必隨焉者,固是當然之論是白乎旀。孔子言性之相近敎是遣,子思言天命之性敎是乎所,蓋當孔子之時,人皆知性善之說,則所以言氣質之性敎是白遣。當子思之時,猶未知性之本善,則所以言本然之性敎是白乎所。若以本然之性,而把做氣質看,則反不免蔥嶺之氣味也。必以本然爲主,而專屬於理之一字,然後方可以不失吾儒之頭腦,而劈破千古之疑案是白乎旀。義理具足者,大人心也,人欲未汨者,赤子心也,不失其赤子之心者,斯能爲大人是白乎旀。矣身徒知心之有未發已發,而未知性之有未發已發是白遣。且以已發屬之心,而不謂之性,則矣身此等錯解處,難免罔赦之科是乎所。程夫子云,才說性時,便已不是性,則專指本然而言者也。又云惡亦不可不謂之性敎是則,專指氣質而言者也。若非本然之未發,則夫豈有惡之可言是白乎旀。情之爲言,是由中直遂之義,則寂然不動,惟性字可以當之,感而遂通,惟情字可以當之,雖以四端言之良置,端者是仁義禮智之端,則其端之發見者,分明是已發之性是旀。雖以七情言之,程夫子所謂其中動而七情出焉者,亦謂之已發之性是良置,亦無所不可是白遣。若以四端七情,竝謂之兼氣之理,則不無混圇之弊是白如乎。名之曰性,而曰未發曰已發之義,若曉得分明是白乎則,心之出入善惡,更不足多卞是白乎矣。矣身之庸愚淺見,無所考據,不能明白條陳,尤極死罪是白乎旀。程夫子曰,理有善惡,朱夫子曰,作合字看敎是白去乙,乃或汎稱先儒,不辨爲程爲朱者,是尤萬萬錯誤,而不獨誤解經義而已,文學之重,固以經義爲貴,而矣身之倥侗無能,已莫逃於昨者條對之中矣。今於緘問之下,昏迷舛錯,敢又强所不知,以添罪戾,悚懍震越,靡所容罪,傳旨內辭緣,惶恐遲晩敎味白齊。金處嚴段,矣身姿性庸陋,學術蔑裂,雖粗有所讀之書,不過剽竊精英,以爲杜撰功令之資是遣。至於經傳性理之功,初未嘗講究探賾,而有身心上一半分所得是乎則,凡於發言措辭之際,自覺瘡疣錯出,魚魯互眩是白乎旀。自蒙恩選以來,矣身自以爲,應試之作,卽奏御文字,寧拙劣而不得入格,不敢恣意簸弄,以詭奇無實之言,措其間者,蓋欲以眞實無僞,小心謹愼,爲出身事君之一副當拙規,則向於疑心題明德之垂問也,不知則不敢對,事理當然,而終未免於强爲之說者,亦以不敢對,爲未安故也。且經義與科體逈別,若因條對,而少有開發是白乎則,實爲矣身之萬幸是白乎等以。奉題歸家,沈思不已,終不得所以爲說,且家無書冊可以考閱者是白乎所,終宵寒燈,製限將迫,則其勢不得不以所嘗聞知者爲立論,此所以有心統性情之說也。然此說本出於張子,而亦不敢以張子曰發之者,誠以所嘗聞知者,亦不能分明,故糢糊說去,若眞以說爲出於已見者然,此已有違於知之爲知,不知爲不知之道是白乎則,追思厥咎,萬萬慙恧,不覺流汗沾背是白乎旀。若夫玉溪本心之訓,矣身實不知其所以然之由是白乎矣。蓋以一心字,謂之明德,不可,一性字,謂之明德,亦不可,故特於心字上,加一本字,則本卽本然之本,大本之本,而有包得許多般底意是白遣,德之爲實得底意,亦不出於本之一字是白乎則,單擧心字,不足爲明德之證,而惟此本心二字,可以當明德之全體矣。此盧氏所以創立己見,而不外於經旨者也。先正臣李珥之所以取之者,恐亦爲是說之有契於心耳,故特置是說於明德註脚,按聖學輯要,可知矣。然其竊取之意,抑別有所在,而矣身不敢臆料妄對,以重速罪上之罪是白乎旀。至於性之有未發已發,此是聖問中第一義,而矣身徒知心有未發已發是白遣,於性之有未發已發,初未嘗知得眞的。故其所仰對,終涉鶻突,未克劈破其肯綮,只以已發爲情等語,人所易知者而說去是白遣,已發所以爲性之證,則略無提說,不能對揚乎聖問中心性二字互言之旨,則自顧惶汗,實無置顔之地是白乎矣。猶幸因此而得復蒙牖迷發蒙之聖恩矣,今此諸條,事當一一仰對,以贖前慢,而前旣失對,今又强爲之說,甚非誠實底道理,矣身不敢生意是白乎矣。至於理作合字看一句語,矣身不謹之罪尤在於此,蓋此出於朱夫子之說,而矣身不及考見於語類及性理大全等書,遂認作程子說看,則性理卞難之際,其詿誤穿鑿,果如何哉?若無所考據,而心竊有疑,則以不知爲對,道理當然是白去乙,必漫漶說出,至以沒巴鼻之言,仰對聖問者,是誠何心是白乎旀。且程·朱等是大賢耳,其論理氣心性之說,未必大相矛盾,而以易傳言之,伊川之說與本義有異,聖人之不苟同如此。今於論理也,乃敢以朱子之說,誤認以程子之說,無難筆之於奏御文字是乎則,聖上雖矜其不能而不之罪是白乎乃,亦將得罪於斯文。人或有以不辨程·朱,變亂其說,代加詆斥,則矣身到此,雖喙長三尺,將無以發明矣,思之亦覺毛髮悚然矣。向旣速誤對之罪,今又不敢一一敷陳是白乎則,惶懍震越,尤不知所措,傳旨內辭緣,惶恐遲晩敎味白齊。洪樂浚段,矣身姿本庸鈍,學又鹵莽,全昧魚魯之卞,常貽伏獵之譏是如乎。至於經旨,尤爲蒙昧,濫廁奎華之選,猥被作成之化,而大學之書,近思之錄,全不講習,徒歸說夢,而今於御題條問,其所仰對,全沒肯綮,徒事含糊,致有此緘問之擧是白如乎,矣身伏不勝惶汗沾背,不知攸措是白乎所。程子之以明德屬性者,欲令後學,自覺谿逕是白去乙,矣身只知心統性情,而無難屬之於心性者,卽矣身之罪是白乎旀。本心之訓,卽玉溪之下一本字,以明本然之性,而李文成之載其說於聖學輯要之小註者是白去乙,矣身全不識文成引用之義,而不得明陳於條對者,卽矣身之罪是白乎旀。凡人之生得乎天賦之性,而及其寓於形氣之中,汨於物欲之蔽,發而爲惡是白去乙,矣身不能以善屬之於何,以惡屬之〈於〉何者,是矣身之罪是白乎旀。性之有本然氣質,猶心之有道心人心,而旣不可謂二心,則性之亦不可謂之二性也,明矣是白乎旀。中庸謂天命之性者,卽性之主於理而言也,程子謂生之謂性,性卽氣氣卽性者,卽性之主於氣而言是白乎則,是所謂或直言本然之性,或兼言氣質之性者是白乎旀。在天爲理,在人爲性,而沖理之漢無眹者,妙合於形氣,則謂之理先而氣後可也是白乎旀。氣以成形,理亦賦焉,而無此氣質,則理亦無安頓處,謂之氣發而理隨者,此也是白乎旀。性之爲字,從心從生,而心是性之郛郭,性是與心俱生者是白乎則,其兼理氣而言,可知是白乎旀。雖有此理,而理則無形,氣則有形,而理寓於氣,乃能感通是白乎則,此所以理之賦於氣,而爲性者是白乎旀。孔子之言性相近者,兼言氣質之性也,子思之言大本之中者,直言本然之性也,而吾儒卽乎氣質,而推言本原之性是白去乙,蔥嶺之派,以心觀心,作用是性之說,全不識本然之性者,是所謂異端之說是白乎旀。孩提之童,無不知愛其親者,卽已發而去道未遠也,聖人申夭之德,惟酒無量者,卽從心所欲不踰矩也,而大人全其天性者也,赤子保其本心者也,則大人之不失赤子之心者,蓋取其保其本心是白乎旀。性之有未發已發,而寂然不動,謂之未發感而遂通,謂之已發是白乎則,性之已發者,本謂之情也,而程子之謂便已不是性者,蓋謂性之寓於形氣,而猶異於在天無極之妙是白乎旀。程子之又謂惡,亦不可不謂之性者,卽本然之性,寓於形氣之中,而性之發於形氣者,雖非本然之性,亦謂之氣質之性,則譬如水之淸濁者,淸固水之本體,而濁亦不可不謂之水是白乎乃,性之惡者,實出於已發之後,則恐不可言惡於未發之前是白乎旀。七情四端之說,李文成卞之已詳,以矣身淺陋之見,不敢更事覶縷,而性之在中而見於外者,猶物之緖見於外,則恐是兼氣之理是白乎旀。性之曰未發曰已發者,卽寂感之謂,則未發者本然之體也,已發者形氣之用也。雖是未發,而亦謂之已發,未爲不可是白乎旀。心之出入,卽操存舍亡之義,則與發未發之訓,所指各異是白乎旀。程子謂理有善惡,而朱子之謂理字,只作合字看者,矣身僅得略陳於條問之對是白乎旀。至於先儒說之泛稱,矣身只憑前日依俙之見,遽然引用,自歸欺罔之科,卽矣身之罪是白乎所。條問之下,旣不能詳陳緘問之際,又未免臆對,滿心惶恧,不知攸措,傳旨內辭緣,惶恐遲晩敎味白齊。金熙周段,矣身性本愚陋,識又魯莽,我聖上敎詔之方,不啻若慈父之敎子,嚴師之敎蒙,而矣身只是一儱侗無知之物乙仍于,前後孤恩負聖之罪,不能盡擧兺除良,今番御題之條問,何等至重是白去乙,矣身不知題意之緊重,在於甚條是白遣,依俙說到,含糊做去,實是自犯罔赦之科是白如乎。至於玉溪本心之說,則本心二字,直指是心之本體,而有合於章句之訓是白乎則,斯可謂獨得之見,而李文成之取之,其亦有在於是是乎喩。矣身寡陋無知,不得見文成之言是白乎所,不能條對於請申之下是白遣。至於屬善屬惡,則無論赤子心大人心是白遣,心本是合理氣者,則氣之發用處,不能無善惡,而若於赤子大人,則非所擧論是白遣,若所謂性則只是一而已,而以本然言則主於理,而以氣質言則主於氣是白遣。若以先後言,則朱夫子語類中,嘗以理氣無先後爲訓是白遣。又嘗曰,終是理先而氣後是白乎則,似是指萬物未生之時而言是白遣。程夫子於中庸章句,則曰氣以成形,而理亦賦焉,則似是指萬物成性之時而言是白遣。性者是理之入於氣而成者,則從心從生,雖謂之氣,而理在於中是白遣,理者是無情爲無造作底物事,則掛搭住着,而不能不待於氣是白乎旀。性相近,則孔子有訓是白遣,大本之中,則子思有言是白如乎。以本然氣質而言,則必以本然爲主而後,不失是性之本體是白乎旀。若以大人赤子之心而言,則赤子之心,惟是純善,而不失其純善者,斯能爲大人,則此所以必以惟大人不失赤子之心言之者是白乎旀。至於性之未發已發,則矣身條對之不能明白,實是學術之疎漏,識解之未透是白如乎。凡言性者,皆指形而下者言之,而理之乘氣有體有用是白乎則,其渾然在中者,斯其爲未發之性是白遣,緣竟而出,則斯其爲已發之性是白乎所。以程子說觀之良置,亦謂惡亦不可不謂之性是白乎則,其於未發之前,惡無可言,而必於已發之後,可以言惡是白如乎。程子之指其已發之性而言者,不啻明白是白乎旀。雖以四端言之,端者是仁義禮智之端,而仁義禮智卽性也,則其端之發見者,分明是性之發是白乎旀。以七情言之良置,大本之發而爲喜恕哀樂,則大本之發,斯其爲性之發者,不啻較然明著是白乎所,聖人之揭出情字,而以爲寂然不動之所發者,雖謂之已發之性,亦無所不可是白乎則,若以七情四端,竝謂之兼氣之理是白乎則,不得無混淪之弊是白如乎。四端則理爲主,而理發而氣隨是白遣,七情則氣爲主,而氣發而理乘之是白乎則,矣身曾於先正臣李滉說,見之是白如乎,理氣之發,固非如矣身愚陋之見所能容易說道是白乎所,惟是心與性,只是一而已是白乎則,心之未發已發,而可驗是性之未發已發是白如乎,性之未發已發,其爲發前聖未發者明矣是白如乎。矣身識未到見未徹,不能透到此關是白遣,其他雜引先儒,指無爲有,殆有甚於場屋之文字者,尤是萬萬罔赦之罪是白如乎。今於緘問之下,又是依舊伎倆,而不能明白到底,傳旨內辭緣,惶恐遲晩敎味白齊。李東萬段,矣身姿性愚庸,學識鹵莽,猥玷華選,今已三年于玆,而我聖上所以誨責之勸戒之者,不啻如慈父之詔迷子,嚴師之訓蒙學,必欲使矣身等,咸囿於鳶魚樂育之化,振作於太和文明之世,則雖如矣身之庸愚而蔑製者,固宜仰體聖意,俯就微工是白如乎。甲寅大學之講,昨冬近思之講,俱未免魚魯之譏,伏獵之誚,至今追思,惶汗浹背是白加尼。至於今番御題之明德條問,又未能明白仰對,專事含糊。致有此緘問之擧,惶懍之極,不知所以仰對是白如乎。今此緘問之下,固宜逐條供對,以效一得之見是白乎矣。矣身日昨仰對之文,都是臆見,專沒肯綮是白乎所。若論其罪,已極難赦兺除良,今又敢强其不能,專以臆對是白乎則,是非誠心事君之道兺不喩,又有乖於不知爲不知之義是白等以,不敢糢糊仰對,傳旨內辭緣,惶恐遲晩敎味白齊。柳遠鳴段,矣身品性愚迷,學識鹵莽,素蔑師授之工,又乏幼學之勤,倖登科第,猥玷榮選是白乎則,宜以榮感之心,益勉肄習之業是白乎矣。逐月試製,文莫猶人,屢年課程,迷不知方,矣身之罪,萬殞猶輕是白遣。至於今番條對,專昧經旨自速重罪,到此地頭,實不勝惶懍是白齊。明德二字,是心之包乎性,而朱夫子釋之以虛靈不昧,具衆理應萬事,則所謂明德者,卽合心性,而得其光明瑩徹者是白去乙,不能明白指陳,是固矣身之罪是白遣。程子雖以明德屬之於性,而有別般微旨之帶得是白乎則,直屬於性者,是固矣身之罪是白遣。玉溪之獨覺,是本心之本字,而理具於其中,譬如寶鑑之光明,則文成之深味此說,似在於此是白乎喩,不能提及於請申以下者,是固矣身之罪是白遣。赤子之心,純一無僞,而大人之心,復其天命,則此所謂大人之心,不失赤子之心,而心可謂善,不可謂惡是白乎矣。至若氣質之所拘,不能無惡是白乎旀。指本然則理也,指氣質則氣也,性本一也,而以本然氣質之有異,故所以有二名焉是白遣。至如理氣先後之說,朱夫子有理無先後之訓,氣發理隨之義,以七情之感也,氣爲之主,而理亦隨焉,此可論於情也,不可論於性也。從心從生,則性可謂氣,而亦可見理之寓於其中矣。原有是理,便有此氣,固是當然,而無是氣則理亦無所寓矣,孟子之言性善,指其本然,而蔥嶺之墮一邊,屬之氣質是白乎旀。大人赤子之心,則固是純乎善,而惟其盡性而踐形,不失其正者,大人爲然是白遣。至於聖問中第一義,在於性之未發已發是白乎則,矣身闕而不對,是固罪上添罪是白乎所,性有未發已發,則心亦有未發已發是白如乎,程子所訓,惡亦不可不謂之性者,專指氣質而言也。若言其本然未發之前,則惡無可言是白乎旀。四端卽仁義禮智之端,而仁義也禮智也,自是性也。其端之發見者,恐是性之已發是白乎旀。寂然不動,可以性之未發當之,感而遂通,可以性之已發當之,而四端七情,雖謂兼氣之理,亦可也。以此觀之,心無出入之義,心有善惡之分,不難知之是白去乙,不能明白指陳,是亦矣身之罪是白遣。理有善惡,此是程子之訓,而朱子以爲,不可以實理看,當作合字看,則出於朱書,見於近思釋疑註,而混圇說去,是亦矣身之罪是白乎旀。矣身以蔑裂之識,未效剖析之言。向於條問之際,多有錯對,今此緘問之下,又復糢糊。伏地隕越,罔知攸措,傳旨內辭緣,惶恐遲晩敎味白齊。姜浚欽段,矣身恣性鹵莽,見識蒙昧,讀書則魚魯僅別,談經則谿逕莫尋,及叨文華講製之選,蒙被聖上作成之恩,亦已數年于玆是白乎矣。愚鈍之質,終始未化,顫蒙之識,依舊不進,甲寅之講大學,乙卯之講近思,徒事口耳,全無實得,性理之微奧,文義之糟粕,皆不免賣櫝還珠。甚至錯誦音吐,不能開口論說是白去乙,聖度天大,不加誅罰,牖迷啓惑,屢勤恩敎,不啻若慈父之詔迷子,而矣身不能惕然改圖,報答鴻造是白遣,今番御題之附對也,不知肯綮之所在,只以混圇荒雜之語,草草說去,專沒倫脊,自速不誠不敬之罪,致勤十行淸問,矣身滿心惶懍,直欲鑽地而不可得是白遣。明德二字,卽大學開卷第一義也,而矣身素無體認之工,又無講劘之素,但知章句,兼釋心性情之說,而不能明白指陳於前,而至於程子屬性云云。矣身亦不能記其出於何書是白乎旀。盧玉溪所以必稱本心,李文成所以甚味其義者,單擧一心字,則不足以盡明德之義,而心字上着一本字,則理在其中,而能虛靈洞澈之體,可見也,此乃文成所以採錄聖學輯要中者,而矣身初不能分明說破,今始覺悟是白乎旀。本然之性,墮在氣質中,則便稱氣質之性,而其實一也。人生得天地之理,又得天地之氣,氣以成形,理亦賦焉氣者理之所寓,而理者氣之所以然者也。非理則無以有此氣,非理則無以見此理,程子曰,動靜無端,陰陽無始。朱子曰,理氣不可分先後,然則理發而氣隨,氣發而理乘,亦其理也。從心從生之說,兼氣而爲言,原有此理之說,由氣而溯本者也,氣質本然之對擧,而拈出宋賢之發前未發,而性之相近,孔子言之,大本之中,子思論之,然則氣質本然之說,其來已久,而不可偏廢也。若專屬氣質,而認心爲理,則所謂蔥嶺帶來氣味也,赤子之心,惡未用事,大人之心,善能充量,善能充量,而能復其初,則與惡未用事者相似,故曰不失赤子心歟,矣身不能明辯是白乎旀。至於性之有未發已發事段,矣身雖免漏却不對,而所對不能明的,不勝惶恧是白遣。程子所謂纔說性時,便不是性,惡亦不可不謂之性者,矣身嘗疑其未發時如何知得,惡亦爲性,而第念程子所言,乃指氣質之性,則氣質之天生駁濁,如鬪越椒者,雖於未發時,亦必有爲惡之理,則程先生之云,似無可疑是白乎旀。性之寂然不動,卽是未發,而感而遂通則爲情。若使當時,初未有情字,則七情之發,四德之端,謂之已發之性,可也,謂之兼氣之性,亦可也。然兼氣二字,只見其體,而不見其爲已發也。恐不若稱之曰已發之性也,蓋道之浩浩,何處下手?惟明於性情之說,然後始可體驗而着工,故聖賢旣曰性,而又曰未發已發者,所以深示學者也,蓋性之有未發已發,猶太極之有動靜也,心之有未發已發,猶陰陽之有動靜也。不但陰陽之有動靜,而太極亦有動靜,則不但心有未發已發,而性亦有未發已發是白乎乃,矣身只據依俙想像之說,而不能反復發明,以對揚休命之萬一,矣身之罪,至此而益無所逃於天日之下,傳旨內辭緣,惶恐遲晩敎味爲等如白侤是白臥乎在亦,而前各人等緘辭是白置敎是有亦,上項洪奭周段,明德之屬心似多,本心之自含性字,指陳最親切,理氣如形有影,不可析爲二物,而性之已發則可,已發之性則不可云者,尤得聖問之肯要,前對雖盡葫蘆,今供可收桑楡,御考二下裒然諸券,論以奬勸之方,合有原恕之端是白遣。其餘文臣徐俊輔·金熙洛·金近淳·金履載·曺錫中·李勉昇·李英發·金處巖·洪樂浚·金熙周·李東萬·柳遠鳴·姜浚欽等段,其所條對,不無優劣,而言德而不釋明,論性而或遺氣,大人赤子之異同,未發已發之境界,橫䜿說去,專事杜撰,未見迷津之覺筏,摠是磨驢之舊踏,曾不能對揚聖旨之萬一是白如乎所。當考律稟處是白乎矣。旣有捧草供以入之命,上裁,何如?判付啓,卿之跋辭論理,未免語焉而不精,擇焉而不詳,何異於釋仁以博愛,反悖汎愛而親仁之本旨乎?將此跋辭,比律勘罪,有非無情者不得盡其辭之道,諸文臣亦未必中心厭服,下弘文館議處爲良如敎。
丙辰十二月初二日辰時,上御便殿。都承旨入侍時,行都承旨李鼎揆,假注書李毅采,記事官金景煥,記注官金良倜,以次進伏訖。上命書榻敎曰,王大妃殿進御人蔘養胃湯停止。又命書榻敎曰,承旨前望單子入之,待下批牌招察任。又命書傳敎曰,左承旨·右承旨·同副承旨等,宜令休憇,許遞,右副承旨禁推。仍命退,承史以次退出。
上在昌德宮。停常參·經筵。
李肇源啓曰,明日再明日崇陵忌辰祭齋戒·正日,初六日初七日溫陵忌辰祭齋戒·正日相値,視事頉稟之意,敢啓。傳曰,知道。
李肇源啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
李鼎揆啓曰,判義禁府事鄭民始,除拜後過三日,不爲出肅,事甚未安,依定式推考警責,仍卽牌招,何如?傳曰,允。
李肇源啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
傳于李肇源曰,諸承旨持公事入侍。
李肇源啓曰,左議政蔡濟恭,右議政尹蓍東,備局有司堂上鄭民始·李時秀,承文院公事提調李晩秀,依下敎來待矣。傳曰,入侍。
李鼎揆啓曰,判義禁鄭民始,旣入闕中,不爲肅謝直爲出去,事甚未安,推考警責,何如?傳曰,許遞。
傳于李肇源曰,左副承旨·右副承旨,職務相妨,許遞,前望單子入之,待下批牌招察任。
承旨前望單子入之,李晩秀·尹光顔落點。
李肇源啓曰,新除授右副承旨尹光顔,時在京畿龍仁地,斯速乘馹上來事下諭,何如?傳曰,許遞。令該曹今日政差出。
有政。吏批,判書沈煥之進,參判李益運牌不進,參議李城輔在外·未肅拜,行都承旨李鼎揆進,謝恩兼冬至正使單金思穆。
再政。以鄭民始爲左參贊,成德雨爲兵曹參知,李在學爲知經筵,金文淳爲惠民提調,邊春成·權錫爲順懷墓守衛官,錦恩君單朴宗珪仍任事承傳,業武柳智傑贈戶曹佐郞特陞事承傳,故水使金相台贈兵曹參判例兼,同知金爔考,兼春秋單李元八·徐潞修爲英陽縣監。
三政。以尹東晩·申鳳朝爲承旨。
兵批,判書鄭好仁進,參判尹弼秉病,參議李尙度入直進,參知成德雨未肅拜,左副承旨蔡弘遠進。以李祖承·李鼎運爲副摠管,李寅稙爲五衛將,白宗郁爲慶熙將,許㶏爲宣傳官,曺允精爲黃海兵使,白景采爲智島萬戶,判府事單金思穆,知事單趙宗鉉,大護軍金載瓚·曺懿秀,護軍田文顯·徐邁修·洪仁浩,副護軍閔光升·鄭彦衡·鄭忠達·朴應浩·閔百履·閔修益·金處純·鄭光賓·金·申耆·金啓洛·李翼晉·丁若鏞·李文會·李彦忠·金養和·趙榮儉·尹宇大·林載洙·具絎,以上竝單付。
再政。以鄭宅休爲宣傳官。
蔡弘遠啓曰,新除授同副承旨尹東晩,卽爲牌招,何如?傳曰,允。
傳于李鼎揆曰,政院多有擧行之事,而只以生疎之新來,爲坐直上下番,其餘皆申退云,都承旨李鼎揆推考,右位承旨李晩秀從重推考,當爲入直而出去之右承旨李肇源,左副承旨蔡弘遠,越俸一等,兩承宣牌招,禮房番外,使之推移入直。
以慶尙監司李泰永狀啓,金海府人物渰死事,傳于蔡弘遠曰,愼風騎船之意,纔有嚴飭,則若使朝令,詳細知委,豈有若此之弊乎?死者另施恤典,生前還與役蕩滌,如未畢拯,令地方官委往水濱,聚其妻孥,酒以酹之,以洩幽鬱,而生者如有身役,勿徵事,回諭。
李晩秀,以兵批啓曰,前監司趙宗鉉,敍用送西矣,資級係是輔國,知中樞有闕之代,依例下批之意,敢啓。傳曰,知道。
尹東晩,以備邊司言啓曰,俄者備邊司郞廳,以黃海兵使事,來宣聖敎,該兵使曺允精,卽又以歷辭來見,外貌旣矍鑠,自言雖騎撥,亦可馳往云,而年過七耋之人,際此折綿之寒,三倍道赴任,恐違朝家軫念之政,姑以年力方壯之武臣,更爲差遣,實合事宜,臣蓍東愚見如此,惶恐敢啓。傳曰,知道。兵判之言亦如此,姑爲改差,更令口傳差出,可也。
兵曹口傳政事,以吳毅常爲黃海兵使。
申鳳朝,以摠戎廳言啓曰,本廳壯抄左部千摠李潤國,身病甚重,勢難察任,改差,何如?傳曰,允。
李肇源,以義禁府言啓曰,時囚罪人白喜章,依下敎決杖六十度後,放送之意,敢啓。傳曰,知道。
李肇源,以刑曹言啓曰,依下敎,譯官金在和,嚴囚之意,敢啓。傳曰,知道。
李肇源,以刑曹言啓曰,譯官金在和加資官敎,令吏曹爻周,仍令該院削其籍,付之刑曹,杖百遠配事,命下矣。依傳敎,金在和決杖一百後,平安道義州府定配所,星火押送之意,敢啓。傳曰,知道。
弘文館啓目,粘連啓下是白有亦,向前洪奭周段,其對大人赤子之心,則只擧先儒初無不善之言,而反有論性不論氣之嫌,其論四七善惡之幾,則泛引先正發與所發之論,而些有認氣爲理之病是白乎乃,於其明德心性之辨,則曰屬心似多,本心含性云者,能默契於朱子之論明德,而引橫渠心統性情之義是白遣,其論性之未發已發處,則以大本氣質兩項分屬者,暗合於先儒之論太極,而以本源各具,分排體用之意是白如乎,所見端的,指陳分曉,始雖隔靴而爬癢,終能息黥而補劓是白乎所,其在激勸之方,合有參恕之端是白乎矣。臣等不敢擅便,上裁爲白乎旀。徐俊輔段,理氣之詳於分析,而忽於妙合者,雖有道器二物之病是白乎乃,論性之先言性字,而次言已發者,能覰作用爲性之弊是白遣。金熙洛段,其曰論性三品,蔥嶺氣味云者,雖未免語病之歸,而心之包性,光明燦爛云者,能說得明德之體是白遣。金近淳段,含糊吞棗,雖犯今汝畫之戒,而拖泥帶水,猶勝强不知之習是白遣。金履載段,心性分開,縱似侯氏隔壁之說是白乎乃,理氣妙用,猶有晉士窺斑之見是白如乎。上項四文臣段,其所爲說,橫䜿漫漶,雖無喫緊之見,而僭那摸索,猶免走作之病是白乎則,其在作成之道,宜施差等之律是白遣。曺錫中·李勉昇·李英發·金處巖·洪樂浚·金熙周·李東萬·柳遠鳴·姜浚欽等段,觀其條對,雖有優劣之差殊,論以情法,俱無輕重之可分,鶻突包籠,專事於杜撰,鞭辟近裏,無得乎探賾,經旨之穿鑿,事近妄作,聖敎之孤負,跡涉暴棄,揆以彝典,難免重科,竝只以此照律何如?判付啓,洪奭周議處中,泛引先正發與所發之論云者,似指李文成所謂發之者氣也,所以發者理也之語,而專精致神於理字之釋,其要專在於以之一字,則爾等刪却以字,只云所然,惜乎太未照檢,誠如爾等之言,所以然之理,與所當然之則,皆當去然去當,而曰以所然之理所然之則乎?不可但以語病論是旀。徐俊輔議處中,理氣之詳於分析,而忽於妙合者,有道器二物之病云者,似以分析屬理,妙合屬氣而言,而妙合固有論氣之明證,分析何關釋性之左契是旀。又云先言性字,次言已發者,能覰作用爲性之弊,心亦有已發未發,則能覰作用,果何謂也是旀。金近淳議處中,心性分開,縱似隔壁,理氣妙用,猶有窺斑云者,亦未免說得不分明是置,心是氣而性是理也,則不能分開於心性者,安知理氣之妙用是隱則,何乃一以斥之,一以是之?爾等更須硏究爲有矣。分開之開字,亦必非此開字是旀。玉署非照律衙門是隱則,但當議處,不必擬律,跋辭結語,俱未知爲是,此粘目,下成均館,輪示諸儒,博採輿論,使之議處爲良如敎。
丙辰十二月初三日辰時,上御誠正閣。諸承旨持公事入侍,左議政·右議政·備局有司堂上,承文院公事提調同爲入侍時,行都承旨李鼎揆,左承旨李肇源,右承旨蔡弘遠,同副承旨申鳳朝,記事官柳遠鳴,假注書李毅采,記事官金景煥,記注官金良倜,檢校待敎沈象奎,備局有司堂上鄭民始·李時秀,承文院公事提調李晩秀,以次進伏訖。上敎鼎揆曰,卿等納公事先爲退去,只留左副承旨,可也。鼎揆等退出,弘遠進伏。上曰,大臣閣臣入侍,遠鳴承命出傳,與左議政蔡濟恭,右議政尹蓍東,原任直提學徐浩修·徐龍輔·鄭大容,原任直閣金勉柱·李始源,偕入進伏。濟恭曰,日氣隆寒,聖體,若何?上曰,曉間咳嗽頗甚,今則少差,凡節一樣矣。仍敎曰,問候姑徐,正使事,卿等聞之乎?濟恭曰,正使卒於薛劉站云矣。上曰,入柵後去此站爲幾里?濟恭曰,八十里矣。上曰,譯官所言云何?弘遠曰,金在和則以爲正使之卒逝,旣在彼地,則我國知如不知無妨云。張濂則以爲,此事雖無前例,正使似可更爲差送云矣。上曰,金在和前後之罪,俱是罔赦,而向見譯院啓目,予意以爲,左相解釋在和之罪矣,問於彼承宣,則對以初無解釋之事,心甚訝之,欲一下敎,而事涉微細,且關大臣,故未果矣。大抵金在和獲罪於一大臣,而罔知畏戢,匿情於一大臣,而不以實告,雖以今番事言之,渠當只以前例爲言,而乃敢以欺心欺人之語,肆然奏對於詢問之下,其巧惡情狀,極爲痛駭矣。仍敎晩秀曰,在和雖已加資,其罪不可不嚴治,爲先奪其玉圈,出付秋曹事,分付。晩秀承命出傳。上曰,交鄰之道,惟以誠信爲貴,況事大之道乎?更差正使,入送好矣。今若差出,則可以趁歲前赴燕乎?卿等各以所見陳達,可也。濟恭曰,戊辰年故相鄭錫五,卒於去瀋陽不遠之地,故我國無更爲差送之事,而今則入柵後不過一日程,遽有此事,則我國之若不聞知,只令副使書狀入送,或似未安。且今年便是嘉慶初次正至進賀也,似不可引用戊辰前例矣。蓍東曰,卽差正使,急速發程,則似無不及之慮矣。上曰,副使書狀,人皆了了,而猶有生疎之慮,不可不更差正使,而卿等所薦之人,或年老,或職務相妨,或燕行屬耳,或身有實病,無一可合,予意則此外有二人之可以議到者,綾城尉本是武家之人,年貌强壯,先正有其母之罪,其子何得以盡知之論,若以此人爲之,或無妨於義理耶?濟恭曰,觀其外貌,似難責專對之任矣。上曰,然則黃海兵使金思穆,以其家則先朝之所軫念也,以其人則亦頗詳謹,曾前亦多爲過望之職,而今此正使之任,只是效力之事,則似不害於擧直之義,卿等之意,何如?濟恭曰,此非淸宦,且是往役,則似無不可之端,聖敎至當矣。蓍東曰,人旣剛明,曾經箕伯,熟知西路物情,且自任所直發,則比諸自京治發,可以除數日程,以思穆差送,誠便好矣。上曰,然則事已定矣,前後正二品上使,亦有判樞借銜之事矣。蓍東曰,二品之借銜爲上使之例,比比有之矣。上仍命弘遠書傳敎曰,政官牌招開政。濟恭曰,今此使行之有故,不過入柵一日程,則不可用戊辰故相時前例,其勢不得復差正使,趁期入送矣。聖敎中黃海兵使金思穆,實合是任,令該曹假銜單付以爲除朝辭罔夜前進之地,恐合事宜矣。上曰,右相之意,何如?蓍東曰,左相所奏誠好,臣亦無容異議矣。上曰,依爲之。出擧條蓍東曰,今朔乃殿最封進之月,黃海監司閔台爀,時未辭朝,赴任後待日限封進,則似未及於都政之前,前監司徐邁修,昨已蒙敍,在前多有前伯封進之已例,今亦依此分付,何如?上曰,依爲之。出擧條上命大臣閣臣先退,大臣閣臣以次退出。上曰,宣傳官李東善進前,東善進伏。上曰,爾輩效力,正在此等處。仍命書榻敎曰,黃海兵使金思穆,冬至正使單付,判中樞借銜,使之除朝辭星火前進,期於歲前赴燕之地,宣傳官李東善,騎撥齎去標信密符左隻及諭書,傳于時兵使合符後,新兵使下去間,權察兵使之事,黃海兵使有闕之代,今日政差出,待下批,不多日內辭朝,仍命東善退,東善退出。上曰,兵判進前,好仁進伏。上曰,黃海兵使誰當爲之?好仁曰,曺允精可合矣。上曰,此人筋力可强則可矣。好仁曰,頃以守令數遞事,有所下敎於吏曹,而又有營將·虞候勿遷之敎,今番都改,營將·虞候,不可遷轉,則似或苟簡矣。上曰,卿必誤看傳敎中文勢矣,數遞邑守令,不可遷轉於營將·虞候,而至於營將·虞候,則何可不爲遷轉乎?好仁曰,今承下敎,臣果誤知矣。上命好仁退,好仁退出。以義州府尹沈晉賢狀啓,冬至正使沈頤之到薛劉站卒逝事,上命書傳敎曰,奄逝之報,聞甚驚惜,故參判金龍慶及海興君,赴燕中路卒逝,皆在回還時,故相李行遠,卒於渡江之前,故相鄭錫五,卒於到瀋之前云,而重臣之喪,出於入柵一日程,右例各異,不可引用,而判樞直拜,視同當品正使,朝家優恤之政,在所致加,廟堂參考兩相例,差殺磨鍊,行會沿路道臣,而灣伯處直關,俾無一毫泛忽於送死之節事嚴飭,何異於死於王事乎?旣有戊辰年故相赴燕卒逝錄後之例,則恤孤之事,宜有拔例,分付該曹,待闋服調用,弔祭待其返柩,依式設行事,分付。上曰,譯官張濂進前。濂進伏。上曰,正使今方差出,可以趁正朝赴燕乎?濂曰,計其道里,若星火馳進,則似不患其不及矣。上曰,前例自前例,後弊自後弊,今番之事,豈可陽若不知,而不爲更送正使乎?如金在和者,敢以在渠儕流不敢發之言,肆然仰對,豈不萬萬痛惡乎?爾其出諭於諸譯,此等奸濫之漢,俾勿接跡於該院,可也。仍命書傳敎曰,見該院啓目,而欲一諭於都相登筵時矣。左相入侍筵席,出言端之後,渠之不告於都相,可謂難赦。今日召問之下,亦當只陳前例而已,焉敢設爲欺心欺人之計,放恣容喙於奏對之際乎?節節痛駭,譯官金在和加資官敎,令吏曹爻周,仍令該院削去院籍,如彼則不過閒雜無賴輩,付之刑曹,杖百遠配後,草記。上曰,醫與譯甚,有關緊於國家,自朝廷視之,豈或歇後,而如濂者,幾皆年老,更無可用之人,豈不可歎乎?譯屬之凋弊,挽近爲甚,故前有下詢救弊之事矣,爾等何至今無一事仰請乎?濂曰,百爾思之,實無可以指的變通之事,故不敢仰達矣。仍命濂退,濂退出。上命書榻敎曰,右承旨入侍。賤臣出傳,與右承旨李肇源偕入進伏。上命肇源書傳敎曰,百世在前,千世在後,磨泐不得,消礲不得,邪不能干正,人異於鬼者,寔賴義理之不特無常泯而已,而能常不泯也。程夫子所謂,雖謂之堯·舜至今在,可也云者,旨哉斯言,逢今日溯念疇昔,怳如隔最。嗚呼,天地其仁,日月其明,今日之有今日,莫非先大王之攸賜,而時有忠憲,隻乎擎捧,仰贊神度之功。大抵義理,講之則明,不講則晦,明之又明,如鑑之空,然後可以有辭,風氣日下,習尙日卑,窺覘之俗,羸豕可慮,一部春秋,無地可讀,則須於記舊念故之政,時加留意,以示其不忘此日之意,猶賢乎己,而亦不害爲講明中一端。故領相忠憲公徐命善祠板,尙不得官享,其子監察潞修,今日政差送守令,待其祠版抵衙致祭,而祭文當親撰矣。年年此日,莫或虛度卿必記有,久阻之餘,倍用翹想,遣入侍史官,問卿起居,附傳食物事,史官傳諭于金奉朝賀,上仍命退,諸臣以次退出。
上在昌德宮。停常參·經筵。
李肇源啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
尹東晩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,左承旨入侍。
蔡弘遠,以檢校待敎沈象奎言啓曰,昨者抄啓文臣金近淳·姜浚欽·徐俊輔·洪樂浚·洪命周·黃基天·金履載,以不應爲律,笞四十照律啓目判付內,洪樂浚功議各減一等,金近淳·姜浚欽·徐俊輔·洪命周·黃基天功域一等,今番付之不治治之意,姑爲參酌,勘以私罪事,命下矣。取考大明律,名例有曰,犯私罪,笞四十以下,附過還職矣。金履載笞四十,金近淳·姜浚欽·徐俊輔·洪命周·黃基天笞三十,洪樂浚笞二十,以私罪收贖,附過還職之意,敢啓。答曰,知道。
李肇源,以兵曹言啓曰,新除授黃海兵使吳毅常,以在外不爲肅謝,改差,其代口傳差出,何如?傳曰,允。
兵曹口傳政事,以尹得逵爲黃海兵使。
李晩秀,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
丙辰十二月初四日午時,上御便殿。左承旨入侍,稟事閣臣入侍時,行左承旨李晩秀,假注書李毅采,記事官金景煥,記注官金良倜,一提學鄭民始,以次進伏訖。民始曰,御定書籍鑄字印役,當自外閣擧行,而官吏生疎,處所稍遠,不無難便不勤之患。故不得已有內閣監印所,而鑄字之增補,紙筆之所用,無以辦備,不可無恒入物力,以爲繼用之道,而經費不可取用,他司亦難假貸。年前華城貸下賑廳錢,姑未還推,其間本殖,似當爲五萬緡,爲先以此錢依前仍置,俾爲限年還報,推移取用之地似好,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
藥房提調尹師國,副提調李鼎揆啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,口傳問安。答曰,知道。
李肇源啓曰,備邊司郞廳,今日賓廳日次,而國忌正日相値,不得來會云矣,敢啓。傳曰,知道。
李肇源啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李鼎揆啓曰,同副承旨尹東晩,今日不爲仕進,卽爲牌招,何如?傳曰,許遞。前望單子入之。
承旨前望單子入之,徐有秉落點。
傳于李肇源曰,未肅拜承旨許遞,前望單子入之,待下批牌招察任。
承旨前望單子入之,姜彝正落點。
李鼎揆啓曰,假注書李毅采,身病猝重,勢難察任,今姑改差,何如?傳曰,允。
李毅采改差,代以鄭淳民爲假注書。
傳于李肇源曰,左副承旨入侍。
兵曹口傳政事,黃海兵使尹得逵,統制使李儒敬,相換。
傳于李晩秀曰,課試試券,雖已考下,而魁作及一二張外,除非倒用,初不引用,近來文臣之不嫺左氏,可以知之。更試書題書下,卽令限內製進,講規則待四書三經畢講後,如講左傳,如是之際,便已減下,未免有名無實。今番則論語之次,以左傳應講事,分付。卿相家人,職又近密,則其所小心,尤當倍他。試券筆劃之欠敬,萬萬駭然。當該文臣李存秀,令該府拿問處之。
李肇源啓曰,奎章閣待敎李存秀拿問處之事,命下矣。依定式遞差傳旨,捧入之意,敢啓。傳曰,知道。
以宣傳官射會單子,傳于李肇源曰,李周鳳汰去。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李肇源,以義禁府言啓曰,抄啓文臣李存秀拿問處之事,傳旨啓下,而時任閣臣,勿爲拿囚,載在大典通編矣。李存秀,留置待命所,待開坐捧供之意,敢啓。傳曰,知道。
李肇源,以義禁府言啓曰,卽接月令醫員崔必良手本,則時囚罪人閔致愼,屢日處冷之餘,寒痰挾食,胸膈痞塞,氣息喘促,實有難保之慮云。自前罪人病勢危重,則有一邊保放,一邊草記之命矣。時囚罪人閔致愼,保放之意,敢啓。傳曰,知道。
丙辰十二月初五日辰時,上御便殿。左副承旨·水原都廳入侍時,左副承旨蔡弘遠,記事官柳遠鳴,記事官金景煥,記注官金良倜,都廳李儒敬,以次進伏訖。上曰,城役文書,未及修正者,幾何?儒敬曰,今幾就緖,而所餘不多矣。上曰,文書旣未告訖,則置之稍近地,付撥往來,實爲便好。故新除黃海兵使之不令昨日肅謝者,欲與卿相換也。統營程道甚遠,兵營則旣有撥路,下去後文書往來,可以陸續矣。儒敬曰,文書付撥之便好,誠如聖敎矣。上曰,今此相換,雖未知私計之如何,而統帥之任,何時不可乎?儒敬曰,臣何敢言私,而水土勝於海瘴之地,爲私計亦爲幸矣。命書榻敎曰,統制使李儒敬,黃海兵使尹得逵,特皆換差,俾無事務相妨之弊。係是特換,且與年前統帥外補時,入直堂上處分有異,別無開政下批之事,皆令一兩日內辭朝。仍敎儒敬曰,今日肅謝,明日辭朝,可也。上曰,分付政院,不待相換單子,兵使肅單,卽爲捧入,可也。賤臣承命出傳,還入進伏。仍命退,諸臣以次退出。
上在昌德宮。停常參·經筵。
蔡弘遠啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
備忘記,黃海兵使李儒敬下直,長弓一張,長箭一部,片箭一部,筒兒一箇賜給。
傳于李肇源曰,左承旨入侍。
傳于李肇源曰,軍士房承旨入侍。
承旨前望單子入之,南公轍·許晊落點。
傳于蔡弘遠曰,房仍,左承旨爲禮房,左副承旨爲軍士房。
兼大司成單南公轍。
蔡弘遠啓曰,長陵忌辰祭傳香,禮房承旨當爲齋宿,而左承旨南公轍牌不進,都承旨李鼎揆,所當牌招,而拘於廳規,不得請牌,何以爲之?敢稟。傳曰,禮房之代,前望單子入之,待下批牌招入直。
承旨前望單子入之,李魯述落點。
傳于蔡弘遠曰,聞有實病,承旨實職踏下,大司成之代,前望單子入之,待開門牌招,仍令明日試士。
大司成前望單子入之,李晩秀落點。
蔡弘遠啓曰,禮房承旨牌招入直事,命下,而左承旨李魯述在外,不得齋宿,何以爲之?敢稟。傳曰,與違牌承旨許遞,前望單子入之,待下批牌招人直。
承旨前望單子入之,韓光近·成種仁落點。
蔡弘遠啓曰,明日傳香,禮房承旨當爲齋宿,而行左承旨韓光近牌招不進,無以齋宿,何以爲之?敢稟。傳曰,不爲仕進承旨許遞,前望單子入之,待下批牌招入直。更鼓已深,承牌然後可以齋直,牌去來催促,許遞承旨中成種仁,有所幹之校役,仍令該曹口傳付軍職。
承旨前望單子入之,李太亨·李文會落點。
兵曹口傳政事,副護軍成種仁。
傳于蔡弘遠曰,當該承旨推考。
以慶尙監司李泰永狀啓,密陽府民家失火事,傳于蔡弘遠曰,當寒失所,極爲矜憐,嚴飭道臣,各別顧助,其中殘獨身與還中,如有未捧者,勿徵事,分付。
右議政尹蓍東疏曰,伏以臣,行負神明,老而無子,取第四弟思東長子慶門爲子,年才二十,夭折無嗣,其妻又決意下從焉,則外無應門,內乏承饋,忽忽芒芒,顧影單孑,遂成窮獨之人。臣以累世主祀之家,母老在堂,蒙被國恩,官位又冥升至此,久宜遵禮準法,仰請朝家繼絶之恩,而自惟奇薄之命,獲有幼稚之繞膝在抱,實多私心之懍懼。踰歷年時,趑趄前却,今則屬意者,已年長娶婦,臣之病狀日痼,自知餘景無幾,及今不爲,恐成遺恨。臣從子慶曾長子致堯,年今十五歲,自墮地至成童,便是同室居生,稱祖稱孫,在臣雖曰有立後之名,在臣母均之爲血屬,固無與受之可論,又不必以門長參證爲例也。玆敢具由陳列,仰于宸嚴。伏乞聖慈,天地父母,俯賜矜察,特命該曹,許以致堯,爲臣子慶門之子,使臣得以無孫而有孫,則闔門感祝,世世子孫,當益圖隕結之報。臣無任云云。答曰,省疏具悉卿懇。所請,何必回啓。許施。仍傳曰,此批答,遣史傳諭。
丙辰十二月初六日申時,上御便殿。軍士房承旨入侍時,左副承旨李肇源,假注書鄭淳民,記事官金景煥,記注官金良倜,護軍成大中,以次進伏訖。上敎大中曰,左傳較正凡例,俄已略言其槪,而大書特書不一書,卽孔夫子筆法。左傳之今所印行之本,皆有經與傳相混無別之歎,今於較印之時,不可不釐正。又其註解杜·林諸家,繁冗太甚,音釋附註,多沒緊要,此所以披讀之際,不無眩亂之患。較正凡例,則依綱目例,經文以大字,傳則以小字,註解則汰冗刪繁,務從精約,而近來春秋之義,亦已掃地,今此新印,予意有在。爾今老矣,迨此用工於大一統之書,嘉惠後學,豈不爲光榮耶?大中曰,臣素蔑才識,恐不堪當,而旣承下敎,試當盡誠爲之矣。上曰,我國習尙,惟觀門地。故以若學識,以若筆法,不得爲弘文提學,誠可惜也。命大中先退。命肇源書傳敎曰,左承旨與在外承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
李太亨啓曰,明日乃是小寒,自明日日暖間,視事頉稟之意,敢啓。傳曰,知道。
李太亨啓曰,來十一日輪對日次矣,敢稟。傳曰,當次人受點,後日次待令。
李肇源啓曰,來十一日朝參日次矣,敢稟。傳曰,停。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
傳于蔡弘遠曰,左副承旨入侍。
傳于申鳳朝曰,同副承旨入侍。
摠管前望單子入之,李益運·李書九·洪仁浩落點。
以大司諫金翰東,司諫李顯默,獻納韓致應,正言沈達漢·趙德潤牌不進罷職傳旨,傳于李文會曰,只推。
以宣傳官射會單子,傳于李肇源曰,日寒如此,今番未滿二矢者,一竝分揀。
李肇源,以二所巡廳言啓曰,去夜初更五點量,犯夜人幼學韓永周執捉,依例移送秋曹,二更量,犯夜人文禧廟守僕尹嗣宗執捉,何以爲之?敢啓。傳曰,知道。依更數治罪,放送,可也。
丙辰十二月初七日辰時,上御便殿。左副承旨入侍時,左副承旨蔡弘遠,記事官柳遠鳴,記事官金景煥,記注官金良倜,以次進伏訖。上曰,近日日寒甚劇,大臣筋力,何如?弘遠曰,別無大段添劇矣。上曰,承旨俱爲仕進乎?弘遠曰,都承旨呈病,其外諸承旨,皆入來矣。上曰,摠管李鼎運,何不肅謝?弘遠曰,聞有實病,不得肅拜云矣。命書傳敎曰,未肅拜摠管許遞,與未差之代,前望單子入之,待下批牌招察任。上曰,都摠管李家煥,何不入直?弘遠曰,義分所在,不敢遽然入直云矣。上曰,何敢一向逡巡乎?自今日使之入直,下敎前無敢出去事,嚴飭,可也。弘遠曰,禮堂之承命奉審於陵所,事體自別,而每當奉審之時,陵軍輩逐名收錢,分給於禮堂所率下屬,其數夥然,渠輩擧皆貧殘,雖分錢粒米,無以自辦,而襲謬旣久,爲弊莫甚。臣於月前奉審莊陵時,得聞有此事,不勝驚駭,先卽下帖陵官,使之一一還推以給,仍爲招集陵軍,問其謬例之創自何年,則答以年久如是,已有成置節目者。故臣卽地取來,投火燒之,又以毋敢更爲襲謬之意,成出完文以給,而臣之完文,不過一時過去禮堂之言,若無自朝家別般申飭,則嗣後奉審之行,難保其不復踵前弊。臣意則令該曹嚴立科條,申加禁飭,然後庶可以有效。各陵園墓所,亦不無此等之弊,一體嚴飭,齋郞之不能察飭者,隨現重勘,斷不可已。故敢此仰達矣。上曰,近道各陵之承史或中使·宣傳官奉命,猶有此弊,年來別立科條,嚴加禁飭,近聞不無其效,令久必弛,每欲提飭,而遠道之弊,不問可知,禮堂之言,又如此矣。此後名以奉命之行,無論禮堂與承宣,更有稱以前例,下輩討索於陵屬者,當該官員,施以違命之律,齋郞禁錮三年,道臣隨現狀聞,或直書下等於貶目,與受之下輩,付之巡營,繩以重律。如是嚴飭之後,一有抛置,廟堂論罪道臣事,定式,仍令禮曹行會,遠近道陵寢所奉道臣處,近道則各令書揭壁上,遠道則揭板齋舍。此後禮官奉審啓目中,以此擧條批答枚學,後錄發行前,先爲知委事,一體定式,可也。出擧條弘遠曰,淸泠浦守護,事體不輕,又奉先朝御筆碑閣,則尤有所重,而臣於歷路,進詣奉審,則碑閣瓦甍榱桷,不免爲風雨所傷,內外所鋪方甎,年久破壞,守直監官,私自辦備修改,所見旣甚荒涼,事面亦極苟簡。此後道臣·禮堂陵所往來時,一體奉審,俾盡隨毁隨補之道,仍以奉審之意,添入於狀聞與書啓中,恐爲得宜。所謂監官山直輩,初無斗料之自官定給。故凡於禁護之節,自多未盡誠之慮,分付道臣,約略磨鍊,俾責恪勤守護之方,似好,故敢此仰達矣。上曰,凡有奉審,先詣陵上,次詣碑閣,次詣丁字閣,次詣祭井,次詣祭器庫,自是遠近陵寢通行之例也。淸泠浦則距陵所稍間,雖難先爲奉審,於丁字閣以下各處,豈可不爲奉審而來乎?此後一體奉審,載之復命書啓。守直監官下屬,令該道量給料米。監官名色,極爲猥屑,名之曰碑閣守直官,以該邑儒鄕中有風力識人事者,差出交代,以五十朔爲限,無罪滿苽者,令道臣報該曹,郞階敎旨成送,再爲者加階事,定式,可也。出擧條弘遠曰,報德寺爲仙寢守護,建設已多年所,且因特敎,置都僧統,自該曹造印以給,俾存體貌,而亦無斗料之磨鍊,爲僧統者,無統領緇衆,不無渙散之慮,大非當初設施之本意。臣意則分付道臣,從略區劃,以示朝家顧恤之意,似無不可矣。上曰,令該曹分付道臣,參考可據之例,磨鍊狀聞,可也。出擧條命退,承史以次退出。
丙辰十二月初七日午時,上御便殿。同副承旨·抄啓文臣入侍時,同副承旨申鳳朝,記事官柳遠鳴,記事官金景煥,記注官金良倜,檢校待敎沈象奎,抄啓文臣權晙·申絢·曺錫中·黃基天·洪奭周,以次進伏訖。上敎鳳朝曰,承旨素有左傳工夫耶?鳳朝曰,臣於此書,雖或披閱,而無嫺習之工矣。上曰,左傳中最難領略者,卽人名之不一其稱。如士會之或稱隨會,或稱隨季,或稱士貞子,以一人而名號殊異,無以記得。今欲標識名號,以爲便覽矣。仍下左傳十五冊,敎鳳朝曰,五人各分三卷,詳閱標錄,而承旨與待敎,同爲看檢,可也。象奎曰,今日內似難訖工矣。上曰,然則留宿于監印所,好矣。仍命退,諸臣以次退出。
上在昌德宮。停常參·經筵。
李文會啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,統制使留待。
傳于李肇源曰,朝廷先觀體禮,雖有處分,年少處義生疎,還有勝於曉解,兩人俱是胄筵舊僚之孫,念其祖,欲見其孫。幼學金直淳·宋啓榦,近聞尙在京中云,使之待令。
傳于李肇源曰,左承旨入侍。
傳于李肇源曰,右副承旨入侍。
傳于李肇源曰,軍士房承旨入侍。
傳于李肇源曰,統制使入侍。
傳于李肇源曰,敦寧都正入侍。
傳于李肇源曰,留待儒生入侍。
備忘記,統制使尹得逵下直,長弓一張,長箭一部,片箭一部,筒兒一箇賜給。
傳于李肇源曰,今年舊還,旣從諸道所請,皆令從便於分數與年條者,爲其年久,或有流亡絶戶而然,諸道擧行,果皆稱量排比,無一侵及隣族,能知樂歲之飽乎?擧行勤慢,從當考察,設有泛忽,期卽贖愆於未發覺之前事,令廟堂三懸鈴嚴飭諸道。
傳于李肇源曰,右承旨入侍。
傳于申鳳朝曰,推考房承旨入侍。
傳于李肇源曰,十一月朔十二月朔課講,今日爲之。
李鼎揆啓曰,今日抄啓文臣課講,何承旨進去乎?敢稟。傳曰,右承旨進去。
副摠管前望單子入之,李晩秀·申大顯·李義駿落點。
傳于李肇源曰,課講入侍。
傳于李文會曰,飭已施矣,時囚李存秀放。
兵曹口傳政事,副司正李存秀。
李鼎揆啓曰,吏曹判書沈煥之牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
李鼎揆啓曰,吏曹判書沈煥之,再牌不進推考傳旨,今方捧入,而開政命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,今聞以其出仕之限未過,至於屢違,近來破格行政之謬習,不欲循襲者,固有所執,何必强之?前牌勿捧傳旨,亞三銓前單入之,待下批牌招開政。
吏曹堂上前望單子入之,參判黃昇源,參議成德雨落點。
傳于李文會曰,無冤錄印進,卽新書也,廣頒然後,可以遵行。漢城府·義禁府·刑曹·京畿監營·江原監營·黃海監營·平安監營·忠淸監營·全羅監營·慶尙監營·咸鏡監營·華城府·開城府·江華府·廣州府·內閣·外閣·玉堂·承政院·春秋館·外奎章閣·鼎足山城·五臺山城·赤裳山城·太白山城,各壯紙件一件,成均館·備邊司,各白紙件一件分藏,時任大臣三員,原任大臣三員,大臣·奉朝賀·時原任閣臣十六員,校正堂上前刑曹判書徐有隣,監印閣臣直提學李晩秀,郞廳前校理尹最遠,各頒一件事,令內閣知悉。而印役之偏苦,該郞是已,郞廳尹最遠,今日政相當外職除授,校役時效勞律官金就夏,惜其年老,亦令該曹相當職調用。
以兵批政官書啓,傳于李肇源曰,判堂入直云,呈告參判差祭,參議許遞與未差之代,今日政差出,待下批牌招。申牌雖過,判堂則年老,使之出番,省記則追省記。
有政。吏批,判書沈煥之進,參判黃昇源進,參議成德雨進,行都承旨李鼎揆進。以李祖承爲禮曹參判,金熙朝爲兵曹參議,金復光爲掌樂主簿,尹最遠爲泗川縣監,童蒙敎官單宋啓榦,趙宗鉉爲判義禁,姜彝正爲兵曹參判,李翼晉爲兵曹參議,軍器直長單裵贊游,奉事單金應彪,副奉事單張世潤,參奉單金光衡,兼春秋單姜彙鈺。
吏批,再政。泗川縣監尹最遠,松禾縣監權思浩,相換。
兵批,有政。判書鄭好仁進,參判未差,參議未差,參知未差,右承旨李肇源進。以吳文常爲宣傳官,吳載衍爲忠翊將,金潤國爲忠壯將,權仁重爲景福將,盧性璉爲慶熙將,同知單白宗郁,護軍吳毅常·姜彝正·韓光近·徐有秉,副護軍曺允精·尹光顔·尹東晩·李魯述·許晊·李城輔。
兵批,再政。以姜漢範爲臨淄僉使。
李肇源啓曰,新除授兵曹堂上,追省記入直事,命下,而參判姜彝正在外,參議李翼晉,參知金熙朝,監印所及內閣別省記,無以推移入直,何以爲之?敢稟。傳曰,在外堂上許遞,前望單子入之,待下批牌招入直。
兵曹堂上前望單子入之,李太亨落點。
傳于申鳳朝曰,再明日殿座相値,十五日二十日日次開坼,與都政相値,明日雖是齋日,次對進定,日寒如此,日高後來會。
明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
李肇源,以都摠言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李肇源,以都摠言啓曰,副摠管李益運,時無職名,令該曹口傳付軍職,以爲肅謝之地,何如?傳曰,允。
兵曹口傳政事,護軍李益運。
李肇源,以備邊司言啓曰,全羅道羅州智島後洋漂到異國人,旣願水路還歸云矣。待本道還送狀聞之來,令槐院撰出咨文,別定禁軍,騎撥下送灣府,使之傳給鳳城將處,以爲傳送北京之地,何如?傳曰,允。
李肇源,以備邊司言啓,卽見全羅監司徐鼎修狀啓,則以爲靈光落月前洋漂到異國人十六名,以問情記觀之,果是大國船人之行商漂到者。船體一無破傷,只帆竹一箇折斷,鐵錨一箇沈失,而彼人等旣願以水路還歸,依判付使之卽爲發送計料,而彼人所泊處,旣不安穩,今旣問情,故卽令移泊,所着衣袴,從厚造給,越海柴糧,優助備置,護送差員,亦卽差定,以爲待順風發送爲辭矣。商船問情,旣無可疑,差員定送,亦能按例,衣糧助給,雜人禁護,竝皆申飭無闕,其中折傷之船竹,沈失之鐵錨,計已從便備給,則依其願移泊善地,待順風發送,誠爲兩便。越海糧逐名優助,使各滿望歸去事,更爲發關嚴飭於該道臣處,擧行凡百及發送形止,皆令這這狀聞,發送後緣由咨文,令承文院措辭撰出,定禁軍騎撥,下送于灣府,俾卽馳傳鳳城將處,以爲轉報北京之地,何如?傳曰,允。
禮曹參〈議〉李城輔疏曰,伏以,臣之罪戾,固在罔赦,而伏蒙我聖上廓天地之大度,垂日月之耿光,今玆批旨,不日旋降,收召之眷,愈往愈摯,縷縷開示,昭晰無餘,雖使臣爲之自明,何以加此,而春曹新命,又卽繼下,竢勘而叨榮,因罷而獲進,此豈臣千萬夢寐之所及哉?感頌隆恩,不知所達。竊伏念,侍講之聯,其選甚重,掌禮之職,昔賢所辭,皆非如臣所敢冒膺,而臣嘗於東郡除旨之下,仰陳兼銜乞解之懇,乃蒙俯諒微衷,特賜減下,大聖人曲遂萬物,各得其所之盛德,臣不勝攢祝,而常有結草之願矣。豈意雨露之澤,旣降旋收,忽此仍任之命,復下於罪累至重之餘,是豈爲終始生成之洪私也?兼以宗伯佐貳,何等淸顯,而一時竝帶,華誥相耀,寢驚夢愕,如臨淵谷,炯炯寸心,可質神明。噫,聖慈之眷顧彌加,而微臣之報塞無路,但益添其盜竊之辜而已,則臣之不忠無狀,終無可解之日也,此臣所以終日徊徨,終夜不寐,不知其何以爲圖也。苟使臣有一分承當之望,則不世殊遇,人所艶歎,臣之前後瀝血哀籲,豈至若是甚切乎?伏乞聖慈,俯垂矜察,亟遞兩任,收還召旨,仍令選部,勿復檢擬,以肅朝綱,以安私分,不勝幸甚云云。答曰,省疏具悉。爾之上來,予庸企之,爾何過巽至此?爾之見任三銓,時値考續,姑令許遞,而所帶兼銜自在,俟開春卽爲登途事,下諭。
敎統制使尹得逵書。王若〈曰〉。西閫授仗鉞之任,方責一面之可當,南維侈統節之權,特畀三道之專制,在心之簡,注意也深。眷玆嶠南重防,實是海東巨鎭。龜艦戒未雨之備,創設餘二百年,鯨波接出日之鄕,控制殆數千里。臺隍樓櫓之壯,屹爲藩籬,錢穀甲兵之饒,恃以保障。邇來昇平之歲久,以致備禦之日疎,鞭鞾難支於饋遺,惟工作殆無暇隙,艫舳一任於朽敗,而戎政誰能繕修?苟欲宿弊之其蘇,莫若爲任之克愼。惟卿,文貞遺裔,忠謹傳家,無赫赫求譽之心,儒素本色,有恂恂能讓之意,古將遺風,亞戎權於御營·訓營,號令旣肅,任節制於南閫·北閫,威惠竝施,顧內外歷試也多,而材器何適不可?玆授卿以三道統制使兼慶尙右道水軍節度使,卿其祗服寵命,勉懋宏圖。扃鐍器械之疎虞,則克殫繕甲之方,倉廩府庫之虛耗,則須思足兵之策。軍情積困於近日,寧忽戎垣之撫綏,漁稅釐革於前秋,益恤海戶之凋弊。自餘臨機措置,惟在隨事弛張。於戲,草木知名,旌旗變彩,海嶠之氛祲永霽,莫曰疆場之無虞。閑山之壁壘遙瞻,宜若朝夕之有警。故玆敎示,想宜知悉。知製敎尹益烈製進
丙辰十二月初八日午時,上御便殿。抄啓文臣課講入侍時,右承旨李肇源,記事官柳遠鳴,記事官金珍恪,記注官金良倜,以次進伏訖。引儀唱試官以下入就位,行四拜禮。試官原任直提學徐浩修,二直提學李晩秀等,行四拜禮訖,陞殿。上曰,同副承旨申鳳朝,檢校待敎沈象奎入侍。賤臣承命出傳,同副承旨申鳳朝,檢校待敎沈象奎進伏。上敎象奎曰,左傳標錄之工,已訖者,幾卷乎?象奎曰,八卷先爲標錄矣。上曰,門限前可能修納乎?象奎曰,門限前似可訖工,而申絢·黃基天·洪奭周,方以課講待令,故以是少停矣。上曰,然則使此三人,先爲應講,可也。上曰,同副及檢校待敎先退。上命開講,申絢等以次應講。上曰,李存秀今年課講,旣未同參,今無一劃之可計者,今番則勿爲應講,可也。上敎近淳等曰,爾等退出監印所,與申絢等諸人,同爲之,可也。仍命試官先退。命肇源書榻敎曰,泗川縣監尹最遠,聞是篤老侍下云,道近蔭倅中相換。命退,諸臣以次退出。
丙辰十二月初八日午時,上御誠正閣。左承旨·軍士房承旨·統制使·敦寧都正入侍時,左承旨李太亨,右承旨李肇源,右副承旨李文會,假注書鄭淳民,記事官金景煥,記注官金良倜,統制使尹得逵,敦寧都正趙來鎭,以次進伏訖。上曰,統制使進前。得逵進奏職·姓名。上曰,年,幾何矣?得逵曰,六十三矣。上曰,將於何時發行,而赴任當在何日耶?得逵曰,今日發行,而赴任則隨其所到日爲之矣。上曰,統營自多弊瘼,往務蘇弊之方也。仍命宣諭先退。上曰,敦寧都正進前。來鎭進奏職·姓名。上曰,爾年,幾何?來鎭曰,七十二矣。上曰,如此寒程,何以上來乎?來鎭曰,恩除之下,爲一肅命而入城矣。上曰,何當下往耶?來鎭曰,姑留數日而下去矣。上曰,欲一見面而召之矣。仍命先退。上敎肇源曰,摠管,何不肅命乎?肇源曰,或有實病,或有實故,不得肅謝云矣。仍命太亨書傳敎曰,違牌摠管,聞有實病或實故云,許遞,前望單子入之,待下批牌招。其中摠管李益運,本職旣遞,一體牌招。又命肇源書傳敎曰,政官牌招開政。啓功考績之時,堂上不可不備員,未肅拜亞三銓,竝許遞,今日政差出,待下批牌招,同參政事。仍命退,承史以次退出。
丙辰十二月初八日午時,上御誠正閣。右承旨·留待儒生入侍時,右承旨李肇源,假注書鄭淳民,記事官金景煥,記注官金良倜,儒生宋啓榦,以次進伏訖。上命啓榦進前。上曰,擧顔。相貌,好矣。向來事,只爲朝廷體貌而然矣。今命汝以儒服入侍者,意有所在。念爾祖不覺愴想矣。汝年,幾何?啓榦曰,三十三矣。上曰,居在何處乎?啓榦曰,在於懷德矣。上曰,汝於何經留意,而四書中所好者,亦何書耶?啓榦曰,多病失學,無所以仰對者也。上曰,刻苦勤工,以成大儒也。上曰,汝於文正,爲幾代孫乎?啓榦曰,爲六代孫也。上曰,汝是直孫乎?啓榦曰,非直孫也。上曰,自何代而派分乎?啓榦曰,自高祖而分矣。上曰,汝之五代祖,誰也?啓榦曰,故正郞光栻也。上曰,贊善祠版安在乎?啓榦曰,在臣家矣。上曰,汝其主祀乎?啓榦曰,臣父主之矣。上曰,汝是汝父之長子乎?啓榦曰,然矣。上曰,爾有兄弟乎?啓榦曰,臣有弟矣。上曰,欲問經義,而以汝辭巽,姑不問之。爾須擴充,毋負期望之意,而亦不必枉其所守,若欲在京從仕,則在京,若欲下鄕讀書,則下鄕也。仍命肇源書傳敎曰,在昔癸未,故贊善之上來也,予請以賓禮見,贊善辭巽力言而後肯之,及其登筵,多陳資益之謨,事若隔晨。今見乃孫於三十四年之間,而不待叩其所存,接其貌,便識爲吉士,爲先正家甚幸。以予念舊之心,當有示意之擧。故贊善宋明欽家,遣官致祭,幼學宋啓榦,童蒙敎官單付,時任敎官一人,待當窠亦爲單付事,分付該曹。仍命退,承史以次退出。
上在昌德宮。停常參·經筵。
申耆啓曰,行大司憲宋煥箕,執義申禹相,掌令李益恢,持平金壽祖·鄭宗魯在外,掌令洪受浩呈辭,監察茶時之意,敢啓。傳曰,知道。
兵曹口傳政事,副護軍單李肇源。
傳于申耆曰,大臣·備局堂上引見。
申耆啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,李昌漢落點。
以同副承旨李昌漢牌不進罷職傳旨,傳于申耆曰,許遞,前望單子入之,待下批牌招察任。
承旨前望單子入之,李普天落點。
傳于申耆曰,當該承旨,所爲駭然,遞差。前望單子入之,待下批牌招察任。
承旨前望單子入之,洪聖淵落點。
傳于申耆曰,羅州報牒疎漏事,該帥狀請該倅拿處,而別無關係,欲待禁府拿來草記,措辭下批,俾除捧糴時,許久曠官之弊,而始爲問之,禁府草記,該房以齋日退却云。往古來今,名以禁府草記,過齋捧入,自有該房以後初聞,當該承旨罷職,在院承旨遞差,以尊王府之事體,而該堂事亦難免巽軟,當該草記堂上遞差,該倅爲先從重推考。今番漂船問情,設有些少不審之端,此時守令,不可空官,雖於請罪之後,待回下然後上送事,一體分付。
傳于申耆曰,承旨前望單子入之,待下批牌招,推移入直。
承旨前望單子入之,黃昇源·洪仁浩·申耆·徐郁修·李昌會·魚用謙落點。
以右副承旨李昌會牌不進罷職傳旨,傳于申耆曰,許遞,前望單子入之。
承旨前望單子入之,李海愚落點。
以獻納韓致應,正言沈達漢牌不進罷職傳旨,傳于洪仁浩曰,近日臺諫,每日待漏城上所詣臺之法,無難毁畫,合啓而然矣,次對而又然矣。開口與不開口,言事與不言事,猶屬於進身以後事,而竝與詣臺而不爲,向於飭敎之後,又復若此,竝罷職。其中衆所共知情勢人,許遞,在外人亦爲許遞,都憲及兩南臺,勿捧傳旨,政官牌招開政,可以行公人差出,後勿長鎖臺廳。
傳于申耆曰,不爲參政三銓,許遞,前望單子入之,待下批牌招察任。亞銓聞已承牌,政事仍爲之事,分付。
吏曹參議前望單子入之,蔡弘遠落點。
以吏曹參議蔡弘遠牌不進罷職傳旨,傳于申耆曰,只推,更爲牌招。
傳于申耆曰,詞訟之地,職務相妨,提調尹師國所帶判尹,許遞,今日政差出。
申耆,以檢校待敎徐有榘意啓曰,明日卽考功日次,而直閣·待敎俱未差,不得備員擧行之意,敢啓。傳曰,知道。待敎李存秀仍任。考功雖過,日次考續,則限內爲之,可也。
申耆,以待敎李存秀意啓曰,抄啓文臣今十二月朔親試,以何日擧行乎?敢稟。傳曰,明日爲之。宣傳官今年都計劃射講,同日爲之,處所,春塘臺爲之。
有政。吏批,判書沈煥之服制,參判黃昇源進,參議成德雨式暇,行左承旨洪仁浩進。以宋翼孝爲執義,李景溟爲司諫,鄭㝡成·沈奎魯爲掌令,朴鍾淳爲獻納,金熙華爲正言,李在學爲判尹,李書九爲戶曹參判,韓光近爲左尹,金履禮爲監察,待敎單李存秀仍任事,承傳。
兵批,判書鄭好仁進,參判權裕入直,參議李翼晉,參知金熙朝病,右承旨申耆進。以曺允亨爲副摠管,大護軍尹師國,護軍尹弼秉·姜彝正,副謹軍李尙度·南公轍·李邦祚,同知權仁重,以上竝單付。
以去九月朔新舊抄啓文臣試射,何日爲之,取稟,傳于洪仁浩曰,日寒如此,不能操弓之類,何以成樣乎?歲除不遠,只以能射人,抄捧擧案,不能射者,射代,待題下,製進排律事,分付。
傳于李海愚曰,卽聞毓祥宮守直中官所告,則墻外松木斫根,至於六株之多,近來松禁至嚴之時,其所犯科,不但駭然。莫重處墻外至近之地,不禁斧斤之聲,其爲悚然,尤當如何?爲該將臣者,若念外門靑帳偸竊時,先朝處分之事,則其所巡禁,豈敢放忽乎?當該將臣,爲先越俸一等,參軍嚴棍,與松軍畿邑充軍。
傳于黃昇源曰,試官中罷削人敍用。
傳于申耆曰,行首宣傳官,令該曹口傳差出。
兵曹口傳政事,以李格爲宣傳官。
黃昇源啓曰,院隷檢束,屢勤飭敎,而時日稍久,怠慢依舊。雖以近日言之,莫重殿庭,輒有褻慢之習,事之駭痛,莫此爲甚。實注書若於常時,嚴加察飭,則豈有此無嚴之事乎?當該實注書,所當重勘,而本院請推之外,無他可施之罰,何以爲之?敢稟。傳曰,注書推考。院隷可謂亂民,付之法曹嚴治,照律啓聞。當該兵曹入直堂上遞差,郞官拿處,前望單子入之,待下批牌招入直。
兵曹參判前望單子入之,權裕落點。
鄭淳民改差,代以韓致重爲假注書。
以全羅監司徐鼎修狀啓,靈巖所安島異國船漂到事判付內,啓下備邊司爲旀,秋冬間風勢,涉江雖利,駕海則難乙仍于,舟橋編結時,爲江民還以爲便,而水帥辭陛也,亦以邊情宣諭,而近日漂船,問情也,擧行也,無不稽緩,劇寒船路之遲滯,雖或似然,而靈巖漂人之形止稽報,最爲甚焉。該倅嫌不問情,姑不處分,鎭將,令帥臣各別嚴棍,依兩邑漂人例,由陸由水間,卽爲從願發回事,三懸鈴分付爲良如敎。
假注書尹命烈狀啓,臣於今月初一日,敬奉聖諭,今初六日午時量,馳到懷德縣外南面性潭里,傳諭于新除授師傅宋煥箕所住處是白乎則,以爲臣日前,祗承批旨,所叨職名,未蒙許解,區區微分,一切悶蹙,忽玆夢寐之外,新除恩命,又出尋常,至有史官遠臨,傳宣聖諭,十行綸綍,辭意隆摯,實非庸陋如臣所敢承當,臣惶駴隕越,益不知所措,謹當以一疏,仰陳瀝血之懇云矣。臣今方復路緣由馳啓爲白臥乎事是良厼,詮次善啓向敎是事。踏啓字。
丙辰十二月初九月辰時,上御誠正閣。大臣·備局堂上引見入侍時,右承旨李肇源,假注書鄭淳民,記事官金景煥,記注官金良倜,右議政尹蓍東,左參贊鄭民始,判敦寧金持默,行上護軍李柱國,行兵曹判書鄭好仁,行禮曹判書閔鍾顯,行大護軍李在學,戶曹判書李時秀,行護軍徐有大,行護軍李漢豐,行護軍徐龍輔,校理尹悌東,以次進伏訖。蓍東曰,日寒如此,聖體,若何?上曰,一樣矣。蓍東曰,王大妃殿氣候,若何?上曰,一樣矣。蓍東曰,惠慶宮氣候,若何?上曰,一樣矣。蓍東曰,向伏承有感候之敎,近則,何如?上曰,間有咳嗽,今則無損節矣。蓍東曰,太廟春享,親行有命,而今冬之寒,一直不解,聖候勞動,旣甚憂悶。且享日適値元朝之夜,元朝自是名節,上奉殿宮,元子侍側,政是怡愉嘉悅之辰,而此日離次,其在聖心,亦豈無悵然者耶?雖以百官·軍兵言之,莫不有悵缺之心,此亦宜垂軫念之處。特寢親享之命,是臣區區之望也。上曰,予無所攸爲,惟於奉先之節,未敢或忽,而今年五享,一未親行,予心之愴缺,當如何?百官·軍民之弊,非不知之,而親享停止,誠難矣。予欲於伊日,使百官之有親者,許令歸家暫覲而來矣。民始曰,自上雖有歸覲之命,旣是出齋之人,未陪享之前,孰有遽然徑歸者乎?況其出齋,在於晦日,祈穀大祭受誓戒,又在翌日,則新舊歲之交,多日離家,無怪其爲難,最是軍民之弊,不可不恤矣。上曰,禴祀烝嘗,少可伸誠,故所以有春享親行之命,實難停之矣。蓍東曰,明年初二日太廟春享大祭,取稟,奉敎敬依矣。今値小寒之節,寒威若是嚴緊,大寒之後,立春之前則日氣之凝沍,可知。動駕經宿,徹宵將事,恐有妨於將攝之節。且伏念,上奉殿宮,元子侍側,歲朝元正歡欣福慶之辰,將於齋殿受釐,翌日還宮矣。群情悶慮之外,殿宮憧憧之念,亦可仰認。百官軍民在家過歲之願,雖屬猥屑之下情,事理果如此,我聖上行時令順物情之政,宜有下體之道。來頭四享,尙多展禮之日,今番則特命攝儀,伏地顒祝,敢此仰達。上曰,予亦爲然,而今年五享,皆未親行,明年欲自春享,先行親祭之意,而今聞卿言,絜矩之義,事理果然矣。元朝詣眞殿,行春展謁禮,仍行春享大祭省器,次詣永寧殿如上儀,次詣景慕宮行春展謁禮,以此分付該曹,可也。出擧條上曰,近來臺諫,初無情勢,而無端違牌,次對則不參,詣臺則不爲,雖謂之無臺諫,可也,豈有如許道理?今日違牌者,誰某,而政院,何不察飭乎?肇源曰,大司諫金翰東有實病,司諫李顯默有情勢,掌令洪受浩有拘忌,其餘皆違牌矣。上曰,實故外,更爲牌招,嚴飭登筵,可也。蓍東曰,纔見慶尙監司與東萊府使所呈單子,則倭貨貿買,只是黃連等藥料而已,至若奇巧之物和買,初無自首者矣。上曰,然則玉堂朴載淳,從何聞之?旣曰諗聞,又曰訛言播傳,道臣纔下去,而朴載淳仍卽上來,必非指的於今道臣,而前道臣亦何知倭貨者哉?然堂疏,豈以無根之說登聞乎?雖兵水使,亦未可知也。大抵至於傳訛之境云爾,則似不可仍以置之矣。蓍東曰,欲受自首,則必無自首之人,從今嚴立科條,使不得任自賣買,恐好矣。上曰,道臣若能嚴禁,則邊禁,豈至於蕩然乎?此非立科條之事,自廟堂嚴飭,可也。上曰,昨見宋啓榦,予所謂吉士者,非過語也。相貌極好,柔和之中,亦有骨氣,不特不爲徒善而已?爲先正家,甚爲奇幸。蓍東曰,臣雖未之見焉,而辭巽太過,欲從蔭路祿仕云矣。上曰,次對爲之。蓍東曰,會寧交易事,禮部咨文出來,且月食已過,此兩回咨,竝令槐院,依例撰出,正書安寶後,定禁軍騎撥下送于灣府,使之傳給鳳城將處,轉致北京之地,何如?上曰,依爲之。出擧條蓍東曰,軍器寺甲冑,有修補之命矣。皮鐵甲衣修補者,爲三百二十五件,皮鐵冑修補者,當爲四百四十六頂,每件修補容入,假令爲四十餘兩,合錢幾至一萬五千之數,勢難一時盡爲始役。然東南關廟祭享時,諸執事所着一百十餘部,猶患進排之不足,及此修補,有不可已。惠廳儲留甲冑十五部價米,特許劃給,則或可爲三分一修補之資,敢此仰達。上曰,依爲之。祭享時所用,至於百餘部云者,必是姑未釐正而然。應入件數,錄送政院,以爲稟旨定式之地,可也。出擧條蓍東曰,甲寅十二月,因本寺提調徐有防陳達,監牧官之摠數準納,馬政蕃息,屢考居最之人,原牧官則守令察訪,及京復職,兼牧官則實職軍門間,各其相當窠,卽爲懸註差擬事,定奪出擧條。翌年乙卯,順天監牧官成國民,以牧弊矯救,稅納準摠,瓜滿後京復職調用,水原監牧官李鼎吉,能有修擧,摠數無減,興陽監牧官朴萬億,尤甚地方,優報稅摠,竝加一年仍任。其時珍島監牧官金載儉,牧民之竭誠賙賑,稅穀之豐摠準納,宜有一體論賞之擧,而特以瓜限之稍遠。姑置之。明年又値荐歉,而稅能充數,民不歸冤,兩年治績,誠爲可尙,而以該提調之遞任,尙未擧論者,事甚斑駁。前監牧官金載儉,令該曹復職調用,以施奬用之典,俾無向隅之歎,何如?上曰,依爲之。出擧條上曰,備堂新差事,卿之每欲辭巽,不但有違廟堂故事,前有所酬酢者,今日則新差,可也。蓍東曰,臣於備局堂上新差之命,不敢屢辭,刑曹參判李亨元,行護軍李書九,行大司成李晩秀,才猷踐歷,俱合參聞廟謨,竝備堂加差,使之察任,何如?上曰,依爲之。泮長則何時不可爲乎?人固可堪,年亦向衰,而登科則未久,所帶則太耀,兄弟聯武,亦非爲其人惜之之意,李晩秀姑勿擧論,前亞銓李益運,加差,可也。出擧條蓍東曰,都監中軍望筒已入,而落點姑遲,本局事務,中軍主之,而聞多掣礙之端云矣。上曰,可合者實難其人,予意在於驪牧申大謙,而捧糴難付生手,落點之姑徐,良有以也。上曰,從事官鄭東觀,尙入直,而所捧,幾何?柱國曰,幾捧三分之二,類皆升細尺滿,故受去之軍兵,果有實惠矣。上曰,得人之效如此,近來三營門從事官,多不擇人,亦不久任,故爲害多端。各營門軍色郞廳選任之方,退與諸將臣講究,可也。鍾顯曰,來丁巳正朝朝賀節目,當爲磨鍊以入,而動駕相値,何以爲之乎?上曰,以進表裏磨鍊,可也。出擧條好仁曰,各道營將,專管討捕之任,故與他道方伯,互相通關,自是不輕之職也。必有守令履歷,然後始爲排擬,卽流來政格,而近年以來,此法蕩然,未經守令者,間或差除,以致躁競之成風,事甚未安。自今以後,修明舊典,未經守令,則毋敢擬望之意,定式施行,何如?上曰,依爲之。內外將一體矣,禁軍將,近果亦以曾經守令人差擬乎?亦爲申明定式,而除非特敎,無敢撓改,可也。出擧條上曰,刑判,何不入來?新印無冤錄,卿見之乎?予於此書,不敢一言可否者,誠以一吐半字之誤,生死立判故也。蓍東曰,聖敎誠然矣。仍命退,大臣·備局堂上先退。刑曹參判李亨元,護軍李書九,行大司成李晩秀,備局堂上差下事,榻前定奪。上命肇源書榻敎曰,都承旨入侍。鼎揆進伏。上命肇源先退。上曰,右相入侍。賤臣承命出傳,與右議政尹蓍東偕入進伏。上曰,近日寒甚,得無難乎?蓍東曰,臣之病情,當此極寒,一向無減矣。上曰,頃遣醫官康命吉矣,果爲用藥,而藥之效害,何如?蓍東曰,用蔘劑而無益,故只服七貼而止矣。上曰,然則溫劑,恐非當劑也。上曰,予於昨年取讀朱書百選矣,今年又選經書百篇,三十餘日而盡讀,充然如有得。故近又留意於左傳,而滯症之於看書,不能無相妨也。蓍東曰,萬機之暇,勤學至此,遐不作人之化,可以復覩,臣實欽仰不已也。鼎揆曰,卽伏見傳諭史官尹命烈狀啓,則職銜下具書姓名,有違格式不可無警,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
藥房提調尹師國,行左承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李海愚啓曰,行大司憲宋煥箕,持平金壽祖·鄭宗魯在外,執義宋翼孝,掌令沈奎魯·鄭㝡成牌招啓辭未下,監察茶時之意,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,判義禁趙宗鉉,除拜後過三日不爲出肅,依定式推考警責,仍卽牌招察任,何如?傳曰,允。
以左副承旨徐郁修牌不進罷職傳旨,傳于李海愚曰,許遞,前望單子入之,待下批牌招察任。
承旨前望單子入之,朴基正落點。
壯勇營提調前望單子入之,鄭民始落點。
以吏曹參議申耆再牌不進罷職傳旨,傳于洪仁浩曰,見任別無情勢之可言,則至於再違,有損國體,只推,以前牌更爲催促。
兵曹參判前望單子入之,李書九落點。
吏曹堂上前望單子入之,參判權裕,參議申耆落點。
以吏曹參判權裕牌不進推考傳旨,參議申耆牌不進罷職傳旨,傳于洪仁浩曰,參判旣無情勢,則何可違牌更爲牌招。參議亦爲只推,更爲牌招。
以吏曹參議蔡弘遠,再牌不進罷職傳旨,傳于洪仁浩曰,臺諫則與宰相相可否,時任大臣子弟之逡巡於兩司,猶有可據之近例,至於銓官之格外引嫌,反有關於國體,此意前有飭敎,則深夜召牌,又復違傲,不可無飭勵。吏曹參議蔡弘遠罷職。
吏曹參議前望單子入之,尹行恁落點。
以吏曹參議尹行恁牌不進罷職傳旨,傳于洪仁浩曰,只推,更爲牌招。
以吏曹參議尹行恁再牌不進罷職傳旨,傳于洪仁浩曰,親病難以承牌,貶坐當前,許遞,前望單子入之,待下批牌招察任。
吏曹參議前望單子入之,李勉兢落點。
以吏曹參議李勉兢牌不進罷職傳旨,傳于洪仁浩曰,只推。
吏曹口傳政事,以鄭益祚爲戶曹參判,成德雨爲刑曹參議,沈鏗爲工曹參議。
以親臨抄啓文臣試射入格別單,傳于黃昇源曰,權知承文院副正字李東萬陞六。
以抄啓文臣承宣·玉堂進箋時讀箋官望筒,傳于黃昇源曰,明日進箋諸臣中,罷散人敍用。
以宣傳官今丙辰射講都計劃單子,傳于黃昇源曰,射居首趙濟民陞敍,講居首鄭來昇,講旣純熟,人亦質實,而胄筵舊僚之子也。今都政,郡守陞品差送。
黃昇源啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,李喆模落點。
以右承旨李喆模牌不進罷職傳旨,傳于黃昇源曰,聞其實病,勢難供劇云,許遞,前望單子入之,待下批牌招。
承旨前望單子入之,林蓍喆落點。
以李海淸囚單子,傳于李海愚曰,附過放送。
洪仁浩,以兵曹言啓曰,內禁衛將權璹,素患痰癖之症,當寒添劇,時月之內,無望供職,呈狀乞遞,新除授五衛將李寅植,前任安東營將,忠翊衛將吳載衍,前任全州營將,忠壯衛將金潤國,前任全羅監營中軍,俱在任所,而上來間番次苟艱,竝改差,何如?傳曰,允。
黃昇源,以備邊司言啓曰,宣惠廳堂上有闕之代,行左參贊鄭民始差下,使之察任,何如?傳曰,允。
洪仁浩,以訓鍊都監言啓曰,謹依傳敎,本局參軍金尙埰,嚴棍十五度,與當牌禁松軍朴昌謙·洪成運等,畿邑充軍次,竝移送秋曹之意,敢啓。傳曰,知道。
李海愚,以刑曹言啓曰,因訓鍊都監啓辭,本局參軍金尙埰,當牌禁松軍朴昌謙·洪成運等畿邑充軍事,命下矣。朴昌謙京畿加平郡,洪成運竹山府,竝充軍定配所,卽爲押送,而金尙埰係是朝官,令義禁府擧行,何如?傳曰,允。
李海愚,以刑曹言啓曰,因二所巡廳啓辭,初六日初更量,犯夜人幼學韓永周執捉,移送秋曹事,命下矣。犯夜幼學韓永周,依更數決笞三十度,放送之意,敢啓。傳曰,知道。
判府事李命植疏曰,伏以,臣之求遞之懇,乞休之請,凡幾遭矣,批旨靳許,而猶未能知止,屢瀆是懼,而亦不免更煩,是豈臣樂爲哉?誠以臣宿疴新恙,日甚一日,有不容虛帶重任,久曠公務故也。臣病廢實狀,不但擧世之所共知,抑亦聖明之所俯燭,而又自近日以來,寒候陡劇,諸症越添,溏泄頗作,眞元大脫,終日昏溕,宛轉床褥,凜凜有朝夕難支之慮,比諸月前陳懇之時,不知落下幾許層矣。事務多滯,收拾無路,酬酢不通,應接猶難,雖欲效藍田丞之署尾惟謹,決知其行不得矣。噫,國之所以設官分職者,非爲榮其身也。下至微末庶品,各有所掌,闕一不可,是故居其官而不稱其任者,謂之瘝,任是職而不擧其事者,謂之曠,曠則去之,瘝則斥之,古今之通義也。今臣見帶之職,劇務也,緊任也。一有差誤,則其爲民國之害,固大矣。且念臣冒叨是任,始謂承乏攝官,不過五日京兆,孰知荏苒蹲仍,遽至三年之久乎?及今衰益甚而病益奇,不獨瘝曠而已,必致僨誤,不獨僨誤而已,以此廢疾之身,尙齒簪紳之列,厚招譏議,大壞廉防,其何以尊朝廷而示四方乎?眞所謂非徒無益,而又害之者也。每於神氣少惺之時,念到于此,未嘗不驚懍憂懼,求死不得也。玆敢申控血懇,仰徹崇聽。伏乞聖慈,俯賜矜諒,亟遞臣所帶諸任,仍降許令致仕四字之命,俾遂至願,千萬幸甚。臣無任云云。答曰,省疏具悉。惠堂重任,不可輕解,兼帶壯營,姑先許副。致仕事,不允。
丙辰十二月初十日辰時,上御春塘臺。抄啓文臣親試試射,宣傳官射講都計劃入侍時,行都承旨黃昇源,行左承旨洪仁浩,右承旨申耆,左副承旨李海愚,右副承旨魚用謙,同副承旨朴基正,記事官柳遠鳴,假注書韓致重,記事官金景煥,記注官金良倜,親試試官二提學沈煥之,原任直提學徐龍輔,直提學李晩秀,原任直閣南公轍·李始源,檢校待敎沈象奎,試射試官戶曹判書李時秀,戶曹參判李書九,行副護軍李肇源·李相璜·金啓洛·李勉兢,講考官壯勇營大將金持默,前大將申大顯,參考官檢校待敎徐有榘,以次侍立訖。上具平戎服,乘馬出萬八門,由保定門·明光門·靑陽門。上命耆書傳敎曰,壯勇提調前望單子入之。上曰,壯勇提調鄭民始點下,使之催促入來擧行。上曰,本營擧行稽緩,本營首吏,令政院發牌捉囚。上詣春塘臺,下馬陞座。上曰,日勢差晩,試官行禮及軍兵叩頭節次,除之。親試試官及射講試官,分東西進伏訖。民始曰,日寒轉甚,聖體,若何?上曰,一樣矣。民始曰,王大妃殿氣候,若何?上曰,一樣矣。民始曰,惠慶宮氣候,若何?上曰,一樣矣。上敎民始曰,本營提調,予則曰得人,今日試射,本營應射軍兵,各別嚴飭。上命仁浩,書親試四韻律詩題,仍命揭之。懸題訖,耆跪告宰樞執鼓,宣傳官等以次應射應講。上曰,壯勇營哨官李成德,拜跪之際,不爲擧臂,擧措駭然,令大將決棍五度。上命書榻敎曰,當該試官金持默·申大顯推考。上曰,試官申大顯出講章時,不知陣圖之何在,乃反問於能麽兒郞廳,如許武臣,將焉用哉?仍命書榻敎曰,試官申大顯罷職。上曰,額外壯勇衛徐春輔拿入。上曰,士夫家子弟,或有軍門强令勸武而厭避者,汝則乃是自願者,而忽地不知去處,如爾無狀之類,不可仍置,逐送寧邊府,與武士等習射,每月修射記上送之意,該大將行會,可也。命書傳敎曰,吏曹貶坐,在再明云,參判·參議前望單子入之,待下批牌招察任。命書榻敎曰,抄啓文臣及宣傳官都計劃宣賞,明日爲之,進箋亦於宣賞處爲之,殿座處所,便殿爲之。承宣·玉堂,因經書校正時宣饌賡韻,欲爲進箋稱謝云,明日同爲進箋於便殿。又命書榻敎曰,兵曹參判前望單子入之,待下批牌招,先入直後謝恩,判堂則出番,入直堂上,追省記爲之。又命書榻敎曰,吏曹參議前望單子入之,待下批牌招察任。又命書榻敎曰,今聞戶判言,戶曹貶座在明云,參判有闕之代,令該曹口傳差出。刑曹·工曹參議未差之代,亦爲口傳差出,待下批牌招。考券訖。上命承史,抄啓文臣及侍衛諸臣宣饌訖,上乘馬,由靑陽門·明光門,入保定門還內。
上在昌德宮。停常參·經筵。
李海愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
洪仁浩啓曰,來十六日日次儒生殿講日次矣,敢稟。傳曰,爲之。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
朴基正啓曰,行大司憲宋煥箕,持平金壽祖·鄭宗魯在外,執義宋翼孝,掌令沈奎魯·鄭㝡成牌招啓辭未下,監察茶時之意,敢啓。傳曰,知道。
黃昇源啓曰,今日殿座,承旨當爲備員,左承旨林蓍喆,更卽牌招,何如?傳曰,聞有實病,許遞,前望單子入之,待下批牌招察任。
承旨前望單子入之,宋民載落點。
傳曰黃昇源曰,諸承旨持公事入侍。
傳于洪仁浩曰,京畿監司入侍。
洪仁浩啓曰,前都承旨李鼎揆,前承旨申耆,今日進箋,當爲進參,而時無職名,令該曹口傳付軍職,何如?傳曰,允。
傳于洪仁浩曰,進箋諸臣中,本職未肅拜人,本職許遞,令該曹口傳付軍職。
兵曹口傳政事,護軍李鼎揆,副護軍申耆·李勉兢。
洪仁浩啓曰,待敎臣李存秀啓曰,抄啓文臣講製連三次居首,則參下陞六,已陞六者陞敍,已陞敍者準職,已準職者加資事,載在講製節目矣,抄啓文臣申絢,九月朔·十月朔·十一月朔·十二月朔課講,連四次居首,而已經陞敍,依定式準職傳旨,令政院捧入之意,敢啓。傳曰,課講居首,陞敍屬耳,親試居首,又爲錫馬,今此四次居首,又爲準職,近於稠疊,亦與一人兼數事勿論之規,有異,以半熟馬帖一隻賜給,可也。
傳于洪仁浩曰,貶坐在明,吏曹參議前望單子入之,與未肅拜亞銓,更爲牌招。判堂外三堂,俱有所幹之事,其中參判,則編輯異於校正,兵曹參判李書九許遞,令該曹口傳差出,待下批一體牌招。
吏曹口傳政事,兵曹參判洪明浩。
吏曹參議前望單子入之,韓晩裕落點。
傳于黃昇源曰,亞銓批下牌招。
以吏曹參判權裕牌不進推考傳旨,傳于黃昇源曰,豈可無端屢違?更爲牌招,嚴飭行公。
李海愚啓曰,吏曹參判權裕,飭敎之下,隨牌闕外,屢度催促,終不承膺,揆以事體,極爲未安,推考警責,何如?傳曰,其委折,卽爲問啓,可也。
黃昇源啓曰,吏曹參判權裕處,問其不爲承膺委折,則以爲臣本根孤植弱,跡畸情危,而狷隘之性,又不能諧世,以故凡諸官職,有除輒膺,惟思筋力奔走,少效涓埃之報,而至於淸官峻秩,則必以自劃爲定計矣。今此天官佐貳,有非閒司漫職之可比,玆不能猝變定計冒沒承膺,以自取無限顚跲,惟俟亟伏刑章,以伸自靖之義而已云矣,敢啓。傳曰,屢飭之下,擧措無異自劃,使之問奏,所執雖甚太過。如彼力辭,其意則可貴,此等處不拂其性,不害爲禮使之義,特許辭遞,其代前望單子入之,牌招察任。
吏曹參判前望單子入之,徐龍輔落點。
以吏曹參判徐龍輔牌不進推考傳旨,傳于黃昇源曰,近來銓銜,非要銜,卽苦銜,欲爲於不爲之前,而旣爲之,反又不欲爲之,縱曰此弊自昔伊然,後弊甚於前弊,此弊不改,何弊可矯乎?月前刑官之旣授旋解,以其有實病也。今則病旣差而無故者,除非自劃而遞者,有情勢者,時帶承宣者,只有此亞銓一人,則可謂孤注也,單望也。雖欲推諉,求說不得。前此三銓時,三十餘度順解,最後一度出肅云者,已是罕有之例,則豈可每每如是乎?此傳旨勿施,待開門更卽牌招,仍參考績。
傳于黃昇源曰,內閣褒貶,今日爲之云,判堂政望,先爲書入後赴坐,亞銓之再違,過矣。更爲牌招。三銓踏下之代,前望單子入之,待下批一體牌招,使之待朝考績。
吏曹參議前望單子入之,成德雨落點。
李勉兢,以兵曹言啓曰,本曹褒貶,明日當爲設行矣,堂上不可不備員,而參判洪明浩牌招不進,參議李翼晉監印所進,參知金熙朝內閣進,無以備員磨勘,何以爲之乎?敢稟。傳曰,參判許遞,令該曹口傳差出,待下批牌招察任,可也。
吏曹口傳政事,兵曹參判洪聖淵。
傳于黃昇源曰,禮·刑曹貶坐在明云,禮曹在外參議許遞,以在京無故人,今日政差出,與刑曹參議,待下批牌招。
有政。吏批,判書沈煥之進,參判權裕未肅拜,參議成德雨未肅拜,行都承旨黃昇源進。以李敬一爲知義禁,李秉鼎爲藝文提學,李書九爲掌樂院提調,李應鼎爲司圃直長,李萬榮爲軍資正,李城輔爲禮曹參議,申耆爲刑曹參議。
再政。以申耆爲禮曹參議,黃仁點爲長興庫提調,同義禁單李敬一。
四政,以李鼎揆爲兵曹參判,李得臣爲掌樂院提調。
兵批,判書鄭好仁進,參判李書九病,參議李翼晉病,參知金熙朝病,右副承旨李海愚進。以李鼎揆爲副摠管,任聖尹爲內禁將,朴宗柱爲五衛將,申百祿爲忠翊將,金敬身爲忠壯將,寶化堡權管單李昌榮,護軍李太亨·洪聖淵,副護軍尹行恁·李肇源·李昌會·李喆模·徐郁修·申鳳朝·閔昌爀·金魯範·李潤元,副司直申禹相·李顯默·洪受浩·李益恢,副司果李東萬,同知單盧性璉。
傳于洪仁浩曰,今日自朝,至于日中昃而酬應者,卽諸曹堂上事也,叢脞甚矣,屑越極矣,寧有如許紀綱?又見兵曹省記,特敎之下,判書又爲入直,苟且莫甚,此際承宣,又以禮曹參議之末望落點者,錯聽下敎,以首望頒布云,節節駭然。當該入稟承旨及不能檢飭之軍士房承旨遞差,前望單子入之。此專由於銓堂置處之故,初望筒,每必不得用之,奚但今番置處勿論?限明年冬等考績間,名以吏曹堂上,則判堂以下置處嚴禁。兵曹未肅拜參判許遞。近來騎堂,專不愼擇,此後嚴飭,與禮議未差之代,今日政差代,明日貶坐前,更以諸曹堂上未備入稟,當該承旨及銓堂,當嚴處,以此更爲嚴飭。
承旨前望單子入之,申耆·李勉兢落點。
洪仁浩啓曰,吏曹郞廳來言,禮曹參議有闕之代,以在京無故人差出事,命下,而前望只有二人,無二望擬入之例云,何以爲之?敢稟傳曰,前望單子入之。
禮曹參議前望單子入之,魚用謙落點。
以禮曹參議魚用謙牌不進罷職傳旨,傳于洪仁浩曰,效尤於亞銓乎?旣無情勢,且非要任,則飭敎之下,忽地納牌,可謂求其說不得,處義之太酸,甚於金橘。此傳旨勿施,更卽牌招,使之諸堂肅拜時,同爲入肅後,出送下鑰。
朴基正啓曰,臣與左副承旨宋民載伴直矣,俱爲遞差出去矣,坐直無人。新除授右承旨申耆,左副承旨李勉兢,竝卽牌招,何如?傳曰,允。
以刑曹參議望筒,傳于朴基正曰,前望單子入之。
刑曹參議前望單子入之,徐美修落點。
傳于李海愚曰,置處雖曰政格,昨日越點之人,今日更擬,明當入院之承宣,今又屢擬至於樂院,爲其蘇弊,使之差出,則爲道伯不遵朝令之人,旣擬更擬,未經吏曹之人,將不得沾一官乎?吏曹判書沈煥之,爲先從重推考。前判書金載瓚等置處,一倂勿施。至於刑官,尤非朝除暮遞之職,則朝廷之視之,反有勝於尋常散政行政之亞三銓,而向者徐龍輔之分明有實病,而連政屢擬,不得不點下,仍卽遞職,果何貌樣?此後詞訟,判堂以下,雖有見窠,銓曹堂上,除非擇差外,更無敢以置處,塞責擬望事,嚴飭銓曹。
以前掌樂院提調洪秀輔罷職傳旨,傳于申耆曰,係是休退之人,分揀。
注書柳遠鳴病,以曺錫中爲假注書。
李勉兢,以吏曹言啓曰,禮曹正郞朴宗京呈狀內,矣身素患疾痰之症,當寒添劇,時月之內,萬無供職之望云。身病旣如是,則不可强令察任,今姑改差,何如?傳曰,允。
李勉兢,以吏曹言啓曰,新除授成均館學諭金瑥,除拜後過限未肅拜,依例罷職,何如?傳曰,允。
洪仁浩,以司僕寺一二提調意啓曰,兼內乘李海愚,今日移拜承旨矣。其代卽令該曹口傳差出,何如?傳曰,內乘職任至重,尙書中僕臣正厥后克正之語,固非可倣於今日。我朝前例言之,正卿之資,間亦爲之,近來不擇莫甚,纔陞堂上之武弁,皆爲之致,人亦歇看。此後曾經亞將與承旨,雖至正憲資憲,依舊例通融擬望,而如是申明定式之後,係是兼職,不必改差差代,以此知悉。分付兵曹,仍爲揭板內寺,可也。
申耆,以壯勇營言啓曰,本營來丁巳春等試射時各技優等人,別單書入之意,敢啓。傳曰,知道。
李勉兢,以訓鍊都監言啓曰,毓祥宮墻外生松斫根,至於六株之多,事極驚心,多發校卒,譏捕犯者,則乃是本宮墻外居民金昌修爲名漢,而此漢曾於八月,本宮後麓近處,犯松被捉,移送秋曹,定配於忠淸道黃磵縣矣。今此犯松,又是此漢,故問其情節,則渠之所供內以爲,去十月,逃身上京,欲報被謫之怨,他無可爲之道,意以爲,如有墻外斫根,必致生事於該營門及該參軍,今月初六日,與同里居朴四得爲名漢,乘夜犯斫云。故四得捉來,對質査問,則果如昌修之所供。渠以罪人,乃敢暗地上來,又有此犯松於莫重之地者,究厥所爲,萬萬痛惡。其在懲後之道,不可尋常處之,令該曹施以重律,隨從人朴四得,亦爲照法勘繩,何如?傳曰,然則在謫逃躱故犯漢,付之法司嚴治,當該守令,過捧糴,令該府拿問處之。不謹巡察之罪,無關於厥漢之故犯與否,而旣聞事實,頗有區別。參軍及松軍充軍,分揀,亦勿差代。至於卿,則以此以彼,不能嚴檢飭之責,一也,仍爲越俸,此後各別嚴飭,可也。
李海愚,以刑曹言啓曰,因承政院啓辭,院隷檢束,屢勤飭敎,而莫重殿庭,輒有褻慢之習,院隷嚴治照律啓聞事,命下矣。承政院使令劉在雲,各別嚴杖一百後,取考律文,則大明律制書有違條有曰,凡奉制書,有所施行而違者,杖一百。劉在雲,當依此律擧行,而一日之內,杖百後不得加杖,旣有定制,待日後決杖,放送之意,敢啓。傳曰,知道。
吏曹參判權裕疏曰,伏以臣聞,古訓曰爲官擇人,不爲人擇官,今此新命,何爲而至于臣身也?蚊山鶴軒之譏,猶屬臣固不足恤,而淸朝官方之重,因臣壞了,無復餘地,此豈夢寐之所嘗到哉?聞命惝怳,五內失守,殆不能自定。昨旣再犯違傲,恭俟嚴勘,而今又因政命,而天牌荐臨,臣於是,益復驚惶震懍,誠不知措躬之所也。念臣以地則單寒甚矣,以人則憃愚極矣。孤根弱植,而眞所謂墻壁無依,不學無術,而重之以老病瞢瞶,一無所當,百不近似,雖閑司漫職,猶懼不堪,況此天官佐貳,是何等華貫,是何等要職,而乃以如臣者,擬議於其間哉?且臣素性狷隘,口業未愼,立朝近三十年,積忤於人,跋前躓後,動輒得咎,昨年以後,則尤不可言,又何可以此臲卼之蹤,入彼睢盱之地,以自取狼狽乎?惟有自劃二字,爲臣參倚之資,百爾思量,萬無冒膺之望。玆敢略入文字,仰瀆崇嚴。伏乞天地父母,俯賜鑑察,亟命鐫削臣新授職名,仍令選部,勿復檢擬於銓任,以重官方,以全微諒,千萬幸甚,臣無任屛營祈懇之至,云云。答曰,省疏具悉。卿其勿辭行公。
護軍李益運疏曰,伏以,殿下之於臣身,天地也父母也,民之所欲,天必從之,子之所願,父母必施之,民非天,何以爲生,子非父母,何所爲恃?念臣前後揚歷,孰非濫吹,而最是銓部華銜,臣自知其千不似萬不當。故每於除旨之下,違傲是事,冥然若全不知義分者然,夙宵惶懍,惟嶺海是俟,迺者殿下曲賜體諒,特許遞解,天之於民,父母之於子,其所矜憐而副其願欲者,何以加此?臣瞻天九頓,惟有感淚被襟,曾未數日,籌司新命,又何爲而及於臣也?臣識本鹵莽,才又空疎,雖淸朝百執事之末,實無以堪承,況籌司卽廟堂之尊也。經理庶務,大臣之任,而若其左右,承佐諸堂,與有其責,臣是何人,其敢擬議於此等任乎?設令臣出而承膺,不過隨行而進,逐隊而退,口而無言則是啞也,耳而無聞則是聾也,固不足有無於其間,而在國家用人之政,乖盭甚矣,在臣身自靖之義,羞愧極矣。臣聞命驚惶,歷日靡定,玆不得不披瀝仰籲。伏惟天地父母,豈有從於前而不從於後,施於彼而不施於此乎?伏乞聖慈,俯賜鑑諒,將臣籌司之命,亟令收還,以重公器,以安私分,千萬幸甚。臣無任屛營祈懇之至,云云。答曰,省疏具悉。卿其勿辭行公。
兵曹參判李書九疏曰,伏以臣,庸愚譾劣,百無肖似,偏蒙我聖上陶甄之恩,久叨邇列,猥躋卿班,而歷試內外,未嘗有絲毫功能,稍可以稱塞任使,徒積辜負之罪,仰累則哲之明,每一思惟,惶汗浹背,不意日者,又伏奉籌堂差下之命,臣誠驚霣恧蹙,益不知措躬之所也。臣聞國家用人之道,量材而器使,人臣就列之義,揣分而受任。如使上不難愼而謬擧之,下貪榮利而冒居之,則必病于其國,烖于其身,庶官尙然,況此廊廟籌畫之參贊,軍國謨猷之與聞,其爲任也至要,其爲事也至大,苟非通曉練達之才,不宜濫廁,而今乃以如臣疎迂倥侗,懵無知識者,一朝委蛇於諸大夫之後,其爲駭物情而羞當世,果何如哉?且臣平日之所自勉者,惟在於杜門守拙,斂避榮顯,以少答生成之大德,而近年以來,誤恩稠疊,華貫膴仕,次第兜攬,而至若今日所叨,尤非夢想之攸及。器小則溢,擔重則顚,必然之理,此臣所以撫躬踧踖,凜然而自懼者也。以殿下閔覆之仁,不待臣言之畢,而庶有所矜諒矣。玆敢略暴血懇,冒瀆崇嚴。伏乞聖慈,俯垂鑑察,將臣新差籌堂之任,亟賜遞免,則在淸朝任官之方,擧措得宜,而臣之微分,亦可以小安矣。臣不勝大願,臣無任屛營祈懇之至,云云。答曰,省疏具悉。卿其勿辭行公。
丙辰十二月十一日辰時,上御熙政堂。抄啓文臣·承宣·玉堂進箋,抄啓文臣·宣傳官都計劃頒賞入侍時,行都承旨黃昇源,左副承旨李海愚,右副承旨魚用謙,同副承旨朴基正,記事官柳遠鳴,假注書韓致重,記事官金景煥,記注官金良倜,以次進伏訖。上具翼善冠·衮龍袍,陞座。引儀唱進箋,諸臣直提學李晩秀,檢校待敎沈象奎,待敎李存秀,前都承旨李鼎揆,行左承旨洪仁浩,前承旨李勉兢·申耆·金啓洛·李肇源·李翼晉,前參議李尙度,參知丁若鏞,應敎趙弘鎭,副應敎洪秀晩·尹悌東,副校理鄭來百,修撰金熙采,副修撰尹益烈,豐川府使崔光泰,副司果權晙·申絢·李東晩·金近淳·李勉昇,副司正徐俊輔·曺錫中,宣傳官鄭來昇·趙濟民,入就位,行四拜禮。上曰,宣傳官趙濟民,不知俯伏興之儀,渠雖武弁,亦嘗出入近侍之列,此等禮節,豈不知之,而莫重殿庭,備法樂行禮之時,擧措駭然,賞典勿施。至於抄啓文臣之行禮,亦多失措,引儀更爲呼唱,使之八拜。上曰,行禮之際,引儀徑先呼唱,近來御前唱,多以生疎引儀充數,贊儀所爲,極爲可駭。當該呼唱引儀逐出,令贊儀呼唱。上曰,王大妃殿進御加味正氣散,依前方,自今日一貼式煎入。出榻敎上曰,再拜以上,皆當樂作,而諸臣行禮之時,不爲擧樂,駭然甚矣。命書榻敎曰,掌樂提調遞差,當該執拍典樂,令攸司科治,差出堂上罷職。又命書榻敎曰,政官牌招開政。讀箋官金近淳·李勉昇·徐俊輔·曺錫中,升階讀箋,降就位,進箋諸臣行四拜禮訖,仍頒賞。進箋及受賞諸臣先出,抄啓文臣金熙周等覲親呈辭入呈。上曰,抄啓文臣受由之行,給人馬路文者,蓋出於優待之特恩,而或慮外方之眩於擧行,內閣路文式例中,抄啓文臣受由行一條,亦爲載錄,印頒行會,已多年所,外方擧行,必當按例接待,俾無違式之弊,而近聞抄啓文臣之受由下鄕者,多不謹飭,違越式例,甚至於驛人馬之加數立把,雖是奉命使行,或有濫騎之事,則自有當律,況抄啓文臣,乃是私行,一馬二夫,猶是曠絶之恩數,而反有過越之習,已極可駭。雖以外方言之,不遵朝家頒布之式令,徒畏少年名官之習氣,延逢旗仗之出待,飮食盤奉之供饋,無異別星之行,驛人馬惟令是從,無難加把,而爲道臣者,一任其違式,全不禁飭,揆以法綱,萬萬駭然。從前之事,雖不一一追理,而此後一遵式令,騎馬一匹,驛人夫二名外,切勿加給,奴子私持馬各一外,亦勿供給。至於境上之出待,各站之供饋,一竝除罷,而如是申飭之後,又或違式之事,則抄啓文臣犯科者,外方邑驛之違令者,道臣一一狀聞請罪,而如或有拘於顔私,容護掩匿之道臣,當自備局隨現論勘,當該文臣,依律勘罪,該邑驛守令·察訪,亦當勘以與受同罪之律,斷不饒貸,令一提學以此意,嚴加行會諸道。上命諸承旨各奏公事。昇源讀奏全羅監司徐鼎修啓本,雲峯縣監李鉐到任事,基正讀奏黃海監司徐邁修啓本,潭陽府民家失火人等奠接事有旨祗受事,海愚讀奏慶尙監司李泰永啓本,罪人朴枝茂泗川縣到配事,黃海監司徐邁修啓本,罪人千世柱安岳郡到配事。命書判付訖。上曰,京畿監司使之來待。仍命退,承史以次退出。
丙辰十二月十一日午時,上御重熙堂。右承旨與京畿監司入侍時,右承旨李海愚,假注書韓致重,記事官金景煥·金珍恪,京畿監司李冕膺,以次進伏訖。上敎冕膺曰,道內捧糴,今至幾許?冕膺曰,新還則幾至畢捧,而舊還尙未收刷矣。上曰,舊還捧納之時,徵族之弊,不可不念,卿須更關,嚴飭各邑,俾無呼冤之端,可也。重臣久在壯營提調之任,雖緣老病,未能登筵,而每於文簿稟啓之時,如對顔面矣,日前雖不得已許免,而予心悵然,故今召卿言之耳。冕膺曰,壯營提調之任,特蒙遞解之恩,感祝無地,而第所帶之任,尙有未解者,衰病日甚,職務多滯,實不勝惶悶矣。上命退,諸臣以次退出。
上在昌德宮。停常參·經筵。
李海愚啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于黃昇源曰,諸承旨持公事入侍。
傳于李勉兢曰,來待諸臣入侍。
以大司諫金翰東,獻納朴鍾淳牌不進罷職傳旨,傳于李海愚曰,只推。
傳于李海愚曰,別雲劍爲任至重,古則與大臣同品然後爲之,高於大臣之大君,亦爲之,後規雖不若古規,而猶以正卿以上崇品人備擬,近來則太無界限,屑越莫甚。前此以此,別加嚴飭,而觀此別雲劍望筒,參判之未經亞銓者,亦皆擬入,當該兵曹判書,從重推考。此後就議大臣,指一定界限草記,仍爲定式遵行。
兵曹口傳政事,護軍李書九。
以全羅監司徐鼎修狀啓,羅州智島漂到大國船人等衣袴分着事判付內,啓下備邊司爲旀,捧糴方張,民事孔殷,漂人出來地方官等,姑令還官,待發還時,更往檢飭,而嚴飭鎭將,其間看檢事,三懸鈴分付爲良如敎。
洪仁浩,以司饔院都提調·提調意啓曰,本院奉事李應鼎,昨日政,司圃署直長遷轉,而今年柴場摘奸後,明年燔造物力,旣已區處矣。莫重燔造之任,不可付之生手,本院直長中依例相換,以爲竣事之地,何如?傳曰,允。
洪仁浩,以弘文館言啓曰,本館上番應敎臣趙弘鎭,以兼西學敎授,今日禮曹褒貶時,晝仕出去之意,敢啓。傳曰,知道。
司諫李景溟,應敎趙弘鎭,副應敎尹序東,掌令沈奎魯·鄭㝡成,校理洪秀晩·尹悌東,副校理鄭來百·沈興永,正言金熙華·趙德潤,修撰金熙采,副修撰尹益烈啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命?不審殿下何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,不建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之明,而此亦猶屬餘事。妖凶如鄭妻,㦧毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其紏結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚。初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。迺於頃者,伏承傳敎下者,罪人之不在黜置之所,果是眞的矣。其爲驚心痛骨,當復如何?還發配所之啓,幸蒙允兪,出置城外之命,遽又繼下,使亘古所無之劇逆,自同無故,任便居住於城闉咫尺之地,此何刑政,此何擧措?神人之憤鬱,由是益激,宗社之憂虞,從此轉深,三尺至嚴,一刻難貸。請寢罪人鄭致達妻出置城外之命,依前還發配所,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贜,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,五字刀削凶謀逆節,及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸琑之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,三章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,刀削一行姻付賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。刀削十二行答曰,不允。刀削七字。
司諫李景溟,掌令沈奎魯·鄭㝡成,正言金熙華·趙德潤啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,紏結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖爲謀逆,以不少之人,何可遽然承服?又以爲如欲殺之,則速出斬之等語,肆然發惡,且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案。旣已遲晩後物故,則不可以未及結案,置之,趾賊一門之窮凶極惡,自有天地以來所未有者,而限以國法,猶貸凶種之稚少者,梟種稍長,安知不更肆獍惡,如範·吉等所爲者耶?法令有限,事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛漫同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不容晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律。夏賊之變,旣用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊鼓之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩?此而若不窮覈嚴斷,則未知何樣禍機,伏在何地。今於事勢旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政,紊矣,神人之憤鬱,深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀削凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠刀削五字逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,刀削七字鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結安,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忘忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贜,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八城臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,刀削七字與同刀削二字之說,旣已遲晩刀削三字他日之計,明白納招,甚至於干涉善復自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路?初則頒付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶㦧者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沫飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,水拔根柢,卽是王章之所不可已者,而纔承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令沈奎魯·鄭㝡成啓曰,守令之職,卽所以體九重分憂之念,任百里牧民之責,而刑杖之具,皆用較定之制者,寔出於我聖上好生之德意也。苟或有枉法殺人,則其罪罔赦,而今此昌原府二十五人殺死之事,何其酷也,何其冤也?噫,彼李汝節,以遐方卑微之類,荷聖明拂拭之恩,屢典郡邑,不思圖報,殘虐貪饕,卽其平生伎倆,而及叨南邑,益肆暴虐,數年之內,擅殺人命,若是夥然,其中亦多有至慘而至冤者,則其心之忍,胡至於此?噫,殺人者死,其律至嚴,一人猶然,況此近三十人之多乎?其蔑法戕人之罪,不可歸之於因公邂逅之科。今若以官長之故,不用當施之律,只行編配之典,則無辜之冤,無可雪之道,償命之法,無可用之地矣。請寢李汝節定配之命,更令王府,嚴覈取服,施以當律。去十一月初二日,景慕宮冬享大祭親臨隷儀時,祭監監察李卿尹以爲,堂下執禮執義李明淵,莫重笏記,不善傳唱,致有諸享官拜跪錯亂之失,不可無責。監臺呈課旣如是,則宜有警飭之道。請伊時執禮李明淵,施以譴罷之典。答曰,不允。李明淵事,依啓。
司諫李景溟,正言金熙華·趙德潤啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事〈關〉後弊。請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天。秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,快正典刑。噫,李周奭之罪,可勝痛惡,士夫之居家細節,猶不敢一毫放過,況陵寢肅敬之地,其所嚴畏怵惕之心,有倍於闕內供直,則身爲陵官者,尤當兢兢蹙蹙,洞洞屬屬,竭盡誠敬之不暇,而彼周奭,渠以士夫之裔,宰臣之子,全無謹飭之戒,徒事狂悖之習,莫重淸齋之地,私宰牛隻,腥穢狼藉,此已萬萬可驚可駭之事,而至若優婆遊戲之事,尤是一大變怪也。此等雜戲,雖閭巷匹庶,稍有知覺操行者,固當嚴斥不近,而名以齋郞,無難故犯,若是其極,是可忍也,孰不可忍也?論其罪惡,三尺猶輕,何幸我殿下,誠孝所及,罪人斯得,則施以當律,斷不可已,而猶此含容,歸之不足責之科,刑止於一次,律止於勿限,周奭之所犯,係是莫重,則刑律之止此,失之太輕。且況勿限之律,初非不重,而終歸於遇赦輒宥之科,則以此勘律,烏足以當其罪哉?請島配罪人李周奭,更令王府,拿致加刑,限己身島配,雖有赦典,永勿擧論。答曰,不允。
丙辰十二月十二日辰時,上御誠正閣。諸承旨持公事入侍時,行都承旨黃昇源,行左承旨洪仁浩,右承旨申耆,左副承旨李勉兢,右副承旨李海愚,同副承旨朴基正,假注書曺錫中·韓致重,記事官金初爕,記注官金良倜,檢校待敎李存秀,以次進伏訖。上曰,諸承旨各奏公事。昇源讀奏開城留守趙鎭寬啓本,應資老人開錄事,全羅監司徐鼎修啓本,臨坡縣令趙命喆到任事。上命書判付訖。上敎昇源曰,近來御覽官案修正,多不致詳,承旨不爲考準乎?此後則每於政事後,堂上卽爲修正以入。日後如有疎漏之弊,則都承旨當知之矣。上曰,向日次對筵說,全不成說。實注書,以如此生疎之人擬入,極爲駭然矣。實注書,何不入來乎?耆曰,與左副承旨有嫌避,故懸病出去矣。上曰,承旨之在院時,讀狀啓公事,此是古例,而今之爲承旨者,遵古例者絶罕,惟都承旨年雖衰老,每於入院時,披讀公事,深夜不撤云,予嘗嘉之,爲承旨,可以取法矣。上曰,貢柑尙不來,若待其來,則柑製恐不得設行於歲前,分付戶判,倭柑百箇,待令於十五日。上命仁浩書榻敎曰,十六日日次儒生殿講,退行於十八日。上命耆書傳敎曰,春到記旣未爲之,秋到記則欲待貢柑兼設矣,今朔已過旬後,尙無封發之狀,未及於歲前,可以知之。賜柑之代用他果,旣有前例,十五日春塘臺親臨柑製,兼行秋到記製講,仍設食堂於臺上,而饋飯時傳柑,若此則生進及居齋館學幼學當進參,令泮長知悉。又命書傳敎曰,小學註解,義例不一,每欲淘洗,而竝與印本稀罕,此蓋不能修明之一端。昔在先朝,惓惓於小學之敎,予於九歲以前,周而復始,五講是書,每次程式,不下百遍。今於三十六年之後,點檢句讀,恰如初學,近因夜長,課習經傳,傍及是書,益覺義例之不講,而習之之方,當在校印以後。且況大臣之奏,諫長之疏,亦已樂聞而許之,小學義例校正之事,令內閣主管爲之。設廳近於張大,欲就甘盤諸家,稽古舊僚,而畀是役,原任直提學判府事李秉模,直提學李晩秀,原任直閣南公轍,奉朝賀徐有臣,行護軍李義駿,春川府使韓用和,利川府使李述源明日入來閣中,校正當爲加差之人,更爲稟旨。在外人上來事,亦令內閣知委。又命書傳敎曰,卿之課誦小學,向老不懈,已聞之矣。且經宮僚,時帶閣銜,俾卿摠理於小學註解編校之任,而有在外之人,趁今十三日,齊進內閣爲敎,卿其知悉事,遣檢書官,傳諭于李判府事。命退,承史以次退出。
丙辰十二月十二日午時,上御重熙堂。左副承旨,來待諸臣同爲入侍時,左副承旨李勉兢,假注書曺錫中,記注官金初燮·金良倜,行副護軍李書九,僉知中樞府事成大中,以次進伏訖。上敎書九曰,左傳義例校正事,卿等相議善爲,而又得熟習於左氏者爲之,則如申大羽·徐瀅修,甚熟習云,而方在外任,有難上來矣。每卷第一行書冊名處,書以春秋,第二行低一字,書以左氏傳,每經一段下,書傳一段,傳則用衛夫人字,經則用大字,有經無傳者,只書經,有傳無經者,隔一圈書於其上,傳文之下,皆如綱目樣,至於註釋,則杜註太略,林註太繁,卿等相議,善爲刪入,亦如綱目之盡書本文,繼書後儒所論之如某氏曰云云,則爲好,而若或有掣礙處,則依前本文中間間載錄,無妨矣。仍下一冊子曰,此註未知誰所爲,而甚簡而盡,用此註則,似好矣。書九等披閱良久曰,驟看大略,甚簡略不繁矣。上曰,春秋之書,專主尊王,而王政重四時,春王正月之大書特書者,亦出尊王謹始之義,而至於夏秋冬,則義例不同。雖以隱公元年言之,不書四月,而有夏五月之文,若於夏字下五月字上,加一圈子,秋冬亦然,則可爲表以出之之道。此於經文,無一字移易,而只是添一圈子也。朱子於大學,分章析句,則亦不害於竊取之義,卿等之意,如何耶?書九曰,經文之書時月日處,各有義例。以正月言之,有春王正月,春正月之異例者,恐不可遽然議到矣。上曰,檢校待敎徐有榘·沈象奎,使之入侍。賤臣承命出,偕入進伏。上敎有榘曰,左傳校正事,已言及於俄者下敎矣。會于何處則爲好耶?闕內則出入甚非便矣。有榘曰,校書館,似好矣。書九曰,公廨則書冊之持去持來,亦甚非便。臣家於諸臣家,皆不甚遠,相會爲之,似好矣。上曰,雖今日始爲之,而成大中則或往來或留宿,從便爲之,可也。有榘曰,檢書官成海應,除本仕進去,以爲考準之役,則似好矣。上曰,好矣。有榘曰,臣當出見矣,經書吐,看檢事,則沈象奎替行,何如耶?上曰,唯。仍命退,諸臣以次退出。
上在昌德宮。停常參·經筵。
大殿·中宮殿,內閣·政院·玉堂·朝廷二品以上·六曹堂上·奉朝賀單子問安。答曰,知道。王大妃殿·惠慶宮·元子宮,內閣·政院·玉堂·朝廷二品以上·六曹堂上·奉朝賀口傳問安。答曰,知道。
申耆啓曰,行大司憲宋煥基,持平金壽祖·鄭宗魯在外,執義宋翼孝,掌令沈奎魯·鄭㝡成牌不進,監察茶時之意,敢啓。傳曰,知道。
傳于申耆曰,卿等入來於候班矣,十五日次對,進定於今日,招致備郞,傳諭。
李海愚啓曰,今日次對,兩司當爲進參,除在外·未肅拜呈告人員,竝卽牌招,何如?
申耆啓曰,別府事李秉模,直提學李晩秀,原任直閣南公轍,奉朝賀徐有臣,副摠管李義駿,與春川府使韓用和,依下敎來待矣。傳曰,入侍。
傳于申耆曰,大臣·備局堂上引見。
以大司諫金翰東,司諫李景溟,獻納朴鍾淳,正言金熙華·趙德潤,執義宋翼孝,掌令沈奎魯·鄭㝡成牌不進罷職傳旨,傳于李海愚曰,只推。
傳于李勉兢曰,左副承旨入侍。
傳于申耆曰,新差備堂中,不爲入來人,竝牌招察任。
以寶劍望筒,傳于申耆曰,未差之代,口傳差出。
兵曹口傳政事,以申光履爲副摠管。
丙辰十二月十三日辰時,上御誠正閣。大臣·備局堂上引見入侍,來待諸臣同爲入侍時,右承旨申耆,假注書曺錫中,記事官金景煥,記注官金良倜,事變假注書洪致榮,行判中樞府事李秉模,右議政尹蓍東,行左參贊鄭民始,行上護軍李柱國,行兵曹判書鄭好仁,行禮曹判書閔鍾顯,行大護軍李秉鼎·李敬懋,漢城府判尹李在學,戶曹判書李時秀,吏曹判書沈煥之,水原府留守趙心泰,行護軍徐有大·李漢豐,吏曹參判徐龍輔,校理洪秀晩,奉朝賀徐有臣,二直提學李晩秀,副摠管李義駿,原任直閣南公轍,春川府使韓用和,以次進伏訖。上曰,新差備堂,皆入來耶?耆曰,皆違牌不入來矣。蓍東曰,新差備局堂上,從前無情勢者,不敢辭免,循例行公,卽古例也。今者備堂李亨元·李書九·李益運,特敎申飭之下,違牌不膺,誠極未安,竝推考,卽爲進參事,更加嚴飭,何如?上曰,依爲之。出擧條上曰,大臣進前。秉模·蓍東進前曰,數日日氣稍解,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣,秉模曰,今日卽中宮殿誕辰也。元子宮侍坐供歡,實不勝欣慶之忱矣。上曰,然矣。上曰,昨日傳敎中諸人,皆入來耶?秉模曰,皆登筵,而李述源未及上來矣。上曰,次對先爲之。蓍東曰,狀啓回啓,則別無可爲者矣。上曰,卿等旣入來,而又値歲暮,故仍爲引見,蓋出於自强之意矣。向來帽子廛救弊事,何以則爲好耶?貢市堂上,進前奏達,可也。蓍東曰,貢市堂上李得臣,不爲入來,平市提調李時秀入來矣。時秀進前。上曰,辛丑年,特軫渠輩之失業,劃給無稅帽子二百隻,而徐判府所云,勿論千隻內外者,實不知何以看也。蓍東曰,當初二百隻劃給,蓋以一千隻貿來之外,餘數折定者也。一千隻以四萬兩準數貿來,然後灣府公用,無不足之患,而近來銀貨苟艱,不能準貿,所貿之數,不過六七百隻,公用每患難繼,則市民所給二百隻,不得不減其半。故市民欲依前得二百隻矣。上曰,一百隻出給於渠,亦無大益,物貨渠不自辦,而皆出於物主,如賣包樣一般云矣。蓍東曰,市民屢爲呈訢於備局,故臣題辭以爲,二百隻價本,渠自辦備,而受出平市署印跡,往付灣府,則渠可自主張云矣。上曰,此無異於具粟十萬於京師,使之自來取去也。二百隻價八千兩,渠何以自辦乎?立廛救弊時,限五年以無邊條貸下,又退限幾年,今或用此例,則何如耶?時秀曰,雖欲用此例,公貨元無可給之物,則恐不容議到矣。上曰,靑布廛凋殘特甚,至於撤廛,故不得已出稅帽事,而今則無可救之道,甚爲悶然。右相筵退後,善爲商量,俾爲矯救之方,好矣。上曰,都下帽子極貴云,然否?民始曰,然矣。自帽子價本一定之後,價太輕歇,而彼中價本,亦不加輕,多數貿來,或恐失本,故不爲多貿,貿來之後,亦必往賣於外邑。雖以至近處言之,松坡場帽價,比都下甚高,今秋以後,則都下帽子絶乏云矣。蓍東曰,都監新煮焰硝,取見則色品甚好,而物力亦不多入,甚可幸也。上曰,然則來頭所煮者,勿論某土,皆可爲之,而雖以藁草之屬煮之,皆可成耶?柱國曰,在前則必以廳下土爲之,而亦用吐木煮之,故木實難繼,土有濕氣,今番所煮,則不取廳下土,且用薪柴,故所煮焰硝,少無濕氣,而物力亦不多入,甚爲輕便矣。但城內土品,一自濬川之後,沙石甚多,難得可合者。故今番所煮二釜,僅爲百斤矣。上曰,今番煮硝之法,欲行者幾年,而今始行之,亦可謂有時存焉也。非但不入吐木,雖以藁草之屬煮之,亦無不成之患,此甚便好矣。外邑所煮者,亦使之上送少許於備局看品,好矣。蓍東曰,今聞諸將臣言,則訓鍊都監·御營廳·禁衛營餉還之在江華府,連年入於停退者,今年登稔,已多收捧矣。畿內停退之混同分排於舊還事,追後行會之故,留守往復軍門將,還給民間云。若是則在軍門所失非細,在還民亦恐有弊,而反不得爲惠,分付該府,其已捧者,依前仍置,舊還分排之數,則視此量減,以爲準摠磨勘之地,何如?上曰,依爲之。出擧條上曰,卿等就座。蓍東就座。上曰,歲除不遠矣。以禁屠事,令承宣有所報者矣,卿等見之耶?仍命判尹進前。在學進前曰,昨年則臨時出令,故猶患有騷擾之慮,今年則旣是昨年已行之事,只當按而行之而已。臣已爲嚴飭五部,亦爲分付於各洞中任,似無如前犯屠之弊矣。蓍東曰,此在該府之申飭遵令而已,若自朝家更加飭令,則反復爲不信令之歸矣。上曰,行之數年,則可以作永久遵行之法矣。上曰,久勤窠權管之借用爲初仕窠者,兵判之說,何如耶?守門將之二十四朔出六事,左相甚持難,而此則不然。在前則十五朔出六者,以其守直之勤勞也,今旣加設,而替直稍歇,則退定爲二十四朔,似無不可。若如此退定,則初仕窠之不出,亦不可不變通矣。好仁曰,臣以二十四朔出六之法,限十年計之,則今年臘政,守部兩窠,無一仕滿,明年六月出五窠,臘月出十餘窠,過三都政,則又無一窠,只於無窠之時,借用權管,待其仕滿,還以久勤差送,則可爲區處之道,故臣果仰達矣。上曰,名之以大政,各營久勤,諸道取才,一未區處者,非但渠輩之抑菀,亦豈朝家文武一視之意乎?諸將臣各陳意見,可也。柱國曰,凡官職窠闕,不可預度,每政所出,雖如兵判之言,兩年間事,豈保其一一不差乎?亦不無間間罪汰者,有故者,則今不可預爲質言,而臨時如知其必然無窠,則自九十月以後,預請儲窠,亦無不可。至於權管借用,則似涉苟且矣。蓍東曰,十一月儲窠,雖是前例,亦或有難便之時,何可自九月十月儲窠乎?此是行不得之政也。敬懋曰,借用權管,無甚所妨,而第以宣薦·權管窠差送守部薦人,亦涉如何矣。心泰曰,兵判擧條,臣未詳見,故未能臆對,而向來守門將二十四朔退定之議,臣終不能無疑矣。其所退定,雖出於均勞逸之意,而許多出身,區處漸艱。向來參上窠之加設,亦出疏滯之政,則況出身之未霑一命,抱紅牌老於牖下者,亦甚可矜,寧勞逸之不均,而不可使出身無區處之道矣。至於借用權管,揆以政格,終涉苟且矣。有大曰,若以二十四朔完定,則來頭無窠之時,閑散及久勤者·取才者,當計其窠闕之有無,決其去就,有窠則爲之,無則闕之而已,不必拘於久勤·取才之區處,更作苟且之政格矣。漢豐曰,守門將,若以二十四朔爲定,則部將二十朔出六,亦當爲二十四朔矣。上曰,禁軍節目,旣令兵曹修啓,向來將臣擧條中,添一條件,以今諸將臣所奏,裁擇可否,入於節目以納,可也。此無異於道傍作舍,而至若定朔數均勞逸,則不可不爲矣。柱國曰,禁軍節目,方自兵曹釐正入啓,而因此臣有愚見,故敢此仰達矣。近來堂下武臣之積滯,專由於出六頻數,且次第陞遷之階太狹,已多積薪之歎,而出六應遷者,區處無路,每當都政,輒付虛司果,終年收用復職一款,非所可論,守門將爲其偏苦,以十五朔出六,而今則加數差出,別無偏苦之慮。臣意則以二十四朔,定爲出六,恐合事宜矣。上曰,問于大臣,節目釐正時,指一措辭編入,可也。出擧條民始曰,舟橋司都廳具明遠,本職御營千摠之任,瓜限已過云。造橋時旣已看檢,爲人亦勤幹,姑爲仍任本職,何如?上曰,依爲之。出擧條煥之曰,臣聞日前,兵判以武弁中未經守令人不得爲營將事,陳達於筵上云。此意蓋出於愼名器揀人才,以防近世躐進躁擾之弊,而此亦有掣礙處,難爲劃一之定制矣。武士出身,由他逕直陞折衝,而只經衛將及各道中軍,仍得爲營將者,固宜稍置界限,抑其濫陞,而至若堂下曾經宣傳官·經歷·副正等職外,除爲虞候者,豈獨見阻於營將,而況於大政時,兵虞候中一人,陞爲營將,以爲有地處履歷者疏通之一路,便同金石之典,則此等人竝不許通,擬於營將之望,而驅送吏批守令之窠,作其一層階梯者,似有積滯抑鬱之歎也。故敢此仰達矣。上曰,大臣之意,何如?秉模曰,有內職履歷,而爲兵虞候者,謂以未經守令,不爲擧論於營將,則似有掣礙矣。蓍東曰,臣之愚見,亦不外於李判府事所奏之言矣。上曰,已經守令者,亦當擇擬於營將,雖有虞候履歷,若爲擇人,則豈不若守令履歷乎?依吏判言爲之,以除有地處武弁齎鬱之弊,可也。出擧條上曰,春享若親行,則都政與念二日誓戒,當爲相値,而今則旣命攝行矣,都政設行,無日不可,果欲於何日爲之耶?煥之曰,應出六者爲二十,而見存之窠,只四五窠,恐難於念間爲之矣。好仁曰,兵批六品窠,亦只有一窠矣。上曰,新差備堂入來耶?使之登筵。致榮承命出傳,回奏曰,李書九入來,而李亨元則陳疏,李益運則再牌不進矣。上曰,入來備堂,注書出去偕入。其餘嚴飭入來,而備局下吏之擧行,尤爲稽緩,有司堂上出去,從重科治,可也。仍下備堂李亨元疏本,敎曰,備堂新差者,例有辭疏乎?蓍東曰,前例不一,而陳疏者亦有之云矣。上曰,此疏還給,更加嚴飭,可也。敬懋曰,訓鍊院節目,今將啓下揭板,而能麽兒堂上,如不以三營中軍,依前例兼,每於日次,輪差試官,循例擧行,則其所考講,必不若原定堂上之認作已責,專意勸懲之爲愈,故敢此仰達矣。上曰,大臣之意,何如?秉模曰,輪差試官,則恐將如文臣朔試射之有名無實,原定擧行,似勝矣。蓍東曰,臣於此事,曾有所陳達,而今聞禁將所奏,果有意見。依前以三營中軍,爲訓鍊院能麽兒堂上,輪行考講,專意勸奬,似有實效矣。上曰,依爲之。出擧條上曰,在先朝乙酉年,洪奉朝賀欲以能麽兒廳,合於訓鍊院,有所陳達,而其堂上區處之道,則未及爲之矣。蓋三營門中軍訓鍊都監,則雖以有地處者差下,而兩營則履歷差遜於訓局,今若以三營中軍,使之兼行訓鍊都正之事,則亦涉如何,雖不可不依前,使三營中軍主管,而以訓鍊院能麽兒堂上稱號,則好矣。且訓鍊院堂上,則季朔宣傳官捧講,尙患無暇,能麽講之一朔六次,無以兼管矣。敬懋曰,武經七書註解疎略,一番校正,恐不可已。故敢此仰達矣。上曰,卿言政合予意。武經七書之尙無可讀之本,旣欠尙武之政,且非右文之意,卿之所帶訓鍊院,卽古之武學也。旣立其學,又建是官,而獨於所講之書,竝與板本而不爲藏弆,其可乎?右相時在武庫之任,摠理編校之事,卿則主張董役,可合編輯之人,大臣抄啓,以爲斯速陶洗之地,書成後活印,藏于本院,仍令關西監營摹刻,可也。出擧條上曰,武經七書註釋,極爲草率,全謄本文,無一可觀,大加陶洗,然後可以成書。必求其習於此等書冊者,以爲編輯之道,而孫武子·司馬法諸書,皆是世代頗高之文,故文體甚好,勝於八大家,不可但以武備之書而看之也,必須從速爲之,好矣。上曰,李判府事與來待諸臣進前,可也。秉模·有臣·晩秀·義駿·公轍·用和進前。上曰,昨日傳敎中小學義例校正事,卿等皆見之耶?卿等之與是役,必以爲榮幸矣。卿以近六旬之年,位至大僚,而尙讀小學云,予甚嘉歎。奉朝賀則徐文淸之子,原任直閣則南文淸之子也。是役是人,何可不參?副摠管則予於先卿,多有資益,而卿每以小學,多有酬酢於筵席,二直提學則己卯年冊封時宮僚,先出於春間,先卿爲翊善,李命楫爲長史,而予讀小學於此堂,韓用和·李述源則亦桂坊顧問之人也。今番是役之使卿等爲之者,事好意亦好,豈不好哉?必須善爲之也。秉模曰,臣等之與參是役,萬萬榮幸,而至於臣,則年少應講之時,或有句讀之習,而今則便在忘域,將無以仰答聖意,是甚悚悶矣。上曰,開卷第一義,卽是做人樣子,古者敎人,自王宮國都,至於閭巷,皆入小學,及其長也,敎以大學,今此小學之書,雖非古之所謂小學,而其爲敎則一也。善敎小學,則可以爲大學,故在先朝,惓惓於是書,予亦讀之又讀,己卯此堂之所讀,卽第五次熟讀也。其時甚熟習,而今則竝與句讀而多不記。今此校正之命,意有在矣。必當先定義例,而訓義附編之載於小註,亦似未安矣。諸家集解中先正註有之云,然否?蓍東曰,咸鏡監營板本,果有先正註矣。上曰,訓義小學,無朱子註,此則商量入錄,先正金長生考異,則近於冗雜,刪之爲好。至於集註之加黑匡,亦爲礙眼。雖以音訓反切言之,如易知之字音,只欲分高低,而必曰某字音某字者,甚無義,又如義同而字異者,必着一箇小字於本字之下者,亦涉煩琑,此等處則除非難知者外,一竝去之,集註中冗長者,皆刪入於小註,好矣。且小學,非朱子獨爲之也,使門弟子多所編輯。故如鄧伯道之事,卽劉淸之之所載錄,而朱子恨其未能拔此等處,可思其表出朱子本意之道,而朱子說中,取其最好者添入,則未知如何耶?朱子千言萬語,無非嘉言善行,實無以取舍,而亦不可輕議矣。至於本文,則不可一字下手,卷數減之亦好,而非但有妨於初學,亦多掣礙於科講矣。將此數三義例,先爲講定,雖自今日始役,好矣。秉模曰,此書校正,不輕而重,故先朝訓義小學刊行時,講定義例,遍及於在野儒臣,今臣等學識鹵莽,謹當隨處稟裁,先以初卷十餘張,釐正割付,以經睿覽矣。上曰,春川府使,數朔在京,邑事可無相妨者耶?用和曰,捧糴已畢,別無他事矣。上曰,蔭官之與參是役,可謂榮幸矣,李述源則何當上來耶?秉模曰,捧糴似未及畢,故未能上來矣。上曰,卿先定義例規模,而從便往來,好矣。仍命先爲退出,秉模·有臣·晩秀·義駿·公轍·用和退出。上曰,臺諫入來乎?注書知入。致榮承命出,回奏曰,皆違牌不入來矣。上敎蓍東曰,武經事,俄已有下敎,而此等事,每患遲延不成,必從速爲之,好矣。閔百順·安鼎福,習於此等書,安鼎福則尤習於東史,閔百順則見其外面,言若不出口,而叩其中則甚博恰。其所爲大東詩選,亦可見其所存,故送於嶺營,謄來數件而見之矣。今則如此兩人,亦未易得矣。蓍東曰,果如聖敎矣。上曰,安鼎福子孫如有之,則武經註解可觀者,必在其家,得來,好矣。曾聞李謙鎭,讀經書,如孟子·周易,皆讀萬遍,讀書之必限萬遍者,亦可見其篤工矣。其子孫有之云耶?民始曰,有之云,而未知在何處矣。上曰,備堂李書九進前。仍敎曰,左傳義例,與成大中有所講定者耶?書九曰,諸家註載錄處,多有掣肘,故成出各樣本,以待於內閣矣。上曰,少間當召見,退待於政院,與徐有榘同入,可也。上曰,再明到記柑製,只令生進待令云耶?仁浩曰,自本館見傳敎下者,亦知其生進及其齋幼學之只爲待令,而非通方外,故依此擧行云矣。上敎時秀曰,倭柑百箇,得給於廚院耶?時秀曰,得置矣。仍命退,諸臣以次退出。
丙辰十二月十三日午時,上御重熙堂。左副承旨入侍時,左副承旨李勉兢,假注書曺錫中,記事官金景煥,記注官金良倜,有司堂上李時秀,行副護軍李書九,檢校待敎徐有榘,以次進伏訖。上敎書九曰,左傳義例,卿所書納諸本中,傳文之間間載註者,似好矣。書九曰,欲合錄註釋於傳文之下,則文理斷絶不接,多有掣礙處矣。上曰,以昨日所下冊子中所載註釋,欲用之耶?書九曰,筵退後詳見,則與杜註大不同,而多有窄鑿處,不如杜·林合註之擧世通用者,以杜·林註刪用則,似好矣。上曰,夏五月之特出夏字,而加圈於五月之上者,果欲何以爲之耶?書九曰,經文義例至重,不可移易一字?如經文中有己丑,己丑者必是衍文,而或以二說釋之,亦不遽然刪去,可見其經文之至重矣。有榘曰,此與變易經文有異,而分析章句,朱夫子亦爲之,臣意則恐無不可矣。上曰,然矣。此則斷而行之,少無妨於竊取之義矣。上曰,註釋漸多,而本旨漸晦,此後世痼弊也。左傳註尤有甚焉,一竝刪節,務從簡易,而如蔑魯地,鄢鄭地者,雖不書某地,豈不知某國乎?若蔑非魯地,鄢非鄭地,則必書某地,然後可以區別。本國與他境,如此之類,皆推類存拔,可也。書九曰,謹當一依聖敎爲之,而來頭似多有稟裁處矣。上曰,唯。勿論某事,有氣力然後可以成事,必須善爲之無或遲緩也。仍命書九·有榘先退。上敎時秀曰,田賦考冊子,可以從近訖工否?時秀曰,大體則幾皆出草,而免稅條,關問諸道,姑未上來,歲前則恐難訖工矣。上曰,內司報備局辭緣,卿見之耶?大丘之湧泉寺,聞是千年古刹,而近來役煩,幾至破寺之境,屬之宮房,則庶可漸次保存云?故判付許施之。依晉州玉泉寺前例,發關該道,而或慮移弊於民間,此意亦關問,爲好矣。玉泉寺事,廣留似擧行,問於廣留,則可以詳知也。時秀曰,發關成節目,當一依玉泉寺例乎?上曰,唯。仍命退,諸臣以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨持公事入侍。
傳于洪仁浩曰,禮房承旨馳詣宗廟·景慕宮,奉審摘奸以來。
黃昇源啓曰,假注書韓致重,身病猝重,勢難察任,今姑改差,何如?傳曰,允。
韓致重改差,代尹命烈爲假注書。
以寶劍望筒,傳于申耆曰,雲寶劍外,侍衛以入直爲之。
以童蒙敎官金直淳單付單子,傳于黃昇源曰,敎官宋啓幹,陞拜直長,如無窠,尙瑞直長加設陞付,其代此人單付望筒,更爲修正以入事,分付吏曹。
吏曹口傳政事,童蒙敎官單金直淳,尙瑞直長單宋啓幹。
以全羅監司徐鼎修狀啓,羅州大黑山島異國船漂到事判付內,啓下備邊司爲旀,由陸由水間,依渠願發送事,三懸鈴分付爲良如敎。
以慶尙監司李泰永狀啓,守令相換及久任事判付內,啓下吏曹回啓稟處爲旀,咸安近僅蘇弊云,而其爲難治,則今猶古,不能於淸道者,其可能於咸安乎?道臣推考,淸道郡守魚在沼,改差差代爲良如敎。
朴基正,以吏曹言啓曰,卽接通禮院牒報,則以爲,明日春塘臺殿座時,左右通禮,不可不備員,而左通禮李秉喆,身病猝重,萬無起動之望,卽爲變通,以爲備員擧行之地云。左通禮李秉喆,令姑改差其代口傳備擬以入之意,敢啓。傳曰,假通禮差下草記,置之,可也。自
申耆,以兵曹言啓曰,傳曰,別雲劍爲任至重,古則與大臣同品,然後爲之,高於大臣之大君,亦爲之,後規雖不若古規,而猶以正卿以上崇品人備擬,近來則太無界限,屑越莫甚。前此以此別加嚴飭,而觀此別雲劍望筒,參判之未經亞銓者,亦皆擬入,當該兵曹判書,從重推考,此後就議大臣,指一定界限草記,仍爲定式遵行事,命下矣。臣好仁,依傳敎就議于時原任大臣,則領議政洪樂性,病不獻議,左議政蔡濟恭以爲,近年以來,崇品宗班與儀賓,數甚無多,別雲劍之皆以外朝差出,蓋由於事勢之不獲已,而以崇品重宰之難以排望,故銓曹之擬入望筒,至及於亞卿,此與古規有違,聖敎已及之矣。雖然卿宰若至崇品,則其年率多衰老,雖以正二品言之,若當親享之時,則吏·兵·戶·禮,各有攸掌,是任之依古規差擬,其勢誠末由。臣意文則限二品,而從二品曾經吏參者,許令通擬,武則限以將任,未爲不可。此外恐無更爲闊狹之道矣云。領敦寧府事金履素以爲,別雲劍之當以正卿崇品差出,以復古例,誠如聖敎,而見今位著艱乏,排擬之際,恐似苟簡。若以曾經及時任亞銓爲限,則或爲便宜之道矣云。判中樞府事李秉模以爲,事當以崇品爲之,而恐或苟艱,限以亞銓以上,似宜矣云。右議政尹蓍東以爲,別雲劍,在前多以崇品宗臣·儀賓擬差矣。近來則全以朝臣備望,故實多苟艱之時,就正卿中曾經六曹長官·政府西壁及亞卿中曾經亞銓者,擇擬受點,恐或爲宜云矣。諸大臣之議,皆以亞銓以上爲限,以此定式施行,何如?傳曰,允。依右相議,定式,可也。
洪仁浩,以禮曹言啓曰,卽接永禧殿官員所報,則今十二月十五日柑製時,兩官俱爲觀光云。莫重之地,不可暫時闕直,赴擧時假官,依定式,令吏曹以成均館官員口傳啓下,以爲推移入直之地,何如?傳曰,允。
申耆,以兵曹言啓曰,兼司僕將申啓文,慶熙宮衛將白宗郁,身病猝重,時月之內,無望供職,呈狀乞遞,新除授五衛將朴宗柱,前任洪州營將,忠壯衛將金敬身,前任北虞候,俱在任所,而上來間番次苟艱,竝改差,何如?傳曰,允。
朴基正,以兵曹言啓曰,宣部守三薦參上武臣前銜人別取才時,入格矢數,落仕年條,居住薦名,各其名下懸註以入之意,敢啓。傳曰,知道。
李海愚,以一所巡廳言啓曰,去夜初更四點量,犯夜人幼學成淵默執捉,依例移送秋曹之意,敢啓。傳曰,知道。
李海愚,以刑曹言啓曰,因訓鍊都監啓辭,毓祥宮墻外生松犯斫罪人金昌修,施以重律,朴四得亦爲照勘事批旨內,然則在謫逃躱故犯漢,付之法司嚴治,參軍及松軍充軍,分揀事,命下矣。金昌修之前此犯斫,固已痛駭,而赴配之後,不知懲畏,潛自逃還,又爲犯斫於莫重之地,欲爲逞憾於參軍之計者,究厥所爲,萬萬巧惡。此等故犯之類,不可循例還發配所而止。謹按律文,則大明律詐僞條有曰,設計欲陷害人得罪者,與犯人同罪,參軍·松軍之充軍。纔有分揀之命,則昌修合施反坐之律,各別嚴刑後,依此律,慶尙道熊川縣,更定配所,充軍定配,朴四得之符同昌修,隨往犯斫,亦極痛駭,以生松偸斫律,決杖一百後,黃海道豐川府,徒三年定配,竝卽押送之意,敢啓。傳曰,知道。
李海愚,以刑曹言啓曰,因一所巡廳啓辭,去夜初更量,犯夜人幼學成淵默,移送秋曹事,命下矣。成淵默,依更數,決笞三十度,放送之意,敢啓。傳曰,知道。
朴基正,以賑恤廳言啓曰,今年抄啓文臣講製時,通禮院書員別單,判付內,陳興基依昨年例,其餘今番別無入勞之事,而渠輩疲殘,令該廳量給米與錢事命下矣。鄭得俊等四人,各米三斗,錢一兩分給之意,敢啓。傳曰,知道。
朴基正,以訓鍊都監言啓曰,今十二月十五月春塘臺殿座時,因兵曹節目,挾輦軍一百名,把摠李仁默,哨官申大益率領侍衛,金虎門軍九十一名,把摠李喜大,哨官成永喆,東營軍四十五名,哨官柳煥輔,集春營軍四十五名,哨官金宗赫率領,設布帳外排立,雜人一切嚴禁,而竝待標信擧行,依定式北營入直標下三十名,除標信除出,千摠李煜率領,集春門外把守,事畢後入直軍各還直所,出番軍解送之意,敢啓。傳曰,知道。
朴基正,以御營廳言啓曰,今十二月十五日春塘臺親臨柑製兼行秋到記製講時,依兵曹節目,銅龍門入直軍四十名內,除營直五名,餘皆除出,出番哨官趙元軾率領,設布帳外排立,事畢後爲入直,而竝待標信擧行之意,敢啓。傳曰,知道。
應敎趙弘鎭,副應敎尹序東,掌令鄭㝡成,校理尹悌東·洪秀晩,副校理鄭來百·沈興永,正言金熙華,修撰金熙采,副修撰尹益烈啓曰,請寢罪人鄭致達妻出置城外之命,依前還發配所,亟令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上請亟寢昧爽以後申禁之命,因許捧入未徹之啓,特賜允兪,俾刀削十字掌令鄭㝡成,正言金熙華啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上請承款從物故罪人九宗,亟施孥籍之典。措辭見上掌令鄭㝡成啓曰,請寢李汝節定配之命,更令王府,嚴覈取招,施以當律。措辭見上正言金熙華啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請寢秋曹罪人柳師文放釋之命,仍令王府,設鞫嚴問,夬正典刑。措辭見上請島配罪人李周奭,更令王府,拿致加刑,限己身島配,雖有赦典,永勿擧行。措辭見上答三司曰,不允。刀削五字答兩司曰,不允。答府曰,不允。答院曰,不允。柳師文事,亟停勿煩。
持平鄭宗魯疏曰,伏以臣,於九月二十一日,再陳乞遞之章,仰瀆達四之聰,竦息待命,已至三朔矣。今月十九日,始得見該府吏所送邸報,恭審聖批已下於十月初七,而非惟不許臣遞改,一味違傲之敎,又降於夙宵戰惶之中,奉讀未半,心膽墜地,惟有席藁私次,以俟誅譴之不暇。然臣之於君,猶子之於父,苟有切迫之情,何敢以嚴畏之極,而不爲之號籲乎?玆敢冒萬死,更暴一二,伏願聖明,少垂察焉。臣聞聖王之用人也,必量才而授任,大以任大,小以任小,而俱不合者則屛退之,其爲臣者,亦必自量其才,才苟不堪,則不待屛退,而先自縮伏,雖或有踰分之召,而不敢效趨命之義。故朝無枉才之失,士無竊位之譏,此古昔盛時,所以用人事君之大經大法,而後世之所當取則焉者也。苟爲不然,用人者不問其才之所宜,以短爲長,以醜爲姸,舛施而强責之,雖其人自知不堪,而逡巡退却,非惟不聽,又從以督促焉,爲士者亦不免於嚴畏震懍之私,黽勉而趨進焉,及乎蚊不能負山,駑不能服車,則不特其人之陷於誅罰,而使士至此,亦豈非朝廷之羞乎?此後世之所以枉直倒置,廉恥道喪,而政理紊也。以此言之,聖朝之用人,豈可不審其當否,徒以虛名而謬加恩命,在下者亦豈可不擇其能否,冒進而妄受之哉?今臣至愚極陋,萬無可用之實,天地臨之,鬼神鑑之,雖殿下未及洞燭,而誤有任使之意,臣旣自知甚明,決不能毫髮承膺,則今以荐召之嚴,而冒昧趨進。以致上辜聖恩,傍招衆訕,下失臣守分之本意者,於義果何所當乎?矧玆臺憲之任,寔爲淸顯之職,以而佐風敎,以而明典憲,又以而獻可否,肅紀律,其所關係之重,有非他庶官之比,則尤豈可妄授匪人,致曠一日,而今乃付之於如臣無狀之身,使之草野虛帶,專廢職務,至於四五朔之久,臣之負罪,已無可言,而其於國家所以愛惜名器,振擧綱維之道,不亦乖舛之甚乎?又況殿下此擧,敻越常例,蓋將以聳動一世,風勵多士,而隗始之命,顧下於千萬不近似之臣,加周衣於狙身,責鳳翔於燕翼,四方聞之,其孰不疑怪,而猶以臣不出,故只是疑怪而止耳,一朝露其眞面,而暴其實狀,則必且相顧而駭共指而笑,皆以爲此物奚取而吾君乃爾也,明珠之求而魚目之不如,千金之買而凡骨之與同,聖主用人,亦如是歟?以臣之故,國言至此,則臣雖萬戮,猶不足贖其欺天之罪,而當世之賢豪才俊,凡膺是選者,亦莫不差與爲比矣,又何以風勵聳動,眞得賢才而用之哉?目今群彦林立,進道方亨,無論山林之士與文纓之人,其合此職者相環也,而緣臣冒據,久妨賢路,使夫爲朝廷惜才者,擧皆懣然有不滿之意,以我殿下之收攬不倦,獨不念及於此乎?始者臣感聖上不世之恩,愚衷所激,實不無一謝天陛之計,而旋伏念事君之道,左右有方,可進而進,則進爲恭,不可進而不進,則不進爲恭,若徒以犬馬之戀,而不顧糞土之賤,猥近日月之光,以累淸明之治,則是爲循情而蔑禮,貪榮而棄義,其爲不恭,莫大於此。加以臣老母之病,一向奄奄,泄痢痰咳,當寒彌劇,雖幸得保於目前,審難支存於日後。設令臣只爲出肅,而强顔登途,屈指往返,當費旬望,則其間人事,亦何以知之乎?一念到此,五情蒼〈薰〉熱,雖欲暫刻捨去,而有不可得,揣分顧私,實無進身之勢。懇乞聖慈,特垂矜諒,遵古昔用人之方,察微臣不才之實,亟遞臣職,改授其人,一則使天職無曠,一則使微忱得遂。帝王黜陟之公,擧國咸仰,覆載生成之德,一物亦被,義盡仁至,無復餘憾。至於臣違傲之罪,臣亦自知難逭,甘伏刑章,亦惟速賜勘處,以重國體,千萬幸甚。臣無任云云。省疏具悉。爾之不來,過矣。親病如得少間,卽爲上來察職。
丙辰十二月十四日辰時,上御誠正閣。諸承旨持公事與副摠管李義駿同爲入侍時,行都承旨黃昇源,行左承旨洪仁浩,右承旨申耆,左副承旨李勉兢,右副承旨李海愚,同副承旨朴基正,假注書曺錫中·韓致重,記事官金景煥,記注官金良倜,檢校待敎徐有榘,副摠管李義駿,以次進伏訖。上曰,承旨各奏公事。昇源讀奏全羅監司徐鼎修啓本,興德縣監李趾光到任事,慶尙監司李太永啓本,機張縣反庫事。耆讀奏全羅兵使申鴻周啓本,雲峯營將李鉐到任事。海愚讀奏平安監司朴宗甲啓本,朔州府投竄罪人韓用龜到配事。上曰,到配狀啓有誤字,還下送,使之修正上送。上命書判付訖。上命昇源書榻敎曰,副摠管李義駿入侍。上曰,向日次對筵說,多相左處,駭然,甚矣。仁浩曰,其時注書,以生疎之故,問於其時都承旨李鼎揆而爲之。上曰,筵說多誤傳,承旨筵退後,問其委析於鼎揆,可也。耆曰,筵說記註,固當詳審,而初九日筵說,多有差誤疎略處,當該假注書鄭淳民,推考,何如?上曰,依爲之。出擧條上曰,幼學金直淳,使之來待。賤臣承命出傳。上曰,摠管進前。義駿進伏。上曰,小學義例,幾何講定乎?義駿曰,姑未定頭緖,而最難歸一者,註也。如立敎篇之立字,訓誥曰,立建也,此等處甚無義。且訓義附篇,終無區處之道。載於小註非尊閣之意者,誠如聖敎,而旣難區處,則前人之載於小註者,亦是不得不然也。上曰,未及詳思義例,而只以其有欠於尊閣,有所下敎矣。誠如卿言,則依舊以小註書之爲好,而訓義中冗長處可拔者,刪去,甚好矣。義駿曰,訓義小學,卽先正臣文成公之書,而擧世之所遵行者也。今臣等實不敢一字擅易,謹當隨處仰稟,悉經睿裁矣。上曰,依此爲之,而必須從速爲之也。我國人凡事,每患遲緩不成。昨年慶禮,卽邦家曠千古之慶,故欲成一冊子,而今將過兩載,尙未成書,此猶然矣,況其他乎?必須大加努力,然後可以成出矣。義駿曰,誠如聖敎矣。第校書,每患不精,必寬其期限,從容淘洗,然後可無錯誤之患矣。上曰,卿言亦好。不必立期限,須從便爲之,可也。上命義駿先退。上命耆書榻敎曰,幼學金直淳入侍。賤臣承命出傳,與之偕入進伏。上敎直淳進前。上曰,奏姓名。直淳奏姓名。上曰,汝年,幾何?直淳曰,三十二矣。上曰,予於己亥年動駕時,見汝祖於驪上,多有所酬酢,其後又一登筵而尙今不能忘矣。蓋義理之說,予於汝祖,資益甚多,汝是後生,豈能盡知?非但後生之不知,世亦無知之者。聞汝留意學問云,大抵學問非別般事,堯·舜·文·武相傳之道,卽是義理,苟於此躬行心得,則是乃實地工夫,若徒事於訓誥章句之末,則易歸口耳之學。幼而學之,壯而欲行之也。汝以汝祖之孫,才學不凡,予甚嘉之。汝將欲以蔭路從仕乎,抑欲讀書求志乎?直淳曰,臣知識蒙昧,又多疾病,聖敎雖如此,實不敢承當矣。上曰,讀書與從宦間,任汝爲之。命耆書傳敎曰,今日見幼學金直淳,又得一吉士,可謂公私之幸。乃祖是果何人?卽予常所尊信而深詡,非獨爲其林下之士而然者,宜乎後生之未及聞知,略有提諭於渠。且況筵中談論,驪上酬酢,至今不能忘于中。宋贊善家,見其孫,旣命侑祭,尤豈可一爲一否乎?故參判金亮行家,亦爲遣官致祭,金直淳敎官單付及換差,依宋啓幹例爲之,仍令該曹口傳擧行。上命直淳先退。上曰,今日坐直承旨,明曉往監印所,放各門鑰,申退承旨,仕進於宣仁門,可也。仍命退,承史以次退出。
上在昌德宮。停常參·經筵。
藥房提調尹師國,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
傳于申耆曰,侍衛軍兵毛具。
傳于黃昇源曰,吏兵房承旨持褒貶啓本入侍。
同成均前望單子入之,李秉鼎落點。
以槐山郡守金羲淳褒貶題目,傳于黃昇源曰,山氓雖曰拭目,置之難治之地,沿氓亦可拭目乎?欲觀勤慢,令該曹沿海難治邑,相換,來頭當別遣御史考察,俾渠知此小心。止
傳于李海愚曰,今日兵曹貶中,武兼李明東,以七旬何求爲目?其年爲幾何?査問草記,此外參上實職中過七十及七十近處,亦爲幾人,一體草記事,分付兵曹。且於武兼洪範瑞,以遠島之人爲目,濟州人時仕,亦爲幾人乎?亦令草記。
以全羅右水使金漢處狀啓,靈光·羅州兩處漂人等,雖於歲前,詳細探問,卽令發送事判府內,啓下備邊司爲旀,由陸由水間,不待狀啓回下,方便發送,意在於循其願,欲其生是隱則,許久滯留,雖屬貽弊,見今風氣寒事,決非發向之時,必以歲前,抑勒發遣,殊非前此別論之意,帥臣狀辭,難免不審,推考,仍卽關飭道臣,勿以些少爲弊爲念,期於全還之意,分付爲良如敎。
傳于洪仁浩曰,七月以後輪對受點人,爲近百人云,八月初一日·十一日·二十一日日次受點人,先令明日待令,諸承旨持公事入侍,使之同爲入侍。
黃昇源,以議政府三公意啓曰,今丙辰年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
黃昇源,以中樞府言啓曰,本府郞廳及醫員錄事等,今丙辰年秋冬等褒貶,當爲等第,而領府事金憙在外,故限內不得磨勘之意,敢啓。傳曰,知道。
黃昇源,以忠勳府言啓曰,本府今丙辰年秋冬等褒貶,當爲磨勘,而有司堂上不備,限內不得爲之之意,敢啓。傳曰,知道。
黃昇源,以弘文館提學意啓曰,今秋冬等本館褒貶,當爲等第磨勘,而領館事洪樂性身病,限內不得爲之之意,敢啓。傳曰,知道。
黃昇源,以戶曹言啓曰,本曹郞廳及所屬各司官員,今丙辰秋冬等褒貶,依前例磨鍊以入,而軍資監·司宰監·司䆃寺·內贍寺·長興庫·司圃署,因都提調·提調有故,不得磨勘,去春夏等褒貶時,軍資監·司宰監,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
黃昇源,以禮曹言啓曰,各陵殿園墓·本曹郞廳·四學童蒙敎官·通禮院·典牲署·惠民署·司譯院·掌樂院·禮賓寺·圖畫署官員等,今丙辰年秋冬等褒貶,等第以入,而宗廟署·社稷署·景慕宮·內醫院·奉常寺·弘文館·藝文館·春秋館·成均館·觀象監·承文院·東西氷庫·東西活人署·典醫監·東西關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
黃昇源,以禮曹言啓曰,今此所屬各司官員等褒貶時,康陵參奉南復來,與參判臣李祖承,有應避之嫌,不得同爲磨勘,別啓本以入之意,敢啓。傳曰,知道。
黃昇源,以兵曹言啓曰,本曹今丙辰年秋冬等褒貶等第,磨鍊以入,而本曹所屬訓鍊院官員等矣褒貶,因本院堂上有故,不得一體磨勘,典設司·軍器寺官員等矣去春夏等褒貶,其時官員,已多遞易,依例蕩滌之意,敢啓。傳曰,知道。
黃昇源,以兵曹言啓曰,本曹今丙辰年秋冬等褒貶啓本中,刀擦五處之意,敢啓。傳曰,知道。
黃昇源,以工曹言啓曰,本曹郞廳,今丙辰年秋冬等褒貶及屬司尙衣院·繕工監·掌苑署·造紙署·瓦署典涓司官員,今丙辰年秋冬等褒貶合七度,磨勘以入,屬司尙衣院,今丙辰年春夏等褒貶,因該院提調有故,限內不得磨勘,而其時官員,多有遷轉者,依近例蕩滌之意,敢啓。傳曰,知道。
黃昇源,以儀賓府言啓曰,本府郞廳矣今丙辰年秋冬等褒貶等第,當爲磨勘,而首堂上昌城尉臣黃仁點,身病猝重,限內不得爲之之意,敢啓。傳曰,知道。
黃昇源,以耆老所言啓曰,本所堂上,多有身病,今丙辰年秋冬等褒貶,限內不得磨勘之意,敢啓。傳曰,知道。
申耆,以壯勇營都提調意啓曰,本營從事官及諸將官,今丙辰年秋冬等褒貶,當爲等第,而臣樂性以身病,限內不得磨勘之意,敢啓。傳曰,知道。
申耆,以壯勇營言啓曰,本營將校·軍兵,今丙辰年秋冬等勤慢磨勘啓本中,一處刀擦之意,敢啓。傳曰,知道。
申耆,以壯勇營言啓曰,本營諸將校,各哨色頭目軍及統首等,今丙辰年秋冬等勤慢,磨勘以入之意,敢啓。傳曰,知道。
朴基正,以宣惠廳都提調意啓曰,本廳郞廳等,今丙辰年秋冬等褒貶,當爲等第,而臣等俱有病故,限內不得磨勘之意,敢啓。傳曰,知道。
申耆,以訓鍊都監都提調意啓曰,本局從事官·禁松參軍諸將官,今丙辰年秋冬等褒貶,當爲等第,而都提調臣蔡濟恭以身病,限內不得磨勘之意,敢啓。傳曰,知道。
申耆,以禁衛營都提調意啓曰,本營從事官及諸將官,今丙辰年秋冬等褒貶,當爲等第,而臣樂性有身病,限內不得磨勘之意,敢啓。傳曰,知道。
申耆,以御營廳言啓曰,今丙辰年秋冬等褒貶,依例磨勘以入,而自乙卯年秋冬等,至今年春夏等褒貶,連因有故,不得磨勘矣,到今其時從事官諸將官,多有已遞之人,竝不爲磨勘之意,敢啓。傳曰,知道。
申耆,以濬川司都提調意啓曰,本司都廳及郞廳,今丙辰年秋冬等褒貶,當爲等第,而臣等俱有故,限內不得磨勘之意,敢啓。傳曰知道。
吏曹啓目,粘連觀此慶尙監司李泰永狀啓,則蔚山府使李廷仁,昌原府使趙宅鎭久任事,漆原縣監趙永祥與河陽縣監朴命燮,相換,三嘉縣令洪樂敎與禮安縣監朴獻源,相換事,朴命燮·朴獻源亦爲久任事,竝只依狀請施行爲白乎旀,淸道·咸安相換事,自上別有處分,謹當依聖敎擧行,而至於洪樂敎之不能治三嘉者,何以治禮安,趙永祥之不能任漆原者,何以任河陽是白乎乃,該道臣亦有所酌量,有此相換之請,則姑令觀其勝任與否,更爲陳聞之意,嚴飭於該道臣李泰永處,何如?判付啓,依允爲旀,陳聞之限,依回啓例爲之事,分付爲良如敎。
應敎趙弘鎭,副應敎尹序東,掌令沈奎魯,校理洪秀晩·尹悌東,副校理鄭來百·沈興永,正言趙德潤,修撰金熙采,副修撰尹益烈啓曰,請寢罪人鄭致達妻出置城外之命,依前還發配所,亟令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上請亟寢昧爽以後申禁之命,因許捧入,未徹之啓,特賜允兪,俾刀削十一字
掌令沈奎魯,正言趙德潤啓曰,請遲晩後物故罪人啓能,亟施孥籍,趾賊等凶種·快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上請承款後物故罪人九宗,亟施孥籍之典。措辭見上掌令沈奎魯啓曰,請寢李汝節定配之命,更令王府,嚴覈取招,施以當律。措辭見上正言趙德潤啓曰,請金甲島爲奴罪人克觀,古今島奴罪人克泰,更令王府嚴鞫得情,夬正王法。措辭見上請逆賊尙魯亟施孥戮之典措辭見上請寢秋曹罪人柳師文放釋之命,仍令王府,設鞫嚴問,夬正典刑。措辭見上請島配罪人李周奭,更令王府,拿致加刑,限己身島配,雖有赦典,永勿擧論。措辭見上答三司曰,不允。刀削五字答兩司曰,不允。答府曰,不允。答院曰,不允。柳斯文事,亟停勿煩。
司諫李景溟疏曰,伏以臣,生逢聖明之世,猥廁朝籍,出入從班,且二十年矣,今年春又忝重試,白首攀桂,榮耀已極,館職旋授,誤恩曠絶,臣非木石,寧不感激圖報?古人所謂生隕死結者,誠歇後語也。迺者薇垣除旨,又下於夢想之外,噫,顧念臺閣,是臣已試蔑效之地也。且臣才窳識劣,自知甚明,實無一分供職之望,而日前嚴敎之下,義分是懼,隨牌詣闕,膽傳古紙而退,若抗顔仍據,玷汚名器,厚招淸朝之譏議,臣何忍爲此?乃敢冒萬死,號籲於天地父母之前。伏乞聖慈,特命鐫改臣職名,以重官方,以安微分。臣於乞免之章,不宜及他,而竊有所目下痛惋者,敢陳蕘說,惟聖明採納焉。臣軍資正待罪之日,取見其二所掌逋欠文書,前主簿金成九,辛亥年間,染指倉穀,至九十餘石之多,于今六年,全數未捧,噫,此何事也?蓋本監恒定捧上米都數,爲二萬四千石,而掖隷禁軍各營門將校輩,皆放料於此,其所關係,亦云不輕矣。渠身爲倉官,則束濕該吏,各別檢飭,俾無尾閭之患,以盡奉公之道,事理當然,而不此之爲,乃反肆意犯用,專無顧忌,有若取諸私藏者然,世間有如許贜吏,臣未之聞也。此而置之,則倉穀盜竊之弊,將不知至於何境。臣謂軍資監前主簿金成九,卽令該曹査實本事後,亟施遠地竄配之典,所逋倉穀,一一徵納,斷不可已也。淸安縣監李鼎烈,居官以後,無一善狀,細琑貪鄙,不一而足,臣不欲泚筆而論,其外所聞,又甚駭悖。乃於本境內近百戶大村之後,爲奪土民累世墳山,利㗖暗地,始出假借之計,威脅里氓,終售渙散之術,官僮嘯聚,一村嗷嗷,無論老少,枷囚凍獄,景色愁慘,遠近喧傳,此是萬萬不法之甚者,而又爲其窮族,率置衙中,獵取縣內富民,勒令涓日成婚,官作財主,攘奪膏腴,是豈官長忍爲之事也?又托以前官豎碑,每戶徵錢,終歸私橐,跡其處心行事,無非喫錢妙術,南土之民,抑獨何罪,付之於如此貪猾之手乎?臣謂淸安縣監李鼎烈,特施譴罷之典,宜矣。噫,異端之害人國家,從古何限,而未有如近日所謂西學之至妖至㦧。臣在戊申年間,待罪持憲時,以妖學嚴禁事,妄陳瞽說,聖批若曰,設禁當否,令廟堂商確以聞,時廟堂仍傳敎,將臣疏意,措辭行會於各道方伯·守令,十分嚴截。其後妖魁,果被顯戮,人心始知危懼,其革治之道,可保無虞。前月臣在湖中時,聞之鄕人,近縣有巨魁李存昌者,比向來伏法之魁,不啻十倍,當邦禁至嚴之時,誦習妖書,一如平常,愚夫愚婦,莫不趨風,內浦一邊,幾歸於邪學之窟,頃者暫繫縣獄,旋竄他方,聖代失刑之甚,孰過於此?隨處餘波,遺燼難保其必無。臣謂西學巨魁李存昌者,亟令王府,特施一律,以靖世道,以懲人心焉。臣無任云云。省疏具悉。金成九事,依施。所逋倉穀,令該曹査實草記後處之。李鼎烈譴罷事,旣與風傳有異,依施,而諸條虛實,宜有覈處,亦令道臣査啓。李存昌事,旣曰邪學巨魁,又請亟施一律,令該曹問議大臣處之。爾其勿辭察職。
丙辰十二月十五日辰時,上御春塘臺。親臨柑製,兼行秋到記製講,藥房入診,同爲入侍時,行都承旨黃昇源,行左承旨洪仁浩,右承旨申耆,左副承旨李勉兢,右副承旨李海愚,同副承旨朴基正,假注書曺錫中·尹命烈,記事官金景煥,記注官金良倜,直提學李晩秀,檢校待敎沈象奎·徐有榘,待敎李存秀,藥房提調尹師國,以次進伏訖。上具翼善冠·衮龍袍,自內出陞御座。上曰,試官行禮,置之,直爲陞殿,可也。殿講試官行判中樞府事李秉模,大護軍李秉鼎·金載瓚,禮曹參議魚用謙,行副護軍宋銓,成均館直講朴吉源,兵曹正郞鄭晩錫,製述試官行禮曹判書閔鍾顯,鰲恩君李敬一,副護軍李肇源·朴宗來,副司直金履喬,弘文館修撰金熙采,以次進伏訖。秉模曰,日氣甚寒,聖體,若何?上曰,一樣矣。師國曰,日氣漸寒,聖體,若何?上曰,一樣矣。師國曰,王大妃殿氣候,何如?上曰,一樣矣。師國曰,惠慶宮氣候,何如?上曰,一樣矣。師國曰,醫官待令矣。上曰,置之。仍命書傳敎曰,吏兵房承旨持褒貶啓本入侍。昇源·耆持褒貶啓本,進前開坼,次第讀奏訖。昇源曰,卽伏見諸道今秋冬等褒貶啓本,則忠淸監司林濟遠,溫陽郡守尹,宜置下考,而置諸中考,致勤點下前黃海監司徐邁修,全羅監司徐鼎修,咸鏡監司趙尙鎭,守令無一人居下,江原監司徐有防,守令無一人居中居下,殊無嚴明殿最之意,竝推考警責,何如?上曰,依爲之。出擧條耆曰,卽伏見諸道今秋冬等褒貶啓本,則慶尙監司李泰永,江華留守金履翼,前統制使李得濟,京畿水使李性默,慶尙左水使李得駿,全羅左〈水〉使李運昌,邊將無一人居中居下,平安監司朴宗甲,北兵使鄭觀采,南兵使李壽鵬,黃海水使徐英輔,邊將無一人居下,殊無嚴明殿最之意,竝推考警責,何如?上曰,依爲之。出擧條上命仁浩書傳敎曰,諸道之中,惟北關一道,分設敎養官,安邊等四邑,文川郡守爲其官,永興等四邑,高山察訪爲其官,洪原等六邑,北靑府使爲其官,吉州等十邑,鏡城判官爲其官,蓋以遐荒敻越於京師,而敎難遠覃,分置敎官,俾各訓迪,近來爲其官守者,未聞修擧職事,而夏冬殿最,按例書題,事之欠誠,莫甚於此。古則北道亦出旌招之士,近久寂然,千里之地方,豈比十室小聚,則忠信之士,特未聞其名姓而然,亦安知非分敎之失其方,而忽於作成乎?年前關東以科宦之數少,持命道臣,分選曉解經義,嫺習功令之儒生,聞于朝,下題及疑義付之道臣,經義則令地方官就問其家,功令則試之營庭,封券上送,入格者仍令起送,而臨軒試取,其後又以被選於經義者,定爲分敎官,此例當用於此道,欲爲循名責實之政。且此道道科,已爲多年武技,更當下敎,先以此意,令廟堂措辭,分付,俾卽嚴飭守令,就一里而取其優,就一社而拔其尤,更就一邑之中,通取幾人,報于道臣,道臣更叩其能否狀聞。至於通經之士,飭躬修行,寧或自衒,此亦一依年前關東例,道伯誠心搜訪,亦爲狀聞。上曰,有司堂上,以此傳敎,從速行會,可也。上曰,泮儒食堂,今方設行,而飯羹之屬,勿致寒冷,預爲點火以待,可也。晩秀曰,食堂時例爲打鼓,而泮庭所在者,不得移來矣。上曰,午鼓所用者,用之,可也。上曰,儒生自集春門許入整齊後,設食堂,試官承史及雲寶劍摠管,各饋食堂一床,可也。命書榻敎曰,食堂時館堂,不可不備員,而同成均徐龍輔,聞其實病,無以參班云,許遞,其代前望單子入之,待下批牌招,先入侍後謝恩,命設食堂。晩秀奉御床跪進,小間命撤食堂,頒柑訖。命鍾顯,敬一書御題,擬漢吳漢謝遣人觀大司馬何爲表訖,宣敎官奉御題,懸題板。上曰,開講。仍命書傳敎曰,內閣新印活字三經四書之玉署諸臣校正本,自今番秋到記儒生殿講用之事,令內閣·玉堂·成均館知悉。生員閔德基進伏。讀舜典,命收栍純通。命書傳敎曰,生員閔德基純通,直赴殿試。生員林東鎭,幼學鄭翼邦等四十人,以次進講訖。上曰,試券,幾盡呈納耶?試官分考,以爲編次之地,可也。命書榻敎曰,藝文提學李秉鼎,讀券官爲之。又命書榻敎曰,當該司鑰,令攸司科治。考券訖。命書傳敎曰,柑製兼秋到記製述居首進士李敬參,直赴殿試。之次生員金啓河,直赴會試。講儒低等之取居首,罕例也。幼學趙德履,亦爲直赴會試。製述之次生員趙民和,給二分,講則無通儒,無論製述,次上生員李箕采·金鐮,進士安光宇,生員洪準源,講略幼學文日表·愼宜學·朴慶著·鄭翼邦·鄭翼秀·朴思默·朴思彦·金德潤,各紙二卷賜給。講粗幼學康濟臣·李陽彙·李學葵·張遇籍·李珩·韓夢奎·金尙蘭·文克忠,各紙一卷賜給。又命書傳敎曰,入格儒生明日待令。敬懋曰,臣待罪捕將,適有職掌所達之事。班族沈翬鎭,爲人狡猾,行己絶悖,出沒閭巷,假稱廉問,誑惑誘脅,到處侵害,民受其弊之端,不一而足。李羲祚爲名人,或參僞券而圖利,或欺平民而取物,傷人害物之習,無所不爲,傳說狼藉,有口皆傳,譏察校卒,同然一辭,而特以班名之故,尙逭當被之律。此等亂法之類,不宜一任其作奸於京城之內,假稱廉問罪人沈翬鎭,欺人取物罪人李羲祚,竝移送秋曹,嚴刑遠配,何如?上曰,依爲之。出擧條命退,諸臣以次退出。
上在昌德宮。停常參·經筵。
李海愚啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,黃海監司留待。
傳于洪仁浩曰,諸承旨,持公事入侍。
備忘記,黃海監司閔台爀下直,長弓一張,長箭一部,賜給。
洪仁浩啓曰,八月初一日,日次輪對官社稷令尹行逵,工曹佐郞趙鎭球,西氷庫別檢李豐林,義盈奉事李是釬,掌樂主簿宋時淵,十一日日次輪對官司宰奉事趙遠慶,禁府都事吳鎭奎·姜世靖·趙鎭順,司饔主簿韓昇裕,直長鄭持容,奉事林周喆·李敬簡,繕工主簿金聲鳴,監役徐有昌·權中執,副奉事李玄謙,二十一日日次輪對官宗簿主簿蔡趾永,直長朴宗龜,漢城庶尹丁志德,長興主簿許㬘,奉事金履度,典牲直長李尙弼,副奉事高萬說,奉常正金晦彬,判官李東植,來待矣。傳曰,入侍。
傳于洪仁浩曰,入格儒生入侍。
洪仁浩啓曰,來十八日日次儒生殿講爲之事,命下矣。處所以何處爲之乎?敢稟。傳曰,昨日殿講處所爲之。
洪仁浩啓曰,左承旨申耆,今日不爲仕進,卽爲牌招,何如?傳曰,許遞,前望單子入之,待下批,牌招察任。
以大司諫金翰東,司諫李景溟,獻納朴鍾淳,正言金熙華·趙德潤,執義宋翼孝,掌令沈奎魯·鄭㝡成,牌不進罷職傳旨,傳于朴基正曰,只推。
承旨前望單子入之,沈鏗落點。
傳于洪仁浩曰,輪對官中,九月朔三次,十月朔三次,十一月朔三次,十二月朔二次受點人,再明日,待令,今月二十一日日次輪對官,明日受點,亦令再明日待令事,分付。
洪仁浩啓曰,襄武公鄭鳳壽後孫,持古蹟文字,依下敎,來待矣。傳曰,入侍。
傳于李勉兢曰,軍士房承旨入侍。
傳于洪仁浩曰,吏兵批,開拆坐起,旣命今日爲之,政官牌招開政。
李海愚啓曰,行大司憲宋煥箕,持平金壽祖·鄭宗魯在外,執義宋翼孝,掌令沈奎魯·鄭㝡成牌不進,監察茶時之意,敢啓。傳曰,知道。
吏曹口傳政事,吏曹參議蔡弘遠仍任事,承傳。
以吏曹參議蔡弘遠牌不進罷職傳旨,傳于洪仁浩曰,此傳旨還給,呼望承旨推考。
有政。吏批,判書沈煥之進,參判徐龍輔,牌不進,參議蔡弘遠,牌不進,同副承旨沈鏗進。以蔡趾永爲禮曹正郞,林夏喆爲敦寧主簿,李奎南爲司饔奉事,司圃直長李應鼎,司饔直長鄭時儉相換,漆原縣監趙永祥,河陽縣監朴命燮相換,三嘉縣監洪樂敎,禮安縣監朴獻源相換,槐山郡守金羲淳,瑞山郡守兪岳柱相換,壯勇衛林秀鳳,今加嘉善,加資事,承傳。
再政。以文燦奎爲刑曹佐郞。
兵批,判書鄭好仁病,參判李鼎揆入直進,參議李翼晉,參知成德雨病,右副承旨朴基正進,護軍林蓍喆·洪明浩·洪聖淵·權裕,副護軍李城輔·宋民載,以上竝單付。
吏曹參判前望單子入之,洪明浩落點。
傳于李海愚曰,坐直承旨入侍。
以全羅監司徐鼎修狀啓,靈巖郡所安島漂到異國船問情事,判付內,啓下備邊司爲旀。問情事體,何等嚴重,且蔭倅異於武倅,亦異於象譯,則漂人居住,皆是蘇州,姓字亦非方言,不問可知爲漢人,渠輩旣稱華人,而忽於問情也。問以漢淸,渠輩答語以淸人錄出者,極爲駭然。漂人亦人,最初報辭之然疑於給糧,亦甚駭然,該縣監李勉輝,不可改差而止,令道臣,從後査問報來後,草記勘罪,海南縣監洪繼善,爲先推考,問情譯官,亦令道臣,嚴棍懲礪爲良如敎。
沈鏗啓曰,吏曹參議蔡弘遠,旣入闕中,嚴敎之下,席藁於延英門外,屢度催促,終不出肅,事體所在,萬萬未安,所當重勘,而本院請推之外,無他可施之罰,何以爲之?敢稟。傳曰,大臣子弟持身,異於他家,旣無情勢,又非公格,而名之曰,自劃,爲此無嚴之擧,所當嚴勘,而反有關於事體,此啓辭勿施,況三銓之家,是何家也?燥濕義當不擇,以此意嚴飭。
沈鏗,以吏曹言啓曰,今日政廳,考見各道褒貶啓本,則仁川府使李衡弼,以差欠細傾爲目,藍浦縣監趙雲衢,以生手向熟爲目,玉果縣監魏伯珪,以何必求備爲目?求禮縣監李宗祥,以謗或由杖爲目,俱宜置中考,而置諸上考,致勤點下,殊無嚴明殿最之意,當該三道道臣,推考警責,藍浦縣監趙雲衢罷黜,仁川府使李衡弼,玉果縣監魏伯珪,求禮縣監李宗祥,竝中考施行,溫陽郡守尹,依定式下考施行,何如?傳曰,允。魏伯珪之生手,勢也,道臣之求備,卿等之降考,俱過矣,勿論价川郡守崔性烈,不體拔例差邑之意,焉敢吝財乎?吝財則不愛民可知,然於渠何足深責,而渠之到此,卽何等拔例,則不知一念圖報之義,反恤己私,豈不駭然?降付道內最殘鎭堡權管,使之除朝辭赴防,一以懲溺職之罪,一以寓不絶其祿之意,可也。
洪仁浩,以吏曹言啓曰,交河郡守丁載運,以六年窠守令,三次居中,其不治可知,依例罷黜,何如?傳曰,允。
洪仁浩,以吏曹言啓曰,司饔院僉正金龍柱,以三十朔窠,兩次居中,依例罷職,何如?傳曰,允。
朴基正,以兵曹言啓曰,慶尙監司李泰永狀啓,今夏秋等道內別試武士合試,營下鐵箭入格前縣令權就一等三人,騎芻入格閑良林遇榮,片箭入格出身劉志行等二人,講書入格閑良辛思復等,起送兵曹事,纔已啓下,而權就一等七人,今已上來矣。在前嶺南別試武士,齊到後,依本道入格技藝,自臣曹,有更試草記之例,今亦依此例試取,何如?傳曰,嶺南武士,旣命抄上,及其上來,還爲下送,渠輩之才劣姑無論,殊非勸奬之本意,再明日殿座時,當召試,試官則卿及入直摠府堂郞,爲之,可也。
朴基正,以兵曹言啓曰,坼見諸道褒貶啓本,則江華留守金履翼啓本中,德津萬戶陳澤文,以何責損體爲目,慶尙左水使李得駿啓本中,包伊萬戶張鳳翔,以承善何妨爲目,南兵使李壽鵬啓本中,別害僉使吳顯忠,以山貿宜勉爲目,則宜置中考,而置諸上考,羅暖萬戶黃仁燁,以客謗何招爲目,則宜置下考,而置諸中考,平安兵使任嵂啓本中,山羊會萬戶文泗成,以謗豈盡信爲目,則宜置中考,而置諸上考,北兵使鄭觀采啓本中,朱乙溫萬戶宋世聃,以悖子盍禁爲目,則宜置下考,而置諸中考,黃海水使徐英輔啓本中,助泥萬戶尹赫周,以誚謗姑徐爲目,則宜置下考,而置諸中考,殊無嚴明殿最之意,各該守臣帥臣,推考警責,德津萬戶陳澤文,包伊萬戶張鳳翔,別害僉使吳顯忠,山羊會萬戶文泗成,竝中考施行,羅暖萬戶黃仁燁,朱乙溫萬戶宋世聃,助泥萬戶尹赫周,竝下考施行,黃海水虞候沈學祖,以人固純實,事或如之爲目,則事事不能皆爲純實可知,而置諸上考,其在嚴明考績之誼,不可置之中考而止,黃海水使徐英輔,從重推考,水虞候沈學祖,罷黜,何如?傳曰,允。張鳳翔,則鎭將之柔善,猶勝於椎剝士卒之類,何必降考乎?勿論,吳顯忠山貿之目,可知其徵斂貂蔘,比鳳翔,優劣判異,令該府,拿問處之,當該帥臣,從重推考,同爲等第之道臣,亦爲推考,可也。
朴基正,以兵曹言啓曰,在德萬戶朱重大,連二等褒貶居中,其不職可知,依例罷職,何如?傳曰,允。
朴基正,以兵曹言啓曰,宣薦內禁衛取才時,三技以上入格人,單子書入之意,敢啓。傳曰,知道。
朴基正,以壯勇營言啓曰,依下敎,額外壯勇衛兼宣傳官,如有增減於四人之數,則祿窠區處一款,收議於前大將兼大將等處,則前大將摠戎使徐有大,以爲雖定四窠,不必拘於四窠,日後如有兼帶宣傳官,加數而隨其數,次次加付,則此亦兼帶禁旅,禁旅無闕額之慮,額外壯勇衛兼宣傳官,無無料之歎,以此爲式,恐合事宜云。前兼大將訓鍊大將李柱國,以爲額外壯勇衛祿四窠,當初自兵曹,劃送本營,三窠額外兼宣傳官者,受食一窠額外掌務受食,而來頭額外兼宣傳官者,姑未知其數之幾何,則以三窠定式,不免有膠柱之慮,臣意則額外宣傳之數,若過三員,自本營,移文兵曹,從其加數,祿窠增劃移來,不及三員,祿窠還送兵曹,則兵曹初無所損之事,而恐亦無窒礙之端云。前兼大將禁衛大將李敬懋,以爲參下宣傳官祿科之分定於禁旅各番者,幾窠竝與額外壯勇衛廳四窠,宜有原定都額數,彼此俱無贏縮之中,額外壯勇衛兼宣傳官,四窠內作窠,而壯勇衛中,雖無可以代差之人,宣傳官原定額數,不可闕而不差,然則不由額外壯勇衛,而新差四窠中,見缺之代者,不可不以壯勇衛兼宣傳官,書塡告身,而壯勇衛,自至加額,凡額外壯勇衛中見差各番兼宣傳官窠,則亦當以某番兼宣傳官,額外壯勇衛書塡官銜,而此則有營號倒置之嫌,減下額外壯勇衛,似爲得宜云。前兼大將御營大將李漢豐,以爲額外壯勇衛兼宣傳官之數,如過四員,則其祿窠,他無推移之道,而向日變通之時,禁軍兼仕之祿,依各廳參下之數,以六十二窠定額,故壯勇衛兼宣傳官,出之則六十二祿窠中,隨其多少而有闕云,額外壯勇衛,事體自別,與他參下官,雖不可口傳於禁軍,仍爲受祿於本窠,似涉便當,以此定式,則四窠之外,或多至某窠,恐無掣礙之端云矣。今此諸議,旣未純同,臣固不敢指一仰對,而向於筵中,有所仰達,故玆敢復陳矣。大抵參下宣傳官之分屬於禁旅及額外壯勇衛,蓋出於申復舊典,培養武士之意,則今以祿窠之難便,恐不可隨時闊狹,移改官銜,當初實職祿六十二窠分排時,有餘米每朔爲四石零及守禦廳堂上將官所受護軍祿四窠,每朔米爲四石八斗,太爲三石七斗,而姑無歸屬處。以此移劃於本營,則可作司勇祿十餘窠,竝與原四窠而乃爲十五六窠,額外壯勇衛之兼帶參外實職者,竝付此祿,而逐朔放下之規,年終會計之節,一如本營別將把摠頒祿之例,則恐合事宜,上裁,何如?傳曰,該曹自有守廳將官窠,禁軍餘窠,依訓將議,施行,可也。
朴基正,以備邊司言啓曰,卽見全羅監司徐鼎修狀啓,則枚擧康津縣監李勉輝,海南縣監洪繼善報辭,靈巖所安島漂到異國人十二名,果是江南蘇州府商船,而右水營回題內,該道領將文報中,彼人柴糧絶乏,自島中,先爲救急,則彼人飢餒,明若觀火,入島卽時,先問其商船與否後,供饋等節,申飭擧行云,故先以酒餠鮮湯等物宴餉,右水營譯官,使之馳到,罔夜問情云。彼人等柴糧絶乏,雖未及問情,依例備給之意,纔已題送,而問情馳啓之前,先此宴餉,事極不審,兩邑首吏鄕,待竣事嚴治懲礪爲辭矣。漂人接待,自有規例,事屬邊情,在所嚴謹,雖是問情之前,明知其絶糧飢餒,則島將之柴米救急,容或可恕,而右水使金處漢之問情前,申飭供饋之題,已極可駭,兩縣監與梨津萬戶,酒餠鮮湯宴餉之報,尤萬萬不審,而該道臣狀辭,只以兩邑首鄕吏,嚴懲爲辭,右水使牒題知委之失,不爲論責,柴糧備給,縣牒前,已先擧行者,則道臣之纔已題送登聞者,亦甚逕庭,竝不可置而不論,該道臣,爲先推考,右水使金處漢,康津縣監李勉輝,海南縣監洪繼善,梨津萬戶朴東旭罪狀,令道臣,更爲査問,分輕重論列馳啓,此後接待擧行等節,益加各別嚴飭事,更爲分付,何如?傳曰,允。
吏曹啓目,粘連長興府使洪龍健,靈巖郡守吳在斗,久任事,依狀請施行爲白乎旀,益山·珍山,俱以殘邑,雖有弊端云,而比諸他邑未正數遞,則趙有善·金箕南二人,治民之術,奚長奚短,孰優孰劣是白乎旀,康津·興陽,俱以沿海弊邑,頗稱難治,則閔亨默之吏術,果優於李勉輝,勉輝之治法,何遜於亨默,而有此相換之請是白乎喩,益山·康津之某弊可釐,箕南·亨默之其才所長,竝不陳論,臣曹有難循例稟處,該道臣徐鼎修推考,兩邑相換事,更令條列其某邑某弊,誰可於此,誰否於彼,以爲狀聞事,分付,何如?判付啓,依回啓施行爲旀。康津倅段,滿瓜於康津者,又爲計仕於興陽,不但有官怠之慮,漂人問情事,廟堂,旣有草記,自在已遞之科,爲先改差差代,而可合久任,責其成效者,無論文蔭武,拔例差送,使流戶還集,曠土復墾爲良如敎。
刑曹啓目,向前林益炫,亦旣已遲晩,自臣曹,考律科罪,何如?判付啓,校書館書冊之闉失,專由於書房色司鑰所爲,至於昨日擧行,不知聖經賢傳之當尊,閣事之痛駭,莫甚於渠,爲先嚴杖放送爲旀。此後殿講命官件,以今番新印經書用之之意,已有下敎,而此外講冊之不謹傳,與以致闉失者,徵出於司鑰,過三次,令內閣,草記該司鑰,嚴杖定配爲良如敎。
判中樞府事李命植疏曰,伏以臣於日前,猥上辭本,特荷體諒之洪渥,先解壯營之重務,前後瀝血之懇,庶幾次第準請,臣手奉批旨,莊誦再三,自不覺感涕之霑襟也。仍伏念臣,自十數年來,杜門畏約,作一廢人,不復爲立朝從仕計者,實出於區區咫尺之守,而乃於年前,忽奉壯營之除,感戴殊私,怵畏嚴命,未能全其微諒,有負私心,竟至於唐突冒膺,旣已冒膺之後,又不敢力辭於他務,雖未嘗一赴於朝會公座,而淟涊苟且,夤緣蹲據,迄至于今,政是不識人間羞恥事者也。拊躬慙恧何曾一日安於心也,今旣厚被聖恩,許解營任,則其不可暫時虛縻於他司也決矣,此不待臣言之畢,而日月之明,想有以俯燭矣。況臣情地之臲卼,比之前日,尤有別焉,晝宵所仰望者,惟在於退遂初服,以保晩節而已。今若虛帶諸司兼綰,因仍磅礴,則公焉而每致義分之都虧,私焉而亦將廉防之益壞,以此以彼,亦豈可蹲冒姑息,不思自處也哉?至於狗馬賤疾,前旣悉暴,不當更煩,而顧今情勢之不可冒,殆無間於病狀之必無幸,玆不得不申控短章,仰徹崇嚴。伏願聖慈,哀憐垂察,特遞臣惠局·籌司·司宰提擧之任,許臣懸車之請,以遵禮經之明訓,仍治臣屢瀆之罪,以肅朝綱焉,臣無任云云。答曰,省疏具悉。卿之精力,尙可强,勿辭,姑爲行公。
丙辰十二月十六日辰時,上御誠正閣。諸承旨持公事入侍,輪對官,入格儒生,同爲入侍時,行左承旨洪仁浩,左副承旨李勉兢,右副承旨李海愚,同副承旨朴基正,假注書曺錫中·尹命烈,記事官金景煥,記注官金良倜,檢校待敎徐有榘,輪對官社稷令尹行逵,工曹佐郞趙鎭球,西氷庫別檢李豐林,義盈庫奉事李是釬,掌樂主簿宋時淵,司宰奉事趙遠慶,禁府都事吳鎭奎·姜世靖·趙鎭順,司饔主簿韓昇裕,直長鄭持容,奉事林周喆·李敬簡,繕工主簿金聲鳴,監役徐有昌·權中執,副奉事李玄謙,宗簿主簿蔡趾永,直長朴宗龜,漢城庶尹丁志德,長興主簿許㬘,奉事金履度,典牲直長李尙弼,副奉事高萬說,奉常正金晦彬,判官李東植,入格儒生李敬參·閔德基·金啓河·洪準源·安光宇·金鎌·李箕采·趙民和,以次進伏訖。上曰,各房,讀奏公事。仁浩,讀奏咸鏡監司趙尙鎭啓本,文正公陞配後,酌禮設行事。命書判付訖。上曰,昨日禁將擧條中,兩人罪名,不爲論列,擧條還納,使之改措語以入,可也。上曰,輪對官進前,各奏所懷,可也。行逵·鎭球·豐林,進前伏奏職姓名,以無所懷仰對。是釬曰,臣竊聞貢人輩物議,則濟州三邑常藿進上,例自戶曹捧納,出付貢人,而濟藿,本來品劣,不合於御供物種,故貢人輩,換貿以用,此一款,不無弊端,臣意,則一依北關諸邑之已例,自該曹,折價代捧,以爲永久蒙惠之道爲宜。上曰,令該曹稟處,可也。上曰,都政不遠,又當歲末,不欲使積仕之人,有或生頉,今番雖無所懷,一竝安徐,而此後則無敢以無所懷仰奏,其中有所懷者,進奏,無所懷者,只奏姓名而出去,可也。時淵,進前奏職姓名。上曰,宋啓幹,爾之子耶?時淵曰,然矣。上曰,啓幹,狀貌甚和吉矣,今番致祭時,爾當下去耶?時淵曰,明日發行矣。中執,進前伏奏職姓名。上曰,爾爲先正之幾世孫乎?中執曰,玄孫矣。上曰,輪對官退去,入格儒生進前。敬參進前,伏奏姓名。上曰,爾爲故判書李廷濟幾世孫乎?敬參曰,曾孫矣。上曰,外家爲誰?妻家爲誰?敬參曰,尹勉敎之外孫,申宅彬之女壻也。上曰,做表幾首?敬參曰,五百首矣。啓河等,各奏姓名而。上曰,入格儒生,頒賞於殿庭,可也。勉兢,承命出頒賞。仁浩曰,入格儒生,旣有待令之命,而講經儒生,未及來待於頒賞之時,本館之不卽知委,事甚未安,大司成李晩秀,推考,何如?上曰,依爲之。仁浩曰,八月十一日,日次輪對官繕工奉事尹致猷,不爲待令,事甚未安,推考,何如?上曰,勿推,可也。上曰,黃海監司入侍。出榻敎錫中,承命出傳,與黃海監司閔台爀,偕入進伏。上曰,卿其往欽哉?命海愚,宣諭,仍命先退。命書榻敎曰,吏曹參議蔡弘遠,爲先從重推考,各別嚴飭,斯速肅命。上曰,鄭麒壽子孫來待者,使之入侍。錫中,承命出傳,與幼學鄭聖鸐,偕入進伏。聖鸐,奏姓名。上曰,爾與鄭勗世爲幾寸乎?聖鸐曰,五寸親矣。上命納其所持來古蹟文字及冊子。上曰,爾爲襄武公鄭鳳壽之後孫乎?聖鸐曰,鳳壽之弟,故江西縣令麒壽之五代孫矣。上曰,爾之兄弟幾何?聖鸐曰,五兄弟而前大興中軍鄭聖鵠,卽臣之兄也。上曰,爾則何不爲武科之工耶?聖鸐曰,四兄弟,皆爲武業,故臣則未果爲之矣。上命傳敎曰,嘗見龍城雙義錄之印出者,益知其贈兵曹判書襄武公鄭鳳壽,其弟贈戶曹參判鄭麒壽之事蹟,日前因右相言,知其後孫聖鸐之上來,令內閣,尋其齎來之古蹟文字,豈特爲渠家之至寶乎?大抵襄武兄弟之之功之烈,光于屬國,彰于海內,今於其孫之登筵也,如對伊人之典刑,而摩挲遺編,嗟嘆久之,何可無一言而還其卷乎?且渠千里裹足,來京印行,渠先實蹟,其心可取,幼學鄭聖鸐,令該曹錄用。仍命退,諸臣以次退出。
丙辰十二月十六日辰時,上御重熙堂。左副承旨入侍時,左副承旨李勉兢,假注書尹命烈,記事官金景煥,記注官金良倜,以次進伏訖。上曰,祭報府持入。賤臣承命出傳,持祭報府進伏。命書傳敎曰,名以大小法式,一有撓改,均之爲違制之歸焉。均廳郞及糧餉從事之差祭安徐,卽亦法式,壯營從事官差出時,定式亦然,則除非特敎或草記,豈可越例擧論?三銓雖生疎,該曹,必有掌故之吏,則亦當提醒,然而無特敎無草記,違制越例,有此急急塡差,惟恐擧措之不突兀者,抑何所執?吏曹當該堂上,姑先改差。又命書傳敎曰,今日當爲開拆,而參判實病復劇,難以參政云,許遞,前望單子入之,與參議牌招,前參議蔡弘遠之譴罷,在於後勿敢乃爾之意,敍用仍任。又命書傳敎曰,北關自是尙武之地,武技則尤當勸奬,而經工與功令之儒,旣命選啓,況武士乎?依儒生例,令各該邑倅,就其掌內之能通武經,能鍊騎射或步射者,膂力之過人者,右三岐中,雖未必俱合,必取其一岐之分明爲一邑翹楚之人,南關則報于道臣,北關則報于兵使,後錄列名,狀啓後待回下,道帥臣,分試取其入格者,給糧料給馬上送,則亦當召試,所抄者,若或虛實相混。又或有循私見漏者,則守令拿致營門,從重決杖,後削其職名,儒生薦擧之不以實者,亦當如右,道帥臣,亦焉逭重勘乎?邑抄時,則別無規矩之頒下者,待抄出登聞,更當有下敎,竝以此意,分付。仍命退,諸臣以次退出。
丙辰十二月十六日申時,上御重熙堂。坐直承旨入侍時,右副承旨李海愚,假注書尹命烈,記事官金景煥,記注官金良倜,以次進伏訖。上曰,政官持開坼草記入侍。出榻敎賤臣承命出傳,與吏曹判書沈煥之,偕入進伏。命書傳敎曰,今聞政官言,都政,以二十日爲之云,欲於賓廳,使之行政矣,更思自强之義,親政亦可,二十日都政,當親臨,處所以殿講處所,兼行日次殿講,當於都政日爲之,輪對官,亦令殿講日待令事,分付。上曰,吏判先退。煥之退出,上曰,吏曹參議入侍。出榻敎賤臣承命出傳,與吏曹參議蔡弘遠,偕入進伏。上曰,肅拜乎?弘遠曰,臣有區區情勢,不敢肅拜矣。命書傳敎曰,飭敎何如,而不爲肅謝,直爲登筵,寧有如許道理?惜乎大臣之子,不能嚴飭,吏曹參議蔡弘遠,推考,使之肅拜入侍。仍命退,諸臣以次退出。
上在昌德宮。停常參·經筵。
藥房提調尹師國,副提調黃昇源啓曰,節屆隆冬,寒事漸緊,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。元子宮,藥房口傳問安。答曰,知悉。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,來二十一日,朝參日次矣,敢稟。傳曰,停。
李海愚啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨,持公事入侍。
朴基正啓曰,北評事林漢浩狀啓中,皮封,初不着銜,職銜下又爲具銜,原狀啓事係邊情,雖不得不捧入,而揆以格例,極爲未安,推考,何如?傳曰,允。
以大司諫金翰東,司諫李景溟,獻納朴鍾淳,正言金熙華·趙德潤,執義宋翼孝,掌令沈奎魯·鄭㝡成牌不進罷職傳旨,傳于朴基正曰,只推。
朴基正啓曰,行大司憲宋煥箕,持平金壽祖·鄭宗魯在外,執義宋翼孝,掌令沈奎魯·鄭㝡成,牌不進,監察茶時之意,敢啓。傳曰,知道。
傳于沈鏗曰,兵工換房。
禮曹,來正月初十日,行社稷祈穀大祭親祭,取稟。奉敎敬依。
洪仁浩啓曰,十一月初一日,日次輪對書啓中,奉常寺僉正文燦奎,昨日政,移拜刑曹佐郞,而該曹,混書於奉常寺官員,至於受點,臣之矇然捧入,不勝惶悚,而當該禮曹堂上,推考,何如?傳曰,允。
李勉兢,以都摠府言啓曰,都摠管李源,以御營中軍軍兵等,中日試放事,南小營,晝仕出去之意,敢啓。傳曰,知道。
沈鏗,以戶曹言啓曰,司諫李景溟上疏批旨內,金成九事,依施,所逋倉穀,令該曹査實草記後處之事,命下矣。取考該監文書,則前主簿金成九,庚戌·辛亥兩年所逋米一百十四石十四斗零內,九十一石十一斗零,每石代錢四兩式,三百六十七兩已捧,實未捧米二十三石三斗零,田米三十石,太四十三石六斗,自該監,連加催督,尙未準捧,公穀事體至重,爲郞官者,其所逋負,至於此多,誠極痛駭。臣之未卽摘發論勘,萬萬惶恐,而今旣登於臺章,前主簿金成九,令該府,照法嚴勘,所逋穀物亦令秋曹,刻期徵捧,以爲移送該監,準充虛簿之地,何如?傳曰,允。不能摘發之其前其後判堂,豈可無罪乎?倉官有逋,竝與該堂論罪之意定式事,言于廟堂,可也。
李勉兢,以武臣堂上祿試射所試官意啓曰,今日試射時,禁衛營中軍崔東岳,折衝李炯·李應燁·徐廷潤等,俱未滿四中,折衝金夢彩,全不得中,竝依承傳,罷職,何如?傳曰,允。
沈鏗,以兵曹言啓曰,景福宮衛將權仁重,慶熙宮衛將盧性璉,俱以身病猝重,時月之內,無望供職,呈狀乞遞,實病旣如此,則輪番之任,不可久曠,改差,何如?傳曰,允。五衛將忠壯將中,在外者,一體改差,都政日,差代,可也。
沈鏗,以司僕寺一二提調意啓曰,各道牧場所放馬,畜産多寡,牧養數爻,別單書入之意,敢啓。傳曰,知道。
以司僕寺各牧場馬數爻,別單判付內,馬政,有國所重,近來飭禁申嚴之時,勸懲宜有拔例,況常例在於法典者乎?晉州前監牧官申大復賞典,自本寺考例草記,其中慢忽者,亦自本寺草記爲有矣。此後段,每歲牧養數爻,別單以啓目爲之,賞罰區別以聞,定以爲式爲良如敎。
李海愚,以司僕寺一二提調意啓曰,各道牧場所放馬,畜産多寡,牧養數爻,別單判付內,馬政,有國所重,近來飭禁申嚴之時,勸懲宜有拔例,況常例在於法典者乎?晉州前監牧官申大復賞典,自本寺,考例草記,其中慢忽者,亦自本寺草記,此後每歲牧養數爻,別單以啓目爲之,賞罰區別以聞,定以爲式事,命下矣。晉州前監牧官申大復,所管牧馬孳産,加報之數,至於二百三十三匹之多,着意看養,誠心奉公,殊甚嘉尙,其在勸奬之道,宜有拔例施賞之擧,申大復,令該曹復職調用,珍島前監牧官李鎭鼎所管牧馬虧欠之數,爲一百四十四匹,不謹監牧,致此耗縮,究厥罪狀,宜有重勘,李鎭鼎,令該府,拿問處之,何如?傳曰,法典有曰,諸道牧場,牝馬百牡十五,爲一群,每群定群頭一人,每年息八十五匹以上加階,特異者,加階授職。今年晉州牧馬孳息,至於二百數十匹之多,比之法典,幾爲三倍,近來群頭,未聞論賞,若此而何以勸奬乎?該牧官申大復差送,弊牧牧官,蘇弊後,直除道內善地守令,若無窠而有瓜近者,作窠差送,群頭,亦依法典,事當加階授職,而古今異宜,其能擇人,未可知,爲先賞加,果非賤役之人,特差空闕衛將,至於珍島,雖曰間經滄桑,百餘匹虧欠,前所未有,渠雖捐廩,其敢不徵立乎?以兵使之體貌自別,牧場內,虎囕過五匹者,該兵使,決杖九十,載在法書,則如渠牧官之無難報寺,極爲可駭,不可拿處而止,該牧官李鎭鼎,令該府決杖一百,削其官銜,自明年點馬之式,不可不修明,以此知悉,可也。
李海愚,以義禁府言啓曰,別害僉使吳顯忠,拿問處之事,傳旨啓下矣。吳顯忠時在任所云,依例發遣府羅將,交代後,拿來,何如?傳曰,待其自現,拿囚,草記置之,可也。
司僕寺啓目,分養馬故失瘦瘠不馴守令,後錄爲白乎,依此施行何如?判付啓,馬政之疎忽,莫甚於近日,赦典雖過,卽不過徒流雜犯之竝宥兺除良,遇赦蕩滌,係是特恩,則豈可每每分揀乎?依法典,勘罪爲良如敎。
司諫李景溟疏曰,伏以朝廷之所當遵者法制也,人臣之所當守者義理也,此而若或放倒,則其弊也可勝言哉?臣以朝紙所出聖敎觀之,昨日銓官事,誠有所仰認瞻聆者,本營從事之差祭,安徐,旣有定式,則銓官之故爲突兀之擧,未知其意何居,下吏之掌故者,必無不爲提擧之理,而猶且必行乃已,不體聖上蕩平之政,不有聖上精微之旨者,此豈非探試於上,立跡於彼乎?外面雖似小事,所關亦甚非細,使有識見之,寧不驚駭?聖度包含,略施誨責,只命遞職,而臣恐法制,因是而有虧壞之歎,義理因是而歸嘗試之科,不可以已經薄罰,置而不論,臣謂差祭當該銓官,亟施譴罷之典,斷不可已,臣無任云云。省疏具悉。昨日差祭當該銓官,譴罷事,依施。
丙辰十二月十七日辰時,上御誠正閣。藥房入診,諸承旨持公事入侍時,藥房提調尹師國,副提調黃昇源,行左承旨洪仁浩,右承旨李勉兢,左副承旨李海愚,右副承旨朴基正,同副承旨沈鏗,假注書曺錫中·尹命烈,記事官金景煥,記注官金良倜,待敎李存秀,醫官柳光翼·金孝儉·金光國·白成一·周命新·李周憲·丁希泰·吳仁豐,以次進伏訖。師國曰,日氣頗寒,聖體,若何?上曰,一樣矣。師國曰,王大妃殿氣候,何如?上曰,一樣矣。師國曰,惠慶宮氣候,何如?上曰,一樣矣。師國曰,中宮殿氣候,何如?上曰,一樣矣。師國曰,元子宮氣候,何如?上曰,好在矣。命書榻敎曰,王大妃殿進御湯劑,自明日停止。師國曰,醫官待令矣。上曰,置之。上曰,卿除夕入耆社乎?師國曰,明年當入矣。上曰,明年當入者,每於除夕入矣,老人似難行公,行步果勝於向時乎?其間監煎,不入來耶?師國曰,幾爲逐日入來矣。上曰,不必逐日入來,副提調代進,可也。師國曰,江界貿蔘,纔已來納,而尙未給價矣。上曰,以筵敎,發關於關西伯,使卽從厚會減,可也。師國曰,江原道蔘商,以一兩重二本,有來納於藥院者,事雖屑越,有難自下退送,何以爲之乎?上曰,別貿易勿爲事,曾有分付於原營,此則非監營所知耶?師國曰,直來京中,故監司不知云矣。上曰,用有所重,不可退送,先爲受置,令道臣,具由論報於本院,優厚給價,採納人姓名,亦同爲報來,以爲入稟施賞之地,可也。上曰,卿何年及第乎?師國曰,己卯年謁聖矣。上曰,各房讀奏公事。海愚,讀奏忠淸監司林濟遠啓本,殺獄罪人等,同推開坐事。基正,讀奏咸鏡監司趙尙鎭啓本,定平府反庫事訖。命書判付。上曰,日前禁將擧條中,假稱廉問者,同參僞券者,各別嚴治事,分付,可也。上曰,下直守令入侍。出榻敎錫中,承命出傳,與豐川府使崔光泰,偕入進伏。上曰,爾之親年幾何?光泰曰,八十二歲矣。上曰,今欲將往耶?光泰曰,日寒之故,姑待歲初,欲將往矣。上曰,下去善爲之也,宣諭除之,先退,可也。光泰退出。上曰,序陞冊,今日爲之耶?勉兢曰,姑未修正,不得入啓矣。上曰,必於今日內,修入,可也。命書榻敎曰,嶺南抄上武士召試,二十日爲之。上曰,全羅道漂來異國船,至於六隻,沿海守令,奔走接待之不暇,而其中康津縣監問情所謂淸人者,不成說矣。聞其姓字,則可知爲漢人,而問以淸人與否,又書彼答以淸人,此必守令輩,初不詳問之致,且見其報于巡兵營者,似是問情前不卽供饋者矣。勉兢曰,日前見全羅監司徐鼎修狀啓,以紅衣島漂來小船異國人五名,船無糧穀,人皆饑餓濱死,島人於問情前,使之入處溫堗,私自供饋事,黑山島別將,將至於論罷,兵使,亦以竣事後別將及洞長,嚴治事陳聞矣。紅衣島,距黑山島爲五百餘里,則其絶遠可知,異國人漂來,係是初有之事,憐其人命,先爲救恤,水使狀啓所云,揆人情,不是異事,誠得之矣。若以此勘罪,則後若有漂來之人,必當立視不救,恐有後弊矣。上曰,監營·兵營水營·狀啓,次第來到,而急於行會,且認以一例,末端論罪事,未及詳察,卽爲啓下矣,其狀啓還入,可也。仍命退,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深三分。
夜自三更至五更,月暈。
朴基正啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
以大司諫金翰東,司諫李景溟,獻納朴鍾淳,正言金熙華·趙德潤,執義宋翼孝,掌令沈奎魯·鄭㝡成,牌不進罷職傳旨,傳于朴基正曰,只推。
朴基正啓曰,行大司憲宋煥箕,持平鄭宗魯·金壽祖在外,執義宋翼孝,掌令沈奎魯·鄭㝡成,牌不進,監察茶時之意,敢啓。傳曰,知道。
黃昇源,以兵批言啓曰,今十二月二十日,都目政事爲之之意,敢啓。傳曰,知道。
傳于黃昇源曰,諸承旨持公事入侍。
黃昇源啓曰,諸承旨持公事入侍事,命下,而六房無公事,不得入侍之意,敢啓。傳曰,知道。
傳于李海愚曰,左副承旨入侍。
李勉兢啓曰,注書柳遠鳴,前假注書李弘謙,假注書曺錫中,依筵敎,施以欺隱之律,先捧口招事,傳旨捧入之意,敢啓。傳曰,知道。
曺錫中拿處,代以徐俊輔爲假注書。
兵曹口傳政事,副護軍申耆。
禁府啓目,前軍資主簿金成九原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
黃昇源,以吏曹言啓曰,今此景慕宮臘享大祭獻官,時無職名人,令該曹口傳付軍職,何如?傳曰,允。
李海愚,以兵曹言啓曰,依下敎,假注書李弘謙,陪使令崔好成,捉致日記倩書委折査實,則所供內,日記修納,甚爲急迫,兵曹書吏一人,借來替書云,故本曹書吏處,又爲査實,則書吏韓祐文所供內,因佐郞趙台榮之分付,果爲三日替書云,崔好成·韓祐文,各嚴棍十五度。今春以後,各該替書注書陪使令,一竝捉來査問,則陪使令楊景仁所供內,矣身以注書柳遠鳴陪使令,自三月八月,至隨行前後日記,皆爲自書,而或値書役浩繁之時,則間間借來兵吏而替書云。朴宗植所供內,矣身,以假注書曺錫中陪使令,七月隨行,而若値書役浩繁之時,則借來兵曹書吏替書云。金民秀所供內,矣身以注書柳遠鳴陪使令,自九月十二月至隨行,而間或使兵吏替書云。本曹書吏,一體査實,則書吏吳世豐所供內,因佐郞李海淸之分付,假注書曺錫中日記,果爲替書云。書吏金景祿所供內,亦因李海淸之分付,注書柳遠鳴日記,果爲替書云。書吏白智煥所供內,亦因李海淸之分付,假注書曺錫中日記替書云。書吏韓祐文所供內,因參判尹弼秉之分付,注書柳遠鳴日記,替書云矣。日記本自莫重,故注書,必也躬書,自是法例,而又況今春飭敎,何等截嚴,則注書之借吏替書,郞廳之無難許借,已極駭然。至於院隷,袖手無言,下吏肆然冒犯,尤爲痛駭,一體嚴棍懲勵,何如?傳曰,飭敎何等截嚴,渠輩除非如洪奭周·具得魯之初不成樣者,焉敢冒禁替寫乎?旣非親屬而招來各司吏胥,可謂兩罪俱發,當該注書柳遠鳴,假注書曺錫中·李弘謙,旣命拿問,院隷等,卿其嚴治移送刑曹照律,許多各司,卿曹獨爲犯科,近來能書書吏除弊之意,果安在哉?當該堂上尹弼秉罷職,郞廳趙台榮·李海淸,先汰後拿,因此思之,各司能書吏推捉之,又復如前,可以推知,令有司堂上來坐本司,各別嚴査,若有冒犯者,當該各司官員,使之草記論罪,可也。
李海愚,以兵曹言啓曰,依傳敎,注書柳遠鳴,陪使令楊景仁·金民秀,假注書曺錫中,陪使令朴宗植,各嚴棍十五度,竝與假注書李弘謙,陪使令崔好成,移送刑曹照律,而替書書吏吳世豐·金景祿·白智煥,各嚴棍八度之意,敢啓。傳曰,知道。
李海愚,以訓鍊院武經七書編緝摠理大臣意啓曰,武經七書註解疎略處,博考兵家諸說,補緝校正事,旣承成命矣。堂上刑曹參判李亨元差下,使之擧行,都廳前府使金養和,監董五衛將柳得恭,長興庫主簿白東脩差下,竝令設所始役,而監董中有實職人,竣事間,除本仕之意,敢啓。傳曰,知道。
李海愚,以左邊捕盜廳言啓曰,今十二月十五日,親臨春塘臺。柑製兼行秋到記講製入侍時,臣敬懋所啓,臣待罪捕將,適有職掌所達之事矣。班族沈翬鎭,爲人狡猾,行己絶悖,出沒閭巷,假稱廉問,誑惑誘脅,到處侵害,民受其弊之端,不一而足,李羲祚爲名人,或參僞券而圖利,或欺平民而取物,傷人害物之習,無所不爲,傳說狼藉,有口皆傳,譏察校卒,同然一辭,而特以班名之故,尙逭當被之律,此等亂法之類,不宜一任其作奸於京城之內,假稱廉問罪人沈翬鎭,欺人取物罪人李羲祚,竝移送秋曹,嚴刑遠配何如事,擧條批旨內,依爲之事,命下矣。上項罪人沈翬鎭·李羲祚,竝移送秋曹之意,敢啓。傳曰,知道。
李海愚,以義禁府言啓曰,司僕寺啓辭內,珍島前監牧官李鎭鼎拿問處之事,批旨內,令該府,決杖一百,削其官銜事,命下矣。李鎭鼎,今方待命拿囚,而決杖一百後,削其官銜,放送之意,敢啓。傳曰,知道。
丙辰十二月十八日申時,上御重熙堂。坐直承旨入侍時,左副承旨李海愚,假注書徐俊輔,記事官金景煥,記注官金良倜,以次進伏。上曰,右承旨入侍。賤臣承命出傳,與右承旨李勉兢,偕入進伏。命書傳敎曰,情勢衆所共知,吏曹參判許遞,前望單子入之,待下批,待開門牌招。勉兢曰,堂后日記遲滯修納之故,屢勤飭敎,而差誤處釐正之意,臣與行左承旨臣洪仁浩,前承旨臣李肇源,旣伏奉同爲句管之命矣。日記修納,元無定限,除非過期未修,或致忙後多錯,臣意則自今以後,每一朔日記,限來月二十日,各該注書,修正作冊後,句管承旨,考閱入啓之限,無踰晦日,而句管承旨中,如有在院者,則次知校正,俱不在院,則一人進詣政院擧行,三人若皆有故,自該房稟旨變通事,定式施行似好,故敢此,仰達矣。上曰,依爲之。出擧條上曰,坐直承旨入侍。出榻敎仍命退,承史以次退出。
上在昌德宮。停常參·經筵。
李海愚啓曰,行大司憲宋煥箕,持平鄭宗魯·金壽祖在外,執義宋翼孝,掌令沈奎魯·鄭㝡成牌招啓辭未下,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,諸承旨持公事入侍。
傳于洪仁浩曰,左承旨入侍。
傳于朴基正曰,下直守令留待。
傳于李海愚曰,左副承旨入侍。
傳于李海愚曰,下直守令入侍。
傳于李勉兢曰,有司堂上入侍。
洪仁浩啓曰,假注書尹命烈,身病猝重,勢難察任,今姑改差,何如?傳曰,旣知事實而分揀,前假注書曺錫中,仍察上注書之任。
吏曹口傳政事,以李始源爲司僕正。
傳于李勉兢曰,明日殿座,進轎差備,該寺正李始源,以試官進,本職改差,令該曹口傳差代。
傳于洪仁浩曰,考官鄭民始有頉,代李判府事爲之。
吏曹參判前望單子入之,黃昇源落點。
承旨前望單子入之,蔡弘履落點。
吏曹口傳政事,以張至冕爲司僕正。
洪仁浩啓曰,參考官李始源,時無職名,令該曹口傳付軍職,何如?傳曰,允。
兵曹口傳政事,大護軍崔東岳,副司果李始源,竝單付。
傳于蔡弘履曰,兵曹佐郞未差之代,令該曹口傳差出。
吏曹口傳政事,以鄭觀輝·趙得永爲兵曹佐郞。
洪仁浩啓曰,明日正朝望闕禮習儀,兩司當爲進參,除在外外,未肅拜呈告人員,竝待開門牌招,以爲進參之地,何如?傳曰,允。
洪仁浩啓曰,卽者校理尹悌東,修撰金熙采,謂有情勢,與諸玉堂,聯名陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
洪仁浩啓曰,應敎趙弘鎭,副應敎尹序東,校理洪秀晩·尹悌東,副校理鄭來百,修撰金熙采·李基讓,副修撰尹益烈·鄭東幹,疏批已下,玉堂上下番俱空,事甚未安,竝卽牌招,以爲推移入直之地,何如?傳曰,允。
以應敎趙弘鎭,副應敎尹序東,校理洪秀晩·尹悌東,副校理鄭來百,修撰金熙采,李基讓,副修撰尹益烈·鄭東幹牌不進罷職傳旨,傳于洪仁浩曰,只推,更爲牌招入直。
朴基正啓曰,監察茶時啓辭,所當於申後卽入,而臣矇未覺察,以未下之意,輕先入稟,惶恐待罪之意,敢啓。傳曰,臺監牌招,事體何如,而申後不入啓辭,門限已過之後,忽以不爲下批入稟,寧有如許道理?當該承旨,所當嚴勘,而生疎所致遞差,該房之申退前,不爲書入,亦甚不察,從重推考,前望單子入之,待下批,待開門牌招。
承旨前望單子入之,魚用謙落點。
以成均館日次儒生書啓,傳于洪仁浩曰,應講懸註人,除落點,皆令應講,其餘上齋生,待題下,應製寄齋及四學生,日前到記應講,太無味,今番則除落點,皆令應講事,分付成均館。
以禁衛中軍望筒,傳于李勉兢曰,崔東岳之射技,豈有才落之理?如非不能盡心,必是近來抛置而然。軍門之任罷散,亦擬之仍任,依例請敍,後射會,禁將面試,貫革十巡,未滿四中,降付千摠,罰射三百巡後,草記。
以忠淸監司林濟遠啓本,全義縣殺獄罪人黃大潤獄情,査覈馳啓事,判付內,親啓下刑曹爲旀。一獄而致兩命云乙仍于,不計所籲之其然不然,拔例嚴飭,星火行査是如乎,觀此査啓自引,以以臣査臣,備陳獄情,顚末如畫說出,驟看孰不以道臣之說爲然哉?然而要囚貴在服念,求疑於無疑,安知無別般疑端,出於初不起疑之處是隱乙喩,諺不云乎?談甘之家,醬不必甘,黃哥之可以傅生,若由於道伯之善於辭令,而徑從道啓決處,則其在重三尺之道,能無一毫未盡,更令道臣,嚴飭推官,另具意見,加訊得情啓聞事,分付爲良如敎。
洪仁浩啓曰,臣與同副承旨沈鏗伴直矣,纔已遞差出去,伴直無人,左副承旨李海愚,卽爲牌招,何如?傳曰,允。
蔡弘履,以吏曹言啓曰,卽接司僕寺牒報,則以爲明日殿座時,本寺正,例爲進輿差備,而正鄭觀輝,移拜兵曹郞廳,差備無員,卽速變通差出云,司僕寺正未差之代,口傳備擬以入之意,敢啓。傳曰,知道。
李勉兢,以兵曹言啓曰,今十二月二十日,文臣朔試射日次,而殿座相値,不得爲之之意,敢啓。傳曰,知道。
李勉兢,以兵曹言啓曰,禁衛營前中軍崔東岳仍任,令該曹請敍,付軍職事,自該營草記矣,崔東岳方在罷散中,何以爲之乎?敢啓。傳曰,敍用。
李勉兢,以備邊司言啓曰,依下敎,今春飭敎以後,各司能書書吏使用處有無,査問於各司掌務書吏等處,則本司入啓冊子謄書時,分排各司捧甘使用,承政院御覽疏箚書役時,戶兵曹書吏各二人,連爲使用,啓覆文書修正,戶兵曹書吏各二人使用,弘文館,今番諺讀書役時,三曹及京兆·太僕·長興庫等諸司吏,亦爲使用,而承政院·弘文館,皆不關由本司,直爲捧甘云矣。本司入啓冊子謄書之役,勢不得不分排他司,以爲分力之地,而前後使用之數,或未免過多,臣之不能察飭,誠極惶悚。自今以後,量其書役之多少,有司堂上,分排正數,踏印捧甘之意,嚴飭定式,承政院疏箚謄書之役,亦是當初定式者,而旣非一時間有之事,能書吏輩,未免有雇人替送之弊。事體誠爲苟艱,兵曹吏額甚多,就其中二窠,屬於政院,仍其料永爲使役,則事甚便好,依此分付,啓覆文書修正,弘文館諺讀書役時,能書使用,俱係不可已之事,而初不關由廟堂,直爲捧甘,皆因未諳定式之致云,此後則雖一人,無得直爲捧甘,一遵定式施行之意,申加嚴飭,何如?傳曰,允。
朴基正,以訓鍊都監言啓曰,今十二月二十日,春塘臺殿座時,因兵曹,節目,金虎門軍六十名,待標信除出,把摠李仁默,哨官申大益,率領挾輦侍衛,北營入直標下軍三十名,依定式,除標信除出,別將李延弼率領,集春門外把守,事畢後,各還直所之意,敢啓。傳曰,知道。
李勉兢,以禁衛營言啓曰,本營中軍望筒。傳曰,崔東岳之射技,豈有才落之理?如非不能盡心,必是近來抛置而然,軍門之任罷散,亦擬之仍任,依例請敍,後射會,禁將面試貫革十巡,未滿四中,降付千摠,罰射三百巡後,草記事,命下矣。依傳敎,本營前中軍崔東岳,仍任,令該曹請敍,口傳付軍職,面試事,待後射會擧行之意,敢啓。傳曰,知道。
李海愚,以刑曹言啓曰,因兵曹啓辭,日記替書之注書柳遠鳴,陪使令楊景仁·金民秀,假注書曺錫中,陪使令朴宗植,假注書李弘謙,陪使令崔好成等,移送刑曹照律事,命下矣。謹按律文,則大明律制書有違條有曰,凡奉制書,有所施行而違者,杖一百,楊景仁·金民秀·朴宗植·崔好成等,竝依此律,各杖一百放送之意,敢啓。傳曰,知道。
禁府啓目,注書柳遠鳴,前假注書李弘謙,假注書曺錫中等原情云云。傳敎內辭意,發問目嚴問,則游辭漫漶,泛稱遲晩,所當請刑是白乎矣,旣有捧草供以入之命,上裁,何如?判付啓,日記修納,雖有定限,衆所共知之公役如曺錫中者,猶不敢不告於堂上,不借於家內至親,而越法冒禁,使能書吏替書是去乙,柳遠鳴段,名雖實官,每出病代,通計一朔,在家幾爲二十九日,則渠所謂未及趁限云者,獨非粧撰之語乎?然而詳聞事實,遠鳴則全然未聞申明之式,錫中則其時北關外補云,俱有可恕之端,竝施違制之公律爲旀。至於李弘謙,諸罪俱發,駭悖多端,旣非長在堂后與抄啓講製之人,則何患無其隙?冒禁借書,壞却能書吏勿捉之法兺不喩,其外筵話,無非問東答西,釋褐未幾,濫習若此,今日招問之下,所對尤爲無嚴,弘謙,施以定配之律,其矣所關日記,一一使之改書,修納於待漏院,然後發配爲良如敎。
李海愚,以義禁府言啓曰,柳遠鳴·李弘謙·曺錫中,口招公事判付內,柳遠鳴·曺錫中,竝施違制之公律,李弘謙,施以定配律,其所管日記,一一使之改書修納於待漏院,然後發配事,命下矣。柳遠鳴·曺錫中等,竝以制書有違公律,各杖一百收贖,李弘謙,全羅道龍潭縣定配,而待其所管日記之改書修納,以判付內辭意,具罪目,依例發遣府羅將,押送配所,何如?傳曰,允。
應敎趙弘鎭,副應敎尹序東,校理洪秀晩·尹悌東,副校理鄭來百,修撰金熙采·李基讓,副修撰尹益烈·鄭東幹疏曰,伏以臣等,卽伏見備局草記下者,臣等滿心惶愧,無所容措,能書書吏之關由備局,始乃使役,飭敎定式,旣勤且摯,臣等全然矇眛,至犯違越之科,雖在該司,凡有定例之申嚴者,則猶不敢或違,況臣等,忝居邇列,有此首犯,臣等之罪,益無所逃,玆敢不敢猥越,陳章自列,徑出禁扃。伏乞聖慈,亟治臣等之罪,以爲違式犯科者之戒焉,臣等無任云云。省疏具悉。爾等勿辭察職。
丙辰十二月十九日辰時,上御重熙堂。諸承旨持公事入侍時,右承旨李勉兢,左副承旨李海愚,假注書徐俊輔·尹命烈,記事官金珍恪,記注官金良倜,待敎李存秀,有司堂上李時秀,以次進伏訖。上曰,各房讀奏公事。勉兢,讀奏武兼鄭日憲病親呈辭。命書判付訖。上曰,春間日記申飭事,注書輩,不知而故犯耶?勉兢曰,聞曺錫中,其間外補於北道,故未及聞之云矣。上曰,柳遠鳴,亦不知云耶?招問以奏,可也?至於李弘謙,則非但越法冒禁,所謂日記,全不謹愼,出宮門路,誤書以出保定門,由光政門·稼雲門·奉安閣,展拜事體何如,而四拜皆書以再拜,其外筵說,無一成說,所爲誠萬萬駭然矣。上曰,近來齋任,全不習講讀,只冀僥倖,極爲駭然。今番則只以四學首掌色落點,使之應講,而其外掌色,令四學敎授,今日內捧講,粗以上,更爲書啓,可也。上敎時秀曰,大司成今日出來乎?時秀曰,今日設學製云矣。上曰,昨見備局草記,本司及玉堂外,各司,更無冒犯者耶?勉兢曰,臣於昨日,以政院則無是事仰奏矣,追後聞之,啓覆時,兵戶曹能書吏,推捉入於備局謄錄,而批旨中關由備局後,始乃捧甘,全然不知,故果自院中,循例使用,且正書疏箚,無別定書吏之事,而使兵戶曹,各定一吏,正書入之,則該司吏難於逐日等待,渠輩自下借書於正書朝報兩吏,而每朔收斂雇錢,使之沾丐云,事體誠爲苟難矣。此則下輩,自相與受之事,故未及知之,昨日不能仰對矣。上曰,然則事甚苟艱矣。政院疏箚謄書之役,亦是當初定式者,今旣非一時間有之事,能書吏輩,未免有雇人替送之弊,事體固不當若是,兵曹吏額甚多,就其中二窠,屬於政院,仍其料永爲使役,可也。仍命書榻敎曰,承旨前望單子入之,待下批,牌招察任。時秀曰,明日卽臘享大祭肄儀,而輪對官中,多有祭官,臣亦差祭,殿座前,恐無以待令矣。上曰,肄儀後入來,可也。仍命退,諸臣以次退出。
丙辰十二月十九日辰時,上御重熙堂。左承旨,與下直守令入侍時,行左承旨洪仁浩,假注書徐俊輔,記事官金珍恪,記注官金良倜,松禾縣監尹㝡遠,以次進伏。上曰,明日輪對官中,如有差祭人,進參肄儀後,來待事,分付,而肄儀不必擧火,天明後爲之事,言及,可也。㝡遠,奏職姓名。上曰,爾年幾何?㝡遠曰,四十五歲矣。上曰,壬申生乎?㝡遠曰,然矣。上曰,何時下去而欲將往乎?㝡遠曰,日寒姑未解,春間欲爲將往矣。上曰,在爾可謂榮養矣,宣諭及六事除之,下去善爲也。命書榻敎曰,考官李益運,代鰲恩君李敬一爲之。仍命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
藥房提調尹師國,行左承旨洪仁浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢啓曰,今日殿座,承旨當爲備員,行都承旨蔡弘履,不爲仕進,所當牌招,而拘於廳規,不得請牌,何以爲之?敢稟。傳曰,殿座時,知申豈敢言病乎?怠忽甚矣。楊州牧使除授,當日辭朝,時任牧使,遞付京職。
朴基正啓曰,行大司憲宋煥箕,持平金壽祖·鄭宗魯在外,執義宋翼孝,掌令沈奎魯·鄭㝡成,牌不進,監察茶時之意,敢啓。傳曰,知道。
李勉兢啓曰,九月初一日日次輪對官,敦寧判官徐在修,參奉金基彦,軍資判官南溟學,奉事申奭相,兵曹正郞鄭晩錫·呂駿永,校書博士李夢龍。十一日日次輪對官,戶曹佐郞閔宗爀·南省老,內資直長李英紹,奉事林樂喆,尙瑞副直長李鐔,都摠都事權翊·孔述祖。二十一日日次輪對官,典設別提金寬·南播秀,別檢李運復,南學訓導李尙濂,引儀黃井彦,濟用主簿吳在臣,奉事金宗善。十月初一日日次輪對官,司宰直長崔奎晶,禁府都事申夔相·李趾馨·元永卨·李集玉·沈師民·韓啓重,司饔直長李應鼎,奉事李奎南,繕工奉事李爲彬,宗簿正洪樂淵。十一日日次輪對官,廣興令朴敦浩,直長李鎭熙,典簿金晩淳,東氷庫別提尹光浚,別檢申錫老,學諭吳聖根,司僕僉正朴宗厚,判官韓大裕,主簿李晩祥。二十一日日次輪對官,儀賓都事宋欽書,司䆃奉事尹覺基,禮賓參奉李檍,瓦署別提李澾,掌苑別提金最行。十一月初一日日次輪對官,漢城主簿洪章輔,長興主簿白東脩,典牲主簿李致默,奉常主簿張相吾·盧尙熙,奉事李,副奉事朴廷儉,敦寧主簿林夏喆。十一日日次輪對官,司錄嚴思彦,東學訓導劉弘基,平市直長尹鎰,造紙別提康國愼,吏曹正郞吳大坤。二十一日日次輪對官,宗廟直長李仁祜,承文判校卜台鎭,中學訓導李學淵,中樞經歷朴明勳,養賢主簿鄭履綏。十二月初一日日次輪對官,西學訓導金致龍,尙衣僉正李命暹,內贍直長孔允東,軍器主簿洪達三。十一日日次輪對官,社稷令許种·徐應輔,工曹正郞李觀城·洪若浩,佐郞李田秀,義盈主簿柳有澤,掌樂僉正金聖規,主簿金復光。二十一日日次輪對官,軍資正李萬榮,主簿李功懋,直長沈廷秀,禮曹正郞李東煥·蔡趾永,佐郞金珍恪·金裕己,兵曹正郞南達孫·閔命爀,佐郞金秀臣·金景煥,校書兼正字李存秀,正字申聖模·韓耆裕,戶曹正郞尹光心·李周憲·金良倜,佐郞宋益鼎,來待矣。傳曰,入侍。
以大司諫金翰東,司諫李景溟,獻納朴鍾淳,正言金熙華·趙德潤,執義宋翼孝,掌令沈奎魯·鄭㝡成牌不進罷職傳旨,傳于朴基正曰,許遞。
曺錫中改差,代以洪時濟爲假注書。
徐俊輔改差,代以李毅遠爲假注書。
洪致榮陞付,代以許暕爲事變假注書。
李勉兢啓曰,今日正朝望闕禮習儀,憲府則監察代行矣,雖無諫院,仍爲行禮之意,敢啓。傳曰,知道。
李勉兢啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,侍衛軍兵毛具。
都承旨前望單子入之,李鼎揆落點。
兵曹參判前望單子入之,洪仁浩落點。
承旨前望單子入之,黃昇源落點。
承旨前望單子入之,申耆落點。
承旨前望單子入之,朴宗來落點。
以吏曹參判李敬一牌不進推考傳旨,傳于申耆曰,更爲牌招。
以吏曹參判李敬一再牌不進推考傳旨,傳于申耆曰,此傳旨勿施,以前牌催促。
都政。吏批,以權晙爲吏曹正郞,宋知濂爲吏曹佐郞,孔允東爲造紙別提,鄭持容爲司圃別提,李命存爲司饔主簿,申翼顯爲掌苑別提,李尙弼爲尙衣別提,尹耆東爲漢城庶尹,南羲老爲司饔僉正,李聖龜爲交河郡守,洪秉周爲溫陽郡守,申大羽爲淸道郡守,成致鳳爲渭原郡守,李尙說爲礪山府使,朴宗來爲永興府使,趙崗爲海美縣監,申鳳朝爲驪州牧使,金仁柱爲慶山縣監,申夔相爲陽智縣監,洪秉玉爲陰竹縣監,任希復爲淸安縣監,沈景文爲尼城縣監,鄭宅柱爲軍器正,申善應爲价川郡守,張錫胤爲玄風縣監,宋文述爲康津縣監,魏光軫爲藍浦縣監,李義駿爲兵曹參判,李敬一爲同經筵,權漢緯爲連原察訪,朴鼎元爲幽谷察訪,李柱爲濟原察訪,金秀臣爲平安都事,校書著作申星模單付,以蘇洙中爲禁府都事,尹致猷爲內贍主簿,朴和源爲司饔直長,金麟采爲參禮察訪,廣興主簿李鎭熙單付,以金熙華爲吏曹正郞,林周喆爲義盈直長,李敬簡爲禧陵直長,金履度爲典牲直長,李勉昇爲兵曹佐郞,金直休爲惠陵令,李尙度爲永興府使,鄭來升爲平昌郡守,權襈爲江東縣監,鄭持容爲刑曹佐郞,李敬一爲吏曹參判,金熙朝爲永興府使,金翰東爲成川府使,文燦圭爲校書判校,馬思人爲奉常僉正,崔重圭爲朔寧郡守,徐應輔爲結城縣監,李田秀爲昌寧縣監,閔致謙爲金化縣監,姜世靖爲順陵直長,鄭信民爲繕工奉事,柳敬鎭爲內贍奉事,洪大衡爲司饔奉事,李肇源爲工曹參議,尹行頤爲兵曹參知,柳憲周爲襄陽府使,李東煥爲平安都事,吳琰爲司饔奉事,李奎新爲長興奉事,宋欽書爲載寧郡守,李根爲保寧縣監,李萬運爲敦寧都正,申翼顯爲工曹佐郞,金履禮爲宗廟令,宋時淵爲掌樂僉正,南溟學爲翼陵令,睦萬中爲工曹參議,朴性圭爲平市主簿,金胄淵爲禁府都事,李豐林爲掌樂主簿,李在翼爲濟用主簿,尹秤爲刑曹正郞,徐郁修爲大司諫,鄭毅祚爲執義,崔烜爲司諫,張至冕·李甲龍爲掌令,尙瑞直長宋啓幹,陞實單付,李在翼·洪章輔爲監察,張相吾爲直講,李鐔爲掌苑別提,徐有昌爲典牲主簿,李趾馨爲齊陵令,李宗恢爲英陵令,李燾爲司藝,韓泳爲監察,洪樂莘爲儀賓都事,承慶恒爲刑曹佐郞,高萬說爲尙瑞副直長,林弘遠爲禁府都事,崔日運爲司圃別提,林夏喆爲軍資判官,典籍二單洪宅柱·李夢龍,以上四館去官,南正和爲監察,李豐林爲漢城主簿,任長源爲獻納,李東煥·權文度爲正言,朴顯億爲軍器主簿,柳相穆爲典牲主簿,趙秀民爲禮曹正郞,槐山郡守趙弘鎭單付,洪致榮爲典籍,徐有昌爲漢城主簿,張思恭爲濟用主簿,洪時濟爲宗簿主簿,李承薰爲引儀,金世淵爲典牲副奉事,李在安爲氷庫別檢,尹永烈·朴魯榮·徐協修爲假監役,沈來永爲健元陵參奉,李家淳爲順陵參奉,李永老爲顯陵參奉,李基弘爲宣陵參奉,洪秉寀爲明陵參奉,蔡一揆爲恭陵參奉,朴宗球爲穆陵參奉,前全羅右水使李明圭資憲,今降嘉義,前鳳山郡守朴志泓,通政今降通訓,前龍川府使兪碩柱通政,今降通訓,全州判官尹光垂,通訓今降中直,已上分養馬故失瘦瘠二匹,依法典降一資,前定州牧使金爔,嘉善今降通訓,分養馬故失瘦瘠三匹,依法典降二資,李建胄爲莊陵參奉,徐日輔爲工曹參議,李鼎德爲禮曹參議,李魯春爲應敎,李景溟爲副應敎,朴宗慶爲童蒙敎官,朴瑞源爲右通禮,金文淳·李在學爲掌樂提調,柳詢爲社稷令,權珏爲掌苑別提,朴贊郁爲引儀,金尙漸爲掌樂主簿,鄭熙濟爲引儀,趙用鎭爲顯隆園令,申潝·宋文顯爲典獄參奉,趙明益·鄭璯爲假引儀,許暕爲崇陵別檢,鄭宗顯爲獒樹察訪,造紙別提孔允東,掌樂主簿金尙漸相換,莊陵參奉李建胄,繕工監役徐協修相換,驪州牧使申鳳朝,楊州牧使蔡弘履相換,槐山郡守趙弘鎭,康津縣監宋文述相換,掌苑別提權珏,敦寧主簿李鐔相換。
兵批,以柳協基·鄭斗煥爲僉知,李膺福爲兼司僕將,具載敬爲安東營將,李源龍爲尙州營將,李潤集爲全州營將,元永龜爲洪州營將,李運春爲北虞候,大坡兒權管崔性烈單付,李元百爲景福將,李潤馥爲慶熙將,鄭湋爲五衛將,趙洵爲黃海水虞候,李東馝爲別害僉使,黃基定爲兼司僕將,金鳳九爲大興中軍,黃宗大爲全羅中軍,韓祜曾爲慶尙中軍,李明東爲黃海中軍,沈公協爲羅暖萬戶,李天培爲恃寨僉使,金爔爲訓鍊正,閔百吉爲咸鏡中軍,金翊烈爲忠淸中軍,黃處心爲牛峴僉使,柳孝達爲注文僉使,咸熙一爲兔城僉使,姜箕煥爲朱乙溫萬戶,金成鉉爲造山萬戶,護軍尹致性·李謙彬·韓德厚,副司果洪秉益·趙宗協竝單付,同知李東源單付,僉知三單,柳憲周·梁周翊·李壽有,訓鍊僉正李溶,判官朴宗顯·李東郁,主簿金樂豐·崔壽聃·成就彦,以上減下事承傳,訓鍊主簿單孫德秀,本院去官,金時九爲慶熙將,兪啓祖爲同知,李鼎揆爲都摠管,洪範瑞爲訓鍊判官,洪範源爲委曲僉使,黃宗大爲碧團僉使,金振聲爲鹿島萬戶,安東營將具載敬,尙州營將李源龍,全州營將李潤集,洪州營將元永龜,北虞候李運春,今加折衝,護軍徐龍輔·洪明浩,副護軍申獻朝·李周鳳·金敬身·金潤國·金鎭恒·趙彦臣·金源·金履準竝單付,同知二單李元百·李潤福,李景喆爲武兼,李達觀爲平安中軍,韓有春爲防踏僉使,司空鉉爲西林僉使,朴廷輝爲鹿島萬戶,康鵬來爲阿吾地萬戶,洪範瑞爲威鳳別將,大興中軍金鳳九,咸鏡中軍閔百吉,慶尙中軍韓祜增,黃海中軍李明東,忠淸中軍金翊烈,以上今加折衝,護軍李漢興,副護軍金翰東·具載敬·李源龍·李潤集·元永龜·黃基定,副司直李景溟·朴鍾淳·宋翼孝·沈奎魯·鄭㝡成,副司果金熙華·趙德潤,竝單付,李春熙爲伐登萬戶,崔齊雲爲在德萬戶,鄭道寬爲舊所非別將,崔道亨爲黑山島別將,李春琦爲黃龍別將,金性湒爲呂島萬戶,崔大雄爲助泥萬戶,金龍弼爲黔毛浦萬戶,李命耇爲平山浦萬戶,鄭德纘爲保山別將,朴師憲爲礪峴僉使,李寅迪爲大峴別將,同知金時九單付,副護軍韓德潤·宋重亮竝單付,張齊斗·盧尙樞爲五衛將,孫昌軫爲忠壯將,柳和源爲訓鍊副正,李聖濂·金煐爲訓鍊僉正,金鎭億爲訓鍊判官,李德純·金麗行爲訓鍊主簿,任聖皐爲宣傳官,尹昇東爲訓鍊副正,金鎭五爲訓鍊判官,柳成逵爲都摠經歷,李厚重爲中樞都事,鄭宅柱爲全羅中軍,尹行源爲慶尙左兵虞候,李東憲爲法聖僉使,金虎臣爲西林僉使,文以周爲加背梁萬戶,權友仁爲平南萬戶,副摠管李鼎揆單付,護軍李鼎揆,具絳爲兼司僕將,金錫彬爲訓鍊判官,柳豐逵爲訓鍊主簿,金煐爲宣傳官,金聖允·張漢籌爲武兼,李仁達爲部將,金光秀爲守門將,林日尙爲東里僉使,申大復爲羅州監牧官,成舜民爲訓鍊僉正,金鼎猷爲訓鍊判官,丁錫麟·李魯昌·李行儉·車啓完爲訓鍊主簿,權思漢·呂文永爲武兼,閔百履爲群山僉使,李春興爲獜山僉使,金聲璘爲梨津萬戶,李亨元爲副摠管,柳啓源爲訓鍊僉正,金商岳爲訓鍊主簿,李濟英爲守門將,金尙埰爲部將,護軍李義駿,司果兪漢寬·柳尋春·金東善·金明淳竝單付,全羅中軍鄭宅柱,今加折衝,加資事承傳,權坪爲曹司衛將,金仁達爲景福將,明仁白·崔得奎爲慶熙將,趙濟民爲都摠都事,柳成逵·李仁達爲宣傳官,趙嵾爲都摠都事,金憲柱·閔植爲訓鍊主簿,田佐顯爲都摠經歷,崔命柱·金聲振爲部將,李東煥爲守門將,徐志敏·李厚聖·崔炳運爲武兼,李章玉爲部將,副司果李漢鼎·崔祥岳竝單付,權管秩舊乫坡知洪浩淵,自作沈範祖,安原金應鳳,楸仇非兪漢佾,尹敏東·徐翼淳爲宣傳官,李得秀·李以龍·金時弼爲武兼,金復淳·朴師儉·裵泰度·李雲淵·尹若理爲守門將,曺慶夏爲武兼,朴致煥爲訓鍊主簿,金之翰爲守門將,李厚道爲西道參軍,李學賢·李亨保爲部將,張東玉爲東道參軍,尹益儉爲都摠都事,金煐爲訓鍊正,李漢鼎爲武兼,宣傳官單崔祥岳,訓鍊正單金爔,副護軍李肇源·徐日輔,司直尹序東·尹悌東·洪秀晩·鄭來百·沈興永,司果李基讓·金熙采·尹益烈·鄭東幹·兪岳柱竝單付,李春發爲舊所非浦別將,舊所非浦別將李春發,加背梁萬戶文以周相換,訓鍊正金爔,宣傳官金煐,仍任事承傳。
以副校理鄭來百,修撰金熙采·李基讓,副修撰鄭東幹牌不進罷職傳旨,傳于申耆曰,只推。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而殿講相値,不得爲之之意,敢啓。傳曰,知道。
申耆,以內醫院提調意啓曰,副提調蔡弘履,謂有身病,今日問安。不爲仕進,卽爲牌招,何如?傳曰,已命外補,都承旨前望,令政院入之,待下批,牌招,先入侍後謝恩。
李勉兢,以兵曹言啓曰,傳曰,今日兵曹褒貶中,武兼李明東,以七旬何求爲目,其年爲幾何?査問草記,此外參上實職中過七十及七十近處,亦爲幾人?一體草記事,分付兵曹,且於武兼洪範瑞,以遠島之人爲目,濟州人時仕,亦爲幾人乎?亦令草記事,命下矣。武兼李明東處,問其年歲,則今年爲七十一歲云,其外參上實職中,年過七十人無之,而年近七十人訓鍊院副正鄭宅柱,判官金翊烈·閔百吉,武兼金鳳九,今年俱爲六十七歲,部將韓祜曾,今年爲六十五歲,濟州時仕人洪範瑞·高遇泰,俱在武兼,而高遇泰,以其親病,呈辭下鄕,今已三朔之意,敢啓。傳曰,知道。收用之方,別有下敎矣。
李勉兢,以兵曹言啓曰,依下敎,御營廳敎鍊官金捧日,龍虎營拘留之意,敢啓。傳曰,帳殿,無異法殿,殿上將校,豈敢上來呈草記乎?近來政院,不知古規,雖不請罪,亦不出至席端捧入,而該校,焉敢攔入於隔帳之內乎?該將臣難免常時不能檢飭之責,雖旣推考,此後將官未及待令之時,呈於階下事,嚴飭各營,該校付之該將臣,嚴治,可也。
李勉兢,以兵批言啓曰,加設曹司五衛將魏光翼,加設五衛將林大元·鄭聖甲,加設忠壯衛將全宗善·金夢彩,俱已箇滿,竝減下之意,敢啓。傳曰,知道。
李勉兢,以兵批言啓曰,慶熙宮衛將張景洽,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
李勉兢,以兵曹言啓曰,依本曹草記批旨,御營廳敎鍊官金捧日,嚴治次,出付該營之意,敢啓。傳曰,知道。
李勉兢,以兵曹言啓曰,依下敎,武藝別監侍衛禁軍內吹·兼內吹,近仗軍士等處,設粥以饋之意,敢啓。傳曰,知道。
李勉兢,以壯勇營言啓曰,依下敎,本營侍衛將校軍兵等處,設粥分饋之意,敢啓。傳曰,知道。
李勉兢,以訓鍊都監言啓曰,依下敎,挾輦軍及把守軍兵等處,設粥分饋之意,敢啓。傳曰,知道。
李勉兢,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
李勉兢,以御營廳言啓曰,依下敎,月覲門把守軍等處,設粥分饋之意,敢啓。傳曰,知道。
丙辰十二月二十日辰時,上御春塘臺。親臨儒生殿講·輪對官·都目政事入侍時,行都承旨黃昇源,行左承旨洪仁浩,右承旨李勉兢,左副承旨李海愚,右副承旨魚用謙,同副承旨朴基正,記事官柳遠鳴,假注書徐俊輔,編修官卜台鎭,記事官金景煥,直提學李晩秀,檢校待敎沈象奎·徐有榘,待敎李存秀,以次侍立。上具翼善冠·衮龍袍,自內出陞座。上曰,命官入來乎?勉兢曰,今方入來云矣。上曰,待命官入來,與諸試官及儒生,同爲行禮,可也。少頃,判府事李秉模入來,引儀,引命官以下及應講儒生,就拜位,唱試官以下四拜,試官以下,行四拜禮。上曰,藥房提調,先爲入侍。賤臣承命,與提調尹師國,偕入進前。師國曰,日間凝寒,聖體,若何?上曰,一樣矣。師國曰,王大妃殿氣候,何如?上曰,一樣矣。惠慶宮氣候,何如?上曰,一樣矣。師國曰,醫官入診,何如?上曰,置之。上曰,提調先退。秉模,進前問候訖。上曰,今日隷儀,天明後爲之乎?秉模曰,日出時爲之矣。上曰,試官各就座。試官判府事李秉模,戶曹判書李時秀,鰲恩君李敬一,參考官行副護軍申耆,行副護軍李尙度,副司果李始源·金近淳,以次就座。上曰,吏兵批都目政事入侍。吏曹判書沈煥之,參判黃昇源,參議蔡弘遠,正郞權漢緯·吳大坤,加設正郞權晙,佐郞李明孚·尹愭·宋祥濂,行兵曹判書鄭好仁,參判李鼎揆,參議金熙朝,正郞呂駿永·閔命爀,佐郞鄭觀輝·趙得永,以次進伏。上曰,吏兵判進前,都政時,例爲出擧條之事,先爲陳達,可也。煥之曰,今都目大政,各岐仕滿應薦者相避及未準朔監察禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?上曰,依爲之。煥之曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有遷轉之規矣。今秋冬等褒貶,不得爲之,故當出六品,未免積滯,依例遷轉,何如?上曰,依爲之。煥之曰,守令多窠,今當差出,而未準朔禁軍將及營將中軍·虞候·邊將·都事·守令·察訪,竝擬,何如?上曰,依爲之。煥之曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬,未經一考之人,依例陞擬,何如?上曰,依爲之。煥之曰,今番大政,郡守多窠,而京職中備擬之人苟艱,縣令·縣監,除非數遞邑已準應遷之朔數者,通融陞擬,何如?上曰,依爲之。煥之曰,今聞兵判言,軍器正作窠,則勿用舊望,必以有實職人,通擬以補陞六窠之不足云矣。臣意以爲軍器正,與訓鍊正,雖若有差等,均爲武弁堂下正三品,而且有通淸備擬之法,則舊通不滿三望,然後始議新通,是蓋爲武官之峻選矣。近年以來,多留舊望,隨意新通,濫竽者多,官方淆亂,反不及訓鍊副正,猶有通擬之舊法矣。自今申明舊制,除非三望不足,則無得通擬,以爲愼名器淸仕路之一端,敢此,仰達矣。上曰,依爲之。煥之曰,禮曹參議有闕,今當差出,而舊通中,無故之人絶少,無以備望,承旨竝擬,何如?上曰,依爲之。煥之曰,司藝一望,纔已備擬受點矣,新除人安任權,不當擬望而擬望,臣昏謬不察,以壞政格,方惶恐待勘,而原望筒勿施,何如?上曰,依爲之。煥之曰,祿都目政事,今日政同爲之,敢此,仰達矣。上曰,依爲之。以上竝出擧條好仁曰,一內正鎭之計仕陞六,本無意義,而況兼仕禁軍,旣復古制之後,則正領之效勞,尤無可稱,自今以後,正領出六之例,永爲革罷,何如?上曰,依爲之。今番積仕之正領,係是令前,初入仕調用,可也。好仁曰,今番都目大政,各道營將中軍,今當差出,而擬望之人乏少,未準朔虞候,竝擬,何如?上曰,依爲之。好仁曰,禁軍將·五衛將·忠翊將·忠壯將·慶熙將·景福將,新除在外人,竝改差,何如?上曰,依爲之。以上竝出擧條上曰,營將不得以守令差出矣,今番何以爲之耶?好仁曰,虞候十朔外二人,訓·器正中閑散人,差擬以待矣。命書傳敎曰,承旨房仍,右副承旨爲吏房。又命書傳敎曰,吏兵曹,守令初仕,各別擇差,忠臣子孫,中朝人,軍功人,依例收用事,另飭銓曹,親政時注書,尙瑞院官員,依例陞六,近於遠人,必欲拔例收用,令道臣薦擧,仍宣召旨者,出於剔才之苦心,則其可不每政勤飭乎?諸道所薦十四人中,八人除職,餘姑未爲,今日政,次次收用,宣召人中,監役李樹仁,情勢不但難强,禮士之道,不可强迫,改差,監役柳尋春,是誰之家也?飽聞其名,對其人與之語,果然端士,此等人,何必計仕乎?令該曹,付司果後,政待百里之任以試之,旣爲宣召人,敎官使之擬入,敎官金東善,亦爲出六區處,除講後,政待窠差送近邑,以爲便養大臣之地,在大臣,榮幸何如?此意遣史官傳諭于金奉朝賀。聞吏判言,前敎官金明淳,今幾仕滿云,然則序陞窠窄之時,宜有闊狹,亦爲出六區處,忠文之家,祿仕者,只有一人,而筮仕二十二年,尙在烏帶云,監役兪漢寬,亦付司果事,分付。今玆之敎,意在扶植大義,況文忠家人乎?故領議政李宗城奉祀孫進士李永老,今政,使之祿仕,言其勞也。試能固多岐,惜乎其年已老,前五衛將李萬運,時任敦寧都正改差擬入,而今見兵曹抄出者,年過七十,登科近四十年者,武兼李明東也,年近七十,而登科近五十年者,武兼金鳳九也,年近七十,而登科三十年內外者,判官閔百吉·金翊烈,部將韓祜增也,此輩何異於老職乎?竝令西銓,各道中軍作窠,陞資差送,訓鍊副正鄭宅柱,地處好而年迫七十,亦令今日政,三品職調用,耽羅人則近果留意收用,而文臣猶有侍從及郵官,武弁之時仕在京者,只有武兼洪範瑞云,訓鍊判官擬入,今日政仍差道內邊將事,令兵判知悉。夏政,則松都人收用,而今豈可闕焉?前五衛將韓景瑀,豐德陵寢修改,效勞旣多,身手與才藝,可合奬用,今政先爲收用,此後,差送守令,年老人陞資中,前武兼金鳳九,大興中軍作窠差送,俾知晝錦之榮,淸白吏子孫,今政亦爲收用,薦單俱到,抄啓尙稽,豈可又爲經歲乎?歲前齊會賓廳,依例抄啓事,言于都堂,西北尙武之地,其所振拔,尤當着念,俾有實效之道,嚴飭銓曹。好仁曰,閔百吉,聞是宣薦,而如金鳳九者流,卽部薦,咸興·大興中軍,乃是履歷窠,似不得越格爲之矣。上曰,特敎則何論格例乎?所奏駭然矣。仍命書傳敎曰,旣有特敎,何論營將,雖兵水使,部薦豈可不爲乎?松都七十老人之擧風於大興中軍,有何不可乎?兵判奏語,太涉不審,從重推考。上曰,祿都目政事,今日政同爲之。出榻敎以假注書望筒,命書傳敎曰,事變假注書洪致榮,仍察廳任。上曰,準朔守令,雖勿遷移,侍從堂上堂下瓜近守令,與其差出於散政,趁今差代爲可,今日政,內移差出。出榻敎上曰,郡守多窠,京職中排擬之人乏少云,已準朔縣令縣監,雖有勿遷之飭敎,不可無闊狹,郡守窠,則許令通融擬入。出榻敎上曰,嶺南武士試射試官兵曹判書之代,禁衛大將李敬懋爲之。出榻敎上曰,兼春秋卜台鎭老矣,內閣兼春秋李存秀,差下,使之入侍。上曰,吏兵判就座,輪對官次次進前也。敦寧判官徐在修,進前奏職姓名,退出。上曰,錢穀衙門,則使之陳所懷,其餘則只奏職姓名,可也。敦寧參奉金基彦,進前奏職姓名。上曰,擧顔,可也。基彦擧顔。命退,軍資判官南溟學,進前奏職姓名。上曰,爾年幾何?溟學曰,六十一歲矣。上曰,有所懷乎?溟學曰,本監穀簿中,他倉穀流來虛錄,爲莫大痼弊矣。所謂他倉穀虛錄者,本監穀物,每年不足於放料,則以他倉穀,移劃放料,而其所欠縮,戶曹會減之外,又名以某倉穀遺在,年年虛錄於會計冊中,米爲三千七百七十餘石,太爲九百四十餘石,田米爲九百十餘石,合爲五千六百餘石矣。欠穀之名以遺在,而洽過半萬石者,其在重穀簿之道,誠極可悶,臣意則自今以後,移劃他倉穀,從實縮自戶曹,卽爲會減於放料當朔,而他倉遺在名色,更不敢襲謬虛錄於會計冊中之意,嚴明定式,然後可以釐革此弊,故敢此,仰達矣。上曰,令該曹,草記稟處,可也。出擧條上曰,當該司鑰,事過後,令攸司科治。出榻敎命書傳敎曰,趙彦臣,卽訓局設初大將趙儆後孫,收用未幾,因其作窠落仕,慶尙前中軍趙彦臣,令訓局相當任窠差定,如無窠,加設陞實事,分付。軍資奉事申奭相,進前奏職姓名,退出,兵曹正郞呂駿永,進前奏職姓名。上曰,有所懷,陳達,可也。駿永曰,價布上納,實關經費,六當磨鍊,馱價計除,使之趁期輸納者,法意何如。而外邑稽留,便成痼弊,庫儲有裕之時,雖或一二當稽留,無甚關係,而近來經費,每患不足,一朔上下,餘儲無多,稽留之弊,愈往愈甚,或有無端愆期者,或有中路牟利者,甚至於謂非土産,京貿來納者,此非民間之難捧而然也。錢木輸來之際,奸吏輩,從中幻弄,無所不至,木品之麤劣,情債之增加,職由於此,今若一一摘發,邑邑論罪,則徒致騷擾,畢竟無實,自今爲始,更爲定式,陳省中,考其發送月日,査其稽留久近,若有幻弄者,則所謂馱價,一竝勿論,發關本道,使之這這査報之意,爲先嚴飭於名該道帥臣,則似有實效,故敢此,仰達矣。上曰,依爲之。出擧條兵曹正郞鄭晩錫,進前奏職姓名。上曰,所懷陳奏,可也。晩錫曰,元陵陵軍位土,以蘆原驛位相換,而取其陵底附近地,劃給事,命下矣。若論其附近地,則當以龜旨面所在相換,而陵軍輩,不論面里之遠近,只擇土品之膏饒,故驛位畓之散在各面者,亦多劃執,且以田換畓者,爲二十七日耕,加數濫劃者,爲一結零。陵軍位田,事體自別,代土相換,實合事宜,而第其取捨之際,有欠均平之道,無識驛卒輩,不無抑鬱之歎,依初判下,附近面劃給事,更爲申飭于春曹,實爲兩便之道,故敢此,仰達矣。上曰,其委折,令判堂,査實草記,稟處,可也。出擧條上曰,職掌及遺在除之,使輪對官,知之,可也。校書博士李夢龍,進前奏職姓名,退出,戶曹佐郞閔宗爀·南省老,以次奏職姓名。上曰,承旨問所懷也。宗爀·省老,以次對曰,無所懷矣。上曰,戶曹郞官,豈無所懷耶?此後則備待,可也。內資直長李英紹,內資奉事林樂喆,司圃直長金圭容,尙瑞副直長李鐔,都摠都事權翊·孔述祖,典設別提金寬·南播秀,別檢李運復,南學訓導李尙濂,引儀黃井彦,以次進前,奏職姓名退出。濟用主簿吳在臣,進前奏職姓名。上曰,如有所懷,陳達,可也。在臣曰,無所懷矣。上曰,貢物衙門,豈無可達之事乎?今日卽都政日,故姑爲分揀,退去,可也。濟用奉事金宗善,司宰直長崔奎晶,禁府都事申夔相·李趾馨·元永卨·李集玉·沈師民·韓啓重,以次進前,奏職姓名,以次退出,司饔直長李應鼎,進前奏職姓名。上曰,有所懷,使之陳達。應鼎曰,臣以柴場摘奸事,差往分院,經紀燔事,採探民瘼,則分院之每十年輪回移建於廣州六面,楊根一面者,自是定式,而蓋取其柴路之便近,基址之合當故也。今則仍循不移,已近五十年之久,柴木罄竭,釜基凹陷,民情皆願依例移設,故臣以當俟朝家處分,姑勿撓動之意,面面曉諭,而莫重燔政,不無狼狽之慮,合有變通之道矣。上曰,令都提擧,論理草記,稟處,可也。出擧條上曰,今番,則職掌,亦不問之,此後當次人,使之惕念待令事,分付。司饔奉事李奎南,繕工奉事李爲彬,宗簿正洪樂淵,以次奏職姓名退出,廣興令朴敦浩,進前奏職姓名。上曰,有所懷乎?敦浩曰,癸丑釐正後,別無弊端矣。典簿金晩淳,氷庫別提尹光浚,氷庫別檢申錫老,學諭吳聖根,以次進前,奏職姓名退出,司僕僉正朴宗厚,判官韓大裕,以次進前,奏職姓名。上曰,太僕,有何所懷乎?宗厚曰,箭串牧場所放之馬,冬寒雖甚,而能免凍傷之弊,水草豐足,庶有孳盛之望,實爲多幸,開春後,各牧場所在雌馬中,擇取其體大骨駿者,從優添放,北關開市時,雌雄撻馬,貿得其色鮮體健者,以爲一體牧養之地,而上送之際,勿令火食,只喂水草之意,亦爲知委,恐合事宜矣。上曰,言于提擧,指一草記,可也。出擧條大裕曰,箭串,旣已設場,馬匹經冬無頉,來頭當有加數牧養,而看護之節,不可專責於些少員役,原定諸員二十名,擇其勤幹者,限二十餘名,仍給所授位田,移定牧子,使之輪回看養,事甚便好,故敢此,仰達。上曰,言于提擧,草記,可也。出擧條司僕主簿李晩祥,儀賓都事宋欽書,司䆃奉事尹覺基,禮賓奉事李檍,瓦署別提李澾,掌苑別提金最行,漢城主簿洪章輔,長興主簿白東脩,以次進前,奏職名退出,典牲主簿李致默,進前奏職姓名。上曰,所懷陳達,可也。致默曰,無所懷矣。上曰,如牲署之貢物衙,豈無弊端乎?遺在陳達,可也。致默曰,湖西有遺在矣。上曰,湖西遺在,指何物耶?名以郞官,而不知遺在之幾許,萬萬駭然矣。命書榻敎曰,末仕人典牲主簿李致默,爲先汰去,令兵判決棍。奉常主簿張相吾·盧尙熙,奉常奉事李,副奉事朴廷儉,敦寧主簿林夏喆,司錄嚴思彦,訓導劉弘基,平市直長尹鎰,造紙別提康國愼,吏曹正郞吳大坤,以次進前,奏職姓名退出,宗廟直長李仁祜,進前奏職姓名。上曰,爾雖蔭官,爲任至重,凡事恪勤奉行,可也。判校卜台鎭,進前奏職姓名。上曰,爾年幾何?台鎭曰,六十五矣。訓導李學淵,中樞經歷朴明勳,以次進前,奏職姓名退出,司成鄭履綏,進前奏職姓名,陳所懷退出,訓導金致龍,尙衣僉正李命暹,內贍直長孔允東,軍器主簿洪達三,社稷令許种·徐應輔,工曹正郞李觀成·洪若浩,工曹佐郞李田秀,義盈主簿柳有澤,以次進前,奏職姓名退出,掌樂僉正金聖規,進前奏職姓名。上曰,有所懷乎?聖規曰,無所懷矣。上曰,樂院素稱多弊,則豈無可言?身爲郞官,不知所管衙門之弊端,如是而何以擧職乎?萬萬駭然矣。命書榻敎曰,掌樂僉正金聖規,爲先汰去,令該府拿問處之。軍資主簿李功懋,進前奏職姓名。上曰,所懷陳達,可也。功懋曰,無所懷矣。上曰,本監豈可曰無弊?功懋曰,有金成九逋欠事,而已出臺疏矣。禮曹佐郞李東煥·蔡祉永,軍資正李萬榮,軍資直長沈廷秀,禮曹佐郞金珍恪·金裕己,兵曹正郞南達孫·閔命爀,兵曹佐郞金秀臣·金景煥,校書正字申星模·韓耆裕,戶曹佐郞尹光心·李周憲·金良倜,佐郞宋益鼎,以次進前,奏職姓名退出。上曰,今番則以都目日,輪對官,皆爲闊略,此後則各別操心之意,分付,可也。上曰,殿講爲之。生員李景憲,進士朴履默等,以次呼名應講。上曰,兩銓望筒,使之書入,兵批新堂上望及訓正望,先爲書入。上曰,今政則無虛司果乎?煥之曰,吏批則無之,而兵批,則有數人云矣。上曰,交差之法固好,保寧·結城,俱是難治之邑,其代以蔭官差送,平昌·藍浦,以武弁堂下,差送,西銓,武參上積滯可悶,郵官文一窠,以武臣擬入。出榻敎上曰,載寧郡守,法聖僉使,係是應遞之窠,今日政差代。出榻敎上曰,軍器正鄭宅柱,全羅中軍擬入,新除中軍,關西道內邊將差送。出榻敎上曰,試官申耆·李尙度代,摠管申光履,檢校待敎沈象奎爲之。出榻敎上曰,承旨前望單子入之,待下批,牌招察任。出榻敎上曰,訓鍊正金爔改差。出榻敎上曰,未肅拜兵曹堂上許遞,前望單子入之,待下批,牌招察任。出榻敎上曰,未肅拜承旨許遞,前望單子入之,待下批,牌招。出榻敎上曰,楊州牧使蔡弘履,驪州牧使申鳳朝相換。出榻敎上曰,承旨前望單子入之,出榻敎上曰,未肅拜兵曹參判許遞,前望單子入之,待下批,牌招察任。出榻敎命書傳敎曰,雖云未及聞知,處義或似然矣,而爲其長官者,難免不審之責,應敎趙弘鎭,槐山郡守除授,當日辭朝,時任郡守,遞付京職,其餘諸玉堂,本職許遞,俾伸廉隅。上曰,宣傳官金煐,仍任訓鍊正,金爔亦爲仍任。出榻敎上曰,正領久勤,不但最歇之窠,卽六番禁軍中,年數最小,而近三十年首仕,不爲檢擬,以正領先爲擬入,鹿島萬戶金振聲望筒勿施,兵曹判書,從重推考。出榻敎上曰,都承旨未差之代,前望單子入之,待下批,牌招察任。出榻敎好仁曰,恃寨僉使李天培,謂以母年已過七十五歲,呈狀乞遞,法不當赴任,今姑改差,何如?上曰,依爲之。出擧條上曰,掌樂提調,不爲入侍人許遞,今日政差代,使之入侍。出榻敎上曰。雖曰左賢右戚,達城家徐日輔,因作窠而遞,鰲興家金龍柱,因連中而罷,奉朝賀家時仕者,只有洪守榮一人,有非惇敍之義,徐日輔,參議見窠擬入,金龍柱蕩滌,與前縣令洪就榮,復職,待窠調用事,分付。出榻敎用謙曰,司藝望,例不得以芸閣人通擬,而今日政,以安任權首擬,至於蒙點,當該銓官,推考,何如?上曰,依爲之。出擧條上曰,身在政席,不卽肅拜,當該承旨遞差,前望單子入之,待下批牌招,先入侍後謝見。出榻敎上曰,試官李敬一,代副護軍李益運爲之。出榻敎上曰,摠管中有實故人許遞,今日政差出。出榻敎上曰,加背梁萬戶文以周,係是堂上,與舊所非別將李春發,相換。出榻敎上曰,新除授玉堂,待下批,牌招。出榻敎上曰,未肅拜工曹參議許遞,其代,今日政差出。出榻敎上曰,飭已施,鏡城前判官洪秉臣,罪名分揀。出榻敎上曰,吏兵批望筒遲滯,執筆郞廳及注書,事過當處分,以此,分付。上曰,槐山郡守趙弘鎭,與康津縣監宋文述相換,趙弘鎭卽爲辭朝,漂人問情,不可曠官,待城門開下送,出榻敎上曰,嶺南武士試射居首人曺慶夏,今日政初仕調用,其次善山閑良林遇榮,直赴會試,其餘二人及未入格三人,與林遇榮,皆令兵曹,給糧下送。出榻敎海愚曰,合辭方張之時,兩司無詣臺之員,事甚未安,今日政新除授臺諫,竝卽牌招,何如?上曰,依爲之。出擧條上曰,濟州武兼受由人改差,其代,以濟州上京武士中擬入。出榻敎上曰,該房承旨及御營大將推考。出榻敎上曰,何時下敎?尙不傳之,擧行萬萬駭然,有司堂上李時秀,爲先從重推考,該吏,令有司嚴加科治。出榻敎上曰,慶基殿令望筒,洪就榮添書落點,仍與儀賓都事洪樂華,相換。出榻敎上曰,莊陵參奉李建胄,假監役徐協修相換。出榻敎上曰,儀賓都事洪就榮,宗親府典簿金晩淳,相換。出榻敎命書傳敎曰,今日日次講時,上齋生製述居首三下一進士蔡一揆,除職,三下進士金處明,生員尹日逵,進士金致均,各給二分,草三下生員鄭淞,給一分,次上進士李長演·安周彬·趙尙兼,各紙一卷賜給。又命書傳敎曰,今日日次殿講時,講居首進士金碩鉉,旣非純通,給二分,之次進士金相任·李壽薰,幼學金益耜,給一分,略粗以下勿論。上曰,入格儒生,明日來待。出榻敎上曰,今日政,守令·邊將·初仕人,明日來待。出榻敎上曰,諸臣先退。諸臣以次退出。
上在昌德宮。停常參·經筵。
藥房提調尹師國,左承旨申耆啓曰,親臨大政,侵夜酬應,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李海愚啓曰,來二十五日朝參日次矣,敢稟。傳曰,停。
許暕遷轉,代以金致龍爲事變假注書。
傳于黃昇源曰,吏兵房承旨,率守令·邊將兩銓初仕來待人,入侍。
傳于李勉兢曰,禮房率入格儒生入侍。
傳于申耆曰,軍士房承旨入侍。
傳于黃昇源曰,下直守令入侍。
傳于朴基正曰,同副承旨入侍。
魚用謙啓曰,昨日都政時,假引儀李敬度,不爲陞遷而出代,望筒之矇然捧入,臣不勝惶恐,而當該政官,竝推考,何如?傳曰,允。
李勉兢啓曰,巡將盧尙樞,昨日政,移拜五衛將,而今日巡將望單,混同書入,至於受點,誠極未安,臣之矇然捧入,不勝惶恐,原單子付標以入,而當該堂上,不可無警,推考,何如?傳曰,當該堂上遞差,今日政差出,待下批,牌招入直。
李勉兢啓曰,掌樂提調不爲入侍人許遞,今日政差代,使之入侍事,命下,而新除授提調金文淳·李在學,俱有拘忌,不得入來云,何以爲之?敢稟。傳曰,竝許遞,今日政差出。
吏批,有政。判書沈煥之受由,參判李敬一,牌不進,參議蔡弘遠進,行都承旨黃昇源進。啓曰,判書沈煥之受由,參判李敬一牌招不進,小臣獨政未安,何以爲之?敢稟。傳曰,只出緊任。以金銑爲校理,朴載淳爲副校理,沈奎魯爲修撰,朴鍾淳爲副修撰,李益運·閔鍾顯爲掌樂提調,柳相穆·鄭澣爲監察,李敬度爲兼引儀,尹永烈爲監役,尹行逵爲平安都事,尹得孚爲兵曹參知,藍浦縣監魏光軫,江東縣監權襈相換,吏曹正郞權晙,佐郞宋知濂,減下。
吏批,再政。李基讓爲校理,韓用鐸爲修撰,李羲甲爲副修撰,尹守翼爲社稷令,尹孝寬·權行彦爲典籍,劉弘基爲奉常主簿,朴顯範爲典牲主簿,丁若衡爲假監役。
兵批,判書鄭好仁病,參判洪仁浩入直進,參議睦萬中病,參知尹得孚病,左承旨申耆進。副護軍李翼晉·沈鏗,副司果劉弘基·李尙濂·趙恒存·禹錫龜,單付。
以兵曹參知睦萬中牌不進罷職傳旨,傳于李勉兢曰,只推。
傳于李勉兢曰,爲渠遷轉,點下於末擬,更思,在渠反爲積薪,令南溟學,令該曹,四品京職經歷僉正中,相換事,分付。
傳于魚用謙曰,未瑩之罪,汰去足矣,時囚金聖規放送。
申耆啓曰,玉堂上下番俱空,事甚未安,今日政新除授玉堂,竝卽牌招,副應敎李景溟,副校理沈興永,一體牌招,以爲推移入直之地,何如?傳曰,允。
以副應敎李景溟,副校理沈興永·朴載淳,副修撰朴鍾淳,牌不進罷職傳旨,傳于申耆曰,只推。
以副應敎李景溟牌不進罷職傳旨,傳于申耆曰,只推。
以校理李基讓,修撰韓用鐸牌不進罷職傳旨,傳于申耆曰,只推。
掌令張至冕啓曰,請寢李汝節定配之命,更令王府,嚴覈取服,施以當律。措辭見上新除授掌令李甲龍,時在慶尙道丹城地,司諫院司諫崔烜,時在京畿果川地,獻納任長源,時在全羅道寶城地,正言權文度,時在慶尙道安東地,請竝斯速乘馹上來事,下諭。答曰,不允。下諭事,依啓。
申耆,以兵曹言啓曰,依下敎,嶺南武士林遇榮等六人處,各給回糧錢三兩,下送之意,敢啓。傳曰,知道。
申耆,以訓鍊都監言啓曰,謹依傳敎,慶尙前中軍趙彦臣,本局本廳兵房,見窠差定之意,敢啓。傳曰,知道。
申耆,以禁衛營言啓曰,本營守門軍宋次福,外南山近處,捉得豹虎一頭來納,故封進而木三疋·布二疋,施賞之意,敢啓。傳曰,知道。
申耆,以御營廳言啓曰,依兵曹草記批旨,本廳敎鍊官金捧日,嚴棍十五度之意,敢啓。傳曰,知道。
申耆,以御營廳言啓曰,本廳敎鍊官李春卿,邊將遷轉代,守禦廳移差,加出敎鍊官吳載憲,陞實之意,敢啓。傳曰,知道。
李勉兢,以義禁府言啓曰,鏡城前判官洪秉臣,罪名分揀事,命下矣。咸鏡道會寧府竄配罪人洪秉臣,分揀放送事,分付該道道臣之意,敢啓。傳曰,知道。
李勉兢,以義禁府言啓曰,前假注書李弘謙所管日記,今已改書畢修納云,依前草記,發配之意,敢啓。傳曰,知道。
李勉兢,以義禁府言啓曰,卽接月令醫官崔徽景手本,則時囚罪人趙台榮,素患胸腹痛,添劇於屢日處冷之餘,食飮全廢,氣息奄奄,有時日難保之慮云。自前罪人病勢如此,則有一邊保放,一邊草記之命矣,時囚罪人趙台榮卽爲保放之意,敢啓。傳曰,與李海淸放送,可也。
丙辰十二月二十一日辰時,上御誠正閣。藥房入診,吏兵房承旨·禮房承旨·守令·邊將·初仕人入侍時,藥房提調尹師國,副提調黃昇源,左承旨申耆,右承旨李勉兢,同副承旨朴基正,假注書曺錫中·徐俊輔,記事官金景煥,記注官金良倜,待敎李存秀,醫官柳光翼·金孝儉·金光國·白成一·周命新·吳仁豐·丁希泰,以次進伏。上曰,守令初仕,則次次進前,邊將及兵批初仕人,使之列立於階上,令宣傳官,次次奏職姓名,可也。師國曰,鎭日勞動,侵夜還內,聖體,若何?上曰,一樣矣。師國曰,王大妃殿氣候,何如?上曰,一樣矣。師國曰,惠慶宮氣候,何如?上曰,一樣矣。師國曰,醫官入診,何如?上曰,置之。上曰,宣傳官奏聲低微,不成樣,萬萬駭然。不能檢飭之李東善,決棍十五度,奏達之柳相燁,決棍十度,令兵判爲之,而姑勿分付,先爲嚴飭渠輩,可也。上曰,提調先退。驪州牧使蔡弘履,進前奏職姓名。上曰,近來老人凡百,如何?弘履曰,無恙矣。上曰,爲卿便養,欲畀外邑,適無窠未果,昨政欲除成川,而聞老人難於作行,不得爲之矣。弘履曰,畿邑便近,勝於遠道矣。上曰,今欲將往乎?弘履曰,將往矣。楊州牧使申鳳朝,進前奏職姓名。上曰,左傳抄役,幾許爲之?鳳朝曰,姑未告訖矣。上曰,抄集之工,專一爲好,不必與抄啓文臣,分掌爲之矣。永興府使金熙朝,礪山府使李尙說,襄陽府使柳憲周,平昌郡守鄭來升,以次進前奏職姓名退出。渭原郡守成致鳳,進前奏職姓名,上曰,履歷仰奏,可也。致鳳曰,守令則曾經興德,而守禦把摠時,以五巡全布,特除全州營將矣。朔寧郡守崔重圭,价川郡守申善應,海美縣監趙岡,以次進前,奏職姓名退出。槐山郡守宋文述,進前奏職姓名,上曰,擧顔,可也。文述擧顔,命退。載寧郡守宋欽書,進前奏職姓名,上曰,山林何時可以上來?欽書曰,近日則久未見之,不得知之矣。康津縣監趙弘鎭,進前奏職姓名,上曰,今番特除,非但補外,兼爲蘇弊,到任後,聞於道伯則可知,勿以經幄之出外弛心,各別善爲也。漂人問情,係是緊急,雖今日發程,可也。慶山縣令金仁柱,玄風縣監張錫胤,尼城縣監沈景文,昌寧縣監李田秀,陰竹縣監洪秉玉,金化縣令閔致謙,以次進前,奏職姓名退出。藍浦縣監魏光軫,進前奏職姓名,上曰,爾是初除守令乎?光軫曰,然矣。江東縣監權襈,進前奏職姓名,上曰,藍浦縣監魏光軫,江東縣監權襈相換。出榻敎上曰,藍浦本是弊邑,故使之相換,爾須盡心救弊,可也。淸安縣監任希復,進前奏職姓名,上曰,爾有近族之立朝者乎?希復曰,任希存之八寸也。上曰,成川·結城·保寧三倅,使之趁卽來待,連原察訪權漢緯,濟原察訪李柱,鰲樹察訪鄭宗顯,參禮察訪金麟采,幽谷察訪朴鼎元,以次進前奏職姓名。上曰,守令先退,兵批邊將初仕人,亦令退出,童蒙敎官朴宗慶,進前奏職姓名,退出。上曰,初仕人,皆不待令,未及知之而然乎?耆曰,然矣。上曰,入格儒生入侍。賤臣承命出,與進士蔡一揆等,偕入進伏。上敎一揆曰,爾年,幾何?一揆曰,六十三矣。上曰,做賦幾許?一揆曰,千餘首矣。上曰,爾是誰族耶?一揆曰,左相之族也。上曰,爾知除拜初仕而入來乎?一揆曰,不知而入來矣。上曰,多作則或可爲及第,而昨日可謂通天之數,泮長不爲知委乎?一揆曰,不聞知委矣。上曰,爾其出去,更着帽帶而肅謝也。進士金處明進前,上曰,爾是金處巖之幾寸?處明曰,六寸矣。生員尹日逵進前,上曰,爾是重臣尹塾之孫乎?日逵曰,然矣。上曰,擧顔,可也。日逵擧顔,上曰,應製賦善作矣。爾之自作乎?日逵曰,臣之所作矣。上曰,久未見爾祖矣。有孫如此,可期必做,此意歸傳爾祖也。進士金致均進前,上曰,爾是誰族耶?致均曰,臣居在北道矣。上曰,賦作爲幾?致均曰,不滿百矣。進士金碩鉉·金相任·李壽薰,幼學金益耜,生員鄭淞,進士李長演·安周彬·趙尙兼,以次進前,奏姓名退出。上曰,政官牌招開政。出榻敎仍命退,諸臣以次退出。
丙辰十二月二十一日午時,上御重熙堂。左副承旨,與檢敎待敎入侍時,左副承旨李海愚,假注書徐俊輔,記事官金景煥,記注官金良倜,檢敎待敎沈象奎,以次進伏。上曰,左傳經文字樣,草本已出之乎?象奎曰,已爲待令矣。上曰,此字樣適中矣。上曰,李書九,左傳汰註之工,幾何爲之云乎?象奎曰,訖工尙遠云矣。上曰,爾於公退路往見,使之速成,而亦勿以此草草爲之之意,言及,可也。仍命退,諸臣以次退出。
丙辰十二月二十一日午時,上御重熙堂。右承旨,與五衛將千世弼入侍時,右承旨李勉兢,假注書徐俊輔,記事官金景煥,記注官金良倜,五衛將千世弼,以次進伏。上敎世弼曰,爾之筋力,足可隨行京職乎?世弼曰,馬上技,足可爲之矣。上曰,筋力可嘉矣。仍命退,承史以次退出。
上在昌德宮。停常參·經筵。
魚用謙啓曰,行大司憲宋煥箕,掌令李甲龍,持平金壽祖·鄭宗魯在外,執義鄭毅祚傳旨未下,掌令張至冕呈辭,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,諸承旨持公事入侍。
傳于黃昇源曰,都承旨入侍。
傳于申耆曰,禮房承旨入侍。
李勉兢啓曰,臣進詣明政門,壯勇衛戎器點考後,有無頉,成冊中懸錄以入,而仍以傳敎內辭意勞問,則皆好在云矣,敢啓。傳曰,知道。成冊出給該營,懲罪者懲罪,備給者備給事,分付。
傳于魚用謙曰,明日出宮門路,以協陽門爲之。
申耆啓曰,延祥詩抄啓人中,時無職名人,令該曹口傳付軍職,何如?傳曰,允。
申耆啓曰,卽者景慕宮官員來言,明日展拜時,提調當爲進參,而都提調洪樂性身病,提調沈煥之受由,不得進參云,何以爲之?敢稟。傳曰,提調許遞,前望單子入之。
傳于朴基正曰,前黃海監司留待。
李勉兢啓曰,掌樂提調閔鍾顯·李益運,依下敎來待矣。傳曰,入侍。
傳于李勉兢曰,左副承旨入侍。
承旨前望單子入之,李肇源落點。
傳于申耆曰,承旨房仍,都承旨爲吏房。
李勉兢啓曰,行兵曹判書鄭好仁牌不進推考傳旨,今方捧入,而明日動駕時,別侍衛不可不備,更卽牌招,何如?傳曰,允。
李勉兢啓曰,行兵曹判書鄭好仁,再牌不進推考傳旨,今方捧入,而明日動駕時,別侍衛,不可不備,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
以春塘臺御射時別軍職金爔奉,弓矢單子,傳于李勉兢曰,加資還給。
景慕宮提調前望單子入之,鄭民始落點。
傳于李勉兢曰,今番大政,西銓年老科久陞堂上人,吏批初入仕,昨日未及待令人入侍。
傳于申耆曰,發遣吏郞,諸執事淸齋與否,摘奸以來。
李肇源啓曰,卽者義禁府都事來言,時囚無得過三日滯囚事,曾有定式矣。時囚罪人金成九,當爲議處,而判義禁趙宗鉉,同義禁李敬一,差祭,知義禁李祖源,同義禁尹弘烈,俱有身病,不得擧行云,何以爲之?敢稟。傳曰,竝許遞,判義禁前望單子入之,待下批,牌招開坐,其餘諸堂,口傳差出,待下批,一體牌招。
判義禁前望單子入之,鄭好仁落點。
吏曹口傳政事,權爲知義禁,權裕·林蓍喆爲同義禁,閔鍾顯爲宗廟提調。
李肇源啓曰,判義禁鄭好仁,牌不進推考傳旨,今方捧入,而開坐命下之後,如是違牌,不卽擧行,事甚未安,更卽牌招,何如?傳曰,允。
李肇源啓曰,判義禁鄭好仁,再牌不進推考傳旨,今方捧入,而開坐命下之後,連事違召,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
以忠淸監司林濟遠狀啓,瑞山郡大同船,到南陽地沈水後,勒令賃船運送,該府使爲先罷黜,其罪狀,令攸司稟處,瑞山郡守兪岳柱,晩時裝發,難免不飭之責,亦爲罷黜事,判付內,啓下吏曹爲旀,稅船臭載處,潛自私和之弊,嚴加禁飭,則渠焉敢怕其落仕,不畏朝令乎?臭載船隻,逐送該郡,使該郡之民,又當疊徵之苦,如渠無形者,不可罷黜而止,南陽府使田義顯,令該府嚴覈重勘,其代口傳擇差,待下批,當日辭朝爲良如敎。
吏曹口傳政事,以白師謹爲南陽府使,鄭㝡成爲右通禮。
傳于朴基正曰,南陽府使白師謹,除朝辭赴任。
申蓍,以弘文館言啓曰,本館上番闕直,事甚未安,副應敎李景溟,校理李基讓,副校理沈興永·朴載淳,修撰韓用鐸,副修撰朴鍾淳,旣有只推之命,竝卽牌招,以爲推移入直之地,何如?傳曰,允。
以副應校李景溟,校理李基讓,副校理沈興永·朴載淳,修撰韓用鐸,副修撰朴鍾淳,牌不進罷職傳旨,傳于申耆曰,只推。
申耆,以弘文館言啓曰,本館上番闕直,事甚未安。副應校李景溟,校理李基讓,副校理沈興永·朴載淳,修撰韓用鐸,副修撰朴鍾淳,旣有只推之命,竝卽牌招,以爲推移入直之地,何如?傳曰,允。
申耆,以弘文館言啓曰,新除授校理金銑,時在江原道原州地,經筵入番事緊,請斯速乘馹上來事,下諭。傳曰,依啓。
李勉兢,以備邊司言啓曰,今番都目政事,兵批則四更一點罷退,吏批則五更一點罷退,而各處頒布,則今日二更量,僅得畢頒,雖除職之人,若非專人探問者,則皆未聞之,至於謝恩之遲滯,又不及待令於入侍命下之後,事未前有,萬萬可駭。政院之當該吏兵房書吏及兩銓政色書吏,竝捉來嚴査,則喉院政目,專爲日記修正,與諸承旨注書,輪看而已云。吏兵批,則望筒修正,一邊啓下,一邊謄書,旣畢而政官始退歸,各司之傳謄頒布,本無知委指使之事云。此專由於傳謄頭目人,不勤書役,無端遲滯之致,此輩皆是受雇直嗜酒無賴之漢也。究厥罪狀,誠極痛駭,今方移法曹嚴懲計料,然事關體例與紀綱,而喉院與兩銓之臣,未能趁時察飭者,有不可置而不論,政院吏兵房承旨,吏兵曹當該參政銓官,竝從重推考。臣於今日日晩,開政命下之後,始知大政之已畢,而未卽査問嚴繩,一任其頒布之遲滯,不勝惶恐之意,敢啓。傳曰,知道。再昨日申前除拜之守令,昨日日高後,未見政目,以致入侍之未及,則陞資與初仕人之今日始爲肅拜,勢也,後弊所關,不可無飭,伊日風寒,挽近初見,下輩何足責?後復若此,當該承旨銓官,自本司,草記重勘,可也。
李勉兢,以兵曹言啓曰,來正月初一日,大駕,詣宗廟展謁,春享大祭省器,詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛營鄕軍停番矣,餘軍留營,何以爲之乎?敢稟。傳曰,訓局步軍十五哨,馬軍五哨,禁軍五番爲之,禁將率御營鄕軍禁營騎士留陣,餘皆除之,可也。
李勉兢,以壯勇營言啓曰,東部蓮池洞營屬民戶分契及左右統契應行事件,磨鍊節目以入之意,敢啓。傳曰,知道。
李勉兢,以御營廳言啓曰,今十二月二十三日,景慕宮展拜時,依兵曹節目,弘化門入直軍五十名,待標信除出,新營入直千摠鄭潤弼,出番哨官趙元軾,領赴于禁衛營都領陣,解嚴後,還爲入直之意,敢啓。傳曰,知道。
朴基正,以漢城府言啓曰,未婚男女都數,每年歲首,書啓後成禮與否,趁歲末草記事,曾有定式矣。今年歲首,未婚男女書啓後,過婚形止,各部修成冊報來,故別單書入之意,敢啓。傳曰,知道。此外遺漏之類,更令各部,今年內査報,一邊別單啓聞,令該廳,着意助給,仍令當部,過婚日字,報來後,草記,如過春三朔,該部官員,論罪,可也。
李肇源,以義禁府言啓曰,保放罪人李海淸,還囚捧供,而趙台榮,病勢向減云,一體還囚捧供之意,敢啓。傳曰,知道。
禁府啓目前佐郞趙台榮·李海淸原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處何如?判付啓,生疎之注書,不知法式固然,而渠輩多年堂后,出入筵席,能書之不能推捉,借書之不敢冒犯,飽聞而稔知之事,則敢於對供,謂以全昧事體,此非杜撰而何?不可汰拿而止,竝只削職放送爲良如敎。又啓目,粘連向前金成九,亦公穀典守,法意嚴重,身爲倉官,其所逋欠,若是夥然,而尙今拒納,至登臺章,究其所爲,誠極痛駭,以此照律,何如?判付啓,待其畢捧,還囚照律爲良如敎。
丙辰十二月二十二日辰時,上御重熙堂。承事持公事入侍時,行都承旨黃昇源,左承旨申耆,同副承旨朴基正,假注書曺錫中·徐俊輔,記事官金景煥,記注官金良倜,檢校待敎沈象奎,以次進伏。上曰,樂院提調,如已來待,使之入來。賤臣承命出傳,與掌樂提調閔鍾顯·李益運,偕入進伏。上曰,再昨風寒,近來所罕,而今日日氣又淸肅可喜,得無有損於麥農乎?耆曰,今年雖劇寒,而臘前之雪,不啻三白,故少無所損於麥農云矣。上曰,公事讀奏。基正,讀奏慶尙監司李泰永狀啓,密陽府事李義綱到任事。命書判付。上曰,同副先退。命耆書傳敎曰,大享之命攝,情文欠缺,實有如不祭之歎,明日詣仁政殿月臺,親押,宗廟·社稷·永禧殿·景慕宮臘享大祭香祝,仍爲親傳,又行祗迎,由逌瞻門展拜景慕宮,而廟享旣未親省牲器宮享,則只觀肄儀,還宮後,出齋便殿,以待廟社殿宮禮成後,還內,出還宮及展拜服色,依每朔展拜例磨鍊,侍衛入直外,雲寶劍以下竝除之,軍兵亦以每朔逌瞻門展拜例磨鍊事,分付。命書傳敎曰,宗廟提調鄭民始許遞,令該曹口傳差出。上曰,外間則都政至今不得見者甚多云,然乎?昇源曰,都政遞傳,昨亦絡續於道路云矣。上曰,大臣尙不得見畢度云,蓋緣再昨風寒之猝劇,書出遞傳之際,自致遲滯,此不可專歸於下輩之不善擧行矣,然而再昨之政,拖至昨夕,則過矣。上曰,吏判入來乎?耆曰,今日再度呈辭,故不爲入來云矣。上曰,初度呈辭,在於伊日,則今日當爲三度矣。耆曰,初度以昨日計之云矣。上曰,伊日四更後罷政,則以再昨爲之宜矣。上曰,金履度,何故稱病於掌牲令云乎?昇源曰,與提調李致中,有嫌避云矣。上曰,莫重祭享掌牲令,何可變通乎?雖欲引義,掌牲令擧行後爲之事,分付,更勿煩稟也。上曰,樂院弊端,若欲釐正,則得二萬兩經費然後,可以爲之,此非猝乍間爲之之事,而今番祭享,樂工·樂生輩,必擇有根着者擧行,則爲好,佾舞工人,何以爲之耶?鍾顯曰,今番事勢,亦當以待年樂生充數矣,未釐弊之前,實無以變通矣。上曰,待年樂生,亦皆有根着云耶?鍾顯曰,聞是樂院吏隷之所屬,而臨時窘急,則亦多貰用云,其在重祀典之道,萬萬惶悚矣。上曰,凡弊端,拔本塞源,然後始可曰釐正,則樂工樂生等云云,猶屬餘事矣。鍾顯曰,重臣洪檍爲提擧時,以米廛人立用,而亦不過一次用之云矣。益運曰,聞其時,以南門外米廛人立用,而今廢云矣。上曰,南門外米廛人,雖少優於貰用之類,而豈皆有着實者乎?聞其時欲立用而不果云矣。大抵以米廛人立用,出於樂院要賴之意耶?益運曰,然矣。鍾顯曰,年條預賣,故弊端次次如此云矣。上曰,所謂拔本塞源者,卽此也,此非渠輩之罪,自前賣之,已成痼弊,今欲釐正,則得數萬兩然後,可以爲之,此一款,不可不商量矣。鍾顯曰,郞廳得人,始可議到於釐弊,久任之法,如太常成均館,則爲好矣。上曰,凡事在於修擧,司僕寺正輦陪,今則煥然改觀矣。耆曰,臣曾見佾舞工人輩,迎摘奸後,以食代出去,深夜往來,安知無欠精乎?上曰,雖無欠精,夜中往來,誠未安,今番則雜流除之,以有根着者立用,而備飯以饋,勿令出去食代,可也。上曰,雖或貰用,以名字元定,無敢存拔,則爲勝耶?鍾顯曰,臨時窘急,則每每貰用,雖以名字元定,此弊則有之矣。上曰,宮享亞獻,誰也?益運曰,小臣矣。上曰,社稷亞獻,誰也?耆曰,鄭大容矣。上曰,使之相換付標,可也。上敎益運曰,摠府員役事,卿聞於二直學乎?益運曰,聞之矣。上曰,書吏,如玉堂書吏,殆不成樣矣。益運曰,宗班堂上主管,而他堂上,皆是五日京兆,故書吏之弊,如此矣。上曰,依結束色案擇付後,無得任意立落爲好矣,摠府本非貧殘之司,料布加出,似不難矣。鍾顯曰,觀象監恩重偈,諧字八分間,當有一定之式,故敢達矣。上曰,從好爲之,而楷字似勝矣。上曰,閔致福,何不觀祗迎儒生應製乎?鍾顯曰,限後云矣。上曰,應製題,儒生輩,不逢宿構云乎?耆曰,己卯年監試,以三拜鹿鳴三出之云矣。上曰,如此好題,豈有不出之理乎?三字非三章之謂也,卽與皇皇者華及四牡而竝稱之謂也。儒生輩,皆不識此意而製呈,且多倒用,甚至子貢云云,用於鋪敍,近來儒生之不嫺左氏,類如此矣。鍾顯曰,左傳文字,倒用容易矣。上曰,蔡一揆之數大通矣。耆曰,平山人云矣。上曰,摠管知之乎?益運曰,知之矣。上曰,趙尙兼誰也?益運曰,貞相姪也。上曰,趙尙兼老矣。耆曰,臣之居齋時,亦見之矣。上曰,禁府堂上,有口傳差出之例乎?耆曰,判義禁,不得以口傳差出云矣。上曰,都政時守令,亦多未及待令者,此亦不及知之而然乎?耆曰,然矣。上曰,老職中軍人,使之招入,次次進前。黃海中軍李明東,進立階下。上曰,爾年幾何?明東曰,七十一歲矣。全羅中軍鄭宅柱,進前。上曰,擧顔,可也。宅柱擧顔。上曰,不老矣,汝居何處?宅柱曰,居全州矣。上曰,爾欲爲咸興中軍,用履歷乎?宅柱曰,居在全州,全州中軍所願矣。忠淸中軍金翊烈,進前奏職姓名。上曰,初仕人入侍。景煥承命出,與健元陵參奉沈來永等,偕入進伏。上敎來永曰,爾有乃父風乎?乃父有古人風矣,汝亦效乃翁之角牌乎?來永曰,姑未佩之矣。上曰,沈有鎭,字義則必言諧聲優優,有古人風,汝亦如乃翁,勿染世俗也。上曰,爾家壯洞乎?來永曰,然矣。上曰,動駕時觀光之兒,好在乎?來永曰,好在矣。上曰,其兒爾之子乎?來永曰,然矣。明陵參奉洪秉寀進前。上曰,爾年幾何?秉寀曰,五十二歲矣。上曰,此是洪啓迪之孫乎?耆曰,然矣。顯陵參奉李永老進前。上曰,擧顔,可也。永老擧顔。上曰,今見爾,念及乃祖矣。宣陵參奉李基弘進前。上曰,誰也?耆曰,故相李浚慶後孫也。上曰,與李尙度爲幾寸?基弘曰,十一寸矣。穆陵參奉朴宗球進前。上曰,爾是故判書朴祐源之姪乎?宗球曰,然矣。上曰,近日則殆若忘爾家者然矣。典獄參奉申滃進前。上曰,爾祖延諡爲之乎?滃曰,姑未爲之矣。典獄參奉宋文顯進前。上曰,爾之應製之作,何其不善作耶?上曰,初仕人先退。耆曰,明日擧動時,別侍衛,不可不備員,行兵曹判書鄭好仁,牌招,何如?上曰,依爲之。出擧條仍命退,諸臣以次退出。
丙辰十二月二十二日申時,上御便殿。左副承旨,與稟事閣臣入侍時,左副承旨李海愚,假注書徐俊輔,記事官金景煥,記注官金良倜,一提學鄭民始,以次進伏。上曰,今日日氣,比昨稍解矣。民始曰,然矣。民始曰,鑄字所物力,前以賑廳華城貸下錢,仍貸以用之意,出擧條矣。間有掣礙者,此則置之,以均廳錢五萬兩貸下,限年還報似好,故敢此,仰達矣。上曰,依爲之。出擧條民始曰,本營軍器色,今則建置庫舍,收掌軍物,所掌甚重,且許多器械之修補,物力之責應,極其浩繁,而初無恒入之財力,將無以擧行,不可不別般拮据,以爲支用之道,年前臣待罪惠堂時,兩湖啓後加分耗條,筵稟移付賑廳,而此在賑廳,數旣不多,不甚緊關,在軍器色,得此穀,每年取耗需用,則亦可以補用,故敢此,仰達矣。上曰,依爲之。出擧條民始曰,本營治所及別下庫,物力不敷,不可不拮据添補,而湖西有經理穀名色,別無歸屬處,臣欲請得付諸本營矣。聞自摠戎廳,請得取用云,在摠廳,旣非本有之物,在本營,需用甚緊,以此穀,自今年竝耗條,移劃本營何如?上曰,依爲之。出擧條民始曰,本營穀布之在惠廳戶曹者,每歲末,從事官將官,回倉事,節目啓下,而戶曹木,則旣是該曹所捧,且反閱不難,如法回倉甚好,而至於惠廳米,則旣是從事官之所捧,而自爲反閱,事面如何?累萬包,亦無一時盡閱之道,事甚難便,此則置之,何如?上曰,依爲之。出擧條民始曰,本營柴炭,載運船,依訓御兩局例,今方設置,而改槊改造時,有難依他例造成於封山,嶺南·湖南漕退船,旣是發賣於各軍門及江民者,自明年兩道船各一隻,隨其限滿,輪回劃付本營,以爲船隻造成之地似好,故敢此,仰達矣。上曰,依爲之。出擧條命海愚書榻敎曰,左副承旨許遞,前望單子入之,待下批,牌招察任。仍命退,諸臣以次退出。
上在昌德宮。停常參·經筵。
大駕,詣景慕宮,肄儀罷後,內閣·政院·玉堂·樂房口傳問安。答曰,知道。還內後,內閣·政院·玉堂·藥房口傳問安。答曰,知道。
朴基正啓曰,行大司憲宋煥箕,掌令李甲龍,持平金壽祖·鄭宗魯在外,執義鄭毅祚傳旨未下,掌令張至冕呈辭,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,宗親府典簿洪就榮,除拜多日,不爲肅命,致煩査問之敎,所當重勘,而本院請推之外,無他可施之罰,何以爲之?敢稟。傳曰,相換之儀賓都事,已爲肅拜,則典簿獨不見朝紙乎?然則昨夜査奏,未免爽實,怠慢之罪,不可歸之該吏,爲先拿問嚴處。
傳于李勉兢曰,侍衛軍兵毛具。
假注書曺錫中改差,代以金處巖爲假注書。
傳于黃昇源曰,戶刑換房。
以校理李基讓,副校理沈興永·朴載淳,修撰韓用鐸,副修撰朴鍾淳牌不進罷職傳旨,傳于申耆曰,只推。
吏曹口傳政事,監察尹淑基,西部令李承默相換。
以洪就榮囚單子,傳于朴基正曰,姑爲分揀放送。
傳于黃昇源曰,歲改不遠,八路民庶,擧有樂歲之飽,而不知祈寒之苦乎?新舊索租,民勢可知,令廟堂,三懸鈴行會諸道,俾卽發倉,分饋歲食。今冬寒重,可謂折綿,夜遣宣傳官,遍察街路坊曲,使之搜納不能庇身之類,有一年近百歲之人,所見切矜云,付之賑廳濟活,而外邑,又不知有幾箇如許者,字恤之政,豈有間於老弱?嚴飭諸道,亦爲誠心探訪,以其濟活緣由狀聞事,一體,分付。
李勉兢,以訓鍊都監言啓曰,今十二月二十三日,景慕宮展拜時,因兵曹節目,金虎門軍三十名,把摠李仁默,哨官申大益率領,挾輦侍衛,集春營軍五十名,哨官成永喆,領赴都領陣,東營軍三十名,哨官金志和率領,宮大門外把守,還宮後,各還直所,而竝待標信擧行之意,敢啓。傳曰,知道。
李勉兢,以訓鍊都監言啓曰,本局從事官鄭東觀,因傳敎入直於新營,而以景慕宮臘享大祭堂上執禮,受香矣。今日省記,以他從事官爲之之意,敢啓。傳曰,知道。
申耆,以景慕宮都提調意啓曰,本宮御覽植木帖子,每四季朔,修整以入矣。今季朔,則別無生枯之可以修整者,御覽植木帖子,不爲請出之意,敢啓。傳曰,知道。
朴基正,以刑曹言啓曰,依下敎,宗親府書吏姜翊文·趙㷜仁·朴弘宙·韓興國·黃致儉·韓敬熙·石文郁·劉慶仁·朴東遇·鄭元僑·金樂一·金宗憲·安聖得·李載璜·孫景雲·高松殷等,嚴囚之意,敢啓。傳曰,榻敎及相換文蹟,掩置委折,昨夜嚴飭後,不卽知委委折,過齋後,嚴杖捧招草記,可也。
丙辰十二月二十三日辰時,上詣仁政殿月臺,親押親傳香,仍詣景慕宮展拜入侍時,行都承旨黃昇源,左承旨申耆,右承旨李勉兢,左副承旨李肇源,右副承旨魚用謙,同副承旨朴基正,假注書曺錫中·徐俊輔,記事官金景煥,記注官金良倜,提學沈煥之,檢校直閣金勉柱,檢校待敎沈象奎·徐有榘,待敎李存秀,以次隨駕·上具翼善冠·衮龍袍,乘輿出宣化門·協陽門·肅章門,入仁政門。上曰,今番則儀仗,皆令排列於月臺下事,分付。仍詣月臺,降輿就親押所,耆奉祝跪進,上親押訖,親傳香祝。上曰,龍亭使之待令於臺上,奉香祝下來,可也。上曰,禮房承旨,馳詣宗廟·社稷·永禧殿,奉審摘奸以來。出榻敎上曰,香祝旣由正路,動駕不當由便路,路由館峴,出榻敎上步詣祗迎所,祗迎訖,乘輿出仁政門,入肅章門,由建陽門·銅龍門·景化門·集禮門,出弘化門,駕駐通化門前路。上曰,承旨招致典樂,今番廟社祭享時,樂工另擇定送與否,知入,而雖已定送,動駕時前後部鼓吹中,亦爲擇送事,分付。勉兢承命出問,回奏曰,祭享時樂工,另擇定送云矣。上曰,還宮,當由明政門,以此,分付。駕到觀旂橋下輦所。上曰,今番祗迎,在爾等,可謂空役,待下御題應製事,言於祗迎儒生。上曰,儒生爲幾人?賤臣回奏曰,六十九人云矣。上乘輿進發,入宮大門,詣神門外降輿,步詣版位,行再拜禮,仍詣廟內奉審訖,詣肄儀所。上曰,執禮自有所立處,而守僕不善指揮,嚴飭,可也。上曰,監察尹淑基,見甚衰老,他司年少蔭官中,口傳相換。出榻敎上曰,廟社殿宮文武舞,各爲幾許?承旨問于典樂,可也。典樂金興仁曰,廟社·殿宮,文武舞各三十六矣。上曰,肄儀後,兵房承旨,與本宮提調,率典樂待令也。肄儀訖,上還御齋室。上曰,右承旨,與本宮提調入侍。勉兢,與本宮提調鄭民始進伏。上曰,典樂待令乎?勉兢曰,待令矣。上曰,樂工都數爲幾名?典樂金興仁曰,都數爲一百六十八,待年樂生,爲一百五十名矣。上曰,大享時,佾舞差備爲幾人?興仁曰,太廟五十,社稷五十,宮享五十矣。上曰,如臘享大祭時,則何以分排乎?興仁曰,實樂工不足,則以待年樂生差送矣。上曰,樂工樂生,有元料乎?興仁曰,孟朔取才入格,則一等一石式受食,而一等數爲三十九名,樂生,則取才爲九窠,其外實樂工,則均廳十二兩,本邑十二兩,保三名合六兩式,一年所食,爲三十兩矣。上曰,皆是本邑自保乎?民始曰,各邑皆有樂工保名色矣。興仁曰,本院有不仕樂工樂生,故渠之族屬中,每每雇立,今則不仕名色,便同貢物矣。上曰,不仕貢物云云,今至幾年?興仁曰,殆過六七十年矣。上曰,如臘享時,樂工樂生差備,爲幾人?興仁曰,太廟前後殿,二百四十名,社稷,一百二十名,景慕宮,一百十四名,前後部鼓吹八十名,合五百五十四名矣。上曰,樂院員役,亦如太常成均館,外人不得爲之乎?勉兢曰,然矣。上曰,樂院自來饒足,而以年條之預賣,次次生弊矣。上曰,待年樂生名色,始自何年?興仁曰,十餘年矣。命書傳敎曰,前假注書李存秀,仍察廳任。命權退,少頃,上出齋殿門,乘輿出宮大門。上曰,前黃海監司入侍,出駕前下敎駕到觀旂橋,下輿步過,仍乘輿入弘化門,由明政門·永淸門·交泰門,還內,諸臣以次退出。
上在昌德宮。停常參·經筵。
朴基正啓曰,行大司憲宋煥箕,掌令李甲龍,持平金壽祖·鄭宗魯在外,執義鄭毅祚傳旨未下,掌令張至冕呈辭,監察茶時之意,敢啓。傳曰,知道。
傳于黃昇源曰,都承旨入侍。
傳于魚用謙曰,戶曹判書入侍。
傳于魚用謙曰,協律郞入侍。
傳于黃昇源曰,掌樂提調入侍。
魚用謙啓曰,延祥詩製述人,旣已抄啓矣,弘文提學閔鍾顯,待明朝牌招,以爲出韻科次之地,何如?傳曰,允。
李肇源啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,李鼎德落點。
傳于魚用謙曰,左副承旨入侍。
申耆啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營,各一件營上事,自本院,成有旨下送,京各司應爲頒賜二十三件,亦爲依例頒給之意,敢啓。傳曰,知道。
兵曹口傳政事,同知單金爔。
朴基正,以壯勇營言啓曰,本營將官將校,今丙辰年射講及各技居首人,別單書入之意,敢啓。傳曰,知道。
以慶尙監司李泰永狀啓,咸安郡民家燒燼事,判付內,啓下備邊司爲旀。當寒失所,極爲矜惻,各別顧助,解凍前,期於奠接,如有殘獨戶而未納之身與還,勿徵事,分付爲良如敎。
刑曹啓目,執事典樂朴輔完,執拍典樂柳敬潤等原情云云。問目內辭緣,一辭漫漶,終不直陳,究厥罪狀,尤極痛駭,待日限,更爲嚴刑得情,何如?判付啓,如蟻如蝨之渠輩,不知嚴畏,無難犯科,杖問之下發明,朴輔完殷,箇箇嚴杖,柳敬潤殷,更爲嚴杖,充定樂工事,分付該院爲良如敎。又啓目,執籌典樂申得麟原情云云。問目內辭緣,終不直陳者,究厥罪狀,亦甚痛惡,待日限,一體嚴刑得情,何如?判付啓,猶與堂上之執事典樂,堂下之執拍典樂,不無間隔,分揀放送爲良如敎。
丙辰十二月二十四日辰時,上御重熙堂。掌樂提調入侍時,行都承旨黃昇源,記事官柳遠鳴,記事官金景煥,記注官金良倜,掌樂提調閔鍾顯·李益運,以次進伏訖。上敎鍾顯曰,昨日太廟臘享,迎神九成,畢奏於更鼓二打之間,是豈成說乎?迎神樂章,至於十章之多,雖或速奏,可準一更,而今番則畢奏於二打之間,樂章如或遺漏,未盡奏,則豈不萬萬悚然乎?鍾顯曰,雖或速奏,畢奏於二打之間,似無是理矣。臣旣承命進去,有此錯誤,不善檢飭之罪,臣不勝萬萬惶悚,而第以臣享班所見,未覺今番之速於前日矣。昇源曰,俄者筵退後,問于李勉兢,則莫非不善照檢之致,惶悚無地云矣。益運曰,俄於院中聞之,則奉命承旨之書報政院者,在於七成時云矣。上曰,如彼如此之間,必有委折,而樂章如不落漏,則誠萬幸矣。上曰,典樂待令乎?昇源曰,典樂金應三,今方待令矣。上敎應三曰,更鼓二打之內,迎神九章,足可畢奏否?應三曰,臣則今番臘享,不得擧行,而雖不緩奏,二打之內,則恐難畢奏,似是不善擧行之事矣。上曰,迎神第一章云何?應三曰,熙文章,是獻官引入時樂章,而基命爲第一章矣。上曰,宗廟樂章,汝能盡誦乎?應三曰,然矣。上曰,然則誦之,可也。應三,自基命章,至大猷章誦奏曰,此初獻時十四室徧奏矣。又誦奏繹成章曰,此獻官引出也。又誦奏昭武章曰,此亞終獻引入也。又自篤慶章,至赫整章曰,此亞終獻時,十四室徧奏也。又誦奏永觀章曰,此亞終獻引出也。上曰,應三奏對頗了了矣,如朴輔完輩,雖略解俗樂,何能知雅樂乎?上曰,動駕時,用何樂章?應三曰,前後部,用與民樂矣。上曰,樂者所貴希緩,而凡今之人,每喜促節,今之樂工,不習古調中,大葉初章,知之者尠,甚可惜也。此後則初章中大葉,另飭肄習,與民樂初章,務令徐緩,可也。笙鏞以間,鳥獸蹌蹌,尙矣無論,雖於彈琴之節奏,亦有音調之協律,則莫重祭享時樂成,豈可如是錯誤耶?仍敎應三曰,一成之內,拍數鼓數幾何?應三曰,拍則四拍,鼓則六腔矣。上曰,然則此後大享時,獻官及進去承旨,亦知鼓數拍數之第次,然後典樂樂工輩,無敢放心怠忽,卿等須講究善爲之策。且本院習樂時,提調亦爲赴坐,考其奏樂之緩促,以驗今番太速之由好矣。鍾顯曰,昨見佾舞,雖勝於前日,而終不無錯雜之弊矣。益運曰,本院主簿金復光,向於輪對,以樂生樂工之參用兒少,有所未安,當屬待年樂工爲奏,而以今番祭享時,臣之所目見者言之,兒弱之習於佾舞,比諸丁壯,反復勝矣。上曰,復光之奏,出於猝辦,似未商量而然矣,觀於舞勺舞象之義,豈以兒少而不可用乎?今番社稷臘享時,守僕擧行,何如?益運曰,社壇守僕之鍊熟,自來不及於廟宮守僕,而今番擧行,則差勝於前日矣。上曰,待年樂工之弊,何以則釐正耶?鍾顯等曰,此則無他,以其料布太薄,一年所下,不過四兩,故渠輩俱不欲用力肄習之致矣。年前重臣洪檍,爲提擧時筵稟,以南門內米廛人充定,一番試用而止之云矣。益運曰,一番試用而止之者,似必有其由矣。上曰,樂院之樂,用之宗廟朝廷,則豈可以廛人充定,使事體屑越乎?其時有其議而未嘗試用矣。予則曰,所謂引下契轉賣之物,贖給然後,樂院諸弊,可謂拔本塞源,卿其用心釐正,可也。鍾顯曰,誠如聖敎,而如欲贖出,則當有近四萬兩錢貨,然後可以當之,當此經用匱竭之時,四萬金公貨,何可容易推移乎?誠甚悶然矣。上曰,委卿責成,卿其專意,俾有實效。鍾顯曰,以臣蒙昧,本兼諸職,俱係重任,實無堪承之望,竊爲悚蹙矣。上曰,以卿之聰明,何有於是任乎?仍命退,諸臣以次退出。
丙辰十二月二十四日辰時,上御重熙堂。都承旨·戶曹判書入侍時,行都承旨黃昇源,假注書金處巖,記事官金景煥,記注官金良倜,戶曹判書李時秀,以次進伏訖。上敎時秀曰,今番臘享迎神樂,始於何時耶?時秀曰,始於四更一點,而其畢奏則似不過二打之頃矣。上曰,協律郞待令乎?入侍,可也。賤臣承命出傳,與協律郞尹羽烈,偕入進伏。上曰,典樂待令乎?知入,可也。賤臣承命出問,還奏曰,待令矣。上曰,司謁出去召入,可也。司謁出去,與典樂偕入。上敎昇源曰,典樂誰耶?昇源起立,問于典樂而跪奏曰,執事典樂金興仁,執事典樂朴輔完云矣。上曰,軒架執拍典樂爲誰耶?昇源,問于輔完而跪奏曰,軒架執拍典樂,卽柳敬潤,而不爲待令云矣。上曰,刑曹判書待令于直房,執拍典樂,捉致待令事,分付,可也。賤臣承命出傳,還入進伏。上曰,今番迎神樂,始作於四更一點,而畢奏九成於二打之內,在前豈或有如此之時乎?典樂輩,亦以爲太似易奏乎?昇源起問而跪奏曰,自前迎神樂,未有如今番之易奏,渠輩之心,亦以爲太似速奏云矣。上曰,一成之拍,爲幾何耶?昇源,起問而跪奏曰,一成爲四拍云矣。上曰,然則通九成而四九三十六矣。三十六拍,如彼其多,而九成畢奏,若此其遽,雖或促奏如三鉉,其何能如是太速乎?若非拔去成數,亦必漏却句節,不然則四更一點二打之內,何能備奏九成,莫重祀典,豈無他典樂,而乃令如此輩當之乎?其速奏所以然,使之直陳,可也。如不直陳,當嚴治,期於得情也。昇源問于輔完而跪奏曰,成數句節,自以爲非敢拔漏,而所以致此者,果是促奏而然,不勝惶恐云矣。上曰,宗廟迎神樂,一成鼓腔爲幾何?昇源,問輔完而跪奏曰,二十腔云矣。上曰,迎神樂章五字二句乎?一成,謂之以二十腔,則是字字各一腔,豈有是理?似是渠不及思而錯對矣。上曰,迎神樂爲熙文章乎?堂上樂登歌,卽搏拊琴瑟,而堂下樂軒架,有鼗鼓,鼗與鼓異乎?昇源問輔完而奏曰,迎神樂,果爲熙文章,而鼗鼓是一物云矣。上曰,掌樂提調,入來于政院之意,兼春秋,出去分付,可也。良倜,承命出傳,還入進伏。上命昇源,書傳敎曰,夜享命攝,坐待禮成,雖使禮不錯節,樂亦協奏,耿耿一心,如不祭焉。昨夜晨裸之儀,行於四更初點,第二下未過半點,何暇爲三十六拍,以備九成乎?近來祀享,不敢怠忽,登降周旋,或恐遲滯云,而樂有成數,則豈可如是乎?臘享大祭協律郞尹羽烈罷職,專由於典樂輩所爲,堂上執事典樂,堂下執拍典樂,竝令攸司,嚴覈嚴治,特命兼管擧行,而不能檢飭,難免其責,當該提調閔鍾顯,爲先從重推考,苟論愼密,何有於生疎與否乎?名以奉命,泛忽莫掩其跡,當該承旨李勉兢,爲先施以不敍之典,以爲出入近密,不知隨事謹畏者之戒。上敎昇源曰,執拍典樂,使刑曹判書,卽爲嚴治,而如是下敎之後,典樂輩若因今日下敎,奏樂時,或故爲太遲,則其罪反有甚於速奏,以此意,亦預爲嚴飭,可也。仍命退,諸臣以次退出。
丙辰十二月二十四日申時,上御重熙堂。左副承旨入侍時,左副承旨李肇源,假注書李存秀,記事官金景煥,記注官金良倜,以次進伏訖。上曰,典樂朴保琓等,草供還入也。賤臣承命出傳,還爲持入。上命肇源書判付訖。又命書榻敎曰,承旨前望單子入之,待下批,牌招察任。上曰,明日次對,則勿爲,而歲前待下敎來會之意,兼春秋金良倜,往傳於右相,而兼問其親病之近,則如何以來也?仍命退,承史以次退出。
上在昌德宮。停常參·經筵。
藥房提調尹師國,副提調黃昇源啓曰,伏未審日間,聖體,若何?寢睡·水刺之節何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
申耆啓曰,行大司憲宋煥箕,掌令李甲龍,持平金壽祖·鄭宗魯在外,執義鄭毅祚傳旨未下,掌令張至冕陳疏,監察茶時之意,敢啓。傳曰,知道。
李肇源啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,稍暖日,待下敎差晩來會事,招致備郞傳諭。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于魚用謙曰,下直守令留待。
傳于申耆曰,諸承旨持公事入侍。
傳于申耆曰,此後皇曆受點人,勿爲列書,受點時,原任大臣閣臣·儀賓,政府西壁,六曹判書時任將臣,三司長官,時任承旨實注書翰林書入,啓下後頒給事定式,該房知悉。
傳于李肇源曰,左副承旨入侍。
申耆啓曰,監察十三員內,李在翼拘忌,洪章輔·韓泳·南正和·鄭澣·柳相穆·李承默未署經,今此春享大祭,無以分排云,在前如此之時,有未署經監察署前行公之例矣。今亦依此例,署前行公之意,分付,何如?傳曰,允。
承旨前望單子入之,蔡弘遠落點。
吏曹口傳政事,以李太亨爲安邊府使。
傳于魚用謙曰,右副承旨入侍。
傳于申耆曰,都承旨許遞,與未差之代,前望單子入之,待下批,牌招察任。
承旨前望單子入之,李鼎揆·李益運落點。
吏曹口傳政事,槐山郡守宋文述,保寧縣監李根相換。
傳于李益運曰,左承旨入侍。
李益運啓曰,新除授同副承旨李鼎德,時在慶尙道慶州地,斯速乘馹上來事,下諭,何如?傳曰,允。
以江原監司徐有防狀啓,杆城郡流民還接新接,區別成冊上送事,判付內,啓下備邊司爲旀。杆城民戶,比癸卯摠,加至二百七十餘戶云,而所謂幾戶,安知一一實戶乎?白給之限雖過,除役之期尙遠,一直盡心,莫敢泛忽,俾年年登聞之擧,無作紙上空言,待開春別加考察狀聞事,嚴飭道臣爲有矣。杆城一郡之如是惓惓,以其已始之事,必欲眞箇責效也。近聞甲寅以後之湖南沿邑,無異甲辰以後之嶺東諸郡,而南沿之康海,亦若東郡之襄·杆,今之完伯,卽向者東伯是置,彼豈竭誠招徠?此或任他而已,則其果成說是旀,且況朝家一視之政,尤豈可勤於東而忽於南乎?廟堂知悉此意,關問該道,道內沿郡戶摠田摠之甲寅前後,各年實數,使之如盡錄出,別具冊子,兼附意見,啓聞爲良如敎。
李鼎揆啓曰,吏曹判書沈煥之,參判李敬一牌不進推考傳旨,今方捧入,而開政命下之後,如是違牌,事甚未安,竝更牌招,何如?傳曰,允。
李鼎揆啓曰,吏曹判書沈煥之,參判李敬一,再牌不進推考傳旨,今方捧入,而開政命下之後,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
李鼎揆啓曰,吏曹判書沈煥之,疏批已下,卽爲牌招,參判李敬一,一體牌招,何如?傳曰,待開門牌招。
申耆,以弘文館言啓曰,新除授應敎李魯春,時在京畿砥平地,經筵入番事緊,請斯速乘馹上來事,下諭。傳曰,依啓。
申耆,以弘文館言啓曰,校理李基讓,副校理沈興永·朴載淳,修撰韓用鐸,副修撰朴鍾淳,旣有只推之命,竝卽牌招察任,何如?傳曰,允。
李鼎揆,以司饔院都提調意啓曰,因本院直長李應鼎,輪對時所懷,有令都提擧,論理草記,稟處可也事,命下矣。分院之每十年輪回移建於廣州六面,楊根一面,自是舊例,今此楊根燔所之因循不移,已近五十年,柴路漸遠,釜基日陷,燔役有掣礙之端,匠卒無支保之勢,民訴屬至,群情可見,趁今移設,恐合事宜,而當初移設時,各樣假家一百四十一間,自畿邑分當造給矣。丙子,以畿邑貽弊,永罷分當造給之規,仍以儲置米,磨鍊劃付,十年永改年次,則二百八十石,五年修補年次,則一百四十石會減事,定式施行,而今於五十年後,經營移設,則容入物力,勢當倍蓰於十年五年永改修補矣。依惠廳詳定,以兩次永改所入來條,代錢預下,則在經費,別無損益,而在燔政,實爲關重,依民願許施,恐不可已,而移設基址段,待明春發遣該郞,着實形址後,仍卽董役之意,分付,何如?傳曰,若除有弊之職,先從分院之官,在所嚴戢,大抵官員叛官,民人亂民,事關分院,不欲聞設弊之云何,救弊之當否,雖欲移設一次之需外,更勿加數取用,而叛官亂民之能不藉此行惡於新到之處,何可知也?先以此意,行會畿營及廣州府,採探民情事勢,狀聞後,稟處,可也。
魚用謙,以備邊司言啓曰,靑松府使洪彦喆,在任身死矣,曾經承旨,依法典返柩時,擔軍題給事,分付所經各道,何如?傳曰,允。
魚用謙,以義禁府言啓曰,平安道朔州府投竄罪人韓用龜,罪名蕩滌事,承傳啓下矣,韓用龜卽爲放送事,分付該道道臣之意,敢啓。傳曰,知道。
魚用謙,以義禁府言啓曰,南陽前府使田義顯,令該府嚴覈重勘事,傳旨啓下矣,田義顯,以兼營將守令,時在任所云,依例發遣府書吏,交代後,拿來,何如?傳曰,允。
魚用謙,以刑曹言啓曰,宗親府書吏姜翊文等嚴囚事,草記批旨內,榻敎及相換文蹟,掩置委折,昨夜嚴飭後,不卽知委委折,過齋後嚴杖捧招,草記可也事,命下矣。宗親府書吏姜翊文等十六人,竝嚴杖一百,査問委折,則渠等所供內,以爲今月二十二日,吏曹書吏,招致本府書吏而言曰,宗親府典簿,與儀賓都事,相換已久,何不肅拜云,故始聞其言,入去政院,考見傳敎軸,則二十日果相換,故當日午後,高松殷持文蹟,急往新除典簿洪就榮所在樊里,則典簿已爲入城矣。卽爲回還,城門已下鑰,故待開門還入,告于本家,則以爲相換文蹟,旣無出朝紙之事,不得肅拜云,而渠等亦不能屢屢提告,至有肅謝遲滯之擧,罪死無惜云矣。二十日相換之文蹟,二十二日,始見之說,極爲稽忽,樊里之距城門,不過十里,而旣曰,午時出去,而又曰,歸時城門已閉,其所爲說,節節巧飾,待日限,更爲加杖取服,何如?傳曰,吏曹書吏,招致渠輩,問以相換已久,何不肅拜云,則吏曹之見望筒,可知矣。大抵相換之法,除非口傳,例無出朝紙之事,渠輩所供,節節有違端,且聞政院,嚴飭府吏云,則渠輩,又敢以何事粧撰乎?無論如此如彼,都是官員怠忽之罪,亦已勘處,下輩何足責?放送,可也。
兵曹啓目,粘連軍器滿千數監造者,皆蒙加資之典矣。今此金最煥,監造大旗幟三十八面,雖以紋緞新備,其他各種,數旣不敷,鐵丸五千箇,不可以千數論,論賞一款,置之,何如?判付啓,旌旗一新,可知壁壘之增重,何論千數內外,足以百而當千,監董把摠金最煥,依例加資爲良如敎。
兵曹判書鄭好仁疏曰,伏以,臣猥被殊眷,濫叨重負,根孤植弱,而惟殿下庇覆之,才疎識短,而惟殿下委任之,頂踵毛髮,皆歸造化,洪私異渥,逈出尋常,人臣之受知於君父者,從古何限,而豈有若臣身之偏且厚也?噫,臣遭際盛時,致位隆顯,乃以百無肖似之賤,誤被千載不世之遇,語其才,則曾乏寸長,顧其官,則滾到崇班,雨露之澤,常浹於肌髓,幈幪之恩,至及於家私,闔門感頌,殞結是期,赴湯蹈火,臣固不辭,而至若中權之職,是何等重任也?雖使才猷素著,望實俱隆者,一遭當之,猶且逡巡却顧,不敢爲遽然承當之計,而臣則愚闇儱侗,最居人下,重以年紀之衰邁,神息之昏憒,不足以備數於百執事之末,而顧乃一叨再叨,誤恩之降,今至九遭矣。此誠古昔之所罕有,通朝之所未見,臣雖無狀,亦具廉隅,除拜之日,豈不欲仰暴情實,力辭匪據,而第臣受恩如天,報答無階,平日之區區所自恃者,惟以不擇夷險,生死向前,爲餘生塵刹之酬,故黽勉承膺,親同固有,殆若不知自量者然,臣實慙恧,人謂斯何?臣之冒荷重擔,亦旣半年,大政纔過,瘡疣迭出,而郵罰不加,誨敎備至,殆若慈父之詔迷子,臣果何人,叨此異數,呈告之擧,雖是按例之事,而體諒之恩,庶蒙解許之音矣。忽於三昨,伏承金吾之除,繼有動駕之命,一日之間,天牌荐臨,義重陪扈,身不自有,雖不得不顚倒趨參,而反顧初心,無面可顯,今則握過大政,便同瓜限,當遞之義,參倚前衡,宜去之端,非止一二,臣豈敢徒恃寵靈,恬然蹲冒,以重累聖簡,而貽羞當世也哉?嗚呼,念臣犬馬之齒,差過數日,恰滿七旬,雖感特達之恩,莫效引年之請,而筋力奔走,已無望於此生,劇務剸理,實難强於目下,又況當寒驅策之餘,重得感冒之疾,宿病闖發,症形沈篤,寢啖俱廢,氣息憊綴,蠢動無路,惶蹙冞深,玆敢披瀝肝血,冒瀆崇嚴。伏乞聖明,特察由中之懇,亟垂體下之恩,將臣本兼諸職,速賜鐫免,俾重務無曠,私分少安,千萬幸甚,臣無任屛營祈懇之至,謹昧死以聞。答曰,省疏具悉。卿其勿辭行公。
吏曹判書沈煥之疏曰,伏以臣之庸闇無似,久叨銓地,再經大政,此足以上累聖簡,下羞同朝,況其注措之乖格,排比之失倫,雖就一政而論之,奚但以二三計哉?幸蒙天地庇護之恩,得免大何,以此自恃,冒居匪分,不知所以自處,有命輒膺,揚揚行政,是豈愚慮之所敢出哉?職旣不稱,義則可辭,參倚前衡,終無可諉之端,庶已蒙聖鑑之俯燭無餘矣。且臣素抱疝癖之症,近因日候之寒,一倍添劇,落席宛轉,雖跬步之間,無望强作,玆於召牌之下,屢犯違慢之科,伏地戰恐,死有餘罪。伏乞聖慈,諒臣職名之可辭,察臣病情之難强,特命鐫遞臣天官之任,仍治臣瀆擾之罪,以肅朝綱,以安賤分焉,臣無任屛營祈懇之至,謹昧死以聞。答曰,省疏具悉。卿其勿辭行公。
吏曹參判李敬一疏曰,伏以臣之本末長短,惟我聖明之所俯燭也。迂拙之性,疎闇之姿,不足以備數於淸朝百執事之末,非但臣之自知,抑亦世所共知,而徒藉先蔭,猥蒙洪私,通籍以來,華貫膴仕,揚歷殆遍,居常怵惕,寢夢猶愕。年前待罪外瀋也,伏奉三銓除命,而特以乍除旋遞,未暴萬萬不稱之實狀,至今追思,愧汗浹背。今於千萬夢想之外,天官佐貳之命,忽下於殿講入侍之日,再違召命,促敎連下,逃遁不得,冒沒出肅,而第伏念臣,以孤根弱植,埴迷途,雖閑司漫職,每懼人不稱器,僨誤居多,而今忽冒居於銓衡之佐,出入於睢盱之場,不知銓格之爲何事,而强欲與聞於激揚之任,參涉於通塞之議,則負乘致寇,理必無幸,早晩顚沛,可立而竢,此猶屬賤臣之一身狼狽,雖不足恤,堂堂聖朝,豈無可堪佐銓之才,而令寄視於盲,借聽於聾,以致畢竟之僨敗也哉?臣退自政席,若隕淵谷,徊徨踧踖,靡所容措,日昨聖上,將侵曉臨殿,特點臣於雲劍侍衛之列,臣之區區寸衷,每以筋力奔走,爲一半分報效之圖,則豈不竭蹶趨簉,不竢駕屨,而從二品雲劍望,必以曾經亞銓者塡差,新有定式。臣旣不以銓職自處,不敢晏然冒進,坐犯逋慢之誅,臣罪至此,萬殞難贖,伏況口傳下敎,辭旨截嚴,臣驚惶震懍,五內失守,直欲鑽地而入,而不可得也。臣旣冒當匪據之任,且犯難貰之罪,見職蹲冒,固非可論,而有罪不勘,尤切惶蹙,玆敢披瀝肝血,冒瀆崇嚴。伏乞聖慈,天地於臣,父母於臣,亟令鐫改臣本兼兩任,仍治臣慢蹇之罪,以勵臣分,不勝幸甚,臣無任屛營祈懇之至,謹昧死以聞。答曰,省疏具悉。卿其勿辭行公。
掌令張至冕疏曰,伏以,臣當今之世,其可謂治乎?不治乎?若謂之已治,則臣未之斯信也,若謂之未治,則臣竊爲之惑焉。何者?殿下有聰明睿知之姿,有仁孝恭儉之德,文經武緯,而量度弘遠,日乾夕惕而學問深博,莅君師之位,操治平之權,意之所注,何事不成,力之所到,何功不做,而百姓平章,豈或多讓於堯德,四海聲敎,宜其匹美於禹績,矧乎一隅東方,區區數千里之疆,理其不足憂治者,明矣。今之議者,皆曰國家,已安已治矣,是有不然者,以殿下之明聖,平素之所自期者,豈欲安於小成?臣庶之所仰望者,豈止於小康也哉?此臣之所以左右顧而未敢的論於治不治之間也。噫,八域含生,煦濡動盪於殿下之仁化者,于今二十有一年矣。內無旱潦之災,外無邊圉之警,上下晏如,朝野貼然,從今以往,萬億年迓天休命,其必如今日之無虞,豈非國家之幸而生民之福也?然而以臣愚見,不能無深憂過計於漆室之中,誠以天下之理,憂樂迭尋,謙盈互乘,未有長於安樂而一於豐盈者也。是以,詩著太康之箴,易垂苞桑之戒,大舜,上古之大聖也,益乃進以儆戒無虞之言,漢高,創業之英主也,大風歌有安不忘危之意。以今之時勢治象,比之虞時,已不啻下幾層,較諸漢代,亦多有歉然者,而詩箴易戒,了不聞講明於殿下之前,因循彌縫之間,徒然歲月寢邁,顧視一初之政,不無十漸之歎,豈不可惜之甚哉?竊伏覩昨春朝參以後,國是大定,朝象頓新,飭大臣,則申之以淬礪之意,待臺臣,則恢之以開納之量,日月所照,魑魅莫逃,庶幾君綱振肅,陰翳迅掃,平明之治,人皆想望,而今幾歲月,已痼之風習難變,已溺之人心未返,依然是前日樣子,比如人病根自在於心腹之中,不能除去,而淸利之,則雖欲其血氣之調順,手足之穩旋,其亦難矣。今夫朝廷,國之心腹也,百姓,國之手足也,敎化之流,亦如氣血之周通一身矣。朝廷旣如此,則民生之苦樂,風俗之汚隆,其何可盡察,而究所以敷敎化之道也?嗚呼,殿下我國之聖主也,今日殿下之盛時也,正宜君臣上下之奮發激勵,以爲挽回之道,而如臣愚劣者,亦不足備數於下風,然而愛君憂國之誠,自有耿結于中,略效狂瞽之見,敢附條陳之說,其懋聖學敎儲嗣,實是出治之大本,而董百官·嚴懲討·開言路·辨賢邪·察民瘼,此數者,又是今日之急務也。伏願殿下,不以人廢言,而俯賜察納焉。伏惟殿下,學不厭而敎不倦,凡今在廷之臣,莫非待興之士,則臣亦作成中一物耳,固不敢有所仰勉,而竊伏念古之聖帝明王,不以已聖而自聖,益懋進修之工,少無間斷之時,取人爲善,舜之智也,而孟子稱之,純亦不已,文之德也,而大雅播之。孔子亦生知之聖也,有志于學,從心所欲之訓,殆若循序漸進者然,蓋無論安行力行之階級閫域,若忽一步之進,則恐爲九仭之虧故也。凡爲學之方,不徒蘊之於身心,亦欲施之於事爲,以極夫參贊位育之化,而況帝王之學,與匹庶有異,四海一家而機務甚多,一日萬機而酬應劇煩,一喜怒之間而生民休戚係焉,一愛惡之際而人物黜陟關焉,與夫左右近習使令之徒,衣服飮食供奉之節,紛然雜進乎前,則其所以應之者苟或差之一毫,將有謬於千里,必也明以察之,義以裁之,心衡意尺,各得其中,不使一分偏係,參錯於其間,然後可以遇事接物,泛應曲當,平日眞積力久之功,到此而自然收效矣。竊覸殿下,念切思兼,志勤作成,傳群聖之心法,登先王之道岸,則何事乎更加思勉,而第危微之幾,至精,執守之方難保,故大學之誠意,先於正心,而曾子以必愼其獨,表而出之,中庸之天道,先於人道,而朱子以眞實無僞,註而釋之,夫必自慊者,所以爲誠其意之工,而至誠無息者,所以爲久則徵之道也。伏願殿下,必謹於獨知之處,必勇於不息之地,無二無雜,無間無斷,以進成始成終之業焉。伏惟我元子,睿質夙成,尺衣漸長,於千萬宗社之休,惟億兆生民之祝,年又年久而愈篤,矧乎殿下,撫付畀之統,鍾嘉悅之情,所以愛重而保護之者,尤當如何?臣請以閭閻間所覩切近於人情者,爲殿下仰陳之,今夫士庶家,生得男子,其所關不甚重,所望不甚大,而猶復爲善敎之方,學語則抱之而指父母天地,使之呼習,知趨拜,則呼之而指長老賓客,使之敬謁,或使課於誦讀,以導其性,或使勤於灑掃,以勞其身,不使比遊於頑童,不使戲狎於賤隷,如是者,蓋其愛之甚至,故欲其培養之稍厚也,至其年稍長也,使之就傅而或托於鄰居之文人端士,以爲學習之地,及其成功也,不過爲村秀才子翹楚類,而自初設心,猶若是其勤。猗歟元子,國之本也,儲之尊也,將以畀主鬯之重,副延頸之望焉,則其敎導之方,宜不容少緩,而入學以前,無非殿下身敎之日也。夫孝仁禮義,我殿下家法也,寬大豁達,我殿下懿度也,不待言說之提敎,將有觀感之儀則,審如是則睿德之成就,亶在於我殿下之身敎耳。況今以群情,則顒漢儲之蚤建,以睿齡則屆周嗣之入學,旣擇師傅之官,先擧林下之士,薰陶保養之方,自今伊始,則亦須巖穴之隱,益懋茅茹之拔,宿德之可爲賓僚者,端方之合置左右者,是求是訪,爰咨爰度,稍待胄筵之開,以備導迪之責,芝蘭之室,與之共處,金玉之章,與之相磨,則此與賈誼所謂出入見正事聞正言,古今一揆矣。伏願殿下,益軫得賢之道,早講敎儲之謨,與臣向所陳身敎之方,內外交修,本末相濟,以基我宗國無疆之休焉。嗚呼,三公論道,六卿分職,所以經邦國而佐治道也。我朝官制,略倣周禮,吏部天官也,九職八則,今無可論,而其法柄之餘規,所以甄拔人才也。戶部地官也,施敎賓興,今失其職而地圖人數,所以兼摠財賦也。禮部春官也,合以禮樂,親以饗賀,以修其惟寅之職焉。兵部夏官也,進賢興功,振旅茇舍,以修制軍之政焉。刑部秋官也,有欽五刑,恤五用之任焉。工部冬官也,有監百官飭五材之責焉,而小司徒之職,移於京兆,則五部屬之矣。大司馬之權,分於各營,則將臣司之矣。至如今之議政,古之三公也,其職則燮理陰陽,論道經邦,飭群工而操百司,內鎭撫而外修攘,以資聖主無爲之法。諸道則有布政之監司,列邑則有牧民之守令,而各有職分內事,苟或守令失其職,則民生日困,而詞訟日繁,監司失其職,則敎化未究,而考課不公,將帥失其職,則軍卒恣橫,而敎鍊無效,京兆失其職,則籍法多紊,而經涂不治,六卿失其職,則賢能無以進,財賦無以理,禮儀無以成,軍政無以詰,刑罰無以懲,工役無以整,而大臣之責,尤有別焉。苟失其職,則四時乖錯,百揆叢脞,上無以承弼功化,下無以懷綏遠邇矣。今之居是官者,果能得其職耶?失其職耶?若曰失之,則以聖上則哲之明,何不審擇而責效?若曰得之,則以聖上求治之念,何無實驗之可見耶?臣愚妄以爲殿下,所以分職而責功之道,居於得失之間,而不免爲架漏苟艱之歸耳。噫,臣勞於下,而君逸於上,治之所以興也,君勞於上,臣逸於下,治之所以不興也。凡今京外之弊瘼,無一不如。臣所設言,而任事之臣,亦無可以承當於上簡者,於是乎殿下不得不躬親庶務,過費聖慮,而有司之職,漫漶於下,而不擧者固多矣。皐陶之言曰,無曠庶官,天工人其代之,漢帝之言曰,郞官上應列宿,出宰百里。信斯言也,凡今內外大小之列于庶位者,本皆欲使之共治天職,而不但爲備員充數之資,則擇之而各當其任,任之而各考其實,然後庶可責事事之效矣。且人非通才,則其所爲,各自不同,故或有鍊於甲兵而疎於文學,或有優於幹事而短於持重,剛直者,少周遍之意,質實者,無文華之容。夫器量不可隨時而闊狹,官職不可爲人而揀擇,而若踐一名選,則不問才幹與文識,六曹三館,無不周流,腴府雄藩,任其歷揚,仍復罷此任彼,遞易無常,又有朝除承宣,而暮直騎省,昨日館職而今夕諫官,殆若非此人莫可,又如爲一時輪銜者然,當是也,事面之苟且姑無論,委任之本意,果安在哉?昔光廟朝,都承旨盧思愼,醉言後進承宣,皆已陞遷,臣獨未遷,請改授他職,上命罰思愼酒,仍命解筵臣之金帶帶之,成廟朝,都承旨柳輕,以七年居職辭免,此皆由於下擧其職而上愼其代也,豈非今日之所當鑑者耶?伏願繼自今,克軫委任之方,更懋飭勵之道,三公則以順序論道責之,六卿則以倡牧阜民責之,其餘文武百執事之人,俾自勉其職責,而如或不勝任者,改之黜之,則當初建官設職之意,漸次修擧,而治平之功,可以指日期矣。嗚呼,明義錄之不講,久矣。夫人之常情,局於目前之所覩,而忽於事境之已往,凡係懲討之大義,不能不日遠而日忘,旣破之餘,又有窩窟,已剪之後,復生枝葉,千怪百惡,至于昨年事而極矣。臣請爲劈源頭之說,以冀大懲創之道焉。噫嘻,戚里權奸之害,亦云酷矣。惟彼麟·謙,卽魯·禧之傳神,而其憑藉戚聯,竊弄權柄,自是凶徒之一套也。恩寵之太盛,而反售醖釀之計,威勢之已固,而遂成覦覬之謀,事事伺釁,節節逞毒,而所由來漸矣,其凶肚逆腸,尙忍言哉?文王之在儲位,聖德日著,帝堯之傳天下,義理正大,而譸張浮言,必欲掩翳於重輪,沮遏聽政,必欲撓撼於大統,幸賴上天之眷佑,先王之仁明,保護我殿下,奠宗祊萬世之基,追惟往事,不覺髮豎而膽掉也。噫,明義錄之作,豈得已哉?昭然揭我東日月,使鬼蜮無所匿影,亂逆有所懲俱,而豈意梟獍,自有其種,明義錄後,又出凶逆,作威作福,幾危宗社,前者纔過,後者踵之,而又有倍蓰,噫我殿下深仁厚澤,浹洽人肌髓,治法政謨,輝爛人耳目,凡在臣僚,孰不欲贊揚將順,以濟熙熙之域,而只愧其才猷意量之無以對揚萬分也。惟彼憑藉城社而敢售狐鼠之奸態,掩翳天日而至逞鬼魅之醜狀,必欲使聖德大業,閼而不章,人心世道,訛而趨汚,已是古今之所未見聞,而其語涉不敢言之地者,口欲言而心先痛,誠不敢更事提說也。何幸司直瀝血之疏,一籲再籲,端緖綻露,而延拖至今,一味暇豫,尙稽拔本之當律,反成漏網者幸計,群疑莫辨,大義不明,臣不勝憤痛之極而繼之以憂歎也。夫君父之讎,不可以天共戴也,國家之賊,可以人盡誅也。夫何明目張膽者少,袖手傍觀者多,略無憤惋之意,有如角立者然,此何故也?無乃以辜負國家之類,不當聲討而然歟?抑或以爛漫相濟之蹤,難於自劾而然歟?若此不已,則竊恐奸黨日繁,正論日孤,此後荷杖之徒,乘釁媒孼,則爲國忠赤之臣,反受其甘心矣,寧不凛然而寒心哉?故治逆之術,莫如明義理,欲明義理,又莫如刑政之得當,賞罰之必愼,而殿下御世之道,恢蕩太過,自下擧行之道,窺覘成習,趨邪背正,無意改革者,自有邦憲,而添書點下者,大拂公論,本營從事,不得差祭者,已著定式,而惟意塡差,專出嘗試,義理由是而不明,法令由是而不行,世道之憂,容有極哉?嗚呼,言路,有國之血脈也,諫官,人主之耳目也。血脈不通,則無以屈伸,耳目有蔽,則無以視聽,是以古之時,建進善之旌,立誹謗之木,設鍾鼓磬鐸,以來四方之言者,于斯時也,群龍登于朝,謨猷畢陳,吁咈成治,而猶復求言之若是者,何也?人君以眇然之一身,擔天下之重,任萬民之責,凡於政令,雖無闕失,常有不自滿假之心,而必欲公天下之見聞,故芻蕘之言,猶可採也,執藝之諫,亦可聽也。自漢唐以來,始置言官,其轉圜之量,如流之從,蓋亦鮮矣,而止輦受疏,假以辭色,皆可見虛襟聽納之度也。猗歟我太宗大王,設申聞之鼓,有御筆之批,以爲通下情來讜言之方,而可爲我朝傳家之法也。殿下知周萬物,聰察庶政,顧何待於群下陳腐之言,而猶汲汲然如不及,遇災求言,出於懇惻,發策詢瘼,及於蔭官,察之輪對之中,求諸諫官之外,實與上古廣言路之規,沕然相符,而視漢唐强而受之,不啻遠矣。宜其端人正士,日進於朝,讜言正論,日聞於前,而寥寥鳴鳳之不聞,滔滔仗馬之無聲,有求言之美而無進言之效,何也?今夫朋友之間,偲切箴規,乃是相益之道,而如或過於自信,則言不入,言不入,則疑怒生焉。平交以下,猶尙如此,而況人君威非特雷霆,勢不但萬勻,而如有一言不契,加之以摧折,則其悚然而可懼者,比之朋友之疑怒,已不啻萬萬矣,孰肯以齟齬之蹤,單弱之言,輕試於催壓之下哉?夫言官之許以彈駁,所以折奸萌而抑權倖也。向來數三廷臣之以言獲罪者,屢經恢蕩之典,而未蒙收敍之澤,此豈聖世求言之道哉?伏願益恢翕受之量,竝滌諸臣之罪,以光聖德,以奬言官,臣於是,又有所獻者。昔漢之魏相請去疏章之副封,亦我宣廟朝先正臣成渾,請罷政院準疏章入啓之例,以防壅蔽之漸,仍命議于大臣,以爲定例,此亦今日之所當據而行者也。亦願卽命喉院,凡諸章奏,無敢自下考檢,以爲隨入捧納之地焉。嗚呼,治亂之機,在於辨賢邪,夫自古人主,孰不欲辨別而進退之也?惟其知之不明,決之不勇,始或依俙執跡於此賢彼邪之間,而終復牽礙不決於似忠似奸之際,可抵之隙必生,可疑之端易起,而一進一退,事機隨卽軮軋,夫君子,豈無差誤可責之失,而其所與者,亦豈皆無過?小人自有憫惻可悲之態,而所附者,亦足以售計,是以好惡易眩,而可好者常退,可惡者常進,治日常少,而亂日常多也。夫磊磊落落,犯顔諫諍者,忠也,唯唯諾諾,順志無違者,佞也,廉公律身,進退以義者,賢也,貪戀無恥,依附取容者,邪也。苟知爲賢,則進而親之,苟知爲邪,則退而放之,有何難行,而徵乎歷代,鮮有執此道者,用捨之術,若是其難行乎?猗歟我聖明在上,君子有所恃而立,小人有所畏而縮,其賢與邪之辨,固皆洞然於淵鑑之下矣。雖然,好惡之或不明示,進退之或不勇斷,則其徘徊顧望者,趨向靡定,面陰背陽者,汚習不革,波盪汨董,因復如前,則臣恐朝廷之是非,無時可定,而爲治之大體,徒自虧損矣。伏願聖意無忽焉。噫嘻,西洋學之斁敗天常,誑惑人心,已悉於前後章奏,臣無容更陳,而噫,彼一種怪鬼之輩,必欲行夷狄於禮義之邦,作禽獸於衣冠之列,或作敎主,或作徒黨,迷而不復,打成一套,而迺者崔獻重之疏,果出矣。其疏所謂甘心金木,與國家力抗,爲妖爲盜,風吹草動,安知不爲羌胡之淵藪云者,可見不測之禍,潛滋暗長於不見之中矣。渠旣覺得禍機之如此,則是宜指的其人,而仰請究覈情節,與衆同棄,以爲杜亂源之地,可矣。噫名雖斥邪,而懸空說去,一言半辭,不及於敎主徒黨之所在,而觀其語意,是乃谷永之專攻上身者類,則豈不可痛之甚哉?猗歟殿下,以天縱聖,懋日新學,表章六經而異端熄,發揮紫陽而正道明,諸不在孔子之書六藝之科者,悉命嚴斥而痛去之,大聖人之苦心至意,尤在於闢異距詖,而往在辛亥,下詢廟堂,爰講矯救之方矣。前後辭敎,昭如日星,凡在瞻聆,莫不欽誦,獨彼獻重,豈不聞之而今其許多爲說,閃弄回譎,反欲以一種邪學之暗地熾盛,厭然自托於進戒責勉之科,而不知自陷於護黨緩頰之地,其縱恣無忌,莫此爲甚,而乃殿下特加奬拔,過示包容,臣竊爲聖朝惜此擧也。嗚呼,我殿下,明無不燭,澤無不被,軍布之蠲減,還穀之停仍,無歲不行,而民之煖飽於聖德者,深矣。至于今年,八路均豐,百姓同歡,上弛乙丙之宸慮,下紓庚癸之民憂,諸凡弊瘼,自可消融於含哺鼓腹之中矣。因此而亦有可祛之弊有三,曰糶糴之弊也,軍布之弊也,內奴之弊也。夫糶糴,所以備歉荒而儲軍需也,年或失稔,則罄甁罌而無以備還,歲之稍登,則竝停退而盡以輸納,此已乖賑民之本意,而又其名色甚多,取耗不一,上營加減之移,下吏買賣之換,開漸數端,滋弊百岐,凡玆之瘼,無邑不然,到處有之,而民穀相等之郡,猶可說也,人少穀多之邑,偏受其害,一戶之所納,洽過十餘石,則計其農作,果有幾包所餘耶?至於許多年之逋欠,幾許石之空殼,苟欲徵之精之,則吏皆赤立,害歸蒼生。噫目前之民病,旣若是甚,日後之軍需,亦何所資乎?臣謂悉去其諸般倉名,而合以一之,使弄文者,無得更眩,除減其冗虛而精且實之,使受食者,可以稱力,其所除出之穀,則或以養田等事,從便區處,勿以其養民者,反爲害民,宜矣。臣於舊還事,又有微見之仰陳者,其年久當捧條,道臣則請捧,廟堂則行會,是雖出爲國計之意,而前後恤民之聖敎,出於惻怛,溢於辭旨,使流亡之民,故絶之戶,莫不被陽和回蘇之澤焉。彼雖至愚,亦豈無感泣於蔀屋之下哉?若使任事者,果皆誠心措置,豈無其道,而苟不能仰體聖意,徒事乎準數畢捧,則其稍實者無多,貧殘者居半,於是乎徵及於隣族,統結之內,侵奪其釜鼎牛犢之屬,非其當納,而或有竝徵者,在所當納,而或有逃避者,如是之際,有樂歲之飽者,亦幾民矣。惟在宣化分憂之臣,勿拘其常,勿迫其限,出意見從長綜理之如何也。歲云暮矣,糴垂畢矣,臣之此言,亦屬後時,而事係民情,敢此覶縷焉。軍布之減二爲一,所以簡民徭也。每當收布之時,以純布則其精幾過八九升,以代錢,則其價每至三四兩,而試以京衙所納言之,一匹代錢,不過二兩,則其布升之麤細,亦必稱此矣,是何徵之無節而納之有限也?只緣綿有豐歉,運有浮費,兼以該色吏之雜用,各衙隷之情債,亦由此中出焉。若如是,則每人身布,名雖一匹,而所捧之實,恰至二匹,民之受困,固已憫矣,而其中最無意,所謂後錢也,此不過慮其冗費之無限節而設此名色,以示民不加取之意也。今之所取於民者,旣如是漸濫,則彼後錢之捧,豈不在應革之中耶?且其邑吏之罪責,權在於京司,而京吏之懲勵,無奈於外邑,故互相推委,至於侵漁,而終無以釐正,其事則甚屑,而其害則不少,臣謂嚴飭諸司與列邑,各勉束濕,相議定規,俾有實惠之及民,宜矣。內奴之散在於各邑者,不過爲受其貢以供用也。近來人心益渝,生業不興,或有藏蹤而托於平民者,或多糊口而流於他郡者,蓋名以內奴,則里羞與爲齒,人羞與爲婚,故其家勢稍裕,則與所謂首奴者,潛自輸貢,爲近族無依者,强又替納,如是者,惟恐其露蹤跡也。且其修案時,則雖逃亡一婢,而不敢縮其額,收貢時,則雖物故已久,而必乃徵其貢,欲爲代定,則實無餘丁之可得,又拘情債之許多,如是之故,按其簿而考其名,則年過百歲者居多,而實無其人,爲守令者,雖欲釐革而亦無術焉。噫,同是百姓,而視之何其賤也?待之何其困也?昔在己巳,先大王,許罷內需司,而當時群臣,不能奉承德意,以講下究之策,而至今使此輩,獨抱向隅之歎,可勝惜哉?臣謂內寺奴婢之案,爲先除去,永作平民,俾蒙一視之澤,宜矣。經用則以其復戶,代其貢錢,而藉令不足,亦何計較之有哉?惟玆三者之弊,言責之所不屑屑,而今臣之獨爲所齗齗者,當此淸明之治,妨民害公之習,不容一時襲謬也。然而事有出於情而害於公者,以情言之,則禁止雖難,而以公斷之,則釐革亦易,惟殿下察之。嗚呼,臣旣以出治之大本,冒昧煩陳,而上天無獨運之機,君臣有相須之義,故以董百官繼之。綱常不可不扶,則所以嚴懲討也,聰明不可不廣,則所以開言路也,欲其審用捨而淸朝著,則賢邪可辨矣,欲其革陋習而固邦本,則民瘼可察也,此是急務之大槪也。只以發於衷悃,不知言之裁擇,群譏衆怒,亦所自料,而仰恃寬大之度,略效憂愛之衷,或賜九重之採納,則庶補萬一之治道矣。仍伏念臣,以姿則疎迂,以跡則孤弱,無墻壁之依,有犬馬之誠,忝叨臺省,出入禁闥,亦有年矣。曩者待罪下邑,經歲而歸,間因試役,而獲侍宸陛,而昵近耿光,少伸逖違之下忱矣。居未幾,又以久逋之未捧,坐法徒配,此臣之居邑時,所嘗深憂於民弊,論報監營,而事不從心,終未能釋然于中,以此照律,臣亦無辭,而其爲愧悚則極矣。誰意居謫纔翻歲,而特蒙恩宥,歸家未踰年,而荐被收敍,授之以言地,繼之以召牌,冷戶回暖,窮巷動色?臣於是,頓忘宿趼,如更通籍,實不勝欽仰之至,而矧以積年戀結之踨,不敢不竭蹶趨承,仰謝洪恩,俯伸微分,而至於因仍蹲冒,有壞廉防,玆敢仰籲於天地父母之前。伏乞亟遞臣所帶之職,俾安賤分,千萬幸甚,臣無任激切屛營祈懇之至,謹昧死以聞。答曰,省疏具悉。諸條當留意,其餘事關民隱者,許令廟堂,稟處,爾其勿辭察職。
丙辰十二月二十五日辰時,上御誠正閣。藥房入診,諸承旨,持公事入侍時,藥房提調尹師國,都承旨黃昇源,左承旨申耆,右承旨李肇源,左副承旨魚用謙,記事官柳遠鳴,假注書李存秀,記事官金景煥·金珍恪,醫官柳光翼·金孝儉·金光國·周命新·李周憲·朴春源·李惟鑑·玄必采·吳仁豐·丁希泰,以次進伏訖。師國曰,日氣甚寒,聖體,若何?上曰,一樣矣。師國曰,王大妃殿氣候,何如?上曰,一樣矣。師國曰,惠慶宮氣候,何如?上曰,一樣矣。師國曰,醫官待令,診察聖候爲宜矣。上曰,置之,上命讀奏公事,肇源,讀奏統制使尹得逵,助羅萬戶盧福尙,到任事狀啓,慶尙左兵使李殷福,捉虎申飭事狀啓,上命分書判付訖。上曰,下直守令入侍,出榻敎遠鳴,承命出傳偕入。槐山郡守宋文述,陰竹縣監洪秉玉,進前奏職姓名訖。上曰,槐山郡守宋文述,保寧縣監李根,令該曹口傳相換。出榻敎上曰,下直守令,又有追後來待者乎?肇源曰,守令有未署經者,不得下直云矣。上曰,山林及南臺外,在外臺諫違牌臺諫許遞。出榻敎又命書榻敎曰,政官牌招開政。上曰,新除授臺諫,待下批,與未肅拜及呈告臺諫牌招,未下直守令署經,明日辭朝。出榻敎又命書傳敎曰,三度旣加給由,吏曹判書沈煥之,牌招行公。又命書傳敎曰,在外承旨許遞,前望單子入之,待下批,牌招察任。又命書榻敎曰,安邊府使,口傳差出,檢校待敎沈象奎·徐有榘,隨入進伏。上曰,何不看檢史選之事而入來乎?卽爲退去也。用謙曰,臣切有所耿耿憂慨之忱,敢此,仰達矣。臣於年前待罪玉署也,以添書落點事,略陳愚忱,至蒙開納之恩諭,臣常欽頌虛受之聖德矣。今番洪就榮之添書落點,實非所望於聖上者也,竊恐義理益晦,隄防日壞矣。雖以目下事言之,可驚可愕之事,式日斯生,有不可勝言者,豈不大可懼哉?上曰,亦不可無是言矣,此箇義理,不可泯於天地間者也,而日前成德雨事,果何意耶?謂予薄於外戚而然乎?可謂求其說而不得也。仍命書傳敎曰,何論顚倒?朔州府定配罪人韓用龜,罪名蕩滌。用謙曰,臣旣仰陳所懷,而未承批,請承批矣。上曰,玉堂臺諫,有請批之例,而此承旨,亦玉堂耶?仍命書榻敎曰,當該承旨推考。仍命退,諸臣以次退出。
丙辰十二月二十五日午時,上御重熙堂。右副承旨入侍時,右副承旨魚用謙,假注書李存秀,記事官金景煥,記注官金良倜,以次進伏訖。上曰,政官承牌入來與否,知入也。賤臣承命出傳,還入奏曰,姑未入來矣。仍命退,承史以次退出。
丙辰十二月二十五日未時,上御重熙堂。左副承旨入侍時,左副承旨李肇源,假注書李存秀,記事官金景煥,記注官金良倜,以次進伏訖。肇源曰,向來韓用龜事,倉黃急遽之際,前後擧措,宜其不槪於聖心,而第其所執者,義理之至嚴也,所懼者,隄防之或壞也。當此義理日晦,隄防日壞之時,以此事,竄斥絶塞,實有欠於闡明之政,何幸朝筵,有罪名蕩滌之敎,而口傳下敎,有揭諸院壁,以示好惡事,命下矣。轉圜之德,臣不勝欽仰,而第念傳敎書出之後,不卽頒布,則韓用龜罪名,在於蕩滌未蕩滌之間,揆以事面,恐不若亟命頒布,以爲一半分扶植義理之道,故敢此,仰達矣。上曰,依爲之。出擧條仍命退,承史以次退出。
丙辰十二月二十五日未時,上御重熙堂。左承旨入侍時,左承旨李益運,假注書李存秀,記事官金景煥,記注官金良倜,以次進伏訖。上曰,政官承牌入來與否,知入也。賤臣承命出問,還入奏曰,姑未入來矣。命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,行大司憲宋煥箕,持平金壽祖·鄭宗魯在外,執義掌令一員未差,掌令張至冕呈辭,監察茶時之意,敢啓。傳曰,知道。
傳于李肇源曰,諸承旨持公事入侍。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,爲念大臣曉詣,待稍解日來會,已有下敎,三十日次對,進定於明日,日高後來會事,招致備郞分付,使之往傳。
李益運啓曰,未下直守令,署經辭朝事,命下矣。平昌郡守鄭來升,价川郡守申善應,槐山郡守李根,慶山縣令金仁柱,陽智縣監申夔相,藍浦縣監權襈,淸安縣監任希復,尼城縣監沈景文,江東縣令魏光軫,結城縣監徐應輔,昌寧縣監李田秀,金化縣監閔致謙,憲府則旣已署經,諫院則大司諫沈基泰,司諫閔師宣,正言朴宗京牌不進,獻納丁志遠在外,正言李勉昇未署經,無以備員署經,何以爲之?敢稟。傳曰,違牌臺諫只推,未署經臺諫,署前行公,自有其例,除署經使之行公,竝卽牌招,今已夜深,待開門入來署經,次對有命,憲府臺諫,亦令無敢以呈告請牌,可也。
李肇源啓曰,右承旨申耆,右副承旨魚用謙,同副承旨朴基正,今日不爲仕進,竝卽牌招,何如?傳曰,竝許遞,前望單子入之,待下批,牌招察任。
李肇源啓曰,都承旨李鼎揆,不爲仕進,左承旨李益運,以掌樂提調,坐起進去,右承旨·右副承旨·同副承旨未差,臣肇源,吏兵批兼進之意,敢啓。傳曰,知道。
以慶尙監司李泰永啓本,道內應資老人職姓名,開錄事判付內,啓下吏曹爲旀。一道之內,年過百歲者,至於三十四人之多,元歲饌外加給,以示朝家優老之典事,令廟堂,行會爲良如敎。
傳于李肇源曰,未肅拜玉堂許遞,今日政差出。
以副校理沈興永,牌不進罷職傳旨,傳曰,許遞。
有政。吏批,判書沈煥之,參判李敬一進,參議未差,右副承旨李肇源進。以韓用龜爲吏曹參議,沈基泰爲大司諫,鄭景祚爲執義,閔師宣爲司諫,趙章漢爲掌令,丁志遠爲獻納,李勉昇·朴宗京爲正言,高宅謙爲校理,尹序東爲副校理,李龜雲爲修撰,金近淳爲副修撰,李貞運爲掌樂正,翼陵令南溟學,尙衣僉正李命暹相換,學諭崔仁簡,東學訓導李台祥,南學訓導劉弘玖,養賢庫直長許鐫,以上竝單付,前牧使金爔通訓,還陞嘉善,復資事承傳。
兵批,判書鄭好仁病,參判洪仁浩病,參議睦萬中病,參知尹得孚入直進,右副承旨李肇源進,護軍黃昇源·申大謙,副護軍韓用龜·徐郁修·尹行頤·李普天·李昌漢·李鼎德·李海愚,副司直崔烜·鄭毅祚·任長源·李甲會,副司果權文度·李東煥,同知明仁白,以上竝單付。
傳于李肇源曰,新除授吏曹參議韓用龜,斯速乘馹上來事,下諭于三道道臣。
承旨前望單子入之,李祖承·宋銓·閔昌爀落點。
宋銓,以弘文館言啓曰,新除授校理高宅謙,副校理尹序東,副修撰金近淳,竝卽牌招察任,何如?傳曰,允。
宋銓,以弘交館言啓曰,新除授修撰李龜雲,時在慶尙道禮安地,經筵入番事緊,請斯速乘馹上來事,下諭。傳曰,依啓。
宋銓,以禁衛營言啓曰,中軍望單子。傳曰,崔東岳之射技,豈有才落之理?如非不能盡心,必是近來抛置而然,軍門之任,罷散亦擬之,仍任依例請敍,後射會,禁將面試貫革,十巡未滿四中,降付千摠,罰射三百巡後,草記事,判下矣。謹依傳敎,今日射會時,本營中軍崔東岳,貫革面試,十巡得中十矢三分,原單子中,懸錄以入之意,敢啓。傳曰,知道。
禮曹啓目,粘連廣州府公都會,退待明年,合等設行事,依狀請施行爲白乎矣,公都會之當年內設行,自是定式,除非有故,則曾無直請退行之例,而今此守臣之臨歲狀請者,事甚未安,當該守臣,推考,何如?判付啓,歲後,使之卽爲設行爲良如敎。
禮曹,故領相忠憲公徐命善祠版,待其抵衙致祭,祭文親撰事,命下矣。抵衙日字,問于本家,則來正月初三日云,以此日設行,而祭物及執事官,令本道,差定進排之意,分付,何如?判付啓,依所啓施行,忠憲祠版,今將發向云,而致祭,則待祭文製下,來月內擇日擧行之意,本道,竝以知悉爲旀。祭官則承旨進去爲旀,祠版下去沿路,令廟堂,各別嚴飭道臣,別例接待,以示朝家殊待之意爲良如敎。
刑曹啓目,殺獄罪人文永喆弟彬伊獄事,問議大臣云云。分付道臣,照法勘處,何如?判付啓,依僉議施行爲良如敎。又啓目,殺獄正犯罪人李錫趾,更加各別嚴刑,期於取服爲白乎旀,其餘干連諸人,自臣曹,從輕重勘處,何如?判付啓,爲先依卿等議施行,而絶悖矣甚晦矣,別出意見,期於歸一爲良如敎。
丙辰十二月二十六日辰時,上御誠正閣。諸承旨持公事入侍時,左副承旨李肇源,記事官柳遠鳴,假注書李存秀,記事官金景煥,記注官金良倜,檢校待敎沈象奎·徐有榘,以次進伏訖。上曰,昨日聯疏之承旨,今日皆不爲入來乎?肇源曰,然矣。上命肇源,讀奏公事。肇源讀奏咸鏡監司趙尙鎭道內遺棄兒給料成冊上送事,狀啓。上命書判付訖。上曰,元朝詣廟宮展謁時,隨駕各司官員,勿爲塡差於各陵正朝祭官,而隣陵官,出假官而盡爲塡差,地方官及鄰邑守令,亦爲塡差事,分付。上曰,印書之事,非戲劇之事,而今番史記英選印出時,不能精察,極爲駭然矣。仍命書傳敎曰,印書之法至嚴,觀於經國大典,可知矣。一字一劃之差舛,似無甚關係,而一劃之謬,其罪如彼,一字之錯,其律至重者,所以重文獻尊書籍也。名以御定,事體尤爲自別,且遵鑄字所故事,近置監印所,使之印進御定諸書,則今番印出史選,昨始見之,不能精察,而欠敬多端,監印閣臣直提學李晩秀,監印文臣李翼晉·丁若鏞,一竝爲先罷職,此雖微事,其在愼賞之義,不可以不當施之賞典,施之於必可罪之人,所授馬帖虎皮,竝令還收,檢書官等承傳勿施,仍令外閣提擧,嚴治首工,以尊事體,以懲日後。命退,諸臣以次退出。拔則何以爲乎?上曰,拔則不必爲之矣。命書榻敎曰,當該中官拿處。仍命退,承史以次退出。
上在昌德宮。停常參·經筵。
親鞫罷後,內閣·政院·玉堂·藥房口傳問安。答曰,知道。
傳于李肇源曰,大臣·備局堂上引見。
李肇源啓曰,奉常寺官員來言,英陵·寧陵,正朝祭物,今日當爲封進,而都提調洪樂性身病,提調未差,不得擧行云,未差之代,政官牌招,開政差出,以爲擧行之地,何如?傳曰,禮判進去。
傳于李益運曰,不爲仕進承旨許遞,前望單子入之,待下批,牌招察任。
承旨前望單子入之,黃昇源·申耆·李海愚,落點。
傳于申耆曰,承旨房仍,右承旨爲刑房。
傳于李肇源曰,右副承旨入侍。
傳于宋銓曰,金川郡守洪秉德入侍。
吏曹口傳政事,以李敬懋爲漢城判尹,李學彬爲平市主簿。
李益運啓曰,今日親鞫時,別侍衛不可不備員,兵曹判書未差之代,今日政差出,待下批,仍卽牌招,傳授命召,何如?傳曰,允。
李益運啓曰,卽者兵曹郞廳來言,今日親鞫時,別雲劍及節目,當爲磨鍊以入,而判書未差,次堂例不得擧行云,何以爲之?敢稟。傳曰,令次堂擧行。
傳于李益運曰,侍衛軍兵毛具。
金吾堂上前望單子入之,判義禁鄭民始,知義禁李時秀·李秉鼎·沈煥之,落點。
傳于申耆曰,鞫廳罪人鄭好仁,悖疏捧納承旨,不可罷職而止,當該承旨削職。
傳于申耆曰,目見筵中光景,不言兩司,不可拿鞫而止,今日臨門時,亦爲上闕推問,枷杻則除之事,分付。
傳于李益運曰,設有拘忌,身爲將兵肘腋之任,焉敢逗遛闕外乎?壯勇大將金持默罷職,行左參贊鄭民始爲壯勇大將,牌招傳授虎符。
備邊司,壯勇大將鄭民始。
傳于李益運曰,別雲劍望筒,尙不書納,堂該堂上遞差。
傳于黃昇源曰,宜有弦韋之政,大司諫沈基泰,兵曹參判除授,牌招察任。
傳于申耆曰,罪人上闕受點之單除之,罪人上闕事,分付鞫廳。
傳于李益運曰,今日親鞫時,布帳外環衛軍,以金虎門·西營·廣智營·東營·禁御新營及北營入直軍爲之,餘皆除之,其餘出番軍,勿爲待令。
傳于李益運曰,宮城扈衛,置之。
吏曹,兵曹參判沈基泰除授事,承傳。
傳于黃昇源曰,臺諫有闕之代,前望單子入之,待下批牌招,先入侍後謝恩。
臺諫前望單子入之,掌令李貞運,正言韓用鐸·沈奎魯,執義李始源,司諫李景溟,大司諫李書九落點。
傳于申耆曰,當該都事,爲先汰去,記過待令。
申耆,以義禁府言啓曰,今此親鞫時,本府都事不可不備員,都事元永卨,汰去之代,令該曹口傳差出,何如?傳曰,允。
吏曹口傳政事,尹益儉爲禁府都事。
以兵曹判書望筒,傳于李益運曰,除將任外任及衆所共知情勢實病實故人,以在京無故者擬入。
義禁府,今此親鞫時,問事郞廳八員望,副司果李始源·鄭晩錫·宋知濂,前修撰韓用鐸·李羲甲,兵曹正郞呂駿永,副修撰金近淳,副司果沈象奎。
申耆,以義禁府言啓曰,今此親鞫時,問事郞廳中韓用鐸·李羲甲,時無職名,令該曹口傳付軍職,以爲冠帶常仕之地,何如?傳曰,允。
申耆,以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
申耆,以義禁府言啓曰,今此親鞫時,假都事十員,令該曹口傳差出,以爲擧行之地,何如?傳曰,允。
李益運,以訓鍊都監言啓曰,今此親鞫時,依傳敎,金虎門軍一百名,西營軍四十五名,廣智營軍六十名,東營軍四十五名,北營標下軍三十五名,各其將官率領,設布帳外環衛,而竝待標信擧行之意,敢啓。傳曰,知道。
李益運,以訓鍊都監言啓曰,謹依義禁府草記批旨,今此親鞫時,罪人往來排圍軍,本局砲手一百名,定送擧行之意,敢啓。傳曰,知道。
李益運,以禁衛營言啓曰,依傳敎,今日親鞫時,新營入直京標下軍三十名內,除營直五名,元入直將官,率領仍直,其餘軍兵,入直千摠李長益,哨官李鼎五率領,布帳外環衛,而事過後,還入直所之意,敢啓。傳曰,知道。
李益運,以御營廳言啓曰,依傳敎,今日親鞫時,新營入直軍三十三名,依例除標信除出,千摠黃泰彦,哨官李休率領,設布帳外環衛之意,敢啓。傳曰,知道。
李益運,以御營廳言啓曰,依兵曹節目,罪人結幕處,出番鄕軍一百名,哨官成龍彦率領,嚴加排立之意,敢啓。傳曰,知道。
李益運,以訓鍊都監言啓曰,親鞫旣罷,罪人排圍軍兵,撤罷之意,敢啓。傳曰,知道。
申耆,以義禁府言啓曰,罪人鄭好仁竄配之典事,命下矣。鄭好仁,咸鏡道穩城府竄配,而以傳敎內辭意,具罪目,依例發遣府都事,押送配所,何如?傳曰,允。
申耆,以義禁府言啓曰,罪人成德雨,施以島配之典事,命下矣。成德雨,全羅道珍島郡金甲島島配,而以傳敎內辭意,具罪目,依例發遣府書吏,押送配所,何如?傳曰,允。
李益運,以訓鍊都監言啓曰,本局諸長官,自今年正月,至十二月,射講居首人,依例別單書入之意,敢啓。傳曰,知道。
李益運,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
李益運,以御營廳言啓曰,本廳諸將官,今年射講居首人,依例別單書入之意,敢啓。傳曰,知道。
李益運,以摠戎廳言啓曰,本廳諸將官,丙辰年射講居首人,依例別單書入之意,敢啓。傳曰,知道。
李海愚,以吏曹言啓曰,今此各陵·殿·宮·園墓,正朝祭祭官中,時無職名人員,令該曹口傳付軍職,何如?傳曰,允。
李海愚,以吏曹言啓曰,今此各陵·殿·宮·園墓,正朝祭祭官,當爲磨鍊,而除老病公故外,實無推移分排之路,依近例,刑官及司饔院官員,通融塡差以入之意,敢啓。傳曰,知道。
傳于李益運曰,左承旨入侍。
李海愚啓曰,行左承旨李益運入侍,臣吏兵批兼進之意,敢啓。傳曰,知道。
有政。吏批,判書沈煥之進,〈參〉判李敬一進,參議韓用龜在外,同副承旨李海愚進。啓曰,壯勇提調今當差出,而時任戶惠堂,難以備望,依節目,曾經戶惠堂中,通融備擬,何如?傳曰,允。以李得臣爲兵曹判書。再政。朴載淳爲副應敎,洪秀晩爲副校理,李基讓爲修撰,徐邁修爲禮曹參判,李鼎德爲禮曹參議,李時秀爲壯勇提調,李敬一爲司譯提調,李始源爲掌樂正,洪致榮爲兵曹佐郞,權行彦爲社稷令,尹心約爲光陵令,吳鎭圭爲溫陵令,李尙濂爲典籍,兪漢寬爲典牲主簿,訓鍊都監提調李得臣,禁衛營提調李得臣,御營提調李得臣,兼春秋李允行,單付。掌樂主簿金復光,平市主簿朴性圭相換,掌樂主簿孔允東,監察李在翼相換。三政。以李鼎揆爲大司諫,金孝眞爲執義,朴鍾淳爲副修撰,李命植爲判敦寧,李在學爲刑曹判書,尹得孚爲大司成,徐龍輔爲奉常提調,李得臣爲軍器提調,李顯祿爲東部令,金明淳爲禁府都事,崔致翼·趙恒存爲典籍,朴載淳爲西學敎授。四政。金復光,爲厚陵令。
兵批,判書李得臣,參判沈基泰病,參議睦萬中入直進,參知尹得孚病,同副承旨李海愚進,壯勇大將鄭民始單付。護軍洪仁浩,副護軍魚用謙·朴基正,副司直李基讓·朴載淳·沈興永,副司果朴鍾淳·李羲甲。
宋銓,以兵曹言啓曰,依下敎,政院考喧使令朴順得,決棍五度之意,敢啓。傳曰,知道。
刑曹啓目,粘連豐德府殺獄罪人申日隱同獄事云云。令道臣,各別嚴訊,期於得情爲白乎旀,近來京外捕廳之勒稱盜賊,侵虐平民,誠是痼弊,而德昌旣無端緖,而捕校之執捉周行,竟致殺變者,合施反坐之律,而道臣之隨例決放於覆檢之狀,終涉遽然,當該道臣,推考爲白乎旀,楊州牧殺獄罪人鄭涑獄事段,揆以情法,合有參恕是白乎矣,獄體至重,臣曹不敢擅便,上裁敎是白乎旀,檢狀事體,何等謹嚴,而覆檢狀中,不錄元犯,以待時鐸就捕後,決定元犯云者,大違檢式,有關後弊,當該檢官,令該府,拿問處之,初不論責之道臣,亦爲推考警責何如?判付啓,申日隱同段,今於時移事久,獄老奸生之後,追理旣骨者之蹤跡,固非可論,卿曹跋辭,持難於傅輕,亦有意見,死者之所犯,十分之八九,異於平民,道臣傅生之論,是矣,依道啓施行事,分付爲旀,鄭涑等段,涑是正犯邊較多之人也。今若遽然酌放,何以懲頑俗乎?時鐸所爲,亦甚可惡是置,時鐸段,嚴刑定配,涑段,更加各別嚴訊,捧其遲晩狀聞事,分付爲良如敎。又啓目,粘連安邊府殺獄罪人金興太獄事云云。各別嚴訊,期於取服爲白乎旀,登啓文字,何等謹嚴,而被捉之捉字,書以打字,直告之直字,書以眞字,頭面之面字,書以目字,當該道臣,推考警責,何如?判付啓,爲先依回啓施行爲旀,此後同推,別出意見,更爲狀聞事,分付爲良如敎。又啓目,粘連長湍府殺獄罪人朴卜乭獄事云云。更加各別嚴刑,期於得情爲白乎旀,通津府殺獄罪人韓光宅獄事云云。亟令道臣,各別嚴訊,期於斯速取服爲白乎旀,朔寧郡殺獄罪人池得水獄事云云,分付道臣,嚴加訊推,以爲斯速取服,劃卽償命之地爲白乎旀,入啓文書,何等謹嚴,而誤書落字,非止一再處,而至於韓光宅文案,屍親招中,渠夫出去,在於五月十七日。又曰,渠父致命,在於五月十二日,此則大是不察,不可無警,當該道臣,從重推考,何如?判付啓,竝只依回啓施行爲有矣。無疑之獄,亦多隱情,嚴飭推官,各出意見,別般究覈之意,分付爲良如敎。
司諫李景溟,掌令李貞運·張至冕,正言沈奎魯·韓用鐸啓曰,臣等姿性鹵莽,言議巽軟,本不合於淸朝耳目之任,而親鞫有命,章皇登筵矣。卽者鞫囚之情未覈,酌處之命遽下,臣等目見莫大之義理,從此而益晦,莫嚴之隄防,由是而漸壞,一部明義,無地可讀,將不知幾箇怪鬼,接跡而起,故相率進前,力請窮覈之際,未蒙允可,遽有還內之擧,臣等義急懲討,不可遽退,仍爲隨鑾,齊到閤外,屢次請對,見阻喉院,徊徨深夜,進退無據,鞫情之未究,已極寒心,臺體之壞損,尤無餘地,此莫非臣等人微言輕,不能見重之致,以此情跡,何可一刻晏然於臺次乎?請命遞斥臣等之職。答曰,承史不爲詣閤,而爾等獨留閤外,損體非細,一竝遞差。
大司諫沈基泰疏曰,伏以臣罪負罔赦,薄竄旋宥,杜門屛蟄,泣血訟諐,昨夏以假承旨,昵侍前席,恩敎鄭重,昭晢無餘,日月之明,無幽不燭,感激之極,涕淚被面。自玆以後,銀臺騎省,除旨聯翩,恩山德海,枯荄復春,他不暇顧,顚倒出膺,只以趨走爲恭,爲一半分自效之圖,千萬夢想之外,薇垣新除,忽下於窮巷病伏之中,聞命驚惶,罔知攸措。夫諫諍之職,孰非重任,而責任之重,長官爲最,先輩名碩,亦皆逡巡,以臣之衰頹譾劣,何敢爲唐突冒膺也哉?且臣通擬是職之政,乃在亞銓參席之時,亞銓李敬一,卽臣之親査也,堂上無相避,指閑漫庶職而言也。諫議大夫,何等淸顯,而亦用此例,論以銓格,得無苟且,在臣私義,尤爲難安,玆不得不再違嚴召,罪合重勘。伏乞聖慈,治臣逋慢之罪,以肅朝綱,千萬幸甚。臣旣不以見職自居,而目下事,有不勝憂憤,略此附陳,惟聖明垂察焉。噫,明義錄,卽昭代之一部春秋也。顧今人心陷溺,義理晦塞,明義一編,抛之芭籬邊,嬴豕躑躅之漸,久爲有識之憂,日前差祭銓官之彈墨未乾,又有頒曆單子之肆然闖呈,放恣無憚,胡至此極?尤可痛者,此重臣,以扶植義理,特蒙奬擢,致位隆顯,其所闡義理嚴隄防,宜倍於他人,而白首殘年,忽棄自己之所秉,甘心彼邊之立幟,恬然自歸於背馳之科,此不嚴懲,世道之憂,有不可勝言,臣謂兵曹判書鄭好仁,亟施譴削之典,以爲益明義理,益嚴隄防焉,臣無任云云。省疏具悉。鄭好仁事,今當嚴處矣。
丙辰十二月二十七日辰時,上御誠正閣。大臣·備局堂上引見入侍時,行右承旨李益運,假注書李存秀,事變假注書金致龍,記事官金景煥,記注官金良倜,右議政尹蓍東,行左參贊鄭民始,行上護軍李柱國,行禮曹判書閔鍾顯,行大護軍李秉鼎·李敬懋,戶曹判書李時秀,吏曹判書沈煥之,行護軍徐有大·李漢豐,工曹參判徐龍輔,刑曹參判李亨元,行護軍李書九,執義鄭景祚,司諫閔師宣,副應敎李景溟,掌令趙章漢·張至冕,正言李勉昇,修撰沈奎魯,以次進伏訖。蓍東曰,日氣甚寒,聖體,若何?上曰,一樣矣。蓍東曰,王大妃殿氣候,何如?上曰,一樣矣。蓍東曰,惠慶宮氣候,何如?上曰,一樣矣。上曰,次對爲之。蓍東曰,此慶尙左水使李得駿狀啓也。以爲虞候戰船,開雲浦戰船,合二隻,限滿摘奸,則腐傷動退,難以駕海,不可不趁今改造,而左道封山松木,擧皆體小,姑無戰船材堪用者,二隻戰船改造材木,右道封山,依例許斫事,請令廟堂,稟處矣。左道封山,如無可合船材,則請得於右道封山,自是已例,二隻戰船改造材木,依狀請許斫之意,分付,何如?上曰,依爲之。出擧條上曰,戰船事,每欲下敎而未果矣。三南之許多戰船,列置海上,一番新造之後,初未嘗有用,不問其毁傷,只從道帥臣之啓聞,循例許施,新造改造,極其頻數,甚是無義,予意則無論新造與改造,造成之後,一番試用於漕轉,則一以驗造成之完否,一以習水軍之操舟,可謂兩得其宜。且近來船材漸乏,合有變通之道,何以則爲好耶?有司堂上,亦陳所見,可也。民始曰,誠如聖敎矣,臣意則戰船漕船,不必分而二之,平時則用之以漕船,緩急則用之爲戰艦,則非徒船材之不至於難支也,水軍亦習於能櫓矣。上曰,戰船漕船之通用,雖知甚好,而事甚重大,故不得輕易爲之矣。蓋漕船之別作名目,亦是近出之事也,湖南漕船之出,雖是稍舊,而嶺南,則尤爲近出矣。故在昔光廟朝,每當漕運入來之時,有望遠亭水操之事,戰船漕船之互相通用,從可知矣。民始曰,諸道封山,盡爲童濯,安眠船材,亦漸不如古,聞今所存松木,只是體小不合用者而已。湖南則只有防踏一處,而諸般船材,專取於此,幾何而又不如安眠島乎?蓍東曰,頃因江原監司狀啓,襄陽等五邑,兵曹三軍門納保錢,代捧後,後錢名色,何營自何年增加數爻,狀聞之意,奉承判下行會矣。卽見該監司徐有防狀啓,則枚擧五邑所報,以爲訓鍊都監砲保,禁·御兩營保,兵曹騎兵價布代錢之後,軍民所納後錢中,馱價路費,例爲減除,則餘數當屬該營,而各項人情,一依納布時例,仍舊捧上,故該邑加納之數,在各軍門不過爲數三十兩,或十兩內外,而統計都數,則多或至百餘兩,少不下數十餘金,此非各營門一吏一隷之所加捧,書庫隷卒等,許多名色,皆有定數,竝有人情,辛亥代錢後,自其年依舊捧納,其納布時雜費者,四衙門同然,元無先創獨多之可以拈出者。自今年爲始,後錢數爻,一倣司饔院人情竝報之例,載錄於各其陳省,一體上納,若或有此外誅求之弊,自臣營更爲登聞事,嚴立科條,著爲定式。原州等九邑砲保,今伏承以錢代納之命,一依襄陽等邑例,元上納,一時成陳省上送,外此諸邑上納情債,勿論某衙門,不無昔無新創者,而厥數不過爲十兩內外,移文於各該衙門,以爲釐正之地,上納時開衙遲滯,旬月留連,負債等節之爲痼弊,不下於別情債,論報備局,從長矯救計料,請令廟堂,稟旨分付矣。今以狀辭觀之,則京司所捧該道情債,雖無先創獨多之可論,而若其過濫爲弊者,則不可不趁卽釐正,無論襄陽等五邑,與原州等九邑,所謂後錢數爻,依司饔院例,上納時,許令竝報,嚴立科條,著爲定式事,分付該道,至於開衙時遲滯留連之弊,當自本司,甘飭各司,不必煩陳於狀聞之中,此則置之,何如?上曰,依爲之。出擧條蓍東曰,此江華留守金履翼狀啓也。以爲癸卯甲辰,移轉米停退條中,坡州·高陽·交河三邑,則庚戌邦慶時,停退條蕩減,形止只報畿營,不報本營,高陽·交河兩邑,則又於乙卯,因畿營知委,停退條蕩減之由,初報本營,旋自畿營,辛亥條蕩減,以停退還起,而該邑不以此追報,故本營會案及年終書啓中,不得懸註,未免相左,坡州·高陽·交河三邑之丙午條蕩減,高陽·交河兩邑之辛亥條停退,自今爲始,會案及年終書啓中,卽爲釐正事,請令廟堂,稟旨分付,庚戌年勘簿坡州牧使·高陽郡守·交河郡守及乙卯年勘簿高陽郡守·交河郡守等,竝令攸司,捧現告勘處爲辭矣。蕩減停退之相左於會案及書啓者,專由於各該邑不卽報營之致,而今旣覺察之後,不可仍置,依狀請許令釐正,庚戌勘簿坡州等三邑及乙卯勘簿高陽等兩邑守令,事屬不察,竝捧現告,從重推考,何如?上曰,依爲之。出擧條蓍東曰,此廣州留守徐有隣狀啓也。以爲臣營屬守堞軍官及馬兵等,今秋等都試事,當依節目設行,歲色垂暮,催科未畢,從前如此之時,退年合設,多有已例,待明春合設事,令廟堂稟旨,分付矣。守堞軍官及馬兵等都試之退年合設,旣多已例,則今亦待春合設,似無妨,依狀請施行之意,分付,何如?上曰,依爲之。出擧條蓍東曰,今番都政,兩銓皆有做錯,兼引儀留窠不陞,而假引儀徑先差代,文參下別檢訓導郵官,竝未陞六,而徑先差代,皆屬不察,吏曹判書沈煥之,從重推考,何如?上曰,依爲之。出擧條蓍東曰,營將則解由勿拘,而虞候則拘礙者,自是銓格,北虞候李運春,前任海南縣監,解由未出,而首擬蒙點,事屬不察,兵曹判書鄭好仁推考,李運春北虞候之任,改差,何如?上曰,依爲之。出擧條蓍東曰,今番都政,光陵令李憲圭,溫陵令李儀亨,皆滿瓜當遞,而無端不爲出代,若其人可惜,則從後甄復,可也。一政之中,過限當遞者,或出代或不出代,事近斑駁,亦屬不審,吏曹判書沈煥之,推考,兩陵令竝令改差,何如?上曰,依爲之。出擧條蓍東曰,其中光陵令李憲圭,卽月山大君後孫,而其爲人,則頗詳明矣。上曰,然而滿瓜差代,乃是公格,且今番都政內職之瓜滿者,不特此兩陵官,而或作窠差代,或不差代,大失政格矣。上曰,今番都政,政目,三日後外間始得見云,果然否?蓍東曰,臣亦第二日夜深後,始見初仕望矣。如是也,故都政除職之人,未及聞知,始於三日後肅命者,多矣。上曰,伊日寒威,挽近所罕,各司擧行,自然遲滯,而至於三日後,始見政目,誠不成說,而此亦政院之不善擧行而然也。蓍東曰,頃因戶曹草記,軍資主簿金成九,公穀逋欠之罪,令該府照法嚴勘事,批旨內,不能摘發之其前其後判堂,豈可無罪乎?倉官有逋,竝與該堂論罪之意,定式事,言于廟堂事,命下矣。近來紀綱解弛,此等之事,至登臺章,而贓法之不嚴,玩愒成習,該堂若嚴加察飭,初豈有郞官所犯,摘發之後,又豈有至今未準捧之理乎?此後則各倉穀物,若有不謹典守,以致耗縮者,該堂郞,一體重勘事,自本司,定式分付,金成九事後,不爲準徵之前後戶曹判書,捧現告一竝罷職,何如?上曰,依爲之。當該戶判,則摘發以後人,宜有區別,爲先推考,因此而又有一欲定式者,大抵有國之有度支,爲其掌一國之財賦也。我國近來,分門而岐多,有不可使聞於鄰國,戶曹一衙門,只當專摠而已。自惠廳·均廳,別立衙門,已是無義,況單門之別有餉色,使各其將臣,兼行戶判之事,而出入不問,豈有如許法式乎?且況軍門所納,無非經用中移劃者乎?軍門不罷餉色,而使錢穀甲兵,各有主管,則民弊將無可祛之日,此非猝乍間處分者,先從典守之法,若有不謹,一依京外衙門例,大將從事官,施以當律,有何不可?卿於筵退後,量定條件,以啓目後錄磨鍊以啓,待啓下藏之各該營及本司·禁府·刑曹,可也。出擧條上曰,向者草記批旨內,其前後判堂云者,前者,指未能摘發其逋負之謂也,後者,指未能準捧之謂也。此雖郞官之逋欠,而爲判堂者,烏得無罪乎?以外方論之,監守被自盜之律者,未必犯手而入己也。雖是吏鄕之逋負,爲守令者,猶不能逭其罪,何獨於京司不然乎?故相臣鄭弘淳,則或有倉穀欠縮之事,視之若變怪矣,今則如此之事,視若尋常矣。且以軍門言之,爲將臣者,視餉色,爲其當用之物,決不當若是也,所謂軍門別備者,尤爲不成說矣。外方則有廩俸,故以其羨餘爲別備,而至於軍門餉色,則初豈將臣私用之需,而以爲別備乎?近日惟御將一人,果不若是,誠爲可尙矣。蓋兵權與財用,以一人兼領,我國之外,無如是之法制矣。予則以爲,罷禁·御兩營餉色,而依訓局餉色提調戶判例兼之例,屬之戶曹爲當矣。先朝有別遣御史於軍門之事,而重臣洪檍,伊時爲御史,果善爲之矣。此後當送御史於軍門及各倉,而軍門則大將從事官,當其罪矣。蓍東曰,聞捕將李敬懋言,夏間彼中僞批査實之事,終歸於許鎜爲名人云,此不可尋常處之,姑令移囚於廣州府獄,以爲究竟定罪之地,何如?上曰,依爲之。出擧條蓍東曰,禁軍節目,更爲修正以入事,成命已下,而禁衛大將李敬懋,曾以末副薦出身之爲兩營騎士者,竝屬禁旅,以爲入仕之路事,陳達蒙許云,禁將方入侍,下詢後,節目中添入似好,故敢此,仰達矣。上曰,禁將進前奏對,可也。敬懋曰,禁·御兩營,一番騎士之有薦者,竝渠料布及久勤移送禁旅廳,分屬一內外各番,以準每番各二十之數,次次陞實,定額百數,而兩營一番騎士,則各隨移送騎士中陞實之窠,亦準原額五十之數,守部兩廳,初入仕不由禁軍者,無得擬差事定式,則內三廳初仕階梯,可無分貳異岐之弊,而目下移屬騎士外,每都目守部兩廳薦取才,一依一內例施行,恐合事宜矣。上曰,依爲之。出擧條上曰,訓將則,以此事謂何如耶?柱國曰,禁將所奏,非無意見,而大抵禁旅,則自是閑散之窠,守副薦出身,又屬禁旅,則閑散禁軍,又當退去,臣意則恐不然矣。上曰,禁將之意,亦非謂守副薦出身,全屬禁軍也,取其才藝各番,限以數十人劃付爲好云矣。柱國曰,各番數十人,亦難矣。敬懋曰,人各有見,宜有參差之論,而限二十人分屬,則果何難也?蓍東曰,臣母病沈綿,方寸亂矣。且臣身病,實無堪承重任之望矣,亟賜體諒,實爲公私之幸矣。上曰,卿之厭食之症,近則何如?蓍東曰,兩時飯阻食太甚,而至於他物,則不至於如此矣。上曰,此是髀胃之不實也,若不保脾,則食不能消下,醫書所云釜中之米,終日不熟者是也。卿須加意藥餌之節,益盡調攝之方,今日次對,使之晩後來會,亦爲卿之地也。於卿也,任之專而信之篤,今日際會,可謂丙申後初有也,豈可捨卿乎?上曰,日前因東伯狀啓中,杆城民戶事思之,甲寅以後,湖南沿邑,田多陳廢,戶多流亡矣,今則何如云耶?蓍東曰,因年前荐歉,湖南沿邑諸島,擧皆凋殘,而其中珍島尤甚矣。臣因太僕牧場事,詳聞其島民難支之狀,而今年旣大登,明年又告稔,則或可以漸次稍勝矣。上曰,申大復旣酬勞,而金在儉何不卽擬於復職乎?前提擧徐有防時,成國民·朴萬億,亦旣酬勞,而今於金在儉,豈可獨漏乎?頃因右相所奏,有甄復之承傳矣,今番留窠不擬何耶?煥之曰,金在儉承傳,臣未見之,故不得擧行矣。上曰,吏判旣云未得見之,其時承傳之分付於吏曹與否,承旨査稟,可也。上曰,又有敎官之虛司果出六者,何不區處而留窠?至於參議獨政,以復職人差擬,何耶?雖以蔡弘遠言之,年少新進事,當十分小心,而不此之爲,初政如此,至以昨日瓜遞之人,明日擬入於復職望,此豈成說乎?仍命書傳敎曰,今聞出六二蔭官,尙在虛司果中,況其中一蔭之特陞,不獨念其家,則焉敢越法甄復?當該參議蔡弘遠,爲先從重推考,違式之望,勿施差代事,分付。又命書榻敎曰,政官牌招開政。上曰,昨日掌樂院坐起,禮判進去乎?鍾顯曰,臣與二提擧,皆進去矣。上曰,以昨日所習者觀之,則二打之間,能盡奏九成乎?鍾顯曰,幾能盡奏,而享禮時,則有笏記呼唱之頃,故似不足矣。上曰,典樂輩,果不拔樂章乎?鍾顯曰,一成之頃,鼓爲六腔,拘爲四拍,手按籌板,只數其鼓拍之數,則可知其拔與不拔,而今番則果不敢拔矣。益運曰,但典樂與樂生輩,皆不能善誦樂章,故實典樂取才願試者,只是六人,假典樂取才願試者,亦不過六人,樂院事,誠悶然矣。上曰,日昨新差者,則果能善誦乎?益運曰,此是前樂師,而其中稍勝,故不得已擬之,而亦不能善誦矣。上曰,在昔先朝,頻頻召入典樂於臥內試之,而予則姑未爲之,故此輩不習矣。此後,當時時招入而試其能否,以此嚴飭,使之另加肄習,可也。上曰,樂院郞官,果皆詳明乎?鍾顯曰,僉正則宋時淵,主簿則金復光·孔允東矣。上曰,金復光,向於輪對入侍也,有兒工勿用之奏,而實則不解事也。用兒工然後,可至於漸次習熟,而其所奏懲羹於僚郞之以無所懷被勘,而倉猝有此奏矣。仍命書榻敎曰,掌樂主簿金復光·孔允東,竝他司各別擇差相換,以爲久任。上曰,在昔先朝,李淵德,爲久任郞廳,能知音律矣,今亦有如此之人乎?鍾顯曰,未之聞也。鍾顯曰,太廟歲首展謁時,一體展謁於永禧殿,而酌獻禮當次之年,則歲首展謁,只行於太廟事,曾爲定式矣。明年卽酌獻禮年次,故太廟展謁時,永禧殿展謁之禮,不爲磨鍊,故敢此,仰達矣。上曰,依爲之。出擧條時秀曰,向因慶尙監司李泰永狀啓,星州忠烈祠田畓免稅,以無自備文跡,自本曹覆啓,置之矣。卽見該道所修上收租案,則忠烈祠田畓,直以免稅懸錄,以自備的實之意,移牒本曹,田結事體甚重,覆啓判下之後,直以免稅磨勘者,事極未安,該道臣,推考,忠節祠田畓免稅一款,依前置之,仍此而又有仰達者,各道各邑書院田畓,未必一一皆是有土,而一例啓聞,許其免稅,虛實相混,稅額徒縮,揆以事理,誠極寒心。分付八道道臣,前後書院免稅田畓,果皆自備與否,各別詳査,其或初無自備,及未準結數處,明年田結釐正時,一竝出稅之意,嚴飭分付,何如?上曰,依爲之。出擧條時秀曰,冬至正使金思穆,旣已奉命出疆,本曹例給兩西路需,似當依例施行,故敢此,仰達矣。上曰,依爲之。出擧條時秀曰,濟州常藿,以錢代捧,甚便好,而此是土貢,故代捧似涉如何矣。上曰,所捧之數幾何?時秀曰,元貢爲五百斤,別貿爲三千斤矣。上曰,代捧亦何妨也?仍命三司進前。景祚等曰,請寢罪人鄭致達妻,出置城外之命,依前還發配所,亟令王府,快正典刑。上曰,不允。出擧條景祚等曰,請物故罪人德相,亟施孥籍之典。上曰,不允。出擧條景祚等曰,請逆賊尙喆,追施孥戮之典。上曰,不允。出擧條景祚等曰,請亟寢昧爽以後申禁之命,因許捧入未徹之啓,特賜允兪,俾。十五字刀削景祚等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。上曰,不允。出擧條景祚等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。上曰,不允。出擧條景祚等曰,請物故罪人國榮,亟施孥籍之典。上曰,不允。出擧條景祚等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條景祚等曰,請承款後物故罪人九宗,亟施孥籍之典。上曰,不允。出擧條景祚等曰,請寢李汝節定配之命,更令王府,嚴覈取服,施以當律。上曰,不允。出擧條師宣等曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。上曰,不允。出擧條師宣等曰,請逆賊尙魯,亟施孥戮之典。上曰,不允。出擧條師宣等曰,請亟寢秋曹罪人柳師文放釋之命,仍令王府,設鞫嚴問,快正典刑。上曰,亟停勿煩。出擧條師宣等曰,請島配罪人李周奭,更令王府,拿致加刑,限己身島配,雖有赦典,永勿擧論。上曰,尙今相持,究竟無路,一伸公議,亦何不可?姑爲依啓。出擧條師宣等曰,新除授獻納丁志元,時在京畿永平地,請斯速乘馹上來事,下諭。上曰,依啓。出擧條三司就座,掌令張至冕,又爲進前避嫌。上曰,日前臺臣之疏,不爲則已,旣爲,則何其若是之巽軟乎?所謂慨惋二字,是何說耶?如爾臺諫,予不欲見之,斯速退去,臺廳避嫌也。蓋明義錄義理,卽某年義理也,此箇義理,如河海山嶽,不渴不崩,然後國可以爲國,人可以爲人矣。向來韓用龜事,雖以如彼故罪之,而實則未嚴於此義理,而反有擾攘未定之端,故有伊日處分矣。成德雨,則謂予太薄於外戚,故欲勉敦敍之道而然乎?今朝鄭好仁疏中涇·渭云云,果何說也?渠雖有乙未樹立,而今者擧措,與悖疏一切相反,可謂求其說而不得也。今日登筵諸臺,默無一語,還爲就座,如是則明義錄,無地可讀矣,徐判府諡號之忠字,亦將還收耶?仍命書傳敎曰,親鞫爲之。又命書榻敎曰,親鞫處所,肅章門爲之。上曰。今日諸臺中,李勉昇則以乃兄之弟,尤豈可若是乎?成德雨處分時,傳敎承書者,渠兄也。且伊日筵敎,渠兄亦皆承聞矣。渠亦必聞於渠兄,而今日又使之署前行公,則旣登筵席,何無一言乎?萬萬無狀矣。其兄勉兢,當與德雨輩,同爲鞫問,而特以跡無干連者,故不爲之矣。諸臺卽爲退去也,焉敢戴帽,竝皆脫帽出去也?景溟等曰,卽於筵席,始知有鄭好仁之事,相顧驚憤。噫,一部明義錄,卽我東方春秋,而昭揭日月,撑亘宇宙者也。噫,彼鄭好仁,渠亦今日臣子,抑獨何心,挺身獨出,乃敢壞滅他莫嚴之隄防?究厥心腸,萬萬痛惋,惟彼兩司諸臺,至登筵席,終不一言請討,義理之晦塞,堤防之壞滅,看作尋常,無意扶植,鄭好仁,則旣有親鞫之命,臣等不敢更有所請,而至於兩司,不言諸臺,其在明義理定人心之道,不可置而不論,請一體設鞫得情。上曰,爲先拿鞫,可也。出擧條益運曰,筵席事體,何等嚴重,而修撰沈奎魯,奏對之際,未免屑越,推考,何如?上曰,依爲之。出擧條上曰,登筵諸宰中,誰帶金吾堂上乎?進前,可也。益運曰,知義禁權,同義禁林耆喆·權裕,俱未登筵矣。上曰,金吾堂上,竝許遞,前望單子入之,待下批,牌招察任,先入侍後謝恩。出榻敎上曰,鄭民始·李秉鼎·李時秀·沈煥之,金吾堂上前望落點,當承牌矣,先爲出去,而判義禁,則進前書密旨也。上曰,右副入來,軍士房則出去擧行,可也。上曰,大臣以下諸宰,先爲退去也。上曰,鄭好仁上疏捧納承旨,罷職。出榻敎上曰,宣傳官卽往,奪符以來也。宣傳官徐翼淳入來。上曰,奪符宣傳官,何不着戎服乎?翼淳改具戎服以入。肇源,開密匣出傳命召左隻。上曰,問事郞廳,何不差下乎?兼春秋出去知入也。仍又命書榻敎曰,今日入侍,不言兩司諸臺,本職爲先遞差,拿鞫得情。又命書榻敎曰,宮城扈衛置之。上曰,成德雨家,則文書搜探,鄭好仁家,則勿爲之意,出傳于禁堂。賤臣承命出傳,還入。上曰,左副承旨入侍。出榻敎上曰,假注書改差,前假注書徐俊輔,仍察廳任,曺錫中仍察事變。出榻敎上曰,下直守令入侍。出榻敎藍浦縣監權襈,進前奏職姓名。上曰,藍浦弊邑,且其民俗,詿誤不馴,汝旣經秋曹郞,下去後,期於釐其弊化其俗也。結城縣監徐應輔,進前奏職姓名。上曰,結城與藍浦同其弊,汝其着意革弊,期於善俗,如不能善爲,則責在汝兄矣。金化縣令閔致謙,淸安縣監任希復,昌寧縣監李田秀,陽智縣監申夔相,尼城縣監沈景文,進伏,奏職姓名。上曰,爾等須盡其誠爲治也。仍命除宣諭出去。上曰,金川郡守洪秉德入侍。出榻敎秉德進伏,奏職姓名。上曰,新移邑事,果皆就緖,而民戶移居者,爲幾何乎?秉德曰,已爲移去者,殆過三分二,而旣皆安頓,當此冬寒,故或有未及移來者,而開春後,將次次移來矣。仍命退,諸臣以次退出。
丙辰十二月二十七日午時,上御重熙堂。軍士房承旨入侍時,行左承旨李益運,假注書徐俊輔,記事官金景煥,記注官金良倜,以次進伏。上曰,問郞何至今不爲啓下乎?益運曰,今方正書云矣。上曰,以善爲傳命者,差出事,分付。益運曰,俄以此意,言於判義禁矣。上曰,親鞫自有節次,善爲擧行之意,嚴飭禁堂,可也。仍命退,承史以次退出。
丙辰十二月二十七日未時,上御肅章門,親鞫入侍時,行都承旨黃昇源,行左承旨李益運,右承旨申耆,左副承旨宋銓,右副承旨李肇源,同副承旨李海愚,記事官柳遠鳴,假注書徐俊輔,記事官金景煥,記注官金良倜,事變假注書曺錫中,原任直提學徐浩修·金載瓚·鄭大容,原任直閣南公轍·金祖淳,待敎李存秀,左議政蔡濟恭,領敦寧金履素,判府事李秉模,右議政尹蓍東,判義禁鄭民始,知義禁李秉鼎·李時秀·沈煥之,行大司諫李書九,執義李始源,司諫李景溟,掌令張至冕,正言沈奎魯,以次侍立。上具翼善冠·衮龍袍,乘輿出協陽門,御殿座所。上曰,別侍衛兵曹參判,先入侍後謝恩。出駕敎命書榻敎曰,刑具不卽待令,繕工監官員汰去。又命書榻敎曰,兵曹判書李得臣,先入侍後謝恩。上曰,罪人上之。以下見事變日記親鞫訖。上曰,拿鞫四罪人,拿入,可也。鄭景祚·閔師宣·趙章漢·李勉昇等,跪伏於庭。上曰,他罪人姑舍,李勉昇乃以出入禁闥之蹤,其爲邇列,非尋常疎逖之比。且況祭報府捧納者,卽汝兄也,成德雨罷職時,入侍承旨,卽汝兄也。其時亦以德雨事,有所示意於酬酢之際,汝兄宜無不傳之理,而除職後,曉赴賓對,則兄弟相議,必有停當入來者,而及登筵席,目見駭憤之事,袖手囚舌,默無一言,他人猶不敢如此,汝何敢乃爾?此其罪萬殺無惜矣,不言委折,箇箇直招。勉昇曰,臺諫登筵,係是初次,故生疎愚迷,未及周旋矣。上曰,臺諫去就,汝則使之除署經入來,亦欲試汝擧措矣,果然無一言矣,祭報府,汝兄何以捧入耶?德雨罷職時,汝兄旣已承聞筵敎,汝豈不知而入來乎?且汝兄出入近密,恩遇何如,則同其好惡,卽亦人情之不容已者,而汝兄之所爲如彼,汝於今日,又無一言,汝兄弟之無狀,足可謂浮於好仁·德雨矣。傳敎承書時,旣書復抺,汝兄知之,則豈有不言於汝之理乎?勉昇曰,筵中酬酢,略得承聞,而亦或有父子兄弟不得相傳者矣。上曰,此則題外之言矣,玉堂進前之時,亦不同爲進前,何也?勉昇曰,其時豈無聲討之心,而初登筵席,惶悚不敢矣,受恩罔極,辜負至此,死有餘罪,更何伏達?上曰,汝兄之言,汝果不聞乎?勉昇曰,大略得聞,而未得其詳矣。上曰,三罪人不言之由,亦各一一直招,可也。景祚曰,家在僻巷,且未見朝紙,故及登筵席,茫不知何事,未及言之矣。師宣曰,矣身,亦不知頭緖而登筵矣。章漢曰,矣身,亦不知爲何事,而尙今茫昧矣,矣身之叔,曾蒙先朝罔極之恩矣。上曰,趙章漢之叔誰耶?濟恭曰,趙世選矣,先朝曾以書冊事拿入矣。上曰,果然矣。上曰,李勉昇旣云不得詳聞,當與三囚同律矣。命耆書榻敎曰,時囚罪人鄭景祚·閔師宣·趙章漢·李勉昇,一竝削黜。濟恭等曰,今此兩罪人,背馳義理,心跡莫掩,凡今日北面於殿下之庭者,孰不知明義錄之爲麟經筆法,明心張膽,思所以闡明,而渠輩抑何心腸,乃敢自異於大義,論其罪狀,萬戮猶輕,情節未覈,遽命酌配,揆以刑政,失之太寬,亟寢鄭好仁·成德雨酌配之命,仍許設鞫得情焉。上曰,當言於臺批矣。行大司諫李書九,執義李始源,司諫李景溟,掌令張至冕,正言沈奎魯·韓用鐸所懷,噫嘻痛矣,鄭好仁之罪,可勝言哉?明義一部,卽我東之春秋,乙丙凶逆,原本於某年,則惟此大義,實是撑天地亘宇宙,磨滅不得者,一或漫漶,其將國不國而人不人,爲今日臣子者,若不明着眼目,極力對揚,則已無以北面於殿下之庭矣。若知此箇大義之至嚴至重,而猶復挺身立幟,甘心右袒,則自歸於扶護亂賊,斁絶倫彝之科,而駸駸入夷狄禽獸之域矣。噫彼好仁,拔擢何如,爵秩何如,則凡於大義所關,豈忍弁髦,而至以被罪爲限之說,悍然相距,顯有立跡角勝之意,究厥所爲,萬萬叵測。及夫臺章迭發,聲罪方嚴,則渠若有一分人心,固當驚惶畏縮,求死之不暇,而乃反一味冥頑,少無顧忌,投呈悖疏,血戰公議,臣等雖未見原疏,而以問目中涇·渭等句語觀之,其情節之悖戾,卽爲渠斷案,帳殿親問之下,渠已無辭遲晩,則揆以王章,難免當律,而徑先酌配,大是失刑,輿情之憤惋,當復如何?臣等謂竄配罪人鄭好仁,更令王府,設鞫嚴問,期於得情,宜矣。上曰,不允。今日卽處分之日,雖賜批,明日以後,豈可冒呈箚啓乎?明義錄義理,卽某年義理,則其所酌處,豈無深量乎?纔有事焉,箚啓迭呈之習,近始稍止,況此不敢言之莫重大義乎?今此處分,庶足懲後,明日以後,更何敢提奏乎?已有別下傳敎者矣。又所懷,噫嘻痛矣,成德雨之罪,可勝誅哉?渠亦今日臣子,出入侍從之列,佐貳銓衡之任,而乃敢嫉視大義,背馳正論,窺覘之不足,敢爲嘗試,嘗試之不足,終至於顯逞手勢,自示崖異之跡,而曾不數日,又有鄭好仁之乖倫悖常,甘作德雨之後殿,帳殿訊問之下,情跡畢露,而徑先酌配,大非嚴隄防杜亂源之義,臣等謂島配罪人成德雨,更令王府,設鞫嚴問,期於得情,宜矣。上曰,不允。又所懷,近日以來,世道淆漓,義理晦塞,有識之憂歎,厥惟久矣。噫,彼鄭好仁·成德雨,今番負犯,是何等變怪,則凡在軌法之列者,旣知其事關名義,固當明目張膽,疾聲嚴討,以效鸇逐之義,而今日兩司諸臺,齊登前席,只傳故紙,至於目下義理,乃反越視秦瘠,伈伈俔俔,無一人慷慨請討者,此豈但辱臺閣而羞朝廷而已哉?大義之不明,人心之狃安,誠足寒心,其在警頹俗牗冥迷之道,不可以削黜薄勘,以懲其罪,臣等謂削黜罪人鄭景祚·閔師宣·趙章漢·李勉昇,一竝施以屛裔之典,宜矣。上曰,削黜足矣,不允。又所懷,臺閣之臣,媕婀巽愞,不能擧職,則在經幄者,隨事糾正,卽是論思之責,今日兩司諸臺,緩於聲討,擧措可駭,而登筵玉堂,默無一言,及夫聖敎截嚴,處分旣下之後,始乃進前,有若塞責者然,此雖出於倉卒急遽,未及周旋之致,揆以事體,誠極慨然,臣等謂今日登筵玉堂,竝施譴罷之典,宜矣。上曰,推考,可也。判義禁鄭民始,知義禁李秉鼎·李時秀·沈煥之所懷,明義錄,卽某年大義理也。於此而一或背馳,其將國不得爲國而人不得爲人,近年以來,漸益隳壞,隄防蕩然,實有難言之憂,而至於今番鄭好仁·成德雨等,兩罪人負犯而極矣。雖曰,自歸崖異,旣已遲晩納招,則情節未及究覈,典刑未得快伸,其何以洩輿情之憤惋,正世道之詿誤哉?區區臣等之見,還寢鄭好仁·成德雨兩罪人酌處之命,更加盤覈得情,亟施當律,恐不可已也。上曰,不允。耆曰,臺臣進前,自有格例,固當相率來伏,同聲仰陳,而正言沈奎魯,獨先橫立於侍衛之列,有所陳達,此雖出於義急懲討,不暇緩聲,而揆以體禮,大有所損,推考,何如?上曰,依爲之。出擧條上曰,此兩人,最是無知覺者,而乃犯此罪,其他可知,言念世道,良亦懍然。除日只隔數日,何必爲此等事,而其在爲萬世開太平之意,不可不一番警動,使一世之人,有所知懼而無敢更干矣。濟恭曰,今番以後,人心庶可知戢矣。蓍東曰,彼無知覺者如此,若是有知覺而故犯,則將於世道何?今番處分,必當有牗迷警衆之效矣。命書傳敎曰,明義一部之書,何爲而作也?振斁倫障倒瀾,建天下之大防,揭萬古之常經,鬼蜮而爲生人,夷狄而爲中華,古有麟經,今有是書,於是乎王綱旣頹而復擧,民志幾渙而旋合,大抵乙未大義理,卽某年大義理也。特以事有關於不忍言不敢提,竊取聖人數十大義中隱而顯微而著之奧旨,而闡發之,所誅討者某年凶醜,所打破者曩時陰翳,當世之知其事而後來之讀其書者,孰不激感於裁量去就之際乎?凡今衣君之衣,食君之祿,北面於朝廷之人,姑且舍是,疆域之內,諸有血氣之倫,頂天立地者,亦庶幾不諭而曉,彼鄭好仁者,年迫懸車,位躋崇班,而乙未冬樹立果難矣。且其人品,不近於詐巧,每稱以好人,以好人而犯三昨之罪,呈今日之疏,能辦强梁憤悱者類,所不敢萌心生意之事,挺身爲成德雨之後殿,或恐其跡之不露,說之不猛,以若柔善而若此,則剛毒稍過於渠者,其將聯袂接踵,轉爲反戈於大義理,蔑看讎視而後已,豈可但謂霜將氷而豕將突乎?思之懍然,三夜繞榻,本事雖似微細,本義不啻莫重,毋論前例之與否,特敎之有無,又無論金石不易之典,異同之論,旣發於喉院,兩日往復,至於屢次云爾,則抑何意思,抵死爭辨,殆若豎奇節而出形跡者然,固可謂求說不得,而愍其無罪就刑,矜其無知溺穽,三昨以後,一味容忍,承宣之疏留中,臺臣之章不下,以至三銓賜環之命,而欲使渠自拔而自贖,得尋生路,朝家之於渠,庇覆偏矣,寬恕至矣。渠是何人,敢又投呈悖疏,嘲侮之口氣,凌犯之手勢,自有不可掩焉。聞此而見此者,皆當髮爲之上指,眦爲之欲裂,身居繩愆糾謬之列,袖其手而囚其舌,莫念明張之義,反售營護之習,相率入於君不君國不國,古之善觀勢者,先察於膜外之形,近日爻象,豈止於影而已乎哉?且況朝家之苦心至誠,卽惟曰,全保世臣四箇字,世臣尙欲全保,況懿親乎?懿親且然,況此家人乎?惇敍之化,縱云未敷,朝家之方,便於此家,周章於此家,旣往勿說,方來欲援,昨年以後,朝家喜懼之心,時倍而月增,草木之無知,亦欲栽培而扶植,此家之人,愛欲濟之,乃絜矩中一事,外臣自外臣,內朝自內朝,無相干涉,勿令轇轕,以圖桑楡之收,以固水龍之榮,家國太平,官村無事,渠以幾十年立朝之蹤,宜知此箇事理,忽於此時,把作渠等之器物,與之頡頏於甲乙扶抑之場,使卄載御世之規範權度,未免掃地,竝與全保之方,都歸烏有,駭痛云云,猶屬歇後,好仁之罪,可勝言哉?又若成德雨與好仁,一而二,二而一,萬古天下,名之曰大義,無難自異,德雨之罪,亦可貰乎?鞫問之擧,不施於二人者而何?冒寒臨門,具格盤詰,不惟罪其罪於二人,誠欲使萬人知懼,百世取則,書不云乎?咸中有慶,受王嘉師,監于玆祥刑,今日之處分,有味於是訓,鞫廳拿來罪人鄭好仁,以渠乙未樹立,減一等北靑府投竄,成德雨,渠亦遲晩,絶島定配,而今以後咸知象魏之高懸,莫干邦憲,明日以後之不敢更提本事於奏御文字,自有年前禁條,申明嚴飭。上曰,大司諫李書九,執義李始源遞差。出榻敎命書榻敎曰,罪人鄭好仁竄配,成德雨島配。又命書榻敎曰,親鞫撤罷。又命書榻敎曰,漢城判尹之代,口傳差出,待下批,待開門牌招,上乘輿,由肅章門,入協陽門還內,諸臣以次退出。
丙辰十二月二十七日申時,上御重熙堂。左承旨入侍時,行左承旨李益運,假注書徐俊輔,記事官金景煥,記注官金良倜,以次進伏。上曰,問目如已畢書,持入。賤臣承命出傳,回奏曰,姑未畢書云矣。上曰,速書入之之意,分付。益運曰,兩司,以請對之意,屢次言送,而方列坐於閤門之外矣。上曰,豈可無承史而守閤乎?嚴飭退去,可也。仍命退,承史以次退出。
上在昌德宮。停常參·經筵。
藥房提調尹師國,行左承旨李益運啓曰,親臨訊囚,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
申耆啓曰,行大司憲宋煥箕,持平金壽祖·鄭宗魯在外,執義金孝眞,牌不進,掌令二員未差,監察茶時之意,敢啓。傳曰,知道。
傳于李海愚曰,諸承旨持公事入侍。
傳于李肇源曰,右副承旨入侍。
傳于黃昇源曰,禮房承旨入侍。
傳于李海愚曰,吏禮換房。
李益運啓曰,都摠府草記,來正月初一日,宗廟擧動時,寶劍侍衛·守宮,不可不備員,而都摠管李源有頉,三員未差,寶劍侍衛,將無以備員,不可無變通之道,令政院,急速稟旨變通,仍令該曹,卽爲口傳差出,以爲備員侍衛之地事,允下矣。未差之代,令該曹口傳差出,以爲備員之地,何如?傳曰,允。
兵曹口傳政事,以徐邁修·洪仁浩·吳載徽爲副摠管。
傳于宋銓曰,及老之典,何論班賤,則昨見畿伯啓本,百歲老人一人,資云折衝,今始修啓,昨年慶典之遺漏可知,今春例資之未陞崇政,亦可推也。欲待該曹論奏,循例啓下,而已過兩日,尙無皁白,況關東歲首抄啓老人,只送成冊於該曹,亦無草記,致煩特敎,當該判堂,從重推考,卽令廟堂,査問委折於畿伯,草記。
傳于宋銓曰,戰艦之緊重,果何如,而反不若漕船之便於使用,此蓋營閫,不能管檢照察,邑鎭,亦不盡心精造而然者,其爲駭然,孰甚於此?古則漕船皆用戰艦,寶鑑所載,望遠亭試閱之故事,可按而知之,年來廟堂,雖有關飭,未必知其必食其效,旣往付之昧爽,自今新造之船隻,別般嚴飭,錄其年條,別作一案,藏于備局及戶惠廳,輪回試運,漕轉米穀及諸般公物之木道使用者,而萬有一船格不習於水利,船制不捷於洋中,則不勤監造之守令·邊將,勘以師律,道帥臣,繩之重典,行之有年,無弊而有效,則漕船不當如數改造,至於漕軍便否,卽節目間從長釐正之事,昨日賓對,適因慶尙左水營戰船改造事回啓,詢問大臣,有司之臣,使之講定便宜之策,果已往復於未及登筵諸大臣乎?詢問事件,亦卽歸一決定後,稟旨之意,更令廟堂知悉。
傳于宋銓曰,昨筵右相,筵飭之後,吏判則謂以未及聞知,令該房査實,不卽知委該曹之由,今聞政院査奏之言,伊時果卽知委云。然則吏判所奏,難免不審,此似微事,大臣之奏,看作弁髦,體統所在,萬萬未安,如是而大臣何以權重而言重乎?吏曹判書沈煥之,姑先推考。
以江原監司徐有防啓本,應資老人區別成冊,上送該曹事,傳于李海愚曰,當資老人,諸道皆有後錄狀聞,則獨於本道,只云修送成冊,恩資體重,豈可以該曹公文下批乎?道臣及無一言捧納承旨,推考,啓本還下送,使之改修正上送事,分付。
以繕工奉事李爲彬汰去傳旨,傳于宋銓曰,渠固可罪,念渠之先,分揀。
黃昇源,以禮曹言啓曰,卽接光陵參奉·順陵直長所報,則今此正朝祭享,兩官當爲備員,而光陵令尹心約,謂有拘忌,未肅拜,順陵參奉李家淳,時在慶尙道禮安地,未及上來云,莫重祭享,兩官不可不備,光陵令尹心約,順陵參奉李家淳,今姑改差,其代,卽令該曹口傳差出,以爲備員將事之地,何如?傳曰,允。尹心約,卽特除者,豈可無端作散?昨日首副望,未知其另擇,近來陵令之不擇,誠一痼弊,除非年限已過之人,率是僅免雜岐者流,是豈爲所重之意乎?吏判從重推考,另擇相換,文純之家,雖得官享,文元後孫,近乏蔭仕,參奉見窠,以文元公李彦迪家可合人擬入,上來間,以局內出番陵官,權察執事官,將事之意,分付,可也。
黃昇源,以禮曹言啓曰,昨年十二月二十二日,吏兵房承旨,與吏兵判暗行御史,同爲入侍時,忠淸道暗行御史鄭晩錫所啓,瑞山童蒙任列慶,年十二,母病,斫指嘗糞,露立禱天,延其數日之命,過三年因以滅性,新昌朴時茂,父病斫左手五指,以延三日,母病,以左手無指,不能把刀,嚙其右指,德山吳命潝,父病夢人告土猪,利於病,驚覺出門,果得土猪以瘳其病,唐津朴福突妻申召史,年十九,其夫死,葬後三日,解衣掛夫墓,自投前浦,溫陽任得大之妻巫女金莫今,年十七,夫得奇疾,聞人肉可醫,自割其腿以饋,得瘳後數月,以別症死,莫今,以姑老無養不死,且以巫易失行棄之,力織農極其孝養,或以童騃,或以卑賤,能全其天,用卓其行,宜施褒旌,以樹風聲,令該曹,稟處,似好矣。上曰,依爲之事,啓下矣。任列慶,似當施以旌閭之典,朴時茂,似當施以復戶之典,吳命潝,似當施以食物之典,朴福突妻申召史,似當施以旌閭之典,巫女金莫今,似當施以復戶之典,恐合於樹風奬節之政,而事係恩典,臣曹不敢擅便,上裁,何如?傳曰,允。依議施行,其中巫女金莫今,卓絶之行,不可比之知禮家婦女之有此行,特施旌閭之典,以聳觀瞻,可也。
李海愚,以禮曹言啓曰,京外孝烈人報來者,自乙卯至丙辰,合爲一百五十八人,依定式,臣與參判臣李祖承,前參議臣李鼎德,齊會相議,分等議于大臣,如署經之例,各爲別單書入之意,敢啓。傳曰,恩賞宜愼,況旌贈之典乎?觀此抄啓,至於六十九人之多,豈不汰哉?卿等敢以恩賞,看作施恩生色之資,無所嚴畏之意。大抵此是禮判之自來病痛,判堂越俸五等,諸堂推考,其中尤有事體之竦然者,莫重處豎旌事也。身爲宗伯之臣,不知似此易知之事體者,萬萬寒心,別單雖已抺下,判堂越俸之典,猶屬輕勘,此意知悉。所下別單,今日內,更爲就議大臣,陞降區別以啓,可也。
黃昇源,以禮曹言啓曰,來正月初十日,社稷祈穀大祭,親行時,親臨省牲省器之節,依例以親臨磨鍊擧行乎?敢稟。傳曰,親行磨鍊,可也。
李海愚,以議政府三公意啓曰,卽伏見禮曹草記,故判敦寧李灃妻貞敬夫人姜氏旌閭事,判付下者,不勝萬萬驚悚,莫重祠宇奉安之所,敢以棹楔其門爲請者,該曹事,極爲駭然。當初發論請旌呈文于京兆,尤屬不察之大者,不可置而不論,禮曹判書閔鍾顯,參判李祖承,參議李鼎德,呈書狀頭知中樞府事李敏輔,竝罷職,何如?傳曰,似無不可爲之例,豈有必如是之理?邑號朝歌回車,里名勝母不入,墨固異端,曾是亞聖,聖所願學,勿爲曲嫌,按五禮儀續編拜大院君祠宇儀條,有車駕出宮之文,而降輦所,設於大門之外,降輿所,設於中門之外,侍臣導駕·陪祭·亞獻官以下,宗親文武百官,下馬於洞口之外,祠宇之奉於私第,祭儀之視大享差等,卽祭以大夫之禮也。猗歟聖祖制禮之微旨奧義,有可以仰認者,家非公宮,禮同王朝,今於其門之楣,忽以烈女某氏之門書之,則過是門而瞻是題者,只知爲姜烈之閭,此已萬萬悚然,又豈可下輦於棹楔之下乎?無已則旌其里,以替其閭,抑爲一道,常法之外,固非有司所可擅便,由前由後,不審之失,責在禮堂,當該堂上,爲先從重推考,狀頭重臣,則越狀而已。恩褒品第,有非狀頭所知,更思分揀,爲當置之,可也。
李海愚,以司譯院都提調·提調意啓曰,漢學訓長,卽官生訓誨之任,今方有闕,以堂上譯官趙明會差定,依例付祿,使之各別勸課,何如?傳曰,允。
宋銓,以都摠府言啓曰,來正月初一日,宗廟擧動敎是時,寶劍侍衛守宮,不可不備員,而都摠管李源有頉,三員未差,寶劍侍衛,將無以備員,不可無變通之道,令政院,急速稟旨變通,仍令該曹,卽爲口傳差出,以爲備員侍衛之地,何如?傳曰,允。
李益運,以壯勇營言啓曰,來丁巳正月當,本營左司屬京畿二番左哨水原軍兵,逢點實數一百二十六名,今已點閱整齊,仍爲立番本營,舊軍放送之意,敢啓。傳曰,知道。
李益運,以壯勇營言啓曰,本營鄕武士試射放時,入格優等人,別單書入之意,敢啓。傳曰,知道。
李益運啓曰,今十二月二十九日·三十日,年終放砲時,次知將官將校及別破陣火箭軍,姓名·器械數爻,別單書入之意,敢啓。傳曰,知道。
申耆,以義禁府言啓曰,鞫廳拿來罪人鄭好仁,以渠乙未樹立,減一等北靑府投竄事,命下矣。鄭好仁,咸鏡道北靑府投竄,而押去都事,已爲發送,以傳敎內辭意,具罪目,使前去都事,仍令押付于北靑府配所之意,敢啓。傳曰,知道。
應敎李魯春疏曰,伏以臣庸闇拙劣,昧於持身,無知妄動,竟墜機穽,惡名一加,大質都虧,隳臣子百世之節,貽父母十年之憂,禍罟嬰身,斧鑕是竢。惟我殿下,哀臣憐臣,積費聖慮,曲垂造化,周年犴狴,免爲瘐死之鬼,六載海島,得保飮瘴之喘,生還故土,歌詠聖德,臣之父子兄弟一門十口,涵育於天地生成之中者,今至十有三年矣。歷稽千古人臣之孤負君恩,自陷大戾,未有如臣之遭罹也。人君之庇覆含容,終始全保,亦未有如殿下之於臣也。臣與老父老母,晝宵感戴,攢手祝天,寧復有餘望於斯世,而迺者收敍之命,有隕自天,十行恩言,昭晢備至,不啻生死而肉骨,居然出鬼而爲人,臣奉讀以還,一字千涕,誠不知死所也。又況錫類之典,擬臣身於不敢自處之地,推恩之資,寵臣父於朝暮癃病之中,臣手奉恩誥,如夢如眞,闔門相對,只有感涕之無從而已。繼又玉署除命,踵下於千萬夢寐之外,有若無故之人,擬以宿趼者然,臣驚惶震懍,蒼黃赴命,他不暇顧,冒沒出肅,粗伸叩謝之忱,而以臣踪地,重入脩門,是豈此生之所曾期者哉?臣於其時,適因考準之事,致勤提飭之敎,而旋蒙鞶褫之恩,倖逭違傲之罪,臣至今惶懼,靡所容措,今玆聯翩之除旨,復叨經幄之華銜,寵之以馹召,臣益增隕越,不敢偃處,走伏私次,纔已經宿,而顧臣情勢,何敢比數於衣冠之列,與論於去就之地乎?咫尺天門,鐵限在前,瞻望象魏,益不勝戀結之忱。嗚呼,臣執志不固,涉世昧方,多年邇列,一味冥,始怵浮議,旣愧守正之初心,終擬自暴,未免辭意之不達,妄觸駭機,反挑衆怒,則惟彼群起齊踢,叢集一身者,皆臣之所自取,誰復怨尤?至於一二怪鬼之疏,攙及臣先故者,決非常情之所忍言,其誣衊醜毒之狀,惟聖明洞燭無餘,臣固不敢更事追提,若臣情私之痛迫窮蹙,尙何言哉?臣爲臣不忠,爲子不孝,跼天蹐地,無處求生,而頑忍苟延,得有今日,受恩如天,圖報無地。臣亦人耳,尙具彝性,敢不竭蹶趨承,以效一分塵刹之報,而拂拭之恩,若是偏隆,危苦之情,轉益惶蹙,今若貪戀恩榮,揚揚冒膺,自同於平人,則臣雖淟涊無恥,其於玷辱名器,貽羞淸朝何哉?玆敢疾聲哀籲於天地父母之前。伏乞聖慈,察臣之情,諒臣之私,亟削臣所帶之職,仍治臣逋慢之罪,以爲人臣子不忠不孝者之戒焉。臣於治疏將上之際,卽接家信,臣母素患風眩痰喘之症,挾感添劇,氣息凛綴,方在萬分危篤之境,臣得聞此報,神魂飛越,五內失守,焦遑煎迫,按住不得,流涕陳章,忙尋鄕路,擅離之罪,尤合萬殞,臣無任云云。省疏具悉。爾其勿辭往護。
丙辰十二月二十八日辰時,上御重熙堂。諸承旨持公事入侍時,行左承旨李益運,同副承旨李海愚,記事官柳遠鳴,假注書徐俊輔,記事官金景煥,記注官金良倜,待敎李存秀,以次進伏。上曰,分付各司,昨日入參之人,勿爲進排於祭享,而或有差祭之人,使之頉下,可也。上曰,鄭晩錫昨日不爲入來乎?益運曰,以陵祭官,不爲入來矣。益運曰,入直玉堂,昨日求對,而政院不入啓辭,今朝來呈箚子,故使之持去,而終不持去矣。上曰,係是禁令,何敢如是?堂箚雖重,禁令爲尤重,招致玉堂吏,嚴飭持去,可也。上曰,公事讀奏。海愚,讀奏慶尙監司李泰永狀啓,道內丙辰條實田畓開錄成冊上送事。上命書判付。上曰,今日以後,無敢以昨日事更煩事,分付兩司吏,亦以此意,傳於大臣也。益運曰,招致錄事,分付乎?上曰,以此意承旨書報,可也。命書傳敎曰,近日漂船之未及還發,爲念島民之被苦,於我國官人輩,另送摘奸,今聞所報,列邑倅擧行,萬萬駭然。一任下輩之誅求,使島民,備喫困苦,該倅分付道臣,拿致決杖後,又當罷其職,而時値歲除,姑爲參酌,先令廟堂,三懸鈴行會,嚴飭道臣,勒奪於民間者,還給民間,後復如此,先自道臣嚴處,此意嚴飭。上曰,孝烈別單,徑先啓下,使之還入。賤臣承命出持入。上曰,孝烈旌贈,係是恩賞,則該曹之所抄啓,太涉過濫矣。且有大不審者,故判敦寧李灃夫人旌閭事也。本家祠宇所重,次於太廟,五禮儀,亦載展謁之儀式,今於其大門,樹以旌門,則出入之時,事體豈不萬萬如何耶?本家之初不挽止,該曹之特請旌閭,俱涉大不審矣。自政院,招致禮判,以此嚴飭,發文狀頭,使之請罪,可也。益運曰,聞禮判言,孝烈單子甚多,擇之又擇,而猶如此云矣。上曰,別單問于大臣,可升者升之,可降者降之,更爲入啓,可也。益運曰,以此言送于大臣,而存拔則何以爲乎?上曰,存拔則不必爲之矣。命書榻敎曰,當該中官拿處。仍命退,承史以次退出。
丙辰十二月二十八日午時,上御重熙堂。右副承旨入侍時,右副承旨李肇源,假注書徐俊輔,記事官金景煥,記注官金良倜,以次進伏。上曰,健元陵獻官,豈可以刑官爲之乎?此意分付,使之改付標,可也。上曰,如徐郁修·李萬榮,筋力凡百,皆不可爲祭官,而李義駿,方以校準,除本仕,亦令付標,可也。肇源曰,正朝春享,連日相値,塡差未免苟艱云矣。上曰,童蒙敎官吏文學官,皆令塡差,可也。上曰,顯隆園贊謁者,以中軍及迎華察訪爲之,而勿令以鄰近邑守令,塡差事,分付,而園官中在京人,受香下去事,亦爲分付。仍命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
黃昇源啓曰,來初一日輪對日次,而動駕相値,頉稟之意,敢啓。傳曰,當次人受點,後日次來待。
申耆啓曰,行大司憲宋煥箕,持平金壽祖·鄭宗魯在外,執義掌令二員未差,監察茶時之意,敢啓。傳曰,知道。
李益運啓曰,判敦寧府事李命植,除拜後,過三日不爲出肅,依定式推考警責,仍卽牌招,何如?傳曰,允。
李肇源啓曰,三品官之無得過三日,循例請牌,曾有飭敎矣。大司成尹得孚,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
備忘記,安東營將具載敬,麟山僉使李春興,牛峴僉使黃處心下直,各長弓一帳,長箭一部,片箭一部,筒兒一箇賜給。
傳于黃昇源曰,諸承旨持公事入侍。
傳于李益運曰,金奉朝賀,趁舊歲問安上來云,入侍事,傳諭。
傳于黃昇源曰,前假注書李存秀,仍察廳任。
傳于黃昇源曰,前假注書洪樂浚,仍察上注書之任。
傳于黃昇源曰,能言距楊·墨者,聖人之徒也,前副應敎李景溟,同副承旨除授。
吏曹,同副承旨李景溟除授事,承傳。
以承旨房望,傳于黃昇源曰,未肅拜承旨許遞,前望單子入之,待下批,牌招察任。
承旨前望單子入之,申大顯落點。
傳于黃昇源曰,承旨中差祭人許遞,前承旨李景溟仍任,牌招察任。
同副承旨李景溟,仍任事,承傳。
傳于李益運曰,卿宰侍從堂上堂下罷散人敍用,令該曹口傳付軍職。
傳于申耆曰,飭已施,前直提學李晩秀敍用,監印文臣丁若鏞·李翼晉,亦爲敍用。
兵曹口傳政事,護軍申大顯。
吏曹口傳政事,兼大司成單尹得孚。
以寶劍望筒,傳于李益運曰,懸頉摠管許遞,前望單子入之,待下批,牌招察任。
摠管前望單子入之,李潤謙落點。
以大司成尹得孚牌不進罷職傳旨,傳于黃昇源曰,只推,更爲牌招。
以大司成尹得孚,再牌不進罷職傳旨,傳于黃昇源曰,只推。
以黃澗縣監金世根,拿處傳旨,傳于申耆曰,數遞可悶,姑爲分揀。
以前參判李敬一禁推傳旨,傳于申耆曰,分揀。
以李周奭拿來傳旨,傳于申耆曰,爲伸公議,雖於前啓允許,除歲隔日分揀。
以方得賢囚單子,傳于申耆曰,分揀放送。
黃昇源啓曰,應敎李魯春受由,校理金銑,修撰李龜雲在外,校理高宅謙,副校理尹序東,副修撰金近淳,傳旨未下,副校理洪秀晩,副修撰朴鍾淳,差祭,玉堂上下番俱空,事甚未安,副應校朴載淳,修撰李基讓,竝卽牌招,以爲入直之地,何如?傳曰,允。
以修撰李基讓,牌不進罷職傳旨,傳于黃昇源曰,只推。
申耆啓曰,闕門留門後,若有朝臣出入之事,則自政院招致宣傳官,往復後許出許入,卽不易之定規,而卽者吏曹政官不待政院知委,輕先出送,當該宣傳官申絅,所當重勘,而本院請推之外,無他可施之罰,何以爲之?敢稟。傳曰,念其家,必欲顧藉,而癡騃太甚,若犯重罪,反涉難處,可堪之閑職,令該曹口傳相換,可也。
兵曹口傳政事,宣傳官申絅,武兼李得秀相換。
宋銓啓曰,卽伏見全羅右水使金處漢今秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
吏曹口傳政事,以李憲愚爲順陵參奉。
吏曹口傳政事,禁府都事林弘遠,監察李承默相換,禁府都事金明淳,漢城主簿徐有昌相換,光陵令尹心約,監察趙學敏相換。
順陵參奉望筒末望朴大和,又爲點下,而書下于李肇源曰,懸註年歲太相左,文體如沈鳳錫,泮製知命,亦且多年,此所以特點於見窠之外,待初仕窠,以此落點單付。
李肇源,以漢城府言啓曰,未婚男女,過婚草記。傳曰,知道。此外遺漏之類,更令各該部,今年內査報,一邊別單啓聞,令該廳,着意助給,仍令當部,過婚日字,報來後,草記,如過春三朔,該部官員,論罪可也事,命下矣。分付各部,未婚遺漏之類,一一搜訪報來,故別單書入之意,敢啓。傳曰,知道。
李肇源,以賑恤廳言啓曰,今年內,貧寒宗室子女葬時顧恤數,別單書入之意,敢啓。傳曰,知道。
黃昇源,以禮曹言啓曰,京外孝烈入分等別單書入事,草記批旨內,恩賞宜愼,況旌贈之典乎?觀此抄啓,至於六十九人之多,豈不汰哉?卿等,敢以恩賞,看作施恩生色之資,無所嚴畏之意,大抵此是禮判之自來病痛,判堂越俸五等,諸堂推考,其中,尤有事體之竦然者,莫重處豎旌事也。身爲宗伯之臣,不知似此易知之事體者,萬萬寒心,別單雖已抹下,判堂越俸之典,猶屬輕勘,此意知悉。所下別單,今日內,更爲就議大臣,陞降區別以啓可也事,批下矣。臣謹依聖敎,就議大臣後,原別單中,付標以入之意,敢啓。傳曰,知道。
李益運,以兵曹言啓曰,來正月初九日,大駕詣社稷齋宿,初十日祈穀大祭親行時,何營軍兵隨駕,何營軍兵留陣?禁軍馬步軍,以幾番幾哨磨鍊,而禁衛鄕軍停番矣,餘軍留營,何以爲之?敢稟。傳曰,訓局步軍十五哨,馬軍五哨,爲先後廂,禁軍五番隨駕,御營廳留陣,其餘留營留陣,竝除之,可也。
李益運,以兵曹言啓曰,來丁巳年各處頒給信漢符別單及文宰二品以上,武臣蔭官,曾經摠管人員,章標頒給,別軍修整以入之意,敢啓。傳曰,知道。
李益運,以訓鍊都監言啓曰,本局從事官鄭東觀,因傳敎入直於新營,而以明陵正朝祭典祀官兼大祝,今日出去矣,限還來間,出直之意,敢啓。傳曰,知道。
李益運,以訓鍊都監言啓曰,今十二月二十九日·三十日,年終放砲時次知將官將校姓名及兼別破陣等,容貌·年歲·器械數爻,竝別單書入之意,敢啓。傳曰,知道。
申耆,以義禁府言啓曰,時囚,令次堂議處,仍爲照律,以草記擧行事,命下矣。時囚罪人尹長烈,倭館物貨之交易,自有約條,而潛自換貿之弊,不能嚴飭禁斷,競相高價和買,至登公車,揆以法意,殊極可駭。以此照律罪,大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣,尹長烈杖八十收贖,奪告身三等,放送,何如?傳曰,允。如有功議,各減一等,可也。
吏曹啓目,粘連觀此咸鏡監司趙尙鎭狀啓,則以爲本道守令,雖有遞易之疎數,準瓜者幾希,原其徑遞之由,則或罪或病,亦或陞遷,俱係事勢之不得不然,文川郡守尹寅基,鏡城判官李德鉉,竝皆久任,以期蘇弊,利城縣監孔學周,與其遞易貽弊,不若姑竢鍊熟,吉州·端川·穩城·廣興·長津,各限瓜期而交遞,則敗殘之局,庶可矯救,高原郡守張鉉宅,明川府使柳光濂,相換久任,責其成效,亦爲白有臥乎所,文川·鏡城·吉州·端川·穩城·慶興·長津等邑,限瓜久任事及明川·高原相換事,竝依狀請施行,而明川府使柳光濂,聞其年限已至,今若相換,又以新除之例,準計其瓜朔,則有違大典之定式矣。臣曹不敢擅便,上裁,何如?判付啓,依回啓施行爲旀,明川府使,後日登對時,稟處爲良如敎。又啓目,粘連觀此全羅監司徐鼎修狀啓,則以爲益山郡守趙有善,珍山郡守金箕南,參互較量,仰請相換,令該曹稟處亦爲白有臥乎所,益山·珍山,邑務之閑劇,趙有善·金箕南吏才之當否,該道臣,旣已論列狀聞,兩邑守令,相換責效,而勘簿不遠,待畢糴赴任事,依前狀請施行爲旀,待下批,竝令除朝辭赴任之意,分付,何如?判付啓,依所啓施行爲良如敎。
禮曹啓目,康津縣古今島誕報廟修改吉日,以此日時擧行何如啓。依所啓施行爲旀,先爲下送香祝,不必還爲上送,行祭日,亦爲望燎事,分付道臣爲良如敎。
左參贊鄭民始疏曰,伏以臣性本狷淺,才又鹵劣,不足備數於百執事之末,而幸際聖朝,偏蒙洪造,前後踐歷,罔非踰溢,而式至今日,得免大何者,專由於我聖上隨處全保,每事曲庇之恩,惟有日夕感祝而已。迺者壯勇大將之命,忽下於千萬意外,臣始而驚惶,繼以憂迫,實不知措躬之所,華貫要任,是豈臣智識才具,所能堪當,而不敢堅辭固讓,黽勉承膺者,以人器則雖不相稱,以資歷則猶不越格,義分是懼,逃遁不得,而至於將兵之任,尤萬萬不近似。臣雖曾叨守·摠兩使之任,此是畿輔節守之寄,在京城者,非笠轂之重,無統率之衆,不足比擬於諸營,而居常凜凜猶思祈免,伏況見任,以其責,則統內營之兵,以其要,則處三局之首,雖使宿將居之,尙懼不稱,臣以白面書生,未諳軍旅,其何以寬不至弛,嚴不爲苛,能令卒乘和睦壁壘變彩,明操鍊而肅軍政乎?且從前膺是職者,屢經將任,履歷旣多,練習戎事,知所施措,而臣則非勳非閥,無才無德,以迂拙庸孱之一措大,而猝然稱之曰大將,不辨向方,不知節制,貽笑於諸營,見輕於列校,則臣身顚沛,固不足恤,其於隳營務而辱聖簡何哉?噫,夷險燥濕,惟上所命,盡瘁爲期,卽臣之所自效,如果有一分堪承之望,則安敢以自便自暇之計,乃爲不誠實之飾讓哉?臣之本末長短,聖明無所不燭,其不堪不似之實,當不待臣言之畢,而已蒙俯諒矣。倘以承乏之故,或採一得之長,畀臣以本分之任,則臣雖奔走勤苦,殫竭口力,有不敢辭,而惟此格外之命,實難承當,臣何敢恃恩貪榮,不思自處之道乎?至若判義禁之職,臣於年前,叨是任也,厚遭人言,旨意深緊,若非仁天之明鑑,臣身之虀粉,久矣。伊時堂疏之批,開釋分曉,恩敎鄭重,雖使臣自解,無以加此,至今莊誦,感淚自下,已經屢年,寢夢亦噩,若聞金吾二字,餘悸尙存,揆以情勢,有非他比,鐵限在前,決難復叨,而兩職除命,俱下於親臨帳殿之際,不敢言私,冒沒副急,而因仍蹲據,斷無其望,玆敢披瀝肝血,仰籲於慈覆之下。伏乞聖明,俯察臣驚惶憂迫之情,悶之憐之,亟遞臣壯勇大將判義禁之職,以卒終始生成之澤,千萬血祝,臣無任云云。答曰,省疏具悉。故事戎垣之任,非勳非戚,則多用文宰,況如卿地處乎?卿其勿辭行公。
禮曹判書閔鍾顯疏曰,伏以臣空疎昏憒,久叨重任,隨事觸類,無往非罪,至於今番京外孝烈分等事,而尤不勝萬萬惶懍。蓋其罔念恩賞之宜愼,以致取舍之乖當者,已是臣難貰之罪,而至若故判敦寧李灃妻旌閭之請,則其家所重自別,棹楔之典,初非可議,而緣臣昏愚,茫不省覺,及承聖敎,惕然瞿然,惶汗浹背,不知置身之所。是其前後罪戾,宜伏重律,而始勤牗迷之恩敎,終靳廟堂之請罪,涵覆之聖度如天,而惶愧之微忱益切,玆敢不避僭畏,冒死仰瀆。伏乞聖明,亟命有司,重勘臣罪,以爲人臣不職者之戒焉,臣無任云云。答曰,省疏具悉。卿其勿辭行公。
兵曹參判沈基泰疏曰,伏以,臣病伏垂死之中,待罪薇院,目見人心陷溺,義理晦塞,投進一疏,粗效明張之義,適値親鞫有命,他不暇顧,章皇出肅,繼伏奉騎省特擢之恩,而別侍無人,又不得不顚倒承膺,義分雖幸粗伸,廉防自致壞損,滿心惶恧,無地自容,噫,亞卿之秩,古所稱命德之器也。量才授能,在所難愼,決不可人人而濫竽也審矣。今乃遽然畀之於如臣千不似萬不當之身,其爲辱聖簡而玷官方,果何如哉?臣之頂踵毛髮,罔非殿下賜也。又況宜有弦韋之敎,尤萬萬曠絶,同朝與榮,闔門感泣,從古人臣之得此隆褒於君父者,亦幾人哉?臣是何人,偏荷終始庇覆之洪私,又被振古所罕之殊渥,惶感之極,自不覺聲淚俱發,生死向前,趨走爲恭,卽臣區區自效之義,而叨此匪據之職,因緣一出,揚揚仍冒,亦非分義之所敢出,玆敢披瀝衷懇,仰凟崇嚴。伏乞聖明,俯察臣言之非出飾讓,亟命還收臣所授爵秩,以重公器,以安私分,不勝幸甚,臣無任云云。答曰,省疏具悉。卿其勿辭行公。
丙辰十二月二十九日辰時,上御誠正閣。諸承旨持公事入侍時,行都承旨黃昇源,行左承旨李益運,右承旨申耆,左副承旨宋銓,右副承旨李肇源,同副承旨李海愚,記事官柳遠鳴,假注書徐俊輔,記事官金景煥,記注官金良倜,檢校待敎沈象奎·徐有榘,以次進伏訖。上曰,公事讀奏,可也。海愚,讀奏開城留守趙鎭寬狀啓,淸國憲書祗受事。昇源等曰,各房無公事矣。上曰,莫重獻官單子,不書年月日,當該堂上承旨,請罪,可也。昇源曰,獻官單子,不書年月,大是不察,吏曹參判李敬一,推考,何如?上未及賜批,仍敎曰,正朝祭報府持入。遠鳴承命出,持入進伏。昇源曰,李敬一·洪仁浩,皆塡差於春享獻官,而又差正朝陵享獻官,受香出去,祭物捧上,當以亞獻官代行乎?上曰,事體甚苟簡,正朝祭官,改塡,可也。上親覽祭報府。敎曰,以李家煥爲元陵獻官,吳載徽爲懿陵獻官,永陵獻官洪聖淵,代以申大顯爲之。又敎曰,向來連有申飭,而該各司老病人,今番又爲塡差,典祀官,亦不擇差,亞銓事,誠甚未安矣。益運曰,向於差祭日,聞亞銓言,則祭官極爲苟艱,永陵則例以曾經亞銓及經筵人擇差,而今番則乏人之故,不得如例塡差,雖以典祀官言之,如李重蓮者,有自來情勢,諸般公役,未嘗進參,而不得已塡差云矣。上曰,李重蓮事,伊時只令勿參於皇壇享班,不過一時之飭敎,而豈可永爲處義乎?仍命以柳遠鳴·李存秀·洪秀晩·宋祥濂·宋知濂·朴鍾淳·呂駿永·鄭東觀,分差典祀官,改書以下。上曰,當該差祭銓堂,先遞差後禁推。出榻敎命書壯勇大將鄭民始疏批。又命書傳敎曰,情勢然矣,判義禁鄭民始許遞。時囚,令次堂議處,仍爲照律,以草記擧行。上曰,同副承旨許遞。出榻敎上曰,新除授承旨,牌招察任。出榻敎昇源曰,前護軍申大顯,今已差祭,而方在罷散中,故敢此,仰達矣。上曰,敍用,可也。出擧條昇源曰,前護軍申大顯,敍用事,命下矣。令該曹口傳付軍職,何如?上曰,依爲之。出擧條上曰,徐俊輔廳任遞改。仍命書榻敎曰,前假注書尹命烈,仍察廳任。命退,諸臣以次退出。
丙辰十二月二十九日午時,上御誠正閣。左承旨·奉朝賀入侍時,行左承旨申大顯,假注書尹命烈,記事官金景煥,記注官金良倜,奉朝賀金鍾秀,以次進伏訖。鍾秀曰,近日寒事稍解,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上曰,卿之凡節,似勝於秋間矣,常服江水,以是有效否?鍾秀曰,別無所益矣。上曰,金東善入侍。賤臣承命出傳,與前敎官金東善,偕入進伏。上敎東善曰,大臣筋力,似勝於向日,家人所見,亦如此耶?東善曰,近來諸節,果少勝矣。上曰,守令差送之意,已有傳敎,從此可受榮養矣。鍾秀曰,承此格外恩數,只有感泣而已。上曰,除夕,卿當入耆社矣,歲飜後,待稍暖日爲靈壽閣肅拜,而其時,更當引見矣。命書傳敎曰,禁府都事金明淳,令該曹口傳相換。又命書傳敎曰,時囚罪人田義顯,罷職足矣,別無更問之端,放送。仍命退,諸臣以次退出。
上在昌德宮。停常參·經筵。
大駕詣景慕宮,展拜罷後,內閣·政院·玉堂·藥房問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·奉朝賀·宗親·儀賓除夕單子問安。答曰,知道。
元子宮,內閣·政院·玉堂,除夕單子問安。答曰,知悉。
申耆啓曰,行大司憲宋煥箕,持平金壽祖·鄭宗魯在外,執義掌令二員未差,監察茶時之意,敢啓。傳曰,知道。
李肇源啓曰,明日正朝望闕禮,依例爲之之意,敢啓。傳曰,知道。
傳于李肇源曰,禮房承旨,馳詣宗廟·永禧殿·景慕宮,奉審摘奸以來。
傳于黃昇源曰,諸承旨入侍。
傳于李肇源曰,時原任大臣·閣臣,入侍。
傳于李肇源曰,明日出宮門路,以萬安門爲之。
傳于李肇源曰,明日元朝,當拜宮,宮享雖未親行,新歲隔夜,禮當伸誠,午後眞殿展拜後,還內之路,由逌瞻門,便路詣景慕宮展拜,侍衛軍兵,務從省約,出宮時刻,待下敎,只入正時,門路,永淸門,該房知悉。
傳于李益運曰,今日景慕宮展拜時,侍衛則入直磨鍊,兵曹摠府入直堂郞入直宣傳官外,皆勿待令,以入直槍劍軍三十名,爲挾輦軍,壯勇大將,只率闕內待令馬步軍隨駕,其餘各營出番軍兵,雖一人,勿爲待令事,分付。
傳于李肇源曰,戶禮換房。
傳于李益運曰,侍衛軍兵毛具。
李肇源啓曰,明日大駕,詣宗廟入齋室後,王大妃殿·惠慶宮問安,何承旨進去乎?敢稟。傳曰,左副承旨進去。
傳于李肇源曰,前直提學李晩秀仍任。
吏曹奎章閣直提學李晩秀,仍任事承傳。
傳于李肇源曰,發遣吏郞,諸執事淸齋與否,摘奸以來。
兵曹口傳政事,上護軍金持默,護軍李晩秀·尹弼秉,副護軍韓晩裕·李翼晉·丁若鏞·蔡弘遠·李文會,副司果尹羽烈·李明淵·金孝眞·韓致應·沈達漢,以上竝單付。
李肇源,以弘文館言啓曰,本館下番闕直,事甚未安,修撰李基讓,旣有只推之命,卽爲牌招入直,何如?傳曰,允。
李景溟,以吏曹言啓曰,卽見忠淸監司林濟遠道內應資老人成冊,則淸州百歲老人曺光萬,靑山百二歲老人徐必回,俱以嘉善報來矣。士庶年九十,每於歲首,抄啓加資,而百歲老人,亦於歲首抄啓,直超崇政,已有定式。庚戌·甲寅兩年,別推恩時,士庶年八十,皆蒙加資之恩典,則今此百歲老人曺光萬·徐必回之當以嘉義報來者,以嘉善報來,徐必回,則當於乙卯年歲首,以百歲報來,今始報來,而亦無前此緣何遺漏等措語懸錄,朝家優老之典,逈出尋常,前後飭敎,不啻截嚴,則爲道臣者,固當恪勤抄訪,而怠忽至此,揆以事體,誠極駭然。兩人之緣何遺漏於何年抄啓之狀,嚴飭,使之査實狀聞,而當該道臣,竝捧現告,姑先從重推考,時道臣之無一言措辭,曚然修啓,亦甚未安,亦爲推考,曺光萬·徐必回,則依定式,俱以崇政下批,計料之意,敢啓。傳曰,知道。
李景溟,以吏曹言啓曰,卽伏見慶尙監司李泰永,黃海監司閔台爀,咸鏡監司趙尙鎭,應資人啓本,則星州居百歲老人金連太,以通政報來,載寧居百歲老人崔德一,以折衝報來,利城居百歲老人楊舜德,以通政報來,吉州居百歲老人李國昌,以嘉善報來矣。士庶之年九十者,每於歲首,抄啓加資,旣有定式,且庚戌·甲寅兩年別推恩時,士庶年八十以上者,皆蒙恩資,則今此百歲老人之只以折衝,或嘉善報來者,未知見漏於何年抄啓之時,而朝家優老之典,逈出常格,則該道擧行之若是疎忽,不可無警飭,抄啓時當該三道道臣,竝現告從重推考,無一言措辭,循例狀聞之道臣,亦爲推考,其見漏於何年委折,使之査實報來,而金連太·崔德一·楊舜德·李國昌,加資段,依定式,以崇政下批之意,敢啓。傳曰,知道。
黃昇源,以戶曹言啓曰,今年內,貧寒宗室子女婚扶助數,別單書入之意,敢啓。傳曰,知道。
李肇源,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
申耆,以義禁府言啓曰,尹長烈,杖八十收贖,奪告身三等,照律草記批旨內,允。如有功議,各減一等可也事,命下矣。尹長烈八代祖斗壽,扈聖功臣云,功減一等,杖七十收贖,奪告身二等之意,敢啓。傳曰,知道。
李益運,以御營廳言啓曰,來丁巳年正月初一日,宗廟景慕宮擧動時,依兵曹節目,本廳鄕軍三哨,領軍千摠黃泰彦,把摠尹載大,哨官吳敬常·李光玄·成龍彦,領赴于禁衛營留陣之意,敢啓。傳曰,知道。
李景溟,以成均館同知館事意啓曰,每年歲末,圓點準點儒生,別單書入事,曾已定式矣。依定式,當年條圓點準點儒生,具別單書入之意,敢啓。傳曰,知道。
丙辰十二月三十日午時,上御便殿。時原任大臣·閣臣·諸承旨入侍時,行左承旨李益運,右承旨申耆,左副承旨宋銓,右副承旨李肇源,同副承旨李景溟,假注書洪樂浚·尹命烈,記事官金景煥,記注官金良倜,領議政洪樂性,左議政蔡濟恭,行判中樞府事李秉模,右議政尹蓍東,奎章閣提學沈煥之,原任直提學徐浩修·金載瓚·徐龍輔·鄭大容,直提學李晩秀,原任直閣金勉柱·尹行恁·金祖淳·南公轍·李始源,檢校待敎沈象奎·徐有榘,以次進伏訖。樂性曰,歲鑰將新,日氣乍和,聖體,若何?上曰,一樣矣。王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮氣候,何如?上曰,好在矣。上曰,抄啓文臣入侍。出榻敎樂浚承命出傳,與抄啓文臣金近淳·權晙·徐俊輔·曺錫中·洪奭周·洪命周·宋冕載,偕入進伏,命宣饌。上敎樂性曰,明日展拜時,卿則只爲來待於太廟,而景廟宮,則不必來詣,自太廟直來待於萬八門外,待還宮,仍爲朝廷問安,可也。又敎濟恭曰,卿則來待於宮門外,可也。仍命退,諸臣以次退出。
丙辰十二月三十日未時,上詣景慕宮。展拜入侍時,行都承旨黃昇源,行左承旨李益運,右承旨申耆,左副承旨宋銓,右副承旨李肇源,同副承旨李景溟,假注書洪樂浚·尹命烈,奎章閣提學沈煥之,原任直提學徐浩修·金載瓚·徐龍輔·鄭大容,直提學李晩秀,原任直閣金勉柱·尹行恁·金祖淳·南公轍·李始源,檢校待敎沈象奎·徐有榘,以次侍立。上具翼善冠·衮龍袍,乘輿出交泰門·永淸門,由明政門,出弘化門,入逌瞻門,詣神門外,降輿步詣就板位,引儀,唱再拜訖,仍詣廟內奉審,還御齋室。少頃,出齋殿門,乘輿出逌瞻門,入弘化門·明政門·永淸門·交泰門還內。諸臣以次退出。
