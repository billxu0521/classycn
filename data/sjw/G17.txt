上在昌德宮。停常參·經筵。
大殿·王大妃殿·惠慶宮·中宮殿·元子宮,內閣·政院·玉堂·朝廷二品以上·六曹堂上·兩司長官正朝單子問安。答曰,知道。眞殿酌獻禮罷後,內閣·政院·玉堂·藥房口傳問安。答曰,知道。
大駕詣宗廟入齋室後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。展拜罷,入齋室後,內閣·政院·玉堂·藥房口傳問安。答曰,知道。
大駕詣永禧殿入齋室後,內閣·政院·玉堂·藥房口傳問安。答曰,知道。展拜罷,入齋室後,內閣·政院·玉堂·藥房口傳問安。答曰,知道。
大駕詣景慕宮入齋室後,內閣·政院·玉堂·藥房口傳問安。答曰,知道。展拜罷,入齋室後,內閣政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
傳于申耆曰,侍衛軍兵毛具。
宗廟提調前望單子入之,李文源落點。
有政。吏批,判書鄭昌順進,參判沈煥之差祭,參議尹行任,行都承旨趙尙鎭進。行副司直金華鎭今加輔國,行吏曹判書鄭昌順今加崇祿,知敦寧洪良浩,行副司直任希曾,以上今加崇政,左參贊李,右參贊李聖圭,戶曹判書沈頤之,行副司直具庠,工曹判書魚錫定,刑曹判書趙宗鉉,行副護軍崔東岳,以上今加正憲,同敦寧李鎭翼,同知崔朝岳,以上今加嘉義,行副司直鄭煥猷·姜游·徐有臣·李邦榮,同副承旨沈晉賢,以上通政,今加嘉善,應敎成鼎鎭,左通禮朴聖集,右通禮金鼎國,以上通訓,今加通政,副司果南公轍,奉正今加通政,以上加資事,承傳。
傳于趙尙鎭曰,今日傳敎中,延豐君李,都正趙鎭寬,原傳敎欲書之,而或差祭園所,或參班闕外,見漏於下批,一體加資下批事,分付。
傳于趙尙鎭曰,邊得讓·韓光綮,如參班則原傳敎中,添書頒布,仍爲下批。
再政。敦寧都正趙鎭寬今加嘉善,判敦寧李灃今加崇祿,行副司直邊得讓今加正憲,行副司直韓光綮今加資憲,以上加資事,承傳。
傳于李書九曰,左副承旨入侍。
吏曹口傳政事,以沈晉賢爲漢城左尹,李厚福爲永禧殿參奉。
申耆啓曰,禁衛大將李漢豐,時無職名,令該曹口傳付軍職,何如?傳曰,允。
兵批,判書李文源病,參判尹尙東入直進,參議李濟萬,參知柳匡天病,左承旨申耆進。副司直李漢豐,副司果洪百游竝單付。
傳于趙尙鎭曰,文淸公之通政加資,以眞殿所重賞典也。今日其子,又以眞殿所重賞典加資,可謂稀貴,何可踰日?通政南公轍,同副承旨除授,牌招察任。
傳于李益運曰,發遣吏郞,諸執事淸齋與否,摘奸以來。
吏批啓曰,副司果南公轍加資事,命下矣。已經準職,未及資窮,何以爲之?敢稟。傳曰,下批,可也。
金孝建,以禮曹言啓曰,今此正朝陳賀,諸道所封箋文中,慶尙右水使李潤慶,以應封官兼別軍職,故各爲封箋,肅川府使金爔,雖非應封官,亦以別軍職封箋,一體看審捧入之意,敢啓。傳曰,知道。
金孝建,以禮曹言啓曰,製述文臣年滿五十一歲人員,專經文臣年滿四十一歲人員,竝依例減下後,別單書入,而御覽官案,亦爲改修整以入之意,敢啓。傳曰,知道。
金孝建,以禮曹言啓曰,每年親耕,歲首以稟事,曾已定式矣。今正月二十九日,先農祭親行及親耕等節,何以爲之乎?敢稟。傳曰,祝豐之誠,不係於耕籍之親行矣。先農祭,依近例攝儀,可也。
申耆,以兵曹言啓曰,今正月初五日,仁政門百官朝參日次,而祈穀大祭齋戒相値,在前如此之時,有退行之例。法典內,當月十一日·二十一日·二十五日,皆是應行之日,以何日定行乎?敢稟。傳曰,待下批,可也。
申耆,以兵曹言啓曰,依下敎,隨駕禁軍及駕後禁軍·武藝別監·內吹·兼內吹·近仗軍士·標下軍兵等處,療氣之意,敢啓。傳曰,知道。
申耆,以兵曹言啓曰,依下敎,正輦陪等處,療氣債分給之意,敢啓。傳曰,知道。
申耆,以壯勇營言啓曰,依下敎,本營隨駕將校·軍兵等處,饒氣次,從厚分給之意,敢啓。傳曰,知道。
申耆,以訓鍊都監言啓曰,依下敎,隨駕將校·軍兵等處,從優饒氣之意,敢啓。傳曰,知道。
申耆,以禁衛營言啓曰,依下敎,隨駕本營帳幕軍等處,從厚療飢之意,敢啓。傳曰,知道。
申耆,以御營廳言啓曰,依下敎,駕前別抄·兼內吹等處,療飢之意,敢啓。傳曰,知道。
癸丑正月初一日卯時,上詣眞殿酌獻禮。宗廟·永禧殿·景慕宮春展謁擧動入侍時,行都承旨趙尙鎭,左承旨申耆,右承旨金孝建,左副承旨李書九,右副承旨李益運,同副承旨沈晉賢,記事官徐有聞,假注書鄭文始,記注官承膺祚,記事官洪樂游,檢校直提學徐有防·朴祐源,檢校直閣徐榮輔·南公轍,以次隨駕。上具翼善冠·衮龍袍,乘輿出宣化門,由協陽·肅章門入仁政門,至萬安門外降輿。藥房都提調洪樂性曰,歲色維新,趁早行禮,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮氣候,何如?上曰,好在矣。上詣齋殿,少頃就板位,行四拜禮,詣盥洗位盥洗訖,詣第一室神位前,三上香,執酌獻酌,詣第二室如右訖,降復位,行四拜禮。通禮跪告禮畢。還御齋殿,命晉賢書傳敎曰,月正元朝,眞殿禮成,是年何年?入戶周旋之際,益不禁孺慕之思,何以記此日乎?京外年百歲以上老人,各加一資,令道伯賜米帛遣地方官,張樂設宴後,日字狀聞。今日祝文中,有元正祗拜,若問寢晨來庭,皓髮亦多耆臣之句,感舊之意,宜施逮事先朝之卿大夫,而大臣及正卿,皆予嗣服以後陞擢,而亞卿之丙申以前陞秩,而入參於殿庭享班者,卽重臣金華鎭·鄭昌順·洪良浩·任希曾·具庠·沈頤之·趙宗鉉·魚錫定·洪秀輔·李灃·李聖圭·邊得讓·李鎭翼·韓光綮也,竝特爲加資。武臣則雖乏卿列,如崔東岳·崔朝岳,何論品秩?特爲加資。下大夫之至今在本品而參班者,卽鄭煥猷·姜游·徐有臣·李邦榮也,一體加資。參班大臣洪領府事,蔡判府事家,食物衣資,令該曹輸送。綾恩君具允明,卽先朝編次人也,亦給食物衣資。行禮時大祝南公轍·成鼎鎭,禮房承旨沈晉賢,通禮朴聖集·金鼎國加資。贊禮閔鍾顯半熟馬一匹,執禮以下諸執事,兒馬一匹賜給。贊儀李衡弼,相當職陞敍,引儀金東覽·崔景鎭,相當職調用。其餘階下諸執事,各加一資,資窮者代加,廟展謁時廟司陞敍,殿謁時第五室捲帳殿司陞六。於惟我先大王五紀,盛德至善,在於懷保小民,幸逢此歲元正,展誠廟殿,駕由通衢,父老之携髫齕,爭覩羽旄者,若識今日慕先之心,況貢市人都下根本乎?貢人舊遺在二千石,市民徭役二十日,特爲蕩減。泮宮之路,亦將駕過,泮人懸房贖,限十日亦爲蕩減。京外何間?諸道丙申以前舊還,一倂蕩滌,如無之,以最久一年條蕩滌事,下諭諸道。乘輿,出仁政門,降輿乘輦,由進善門,出敦化門,入廟大門,至齋殿門。上曰,宗廟提調前望單子入之。又敎曰,藥房都提擧及金判府事入侍。賤臣承命出傳,與領府事洪樂性,判府事金鍾秀偕入。樂性等曰,凌早動駕之餘,聖體,若何?上曰一樣矣。樂性曰,嘉順宮護産廳,當依例擧行矣。上曰,更待下敎,可也。入齋殿,少頃,改具冕服,就板位,行四拜禮,詣殿內奉審訖。上曰,閣臣·承旨入廟內,降帳板門掩閉時,切勿出聲,從容爲之,可也。仍詣永寧殿,就板位,行四拜禮,詣殿內奉審訖,還御齋殿。上命晉賢書傳敎曰,政官牌招,今日參班諸臣,加資下批。上曰,本署都提調入侍。賤臣承命出傳,與都提調洪樂性偕入進伏。樂性曰,勞動之餘,聖體,若何?上曰一樣矣。樂性曰,護産廳事,初四日問安,更爲稟達矣。仍命先退。上改具翼善冠·衮龍袍,乘輿出廟大門,至乘輦所,降輿乘輦,至鐘閣前路駐輦。命戶·惠堂·平市提調·貢市堂上入侍。賤臣承命出傳,與宣惠堂上徐有隣,戶曹判書沈頤之,平市提調金尙集偕入。上曰,貢市人招入駕前。上敎頤之曰,今年,卽先大王百年也。異於他年,故有此下敎,卿等持此傳敎,宣諭于貢人處,可也。上曰,通同發賣事,當初設施之大臣,今已還朝,許令廟堂往復善處,此意亦爲傳布於市民。有司堂上鄭昌順曰,毋論如此如彼,市民之以此煩聒者,民習可駭。且聞通同有效於小民云,則到今更勿移易,似好矣。仍命退貢市民。詣永禧殿,至降輦所降輦乘輿,入殿大門,御齋殿。上曰,永禧殿奉審時,時原任大臣入參。改具冕服,就板位,行四拜禮,仍詣殿內,奉審訖,還御齋殿。命書傳敎曰,廟殿前導守僕,令該曹米·布考例題給。少頃,改具翼善冠·衮龍袍,乘輿出殿大門,至乘輦所降輿乘輦,駕至銅峴蔡判府事祗迎所。上曰,蔡判府事入侍。賤臣承命出傳,與判府事蔡濟恭偕入。濟恭曰,勞動之餘,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,何如?上曰,好在矣。上曰,今年卽先大王百年,予心之孺慕倍切,卿心當作何懷?濟恭曰,下情不勝感愴矣。仍命退。駕到宗廟前路降輦,步過乘輦,至文廟前路降輦,步過乘輦,詣降輦所降輦乘輿,入宮大門,御齋室,改具冕服,就板位行再拜禮,仍詣宮內,奉審訖,還御齋室。少頃,改具翼善冠·衮龍袍,乘輿出宮大門,降輿乘輦,親受加資諸臣謝恩訖,還詣文廟前路降輦,步過乘輦,詣弘化門外。敎宣傳官曰,挾輦作門各邑戶長,使之肅拜。上敎三南賑邑戶長等曰,昨年則意謂大有年矣。及至秋成,未免歉荒,故夙宵憧憧,不能暫弛。今下內帑錢,布於賑邑,使之原巡外加給之地各邑守宰,務盡誠意,勿負九重宵旰之勤意事,爾等各告邑倅,可也。今日專爲民,爾等之肅拜,使之行禮於帳殿矣。仍命退。入弘化門,命宣傳官出標倍解嚴,由明政門,入永淸門還內。諸臣以次退出。
癸丑正月初一日申時,上御重熙堂。左副承旨入侍時,左副承旨金孝建,假注書鄭文始,記注官承膺祚,記事官洪樂游,以次進伏。上命孝建書傳敎曰,今日元朝也,祗謁廟宮,是年是拜之日,尤當以先王之心爲心,京而貢市民蠲役,外而諸道蕩減一年條舊還,然豈足以稱予心?念彼三方待哺之民,登賑簿者,其能獲免溝壑,不出井里否,宵旰念念,何時不切,而是日是心,益切於是年是拜之餘,駐輦弘化之門,召見隨計之吏,一則出於是門,卽先朝賜米四民之門也,一則先以內下賑資,應式排巡外,別給之意,俾各歸布長吏也。旣諭之,何可踰日?內帑保民條,錢四千緍,胡椒五百斤,分下三南,令各該道臣祗受後,依筵行擧行事,下諭于三南道臣。又命書傳敎曰,農者,君之所資民,民亦以爲天。祝豐之願,何年不然,而矧今夙宵寤寐,耿耿憧憧者,惟在於豐年。豐年之所以爲豐年,卽惟曰務農,咨爾長吏,悉乃心力於畎畝之事,以副予至意事,下諭于八道監司·兩都留守。又命書傳敎曰,左尹李漢豐許遞,陞資承旨,口傳擬入,殿司陞六人,亦令今日政,先付司果。又命書傳敎曰,明日犒饋時,雲寶劍外,侍衛皆以入直磨鍊以入。又命書傳敎曰,先朝儀賓中,高年,惟此都尉昌城尉家,衣資食物輸送,遣史官存問,以記昔念舊之意,一體傳諭以來。宗親中,最老而付職,過回甲者,惟此宗臣一人,豈不貴哉?西溪君熠,如未資窮,加資,優給食物衣資,如已資窮,其子若孫中除職,曾有承傳,而尙不收用,參奉現窠,口傳擬入事,分付。又命書傳敎曰,原任內閣提學蔡判府事家,當送食物,而朝已輸送,今番則歲饌中加數,以表優禮之意,〈遣〉檢書官存問。鄭奉朝賀·洪領府事家,亦依蔡判府例爲之,遣戶曹郞廳存問。綾恩君具允明家,朝亦有下敎矣。知事李命植,判敦寧李敏輔,行司直洪檍,行副司直趙瑍·申應顯,知敦寧洪良浩,前參判柳戇,夫妻偕老,此外耆堂中,如有偕老人,令該曹加給米肉,以示尊年之意。又命書傳敎曰,本殿中使加資,資窮者熟馬一匹面給,殿監加資,守僕帖加,下人等米布題給。仍命退,諸臣以次退出。
上在昌德宮。停常參·經筵。
犒饋罷後,內閣·政院·玉堂·藥房口傳問安。答曰,知道。
李書九啓曰,大司憲閔台爀,掌令李日運·姜文會,持平金復仁,呂駿永呈辭,執義未差,監察茶時之意,敢啓。傳曰,知道。
趙尙鎭啓曰,吏曹郞廳來言,老人加資下批政事,取稟。傳曰,當日爲之。
傳于南公轍曰,傳香承旨馳詣宗廟·永寧殿,奉審摘奸以來。
傳于申耆曰,侍衛軍兵毛具。
趙尙鎭啓曰,卽者吏曹郞廳來言,政事當日爲之事,命下,而判書鄭昌順病不來,參判沈煥之差祭,參議尹行任內閣進,判書,卽爲牌招,何如?傳曰,允。
李書九,以弘文館言啓曰,本館上番闕直,事甚未安,今日政,新除授玉堂,待下批仍卽牌招,以爲推移入直之地,何如?傳曰,允。
趙尙鎭,以吏曹言啓曰,侍從臣父·閫帥父,年七十人,每於歲首,抄啓加資事,載在法典矣。侍從臣父·閫帥父,年七十人員,別單書入之意,敢啓。傳曰,知道。
趙尙鎭,以吏曹言啓曰,每年歲首,老人加資,朝官年八十,士庶年九十人,依定式,一從各道狀聞擧行矣。卽見慶尙監司鄭大容狀本,則八九十以上人,前已壽資者,混同錄啓。八九十以後,每年加資,已非法意,亦近猥越,該道臣不察之失,推考警責,只以年滿八九十應資人,抄出書入之意,敢啓。傳曰,査聞該道後,更爲指一草記,可也。
有政。吏批,判書鄭昌順進,參判沈煥之差祭,參議尹行任內閣進,行都承旨趙尙鎭進。以高宅謙爲校理,李龜雲爲副修撰,洪良浩爲判義禁,李泰賢爲左通禮,柳頤玄爲右通禮,兪漢人爲軍資正,崔逵翰爲典籍,司直洪秀輔今加正憲,前同知徐獻修今加嘉義,僉知高可賢今加嘉善,以上加資事,承傳,前監役崔柘,年八十嘉義,今加資憲。
申耆,以兵曹言啓曰,行司直金華鎭,今陞輔國矣。當爲知中樞下批,而知中樞,時無見窠,依例作闕下批之意,敢啓。傳曰,知道。
兵批,判書李文源病,參判尹尙東入直進,參議李濟萬,參知柳匡天病,左承旨申耆進。知事單金華鎭,司直成鼎鎭·朴聖集·金鼎國竝單付。
李書九,以戶曹言啓曰,卿宰夫妻偕老人加給歲饌傳敎中,此外耆堂中,如有偕老人,加給米肉,以示尊年之意事,命下矣。取考漢城府元歲饌別單,則耆堂前知事宋濟魯及妻嚴氏,徐秉德及妻朴氏亦偕老,故各歲饌米二石,猪肉三斤,依他例加給之意,敢啓。傳曰,知道。
敎全羅監司權書。〈王若〉曰,兩載西州,已知著績,千里南服,復喜得人,簡在宸心,才優方面。眷彼湖南一域,實是國內重藩,絲麻粟米之供,卽京師衣食之本,城池甲兵之富,爲軍國緩急所需,方山沿歲値歉荒,政急春和之賑,顧民邑日就凋弊,宜須旬宣之才,苟非二千石惟良,曷任五十州共理?惟卿,器沈而厚,材練且勤,風儀軒昻而文之以詞翰,綜理微密而濟之以周通,自下僚而驟躋卿班,蓋予意之有在,撤邇班而歷試藩臬,曾乃績之曰嘉。江郡責成,豈久屈於百里?湖民望哺,宜專任以一方,玆授卿以全羅道觀察使兼兵馬水軍節度使·巡察使·全州府尹,卿其勉恢良圖,祗服寵命。惟賙窮恤困之政,在所當先,若承流宣化之規,亦豈可忽?戶日增田日闢,毋墜製錦之夙譽,剛不吐柔不茄,宜嚴考績之重典。憂民重本之念,予方切於正元,救瘼蘇殘之治,斯有望於終始,其餘裁稟,自有彝章。於戲,玉墀又辭,應多逖違之戀,氷操自勵,毋負特畀之心。汝往欽哉,吾且召矣,故玆敎示,想宜知悉。知製敎李東稷製進
癸丑正月初二日辰時,上御春塘臺。犒饋入侍時,行都承旨趙尙鎭,右承旨金孝建,左副承旨李書九,右副承旨李益運,同副承旨南公轍,記事官李海淸,假注書鄭文始,記注官承膺祚,記事官洪樂游,檢校直提學朴祐源,原任直閣尹行任,檢校直閣徐榮輔,以次侍立。上具翼善冠·衮龍袍,乘輿出交泰門·崇智門,由靑陽門,詣春塘降輿陞座。敎兵曹判書李文源曰,歲首犒饋,已自列聖朝,每歲行之,事面雖重,而今番則適値齋日,不得鼓樂,然饋酒等節,如例爲之。爾等知悉此意事,卿傳布于各營將卒,可也。兵曹判書·宣傳官以班次,先行參現禮。上敎訓鍊大將徐有大曰,今日承傳宣傳官之擧行,極爲駭然。此是將臣等常時不能檢飭之致,實爲慨然。此後,申飭,可也。仍命書九書榻敎曰,當該承傳宣傳官等,事過後,令訓將竝決棍十五度。又命書榻敎曰,宣傳官金聖和,邊地擬望,政官推考。各班軍兵,參現禮訖,書九跪告行犒饋禮,犒饋禮訖。行司直徐有隣曰,三南別下內帑錢,當以別巡磨鍊,而公私賑邑,皆令分給乎?上曰,詳考前例爲之,可也。又命書榻敎曰,全羅監司,明日辭朝。書九跪告禮畢。上乘輿出靑陽門,入交泰門還內。諸臣以次退出。
上在昌德宮。停常參·經筵。
李書九啓曰,大司憲閔台爀,掌令李日運·姜文會,持平金復仁·呂駿永呈辭,執義未差,監察茶時之意,敢啓。傳曰,知道。
南公轍啓曰,今初七日社稷祈穀大祭親祭,祭文當爲製進,藝文提學閔鍾顯,待開門牌招,何如?傳曰,允。
金孝建啓曰,臣孝建,社稷祈穀大祭肄儀,進去下直之意,敢啓。傳曰,知道。
傳于南公轍曰,全羅監司留待。
備忘記,全羅監司權下直,長弓一張,長箭一部賜給。
備忘記,穩城都護府使金爔,慶興都護府使李延郁,鍾城都護府使李東善,平安兵虞候趙雲衢,西林僉使李元植,廣梁僉使韓致瑞,高嶺僉使具八柱,昌洲僉使金仁澤,乫坡知僉使慶來運,朱乙溫萬戶金完得,神方萬戶崔寅燮,癈茂山萬戶張鋎,防垣萬戶鄭雲世,安東營將朴志泓下直,各長弓一張,長箭一部,片箭一部,筒兒一箇賜給。
傳于南公轍曰,同副承旨入侍。
傳于李書九曰,左副承旨入侍。
傳于申耆曰,奉審承旨入侍。
南公轍,以弘文館言啓曰,本館下番修撰臣宋民載,以社稷祈穀大祭祭官,今日議政府肄儀,晝仕出去之意,敢啓。傳曰,知道。
李書九,以兵曹言啓曰,忠壯衛將孫昌軫,方在昌洲鎭任所,忠翊衛將韓炯,亦在乫坡知鎭任所,上來之間,本廳番次苟艱,竝改差,何如?傳曰,允。
癸丑正月初三日辰時,上御誠正閣。奉審承旨·左副承旨入侍,全羅監司同爲入侍時,左承旨申耆,左副承旨李書九,右副承旨李益運,同副承旨南公轍,記事官李海淸,記注官金良倜,記事官洪樂游,全羅監司權,以次進伏訖。上曰,湖南句管堂上徐有隣,湖南前道臣沈頤之入侍。出榻敎良倜承命出,與之偕入。上敎申耆·李益運曰,行事精潔爲之乎?耆等曰,臣等依下敎,祭物各別申飭,務盡精潔,祭官·諸執事,亦皆虔誠行事矣。上曰,全羅監司進前,可也。權進伏。上曰,江界民情邑弊,近則何如?蔘弊釐正之後,果有實效耶?曰,朝家爲軫江民之弊,夙宵念念,在於懷保,蠲減蔘貢,矯盡百弊,江界一邑,更無爲弊之端,而流散之民,漸皆還集,安堵樂業矣。上曰,還集之戶爲幾許?曰,前年一年之內,還集之數,以戶數則二千二百餘戶,以人口則過萬餘口矣。上曰,在前富實之時,爲幾戶耶?頤之曰,爲累萬餘戶矣。上曰,予於近年,夙宵一念,在於江民,憧憧之心,何嘗少弛?今聞還集之數,今爲萬餘口云,予心之喜幸,其當如何?然而比於富實之時,猶不如前,此後則流民漸益還集,一口一戶,無之他之慮,而俾各安堵樂業,漸有復舊之效耶?曰,自上爲民念,特恩盛惠,在於恤弊保民,諸般弊端,皆令除祛,民情皆歡欣樂業,還集之數,如是漸多,幾何而不爲復舊乎?上曰,卿旣自江界還朝矣,府屬諸鎭,各項公費之稱以大同,出自民間者,不與應納戶賦,一體蠲除云,果然乎?然則他鎭竝蠲,府屬各鎭之半蠲,豈無向隅之歎乎?欲問於卿而處分,今聞卿言,果如所聞。卽令廟堂,申飭道伯處,府屬各鎭,一依道內諸鎭例,一竝蠲除,以耗條給其代,可也。上曰,道內諸鎭救弊後,實效果何如云耶?曰,關西別鎭之給耗罷斂,實出恤弊保民之特恩盛惠,而各鎭鎭將所用及諸般公費之終年所需,俱以還穀預下,當秋竝付還案而收捧者,已成謬例者。今此朝家所給,卽壬子耗條之當排用於癸丑者而罷斂,則自壬子爲始,頒布於民人預用之還穀,若欲盡捧,則自歸斂民之科。還穀之虛留,公用之當斂,其勢固然,鎭將不得不以所劃耗條,引用充報,癸丑一年之所可排用者,便同烏有,所見甚切悶,恐宜有從長變通之道,故敢此仰達矣。上曰,有司堂上及關西前伯,各陳所見,可也。有隣曰,關西列鎭之蕩減許多還穀,已是鎭民無別之惠,而又有此給耗罷斂之擧,意謂其間頭緖已定,實效且著矣。今聞江界前府使所奏,當初變通時,預下條之不爲念及,大是欠事,分付時道臣,更加審察其事情,論理登聞後,稟處,恐合事宜矣。頤之曰,給耗罷斂,實是鎭民肉骨之惠澤,而惟其生弊之源不爲之釐革,則畢竟實效之未著,固已慮之矣。今聞江界前府使之筵奏,則預下條,尙未釐正,將歸於斂民之科云,誠如是也。列鎭之弊,幾何不如前,而朝家莫大之惠,亦不免閼而不究,到今事勢,不可以已成節目置之,令時道臣先究弊源,一一梳洗,竝與預下條變通之方,而論理狀聞後,稟處,似合事宜矣。上曰,依爲之。近聞關西之邊民,認以朝廷欺渠輩,前伯洪良浩事,寧不慨然乎?當初使之條列狀聞,出於爲民之苦心,則身居承流之地,不能細察詳叩,以依俙疎漏之說,率爾登聞,將有白徵之弊者,尤豈成說乎?今聞江界前倅之言,旣聞之後,決不可一刻因仍,卽令新伯曉諭後,直爲釐正,一體給代蠲除,竝與節目陶洗謄出,別具冊子狀聞事,分付。今筵又聞之,諸鎭鎭將輩,當初怯於査報之命,應捧名色之當入蠲給者,或減報,或匿置,及今特許蠲除,別爲給代之時,闊狹不得,罷仍俱難,甚至有更徵於民間之處云,誠有是也。殘鎭鎭將,雖不足責,雄鎭又或若此,豈不萬萬無狀乎?前伯之至今闔睫不言者,大非前此申飭之本意。旣遞歸,姑不追勘,而諸鎭中,以雄鎭旣瞞報又濫徵,而暋不知懼者,先卽査出狀聞,以爲懲一勵百,示信邊氓之地。仍令道伯一一親執査櫛,可以還給於民間者,還給與移施間,從長方便,劃卽一體給代後,釐正於節目。惟此縷縷之敎,呼燭申申,蓋欲免不承權輿之歎,而兼爲邊民永永安土息肩之意也。道伯於此,雖欲不盡心對掦,得乎?十分銘念,無若前伯之憒誤事,嚴飭行會,可也。出擧條曰,闢土開荒,最爲募民之急務,江界列鎭中,滿浦鎭之玉洞,上土鎭之麻田嶺,有閑地之可墾處,素稱膏沃,出粟必倍,非但府鎭之民,隣境亦多願耕者,在昔以禁標定廢郡之界,或木或石,到今現在。蓋邊土體重,自營邑不敢擅自移標,至于今强過民情,不得許耕。至於從浦鎭之黃水德,卽府境內嶺阨禁養處也。略綽退標,量宜開墾,亦是民願所在。當此釐弊募民之時,玉洞北數十里地,麻田嶺南七里地,限慈城界,特許退標,黃水德嶺隘處,亦爲許耕,則旣不妨於採蔘之地,大有利於生穀之道。臣與前道臣,屢次往復,意見沕合,擬欲一番提稟矣,適有言端,故敢此仰達矣。上曰,戶判曾經道伯,亦陳所見,可也。頤之曰,滿浦之玉洞,上土之麻嶺,果無妨於採蔘,大有利於生穀,則許民耕食,非但爲募民之方,亦爲實邊之政,而至如從浦之嶺阨禁養,法意不輕,此則令道臣發遣褊裨,與地方官眼同看審後,開墾當否,論理登聞後,稟處,恐合事宜矣。上曰,依江界前倅所奏爲之。自今年起墾,俾有闢土募民之實效,而限年勸耕,切勿徵稅。又令道伯,今年冬,以募民實數,勸耕幾許狀聞,而從浦事,亦依前伯所奏爲之。如果合當,不必狀請稟處,直爲許施,趁東作一齊耕播,直以擧行緣由狀聞事,行會,可也。出擧條曰,江界內奴貢,例以丁銀納上,而近年以來,丁銀至貴,艱辛求貿,價錢至爲三兩五六錢之多,天銀則自是江州所産,而價錢爲二兩五錢,品則絶勝,今若許以天銀土産納上,則在窮殘內奴,受惠誠莫大矣。似有通變之道,故敢此仰達矣。上曰,依爲之。出擧條上曰,湖南之飢饉,無異於嶺南,當此荐飢之餘,賙救之策,其可少忽。江界治績,予甚嘉尙,卿須益加勤礪,無負朝家委寄之意,可也。曰,臣本以無似,前後恩造,去益隆摯,臣敢不殫竭對揚,以報萬一,而顧臣才短識淺,猥膺重藩,畢竟僨誤,臣所自知矣。上曰,爲補賑資,有內帒別下,卿須齎去,均給列邑,元巡外,使之加巡,俾示朝家別加軫念之意,可也。仍命宣諭訖,命書傳敎曰,內下三南賑資,湖南則道伯旣承筵敎與別諭,今日齎去,而承旨一員,進詣敦化門外,與備局有司堂上眼同傳之。嶺南·湖西則以金泉察訪洪大協,文備郞權差,使之齎去,而承旨傳致節次,依湖南例爲之事知悉。仍命退,諸臣以次退出。
上在昌德宮。停常參·經筵。
藥房提調申應顯,副提調趙尙鎭啓曰,歲聿載新,景祿滋至,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區下忱,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運啓曰,卽者中樞府錄事來言,判府事金鍾秀,掃墳事,京畿廣州地下去云,係是大臣去就,敢啓。傳曰,知道。
沈煥之啓曰,判義禁洪良浩,除拜後過三日不爲出肅,依定式,推考警責,仍卽牌招察任,何如?傳曰,允。
李書九啓曰,左承旨申耆,今日不爲仕進,卽爲牌招,何如?傳曰,與都承旨許遞,與未差之代,前望單子入之,待下批牌招察任。
承旨前望單子入之,沈煥之·徐有秉落點。
以香室社稷祈穀大祭受押單子,傳于沈煥之曰,親押。
傳于李書九曰,右承旨入侍。
傳于南公轍曰,廣州府尹入侍。
承旨前望單子入之,成鼎鎭·林道浩落點。
承旨前望單子入之,徐榮輔落點。
吏曹,廣州府尹單徐有臣。
備忘記,廣州府尹徐有臣下直,長弓一張,長箭一部,片箭一部,筒兒一箇賜給。
摠管前望單子入之,都摠管具庠落點。
有政。吏批,判書鄭昌順牌不進,參判未差,參議尹行任,行都承旨沈煥之進。啓曰,判書鄭昌順牌招不進,參判未差,小臣獨政未安,何以爲之?敢稟。傳曰,只出緊任。以尹光普爲副校理,黃昇源爲兵曹參判,李邦榮爲右尹,洪檍爲分內局提調,李得臣爲知義禁,藝文待敎單徐有聞,贈吏判洪鎭輔贈左贊成例兼,贈吏參洪重聖贈吏判例兼,判決事洪萬協贈吏參例兼,以上判義禁洪良浩三代追贈,完城君李義行年七十,今加嘉義,侍從臣前校理李明淵父,行副司直金翊休年七十,今加嘉善,侍從臣前校理金熙朝父,同知李仁康年七十,今加資憲,閫帥前兵使李性默父,金山郡守李性淳年七十,今加通政,侍從臣前承旨李勉兢父,前郡守徐命金年七十,今加通政,侍從臣前承旨徐鼎修父。
傳于成鼎鎭曰,同副承旨入侍。
兵批,判書李文源病,參判未差,參議李濟萬病,參知柳匡天入直進,左承旨徐榮輔進。副司直沈豐之·尹尙東·趙尙鎭·申耆·金孝建·林道浩。
傳于沈煥之曰,在外玉堂許遞,今日政,以在京無故人差出。
吏批,再政。以韓光植爲校理,宋翼孝爲副修撰。
徐榮輔啓曰,待敎徐有聞,旣已付職,卽爲牌招入直,何如?傳曰,允。
以待敎徐有聞牌不進罷職傳旨,傳于成鼎鎭曰,改差。
沈煥之啓曰,卽者奉敎洪樂游,謂有館規,陳疏經出,原疏纔已退却矣。所當直捧禁推傳旨,而此與無端經出有異,推考警責,仍卽牌招入直,何如?傳曰,允。
兵曹口傳政事,都摠都事單朴宗柱。
李益運啓曰,巡將申大坤,今日受點,而不爲受牌,故問其委折,則謂以在外,門鑰已下之後,始爲付標於省記以來。在外人書入省記,已是不察,莫重巡牌之尙今遲滯,尤極駭然,當該兵曹堂上,所當重勘,而本院請推之外,無他可施之罰,何以爲之?敢稟。傳曰,該堂遞差,巡將拿處。
沈煥之,以吏曹言啓曰,今此社稷祈穀大祭親享時,齋郞前藝文館待敎徐有聞,時無職名,令該曹口傳付軍職,何如?傳曰,允。
李益運,以戶曹言啓曰,依傳敎,故奉朝賀南有容夫人金氏,衣資綿紬三疋,木綿五疋,食物米三石,太二石,參考前例,磨鍊輸送,仍令本曹郞官存問,而周甲宴需,趁七月輸送之意,敢啓。傳曰,知道。
南公轍,以戶曹言啓曰,貢人舊遺在二千石,蕩減事,命下矣。取考各貢文書,戊戌餘遺在中,二千石分排,蕩減實數,別單書入之意,敢啓。傳曰,知道。
徐榮輔,以弘文館言啓曰,新除授校理高宅謙,時在全羅道昌平地,副修撰李龜雲,時在慶尙道禮安地,經筵入番事緊,請竝斯速乘馹上來事,下諭。傳曰,依啓。
成鼎鎭,以義禁府言啓曰,京畿監司徐鼎修啓本內,齊陵正朝祭享,贊者厚陵出番官,卽令該曹指名現告,其罪狀,令攸司稟處事,啓下矣。當出番官厚陵參奉李鎭祜,指名以來,而時在慶尙道安東地云,依例發遣府羅將拿來,何如?傳曰,新參奉之都政差除者,在半千里外,若不飛來,何以及期?當初差祭時,有不審之罪,而在前以守令·察訪塡差者,近來則特命以隣陵出番官差送。雖曰吏禮曹,推諉不能照管之致,所重有在不可無飭,禮曹當該堂上,從重推考。遠陵差祭,雖非吏曹所管,若察其未入仕,則何無一言提問乎?吏曹參議尹行任,旣有事過後拿處之命,添問目勘罪。此後遠陵,如豐德·驪州執事官之臨時未備者,該地方曾經文蔭朝官及武臣已經守令人中,先爲差塡入齋,報營狀聞事,定式,令獻官及留守·牧使,知此意擧行事,亦令該曹書付齋郞直所,此草記勿施,可也。
李益運,以漢城府言啓曰,因傳敎,故承旨李普觀妻崔氏家,自戶曹米紬傳致後,自臣府發遣西部官員存問之意,敢啓。傳曰,知道。
右尹沈晉賢疏曰,伏以展禮眞殿,聖慕克伸,歷謁廟宮,玉體萬康,臣民慶忭,曷有其極?況臣適忝近密,獲陪耿光,蹈抃之忱,尤倍他人。仍伏念臣今日之所被恩榮,是豈臣夢寐之所曾到哉?臣本單寒愚蒙之一儒生耳,猥竊科第,年又晼晩,臣所自量,卽不過於祿仕人之見期,初不在於達官,雖使臣至今潦倒於郞署之間,乃分之宜,卽理之常。獨惟我天地父母,憐其孤孑,恕其庸愚,自在記注,特加拂拭,逮玷講製,偏蒙造化,荷殊知於衆凡之中,得備數於簪紳之末,此非臣有甚才能而然也,有甚吹噓而然也。特殿下庇覆之成就之,實無寸長而不棄尺朽也。於是乎臣之毛髮頂踵,罔非聖恩,內外踐履,皆出天造。衣緋頂玉,居然從下大夫之列,隆寄忝叨於保障,贈典至及於先故,榮感極矣,涯分踰矣,日夕憂懼,只在報答之無效,名塗一步,更無進就之倖想。千萬不自意,中夜宣召之命,忽及外臣,半日奔奏之誠,反媒恩賞,遽以千不近之寵秩,加之萬不似之賤身。臣於咫尺黼座,承書恩綸,手脚交顫,惶汗滿體,筵退之後,惝怳罔措,五內失守,若無省覺。繼以有京兆亞尹特除之命,臣旣在闕中,逃遁不得,黽勉出肅,仍歸私次,而驚惶悸懍,歷屢日而靡已。夫臣之通籍,僅十二年,陞通政以月計,纔三歲有餘,而匪分之資,忽焉又降,歷數朝端,驟進冥升,蓋無如臣者,十數年來,科目中滾到宰列者,亦臣愚一人而已。林立才彦,孰非臣右,而謨恩之加,臣忽居先,過福之災,猶屬臣私,玷器之誚,得不爲累於朝廷之用人乎?滿盈之懼,驟濫之愧,若寒熱然交戰于中,有不可以一時承膺,因仍按住,而且臣前任廣州府尹解由,姑未勘簿,揆以公格,尤不當蹲冒,玆不得不疾聲,嗚呼仰瀆崇嚴。伏乞聖慈,諒人器之不稱,察臣言之非飾,亟收臣新授資級,以重官方,以安私分,不勝幸甚。答曰,省疏具悉。解由勿拘,卿其勿辭行公。
癸丑正月初四日巳時,上御重熙堂。同副承旨入侍時,同副承旨南公轍,記事官徐有聞,記注官承膺祚,記事官洪樂游,以次進伏訖。上命書傳敎曰,當今年,孺慕萬倍,崔東岳兄弟,旣特資,贈領議政家,遣儀賓致祭。又命書傳敎曰,摠管中老病人及各臣中時帶金吾兼銜人許遞,摠管前望單子入之,其餘今日政差出。又命書傳敎曰,政官牌招開政。又命書傳敎曰,當該承旨許遞,前望單子入之,待下批牌招察任。又命書傳敎曰,金判府呈告給由馬·澆奠床備給,尙不書出云,當該承旨,爲先推考,分付畿營,依例擧行。又命書榻敎曰,當該司謁,令攸司科治。又命書榻敎曰,新除授廣州府尹徐有臣,卽爲牌招,當日辭朝,仍令赴任。又命書榻敎曰,右副承旨許遞,而未差之代,前望單子入之,待下批牌招察任。又命書傳敎曰,文淸家,致祭有命,而聞其祀版,在於其孫宜寧官所云,過麥秋後,道內守令,曾經承旨三司中,爲獻官,臨時下送香祝事,分付。又命書傳敎曰,此時備局有司之任,難付生手,初則認以吏判,而此重臣,皆是崇祿,竝不擧論於陞資矣。追聞吏判,則聞是崇政,一體加資,而此重臣已躋崇祿云,仍不擧行,殊涉事面,行司直徐有隣代給食物。又命書傳敎曰,贈判書李鎭衡,夫故承旨李普觀妻,歲饌外,米石紬疋,優數輸送,仍令部官存問草記。故賓客趙明鼎夫人,年未及於歲饌之年,聞其子尙今安過云,令該道米肉從厚輸送,仍令地方官存問狀聞。因此思之,其子旣躋下大夫之列,而文淸夫人,今年爲周甲云,尤爲稀貴。南文淸家,遣承旨南公轍致祭,文淸夫人,衣資食物,令該曹輸送,仍令部官存問草記。周甲設宴,在七月云,給樂·輸送宴需事,分付該院該曹。又命書傳敎曰,念舊家之意,才有下敎,而朴諭善家,只有朴宗柱一人,蔭武何論?待承傳準朔,極涉苟且,今日政出六,單付摠郞,待守令窠差送,以爲官享之地。上曰,右承旨入侍。賤臣承命出傳,右承旨金孝建追入進伏。孝建曰,日前廣州府尹交龜時,以前府尹所佩密符傳授之意,下諭事,命下,而臣在該房,不善周旋,有旨未及成送,只以傳敎分付。臣則不勝惶恐,而雖以該府尹言之,不見有旨,徑先交龜,事極疎忽,有關後弊,所當重勘,而本院請推之外,無他可施之罰,何以爲之乎?上曰,事未前聞,大關紀律,爾則遞差。安寶文跡姑舍是,竝與踏印文跡而不見,而輕先交龜,與者受者,俱有其罪,當該新舊府尹,竝罷職。此時本州,不可一刻曠官,行副司直徐有臣除授,可也。出擧條命退,承史以次退出。
癸丑正月初四日申時,上御誠正閣。廣州府尹入侍時,右承旨李書九,記事官李海淸,記注官李宗烈·承膺祚,廣州府尹徐有臣,以次進伏訖。上曰,廣尹進前,可也。有臣進奏職姓名。上曰,此是保障重地,體任固不輕,而又是數遞之餘,園幸且不遠,須務盡勤礪,以副朝家委寄之意,可也。予當此歲,孺慕一倍,以記昔念舊之意,有卿等陞擢之典,而其爲榮光,豈比尋常乎?有臣曰,臣本以無似,前後恩造,去益隆摯,感祝之忱,曷有其極?況當此歲,聖慕倍切,至有逮事諸臣陞資之典,如臣無似,猥蒙進秩之恩,區區感惶,實不勝萬萬。保障重地,敢不殫竭奉公,以爲對揚萬一之道乎?命退,諸臣以次退出。
上在昌德宮。停常參·經筵。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,備邊司郞廳來言,今日賓廳日次,而社稷祈穀大祭齋宿相値,不得來會云矣,敢啓。傳曰,知道。
徐榮輔啓曰,明日大駕詣社稷入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于南公轍曰,右副承旨入侍。
傳于徐榮輔曰,發遣吏郞,諸執事淸齋與否,摘奸以來。
傳于李益運曰,明日出宮門路,以協陽門爲之。
李益運,以御營廳言啓曰,今正月初六日,社稷擧動時,斥侯五處,將五員,軍二十名,伏兵四處,將四員,軍十六名,竝嚴飭定送,而依定式,晝饒氣夜饋粥之意,敢啓。傳曰,知道。
李益運,以御營廳言啓曰,去夜初更量,梨峴近處,武藝別監金仁載犯夜,被捉於本廳巡邏將卒處,而係是掖屬,不敢擅便,何以爲之?敢啓。傳曰,過齋後,各別嚴棍懲勵。近來武藝廳犯禁,而牌將苦其區處,輒皆放縱云,更加嚴飭,此意亦令訓禁將知之,可也。
南公轍,以漢城府言啓曰,今番加資老人抄啓時,內侍嘉義崔信恒,本府別單中,以嘉善誤書矣。矇未覺察,不勝惶悚,而原別單,改付標以入之意,敢啓。傳曰,知道。
癸丑正月初五日辰時,上御重熙堂。右副承旨入侍時,右副承旨南公轍,記事官李海淸,記注官承膺祚,記事官洪樂游,以次進伏訖。上命書傳敎曰,今番齊陵差祭,卽該道所管,而與近陵官出入番擧案混捧,以致次次做錯。且聞當該參議,亦非時參議云,日前做錯,亦由於誤爲知委云,拿處傳旨分揀,前參議李冕膺,當該承旨徐榮輔,爲先從重推考。公轍曰,昨日贈判書李鎭衡夫人家,有米石紬疋輸送之命,臣於其時,適因下詢,率爾仰奏矣。追聞該曹言送,則贈判書夫人,今不在世云,臣之不審誤對之失,惶恐待罪,而原傳敎中,似當爻周,故敢此仰達矣。上曰,李根事,亦有提敎,則分明立證,至聞於申耆云矣。果然爽實,爾則勿待罪,當該承旨申耆,推考,可也。出擧條命退,承史以次退出。
上在社稷。停常參·經筵。
大駕詣社稷,入大次後,內閣·政院·玉堂·藥房口傳問安。答曰,知道。省牲·省器罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨朝夕問安。答曰,知道。大祭罷後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。大駕還宮後,內閣·政院·玉堂·藥房口傳問安。答曰,知道。
傳于李益運曰,侍衛軍兵毛具。
李益運啓曰,禮貌官來言,百官稟旨就次。傳曰,知道。
成鼎鎭啓曰,臣王大妃殿·惠慶宮問安進去,下直之意,敢啓。傳曰,知道。
兵曹口傳政事,以李格·安橚·南建中·金益彬爲宣傳官。
沈煥之啓曰,王大妃殿·惠慶宮夕問安,何承旨進去乎?敢稟。傳曰,右承旨進去。
李書九啓曰,臣王大妃殿·惠慶宮夕問安進去,下直之意,敢啓。傳曰,知道。
徐榮輔,以奎章閣守宮檢校直提學意啓曰,夜間,閣內諸處無事之意,敢啓。傳曰,知道。
初七日行社稷祈穀大祭親行敎是時,亞獻官右議政金履素,終獻官昌城尉黃仁點,進幣爵酒官行吏曹判書鄭昌順,奠幣爵酒官吏曹參議尹行任,薦俎官戶曹判書沈頤之,禮儀使禮曹判書閔鍾顯,典祀官奉常正李羽晉,壇司令李德升,壇上執禮行副司直申耆,壇下執禮司僕正鄭東觀,第一位執尊副修撰宋翼孝,第二位執尊司諫李遇濟,第三位執尊校理徐有鍊,第四位執尊修撰宋民載,第一位大祝吏曹佐郞洪秀晩,第二位大祝副司果尹悌東,第三位大祝兵曹佐郞宋俊載,第四位大祝直講李相璜,第一位祝史副司果尹羽烈,第二位祝史副司果韓用鐸,第三位祝史副司果李羲甲,第四位祝史正言安正善,第一位齋郞正言林漢浩,第二位齋郞持平呂駿永,第三位齋郞奉敎洪樂游,第四位齋郞副司正徐有聞,第一位捧俎官戶曹正郞鄭東敎,掌樂主簿趙景鎭,儀賓都事李翊永,第二位捧俎官副司果金履銈,敦寧主簿成鼎柱,司僕主簿尹行醇,第三位捧俎官副司果尹守翼,戶曹正郞宋守淵,工曹正郞鄭殷祥,第四位捧俎官司僕僉正趙觀鎭,平市令權熻,尙衣主簿徐有年,盥洗位兵曹正郞崔鎭夏,禮曹佐郞車信用,爵洗位禮曹正郞吳大坤,禮曹佐郞金宗爀,亞終獻盥洗位典籍孫會慶,掌牲令典牲主簿韓在中,協律郞掌樂正申光河,贊者引儀金東覽·崔慶鎭,謁者引儀任希澤·尹夔欽,贊者假引儀李命心,祭監監察洪光一·李一源。
癸丑正月初六日卯時,上詣社稷。祈穀大祭擧動入侍時,行都承沈煥之,左承旨徐榮輔,右承旨李書九,左副承旨李益運,右副承旨南公轍,同副承旨成鼎鎭,記事官李海淸,假注書鄭文始,記注官承膺祚,記事官洪樂游,檢校直提學徐有防,以次隨駕。上具遠遊冠·絳紗袍,乘輿出協陽門,由肅章門,入仁政門降輿乘輦,出敦化門,駕至禁府前路。上曰,行首宣傳官,副行首宣傳官,竝汰去,與參下宣傳官未差之代,令該曹口傳擇差。益運曰,隨駕禁軍之馬逸入衛內,事未前有,極爲驚駭。常時不能檢飭之兵曹判書,不可無警,從重推考,禁軍別將及當該番將,所當重勘,而本院請推之外,無他可施之罰,何以爲之乎?上曰,兵判推考,別將記過,當該番將,事過後決棍汰去,可也。出擧條駕詣降輦所降輦乘輿,入社稷大門,詣壇門外,降輿步詣大次。少頃,詣壇內奉審訖,仍詣省牲·省器位。上曰,大祝之背立,極爲可駭,出入經幄之列者,亦如是乎?仍命書榻敎曰,當該大祝金羲淳,令該府拿問重勘。省牲·省器訖,還御齋室,命閣臣·承史·侍衛諸臣宣饌訖。行兵曹判書李文源曰,今日新除授行首宣傳官李格,適有拘忌之事,不敢肅命云,改差,何如?上曰,依爲之。出擧條日暮時至,益運跪告,環衛軍兵懸燈,取稟。上曰,知道。諸臣以次權退。
癸丑正月初七日丑時,上行祈穀大祭入侍時,行都承旨沈煥之,左承旨徐榮輔,右承旨李書九,左副承旨李益運,右副承旨南公轍,同副承旨成鼎鎭,記事官李海淸,假注書鄭文始,記注官承膺祚,記事官洪樂游,檢校直提學徐有防,以次侍立。上具冕服,詣壇內,就板位行四拜禮,詣盥洗位盥洗訖,詣國社神位前,三上香,獻幣瓚爵,次詣后土氏·國稷,行禮如右訖,行初獻禮,降復位。亞獻官右議政金履素,終獻官昌城尉黃仁點,行亞終獻禮畢。上行四拜禮,詣望燎位燎訖。通禮跪告禮畢。詣神門外祗迎訖,還御齋室,改具遠遊冠·絳紗袍,乘輿出社稷大門,降輿乘輦,詣敦化門外,命益運出標信解嚴。駕入敦化門·進善門·肅章門,降輦乘輿,入協陽門。命書傳敎曰,弘文提學,待開門牌招。入宣化門還內。諸臣以次退出。
上在昌德宮。停常參·經筵。
大殿,內閣·政院·玉堂·藥房·朝廷二品以上·六曹堂上·兩司長官口傳經宿問安。答曰,知道。
徐榮輔啓曰,來十一日,專經文臣殿講日次矣,敢稟。傳曰,爲之。武臣講,同日爲之,可也。
徐榮輔啓曰,來十一日,輪對日次矣,敢稟。傳曰,爲之。初一日·二十一日日次,來月初一日日次,同爲受點事,分付。
傳于李益運曰,大臣·諸宰,旣以翌日問安來會,三明日次對,進定於今日。
以備局有司堂上沈頤之禁推傳旨,傳于李益運曰,分揀。
徐榮輔啓曰,弘文提學李秉鼎牌不進推考傳旨,今方捧入,而人日製命下之後,如是違牌,事甚未安,更爲牌招,何如?傳曰,允。
徐榮輔啓曰,弘文提學李秉鼎,旣已承牌,藝文提學閔鍾顯,一體牌招,同參考試,何如?傳曰,允。
李益運啓曰,今日次對,兩司當爲進參,呈告人員,竝卽牌招,何如?傳曰,允。
傳于李益運曰,大臣·備局堂上引見。
傳于李益運曰,今日經宿問安,明日·翌日問安兼行。
傳于李益運曰,右副承旨,持此御題,與弘文提學偕往泮宮,試取以來。
吏曹參判前望單子入之,沈煥之落點。
以金孝建拿處傳旨,傳于成鼎鎭曰,分揀。
以金羲淳囚單子,傳于成鼎鎭曰,如爵洗·盥洗,贊者·贊引之生疎,或卑微之執事自別,職是經幄,義當規正,而其所犯科,極涉妄錯,專由於昏謬不能事事之致,以不應爲公律,區別功儀勘放。
兵曹口傳政事,副司直趙宗鉉。
兵曹,以徐有大爲舟師大將。
傳于徐榮輔曰,左承旨入侍。
以掌令姜文會,持平金復仁牌不進罷職傳旨,傳于李益運曰,歲首次對,豈敢違牌乎?此傳旨勿施。
傳于成鼎鎭曰,科次入侍。
成鼎鎭,以吏批言啓曰,本曹正郞柳憲周呈狀內,矣身猝得關格之症,呼吸不利,氣息昏綴,實無旬月內供職之望云。身病旣如是,則不可强令察任,今姑改差,何如?傳曰,允。
有政。吏批,判書鄭昌順牌不進,參判沈煥之,參議尹行任,同副承旨成鼎鎭進。啓曰,工曹判書,今當差出,而擬望之人乏少,政府西辟竝擬,何如?傳曰,允。以徐邁修爲承旨,趙宗鉉爲大司憲,李祖承爲大司諫,金持默爲刑曹判書,李聖圭爲工曹判書,徐邁修爲同義禁,申馥爲司成。
兵批,判書李文源進,參判未差,參議李濟萬入直,參知未差,左副承旨李益運進。以徐命全爲僉知,南海源爲忠翊將,朴泂爲忠壯將,南志彧爲訓鍊主簿,金翊烈爲部將,金時肅爲天摩僉使,副護軍李格·李潤國·金聖和·李恒訥,內乘沈公燁,武兼李敬熙相換,同知單沈寬鎭,僉知二單金致淇·李亨復。
李益運啓曰,新除授都承旨徐邁修,時在全羅道防踏鎭任所,斯速乘馹上來事,下諭,何如?傳曰,許遞。
成鼎鎭,以吏曹言啓曰,本曹京外褒貶開拆草記批旨內,昌寧之民,還思舊倅,旣登於繡啓,與他倅事,纔有廟堂行會,而道臣適又貶中,高山亦然,道題之曰謗,與繡啓中瑣謗沕合,則不可一仍一否,詳問道伯草記事,命下矣。卽接全羅監司鄭民始移文,則以爲高山縣監兪漢輔,爲治安詳,而公廨修補,物力拮据之際,或有微瑣之事,軍錢收逋時,或有侵及於疎遠之戚,以此略有謗言,而其言出於稱怨之類,則有不可準信,故以謗豈盡信爲目云。勿論謗言之是眞是浮,道題之曰謗,繡啓之瑣謗,可知其謗言之喧傳。且道臣之題謗豈盡信,病不妨務爲目者,民則有謗,身則有病,俱是守令之疵政,初無治蹟之可論,皆非褒語,純是貶題,而置諸上考,終欠嚴明。道臣則前已推考,今無可論,該縣監兪漢輔罷黜,何如?傳曰,允。口傳擇差,待下批,當日辭朝,可也。
吏曹口傳政事,以尹載級爲高山縣監。
李益運,以兵曹言啓曰,依下敎,隨駕駕後禁軍及武藝別監·內吹·兼內吹·扈輦隊·近仗軍士等處,設粥以饋之意,敢啓。傳曰,知道。
李益運,以兵曹言啓曰,景福宮衛將安義得,慶熙宮衛將安挺民,俱以身病猝重,呈狀乞遞。輪番之任,不可久曠,竝今姑改遞,何如?傳曰,允。
李益運,以備邊司言啓曰,園幸定例釐正堂上,漢城判尹金文淳,戶曹判書沈頤之差下,使之察任,何如?傳曰,允。
李益運,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
李益運,以訓鍊都監言啓曰,依下敎,衛內將校·軍兵等處,饋粥之意,敢啓。傳曰,知道。
李益運,以訓鍊都監言啓曰,本局把摠具載敬,身病甚重,勢難察任,改差,何如?傳曰,允。
李益運,以禁衛營言啓曰,依下敎,隨駕本營槍劍軍等處,設粥分饋之意,敢啓。傳曰,知道。
李益運,以御營廳言啓曰,依下敎,駕前別抄·兼內吹等處,設粥分饋之意,敢啓。傳曰,知道。
成鼎鎭,以義禁府言啓曰,時囚罪人金羲淳,以不應爲公律,區別功議勘放事,命下矣。金羲淳,以不應爲公律,杖八十收贖,而驪陽府院君五寸親云,議減一等,杖七十,以公律收贖放送之意,敢啓。傳曰,知道。
成鼎鎭,以義禁府言啓曰,忠淸水使李潤謙査啓據,備邊司粘問目內,江華前留守柳戇,令該府拿問重勘事,允下矣。柳戇,今方待命,拿囚之意,敢啓。傳曰,知道。
成鼎鎭,以義禁府言啓曰,鐵山前府使申載文,令該府拿問嚴勘次,使之倍道,自現就囚事,命下矣。申載文,今方上來待命,拿囚之意,敢啓。傳曰,知道。
禁府啓目,江華前留守柳戇原情云云。傳旨內辭緣,泛稱遲晩,所當請刑是白乎矣,年過七十,且經侍從,勿爲請刑,載在大典通編,議處,何如?判付啓,七十老守,何所求?乃以造船稅六百金之用於公,歸於私一款,致有此對吏自明之擧,卽此辜負大矣。然年限且過,法典證券,云有重記,合有參恕之道,而襲謬之罪,不可不嚴勘。今日內考律,區別功議勘放後,草記爲良如敎。
義禁府啓目,宣川前府使李義弼原情云云。傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
義禁府啓目,巡將申大坤原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
義禁府啓目,价川前郡守李顯昱,鐵山前府使申載文,三和府使李普漢,安州前牧使朴宗甲,三登縣令申光直等原情云云。傳旨問目內辭緣,泛稱遲晩,所當請刑是白乎矣,曾經侍從·都摠經歷·都事,勿爲請刑,載在大典通編,竝議處,申光直段,刑推得情,何如?判付啓,凡事不當膠守格式,況旀爲小民,考察守宰能否乎?今番諸道繡衣,使之潛往潛來,出於闊狹弛張之意也。以其未及出道,竝不如例回啓,而三南則使之贖愆,關西則兩繡啓相同之類兺,差代是如乎,觀此諸供,或多發明之端,可謂罪上添罪。一竝嚴飭道伯,詳査狀聞,而狀辭如有差誤,則御史處,當緘問更査。以此,分付該道爲旀,申光直段,以引滿之題,自云訟罪之不暇,則比之他倅之粧撰,不啻白直。光直,遞職足矣,勿罷放送爲旀,其餘諸囚仍囚,以待處分爲旀,至於朴宗甲段,報效新反,房嬖冊客差鄕等,不屑之目,有一於此,玷辱渠家聲已不些,況以渠有此犯,尙以何心?泛稱矇贖乎,加倍之律,不施於渠而何?宗甲,各間嚴囚爲良如敎。
以平安監司李秉模狀啓,碧潼郡守徐有鳳限麥秋仍任,令廟堂稟處事,傳于李益運曰,旣有待其民勢之晏然,然後狀請下送之別諭,則何必麥秋云乎?雖至來年麥秋,碧邑之民,不饑不寒之前,渠何敢上來,卿豈請下送,則今此請仍大是外題。此等事,何如是添一酬應乎?以今日申載文之供,李顯昱之招觀之,萬目十手之事,乃敢爲此發明之計,或諉之於前倅,或諉之於報營,纔有行査之命,卿其着意嚴査以聞,俾無更査之弊。本道無道伯久矣,卿則益加淬勵,俾西人知朝廷之尊事,回諭。
成鼎鎭啓曰,今此親臨祈穀大祭時祭監監察洪光一,以爲內井之水,如或乾涸,則預修外井,以備汲用者,自是西部修井官之責也。今番親祭時,內井旣已乾涸,而外井不卽修治,以致汲用之無路,臨時罔措,及其擇井汲水之時,修井官之不爲審視,下隷亦不待令,其不念所重,全事怠慢者,莫此爲甚,當該部官,不可無警責之道云。臺監呈課旣如此,揆以事體,極涉未安,請西部修井官,捧現告拿問重勘。答曰,不允。修井官事,此非部官之罪。爲提擧者,若能常常申飭,則豈有臨時苟且之弊乎?況前期一日進去,則所察飭者果何事?該署提調徐有隣,爲先遞差,當該郞官等,新入者外,拿問重勘,當該典祀官,亦爲拿處,該署行首守僕,令該曹嚴杖懲勵。爾等職在臺閣,則豈可徒謄呈課,惟從監察之云坐云立乎?縱不敢直斥明水不察之官,竝與提擧·典祀官而不論,如許臺體,今始初見。爾等從重推考,當該臺監,亦爲推考。近日臺監,惟於無勢之人,呈課爲塞責之計,新入者亦效之,文蔭·武監察中,仕日最久人,亦爲拿問處之。
司諫李遇濟,掌令李日運,持平呂駿永,獻納崔重圭,校理徐有鍊,副校理李東稷,正言林漢浩·安廷善,修撰宋民載,副修撰鄭尙愚啓曰,請黜置罪人鄭致達妻,亟令王府夬正典刑。請物故罪人德相,亟施孥籍之典。請逆賊尙喆,追施孥戮之典。一行刀割措辭見上答曰,不允。五字刀割司諫李遇濟,掌令李日運,持平呂駿永,獻納崔重圭,正言林漢浩·安廷善啓曰,請物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬,奴傔·連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐蕀罪人時偉,設鞫得情,夬正王法。請遲晩罪人宇鎭,捧根脚,夬正王法。請柳星漢,設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答曰,不允。掌令李日運,持平呂駿永啓曰,請爲奴罪人河翼龍,亟令王府設鞫得情,夬正王法。請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答曰,不允。司諫李遇濟,獻納崔重圭,正言林漢浩·安廷善啓曰,請爲奴罪人河翼龍,亟令王府設鞫得情,夬正王法。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府設鞫嚴問,夬正典刑。措辭見上答曰,不允。
奉敎洪樂游疏曰,伏以臣伯父臣良浩,方帶春秋館知春秋矣。臣所兼記事官之任,自在應遞之科,玆敢援例陳章。伏乞聖明,特許遞改,以存公格,以安私分,千萬幸甚。省疏具悉。疏辭,下該曹,稟處。
癸丑正月初七日辰時,上御熙政堂。大臣·備局堂上引見入侍時,左副承旨李益運,假注書鄭文始,事變假注書鄭馦,記注官金良倜,記事官洪樂游,右議政金履素,行司直徐有隣,行吏曹判書鄭昌順,行兵曹判書李文源,漢城判尹金文淳,左參贊李,戶曹判書沈頤之,刑曹判書趙宗鉉,行副司直徐有防,禮曹判書閔鍾顯,行副司直朴祐源,訓鍊都正趙心泰,行副司直徐有大·李邦一·李漢豐,禮曹參判李在學,校理徐有鍊,以次進伏訖。履素曰,親行祈穀,違宵將事,聖體,若何?上曰,一樣矣。履素曰,王大妃殿氣侯,若何?上曰,一樣矣。履素曰,惠慶宮氣候,若何?上曰,一樣矣。履素曰,歲色旣新,尺衣漸長,元子宮氣候,何如?上曰,好在矣。履素曰,臣與禮堂,有所仰達者,登筵禮堂外,亦有來待閤外者矣。上曰,何事來待?禮堂亦爲入侍。良倜承命出傳,與禮曹參議尹行元偕入進伏。履素曰,今年,卽先大王甲戌以後百歲也。月正元日,親行展禮,聖孝克伸,孺慕益切,至有逮事諸臣加資之命,臣等欽仰攢賀之不暇,而王大妃殿寶齡,明年則洽滿五十,又當今年,臣民慶忭,曷有其極,而加上徽號,縟儀稱慶之擧,不容少緩,敢此仰達矣。上曰,此豈待卿等之請而爲之乎?第徽號節次,勢當次第擧行。以先大王謙受之盛德,有難輕議,而慈殿心懷,亦當如何耶?鍾顯等曰,聖敎雖如此,而擧國同情,出自秉彝,至於愚迷賤類,亦皆攢祝而顒俟矣。上曰,再明年,乃是慈殿望六之歲,慈宮周甲之時,慶事之大,無過於此,今方屈指而待,尤切喜懼之心。今年明年,連爲仰請,亦近屑越,以慈殿撝謙之德,實難如是煩瀆,故予亦姑俟矣。日前眞殿第二室祭文,除夕日始爲構思,字句之間,感舊之懷,寫得甚難,而慈殿之心,亦以感舊爲重,故今番酌獻禮後,至有推恩於群下,而推而上之之擧,不得擧論矣。上曰,吏判發論進箋云,然否?近來未聞此等美事,而卿等乃有此擧,可謂與有榮焉。昌順曰,臣等加資,旣異於賞典,特以先朝逮事之臣,過蒙陞資食物之恩,伏想我聖上,孺慕之懷冞切,而臣等耿耿之忱,尤倍榮感矣。上曰,何日進箋?有隣曰,明日進箋,因爲識喜之擧矣。上曰,次對爲之。履素曰,此江原監司尹師國,開城留守江華留〈守〉鄭好仁,兼察守禦使李邦一,南兵使許任,前北兵使尹得逵,黃海兵使吳載徽,慶尙左兵使許侙,京畿水使許,永宗僉使李邦城春操取稟狀啓也。以爲今春水陸操及巡操·巡歷·巡點聚點,何以爲之事,請令廟堂稟旨分付,勸別武都試,依例設行爲辭矣。三南賑事方張,此時行操,非所可論。京畿·關東,則穡事亦未免失稔,方農窮民之褁糧遠赴之弊,在所當念,今春水陸操·巡歷·巡點·官鎭門聚點,竝令停止。關東之勸別武都試,與軍兵操練者異,許令依前設行。至於海西·北道,則昨年年事,旣已稍登,詰戎之政,不可許久停廢,習操·巡操·巡歷·巡點及不行操·南關官鎭門聚點,使之依例擧行,何如?上曰,依爲之。海西·北關,待秋直爲設行,春操則停止,官門聚點嚴飭,俾有實效,可也。出擧條履素曰,均廳所管大小船稅之當頉未頉者及鹽盆漁箭白徵之弊,往復該廳,卽爲釐改事,因傳敎行會矣。卽見慶尙監司鄭大容狀啓,則以爲均役之後,漁船鹽田之補破築新,絶無僅有,而虛名之冒錄,已頉之還實,雜乎其間,鹽盆·船隻等,流來雜頉,冗煩名色,往復該堂後,一竝刪去,只就實數,一邊改案,一邊定稅計料,今年風破之船,隨其月日早晩,分數出稅,而至於人與船俱亡之類,不可一例責稅,此亦通同免徵,恐合便宜,竝請令廟堂稟旨分付矣。蓋此釐正之敎,寔出於爲海民蘇瘼之盛意,如是査正之後,若或復有當頉未頉,白地徵稅之弊,則其不善擧行之責,當在道臣,細加査櫛,往復該廳後,一一改案,俾有實效之意,分付,何如?上曰,依爲之。出擧條履素曰,兩司之法駕前導,事體至爲嚴重,還宮時,固當入闕祗迎,而昨日還宮時,兩司長官,皆於闕門外落後,執法之地,有此違法之事者,不可無警飭之道,大司憲閔台爀,大司諫尹㬦,竝罷職,何如?上曰,下義禁府,推考,可也。出擧條履素曰,向日筵席,已承可合陞擢人,預爲留意之下敎矣。陞擢,當先從銓曹久次爲之,而行副司直徐邁修,黃海監司李敬一,俱以曾經吏議,人地踐歷,允合陞秩,竝亞卿陞擢,何如?上曰,依爲之。出擧條履素曰,正卿陞擢,固當愼重,臣何敢備例陳達,而至於戶曹參判金持默,地處履歷,合有別般擢用之擧,正卿陞擢,何如?上曰,依爲之。出擧條履素曰,刑曹判書趙宗鉉,工曹判書魚錫定,近以實,勢難行公云,合有變通之道,故敢此仰達矣。上曰,許遞,可也。出擧條履素曰,句管堂上,見方多窠,而久未差下矣。備局堂上李,海西句管鄭昌順,嶺南句管鄭民始,關西句管徐有防,京畿句管朴祐源·李秉鼎,堤堰堂上竝差下,戶曹判書沈頤之,有司堂上亦爲還差,使之察任,何如?上曰,依爲之。出擧條命益運書榻敎曰,內乘沈公燁相換。又命書榻敎曰,前判書趙宗鉉,備堂還差,仍令該曹口傳付軍職。又命書榻敎曰,政官牌招開政。又命書榻敎曰,吏曹參判前望單子入之。又命書榻敎曰,近日次對,不爲入參,開城留守李家煥,從重推考,此後,申飭。履素曰,昨日祗迎班諸宰,多有未及參之人,合有警責之道矣。上曰,今番則分揀,此後,申飭,似好矣。上曰,湖南守令之與新伯嫌避人,畢賑前切勿狀罷事,自廟堂三懸鈴行會,可也。益運曰,到界時,罷狀上來者,何以爲之乎?上曰,還下送。益運曰,同義禁白師謹,旣入闕中,不爲肅謝,直爲出去,事甚未安,推考,何如?上曰,依爲之。出擧條有隣曰,向因筵稟定奪,以民國俱利,京外兩便之意,兩南貿米條,嶺南常賑太,分排外,受於貢人發關,分付矣。貢人輩間或有徒手上來者,聞其委折,則道臣則以共濟之義,卽爲發關,使之出給,而該邑守令,不卽出給,無難頉報云。本廳,卽上司也,雖在自本廳行會之關,外邑擧行,固不宜若是慢忽。況筵稟知委,事體何如,而幺麽守令,乃敢抗衡如許乎?雖以穀物言之,均賑廳貿置分留之米太,爲外邑之所防塞,自本廳不得取用者,已不成說,而其所稱托外,假還賑之名,而夷考其實,非虛留則欲掩麤劣之致,事之駭然,莫此爲甚。自本廳已爲嚴題下送,而此後若有如前防塞,不卽出給之事,當該守令,令本道指名現告,拿問勘處,不飭之道臣,亦爲另加論責之意,出擧條關飭,俾無犯科抵罪之弊,何如?上曰,依爲之。出擧條昌順曰,一品之筵席辭職,雖有其例,而臣向叨西銓,冒陳衷懇,旣蒙曲諒之恩,而又忝東銓,豈敢爲每每筵懇之計乎?然以臣精力,有難施策,俟間欲以文字仰陳,而今日政命,亦難承膺矣。上曰,卿旣是七十之年,何可每政責赴,而銓任亦不可輕遞,姑不得體諒矣。仍命大臣·備堂先退。益運曰,筵席事體,何等敬謹,而禮曹參議尹行元,入侍之時,上殿直拜,將退之際,越次起立,校理徐有鍊,亦爲徑先起座,竝推考,何如?上曰,禮曹參議禁推,玉堂推考,可也。出擧條命益運書公事判付訖。命退,承史以次退出。
癸丑正月初七日未時,上御誠正閣。人日製科次入侍時,右承旨李書九,左副承旨李益運,假注書鄭文始,記注官金良倜,記事官洪樂游,藝文提學閔鍾顯,弘文提學李秉鼎,校理徐有鍊,兵曹佐郞崔時淳,以次進伏訖。上命秉鼎等考券訖,命益運書傳敎曰,人日製居首賦三上生員金處巖,直赴會試,之次三下進士尹東壽,給一分,應製居首賦三上進士申鳳朝,紙三卷,筆二枝,墨二笏,三下生員金處巖,紙一卷,筆二枝,墨一笏,草三下生員安綮,紙一卷賜給。仍命退,諸臣以次退出。
上在昌德宮。停常參·經筵。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,卽者中樞府錄事來言,判府事蔡濟恭,今方水原地出去云,係是大臣去就,敢啓。傳曰,知道。
備忘記,三涉營將鄭聖翰下直,長弓一張,長箭一部,片箭一部,筒兒一箇賜給。
傳于李益運曰,右副承旨入侍。
兵曹口傳政事,守宮大將李落點。
傳于李書九曰,右副承旨遞差,同副承旨許遞。
以監察李一源拿處傳旨,傳于李書九曰,旣示飭意,後勿如是之意嚴飭,此傳旨姑爲勿施。
兵曹口傳政事,副司直單魚錫定。
傳于李書九曰,發遣吏郞,諸執事淸齋與否,摘奸以來。
李書九啓曰,淸齋摘奸,法意何如,則奉命該郞,所當隨處親審,逐名面看,而今日摘奸時,吏曹佐郞玄重祚,立馬各司門外,不問齋官有無,只使下隷替捧擧案者,已極疎忽,而至於軍資監·奉常寺·義盈庫三處,則初不躬往,以該曹例捧之擧案,私自彌縫,現發於備邊郞摘奸之中。事未前有,萬萬驚駭,所當重勘,而本院請推之外,無他可施之罰,何以爲之?敢稟。傳曰,待朝開坐,拿問捧供事,分付該府,可也。
兵曹口傳政事,副司直單南公轍。
李書九,以吏曹言啓曰,高山縣監,當日辭朝事,命下矣。新除授高山縣監尹載伋,時在原州地,不得辭朝云,今姑改差,何如?傳曰,允。口傳差出,可也。
吏曹口傳政事,以宋啓來爲高山縣監。
李益運,以備邊司言啓曰,本司武郞廳趙惠鎭·閔喆·李成德,奔走勤仕,已滿十五朔,依例六品遷轉事,捧承傳施行,何如?傳曰,允。
李益運,以兵曹言啓曰,去冬三朔能麽兒考講時,都摠府經歷李熙燮,都事金志和,訓鍊院判官安㢞,主簿金宗珣,武臣兼宣傳官鄭鳳祥·南弼壽·李周百,部將徐益修,守門將洪相玉·李柱,通禮院引儀金理一等,一次不通,中樞府經歷金鎭九,訓鍊院判官李喜大,主簿李景佐,武臣兼宣傳官鄭惟轍·李宜秀·李宅懋·金尙裕·李仁萬·朴明勳·高景洙等,二次不通,竝依定式,從重推考,何如?傳曰,允。
李益運,以御營廳言啓曰,武藝別監金仁載犯夜被捉草記批旨,過齋後,各別嚴棍懲勵,近來武藝廳犯禁,而牌將苦其區處,輒皆故縱云,更加嚴飭,此意,亦令訓禁將知之,可也事,命下矣。依判付,武藝別監金仁載,各別嚴棍十五度懲勵之意,敢啓。傳曰,知道。
李益運,以義禁府言啓曰,時囚罪人柳戇原情公事判付內,七十老守,何所求?乃以造船稅六百金之用於公,歸於私一款,致有此對吏自明之擧,卽此辜負大矣。然年限已過,法典證券,云有重記,合有參恕之端,而襲謬之罪,不可不嚴勘,考律區別功義勘放。罪取考律文,則大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。柳戇,杖一百收贖,告身盡行追奪,而其五代祖允昌,宣武原從功臣云,功減一等,杖九十收贖,奪告身三等,放送,何如?傳曰,允。
李益運,以義禁府言啓曰,時囚以草記議處事,命下矣。李義弼,邊情至重,啓體截嚴,而身居海防之任,漂民去來之疎漏,初不論列,已涉慢忽,而糴政之不察,至登繡啓,生民之受困,推此可知,尤極駭痛。申大坤,巡將旣已啓下,則固當一時不離,而擅自出他,以致受點後改付標之境,事極駭然,竝以此照律,何如?傳曰,允。功議區別,今日內草記,勘放,可也。
李益運,以義禁府言啓曰,時囚罪人李義弼·申大坤,功議區別,今日內草記勘放,可也事,命下矣。李義弼本府議啓內,邊情至重,啓體截嚴,而身居海防之任,漂民去來之疎漏,初不論列,已涉慢忽,而糶政之不察,至登繡啓,生民之受困,推此可知,尤極痛駭。罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代金贖矣。李義弼,杖一百收贖,告身盡行追奪,而其十二代祖溥,敵愾功臣,永安尉異姓四寸親云,功議各減一等,杖八十收贖,奪告身三等放送。申大坤本府議啓,巡將旣以啓下,則固當一時不離,而擅自出他,以致受點後改付標之境,事極駭然。罪取考律文,則大明律不應爲條有曰,凡不應得爲而爲之,事理重者,杖八十。大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣,申大坤,杖八十收贖,奪告身三等,而其六代祖景禛,靖社原從功臣云,減一等,杖七十收贖,奪告身二等,放送,何如?傳曰,允。
吏曹啓目,粘連啓下是白有亦。觀此藝文館奉敎洪樂游上疏,則以爲臣伯父臣良浩,方帶知春秋矣,臣所兼記事官之任,自在應遞之科,特許遞改亦爲白臥乎所,翰林春秋,例不得減下,知春秋洪良浩,似當許遞是白乎矣,重臣兼帶,遞仍當否,臣曹不敢擅便,上裁,何如?判付啓,依回啓施行爲良如敎。
掌令李日運,持平呂駿永啓曰,臣等言議知識,本不合於淸朝耳目之任,次對有命,召牌儼臨,蒼黃詣臺,賓筵已退,登對無路,義分都虧,臣等之罪,已萬萬悚蹙。及至修井官論啓之際,祀典事體,何等敬重,而臺體生疎,蒙未覺察,草草論勘,只謄祭監呈課之言,全沒臺閣言事之風,責敎裁嚴,重推繼降,臣等驚惶震澟,不知措躬之所,罪著溺職,無面可顯。昨緣日暮,今始引避,所失尤大,以此情踪,其何敢一刻冒沒於臺次乎?請命遞斥臣等之職。答曰,勿辭,亦勿退待。
掌令李日運,持平呂駿永,校理徐有鍊,副校理李東稷,正言林漢浩·安廷善,修撰宋民載·金羲淳,副修撰鄭尙愚啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之合,又閱幾年,而轉而爲伏閤之爭。當日處分,廼至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先大王之德也,欲本先大王之心也。此則有大不然者,先大王之於渠,止慈至愛之德,如傷若保之恩,是固大聖人之之倫之至耳。渠若有一半分人心,則固當謙恭謹畏,奉承聖意,而獨奈狼性難駲,虺毒潛肆,謀逼先大王之儲嗣,幾危先大王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固。此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧·議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之臣魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根。則其可曰國有臣子乎?其不可一刻容貸也,決矣。請黜置罪人鄭致達妻,亟令王府快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都。若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後半行刀割擧國臣民腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性則媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬師之謀。父子綢繆,同惡相濟,殆有甚於世蕃之於嵩,賊堅之於積一行刀割姻付賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦〈憲〉,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典。十五行刀割答曰,不允。五字刀割
掌令李日運,持平呂駿永,正言林漢浩·安廷善啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密〈凶〉倡論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動濟流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極恧,自有天地以來所〈未〉有者,而限以國法,猶貸其凶種之稚少者,梟〈種〉稍長,安知不更肆獍恧,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞫得情。噫嘻,痛矣。從古亂逆可限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其復讎討賊之義,自顧慙惡,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋當治逆之律文也。今此夏賊,卽是開闢以來所無之遲,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與·同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計。據此一事,劇逆親屬之從中跳踉,復事網謬之狀,照不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一例适·雲之例擧行,英材·斗恒及夏賊親屬,奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬簿物細故耳。廣儲嗣一事,最是宗社之計,臣民之望,而渠敢肆然以事不可再擧之說,咆喝公座,略無顧一行五字刀割凶肚莫掩。至於製給凶疏,沮遏大計,則有浮於逆莾,煽動人心,〈潛〉圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿〈情〉愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥四字刀割已是劇逆之斷案,而乙巳春諸賊,指日擧兵之時,自擬內應大將,至於書給四柱,先占身數,其所爲計,至凶極獰八字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,逆復之子,傳襲其父之凶圖七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天〈下〉,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正〈刑〉罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠猶屬薄物細故,潛藉逆復姻婭十一字刀割說,旣已遲晩二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法懷矣。宇鎭之於善·謙兩賊,一而二,二而一也。今於兩賊伏法之後,獨使此賊得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迃路?初則領付本鄕,末乃移配近島,殆若量移者然,義理自此晦塞,亂賊無所懲畏。思之及此,寧不大可憂而大可懼者哉?請遲晩罪人宇鎭,捧根脚,夬正王法。柳星漢,疏語之窮凶,情節之陰慝,諸臣箚啓,亦已槪論,今以其疏中,逆心之呈露,凶言之悖慢者言之,最是上疑講學之說,而以聖懷之不忍提道,諸臣之不敢語及,近日疏啓,每多隱映爲辭,糢糊爲說。此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年己停之講者,此魯·禧諸賊,綢繆之凶計。自是以後,托講義而引喩者,罔非媒孽之凶言,結奧援而交煽者,皆譛構之凶謀。究厥禍機,是爲關捩,此固聖明所以不忍聞,不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕,雖以告朔之義,時有開講之命,淒惋之玉音,不禁於由中,掩抑之玉色,難制於見外,登筵諸臣,亦皆仰觀者。今此星漢,一筆句斷,謂之以微意,單辭顯斥,歸之於因噎。終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,益緣造言誣逼。自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社。根株未鋤,杖葉更繁,始售於戊·巳之間,終成慘變,更熾於乙·丙之際,自就芟夷。及至近年,夏·恭,顯投凶書於內,瑮·福,暗逞凶圖於〈外〉,蚓結虬,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辯。下款女樂之云,向日燈夕,各營將臣,果有遊衍張樂於壯營。處所旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言?强稱禁苑之遊,做出女樂之說,抑勒矯誣,誑惑疑眩,是誠何心?其亦叵測。究其旨意所在,架虛鑿空,指無謂有,一言一事,惟以厚誣聖德爲計。惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙·丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意,在於包荒,認賊爲子,及累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚。昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓。人或癲狂,則終身廢棄,而噫,彼九宗,抑何心腸,不顧終身之棄,佯作癲狂之狀?從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心黨死,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤治也哉?請柳星漢,設鞫嚴問,期於得情,夬正邦刑。噫噫,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒參證明白,偏黨二字之說,帳殿之納招凶獰,人臣之偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莾·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒〈而〉膽掉,見之者皆欲手磔而口戀,則爲今日臣子者,苟有秉彝之心,孰不欲明張沫飮,疾聲嚴討,而渠乃身居臺職,忽稱癲狂之病,巧作掩護之計。綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊而不施極律者乎?請承款後物故罪人九宗,亟施孥籍之典。答曰,不允。
掌令李日運啓曰,爲奴罪人河翼龍,敢以罔測之說,做作眞諺之書,暗投宮禁之中,欲售危逼之計。究其所爲,萬萬窮凶,決不可一刻容貸於覆載之間。請爲奴罪人河翼龍,亟令王府設鞫得情,夬正王法。噫嘻,痛矣。柳師文之罪,可勝誅哉?渠以極逆之父,惟當畏死,縮首恭竢當律之不暇,而乃敢偃息城閪,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有目皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子,窮凶情節,不可一日容貸於覆載之間也,明矣。其子星漢,旣有府·院鞫問之請,則其父師文,不可不竝施嚴鞫,而迺者天綱太恢,遽下疎放之敎,國法之墮壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府設鞫嚴問,期於得情,快正王法。答曰,不允。
正言林漢浩·安廷善啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府設鞫得情,夬正王法。逆賊尙魯,卽是千萬古所未有之劇逆,而孥戮之典,旣施旋寢。噫,此賊之未伏王章,徑自殞斃,已極神人之憤,假使此賊頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一,日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延人〈攬〉客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先師文不但顚倒爲敎。此賊之指斥乘輿,公肆詬罵,又出於星漢未伏法之前,則其父子同恧,讎國怨天之狀,愈可見矣。星漢請鞫,旣有府·院合啓,師文竝鞫,尤是擧國同聲,而不意全放之命,有若疎釋者然,國體之隳壞,已無可言,輿情之轉激,去而益甚。請亟寢秋曹罪人柳師文放釋之命,仍令王府設鞫嚴問,夬正典刑。答曰,不允。
領中樞府事洪樂性箚曰,伏以親祼社壇,祈年孔夙,寒宵將事,玉體萬康,臣民歡祝,曷有其極?臣添病委頓,不得趨參於陪扈之列,闕禮虧分,惶隕冞切,卽伏見府啓批旨,伏不勝驚惶悚蹙之至。伏念祀享時修井,所重何如,而況當祈穀親享,聖念憧憧,一事一物,罔不盡誠。在下奉揚駿奔之道,固當殫心竭蹶,靡不用極,而如臣癃廢昏聵者,忝叨本署都提調之任,兼管太常,職掌祀典,而一味尸素,全不察飭,至於內井之乾涸,未能覺察,不得預修外井,致有臨時苟且之弊,此莫非臣不能董率郞僚,虔誠奉公之致也。論其溺職之罪,臣實爲首,自顧慙惶,無地容措,而今此處分,只及於提調郞官,而臣獨忝在大官之故,倖逭郵罰,私心悚恧,固無可言,而在朝家綜核之政,豈宜曲垂涵貸,不加譴勘哉?伏乞聖明,亟降威罰,鐫削臣職,仍治臣罪,以肅朝綱焉。取進止。答曰,省箚具悉卿懇。提擧進去而察飭,郞官在直而審視,至於卿,異於是,豈可爲嫌?大抵祀典至重,牲品則親省,明水也,豆籩之屬也,亞終獻官分掌句檢,自開元禮己然,亦載於五禮儀,而近來百執事懈弛,雖位高之大臣,亦未免從俗。若使明水之監視如禮,則豈有內井通用外井之弊乎?昨於臺批,略示慨然之意者此也。由前由後,卿無可引之端,安心勿辭。仍傳曰,此批答,遣史官,傳諭。
右議政金履素箚曰,伏以以歲之初,有事眞殿,聖慕克伸,仍又祗謁廟宮,親祝祀壇,淸蹕穩旋,玉候冞康,臣民歡忭,大小同情。仍伏念臣之冒據相職,居然經歲,昏憒儱侗,無往非罪,尋常恧蹙,若無所容,而卽伏見昨日臺啓之批,以社稷修井事,有該署提調遞差,典祀官拿處之命,臣於此,實不勝萬萬惶愧之至。夫有國大事,莫重於祀典。伏況我聖上,以宵旰爲民之盛念,冒寒將事於壇壝,則凡厥有司之臣,固當奔走恪謹,以效微誠,而臣旣忝大官之列,又差薦獻之任,乃於監取明水之際,不善周旋,致有臺監之呈課至發啓。苟論罪犯,臣實爲首,而獨以爵秩之高,見漏勘罪之際,至於提調特遞,上煩聖敎,而臣又倖逭焉,惶隕之極,靡所容措,玆不得不冒死自引,以請應被之罪。伏乞聖明,亟命勘臣不職之罪,以重典禮,以安私分,不勝幸甚。取進止。答曰,省箚具悉卿懇。亞獻官之監視明水,五禮儀所載,予於嗣服以前,亦不敢放忽。近來取便日甚,此□之閣而不爲久矣。昨今臺啓相箚之批,有所槪及者,豈特指卿一人乎?卿須安心,隨事董率,以效對揚之方。仍傳曰,此批答,遣史官,傳諭。
李書九啓曰,卽者議政府錄事來言,右議政金履素,以爲事係莫重,罪著不審,短箚請勘,未蒙譴何,轉益悚懍,不敢以溫批之慰藉,有所自恕,走伏金吾門外,恭竢鈇鉞之誅云,仍納命召,何以爲之?敢稟。傳曰,勿待命事,遣史官,傳諭,仍傳命召。
李益運啓曰,卽者義禁府都事來言,右議政金履素,今方待命於金吾門外云,係是大臣去就,敢啓。傳曰,知道。
癸丑正月初八日辰時,上御重熙堂。右副承旨入侍時,右副承旨南公轍,記事官李海淸,記注官金良倜·承膺祚,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
藥房提調申應顯,右承旨李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李書九啓曰,大司憲閔台爀,大司諫尹㬦禁推事,命下矣。依定式,遞差傳旨捧入之意,敢啓。傳曰,知道。
金孝建啓曰,大司憲趙宗鉉,掌令李日運·姜文會,持平金復仁·呂駿永呈辭,執義未差,監察茶時之意,敢啓。傳曰,知道。
李書九啓曰,今十三日顯隆園親祭,祭文當爲製進,藝文提學閔鍾顯,待開門牌招,何如?傳曰,允。
李益運啓曰,來十一日,專經文臣殿講爲之事,命下矣。處所,以何處爲之乎?敢稟。傳曰,園行後,更稟。
金孝建啓曰,工曹判書李聖圭,除拜後過三日不爲出肅,依定式,推考警責,仍卽牌招察任,何如?傳曰,許遞。刑判,以領軍進,亦爲許遞。前判書趙宗鉉仍任,大司憲前望單子入之。
李書九啓曰,吏曹郞廳來言,承旨有闕政事,取稟。傳曰,前都承旨仍任,其餘,今日政差出,待下批牌招察任。
傳于金孝建曰,禮·兵房承旨入侍。
傳于金孝建曰,來待諸臣入侍。
徐榮輔啓曰,行都承旨徐邁修,時在全羅道防踏鎭任所,斯速乘馹上來事,下諭,何如?傳曰,允。
內醫院提調前望單子入之,金文淳落點。
李書九啓曰,壯勇營兵房金持默,時無職名,令該曹口傳付軍職,何如?傳曰,允。
兵曹口傳政事,行副司直段金持默。
傳于李益運曰,水原儒武試取,依昨年例爲之,日字及規矩,亦依昨年例爲之事,令畿伯他方官知悉。
李益運啓曰,待敎徐有聞,旣已付職,卽爲牌招入直,何如?傳曰,允。
注書李海淸病,代以李弘達爲假注書。
傳于李書九曰,黃澗縣監之代,各別擇差,待下批,當日辭朝。
李書九,以兵曹言啓曰,今月初六日社稷擧動入侍時,左副承旨李益運所啓,隨駕禁軍之逸入衛內,事未前有,極爲驚駭,常時不能檢飭之兵曹判書,不可無警,從重推考,禁軍別將及當該番將,所當重勘,而本院請推之外,無他可施之罰,何以爲之乎?上曰,兵判推考,別將記過,番將,事過後決棍汰去,可也事,命下矣。依傳敎,當該番將南有寬,決棍十度後,汰去之意,敢啓。傳曰,知道。李書九,以兵曹言啓曰,新除授碧團僉使李東熳,素抱風痰之症,近益添劇,臂脚不仁,轉側須人,以此病狀,萬無自力赴任之望,呈狀乞遞。實病旣如此,則勢難强赴,罷黜,何如?傳曰,允。
有政。吏批,判書鄭昌順牌招不進,參判未差,參議尹行任進,右副承旨李書九進。啓曰,判書鄭昌順牌招不進,參判未差,小臣獨政未安,何以爲之?敢稟。傳曰,參判未差之說,極爲不審,爾則遞差。大司諫前望單子入之,待下批牌招察任。本曹參議前望單子入之,待下批,與參判牌招開政。
吏曹參議前望單子入之,李冕膺落點。
吏批,判書鄭昌順牌招不進,參判沈煥之進,參議李冕膺式暇,右副承旨李書九進。啓曰,判書鄭昌順牌招不進,參議李冕膺式暇,小臣獨〈政〉未安,何以爲之?敢稟。傳曰,仍爲之。
以申獻朝·金孝建爲承旨,尹羽烈爲副校理,鄭民始爲左參贊,徐有隣爲工曹判書,李敬一爲戶曹參判,洪良浩爲分內局提調,李運行爲吏曹正郞,金翊休爲同義禁,柳誼爲兵曹參判,李度文爲尙衣別提,鄭履祥爲黃澗縣監,刑曹判書趙宗鉉,都承旨徐邁修,已上仍任事,承傳,贈吏參李時德贈吏判例兼,贈吏議李道善贈吏參例兼,已上知義禁李得臣兩代追贈,藝文館待敎單徐有聞,左參贊單鄭民始,右參贊單李。
兵批,判書李文源進,參判柳誼病,參議李濟萬進,參知鄭致淳病,同副承旨李益運進。以李在學爲副摠管,元宅鎭爲兼司僕將,張景游慶熙將,韓師鎭爲武兼,李泓爲碧團僉使,副司直李聖圭·李祖承·成鼎鎭·尹光晉·高宅謙,副司果李龜雲,以上竝單付。
傳于李書九曰,兵曹堂上中,有實病人許遞,今日政差出。
再政。以鄭致淳爲兵曹參知。
傳于李書九曰,黃海監司,今日政差出。
三政。以金方行爲黃海監司。
兵曹口傳政事,以李堯憲爲假內乘。
以禁衛營習陣單子,傳于李書九曰,園幸隔日,習陣置之,可也。
以李德升·洪載淵囚單子,傳于金孝建曰,分揀放送。
以李羽晉囚單子,傳于徐榮輔曰,分揀放送。
李益運,以禮曹言啓曰,凡受香之行,若値動駕之時,則獻官以下,有開陣出去之例矣。今此行幸出宮後,敦化門前,當有留都陣,而今正月十二日·十三日·十四日各陵園墓來六朔朔望焚香·受香及十四日宗廟·景慕宮望祭受香進去時,開陣出去之意,預爲知委,何如?傳曰,允。
徐榮輔,以兵曹言啓曰,闕內入直訓鍊都監局·別將·把摠·哨官及內三廳守門將·禁衛營把摠·哨官等番單子,每中日入啓受點矣。今此園所幸行時,依定式,今正月十四日番單子,初十日預爲書入受點,趁期替直,分所單子,待受點卽爲書入,十七日番單子,回鑾翌日,卽爲書入,巡將監軍,今十一日入啓單子,預爲排日受點,逐日受牌,大省記及別省記,自今十二日十五日至,十一日預爲書入,京中軍號,亦自十二日十五日至,十一日預爲啓下留置,政院逐日頒布,隨駕所軍號,自隨駕所啓下頒布之意,敢啓。傳曰,知道。
金孝建,以兵曹言啓曰,今正月十二日,顯隆園幸行時,各差備驛馬分把,別單書入之意,敢啓。傳曰,知道。
金孝建,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
金孝建,以禁衛營言啓曰,本營哨官姜文龜,身病甚重,勢難察任,改差,何如?傳曰,允。
金孝建,以御營廳言啓曰,本廳哨官丁錫麟身病甚重,勢難察任,改差,何如?傳曰,允。
金孝建,以扈衛廳大將言啓曰,別將金樂淳,身病猝劇,勢難察任,改差,何如?傳曰,允。
金孝建,以刑曹言啓,因府新啓,社稷署行首守僕,令該曹嚴杖懲勵事,命下矣。依傳敎,行首守僕安廷杓,各別嚴杖一百,懲勵放送之意,敢啓。傳曰,知道。
金孝建,以義禁府言啓曰,卿宰禁推,該府草記,待批下捧供,載在大典通編矣。時囚罪人閔台爀,係是卿宰,敢啓。傳曰,捧供。
義禁府啓目,吏曹佐郞崔玄重原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
右承旨李書九,左副承旨李益運等疏曰,伏以臣等卽伏見吏批政廳所下批旨,則以參判未差之說,極爲不審,至有該堂遞差之命,臣等實不勝惶悚媿恧之至。俄者都憲受點人,旣伏承勿爲出牌之敎,則前望下批,例不宜頒布,而臣等全不審愼,牌雖不出,望則已頒,該曹做錯,專由於臣等溺職之致。無罪之該堂,獨被郵罰,有犯之臣等,倖逭恩勘,揆以廉防,義難晏然。雖以昨日事言之,大小祀享,該房之齋宿傳香,自是不易之規也。右僚呈病,宜卽請牌,而臣等觸事昏謬,不爲援例入稟,若論其咎,固不在新入之諸僚,而遞免之命,獨不及於臣等,由前由後,無往非罪,玆敢聯陳首實之章,徑出禁扃。伏乞聖慈,亟降威罰,以安私分,千萬幸甚。省疏具悉。知罪而已,豈敢煩說乎?
園幸時軍令,正月十二日出宮,果川縣晝停所,自闕門二十五里水原府宿所,自果川官門四十里以上六十五里。十三日園所展謁,自水原官門二十里,還詣水原府宿所。十四日果川縣宿所。十五日還宮。
癸丑正月初九日卯時,上御誠正閣。禮兵房承旨來待,諸臣同爲入侍時,右承旨李書九,左副承旨李益運,假注書鄭文始,記注官承膺祚,記事官洪樂游,行司直徐有隣,行兵曹判書李文源,漢城判尹金文淳,戶曹判書沈頤之,御營大將趙心泰,訓鍊大將徐有大,以次進伏訖。上敎有隣等曰,昨日識喜之宴,可謂稀有之擧,卿等與有榮焉。有隣等曰,臣等只切榮感之忱矣。上曰,此則似有文字傳後之道,在昔乙酉年,亦有廣孝錄已例矣,外邑百歲老人,亦使之錄名,似好耳。命書九書傳敎曰,禮房承旨馳詣受香所,奉審摘奸以來。命益運書傳敎曰,十二日水原宿所,十三日展謁,還宮日字,依昨年臨時下敎,軍令則以十五日磨鍊事,分付。又命書傳敎曰,洪領府事,金判〈府〉事留都。又命書傳敎曰,諫長及在外玉堂許遞,政官牌招,開政差出,待下批牌招察任。又命書傳敎曰,摠管中,時帶亞將人許遞。又命書傳敎曰,提調老病許遞,前望單子入之。命書榻敎曰,園幸時留陣,訓鍊都監軍兵,禁衛大將代領,牌招聽傳敎,御營廳隨駕回鑾間,禁衛大將兼察,訓將代領留陣,禁衛軍則中軍率領留營。文源曰,昨年園幸時,弘化門外守·摠兩營留陣置之,守禦使只率前排,通化門外朝房留駐矣。今番則何以爲之乎?上曰,依爲之。禁衛中軍,率留營鄕軍一哨,通化門外朝房,從便留駐,可也。出擧條文源曰,部字內伏兵除之,只設斥堠,十里外斥堠·伏兵,守·摠兩營,各隨地方,例爲擧行,傳語軍,只部字內排立,而水原,今不管轄於摠廳,境內斥堠·伏兵,令本府擧行乎?上曰,依爲之。水原軍兵事,軍制釐正前,姑令畿伯主管出用,可也。出擧條文源曰,昨年出宮時留陣,營軍四哨,騎士二番,爲先後廂,挾輦軍一百名,禁軍一百人,亦以留營軍中除出隨駕,到津頭落後,還宮時,亦依此爲之矣。今番則訓鍊都監留陣,何以爲之乎?上曰,依爲之。訓局步軍六哨,馬兵一哨爲之,禁軍,依昨年例爲之,可也。出擧條文源曰,昨年園幸時,晝停所,先廂軍兵環衛,後廂軍兵路上留駐,宿所則前廂軍兵前面列立,後廂軍兵後面列立,相連扈衛矣。今亦依此磨鍊乎?上曰,依爲之。出擧條文源曰,水原境內斥堠·伏兵軍徵發時,標信·兵符,京畿監司似當祗受,故敢此仰達矣。上曰,依爲之。出擧條文源曰,今此園幸時,隨駕馬步軍,先詣津頭事,御將旣承筵敎,節目中依此磨鍊,而後廂軍兵,依昨年例,以壯勇營鄕軍三哨磨鍊乎?上曰,依爲之。出擧條心泰曰,園幸時,別隨駕訓鍊大將徐有大,以舟師大將出宮時,勢將駕後陪扈,還宮時,又當先詣矣。駕後陪扈及先詣時所領馬兵,臣代領事,雖伏承筵敎,軍兵去就,法意甚重,有文跡頒布,然後可以擧行,敢此仰達矣。上曰,出擧條擧行,可也。出擧條有大曰,今此園幸時,舟橋所排軍物,有大小,以何軍物擧行乎?曾有臨時稟定之下敎,敢此仰達矣。上曰,以小軍物擧行,可也。出擧條益運曰,昨年六月,因忠淸監司李亨元民家漂壓狀啓,有稽報之恩津等十邑守令,待蕩滌,場封倉,竝令該府拿問處之之命矣。封倉已過,今又歲飜,故敢此仰達矣。上曰,賑事方張,待畢賑後,更稟,可也。出擧條文源曰,臣待罪北藩時,巡審六鎭鎭堡,則訓戎設鎭之地,與彼境最近,煙火相望,鷄犬相聞,其爲要衝,莫如是鎭,而鎭樣疲殘,土卒零星,疎虞莫甚,所見殊悶。前後差遣,多不得其人,北土頑俗,且不以官長待之,故赴任者,不以邊謨爲意,苟且度日,擧欲圖遞,識者之寒心久矣。莫重邊鎭,不可以等閑之地置之,自今以後,新除者,必擇其人,限以二十朔考績,而屋最者,施之以防禦使履歷,則人皆樂赴,衙門必高。且道臣·帥臣,着念顧護,隨事釐正,則不出十年,鎭樣改觀,邊禦有恃,敢此仰達矣。上曰,卿言甚好,係是官方,令廟堂指一,稟處,可也。出擧條上曰,年年園幸,務從省略,陪扈則只六曹,廂兵則以單營,自有定式,而員役之隨往者,亦不可無一定之例。此所以大臣以下,所率徒隷之各有定數,載之定例者也。然而將校有將牌,軍兵有腰牌,自當考牌知數,而員役則雖或有數外疊往之弊,無以考察,其令備局成給木標,如信符之例,以備字鑄印烙給,各其司名·役名及衛內·衛外,書以識之。如有定例外,臨時隨往,後不爲例者,則成給紙標,以此一體編入定例事,分付,量其實數,笏記書入。仍命退,諸臣以次退出。
上在昌德宮。停常參·經筵。
金孝建啓曰,大司憲執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
徐榮輔啓曰,臣榮輔,依定式,進詣香室,奉審香祝樻·祝板褓子,則精潔之意,敢啓。傳曰,知道。
以香室·顯隆園親祭受押單子,傳于金孝建曰,親押。
傳于申獻朝曰,左承旨入侍。
李益運啓曰,回鑾間,禁衛大將,兼察訓將,代領留陣事,命下矣。兼訓鍊大將李漢豐,牌招聽傳敎,何如?傳曰,允。
林道浩啓曰,卽伏見忠淸水使李潤謙壬子秩冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
大司憲·大司諫前望單子入之,大司憲沈煥之,大司諫徐榮輔落點。
傳于申獻朝曰,承旨前望單子入之,待下批牌招,守宮望筒,更爲修正以入。
承旨前望單子,金翰東落點。
以大司諫徐榮輔牌不進罷職傳旨,傳于李書九曰,如尹行任·李文會·曺允大·林濟遠·徐龍輔者流,無不行公,況此人,以同一情勢,十五日行公,而今於陪扈義重,幸行隔日之時,身在闕中,忽地違牌,事體之外,處義極爲放恣。雖無徐榮輔,豈無諫長乎?近來之人,稍成頭角,則濫意已生。漢江別將除授,當日辭朝,時任別將,遞付京職。大司諫前望單子入之。
兵曹口傳政事,漢江別將單徐榮輔。
大司諫前望單子入之,李冕膺落點。
觀象監提調前望單子入之,徐有防落點。
傳于金孝建曰,中官方得賢拿處。
副校理前望單子入之,李相璜落點。
傳于金孝建曰,中官方得賢保放。
金孝建,以戶曹言啓曰,故領議政李宗城夫人,今年恰滿七十,而歲首書啓,因本家之固辭,未免見漏云,令該曹優數輸送,仍爲存問草記事,命下矣。貞敬夫人沈氏家,米五石,太二石,猪肉五斤,參考前例,優數輸送後,存問之意,敢啓。傳曰,知道。
金孝建,以義禁府言啓曰,時囚罪人玄重祚,保放罪人方得賢,今日內,草記照律事,命下矣。玄重祚本府議啓內,淸齋摘奸,事體何等嚴重,而初不面看,只捧擧案,或不躬往,私自彌縫,奉命擧行,如是慢忽,揆以法意,極爲痛駭,以此照律。罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。玄重祚,杖一百收贖,告身盡行追奪,放送。方得賢傳旨內,拿處。罪取考律文,則大明律事應奏不奏條有曰,事應奏而不奏者,杖八十。大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣,方得賢,杖八十收贖,奪告身三等,放送,何如?傳曰,允。如有功議,各減一等,可也。
李益運,以義禁府言啓曰,時囚罪人方得賢,依下敎,保放之意,敢啓。傳曰,知道。
禁府啓目,大司憲閔台爀,大司諫尹㬦等矣,兩司之法駕前導,事體至爲嚴重,還宮時,固當入闕祗迎,而皆於闕門外落後,執法之地,有此違法之事,推考,罪各笞五十收贖,解見任別敍,私罪,奉敎依允爲旀,閔台爀段,功議各減一等爲旀,尹㬦段,功減一等爲良如敎。又啓目,禮曹參議尹行元矣,筵席事體,何等敬謹,而入侍之時,上殿直拜,將退之際,越次起立,推考,罪杖八十收贖,奪告身三等,私罪,奉敎依允爲旀,功減一等爲良如敎。
癸丑正月初十日巳時,上御重熙堂。左承旨入侍時,左承旨徐榮輔,假注書鄭文始,記事〈官〉洪樂游·徐有聞,以次進伏訖。上命榮輔書傳敎曰,故領議政李宗城夫人,今年恰滿七十,而歲首書啓,因本家之固辭,未免見漏云,令該曹優數輸送,仍爲存問草記。命書榻敎曰,右邊捕將趙心泰,以御將隨駕,左邊捕將趙圭鎭,以善騎別將隨駕,左右捕將,禁將兼察,牌招聽傳敎。又〈命〉書榻敎曰,玉堂前望單子入之。榮輔曰,昨年雜科入格人中,親試時句讀·文義之全不成樣者,有明年正月,該房承旨與當該提調,眼同更試于政院後以稟之命矣。今當依下敎更試,而觀象監則提調李命植身病,徐浩修在外,無以擧行,何以爲之乎?上曰,在外提調許遞,前望單子入之。出擧條仍命退,承史以次退出。
上在昌德宮。停常參·經筵。
申獻朝啓曰,明日動駕,承旨當爲備員,而都承旨徐邁修,同副承旨金翰東俱在外,何以爲之?敢稟。傳曰,竝許遞,前望單子入之,待下批牌招察任。
承旨前望單子入之,沈煥之·林道浩落點。
申獻朝啓曰,內醫院提調,金吾堂上,例不得兼帶,而分內局提調,以判義禁洪良浩擬入受點。不察之失,不可無警,當該銓官推考,原望筒勿施,何如?傳曰,允。前望單子入之,
分內局提調前望單子入之,洪檍落點。
申獻朝啓曰,明日動駕,兩司長官,當爲隨駕,大司憲未差之代,政官牌招,開政差出,待下批,仍卽牌招,何如?傳曰,前望單子入之,待下批牌招察任。
大司憲前望單子入之,李在學落點。
申獻朝啓曰,今此園幸時,本院印信,當爲齎去,禮曹印信一顆,留院時取用,何如?傳曰,允。
申獻朝啓曰,明日動駕後,六曹堂上,當爲留都,而吏曹判書鄭昌順,禮曹判書閔鍾顯,竝隨駕,吏禮曹無留都堂上,何以爲之?敢稟。傳曰,禮曹參判·吏曹參議前望單子入之,待下批牌招察任。
禮曹參判·吏曹參議前望單子入之,禮曹參判李祖承,吏曹參議申耆落點。
李書九啓曰,卽者中樞府錄事來言,判府事金鍾秀,今方入城,係是大臣去就,敢啓。傳曰,知道。
傳于金孝建曰,右承旨入侍。
傳于李書九曰,近日日候稍解,津路渡涉之人必艱辛,而舟橋則禁雜人之故,不但公行,私卜之爲弊。卽令舟師大將·判尹·畿伯,出往舟橋所,公私人馬,照管通涉,而各江半氷處,各令把守嚴禁渡涉。如是申飭之後,或有一毫不勤,該大將及畿伯,難免重勘,卽爲分付。
傳于申獻朝曰,明日出宮門路,以協陽門爲之。
正言安廷善啓曰,臣年少識淺,百無肖似,淸朝耳目,萬不近可,而蒼黃出肅,粗伸竭蹶之義,仍因蹲冒,常切悚恧之忱。昨伏見傳敎下者,有前諫長徐榮輔外補之命,臣於是,竊有所私義之難安者。蓋聞其違牌之故,專由於賤臣之在職,勢難同爲周旋於一院之致,則今於同臺蒙譴之後,臣何敢獨自晏然冒沒於臺次乎?昨緣日暮,今始來避,所失尤大,請命遞斥臣職。答曰,未知諫長之違牌,由於爾。昨有處分矣,事實旣如此,徐榮輔諫長前望,津將外補,竝勿施。爾則勿辭,亦勿退待。
傳于李益運曰,侍衛軍兵毛具。
李益運啓曰,今正月十一日,武臣賓廳武經講書日次,而動駕隔日,不得爲之之意,敢啓。傳曰,知道。
李益運,以備邊司言啓曰,禁將代領訓局軍兵留陣,則不可無司命旗,訓將率領訓局馬兵一哨,別爲隨駕,則亦不可無司命旗,三營將臣,各陳所見事,命下,而訓鍊大將徐有大,以爲禁將旣領訓局軍兵而留陣,則當持訓局司命旗,臣則旣是別隨駕而所領乃是一哨馬兵,只持方色旗,似合事宜云。禁衛大將李漢豐,以爲臣之留陣所領,旣是訓局軍兵,則不可無訓局司命旗,訓將旣領本局一哨馬軍,別爲隨駕,則亦當有訓局司命旗云。御營大將趙心泰,以爲禁將留陣,雖領訓局軍兵,旣稱代領,則以所帶禁營手旗仍用,訓將則雖曰別隨駕所率領,旣是訓局軍兵,則以本局司命旗用之爲宜云,而口傳下敎內,令廟堂,指一草記之命矣。毋論別隨駕·原隨駕,隨駕事體,至爲重大,不係於領率軍兵之多少,訓將所持之三軍司命,不可去身。禁將之留陣所領,旣是訓局軍兵,則亦宜有訓局司命,而其所代領留陣,在於訓將領軍隨駕之時,則一營門,不可有兩司命,仍以禁將所持手旗權用,似合便宜之政。訓將方色旗之說,禁將竝用司命之論,俱未穩當,依御將議施行,何如?傳曰,當初定式之訓將,只率馬兵一哨,別隨駕者,一則欲令元戎陪從,一則欲令武將隨駕,有預差也。觀此草記,三軍司命手旗事果掣肘。若依最近例,只令訓局中軍代領留陣爲便,而多日經宿於百里之地,領軍豈可無將臣乎?訓局馬兵一哨,別隨駕置之,訓將則以別雲劍預差,使之隨駕於西班,可也。
李益運,以備邊司言啓曰,會寧開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉送北京之地,何如?傳曰,允。
申獻朝,以觀象監提調意啓曰,今月十六日曉,望月食,當按例救食,而初虧在於卯正初刻三分,日出在於卯正一刻十四分矣。相距之時,不過爲刻餘,且正殿月臺·本監瞻星臺,俱不得看望明驗,則此與地下食,小無異同,而地下食,元無救食之擧,今亦依此例,京外救食一款,竝勿擧行之意,知委禮曹,何如?傳曰,允。
金孝建,以義禁府言啓曰,玄重祚,杖一百收贖,告身盡行追奪,方得賢,杖八十收贖,奪告身三等,照律草記批旨內,如有功儀,各減一等事,命下矣。玄重祚五代祖極,宣武原從功臣云,功減一等,杖九十收贖,奪告身四等,方得賢,無功議云,敢啓。傳曰,知道。時囚保放,可也。
金孝建,以義禁府言啓曰,時囚保放事,命下矣。時囚罪人李普漢·朴宗甲·李顯昱·申載文等,保放之意,敢啓。傳曰,知道。
兵曹口傳政事,副司〈直〉徐榮輔。
上在水原府。停常參·經筵。
大駕詣舟橋所,入堂內後,內閣·政院·玉堂·藥房口傳問安。答曰,知道。
大駕詣果川縣,入晝停所後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
大駕詣水原府,入衙後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
申獻朝啓曰,禮貌官來言,百官稟旨就次。傳曰,知道。
大司憲前望單子入之,趙宗鉉落點。
李益運啓曰,守禦使密符,以前佩全羅監司密符仍佩事,命下矣。守禦使鄭民始,牌招聽傳敎,何如?傳曰,允。
有政。吏批,判書鄭昌順進,參判未差,參議申耆,守宮都承旨沈煥之進。兼水原留守單蔡濟恭。兵批,判書李文源進,參判柳誼,參議李濟萬留都,參知鄭致淳入直,右副承旨李益運進。兼壯勇外使單蔡濟恭,宣傳官單李儒燁,待窠陞實事承傳,副司直李敬懋·黃昇源·徐邁修竝單付。
吏批啓曰,水原判官差出事,命下矣。當爲差出,而本府係是營下劇邑,不可不各別擇差,他道有聲績守令,竝擬,何如?傳曰,允。
吏批,再政。以李在學爲吏曹參判,洪良浩爲社稷提調,洪景厚爲工曹正郞,金魯成爲水原判官,壯勇營都提調單洪樂性,行宮整理使單蔡濟恭,刑曹判書單李敬懋。
兵批,再政。以廉重鉉爲五衛將,崔祥麟爲景福將。
李益運啓曰,人定後,起刁斗,軍法卽然,而今日更鼓前,御營廳不待取稟,經起刁斗,事未前有,有關師律,當該代領中軍李應爀,所當重勘,而本院請推之外,無他可施之罰,何以爲之?敢稟。傳曰,爲先記過。
李益運,以扈衛廳留都大臣洪樂性意啓曰,臣承命留都,一依兵曹啓下事目,率領扈衛軍官·軍士,今日曉頭,結陣扈衛,而軍官則分兩番擧行之意,敢啓。傳曰,知道。
李益運,以扈衛廳留都大臣意啓曰,今日大駕擧動後,都城各門,初昏時閉門,啓東時開門事及權閉都城門,還宮日量宜預開,觀光士女弛禁事,已自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還,此意,令漢城府知委各部,使閭巷人俾各知悉,亦爲分付於巡邏營門及左右捕廳·左右巡廳,何如?傳曰,允。
敎水原府留守·兼壯勇外使·行宮整理使蔡濟恭書。王若曰,御極以後,峙藏儲用,爲所重也。幸何皇天祖宗之默佑,而龍盤虎踞之宅兆,永奠千億萬年無疆大曆數,是地之所重,實與周之豐漢之沛,共盛而齊隆。惟其拱護之方,愈勤而愈密,使體貌尊嚴,制度肅虔,卽予小子,情文之所當然,譬若宗廟之禮,先言百官之美,其有關於所重,有如是矣。是地水原府,自卜園寢,關防增重,美哉天作之襟帶,長奉月出之衣冠,預建行宮,先寓瞻依之思,摸揭圖像,用替定省之誠,而孺慕結轖,迷不知節,每歲三百日,無日不屈指而企企者,亶在於禮行一日。旣展省將還駕,駕住府界峴上,瞻望躊躇,不自覺其吾行之遲遲,輒召至守臣於前,申申以恪謹拱護之義,顧其職則一邑倅也,問其品則三品窠也。得其人,任其職,固不係於爵位,而朝廷擧措,不重則不威,關防姑置之,爲予整理行宮諸務之臣,豈可委諸三品邑倅也?然凡事莫若述古,南城只管保障,而大臣爲使居留,專差文宰而爲保障,則武將通擬於南城,況是地是府之所重乎?自今府使陞爲留守,玆授卿以水原府留守·兼壯勇外使·行宮整理使,惟大臣武將須特旨,又置判官以佐之。壯營之設有年,而將臣之稱號未定者,以待外使之出也。壯勇營兵房,爲壯勇內使,而營中文牒,大將稱之,如御營使之稱御營大將。置都提擧,備其式,亦如經理廳之三公例兼,而扈衛大將,合廳而屬之,若內外營軍需兵食,辦備措處,皆不藉於經費,此所以爲所重峙藏儲用者也。予之寤寐一心,在於慕先而保民,雖似殊岐,其用一致。斯民也,先王之民也。今欲懷保小民,宜先蘇弊,弊之大者,莫過於軍營之多,是以予於初元朝參也,擧有四目,四目之中,惟軍與民居其二。言之,將欲行之,徒言而不能副其言,予雖否德,汙不爲此。使中外熟看此敎,諦究微旨,知予經之營之,啓佑我後人,祈永萬億年之本意,故玆敎示,想宜知悉。御製
癸丑正月十二日丑時,上詣水原府。宿所入侍時,行都承旨沈煥之,左承旨申獻朝,右承旨金孝建,左副承旨李書九,右副承旨李益運,記事官李海淸,假注書鄭文始,記注官承膺祚,記事官洪樂游,檢校直提學徐有防,原任直閣鄭東浚·尹行任,檢校直閣徐榮輔·南公轍,以次隨駕。上具軍服,乘轎出協陽門,由肅章門·敦化門,出崇禮門。上曰,南廟歷臨事。出駕前下敎入廟內,行再拜禮訖,乘轎進發。至舟橋北岸紅箭門外,兵曹判書李文源跪啓請乘橋砲,宣傳官啓稟放信砲三聲。兵曹判書跪啓請陞旗,宣傳官啓稟陞旗信砲一聲,擂鼓鳴鑼共三通,舟師營亦擧號砲,擂鼓鳴鑼,中央紅箭門,陞黃黑大旗。宣傳官啓稟渡涉號令,放起火一枝,舟師營及各營,擧起火應之。宣傳官啓稟鳴金二下,大吹打,點鼓點五方旗招,舟師營及各營,一體大吹打,點鼓點旗應之。駕至南岸紅箭門,宣傳官啓稟鳴金三下,吹打止,各營一體止。兵曹判書跪啓請落旗,宣傳官啓稟放信砲一聲,鳴鑼擂鼓共三通,舟師營亦應之。兵曹判書跪啓請下橋砲,宣傳官啓稟放信砲三聲,鳴金二下,大吹打。渡涉訖,駐蹕舟橋司。少頃,益運跪啓稟初二三吹,宣傳官啓稟吹螺訖。上乘轎,進詣果川晝停所,御富林軒。兵曹判書跪啓請軍令,少頃,三吹如例。上乘馬進發,駐駕路次,命宣傳官尹養儉·洪栒拿入。敎曰,觀光父老,使之招入,則結束色何關於父老之招入?且汝,焉敢戞過帳殿乎?宜乎嚴棍,而今番則姑爲安徐矣。仍命拿出,招父老等於帳殿。上敎益運曰,昨年年事,果何如?汝等還上,擧皆畢納,而無他弊瘼乎?承旨以此意,傳布於父老。父老等,厚蒙聖澤,安堵樂業,不知年事爲歉,還穀亦已畢納矣。上前發詣水原府,御鎭南軒。命隨駕大臣·有司堂上·吏兵判·前水原府使入侍。膺祚承命出傳,與右議政金履素,行司直徐有隣,行吏曹判書鄭昌順,行兵曹判書李文源,前水原府使趙心泰偕入進伏。履素曰,終日勞動之餘,聖體,若何?上曰,一樣矣。上曰,水原府,今則事體自別,宜有陞號變通之擧矣。卿等商量,稟處,可也。仍命書傳敎曰,御極以後,峙藏儲用,爲所重也。幸荷皇天祖宗之默佑,而龍盤虎踞之宅兆,永奠千億萬年無疆大曆數,是地之所重,實與周之豐漢之沛,共盛而齊隆。惟其拱護之方,愈勤而愈密,使體貌尊嚴,制度肅虔,卽予小子,情文之所當然,譬若宗廟之禮,先言百官之美,其有關於所重,有如是矣。是地水原府,自卜園寢,關防增重,美哉天作之襟帶,長奉月出之衣冠,預建行宮,先寓瞻依之思,摸揭圖像,用替定省之誠,而孺慕結轖,迷不知節,每歲三百日,無日不屈指而企之者,亶在於禮行一日,而旣展省將還駕,駕住府界峴上,瞻望躊躇,不自覺其吾行之遲遲,輒召至守臣於前,申申以恪勤拱護之義,顧其職則一邑倅也,問其品則三品窠也。得其人,任其職,固不係於爵位,而朝廷擧措,不重則不威,關防姑置之,爲予整理行宮諸務之臣,豈可委諸三品邑倅也?然凡事莫若述古,南城只管保障,而大臣爲使居留,專差文宰而爲保障,則武將通擬於南城,況是地是府之所重乎?自今水原府使陞爲留守·兼壯勇外使行宮整理使,惟大臣武將須特旨,又置判官以佐之。壯勇之設營有年,而將臣之稱號未定,以待外使之出也。壯勇營兵房,爲壯勇使,而營中文牒,大將稱之,如御營使之稱御營大將。置都提擧,備其式,亦如經理廳都提擧之三公例兼,而扈衛大將,合廳以屬之,若內外營軍需兵食,辦備措處,皆不藉於經費,此所以爲所重峙藏儲用者也。予之寤寐一念,在於慕先而保民,雖似殊岐,其用一致。斯民也,先王之民也。今欲懷保小民,宜先蘇弊,弊之大者,莫過於軍營之多,是以予於初元朝參也,擧諭四目,四目之中,惟軍與民居其二。言之,將欲行之。臨先王所御之門,踐先王所御之任,而徒言而不能副其言,予雖否德,汚不爲此。使中外熟看此敎,諦究微旨,知予經之營之,啓佑我後人,祈永萬億年之本意。履素曰,園所遷奉之後,本府體貌尊嚴,管轄之人,間雖有正從二品特授之事,爵秩官銜,依舊是三品衙門,事面終涉未安矣。今伏承傳敎下者,誠爲幸甚。府使旣陞留守,又兼壯勇外使,則當先定品秩。兩都則例以從二品以上差擬,而至於本府,比兩都尤爲自別,大臣武將特除外,文宰差擬,限以正二品以上定式,似合事宜矣。上曰,正卿以上定式,今番則當特除矣。出擧條履素曰,本府亞官,旣因下敎,以判官定制矣。松都則經歷用文官,沁都則經歷用蔭官,本府判官,文·蔭問,當有定式,故仰達矣。上曰,本府不但曾有判官,小心而久任,專意吏治者,莫如蔭宰,以五品判官定式,可也。出擧條履素曰,本府旣爲留守,則畿伯當依兩都例,例兼留守,故仰達矣。上曰,依爲之。出擧條履素曰,壯勇營都提擧,亦如經理廳之三公例兼,而扈衛大將,合廳以屬之事,命下矣。都提擧依惠廳例,三公皆例兼乎?抑依軍門都提擧例,備望受點乎?上曰,此是例兼,以扈衛大將所帶之臣單付,可也。出擧條履素曰,本府旣陞留守,時府使,宜有區處之道,故敢此仰達矣。上曰,先令該曹,今日政付軍職,可也。出擧條昌順曰,壯勇營都提調差出事,命下矣。當從大臣座目擬入乎?上曰,此後則以扈衛大將時帶大臣單付,可也。出擧條命大臣以下先退。命益運書傳敎曰,政官牌招開政。又命書榻敎曰,守禦使密符,以前任全羅監司密符仍佩。又命書榻敎曰,大司憲前望單子入之,待下批牌招察任。又命書傳敎曰,以水原前府使李敬懋,刑曹判書除授。又命書傳敎曰,係是令初,益當先尊體貌,行判中樞府事蔡濟恭,拜水原府留守。又命書榻敎曰,壯勇營大將金持默,牌招聽傳敎受符。上曰,本府留守·壯勇提調·壯勇大將·御將入侍。賤臣承命出傳,與水原留守蔡濟恭,壯勇提調徐有隣,壯勇大將金持默,御營大將趙心泰偕伏進伏。濟恭曰,春寒尙峭,勞動旣多,聖體,若何?上曰,一樣矣。上敎濟恭曰,古有爲官擇人之言,今則可謂爲人設官。濟恭曰,以臣才猷,雖在年富力强之時,當此設施之初,識短才劣,無望堪承,況今精力已衰,病情又痼,保釐重任,實有辜負聖簡,僨誤國事之慮矣。心泰曰,壯勇內外使,伏承下詢,敢此仰達矣。壯勇營,今爲內外營,壯勇內使旗號,稱以壯勇內軍司命,壯勇外使旗號,稱以壯勇外軍司命,恐合事宜矣。上曰,依爲之。出擧條上命益運讀傳敎·諭書訖。命退,諸臣權退。日暮時至,益運跪告懸燈刁斗。上曰,知道。
上在水原府。停常參·經筵。
內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
大駕詣顯隆園,入齋室後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
親祭罷,入齋室後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
還詣水原府後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
傳于李益運曰,上元前後各一日弛禁事,分付巡邏營門。
李益運,以備邊司言啓曰,水原府陞爲留守,且置判官矣。本府幅員,非不廣闊,而營邑設始之後,凡百措處,與前大異,傍近屬邑,宜有合竝添補之道,而安城·龍仁·振威·果川等邑,俱是直路,事多掣礙,不可輕議。唯安山一郡,本以蕞爾小邑,近益凋弊,不成貌樣,今若以此添補,則在本府大有所益,道里見甚便近,於民亦無難處之端。安山郡,合竝移屬於水原府,倉庫糶糴,依前仍置,使本土之民受還於本倉,俾除往來負載之患,何如?傳曰,允。
敎守禦使鄭民始書。〈王若〉曰,內閣邇班,喜南藩之返節,戎垣重望,畀前軍之宿趼,注意者深,簡心之眷。惟卿,有文學政事之譽,爲國家休戚之臣,慷慨討賊之忠,麟經一部,從容同德之會,龍潛故人,精神識慮之周通,詞華特其餘事,錢穀甲兵之該貫,才猷獨超同朝,譬之北平之獨存,寡躬之倚毗可見,屹然中流之特立,平生之操守不渝。睠玆漢南一城,實惟畿左重鎭,器械儲餉,想列朝撤土之謨,襟帶金湯,仍溫祚設險之舊,肆我家緩急所恃,亦惟卿疇昔爲治。董安于之居晉陽,尙有惠澤之不忘,周畢公之尹洛邑,夙聞保釐之得宜。適當藩服之還朝,又値守禦之謀帥,歷數笠穀宿望,只欲得君重焉,況籌司例兼,不復煩卿出也。玆授卿以南漢山城守禦使,卿其祗受寵命,益懋遠獻。元帥詩書,咸曰郤縠之可,朔方部曲,應喜令公之來。繕修城池,講龍繇澤地之象,折衝樽俎,仗猛獸藜藿之威,自餘稟裁,厥有典憲。於戲,圖書潤飾,晉接頻許於讌閒,裘帶優游,節制夙有於成範,故玆敎示,想宜知悉。知製敎徐榮輔製進
十三日行顯隆園親祭敎是時,亞獻官右議政金履素,終獻官昌城尉黃仁點,贊禮禮曹判書閔鍾顯,典祀官·兼大祝修撰金羲淳,園司令尹光濩,執禮副校理李相璜,祝史吏曹正郞李運行,齋郞兵曹正郞嚴耆,贊者引儀金東覽·崔慶鎭,贊引引儀任希澤,祭監監察李宗爀。
癸丑正月十三日卯時,上詣顯隆園。擧動入侍時,行都承旨沈煥之,左承旨申獻朝,右承旨金孝建,左副承旨李書九,右副承旨李益運,記事官李海淸,假注書鄭文始,記注官承膺祚,記事官洪樂游,一提學鄭民始,檢校直提學徐有防,原任直閣鄭東浚·尹行任,檢校直閣徐榮輔·南公轍,以次隨駕。上具軍服,御壯南軒。命書榻敎曰,藝文提學許遞,前望單子入之,待下批牌招察任。上敎益運曰,與兩館提學·內閣提學,持此御題,留此試取,可也。書九跪告三吹,吹螺如例訖。上乘轎前發,至鄕校前路,下轎乘馬,詣園所齋室前降馬,入齋室,改具淺淡服·烏犀帶,乘輿詣紅箭門外降輿,就板位行再拜禮訖。仍詣丁字閣神位前,三上香,執爵獻爵。大祝進讀祝訖。上出就板位。亞獻官右議政金履素,終獻官昌城尉黃仁點,以次行禮如儀訖。上復行再拜禮,仍詣園上奉審。上拱趨三周於象設內外,敎園官等曰,樹木今則庶可成樣矣。案麓猶未茂盛,加意申飭,可也。掃雪之處太廣,且雪水利於莎草云,此後則階砌下數十步外,勿爲掃除,可也。命近侍奉審碑閣,步詣紅箭門外乘輿,由西麓,逶迤詣小西門基,親審植木勤慢訖,還御御眞奉安閣,命閣臣·承史行奉審禮。命書傳敎曰,園司陞敍,事知守僕員役·守護軍等,令該曹考例施賞,御其奉安閣,兼令衛將,各內下弓矢一部賜給,下人等,米布題給。又命書傳敎曰,百官揷羽。又命書傳敎曰,自園所洞口至崇禮門,捧上言。少頃,上乘馬進發,詣水原府。書九曰,宣傳官不傳信箭,駕後軍兵落後不來,宜有重勘之擧矣。上曰,當該宣傳官記過。上御得中亭,命文武試官入侍。賤臣承命出傳,與文試官藝文提學徐有隣,弘文提學李秉鼎,校理李相璜,修撰金羲淳,武試官水原留守蔡濟恭,訓諫大將徐有大,御營大將趙心泰,兵曹正郞嚴耆偕入進伏。命考券試射訖。命書傳敎曰,今日水原府邑底儒生試取時,賦居首幼學尹持昇,表居首幼學趙萬元,竝直赴殿試。幼學李奭祚,年過八十,應製旣入格,今日又參榜,特賜御批,一體直赴殿試。賦之次三下幼學尹絖,表之次三下幼學權佑,直赴會試。表次上生員任禹常,幼學申百顯,賦次上幼學金致聖,生員申光軾,幼學申勗,各紙一卷賜給。又命書傳敎曰,八十一歲老人之自作自書,精力之强健,可謂瑞物,直赴李奭祚,令本府優給米肉。又命書傳敎曰,依昨年例,明日當還宮,令留都營知悉。又命書傳敎曰,治道之役,不但用民力,最難者掃雪。旣有培養峙捷路,至於細南橋大路,則除非特敎,勿爲掃雪,亦勿治道事,分付。又命書傳敎曰,駕過之處,當有惠政。況昨年穡事,本府海面民情之頷顑,無異於湖西云,外此他面,亦可推而知,令道伯抄其最饑困者,白給糧資,以示朝家爲本府地方,推及坊內民人之意。廣州·衿川輦路面,亦依此爲之。至於果川治道之役,民力倍入,一體抄飢白給事,分付。前全羅監司鄭民始曰,本道禁衛軍,今年爲上番當次,而災荒旣甚,時氣又熾,非但資裝之難辦,此是莫重宿衛之軍,則以不淨處,許多軍卒上來入番,亦甚未安。在前如此之時,多有停番之例,一番則已爲裝發逢點,雖無及矣,自二番停番似好,下詢廟堂處之,何如?上曰,停番。嶺南亦有尤甚處上來者乎?令廟堂草記,稟處,可也。民始曰,本道尤甚邑中,興陽·珍島爲最尤甚,以今民勢,稅大同,實無趁限準納之望。取考丙午前例,有蘆嶺以下十三邑大同米,三分一,待秋停退之事矣。京廳需用,亦甚苟艱,雖難許多邑停退,至於興陽·珍島,則宜施別般軫恤之政,兩邑大同米,限折半,依近例待秋停退,何如?上曰,依爲之。民始曰,考見本道設賑時前例,則私賑邑,只令守令自備,或用富民願納穀,而願納穀旣難多得,守令亦難優辦,故賑政每有不實之弊。旣是私賑,則雖不可劃給公穀,至於空名帖,與穀物有異,若干分俵於私賑邑,以爲補用之地,似無所妨,故臣於今番,則與公賑邑,一例俵給,使之作穀。此穀則令私賑各邑,仍爲取用於賑資,何如?上曰,依爲之。民始曰,本道木大同上納各邑,旣有木邊參半之命,又以如有不得不純錢處,往復該廳,許令代錢爲敎。木邊參半,已是莫大之恩澤,民情莫不感激,而但本道綿歉,可謂無前,一道同然,至於純錢,實無區別取捨之道。以今木貴,當年大同,雖許木邊參半,必無趁限準納之勢,旦於此中,又有純錢,則京廳需用,亦當不敷。臣意則今年木大同當納者,竝以十月退限,使之備納,則庶爲紓力之方,亦爲均惠之道,故敢此仰達矣。上曰,依爲之。民始曰,本道宣化堂,及行閣四十餘間,一竝新建,而在前宣化堂重建及南門新建時,監董裨校,有狀聞請賞之例矣。今番則雖不狀聞,而監董之臣,帶率軍官折衝金學祖,將校折衝金厚性,閑良金恒城,不無效勞,亦有前例,故敢此仰達矣。上曰,旣有前例云,竝施加資之典,可也。出擧條日暮時至,益運跪告懸燈刁斗。上曰,知道。命權退,諸臣以次退出。
上在昌德宮。停常參·經筵。
內閣·政院·玉堂·藥房·朝廷二品以上·六曹堂上·兩司長官口傳經宿問安。答曰,知道。
大駕詣果川縣晝停所後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
大駕詣舟橋司後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房·朝廷二品以上·兩司長官·宗親·儀賓口傳問安。答曰,知道。
沈煥之啓曰,右副承旨李書九,謂有情勢,纔已出去矣。今此動駕,承旨不可不備員,卽爲牌招,何如?傳曰,許遞,令該曹口傳付軍職。
傳于沈煥之曰,承旨前望單子入之,待下批牌招察任。
承旨前望單子入之,徐榮輔落點。
兵曹口傳政事,副司直李書九。
癸丑正月十四日辰時,上自水原府還宮入侍時,行都承旨沈煥之,左承旨徐榮輔,右承旨申獻朝,左副承旨金孝建,右副承旨李益運,記事官李海淸,假注書鄭文始,記注官承膺祚,記事官洪樂游,一提學鄭民始,檢校直提學徐有防,原任直閣鄭東浚·尹行任,檢校直閣南公轍,以次隨駕。上具軍服,御隱若軒。益運跪告三吹,吹螺如例訖。上乘轎進發,駐轎於水原終境,命水原判官入侍。賤臣承命出,與金魯成偕入進前。上敎曰,凡事無論大小事,必與留守相議爲之,其中可以變通者釐正者,爾皆抄錄事實,詳探物情後,上京來待,可也。進詣果川,御富林軒,命畿伯率各務差員入侍。賤臣承命出傳,與京畿監司徐鼎修,廣州府尹徐有臣,果川縣監李祉源,衿川縣監李洛秀,偕入進伏。有臣等各奏職姓名訖,上敎有臣曰,卿到任屬耳,別無可問之端,而今番幸行,果無爲弊之事乎?有臣曰,聖念憧憧,每除擾民之事,故實無民弊之可達者矣。上敎祉源等曰,爾等之邑,有何弊端?祉源等曰,別無弊端矣。上曰,昨下傳敎,爾等見之乎?抄飢之際,分俵之時,務盡誠意,其中面里最尤甚處,從所見,或爲白給,可也。仍命退,少頃,上乘轎,前詣舟橋司,御望海亭,賜侍臣等饌,渡涉號令如右訖。上改具戎服,乘馬渡舟橋,由崇禮門,入敦化門·協陽門還內。諸臣以次退出。
上在昌德宮。停常參·經筵。
藥房都提調洪樂性,提調金文淳,副提調沈煥之啓曰,園寢展禮,聖慕克伸,鑾蹕穩旋,下情歡忭。伏未審累日動駕之餘,聖體,若何?寢睡·水刺之節,何如?勞動旣多,不瑕有損,臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李尙度啓曰,大司憲趙宗鉉,掌令李日運·姜文會,持平金復仁·呂駿永呈辭,執義未差,監察茶時之意,敢啓。傳曰,知道。
李尙度啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
李尙度啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李尙度啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
林濟遠啓曰,假注書鄭文始,身病猝重,勢難察任,今姑改差,何如?傳曰,允。
鄭文始改差,代以李垿爲假注書。
傳于林濟遠曰,右承旨入侍。
傳于林濟遠曰,同副承旨遞差。
傳于林濟遠曰,承旨憊矣,守宮及昨日除拜者外,竝許遞,與未差之代,前望單子入之,待下批牌招察任。
承旨前望單子入之,徐邁修·林濟遠·尹理相·李尙度落點。
傳于林濟遠曰,留都堂上承乏雖點下,公罪則公罪,太涉遽然。吏曹參議申耆許遞,摠管柳誼,仍任前職,吏曹·刑曹堂上前望單子入〈之〉,兵曹堂上,口傳差出。
林濟遠啓曰,卽者中樞府錄事來言,判府事金鍾秀,今方出去楊州地云,係是大臣去就,敢啓。傳曰,知道。
吏曹·刑曹堂上前望單子入之,刑曹參判李在學,參議鄭致淳,吏曹參判沈煥之,參議李冕膺落點。
吏曹口傳政事,以金翊休爲兵曹參判,申耆爲參知。
傳于林濟遠曰,行宮整理使之職銜,卽如關西伯之例兼外度支也。旣有職名,則宜專職務,況行宮凡事,上自御膳御用,下至分辦雜物,皆出於本府,著在定例,亦令條列草記,稟處,以爲遵行之地。
傳于林濟遠曰,畿輔,防禦重地,不可一日曠任,左防禦使屬之何邑當否,大臣·兵判相議,論理草記,稟處事,言于廟堂。道伯例兼居留,政官待開門牌招開政,兼留守及左防禦使下批。禿城中軍,依前當爲本府所管之中軍,而履歷則只當用大興例乎,抑稍尊階級乎?職掌則只管緝詰之政,而不兼討捕使名乎,抑討捕使,使新設之防營兼帶乎?亦令廟堂指一稟處。
傳于林濟遠曰,此亦爲民之意也。行幸前夜,特命承旨,書置傳敎,回鑾前臨時頒布矣。今日始取見正書朝報,以上元前後各一日,弛禁書出,近來承宣事皆如此。以此文勢觀之,上元當夜,當依例夜禁乎?當該承旨遞差,上元前一日至後一日弛禁,改書頒布事,該房知悉。
傳于林濟遠曰,上元前一日至後一日弛禁事,分付巡邏營門。
李尙度,以備邊司言啓曰,全羅前監司鄭民始湖南上番軍停止事所啓批旨內,嶺南亦有尤甚處上來者乎?令廟堂草記,稟處事,命下矣。嶺南上番軍當次,問于禁·御兩營,則御營廳則以爲今年鄕軍上番,非嶺南當次,禁衛營則以爲嶺南雖是次第,當番在於今年十二月云。徵番旣在秋成之後,則尤甚處,上來與否,似無可論矣,敢啓。傳曰,知道。
李尙度,以兵曹言啓曰,今番顯隆園幸行時,隨駕將校·軍兵,各差備等犒饋,依定式,以乾物分給之意,敢啓。傳曰,知道。
李尙度,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
李尙度,以壯勇營言啓曰,每歲春秋,園幸居先,則乾犒饋,依例分給事,曾有定式矣。今番園幸時,本營隨駕將校·軍兵乾犒饋,依定式,磨鍊分給之意,敢啓。傳曰,知道。
李尙度,以訓鍊都監言啓曰,今番顯隆園擧動時,衛內將校·軍兵等處,十三日饋粥之意,敢啓。傳曰,知道。
李尙度,以訓鍊都監言啓曰,今番顯隆園行幸時,隨駕將校·軍兵及武藝廳犒饋,依定式,以乾物磨鍊分給之意,敢啓。傳曰,知道。
李尙度,以御營廳言啓曰,依下敎,今番園幸時,駕前別抄·兼內吹及本廳隨駕將校·軍兵等處,十三日饋粥之意,敢啓。傳曰,知道。
李尙度,以御營廳言啓曰,隨駕駕前別抄·兼內吹及將校·軍兵等處,依定式,乾犒饋磨鍊分給之意,敢啓。傳曰,知道。
李尙度,以舟橋司言啓曰,依下敎,舟橋司監官·領將·船匠別單,二度書入之意,敢啓。傳曰,知道。今番行幸,初欲念前後爲之,以解凍之在近,進定於旬後矣。此乃爲江民之意也。今下賞典,依判下卽爲分給,而日氣自今日,西南風緊吹,益凍之意,舟橋,先自鋪板撤去,俾勿遲滯,可也。
大司憲趙宗鉉箚曰,伏以,臣於昨日園所陪扈之路,伏承差祭外,百官勿許參班之敎,臣等聚首訝惑,莫省所以,聖敎之下,不得不蒼黃退待於洞口矣。回鑾後,始伏聞初無勿參之敎,乃是喉院誤傳之致云,展禮園寢,百僚參班,禮意有在,所重何如,而致令已會之班,未免中途而罷,大關國體,有駭聽聞,此不特一時傳敎誤傳之比而已。請當該承旨,亟施譴罷之典。取進止。答曰,省箚具悉。箚辭可謂得體,然聞其事實,似是下屬,次次誤傳,承宣推考。禮監吏之誤傳,卿亦有不飭之責,而奏御文字,在所敬謹,況箚牘,卽臺臣隨身之物,則今以非肅單,似啓目之本書納者,大關臺體。卿則遞差,無一言捧入當該承旨,亦爲遞差。
都承旨徐邁修疏曰,伏以,先朝寶曆,百齡斯屆,新元景籙,萬壽無疆,園蹕穩旋,玉候增康,殿宮悅豫,尺衣奉歡,臣民蹈忭,率普惟均。仍伏念臣纔自海鎭蒙恩,還朝之路,連伏奉敎旨下者,先有三銓馹召之命,繼有亞卿晉擢之寵,知申之再除,金吾之兼授,又復竝在其間,恩光被海,華誥織路,島氓爲之聳觀,行旅莫不動色,臣惝怳驚懼,如夢如眞,莫省所以得此於聖明也。噫,臣本一殘常蔭耳,戇愚菲劣,素無尺寸之長,僥倖一第,又値衰老之境,低徊冗散,固其本,今尊寵華顯,豈曾夢到,而幸際明時,偏蒙殊知。魯鈍近於多質,則褒之以純慤,疎迃似乎無竸,則詡之以公平。由三司而驟置於緋玉之列,篾一效而屢試以淸要之任,察其無他,則或開其進言,恕有難冒,則曲副其辭官,隨事庇覆,到底成就,式至今幸免大何,伊誰之賜也?無如昏迷多錯,動則生疣,向來政注,自速嚴敎,至今追訟,惶汗浹背。擇擬之命,旣勤提耳,則尤宜細考政案,益致難愼,對揚我聖上擇入分憂之至意,而率爾排望,全失照檢,終至冒請變通,致煩酬應。論其辜負,合被重誅,而恩補薄罰,非罪伊榮,曾未數月,旋命內移,恩除寵擢,仍又聯翩於十數日之內,有若無罪可論,有勞可紀者然,臣誠惶惑,罔知所以措躬也。雖使臣僨誤不著於已試,資歷適當於久次,前此兜攬,已極踰濫,況釋褐纔及七年之間,節次推遷,平步高擧,以至於今日非常之誤恩,臣愚死罪,竊恐至哲之明,一失於愚臣也。嗚呼,亞卿,卽古所稱命德之器也。雖其人不如古,器隨而降,未必優有其德者,必膺是命。然或以才望焉,或以勞勩焉,或以勤久焉,鮮或有不虞濫觴,則臣於此三者,豈嘗有彷彿其一焉者乎?此殆臣冥升不已,顚沛將至,卒當此僬僥之千勻,蚊負之泰山,以益其過福也。臣自聞命以來,凌兢怵惕,五內失守,區區廉愧,未暇及於物議之可畏,名器之難玷,而只自反身而憂者,不啻臨深而履薄也。昨於歸路,馳進行在,急於陪扈之禮,雖不獲已祗肅新命,而若其仍因盤礴,若固有之,豈臣斷斷本情之所敢出者哉?臣本朴素無文,不解漫語,豈敢一毫飾讓,模倣例巽,爲此瀆擾之說哉?傾瀉肝血,亶出誠曲。臣所仰恃者,以聖上平日眷顧之隆,亦或憫察於此,玆敢不避猥越之嫌,疾聲仰籲於天地父母之下。伏乞聖慈,特垂鑑臨,曲賜矜諒,亟命收還臣新授資秩,以重名器,以安私分,則終始生成之澤,實無大於此者,臣不勝攢手祗祝焉。且臣防踏僉使解由未出,其於公格,尤不可冒膺,竝乞照例遞免焉。臣無任云云。答曰,省疏具悉。解由勿拘,卿其勿辭行公。
黃海監司金方行疏曰,伏以,園寢祗謁,聖慕克伸,鑾蹕穩旋,玉候冞康,臣民慶忭,小大惟均。仍伏念臣身之前後遭罹,萬無一幸,而聖澤之終始生成,逈出千古,坑坎而袵席之,滓穢而薰休之,隆恩厚渥,與天無極,毛髮頂踵,罔非造化之攸及,而官秩恩榮,初豈意望之敢到哉?至於師儒之職,是何等峻選,而一朝擧而加之於人望之外,以臣譾劣,以臣昏謬,豈有一分可堪之望,而猶且拚棄廉偶,冒沒承膺,不知臣者,謂臣貪榮,知臣者,謂臣怵分。臣雖冥頑不靈,如魚如豚,一段彝性,尙有不泯者存焉,則其感祝之忱,圖報之誠,寧不萬倍於人,而只緣才具不稱,負乘踰分,昏憒之性,觸事冥,愚迷之識,隨處生疣,三載于今,一無自效,以至士習之日趨淆漓,文風之漸至委靡,無往非罪,臣實自知。噫,得有今日,緊誰所賜,而晝宵感結之忱,終歸辜負之科,塵刹圖報之念,畢竟僨誤,而中夜無寐,撫躬自悼,惟願速被誅殛之典,少贖不忠之罪矣。千萬不自意,海闑新命,遽下於蹙伏求死之中,臣誠惝怳震悸,莫省所以致此也。嗚呼,以臣一身而辜恩於前者,雖欲追補於後,僨事於內者,未必能效於外,矧乎方面之寄,其爲任之重且大,又如何哉?上而承流宣化,修明風敎,下而興利除害,奠安民生,大而考績黜陟之政,少而聽理剖決之責,非若一官一事之隨分可了,則自顧人器,萬不近似。況此海西一路,歉荒之餘,瘡痍未蘇,虽蠢之俗,剸理尤難,自非才諝優於彌綸,威望足以彈壓者,則不可以當是任也,明矣。臣若徒怵義分,不量而入,舊罪未勘,新孽復作,則于斯時也,雖以我殿下之至仁至慈,覆載如天地,撫育如父母,亦安得輒煩聖慮,每每曲保哉?左右思量,旣無膺命之路,則亦不敢一向泯默,猥陳短章,仰瀆崇嚴。伏乞聖明,察臣言之非出飾讓,諒臣才之不可堪任,亟命鐫改,以幸公私,不勝萬幸。臣無任云云。省疏具悉。卿其勿辭,往哉剛克。
癸丑正月十五日申時,上御重熙堂。右承旨入侍時,右承旨徐榮輔,記事官李海淸,記注官金良倜,記事官洪樂游,以次進伏訖。上命讀諸上言,仍書判付訖。上曰,卽爲回啓,俾無遲滯事,分付,可也。命退,承史以次退出。
上在昌德宮。停常參·經筵。
卯時,月食。
傳于李書九曰,行幸時,慈殿宮問安往來承旨所騎驛馬,例爲立把於諸道,而近因省弊,驛馬則勿把,其代以訓局馬兵,分塘定立,而或有封書外濫騎之弊,申飭何如,則以今番現發觀之,留都營狀啓,亦用此馬,若此則立拔之意,果安在哉?況如是之際,馬兵·馬匹,其可堪乎?欲省外驛之弊,反貽馬軍之害,前此屢次申飭之下,該營擧行,焉敢若此?留陣大將李漢豐,爲先從重推考。此後除非內下封書外,騎塘馬者,直以紀律從事,不飭之將臣,以濫騎律論,書付各營,每當行幸時,將臣知此意,預爲申明嚴飭。
李書九啓曰,卽見咸鏡監司金憙有旨祗受狀啓,則李鎭翼之名,誤以翼鎭書之。人名誤書,係是不審,推考,何如?傳曰,允。
行大司憲趙宗鉉啓曰,臣屢叨見職,觸事瘡疣,至於日昨陪扈之班,禮監吏之檢飭,卽其職責,而臣矇不檢飭,乃因誤傳之言,竟闕享班之禮。疏箚紙之預待,亦是府例,而臣初不預待,全昧敬謹之體,終歸草率之科。聖批之下,罪戾自著,臺體之壞,臣實爲首,而承宣被罪,臣獨倖逭,惶隕恧蹙,無地自容。以此情踪,何敢晏然?昨緣日暮,今始來避,所失尤大,請命遞斥臣職。答曰,昨批,旣有遞差之命,卿何來避乎?卿之見任,可謂毛將焉傳,卿則退去。書出旣不致察,來避因仍昧然,捧納承旨遞差。仕進之後,無不呑棗,捧啓之時,亦皆傍觀,添一酬應,此固惟允之義乎?在院承旨,一竝遞差,前望單子入之,待下批牌招。傳曰,昨於憲長批中,有卿則遞差,無一言捧入承旨亦爲遞差之句語矣。今因避啓事起疑,取見批旨原本,傍有抹改處。致此漏書,司謁雖未瑩誤傳,文勢不接,則豈可不微稟乎?昨夜批答書出承旨罷職。
承旨前望單子入之,趙尙鎭·申耆·李書九·南公轍·金翰東·李身晦落點。
李書九啓曰,新除授右副承旨金翰東,時在慶尙道安東地,同副承旨李身晦,時在全羅道全州地,竝斯速乘馹上來事,下諭,何如?傳曰,允。夙夜之職,不可曠任,竝姑許遞,申飭上來。
兵曹口傳政事,副司直徐榮輔。
李書九,以備邊司言啓曰,傳曰,畿輔防禦重地,不可一日曠任,左防禦使,屬之何邑當否,大臣·兵判相議,論理草記,稟處事,言于廟堂。道伯例兼居留,政官待開門,牌招開政,兼留守左防禦使下批。禿城中軍,依前當爲本府所管之中軍,而履歷則只當用大興例乎,抑稍尊階級乎?職掌則只管緝詰之政,而不兼討捕使名乎,抑討捕使,使新設之防營兼帶乎?亦令廟堂指一稟處事,命下矣。左防營,當於竹山·長湍·富平·仁川·南陽中移設,而竹山地勢,稍異長湍,移屬於坡州已久,不必更議。富平,前無意義,仁川,雖稱形便,而設始似費事力,則當以南陽爲歸。蓋其關防也,軍校也,不至於大更張,而自可置防禦營。京畿左防禦使,移設於南陽府爲宜,問于兵曹判書臣李文源,則其議與淺見一般。禿城中軍履歷,當用大興之例,而本府留守差擬。視松留,加一等爲正二品,則中軍亦當稍尊階級,以邊地以上,差遣定式,而只管緝詰之政。至於討捕使,係是京畿討捕使,則恐不可付之水原中軍而已。此則一體移設於新設防營,水原一府內,禁戢之政,亦當依松·沁兩營例,當自本府擧行,竝以此,分付,何如?傳曰,允。
以全羅監司鄭民始狀啓,羅州牧漂海人金水長等,今旣生還,恤典及屯稅·漁稅蕩減恩典,似當還收,令廟堂稟旨分付事,傳于李書九曰,特爲蕩滌事,回諭。
李書九啓曰,吏曹判書鄭昌順,參判沈煥之牌不進推考傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
有政。吏批,判書鄭昌順牌不進,參判沈煥之進,參議未差,右承旨李書九進。啓曰,判書鄭昌順受由,參議未差,小臣獨政未安,何以爲之,敢稟。傳曰,仍爲之。以成鼎鎭爲兵曹參議,鄭晩錫爲吏曹佐郞,兼水原留守單徐鼎修,安山郡守申昔減下。
兵批,判書李文源病,參判金翊休未肅拜,參議李濟萬入直進,參知成鼎鎭未肅拜,左承旨申耆進。副司直柳誼·閔台爀·尹㬦,同知崔祥麟,僉知廉重鉉竝單付,京畿兵馬左防禦使單南陽府使具紞,副摠管柳誼仍任事,承傳。
以安城郡守望筒,傳于李書九曰,安山前郡守單付。
吏批,再政。兵曹參議單李濟萬,參知單成鼎鎭,安城郡守申昔單付事,承傳。
李書九啓曰,南陽府使兼防禦使下批諭書密符,當爲傳授,密符則使宣傳官齎傳,諭書則安寶後,使院吏齎傳,何如?傳曰,允。
南公轍,以備邊司言啓曰,本司文郞廳摘奸時,執捉諸人之見囚於果川及水原府者,從輕重決處後,草記事,命下矣。被捉委折,旣未覈實,且在囚者,俱是各營各司下人,竝押來本司,以爲査問後,分輕重勘處之意,敢啓。傳曰,知道。
李書九,以兵曹言啓曰,羽林衛將安橚,時帶宣傳官,勢難兩處供職,呈狀乞遞,禁軍之任,改差,何如?傳曰,允。
李書九,以兵曹言啓曰,龍虎營待年軍宋德弼,今正月十三日,楊州新峴近處,中虎一頭私獵捉得以納,故依例封進,而取考軍兵捉虎施賞前例,則先殺軍三升一疋,木綿二疋,布子一疋,而待年軍則例陞元軍矣。今此宋德弼,係是待年軍,依他例,元軍陞實之意,敢啓。傳曰,知道。捉虎軍,書啓,可也。
南公轍,以戶曹言啓曰,舟橋司船匠都邊首車二福等三名,使役別單判付內,各木二疋,米五斗,或帖加間,從自願擧行後,草記事,命下矣。問于本司,則車二福·金宗河·崔明倫等,皆願帖加云,故米·木施賞,不爲擧行,而帖加一款,分付兵曹,何如?傳曰,允。
李書九,以刑曹言啓曰,依下敎,司鑰車大興,別監李弘根,着枷嚴囚,司謁李德鳳,本曹逢授之意,敢啓。傳曰,知道。
刑曹啓目,猥濫擊錚人等,原情後錄爲白乎旀,交河李彦海原情勿施,照法嚴處,安東柳井祚,原情置之,東萊李命臣,令道臣詳査決處,靈光河載弘,令道臣詳査處之,何如?判付啓,竝只依允爲旀,近來擊錚,猥濫太甚,駕前咫尺,無難喧聒。除非遠望處,如法爲之者外,一竝勿施之意,旣有飭敎,則又何如是多數移送乎?此蓋考喧都事,不能申飭之致,爲先從重推考。曹屬受去之際,亦安知無奸弊乎?卿其査實懲治爲旀,李彦海則猥越雖甚,卿是武將,從公決給,俾無更訴之弊。柳井祚一事兩呈,法當勿施,聞其原情,情則可矜,只以上言回啓爲良如敎。又啓目,擊錚人徐聖彬原情云云。所供如此,上裁,何如?判付啓,分付該道,俾卽從公決處爲良如敎。
行吏曹判書鄭昌順疏曰,伏以,展禮園寢,聖慕克伸,鑾蹕穩旋,玉體萬康,臣忝在陪扈之列,益切忭幸之忱。仍念臣少劣識短,年邁病痼,毋論淸朝要膴之職,雖在閑司冗漫之任,已不堪於器使之末,而前冬西銓之除,忽下夢想之外,察典有期,巽牘靳許,遂至冒膺,遽經大政,譬如力盡之駑,尙徘徊於末路,哀鳴之鳥,猶眷戀於舊枝,非但自慙,亦堪自傷,其不能任服乘之勞,有騰翥之志則明矣。況其瘡疣之難掩,實荷涵貸之洪私,而威顔咫尺,猥陳衷懇,特賜體諒,仍許鞶遞,竊幸衰癃之實狀,已蒙天鑑之俯燭,從此匪分之職,庶無再誤之恩。迺者東銓復授之命,又在西銓纔遞之餘,未踰旬望之頃,迭據兩銓之長,微臣兜攬之懼,有不暇言,而古人壠斷之譏,殆亦近之,私心震懍,靡所容措。如無人非,必有鬼責,此固臣命卒之秋也。時在元朝,禮重祗謁,祈年社壇,義在駿奔,恭俟禮成之日,以爲瓜遞之期,而又當園幸,不敢言私,遂以副急之出,便成蹲冒之計,每一循省,冞增愧懼。今則新年之禮儀,次第利成,區區去就之義,亦可以自伸矣。臣本蒲質先瘁,殘齡已頹,病與齒添,氣隨年衰,平居杜門,視蔭度日,公車之報不見,爭市之言不較,身在城闉,心同野傖,而特以禮防之年限未至,朝籍之名姓猶在耳,雖存縷息,無異尸居,尙可與論於銓衡機務之任哉?然此亦臣一身之私事,而堂堂聖朝任官之方,傳之京外,垂之來後,豈不笑朝廷之空虛,駭四方之聽聞哉?目今履端之景福川至,勵精之明政日新,而使此衰憒之賤品,冒授東西之銓柄,至以冢宰重任,寄之於不生不滅之人,置之於若存若無之地,從他笑罵,任渠瘝素者,實非新年惟新庶政之義,今臣求解一念,如望歲焉,非直爲私,寔出爲公,此不待臣辭之畢,而必有以處之矣。伏乞聖明,察臣言之非出飾讓,念臣職之不可虛縻,將臣所帶銓部·籌堂·有司等任,竝賜鐫免,仍刊前望,以重選任,以安私分,不勝大願。臣無任云云。答曰,省疏具悉。卿其勿辭,調理行公。
敎黃海監司金方行書。王若曰,有若虞四岳分治,海西居一於八路,政須漢千石共理,管下凡卄有三州。以地則爲畿右唇齒之形,擇人則重河東股肱之寄,西接灣·箕之孔道,歲過三使星之行,南通登·萊之漂船,地惟一帆風可到。土饒鹽魚銅鐵之産,尙患供億之難支,士須習弓馬馳射之才,然後緩急之足恃,更兼習俗之獷悍,重以積弊之蝟興,孰可以來旬來宣?予所以其難其愼。惟卿,不似今人樣範,自有古家風儀,恬謹淳愨之操,卽其外貌,前後拔擢之眷,簡惟上心。珮銅虎之符而克著湖治,踐金馬之署而遂長泮席,歷試旣久,眷毗實深,玆授卿以黃海道觀察使兼兵馬水軍節度使·巡察使·海州牧使,卿其益勉弘猷,祗若休命。非剛無以戢猾,卿其勉言在玆,惟廉庶幾律貪,予所期望者此。無憚大吏,克明三考之規,綏我小民,毋使一夫不獲,自餘裁稟,悉有典章。於戲,若興學詰戎之方,亦惟施措間事,苟利國便民之政,何待勸勉後爲?故玆敎示,想宜知悉。
上在昌德宮。停常參·經筵。
李書九啓曰,大司憲·執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。傳于南公轍曰,左副承旨入侍。承旨前望單子入之,沈煥之·李益運·柳匡天落點。
李書九,以吏曹言啓曰,訓鍊都監哨官洪普泳,永平居良人李墨男等,爲其父上言,而限內不爲現身,戶口亦不來呈,上言內辭緣,竝依例勿施,何如?傳曰,允。
李書九,以忠勳府言啓曰,本府近甚凋殘,殆不成樣,實非列聖朝優待勳臣,設置盟府之盛意,臣忝在首堂,常切憂悶矣。都事朴宗輔,淸謹綜密,隨事釐正,庶有蘇救之望,而今當瓜朔,將至遞改,誠甚可惜。況且新定事例,未及就緖,若使付之生手,則恐至功虧一簣,姑爲仍任,何如?傳曰,允。
申耆,以備邊司言啓曰,頃奉筵敎,忠淸兵營方物,兵使李光燮親自封進,而監營,以虞候替行論罪,且兵使封進日字,在於監司論罪之前,其間事實相左,委折査問該道監兵使處矣。卽見忠淸監司李亨元所報,則以爲監營所封方物,前期卜定於兵營,則兵使成報狀,監封以送,而封進官,例以兵使,懸錄於物目單子矣。今番正朝方物,虞候之替代監封,實是無前之事,果有所請罪,而若其兵使所封進上,自兵營直爲封進,本不關由於監營矣。狀啓中虞候代封云云,非兵營方物,卽監營方物云。兵使李光燮所報,則以爲巡營所封方物,例自兵營監造,前期上送,而今番所遭,實關廉防,辭狀癈務,故勢難如例呈牒,果使虞候替報形止,而兵營方物,前已親封云矣,敢啓。傳曰,監營卜定物種之虞候替行,是豈狀聞之事乎?道臣推考,可也。
申耆,以備邊司言啓曰,統制使李潤慶狀啓,有回啓之命矣。取見其狀本,則盛陳兩農失稔,民勢遑汲之狀,仍以爲營庫儲留各樣木,今爲三十三同二十四疋零,而渝濕鼠破,僅完不腐者爲八同三十二疋,當寒民情,如是矜悶,則以此將棄之物,救彼濱死之民,恐合兩便。以腐傷木中,十四同四十九疋,自開賑之日,視其緩急,量其容入,計尺裁縫,俾各掩體。旣係改備之木,則某樣拮据,以爲充報,而不待朝家知委,輕先遷動,惶恐待罪。其餘朽傷木九同四十三疋零,又過數三年,則永無形體,當成塵土。莫重之需,公然耗失,亦甚可悶,及今木貴之時,從價發賣,待其綿登,改色貿充爲辭矣。統帥事,多有訝惑者,雖未知庫儲木完破之爲如何,而前此幾許同,歇價發賣,已涉乖當,特以遂事勿說之義,使之待豐作穀,今又有十四同之不爲狀聞,輕先出用,九同零之從價發賣,仰請改色之擧,莫重軍需,蕩然無餘。帥臣道理,固不當若是,當其設賑分穀之時,旣見懸鶉呼寒之民,則惻然動心,人情所同,而轅門之內,莫非軍卒,統營之俸,本不纖薄,欲推同袍之義,捐此廩祿,救彼凛栗,夫孰曰不可,而今乃以軍需所儲,或先給,或後請,原其心則雖出恤窮,論其跡則大關違式。向來風落松之擅給,過加曲恕,今番軍需木之壇用,復事因循,則來頭之弊,不可勝言,譴罷之典,猶屬薄勘。巨閫賑政,設始方張,今姑參酌,待畢賑,拿問定罪。毋論充報與發賣,旣行旦始,有難中撤,十四同依所請斯速拮据,以錢充報,九同零亦爲依所請發賣價錢,一依前發賣例,待豐作穀,形止竝令伏聞。此後則凡係公貨軍需,不計多小新舊,狀請回下前,毋敢擅用,自歸犯科之意,一體嚴飭,何如?傳曰,允。雖云擅便,似出爲民,該帥臣,爲先從重推考,可也。
李書九,以兵曹言啓曰,龍虎營待年軍宋德弼,中虎一頭捉納,依例陞實草記判付內,知道,捉虎軍書啓,可也事,命下矣。本營待年軍宋德弼,依下敎,別單書入之意,敢啓。傳曰,知道。
李書九,以壯勇營言啓曰,本營軍餉色郞廳鄭致綏,與新除授都提調洪樂性,有翁壻應避之嫌,呈狀乞遞矣。謹按大典通編,各司例兼提調,與郞廳有勿避之文,而都提調與戶曹判書之例兼惠廳,差間,翁壻與他相避自別,郞廳鄭致綏,改差,何如?傳曰,允。
申耆,以壯勇營言啓曰,謹依下敎,牙兵事,往復禁衛營,兼內吹事,詳問宣傳官廳,則禁衛大將李漢豐,以爲槍劍軍,旣係衛內,今此移屬,別無相妨云。啓螺宣傳官安橚·李益煥,以爲兼內吹,本非舊制,則今雖移屬元內吹·假內吹,與龍虎營細樂手,自在擧行,更無掣礙之端云矣。禁營牙兵一百四十名,雖全數移屬,似無難便,而該營存革之弊,不可不念,就其中七十名及御營兼內吹三十名,竝與其接濟之需,而移屬本營,何如?傳曰,允。
李書九,以武臣堂上朔試射試官言啓曰,今日試射時,羽林衛將折衝李弘遠,片箭邊一中,騎芻二中,以矢數計之,則雖未滿四中,騎芻,例有倍劃之規。依前例,勿爲罷職,何如?傳曰,允。
李書九,以舟橋司言啓曰,舟橋,自今日撤排之意,敢啓。傳曰,知道。
以水原府留守蔡濟恭啓本,龍仁童蒙金必達擊錚辭緣,令該曹稟處事判付內,纔判安東柳姓入之供案,又有此原情,一邊之言,雖難獨信,一訟之決,竝囚兄弟,未知有甚委折而然是旀,邂逅與否,亦所當覈,詳査狀聞事,下諭道伯爲旀,京中則鳴錚之類,捧供卽放,不待回下本府,依此擧行事,一體下諭于畿伯爲良如敎。
禮曹啓目,粘連觀此咸興成佛寺僧守敬等上言,則本寺雖已重建,碑刻尙未改豎云,今此立碑一款,亦令道臣從便擧行之意,分付,何如?判付啓,自有所重,令道伯重刻豎立爲良如敎。又啓目,粘連觀此高城楡岾寺僧宗洙等上言,則本寺樓閣,將至頹壓爲言矣。旣是名山,且有舊蹟,一任頹圮,亦自可惜,令道臣從便指揮,俾無空廢之患,何如?判付啓,分付道伯,取考先朝己丑重修已例,使之修葺爲良如敎。又啓目,粘連西部居幼學尹度喆上言,鈴原府院君墓碑閣,旣因道臣筵達修擧,則延安府夫人墓碑閣,似當一體修擧,而係干恩典,臣曹不敢擅便,上裁,何如?判付啓,所重一般,分付道臣,亦爲建閣爲良如敎。
吏曹啓目,粘連廣州居幼學尹鼎九上言,曾前近九十老人,多蒙嘉善階,願蒙加資之典亦爲白有臥乎,士庶年滿九十,始許加資,乃是定式是去乙,其矣父庚戌加資,旣出特恩,而今又泛引年近九十之例,請蒙恩資。雖曰爲父,其干恩之習,倖望之漸,實關後弊,上言內辭緣置之,其猥越之罪,令該曹科治,以懲民習,何如?判付啓,鄕曲之人,不識事例,不是異事,曉諭法典,嚴飭放送爲良如敎。
刑曹啓目,粘連安東居草土罪人柳井祚,以十六稚弱之年,滿紙原情,無非詬罵土主之說,而有非平說道理之意,揆以尊命吏慮後弊之道,恐非細故兺不喩,施刑旣由違令,訊杖不過十五,則固不足爲致命之端是白遣。況旀,一事再呈,亦涉無嚴,故果請置之。旣承上言回啓之命,上裁,何如?判付啓,因催科用杖,似非法外,無論邂逅與否,其妻又下從,爲其子者之心,豈不如此?但其事實,不可以其矣所訴決處,嚴飭道伯親執,詳査狀聞後,稟處爲良如敎。
漢城判尹金文淳疏曰,伏以臣待罪見職,七朔于玆,隨處觸事,無往非罪,尋常懍惕,如負大何。至若今番柳井祚上言中,攙及臣身者,其事實之虛謊,語意之危險,實是千萬意慮之所不到,臣於此,亦何敢以涉於分疏,懼於煩聒,而不一暴其實狀也哉?前月二十八日,自政院分付於京兆下吏,以爲連日赴公時,見有何許喪人,稱以訴冤抱狀,來伏於金虎門咫尺之地,所見駭怪,卽刻出送門外,使不得擊錚於元朝動駕之時云,故臣亦嚴飭下吏,使不得更近於禁門近處,仍今出送門外,則下吏來言,果以此意,分付喪人,使之退去,則大肆咆喝,無意移動,故多般曉喩,僅僅出送於東門之外,使府隷部屬三四人,察其行止而已。其翌日,有朝士儒生六七人,絡續來見於喪人所住之處,至于夕間,前來六七人,一時還出,所謂喪人,換着平服,亦入其中,爲掩跡逃避之計。下屬欲爲禁止,則彼輩一齊拔劍威脅,使不得近前,仍與之同入泮村,其時則只有部隷隨往,觀其動靜矣。諸人始也竝力毆打,終又拔劍迫逐,乘機散去,莫知所向。前後事狀,不過如斯,而當初政院,揮揮本府擧行,只是禁止元朝鳴冤,則過元朝之後,卽令勿問,任其所爲矣。今見其上言辭意,則一則以爲因臣分付,捽曳毆打,又曰,拘囚店舍,牢鎖板門,水火不通,將至逼殺。噫,是何言也?果如渠言,捽曳毆打,牢囚店舍,不通水火,則豈有許多人往來尋訪,竟至變服逃去之理哉?至於毆打一款,臣以其有士夫之名,申飭下屬,俾不得凌藉,故下屬之不敢下手,不啻皎然,而雖欲下手,貴賤衆寡,本自不敵,而拔劍之後,又莫敢誰何,則渠必欲指無謂有,專事構誣架鑿爲說,而苟有一分人心,則告君之辭,何等謹敬,而乃敢白地做出粧撰眩亂,不念其上欺天聽乎?臣雖無似,粗欲以謹拙自持,又況此事,有關於同姓至親之間,則論以常情,夫豈有自臣阻搪,自臣毆逐,甚至縱下吏而捽曳毆打,鎖板門而不通水火,罔念遠嫌之義,作此乖當之擧哉?而人之爲言,乃至此極,誠危且怕矣。但渠有何知覺,其所慫慂者,其亦太不韙矣。橫逆之來,往古何限,而身爲卿宰,名登囚供,如臣所遭,實所罕聞。臣不足言,有辱朝廷,尙何顔面,揚揚冒據乎?本事顚末,惟當據實陳暴,恭俟處分,玆不得不冒入文字,仰煩崇嚴。伏乞聖明,俯賜諒察,亟勘臣疲劣瀆擾之罪,以肅朝綱,以靖私義,不勝幸甚云云。答曰,省疏具悉。事實果然,則所謂阻搪官差之人査治,卿其勿辭行公。
癸丑正月十七日未時,上御重熙堂。左副承旨入侍時,左副承旨南公轍,記事官李海淸·承膺祚,記事官洪樂游,以次進伏訖。上敎公轍曰,都承旨何爲違牌云耶?公轍曰,有實故,不得入來云矣。上命書傳敎曰,都承旨聞有實病,許遞,與未差之代,前望單子入之,待下批牌招察任。命退,承史以次退出。
上在昌德宮。停常參·經筵。
李書九,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李益運啓曰,大司憲·執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,右副承旨入侍。
承旨前望單子入之,金孝建落點。
李書九啓曰,新除授右承旨金孝建,卽爲牌招,何如?傳曰,允。
以刑曹孟相元等擊錚原情啓目,傳曰,俱甚猥越,一竝逐送事,分付。
刑曹啓目,粘連水原居良人張道仁擊錚內辭緣,係是山訟,令漢城府,稟處何如?判付啓,令道伯嚴飭山在官,從公決給爲良如敎。又啓目,南陽居良人崔琓哲擊錚內辭緣,係是山訟,令漢城府,稟處,何如?判付啓,令道伯嚴飭山在官,從公決給爲良如敎。
刑曹啓目,粘連龍仁居幼學金元哲擊錚原情勿施,猥越之罪,令本道考律重勘,何如?判付啓,分付其矣原藉官,捉來嚴治爲良如敎。又啓目,粘連唐津居童蒙扈鵬翼擊錚原情勿施,猥越之罪,令本道考律嚴勘,何如?判付啓,分付其矣原藉官,捉來嚴治爲良如敎。
癸丑正月十八日辰時,上御重熙堂。右副承旨入侍時,右副承旨南公轍,記事官李海淸,記注官承膺祚,記事官洪樂游,以次進伏訖。上命書傳敎曰,右副承旨許遞,前望單子入之。命退,承史以次退出。
上在昌德宮。停常參·經筵。
午時,日暈,暈上有冠,白氣一道,逶迤暈上,良久乃滅。
李書九啓曰,大司憲·執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
備忘記,山洋會萬戶崔德麟下直,長弓一張,長箭一部,片箭一部,筒兒一箇賜給。
傳于金孝建曰,右承旨入侍。
李益運,以兵曹言啓曰,五衛將沈寬鎭,身病猝重,時月之內,無望供職,呈狀乞遞。實病旣如此,則宿衛輪番之任,不可久曠,改差,何如?傳曰,允。
申耆,以漢城府言啓曰,孝烈之表著者,自各部搜訪報來,合爲十人,故,呈單則移送禮曹,孝烈各人居住姓名,別單書入之意,敢啓。傳曰,知道。
兵曹口傳政事,副司直南公轍。
癸丑正月十九日未時,上御重熙堂。右承旨入侍時,右承旨金孝建,記事官李海淸,記注官金良倜,記事官洪樂游,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
藥房提調金文淳,副提調沈煥之啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣侯,何如,惠慶宮氣侯,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李書九啓曰,大司憲·執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
李益運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,臣以入直禁軍,戎器點考,下直進去之意,敢啓。傳曰,知道。
李益運啓曰,臣依定式,進詣仁政殿月臺,入直禁軍等,戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于金孝建曰,右承旨入侍。
傳于李益運曰,當該承旨遞差,在院承旨推考。
以漢城府坐不坐單子,傳于李書九曰,呈告及實病許遞。
沈煥之,以弘文館言啓曰,本館上番副校理臣李相璜,以訓鍊都監從事官,今日本營上下坐起時,晝仕出去之意,敢啓。傳曰,知道。
沈煥之,以禮曹言啓曰,皇壇壇上及祭器等物,每年孟春,戶禮曹堂上奉審事,定式矣。今正月二十四日,臣曹與戶曹堂上,奉審後,稟處,何如?傳曰,允。
沈煥之,以內醫院都提調意啓曰,提調金文淳,時無職名,令該曹口傳付軍職,何如?傳曰,允。
兵曹口傳政事,副司直金文淳。
禁府啓目,渭原前郡守宋載瑞原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,一體行査本道爲良如敎。
刑曹判書李敬懋疏曰,伏以祗謁仙寢,聖慕克伸,鑾輿穩旋,玉體冞康,臣民慶幸,小大惟均。況臣適廁守土之例,獲覩羽毛之美,其所欣忭,當復如何?仍伏念臣姿旣極陋,病實難醫,伊來六七年所,屢犯逋慢之罪,而厚蒙不世之殊眷,濫叨近畿之外補,與村父野老,歌詠聖澤於湖山桑麻之間,仰感隆渥之淪肌,俯幸私分之愜願,而若夫水原移授之命,亦非臣始望之攸及矣。受寄殆十餘朔,瘝職非一二計,而偏被洪私,曲費造化,得至有今日,一則天恩,二則天恩。及當駕臨之日,幸遂瞻天之誠,恭陪行殿之駐蹕,粗效華封之祝聖,且榮且耀,不知攸措。獨奈乎材綿而識短,任大而責重,凡百擧行,無一井當,自顧惶駴,惟譴何是竢。千萬不自意,特旨中批,以臣爲資憲大夫刑曹判書者,臣手擎華誥,以首頓地,五內失守,歷日靡定。剩使臣幹得事務,有一分可紀之勞,從靺鞈之後,置卿月之班,鵜梁鶴軒,尙難解嘲,顧臣衰朽,初無銖絲之效益,而特以經宿地方之官,乃有此夢寐所不到,意想所不及之誤恩異數,及於臣身,臣雖欲貪榮冒進,厭然爲僥濫之計,其於累聖簡而玷名器何哉?罔功之賞,明主之所惜也,不衷之災,古人之攸戒也。瞎馬臨池,多躓少全,商蚷馳河,有往無返。臣雖早事弓馬,無所省識,念之及此,不覺惶汗之沾背也。且臣狗馬之齒,已迫七旬,從以癃殘成病,不堪供職,非但通朝之所共知,抑亦聖鑑所俯燭。以若已痼之症,以若非分之秩,不思所以自引之道,揚揚據司冠之長席,則臣固不足言,有辱聖眷,玆不得不疾聲仰籲,冒瀆崇嚴,唐突之罪,臣實難贖。伏乞聖慈,天地父母,俯垂鑑諒,特賜收還之命,以重官方,以安私分,千萬幸甚。臣無任云云。答曰,省疏具悉。卿其勿辭行公。
癸丑正月二十日午時,上御重熙堂。右承旨入侍時,右承旨金孝建,記事官李海淸,記注官金良倜,記事官洪樂游,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李益運啓曰,大司憲·執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,承旨前望單子入之,待下批牌招察任。
承旨前望單子入之,林道浩落點。
李書九啓曰,卽者中樞府錄事來言,判府事蔡濟恭,自水原府任所,當日入城云,係是大臣去就,敢啓。傳曰,知道。
傳于李書九曰,發遣吏郞,諸執事淸齋與否,摘奸以來。
申耆啓曰,明日東南廟纛所,節祭傳香時,禮房承旨,當爲齋宿,右承旨金孝建,卽爲牌招,何如?傳曰,允。
上在昌德宮。停常參·經筵。
李益運啓曰,大司憲·執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
金孝建啓曰,來二十五日,朝參日次矣,敢稟。傳曰,停。
金孝建啓曰,來二十一日,朝參日次矣,敢稟。傳曰,停。
金孝建啓曰,專經文武臣殿講,園幸後更稟事,命下矣。以何日爲之乎?敢稟。傳曰,當於春到記日同爲,以此知悉。
申耆啓曰,御營大將趙心泰,禁衛大將李漢豐,以東南廟獻官,今方受香出去矣。所授命召及趙心泰兼帶右邊捕盜大將命召·大將牌·傳令牌,來請還納,將兵之任,不可無一刻摠察之人,何以爲之,而捕將則在前有他邊大將兼察之例,今番則何以爲之乎?敢稟。傳曰,皆令仍珮往來。御將及右捕將·訓將兼察,禁將則都提調摠察,牌招聽傳敎,禁衛從事官發牌,分付。
傳于金孝建曰,禮房承旨馳詣受香所,奉審摘奸以來。
備忘記,尙州營將金載仁,忠州營將白泳鎭下直,各長弓一張,長箭一部,片箭一部,筒兒一箇賜給。
傳于申耆曰,都承旨·左承旨·左副承旨入侍。
傳于李書九曰,右副承旨入侍。
傳于李益運曰,壯勇營餉色提調前望單子入之,
壯勇營提調前望單子入之,鄭民始落點。
金孝建啓曰,吏曹省記,宜限還宮日,預爲修納,而十五日省記,不爲來呈,省記使之追後修呈,而該曹擧行,極爲疎忽。當該入直郞廳,所當重勘,而本院請推之外,無他可施之罰,何以爲之乎?敢稟。傳曰,從重推考。
以禁府都囚徒,傳于申耆曰,宋載瑞保放。
吏曹參議前望單子入之,尹行任落點。
金孝建啓曰,吏曹判書鄭昌順,再牌不進,參議尹行任,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書所當更請牌招,而係是一日三牌,何以爲之?敢稟。傳曰,允。參議只推,更爲牌招。
金孝建,以吏曹言啓曰,本曹佐郞洪秀晩呈狀內,矣身身病猝重,委頓床席,時日之內,萬無起動供職之望云。身病旣如是,則不可强令察任,今姑改差,何如?傳曰,允。
有政。吏批,判書鄭昌順進,參判未差,參議尹行任進,同副承旨林道浩進。以丁範祖爲吏曹參判,林蓍喆爲大司憲,任希曾爲工曹判書,姜游爲右尹,沈煥之爲大司成,洪良浩爲藝文提學,李重蓮爲吏曹佐郞,徐洛修爲監察,洪百淳爲掌樂主簿,鰲恩君單李敬一,故副提學金時燦贈吏參例兼,黃海監司金方行考,學生金大演贈吏參例兼,故進士金繼曾贈吏議,故進士金文道贈僕正,以上兵曹參判金翊休三代退贈。
兵批,判書李文源差祭,參判金翊休病,參議李濟萬病,參知成鼎鎭入直進。以黃泰彦爲管城將,廣州中軍單趙,同知單金慶赫,僉知單李弘遠,副司直趙宗鉉·趙尙鎭·徐邁修·林濟遠·李邦榮·尹理相·金翰東·李身晦·柳匡天,副司果洪秀晩·閔百彬,以上竝單付。
傳于林道浩曰,都承旨許遞,前望單子入之。
以忠淸監司李亨元狀啓,可興倉捧稅差使員,以淸安縣監李鼎烈差定事,傳于李益運曰,方欲釐正,差員何當進去捧稅乎?使之狀聞事,令廟堂,下諭。
以慶尙監司鄭大容,全羅監司權,忠淸監司李亨元狀啓,道內癘疫方痛向差數爻開坐事,傳于李益運曰,賙飢方張,癘氣如許,言念民情,寢食何安?監賑勤慢,從當考察,而救療一款,尤宜盡心,一依昨年飭諭,勿委守宰,各別察飭。如是而一有不勤,卿當先被不職之責,以此知悉事,回諭。
以統制使李潤慶狀啓,晴川別將洪允祐身死事,傳于申耆曰,雖曰一鎭將,鎭下土民賙飢之政,不可一刻曠官,令該曹口傳擇差,待下批,給馬嚴飭下送。
兵曹口傳政事,以朴賢源爲晴川別將。
申耆,以兵曹言啓曰,景福宮衛將文聖基,慶熙宮衛將申尙默,俱以身病猝重,時月之內,無望供職,呈狀乞遞。輪番之任,不可久曠,竝改差,何如?傳曰,允。
申耆,以兵曹言啓曰,依下敎,隨駕禁軍及駕後禁軍武藝別監·內吹·近仗軍士·標下軍兵·燈籠差備等處,設粥以饋之意,敢啓。傳曰,知道。
金孝建,以禮曹言啓曰,大報壇祭享,每年三月上旬內,擇日擧行事定,式矣。吉日,令日官李持喆推擇,則來三月初八日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝儀。
金孝建,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南壇·先農壇·先蠶壇·雩祀壇·祈雨壇·司寒壇·漢江壇·厲壇次第摘奸,則各壇壇上及紅箭門·墻垣·階砌,俱爲無頉,而此後看護等節,着實擧行事,申飭之意,敢啓。傳曰,知道。
金孝建,以奉常寺都提調·提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
林道浩,以漢城府言啓曰,因本府判尹金文淳陳疏批旨內,阻搪官差之人,査治事,命下矣。依下敎,阻搪諸人,捉來査治,而其中繕工監假監役李仁行,係是朝官,移義禁府處之,何如?傳曰,允。
申耆,以司僕寺一二提調意啓曰,園幸時隨駕假內乘李堯憲,減下之意,敢啓。傳曰,知道。
修撰宋民載疏曰,伏以園寢祗謁,聖慕克伸,鑾蹕穩旋,玉體冞康,臣民慶忭,曷有其極?仍伏念臣之春秋兼銜,與副校理臣李相璜有舅甥應避之嫌,法典昭載,在下當遞,亟令有司照例遞改,以存公格,千萬幸甚。臣無任云云。省疏具悉。疏辭,下該曹,稟處。
癸丑正月二十二日辰時,上御誠正閣。都承旨·左承旨·左副承旨入侍時,行都承旨沈煥之,左承旨申耆,左副承旨李書九,記事官李海淸,記注官承膺祚,記事官洪樂游,以次進伏訖。上命書傳敎曰,判尹前望單子入之。又命書傳敎曰,春到記不遠,泮長不可不備員,大司成之代,今日政差出。又命書傳敎曰,政官牌招開政。又命書傳敎曰,吏曹判書,更爲牌招,參議未差之代,前望單子入之,待下批,一體牌招開政。命退,承史以次退出。
癸丑正月二十二日午時,上御重熙堂。右副承旨入侍時,右副承旨李益運,假注書李垿,記注官金良倜·承膺祚,以次進伏訖。上曰,禮房承旨入侍。出榻敎賤臣承命出,與右承旨金孝建偕入進伏。上曰,摘奸以來乎?孝建曰,無頉矣。命退,承史以次退出。
上在昌德宮。停常參·經筵。
李益運啓曰,大司憲林蓍喆未肅拜,執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
金孝建啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,右副承旨入侍。
傳于金孝建曰,右承旨入侍。
以忠淸監司李亨元狀啓,麰還,各衙門留庫中,從略加分,秋還各穀,無論還上·軍餉,參互移轉,令廟堂稟處事,傳于李書九曰,依狀請施行事,回諭。
吏曹啓目,粘連啓下是白有亦,觀此弘文館修撰宋民載上疏,則以爲臣之春秋兼銜,與副校理李相璜有舅甥應避之嫌,亟令攸司照例遞改亦爲白有臥乎所,相避之法,在下當遞。修撰宋民載,所兼春秋記事官之任,今姑減下,何如?判付啓,依允。
申耆,以兵曹言啓曰,本曹佐郞宋俊載,身病猝重,屢度呈狀乞遞。宿衛重地,不可久曠,今姑改差,何如?傳曰,允。
李益運,以義禁府言啓曰,因漢城府草記,繕工監假監役李仁行,移本府處之事,允下矣。李仁行,今方待命,卽爲拿囚之意,敢啓。傳曰,知道。
癸丑正月二十三日午時,上御重熙堂。右承旨入侍時,右承旨金孝建,記事官李海淸,記注官金良倜,記事官洪樂游,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
金孝建,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李書九啓曰,大司憲林蓍喆未肅拜,執義未差,掌令李日運·姜文會,持平金復仁·呂駿永呈辭,監察茶時之意,敢啓。傳曰,知道。
金孝建啓曰,行大司成沈煥之,除拜後過三日不爲出肅,依定式,推考警責,仍卽牌招察任,何如?傳曰,允。
金孝建啓曰,禁衛營將官來言,今日本營軍兵,日次私習云矣,敢啓。傳曰,知道。
金孝建啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金孝建曰,右承旨入侍。
傳于李書九曰,水原留守留待。
傳于李書九曰,左承旨·左副承旨入侍。
傳于李書九曰,水原留守入侍。
金孝建啓曰,假注書李垿,身病猝重,勢難察任,今姑改差,何如?傳曰,允。
李垿改差,代以鄭文始爲假注書。
金孝建啓曰,假注書鄭文始,時無職名,令該曹依例付軍職,冠帶常仕,何如?傳曰,允。
李書九啓曰,明日次對,兩司當爲進參,未肅拜呈告人員,竝待開門牌招,何如?傳曰,允。
傳于李書九曰,春享差祭當前,排擬乏人云,曾經吏議·禮議時帶承旨·臺諫人許遞,奪告身人敍用。
傳于李書九曰,禮曹參議前望單子入之,
禮曹參議前望單子入之,李冕膺落點。
金孝建啓曰,臣與右副承旨李益運,伴直矣。纔已許遞出去,伴直無人,左副承旨李書九,卽爲牌招,何如?傳曰,允。
傳于金孝建曰,坐直承旨入侍。
有政。吏批,判書鄭昌順病不進,參判丁範祖在外,參議尹行任進,右承旨金孝建進。啓曰,判書鄭昌順病不進,參判丁範祖在外,小臣獨政未安,何以爲之?敢稟。傳曰,只出緊任。以成德雨爲執義,洪檍爲知經筵,兪漢㝢爲兵曹佐郞,朴師默爲興海郡守,鄭文在爲新昌縣監。
兵批,判書李文源進,參判金翊休病,參議李濟萬入直,參知成鼎鎭病,左副承旨李書九進。啓曰,知訓鍊今當差出,而當品中,擬望之人乏少,從二品竝擬,何如?傳曰,允。以李敬懋爲知訓鍊,姜游爲副摠管,朴泂爲羽林將,趙命鎭爲五衛將,李彦炤爲武兼,池景漢爲景福將,朱道煥爲慶熙將,同知趙重鉉單付。
金孝建,以禮曹言啓曰,今正月二十七日,唐城府夫人大祥日,中宮殿當有望哭變服之節,儀註磨鍊以入中宮殿之意,敢啓。傳曰,知道。
金孝建,以備邊司言啓曰,水原貳衙新建,物力不可不趁今區劃,關西別需庫錢中,限五千兩劃送本府事,分付,何如?傳曰,允。
金孝建,以御營廳言啓曰,本廳千摠申遇文,身病甚重,勢難察任,改差,何如?傳曰,允。
行大司成沈煥之疏曰,伏以泮宮長席,職是師儒,選法亦峻,昔之在擬議者,皆資其地望,叶于物情。輓近以來,人不似古,銓法乃降,遂以如臣庸陋者流,倖叨此席,坐竊榮名。若夫語其學識,則空如也,何足以牖誘多士也,觀於文鑑,則昧如也,何足以振作後生也?是以年前,稍改銓格,盡刪舊望,俾議新通,所以愼其選而任其人也。居無何,還擬臣於已試蔑效之地者,誠莫知其何說也。伏蒙聖恩,特推薰沐之義,許尋舊趼,爲圖新功,臣又感激洪私,酬報無地矣。雖然,今之習俗,士氣卑微而趨於浮竸也,文體澆薄而誇於奇詭也,以臣之駑鈍衰朽,何能奉是職而幸不辱於聖簡也哉?玆納天牌,不敢爲冒膺之計。伏乞聖慈,俯諒微悃,特垂恩私,亟命選部刋臣國子職名,仍治臣瀆擾之罪,使朝綱肅而賤分安焉。臣無任云云。答曰,省疏具悉。卿其勿辭行公。
開城留守李家煥疏曰,伏以園寢祗謁,聖孝克伸,鑾蹕穩旋,王度彌康,臣民慶忭,曷有其極?仍伏念臣情地,本自危臲,而恩造轉益曠絶,每奉除旨,有隕自天,則輒被醜辱,無復餘地。臣欲拚棄廉隅,奔走爲恭,則衆咻群猜,凌藉備至,欲避遠機檴,屛伏自靖,則含恩畏義,睠係未忍,進退惟谷,此何人斯?以是薇垣除命,乍出旋入,國子召牌,一日三違,不敢爲轉動之計,而至於管理之命,徒以事係外補,無路控籲,蒼黃辭陛,淟涊縻職,月已累而歲已經矣。中間遭罹,層出不已,而臺章院疏,褎若不聞,顯秩重任,視同固有,忘廉冒恥,撫躬自悼而已。不意聖眷,愈往愈摯,堂疏之後,恩諭誕宣,歲首之筵,飭敎繼降,丁寧開示,施及子孫,懇惻敦勉,感浹骨髓,事曠千古,報難萬殞,臣方惶隕震懍,莫省攸措,而玆者入侍有命,促敎又荐下矣。事係所重,情急覲光,固當他不腰顧,竭蹶趨承,而難冒之義,鐵限在前,悲苦之私,血沈弸中,不避猥越,仰首鳴號,惟聖明少垂察焉。臣本樗櫟冗散,鳧雁去來,其於當世,初無怨惡,而前後論臣者,斷斷不置,豈有他哉?其爲言也,或隱暎說去,或直拈顯斥,而要其歸,則蓋以臣從祖事,齮齕臣家也。嗚呼,臣從祖臣潛,當時保護之疏,灑血剖心,爲國願忠,以身殉志,尙忍言哉?傷痛如結,而歲月已邈,臣雖不忍泚筆追提,而惟是列朝辨晰之敎,昭載國乘,照暎人目。且臣曾伏覩御定皇極編,歷敍事實,剖析無餘,一篇文字,皎如日星,臣莊誦千百,涕血交逬,將盥手凈寫,抱之入地,歸見從祖,字字誦傳,相對感泣於泉臺之下,而抑將永有辭於天下後世,何暇與彼輩呶呶較挈也哉?今臣則以平生所結轖者,一暴之矣。拳踢鋒鏑,視以分內,死生禍福,付之膜外,惟有奉身一退,歌詠聖澤,子子孫孫,殞首結草而已,尙復何恨,而所可悲者,恩重丘山,報蔑絲毫,竟孤庇覆之私,徒貽酬應之勞,生爲不忠之臣,死爲不瞑之鬼。撫心泣血,不知所云,玆敢冒昧義分,荐犯違傲。伏乞聖明,遄降威罰,亟加譴何,以靖私分,以肅朝綱,不勝幸甚。臣無任云云。答曰,省疏具悉。卿其勿辭行公。
癸丑正月二十四日辰時,上御熙政堂。左承旨·左副承旨入侍時,左承旨申耆,左副承旨李書九,假注書李垿,記注官金良倜,記事官洪樂游,以次進伏訖。上曰,右副承旨入侍。出榻敎上曰,來待諸臣入侍。出榻敎賤臣承命出,與水原留守蔡濟恭,壯勇營提調鄭民始,有司堂上沈頤之,舟橋堂上金文淳,御營大將趙心泰,右副承旨李益運偕入進伏。濟恭曰,屢日動駕,廻鑾萬安,近日聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,歲籥載新,元子宮尺衣漸長,八域歡忭之日,氣體,若何?上曰,好過矣。濟恭曰,臣以罪廢之蹤,意外伏承恩命,雖不得不承膺,而私心益切惶愧矣。上曰,過矣。本府自奉園寢,事體自別,而顧其職秩則乃是三品邑倅,今乃任卿以保釐,可謂得君爲重。予雖在此,予心常在於水原,而少伸情禮者,不過春正一謁而已,將何以自慰乎?官方雖重,猶屬小節,故不得不有此變改,而又以卿曾經大官者,首膺除旨,非但此心欣滿,卿則長留本府,密邇園寢,還覺可羡也。今番留幾日上來乎?濟恭曰,留五日矣。上曰,設施之初,當先立規模,凡百之可以料理者,悉陳意見,可也。大抵安山合屬事,得失何如,當初衆論,皆以爲安山可屬,今則又生異議,或云龍仁可合,或云振威可合,而予意俱未知其穩當,卿見,果何如?濟恭曰,龍仁卽嶺南大路,大小使星之自京發行者,皆以龍仁爲宿站,今若以此邑合屬,則事勢亦多掣礙。振威則前臨素沙,此地自古最稱衝要,控扼形勢,專在於振威一縣,此兩邑則恐不可合屬矣。上曰,安山民情何如云耶?濟恭曰,邑底居民,則不無難便底意,而外村則不然云矣。上曰,安山合屬,意謂大有益於本府,廟堂草記,卽爲允下,而追聞則未必然,今欲仍存,則反有銷刻之嫌,事面亦涉如何。御將旣經本府使,必詳知裏面,而猶以安山謂可合者,何也?心泰曰,臣之待罪本府時,或與安山倅逢着,而亦不知其邑勢之殘薄至於此也,故臣亦以爲可合矣。上曰,南陽之移設防營,則可謂恰好否?濟恭曰,南陽境接本府,亦是海防重地,設置防營,果爲得宜。捨此則惟竹山,直通忠州,亦是南路要害,有古山城,卽高麗宋文胄大破女眞兵處,可見其爲自古防守之地。且國家制置,南路頗虛疎,移防營于此,亦未爲不可矣。上曰,本府規模,當依兩都例,留守常廩,亦當以松留爲準。松都則一朔摠數,合爲八百兩云,本府則何以拮据,使準此數乎?稅大同則姑勿擧論,餉耗條之爲築城留意者,亦爲勿論。此外,有何從便添補之策乎?濟恭曰,臣於乙酉年,待罪松留,而其時無排朔,其後故相元仁孫爲留守,始爲釐正,一朔八百兩,亦是伊時所定。水原則臣於平日,但知爲畿甸雄府矣,今番始見其事例,所謂朔廩,極爲些略,欲與松都比準,則添補之物,恐難容易辦出。大官居留,衙門甚尊,當爲八路州郡之上,而設施之財力,無以相稱,此甚可悶。臣意則不必煩他,只就本府中,從長區劃,則事甚便宜,而無可着手處。所謂宮結五百結,在於本府,雖不知何宮所屬之結,而今若以此劃給,則似爲優足。第臣未及詳究其裏面,亦不敢指一仰請矣。上曰,所謂宮結,未知爲何樣名色耶?民始曰,此乃爲宮無土免稅之流移往來於諸邑者,十年一次,輪回換定。目今畿內州郡,幅圓之廣,水原爲最,其餘諸邑,恐無可以移送此結數者。且此是民結所出,而屬之本府,則勢將代給於該宮,名色雖異,其實則與割出於稅大同無異,臣意恐不可輕易擧論矣。上曰,果如卿言。然本府若得五百結,則比松都磨鍊,能無不足否?民始曰,民結之以錢代捧者,例以七兩爲準,五百結所出,當爲三千五百兩。如此則足可分排,而此外,亦必有下屬沾丐之利矣。上曰,此未知何宮所納,更爲詳問,商議以稟,可也。上曰,水原判官入侍。賤臣承命出,與水原判官金魯成進伏。上曰,如使客支供等節,上貳衙中,當自何擧行乎?判官爲地方官,而若自貳衙擧行,則府使所用使客支供條,當爲除給於判官耶?濟恭曰,本府設施,旣倣松都,則一應事務,留守主之,判官則依兩都經歷例,只爲承佐而已。今若以判官爲地方官,則留守便同客官,恐爲不便,如使客支供等節,亦當自上衙擧行矣。上曰,本府下屬,自來强悍,今又爲大臣衙門,而支供凡節,使此輩擔當,則使星之徑過府境者,能無難便之慮否?此雖小事,亦不可不念也。民始曰,留守則事體自別,此等擧行,付之貮衙,俸廩中,使客支供條及其他如柴炭等物,量宜劃給,似爲得當矣。文淳曰,此則事面決當如此矣。濟恭曰,臣意則未知其然矣。上曰,開城留守入侍。良倜承命出去還奏,開城留守李家煥,來到闕外,謂有情勢,不爲入來矣。上命書傳敎曰,屢煩飭敎,謂有情勢,尙不入來,寧有如許分義?況新設居留之營事目議定,欲爲召問者,亦爲水原本府所重,則身在闕外,一味逡巡,萬萬未安。開城留守李家煥,爲先從重推考,卽爲牌招,申飭行公,違牌,勿捧傳旨。上曰,判官則當以安山郡守俸廩移給,安山京司所納五百餘兩,亦當竝給,而此外,亦不可不從便加劃,俾成貌樣矣。濟恭曰,然矣。上曰,本府外具則如何耶?上曰,近日爲府使者,皆是將臣,如巡牢旗幟等凡百外具,無異京營矣。上曰,裨將爲幾人乎?濟恭曰,若依松都例,則當爲五員,而旣是留守衙門,則流以下自斷檢律一員,亦不可不置矣。上曰,此等事,皆加爛商,出擧條,可也。濟恭曰,本府今當創制之初,凡干設施,不可不皆經稟裁,而至若留營用度之加厚,貳衙設置之物力,京外文報之式例,皆自備局今方講確酌定,臣不必更事煩稟,而第其邑務之主張裁決,上營貳衙之間,必有所歸,一然後邑事不至泮渙,民情亦無眩惑,此不可不及時稟旨矣。蓋其體貌言之,則邑務毋論巨細,皆委之判官,留守則持大體而已者,不害爲尊其體統,而但念本府物衆地大,爲諸道郡邑之最,判官不過郡守履歷之人也。才具之或大或小,雖難預知,以蔭官歷淺者,似難容易彈壓,毋寧使留守主張庶務,判官承佐,則自然使小民憚其威重,松·沁之例,亦如此矣。至於民訴,則小小者皆呈貳衙,其中事或有大,則依議送例,俾呈留府似得宜。至若使客支供,留府之擔當爲之,實損事面,而今欲使貳衙擧行,則財力必優厚磨鍊,然後庶可無後弊。臣之所慮者,財力卒難辦出,則依前屬之於留府,恐不至有別弊,此在備局消詳之如何,臣不欲指一稟定。本府以防禦營之故,自前有防營廳,廳屬與別軍官十二人,皆有料米,輪回入番矣。今則防營罷矣,廳名,事當從以革去,而但念許多人員之食料資生者,一朝無故盡汰,有非朝家曲護本府校屬之意。且判官,處在營下,吏奴則雖可以輪定使役,至於將校,則手下無人,亦必有窘悶之處。臣意則防營廳,改稱曰列校廳,付之貳衙,使之任使,而廳式則毋或改前。討捕廳,亦如防營廳,事當革罷,而本府戢盜之政,不可少忽,且松都亦有禁盜廳,本府何可以移送討捕使之故,竝與討捕廳而撤去乎?討捕廳則依前仍置,禁盜之節,使中軍着實擧行,似合事宜。臣之所帶偏裨,依松都例,當以五員爲定,定制之初,不可不新其耳目,雖曾經兵閫者,欲爲啓請,而旣陞留府之後,有流以下自斷之例,不可無檢律,檢律一員,亦宜啓下,以此分付該曹,何如?上曰,依爲之。出擧條申耆曰,開城留守李家煥,入侍命下之後,謂有情勢,來待闕外,不卽入來,事體所在,誠極未安,推考,何如?上曰,依爲之。出擧條上命書傳敎曰,法禁何如,則懸牌之說,焉敢入稟?在院下位承旨遞差,開城留守李家煥,更爲推考,申飭進詣賓廳。出擧條上曰,卿等出去賓廳,諸條爛熳相議,卽爲成節目入啓,松都凡例,留守催促,亦爲詳問,可也。上命書傳敎曰,興海郡守,拔例擇差,待下批,當日內除辭朝,給馬下送。新昌縣監,觀於錦伯狀辭,亦難等待其下去,該縣監姑爲改差,今日政,亦爲另擇,除朝辭,給馬下送。此乃爲民之意,若或在道逗遛,難免重罪,令該曹嚴飭。出擧條上命書傳敎曰,政官牌招開政。出擧條頤之曰,前因全羅監司鄭民始狀啓,京江船,本自不足,兩湖稅穀,一齊載運,其勢末由,湖南下流諸邑稅穀,初運上納,上流邑及湖西各邑稅穀,再運上納事,自廟堂覆啓蒙允。事目頒降之後,判府事朴宗岳,以湖西諸邑,往往無捧留倉舍,稅大同露積地上者多有之,若待再運,則上雨下濕,多致腐傷,依流來之規,毋論地土船·京江船,隨所得趁時裝發,再運一款,不必勒定之意,有所陳達,而批旨內,有便否姑難明知,待完伯還朝當詢問,今姑置之之命,故漕船事目,尙未頒下矣。湖南前道臣,今方入侍,及今稟定,然後可以擧行,故敢此仰達矣。上曰,湖南前道臣之意,何如?前全羅監司鄭民始曰,湖南下道則初運,上道及湖西一道,竝屬再運之意,臣之狀本中已詳陳。大抵湖西雖不願,而在經費輸轉之道,先遠後近,利益不少,且捧米等待之弊,兩湖同然,恐不必以此爲拘矣。且船隻,無所統領,任其行止,故每有逗留之患,以舟橋監官中,擇定領運,使之句檢,則似有效矣。上曰,依卿狀請施行,而監官領運一款,問于舟橋堂上,使卽採察物情,從便決定,可也。出擧條上曰,朴判府事,昨年防塞此事,而此大臣,新從湖西歸,其言不得不如此矣。民始曰,先輸湖南,次運湖西,於國家經費,利益甚多,大臣恐不必如是矣。且船隻,無所統領,任其行止,故每有逗留之患,以舟橋監官中,擇定領運,使之句檢,似有效矣。上曰,露梁別將,皆是卑微者流,威令不行,重臣徐有隣,則斷以此爲不可。監官領運一款,問于舟橋堂上,使卽採察物情,從便決定,可也。命退,諸臣以次退出。
癸丑正月二十四日午時,上御重熙堂。右承旨·右副承旨入侍時,右承旨金孝建,右副承旨李益運,記事官李海淸,記注官金良倜,記事官洪樂游,以次進伏訖。上曰,開城留守承牌入來耶?益運曰,尙不承牌,而方陳疏云矣。上曰,催促入之。賤臣承命出持入。上曰,今日政,差出之守令,勿拘常格,各別擇差事,分付,可也。賤臣承命出傳。上命書開城留守疏批訖。命退,承史以次退出。
上在昌德宮。停常參·經筵。
藥房提調金文淳,右承旨金孝建啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李書九啓曰,大司憲林蓍喆,執義成德雨,掌令李日運·姜文會,持平金復仁·呂駿永牌不進,監察茶時之意,敢啓。傳曰,知道。
傳于金孝建曰,右承旨入侍。
李書九,以吏曹言啓曰,今此先農壇祭祭官中,時無職名人員,令該曹口傳付軍職,何如?傳曰,允。
金孝建,以禮曹言啓曰,臣與戶曹判書臣沈頤之,進詣大報壇奉審,則奉室北簷夫防草瓦三張,風遮草芚二番,黃木乼一巨里,饌卓床巾一件,籩十一箇,大樽羃一箇,小樽羃二箇,鼎羃二箇,扃三箇,篳四箇,沙樽二箇,沙碗九箇,沙大貼九箇,沙貼匙八箇,沙分兒三箇,典祀廳仰遮油芚一浮,抹樓地衣一浮,御齋室風遮草芚二浮,紅紬衣四件,皁紬衣十九件,白紬中單十七件,白紬裙十九件,白紬帶七件,幞頭一部,价幘冠十部,進賢冠十二部,皮弁冠六部,金銅帶五件,白布襪七件,烏皮履二十件,鍾磬實紅索三巨里,磬懸絲七箇,角搥四柄,干六箇,壇上方甎五箇,黃幕一浮三十一幅內七幅,黃帳一浮三十四幅內一幅,簷黃帳二浮二十六幅內甲各四幅,黃帳一浮二十六幅內四幅,白布遮日一浮五十幅內九幅,白木內揮帳二浮,各十四幅內四幅,白木外揮帳二浮,各十四幅內四幅,黃綿絲大束乼一巨里,中束乼二巨里,小束乼四巨里,三甲所二艮衣,廣別大束乼一巨里,大束乼一巨里,中束乼三巨里,小束乼三巨里,從享位白布遮日一浮二十幅內一幅,中束乼二巨里,登軒架白布遮日二浮,各二十五幅內八幅,中束乼二巨里,竝破饌卓床巾一件,從享位紫的紬褥內外拱紅紬衣一件,紅紬中單二件,价幘冠四件,鍾一箇,鍾流蘇一巨里,磬雉尾羽二巨里內,四層舞翟二箇,竝渝傷,趁卽改備修補之意,分付各該司,何如?傳曰,允。
金孝建,以賑恤廳言啓曰,東部景慕宮一契任掌朴枝成,今月二十四日,本洞路傍,得一歲遺棄女兒,同里居良女田召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李書九,以壯勇營言啓曰,水原府留守·判官分供應行事件,磨鍊節目以入之意,敢啓。傳曰,知道。
李書九,以壯勇營言啓曰,內外營,今旣竝設,內營之釐正變通,外營之設置規模,合行事件,宜有定制,扈衛廳合屬事外,亦有增損者,竝爲修成節目以入之意,敢啓。傳曰,知道。
右議政金履素箚曰,伏以日吉辰良,園幸穩旋,聖慕克伸,群情胥忭。念臣狗馬之疾,近又添苦,而不敢言私,方欲自力趨造於賓對矣。夜間諸症越添,頭痛神眩,欲起還仆,末由轉動,廟務之滯,將至多日,病裏惶隕,益無所容。伏乞亟勘臣瘝曠瀆擾之罪,以幸公私焉。抑臣有區區憂惋之忱,敢此附陳。蓋臣於昨日,伏聞李家煥投呈一疏,稱以情勢,敢以凶潛事,張皇爲言,其絶悖無嚴,罔有紀極,誠不料世變之無窮,人心之叵測,一至於此也。夫漙·潛之疏,窮凶極惡,至妖至憯,讎視義理,角勝國是。究其情節,不但爲網打忠賢之計而已,此實爲己巳諸賊之後殿,辛壬群凶之前茅,故惟我肅祖,憂倫常之將晦,痛凶圖之滋蔓,赫然震怒,亟行天討,以明大義,以折亂萌,宏謨遠慮,卓越前古,眞所謂建天地而不悖,俟百歲而不惑者也。蓋潛之凶疏,始於黯·希載凶肚逆腸一串貫來,而終又爲鏡·夢諸賊謀危宗社,戕害善類之張本。向於辛壬年間,醜類凶徒,動輒以先見之明,死國之忠,推許凶潛,請以奬褒者,已可見脈絡之潛通,氣機之相襲,而末乃於鏡賊敎文中,直擧潛之姓名,以爲徙薪之茂陵,則驚心痛骨,尤何忍言之哉?於是乎肅廟處分之嚴正,益如禹鼎之懸而魑魅莫逃矣。謹按其時聖敎有曰,潛則百倍於漙,此若尋常治之,則必爲日後無窮之慮。所以親鞫,而終不承款而斃,世道至此,實國家之深憂也。又以漙罪當死而不正法,潛疏又出,潛之陰凶叵測,決非一人所爲,仍命更究,漙賊夬施典刑。旣而以御筆,擢拜忠文公李頤命相職,而下敎曰,凶人驅卿於罔測之地,而予察其誣,置卿於具瞻之地。凡此聖敎,炳若日星,凜如霜雪,實爲今日上下之所遵守無撓者也。渠以釁孽之蹤,薄有文墨之技,過蒙拂拭,位至宰列。苟有一分人心,惟當仰體含垢之聖恩,縮伏畏愼,一以圖報,一以蓋愆,而乃反力戰公議,肆然顯訟,變幻事狀,混淆忠邪,謂天可欺,謂人可誣。噫,近來隄防,雖曰蕩然,而豈有若此事之可驚可惡哉?此而置之,則將使凶醜餘孽,一倍增氣,使近百年撑拄宇宙之大義理,終至於漫漶而後已。思之至此,益切懍然寒心也。惟我聖上之於此事,固已洞見灼知,則其所以承聖祖之謨訓,述聖祖之志事,守聖祖之處分者,豈待於臣之仰陳,而臣自聞此事,方寸憂憤,繞壁彷徨,夜不成寐。又況臣之曾祖忠獻公臣昌集,以其時大臣,首被此輩之凶誣,向非肅廟在上,幾不免爲虀粉。臣每念及此,未嘗不痛心於家國之事,故今也身叨三事之列,目見無前之變而默無一言,則是將永負傳家忠孝之訓,而無以藉手而事殿下矣,玆敢略構文字,仰暴微見。伏願聖明,淵然深思,亟降處分,明示好惡,丕闡義理之重,以絶蹢躅之患,實國事世道之大幸也。取進止。答曰,省箚具悉卿懇。松留李家煥之疏,與無端訟冤有異。卽因向來中批事,不堪拳踢,有此久而後,對章申暴之擧,可謂矜悶,豈必曰云云?況有先朝壬戌九月下敎及翌年夏下敎,詳載於起居注。爲其姪子者之李孟休事,聖敎猶如是鄭重丁寧,若曰,予欲蕩滌則可用之。昔日聖慮,以防漸杜微之意,有所處分,其後至於陳達而贈職,褒之者黨心,毁之者黨心。若以其姪而不用,則國家豈有可用之人乎?建極二字,雖若陳談,此外無他道爲敎。予命承宣,考出此聖敎,然後始用家煥,意謂卿旣知之。卿須安心,勿辭調理,俟少間造朝。仍傳曰,此批答,遣史官,傳諭。
以左副承旨李書九上疏,傳于金孝建曰,還給,卽爲牌招。原本未下
癸丑正月二十五日辰時,上御重熙堂。右承旨入侍時,右承旨金孝建,假注書鄭文始,記注官承膺祚,記事官洪樂游,以次進伏訖。上命孝建讀公事,書判付訖。命退,承史以次退出。
上在昌德宮。停常參·經筵。
李書九啓曰,大司憲林蓍喆未肅拜,執義成德雨,掌令李日運·姜文會,持平金復仁·呂駿永傳旨未下,監察茶時之意,敢啓。傳曰,知道。
傳于金孝建曰,右承旨入侍。傳于金孝建曰,水原留守來待,諸臣入侍。
李海淸奉命在外,代以金履載爲假注書。
以水原留守·判官分供節目,傳于李書九曰,本府凡事,皆欲公私便好,豈可爲一毫苟且之擧哉?僉議雖以合屬安山爲當,而予則未覺其十分便好,兵符之尙不還捧,節目之姑靳頒示者此也。今此合屬之議,卽大益於本府也,道里之便近也,民情無難便也云,而月用卄包,歲取百金,未必爲大益,越他境二十里,未必爲便近,將彼合此之際,邑屬懷土之戀,村民就遠之弊,其爲難便,不問可知矣。徒有合屬之名,專乏合屬之實,後之視今者,亦豈不哂之乎?備局草記,安山合屬事,置之,此節目中,判官官用條,從長措劃啓下事,知悉。
李書九啓曰,安山兵符,摠戎廳所上左一隻,京畿監營所上左一隻,成有旨,定禁軍齎送,何如?傳曰,允。
傳于李書九曰,安城郡守之代,令該曹口傳差出。
吏曹口傳政事,以李度文爲安城郡守。
兵曹口傳政事,副司直李益運。
金孝建,以吏曹言啓曰,恭陵參奉金熙澤呈狀內,矣身素患關格,近益添劇,萬無供仕之路云,屢呈辭狀。身病旣如是,則不可强令察任,今姑改差,何如?傳曰,嚴飭,催促上來,可也。
金孝建,以承文院都提調意啓曰,月食已過,回咨依例撰出,正書安寶後,定禁軍騎撥下送于灣府,使之傳給鳳凰城將處,以爲轉致北京之地,何如?傳曰,允。
李書九,以禁衛營言啓曰,來二月當八番右部前司屬全羅道五哨軍兵,逢點實數六百五十二名,已爲點閱整齊,來二月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李書九,以禁衛營言啓曰,來四月當九番右部左司屬全羅道五哨軍兵,來三月二十五日,京中逢點,依例入番之意,當爲發關,而以災荒時氣,因全羅前監司鄭民始所啓,停番事,命下矣。四月當爲始,姑爲停番事,本道監·兵使處知委之意,敢啓。傳曰,知道。
李書九,以御營廳言啓曰,本廳來二月三月兩朔應立右部右司屬忠淸左道五哨軍兵六百五十二名,已爲逢點整齊矣。二月初一日,與中司軍兵,替代立番後,舊軍放送之意,敢啓。傳曰,知道。
李書九,以御營廳言啓曰,本廳來四月五月兩朔應立右部後司屬江原道五哨軍兵,三月二十五日,京中逢點,四月初一日,與右司軍兵,當爲替代立番,趁期調送事,本道監司處,依前知會之意,敢啓。傳曰,知道。
安春君疏曰,伏以臣猝得身病,累日添劇,轉側須人,食飮頓廢,委席涔涔之中,見差先農壇春享獻官,而目今病勢,萬無强力駿奔之望,惝怳悚懍,不知攸措,玆敢冒萬死仰籲於宸嚴之下。伏乞聖明,特垂照察,亟命變通,以重祀事,以安私分,千萬幸甚。答曰,省疏具悉。所請依施。
癸丑正月二十六日辰時,上御重熙堂。右承旨入侍時,右承旨金孝建,記事官李海淸,記注官承膺祚,記事官洪樂游,以次進伏訖。上命讀公事,仍書判付訖。命退,承史以次退出。
癸丑正月二十六日午時,上御誠正閣。右承旨與來待諸臣同爲入侍時,右承旨金孝建,假注書鄭文始,記注官承膺祚,記事官洪樂游,水原留守蔡濟恭,守禦使鄭民始,有司堂上沈頤之·金文淳,御營大將趙心泰,以次進伏訖。濟恭曰,數日間,聖體,若何?上曰,一樣矣。上曰,卿當從近下往,而節目之多日遲滯可悶。更思之,安山之屬於水原,初爲本府所重而然矣。其爲利益於本府者少,不便於該郡之吏民者多,以此方咨且,卿慮,何如?濟恭曰,聖敎誠至當矣。道里雖似便近,地界旣越他境,且判官亦在可否之間,則亦無銷刻之嫌矣。上曰,民情旣不願,銷刻之嫌小,吏民之弊大,且無利益於本府。若知境界之旣如此,利害之亦如彼,豈令合屬乎?當初有司之臣,不能詳度而然,今豈可咎人乎?予甚瞿然矣。濟恭曰,臣於再昨承命入侍,侵暮還家,始聞倉官,以頒祿在卽,來請祿牌,而婦女輩不待臣歸,已爲出給矣。臣見方待罪留府,坐享厚廩,而又以見帶樞府之故,疊受京倉之米,實有壠斷丈夫之嫌,倉廩則於義不敢受矣。今日欲以此陳箚,而適有入侍之命,故敢此仰達矣。上曰,正卿之畿伯例付,樞銜受月俸,況大官乎?卿其安心領受,可也。出擧條濟恭曰,臣有區區私情,敢此仰達矣。臣之父母墳山,在於竹山地,距留營不過爲百里程矣。稍待前頭日暖,欲爲一番省掃,而直以離營日,馳啓上聞,有所惶恐不安于中者,敢請數三由暇矣。上曰,依請往還。澆奠床,依例備送事,分付道伯,可也。出擧條命書榻敎曰,中宮殿進御一錢重人蔘粟米飮,自今日限二貼煎入。上曰,築城,將何以爲之耶?御將在任時,基址以何處爲之乎?心泰曰,前面朝帶,竝入城內,則周爲七八里矣。上曰,比諸南北漢,何如?心泰曰,殆不及矣。上曰,植木等事,依前府使時例,卿其董飭也。貳衙所建處,切勿毁民家,必於空閑之地營建,似好矣。濟恭曰,抄飢分俵之穀,當以何樣穀名會減乎?上曰,此則與畿伯相議,先區劃後狀聞,會減,宜矣。濟恭曰,壯勇,以二斗爲定,老弱,次次分等爲計矣。濟恭曰,臣俄始聞之,揀擇坐起,尙不爲之云,此雖非大段之事,亦不可不念處也。上敎文淳等曰,往復於大臣,數日內爲之,可也。頤之曰,頒祿殆不足,勢當推移於惠廳,而米爲九千石,太爲三千餘石矣。上曰,判府之意,何如?濟恭曰,庚辰作米後,惠廳米,似不可如是多許。然戶曹亦旣不足,則此甚難處矣。上曰,與惠堂相議,日後更爲稟處,好矣。仍命退,諸臣以次退出,
上在昌德宮。停常參·經筵。
大殿·王大妃殿·惠慶宮,內閣·政院·玉堂口傳問安。答曰,知道。
大殿·中宮殿,藥房·朝廷二品以上·六曹堂上·大司憲口傳問安。答曰,知道。
唐城府夫人大祥日,中宮殿,內閣·政院·玉堂·朝廷二品以上·六曹堂上·大司憲單子問安。答曰,罔極。
李書九,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,御營大將趙心泰,明日本廳習陣出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李書九啓曰,卽者大司成沈煥之陳疏到院,論李家煥事,末端勘律,請施屛裔之典。其所論列,實出於明義理,靖世道之意,而第職非言事,直擬律名,有違格例,原疏不得已退却,而違例之失,不可無警,推考,何如?傳曰,允。
傳于金孝建曰,右承旨入侍。
傳于金孝建曰,發遣吏郞,諸執事淸齋與否,摘奸以來。
兵曹口傳政事,副司果洪善養。
傳于李書九曰,沔川郡守之代,令該曹口傳拔例擇差,待下批,除朝辭,當日給馬下送。
吏曹口傳政事,以朴始榮爲沔川郡守。
李書九,以賑恤廳言啓曰,西部池下契任掌宋天柱,今月二十六日,本洞路傍,得十餘朔遺棄女兒,同里居良女睦召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
禁府啓目,繕工監假監役李仁行原情云云。問目內辭緣,泛稱遲晩,刑推得情,何如?判付啓,除刑推,議處爲良如敎。
癸丑正月二十七日午時,上御重熙堂。右承旨入侍時,右承旨金孝建,假注書鄭文始,記注官承膺祚,記事官洪樂游,以次進伏訖。上命書公事判付訖。仍命退,承史以次退出。
上在昌德宮。停常參·經筵。
徐榮輔啓曰,大司憲林蓍喆呈辭,執義·掌令二員,持平二員未差,監察茶時之意,敢啓。傳曰,知道。
金孝建啓曰,來初一日,輪對日次,而景慕宮春享大祭齋戒相値,頉稟之意,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李書九曰,傳香承旨馳詣受香所,奉審摘奸以來。
傳于金孝建曰,左副承旨入侍。
傳于李書九曰,今癸丑春等宣薦內禁衛試射時,出身權瑍,依例加資。
傳于金孝建曰,右承旨入侍。
承旨前望單子入之,趙尙鎭·林濟遠·徐榮輔·徐有秉落點。
李書九啓曰,卽者中樞府錄事來言,判付事蔡濟恭,今方出去水原府任所云,係是大臣去就,敢啓。傳曰,知道。
李書九啓曰,校理徐有鍊,修撰宋民載,差祭出去,玉堂上下番俱空,事甚未安,校理韓光植,副校理李東稷·李相璜,副修撰宋翼孝·鄭尙愚,竝卽牌招,以爲推移入直之地,何如?傳曰,允。
以校理韓光植,副校理李東稷·李相璜,副修撰宋翼孝·鄭尙愚牌不進罷職傳旨,傳于李書九曰,只推。
李書九啓曰,玉堂上下番俱空,事甚未安,校理韓光植,副校理李東稷·李相璜,副修撰宋翼孝·鄭尙愚,旣有只推之命,更卽牌招入直,何如?傳曰,允。
金孝建啓曰,卽者奉敎洪樂游,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,左右史不備,與待敎徐有聞,竝卽牌招入直,何如?傳曰,允。
金孝建,以吏曹言啓曰,今此南壇祭祭官中,時無職名人,令該曹口傳付軍職,何如?傳曰,允。
兵曹口傳政事,副司直申耆·尹行元竝單付。
金孝建,以議政府右議政意啓曰,議政府每於歲首,議薦觀察使·節度使,而領議政·左議政,時未備員,限內不得爲之之意,敢啓。傳曰,知道。
昌城尉黃仁點疏曰,伏以臣之風頭貞疾,近因毒感而闖發,上自腦海,旁及顴頰,一色浮高,勢若風丹,晝宵按扶,雜試鍼藥。南壇享官之帖,勿下於此際,臣驚惶悶阨,罔知攸措。噫,臣受國隆恩,坐享厚廩,其所報效,不過筋力奔走一事。且況我殿下,重祀典之念,無處不篤,靡神不然,在臣對揚之道,尤豈敢有一分冀免之心,而顧今享期迫頭,病勢纏身,盥巾自力,實無其望,玆將疾痛之呼,仰煩仁覆之天。伏乞聖慈,俯賜鑑諒,亟命攸司,趁卽移差,以重享事,仍治臣瀆擾之罪,以安私分,不勝幸甚。答曰,省疏具悉卿懇。許令付標,卿其安心調理。仍傳曰,此批答,遣史官,傳諭。
癸丑正月二十八日辰時,上御春塘臺。額外禁軍試射入侍時,左副承旨李書九,假注書鄭文始,記注官金良倜,記事官洪樂游,試官行兵曹判書李文源,禁軍別將李得濟,一內將尹範行,兵曹正郞尹魯東,以次進伏訖。書九跪啓稟擧旗執鼓試射訖。諸臣以次退出。
上在昌德宮。停常參·經筵。
徐榮輔啓曰,大司憲林蓍喆呈辭,執義·掌令二員未差,持平二員未差,監察茶時之意,敢啓。傳曰,知道。
林濟遠啓曰,備邊司郞廳來言,今日賓廳日次,而以國忌齋戒相値,不得來會云矣,敢啓。傳曰,知道。
傳于金孝建曰,禮房承旨馳詣宗廟·景慕宮,奉審摘奸以來。
徐榮輔啓曰,藥房都提調洪樂性,提調金文淳,有稟定事,來詣請對矣。傳曰,入侍。
傳于徐榮輔曰,右承旨入侍。
傳于金孝建曰,明日當由逌瞻門展拜,仍行春享大祭,省牲·省器,該房知悉。
傳于金孝建曰,明日出宮門路,以萬安門爲之。
傳于徐有秉曰,都承旨許遞,前望單子入之,待下批牌招察任。
傳于徐有秉曰,發遣吏郞,諸執事淸齋與否,摘奸以來。
注書李海淸,奉命出去,代以宋知濂爲假注書。
徐有秉,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
徐有秉,以賑恤廳言啓曰,南部蓮城尉契任掌白有光,今月二十八日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
癸丑正月二十九日辰時,上御誠正閣。藥房都提調·提調請對入侍時,左副承旨金孝建,記事官李海淸·洪樂游·徐有聞,以次進伏訖。樂性等曰,節屆仲春,日氣向和,聖體,若何?上曰,一樣矣。樂性等曰,王大妃殿氣候,若何?上曰,一樣矣。樂性等曰,惠慶宮氣候,若何?上曰,一樣矣。樂性曰,近日元子宮氣候,亦一樣萬安乎?上曰,連爲好過矣。樂性曰,元子宮尺衣漸長,睿質益復岐嶷,臣民慶幸,不勝萬萬。今年封冊,不容遲延,伏願聖明,亟命今年內冊封,是八域臣民顒望之情也。上曰,肅廟朝故事,實爲今日紹述之端。且已奏請於皇帝,予意則欲待稍長後爲之矣。樂性曰,聖敎非不欽仰,而臣民顒望之情,難以遲延矣。上曰,今日卿等之請對,固已知之矣。國體事面,所重有在,設廳之擧,豈待卿等之言,而予意則終不欲張大,故至今不許卿等之請,此也。樂性曰,聖敎誠至當。聖意所在,臣等豈不仰揣,而向來旣承更待下敎之敎,故其間更不仰請,而今則當朔載屆,設廳之擧,豈可少遲乎?上曰,揆以體貌,豈不依例爲之,而大抵設廳,不過爲體面而已。徒爲張大,卿等所請,其在國體與事面,是豈可已,而予意則以張大爲持難之端矣。文淳曰,外間之人,以設廳之尙不擧行,莫不爲躁鬱,皆以爲其在國體,固不可如是遲延云矣。樂性曰,設廳,例於前期爲之,而至今不爲擧行,亦云晩矣。況當朔在明,豈可遲延?伏願特降下敎焉。上曰,設廳固張大,而國體所重,不可不顧,卿等之請,有不可一味置之矣。樂性曰,來朔,卽嘉順宮彌月之期,設廳之尙未擧行,有非重事體之道,卽令日官推擇吉日,依例設産室廳,何如?上曰,依爲之。以旬後各日擇入,可也。出擧條命退,諸臣以次退出。
上在昌德宮。停常參·經筵。
藥房提調金文淳,行左承旨林濟遠啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
上詣景慕宮入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。省牲·省器罷後,內閣·政院·玉堂·藥房口傳問安。答曰,知道。
金孝建啓曰,大司憲林蓍喆呈辭,執義·掌令二員,持平二員未差,監察茶時之意,敢啓。傳曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林濟遠曰,右承旨馳詣南壇木覓,左副承旨馳詣三角,同副承旨馳詣漢江,奉審摘奸以來。
傳于李書九曰,吏·刑換房。
林濟遠,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官金鎭億,已滿十五朔,六品遷轉之意,分付銓曹,何如?傳曰,允。
林濟遠,以御營廳言啓曰,來二月初一日景慕宮展拜時,依兵曹節目,集春營入直軍五十名,新營入直千摠申大觀,領赴訓鍊都監都領陣,該入直哨官姜碩璜,率該哨標下軍七名,仍直東營,入直軍三十名除出。入直把摠李仁默率領,宮大門外把守,而竝待標信出用,解嚴後,各還本處入直之意,敢啓。傳曰,知道。
癸丑二月初一日卯時,上詣景慕宮。展拜入侍時,行左承旨林濟遠,右承旨徐榮輔,左副承旨金孝建,右副承旨李書九,同副承旨徐有秉,假注書宋知濂·鄭文始,記注官金良倜,記事官徐有聞,檢校直提學朴祐源,檢校直閣南公轍,以次隨駕。上具翼善冠·衮龍袍,乘輿出萬安門,由仁政門·建陽門,出弘化門入逌瞻門,詣齋室,改具冕服,詣神門外執圭,入就板位,行再拜禮。入廟內奉審,還詣齋室,改具遠遊冠·絳紗袍,詣尊所省器,還就板位,南向立,省牲後,行肄儀。上曰,守僕擧行駭然,事過後科治,可也。上曰,此後肄儀時單唱爲之事,分付守僕。行禮訖,還御齋室,少頃,乘輿入弘化門·明政門·永淸門,還內。諸臣以次退出。
上在昌德宮。停常參·經筵。
李書九啓曰,大司憲林蓍喆呈辭,執義·掌令二員,持平二員未差,監察茶時之意,敢啓。傳曰,知道。
傳于徐有秉曰,黃海監司入侍。
傳于徐有秉曰,諸承旨持公事入侍。
備忘記,黃海監司金方行下直,長弓一張,長箭一部賜給。
林濟遠啓曰,吏曹參議尹行任牌不進罷職傳旨,今方捧入,而判書鄭昌順方在服制中,參判丁範祖在外,開政命下之後,不得擧行,何以爲之?敢稟。傳曰,在外及違牌銓官許遞,前望單子入之,待下批牌招開政。
以校理韓光植,副校理李東稷·李相璜,副修撰宋翼孝·鄭尙愚牌不進罷職傳旨,傳于金孝建曰,只推。
徐榮輔啓曰,今癸丑年京外守令·邊將薦擧單子,依例捧入,而其中應薦不薦人,令該曹察推,何如?傳曰,允。
金孝建,以吏曹言啓曰,頃因慶尙監司鄭大容老人狀啓,八九十以上人前已壽職者,混同錄啓,有非法意,該道道臣推考事,本曹草記批旨內,査問該道後,更爲指一草記事,命下矣。卽接慶尙監司鄭大容文移,則以本道抄啓之規,毋論已受資未受資,竝爲擧論,已有前例,故今番狀聞,因前擧行,職由於此云。此後則一依法典所載,朝官之年八十,士庶之年九十已受資者,更待滿九十及百歲,依定式,更爲抄啓登聞事,知委於該道臣後,勿如前混錄之意,分付,何如?傳曰,允。
林濟遠,以禁衛營言啓曰,去夜初更量,幼學任泰命,本營巡邏被捉,而係是士子,移送秋曹之意,敢啓。傳曰,知道。
禁府啓目,粘連李仁行所供,柳井祚逃入城內之際,雖無干涉之事,沮遏官差之罪,在所難免,以此照律,何如?判付啓,雖與疏語逕庭,亦不可謂麥浪,以公罪勘放爲良如敎。
李書九,以義禁府言啓曰,時囚罪人李仁行議處公事判付內,雖與疏語逕庭,亦不可謂麥浪,以公罪勘放事,命下矣。取考律文,則大明律拒驅追攝人條有曰,凡官司差人句攝公事,而抗拒者杖八十矣。李仁行杖八十,以公罪收贖,放送,何如?傳曰,允。如有功議,各減一等,可也。
癸丑二月初二日辰時,上御誠正閣。黃海監司入侍時,行左承旨林濟遠,記事官李海淸·洪樂游·徐有聞,黃海監司金方行,以次進伏訖。上曰,進前,可也。方行進奏職姓名。上曰,日前批答,略示加勉之意,可取者雖有之,加勉處亦有之,海俗獷悍,不可全以柔道爲之,須勉剛克之道,毋負委寄之意,可也。方行曰,臣受國厚恩,曾無絲毫報答,又叨蕃臬之重任,聖恩愈往愈摰,區區感祝,實不勝萬萬,敢不糜粉殫竭,以效一半分對揚之道,而顧臣才器,百不猶人,畢竟僨誤,臣所自知,尤切悚惶之忱矣。命宣諭訖,仍命退,諸臣以次退出。
癸丑二月初二日辰時,上御重熙堂。諸承旨持公事入侍時,右承旨徐榮輔,左副承旨金孝建,右副承旨李書九,同副承旨徐有秉,記事官李海淸,假注書鄭文始,記事官洪樂游·徐有聞,以次進伏訖。榮輔曰,卽伏見兵曹參知成鼎鎭,行副護軍李寬徵守令薦擧單子,則成鼎鎭移職之後,疊呈薦單,李寬徵旣以軍銜修單。又以樞銜,更呈一單,薦單之疊呈,已極未安,而又況非見任,而冒書樞銜,尤極駭然,竝從重推考,原單勿施,使之改修正以入,何如?上曰,一名兩呈之違例,成鼎鎭之在政曹者,猶且昧然,毋論樞銜·軍銜,如李寬徵者,何足責?鼎鎭遞差,寬徵推考,可也。出擧條榮輔曰,卽伏見古今島僉使張光郁守令·邊將薦擧單子,前郡守李完基,前僉正李海容,俱是陞資人,而混入於守令薦,前五衛將趙崈之名,誤書崇字,極爲駭然,推考,何如?上曰,依爲之。出擧條書九曰,卽伏見全羅監司權守令薦擧單子,年月下只書十字,又空一字,日字書塡,已違格例,而空字不塡,事欠誠實。且不踏印,從重推考,原單勿施,使之改修正上送,何如?上曰,依爲之。出擧條有秉曰,卽伏見昌城府使具明遠守令薦擧單子,則人名職銜,俱爲誤書,事極駭然,推考警責,原單勿施,使之改修正以入,何如?上曰,依爲之。出擧條有秉曰,卽伏見行副司直崔守令薦擧單子,則軍器寺判官吳在臣,書以軍器判官,有違格例,推考之意,仰達矣。上曰,依爲之。出擧條書九曰,卽伏見平安監司李秉模,忠淸監司李亨元,慶尙監司鄭大容,江華府留守鄭好仁,慶尙左兵使許侙,右兵使李健秀,忠淸兵使李光燮,統制使李潤慶,義州府尹趙鎭宅,慶州府尹姜彝正,淸州牧使李樂培,晉州牧使朴宗厚,尙州牧使李趾采,星州牧使李命杰,洪州牧使鄭東愈,忠州牧使鄭東閔,坡州牧使具埉,順興府使許晪,巨濟府使柳弘源,安東府使金履翼,東萊府使尹弼秉,金海府使李文喆,仁同府使尹衡東,三和府使李運昌,龍川府使柳光國,龜城府使李身敬,長湍府使李泰永,密陽府使李最源,柒谷府使柳鎭赫,淸風府使徐簡修,冒原府使李汝節,靑松府使韓光近,蔚山府使李敏亨,河東府使李謙會,善山府使朴綏源,宣川府使鄭學畊,寧海府使尹得孚,豐德府使康命吉,永宗僉使李邦城,安興僉使申德就,寧城僉使朴守寬,龜山僉使黃致郁,加德僉使洪愼權,南村別將姜碩儁,禿用別將崔彭齡等,守令·邊將薦擧單子,則或於年月下,書塡日字,湖西則邑鎭短銜上,添書道名,俱爲格例,事甚未安,竝推考,何如?上曰,似是謬例使然,在所釐正,勿推勿施,使之改修正上送,後勿如是之意,嚴飭,可也。出擧條孝建曰,卽伏見行司直洪檍,右參贊李,行副司直金頤柱·金尙集·金持默,知事徐赫修,漢城右尹姜游,工曹參判曺允亨,行副司直徐有大,行訓鍊院都正趙心泰,行副護軍趙圭鎭·申大顯·姜五成·李廷老·申㬚·吳載熙·徐有和,同知中樞府事李仁康·尹行貞,禮曹參議李冕膺,掌樂正申光河,咸鏡監司金憙,開城留守李家煥,平安兵使柳孝源,南兵使許任,北兵使崔景岳,全羅兵使李壽鵬,京畿水使許,全羅右水使金思穆,會寧府使趙㠎,光州牧使李鼎運,吉州牧使金魯直,綾州牧使尹耆東,羅州牧使李寅燮,安邊府使金勉柱,甲山府使李儒慶,慶源府使朴宗來,三水府使李魯述,富寧府使徐配修,平山府使李鉉重,礪山府使金命赫,長興府使元永胄,長津府使李得駿,永興府使朴基豐,茂山府使李元植,明川府使林懋遠,竹山府使趙文彦,慶興府使李漢棟,仁川府使閔百準,德源府使李雲祜,端川府使成鎭殷,延安府使兪漢敦,襄陽府使金孝眞,南原府使徐琢修,順天府使洪述祖,潭陽府使李惟稱,茂朱府使趙時淳,北靑府使申光祐,定平府使韓師貞,長城府使朴左源,高嶺僉使尹守範,臨淄僉使崔誡道,古群山僉使徐命漸,魚游澗僉使朴師曄,上土僉使劉致豪,彌助項僉使池得球等,守令·邊將薦擧單子,則或錯書人名,或誤署職銜,或不踏印信,或以日字塡書,或尊敬處書以平行,或以堂上官及侍從臣,混入於守令薦,俱違格例,極爲未安。竝推考警責,原單勿施,使之改修正以入,何如?上曰,依爲之。出擧條命書榻敎曰,政官牌招開政。仍命退,承史以次退出。
上在昌德宮。停常參·經筵。
林濟遠啓曰,大司憲林蓍喆呈辭,執義·掌令二員,持平二員未差,監察茶時之意,敢啓。傳曰,知道。
徐有秉啓曰,禁衛營將官來言,今日本營軍兵,日次私習云矣,敢啓。傳曰,知道。
徐有秉啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林濟遠曰,左承旨馳詣文廟,奉審摘奸以來。
傳于李書九曰,左副承旨·右副承旨入侍。
吏曹堂上前望單子入之,參判沈煥之,參議李冕膺落點。
傳于徐榮輔曰,政命已至經宿,新除授吏曹堂上牌招,兩職竝兼,殊非近日定式之意,參判兼帶泮任,許遞。
以吏曹參議李冕膺牌不進罷職傳旨,傳于徐榮輔曰,只推。
判尹前望單子入之,沈豐之落點。
傳于徐榮輔曰,亞尹中年老人許遞,今日政差出,與判尹牌招察任。
林濟遠啓曰,合辭闕啓,事甚未安,今日政新除授兩司諸臺,竝待下批牌招,何如?傳曰,允。
吏曹口傳政事,以吳鼎源爲直講,尹悌東爲典籍。
有政。吏批,判書鄭昌順服制,參判沈煥之進,參議李冕膺牌不進,左副承旨金孝建進。啓曰,判書鄭昌順服制,參議李冕膺牌不進,小臣獨政未安,何以爲之?敢稟。傳曰,仍爲之。以兪漢謨爲大司諫,申馥爲執義,李周顯爲司諫,洪克浩·閔彝顯爲掌令,李尙寯·柳憲周爲持平,徐有泝爲獻納,朴命燮·李明淵爲正言,徐邁修爲右尹,閔鍾顯爲知春秋,尹行元爲禮曹參議,李翊永爲漢城庶尹,金履裕爲司宰僉正,牟達謙爲肇慶廟令,吳泰齊爲北部令,鄭謙煥爲尙衣別提,朴宗柱爲寧遠郡守,司饔主簿單鄭昌耆,李毅德爲昭顯墓守衛官。學生李發馨贈戶參例兼,故通德郞李道天贈左承旨,故通德郞李宇量贈司僕正,已上前右尹李邦榮三代追贈,學生姜福一贈戶參例兼,贈持平姜震耆贈左承旨,已上前右尹姜游兩代追贈,贈兵參李聖洙贈左參贊例兼,贈左承旨李必煥贈戶參例兼,已上刑曹判書李敬懋兩代追贈。
兵批,判書李文源進,參判金翊休病,參議李濟萬入直進,參知未差,同副承旨徐有秉進。同知朱道煥·皇甫昞·尹世萬,副司直趙尙鎭·李義弼·林道浩,副司正鄭文始竝單付。
以寧遠郡守望筒,傳于徐有秉曰,爲其官享,雖有差送守令之命,而難治之弊邑,不可不爲官擇人,畿內閑僻邑,蔭郡守中相換。
寧遠郡守朴宗柱,朔寧郡守金思義相換。
傳于徐榮輔曰,發遣吏郞諸執事,淸齋與否,摘奸以來。
林濟遠啓曰,李仁行杖八十,以公罪收贖照律草記批旨內,如有功議,各減一等事,命下矣。李仁行無功議云矣,敢啓。傳曰,知道。
癸丑二月初三日辰時,上御重熙堂。左副承旨·右副承旨入侍時,左副承旨金孝建,右副承旨李書九,假注書鄭文始,記事官洪樂游·徐有聞,以次進伏訖。命書榻敎曰,成均館久任郞廳未差之代,令該曹口傳差出,先參班後謝恩。仍命退,承史以次退出。
上在昌德宮。停常參·經筵。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐邁修啓曰,御營廳將官來言,今日本廳軍兵,日次私習云矣,敢啓。傳曰,知道。
以大司諫兪漢謨,獻納徐有泝,正言朴命燮,持平柳憲周牌不進罷職傳旨,傳于李書九曰,只推。
林濟遠啓曰,大司憲林蓍喆呈辭,執義申馥,掌令閔彝顯·洪克浩,持平李尙寯俱在外,持平柳憲周牌不進,監察茶時之意,敢啓。傳曰,知道。
傳于徐邁修曰,諸承旨持公事入侍。
徐邁修啓曰,明日次對,兩司當爲進參,除在外外,未肅拜呈告人員,竝開門牌招,何如?傳曰,允。
承旨前望單子入之,徐邁修·沈晉賢落點。
傳于徐邁修曰,兵曹堂上中年老人許遞,前望單子入之,待下批牌招察任。
兵曹參判前望單子入之,沈晉賢落點。
兵曹口傳政事,副司果李明淵單付。
以江原監司尹師國狀啓,橫城縣監之代,各別擇差催促下送事,傳于徐邁修曰,令該曹口傳擇差,待下批給馬下送。
吏曹口傳政事,以張集紹爲橫城縣監。
備邊司御史抄啓,李肇源·鄭東幹·李相璜·兪漢寓·李明淵·尹魯東·李錫夏。
徐榮輔,以備邊司言啓曰,御史可合人,別單書入之意,敢啓。傳曰,知道。
傳于徐邁修曰,繡衣抄啓中,前郡守鄭東幹·李肇源,副校理李相璜,兵曹正郞尹魯東,御史治裝。
徐邁修,以兵曹言啓曰,景福宮衛將崔祥麟,慶熙宮衛將趙重鉉,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
徐邁修,以都摠府言啓曰,今日入直內三廳武兼禁軍及軍兵等當爲中日習射,而社稷春享大祭,齋戒相値,不得爲之之意,敢啓。傳曰,知道。
徐邁修,以刑曹言啓曰,因禁衛營啓辭,巡邏被捉人幼學任泰命,移送秋曹事,命下矣。任泰命,依更數決笞三十度,放送之意,敢啓。傳曰,知道。
以江華留守鄭好仁狀啓,社稷摩尼嶽神室改建香祝,令該曹稟旨下送事,傳于徐榮輔曰,觀此狀辭,萬萬不成說,前此守臣之不能致察,任其如許者,極爲駭然。卿則旣覺知,有此狀聞,依狀請卽爲收改,而摩尼祭儀,事體何等至重,則祭器之傷汚,姑無論,板櫝膠付之片散云者,尤豈成說?近年祭官之知而不言,亦甚無狀,事當一一査勘,而謬例必年久循襲而然,今姑參酌,何待回下?卽爲改造,祭器祭閣,亦卽繕葺,竝與社壇修補形止,待訖役狀聞,則當下送奉審之行,以此知悉事,回諭。
癸丑二月初四日辰時,上御誠正閣。諸承旨持公事入侍時,行左承旨林濟遠,右承旨徐榮輔,左副承旨金孝建,右副承旨李書九,同副承旨徐有秉,記事官李海淸,假注書鄭文始,記事官洪樂游·徐有聞,檢校直閣南公轍,以次進伏訖。命書傳敎曰,近因次對久曠,賓廳長鎖,當此營賑方張之時,籌謨之地,未聞民憂之建白,殊用紆菀,銀臺六房,非不知公事少,而名之曰持公事入侍,日接諸承宣者,欲示自强之意,此意令廟堂知悉。賑事勤慢,還民物情,差遣繡衣,抽栍考察,使道伯邑宰,知所警念,俾有如始之效,卽亦目下先務,設賑諸道,暗行御史,亦令今日內抄啓。又命書傳敎曰,親試在近,抄啓文臣中,時帶臺職人許遞。又命書傳敎曰,禮房承旨,馳詣社稷,奉審摘奸以來。又命書傳敎曰,同副承旨許遞,前望軍子入之,與都承旨牌招察任。書九曰,新除授承旨沈晉賢,方在罷散中,何以爲之乎?上曰,敍用,可也。上敎賤臣曰,予於辛壬義理,看得嚴重者,比諸諸臣,當十倍矣。御極之初,先朝已處分之事,斷以追削者,專出於闡明義理之本心,則大臣亦必知之矣。溥·潛事,旣以爲與辛壬相關,則予豈泛忽,而壬戌先朝下敎,不啻丁寧,使後人勿復敢言此事,予豈敢不遵守乎?壬戌下敎中,到底昭晳處,予亦不欲畢說,故右相初箚之批,只以用捨爲言矣。及其再箚,以義理之不爲辨柝爲言,故不得已略以義理之說諭之。一依先朝下敎,必欲盡其說,則惹出一段論議於年久已定之後,豈不難乎?乙亥闡義昭鑑撰定時,于時大臣之論,欲以南·柳兩相,爲源頭,溥·潛事,一體攙及,則先朝所敎,極爲嚴切,屢日脚膳之事,宮中至今傳說,到今尤何敢議到乎?右相之箚,旣還送,則卿疏亦不可異同,須知予本意之嚴於義理,而此事之不可輕議,可也。見今春和日暖,何當上來耶?竝以此意,往傳于金判府。仍命退,承史以次退出。
上在昌德宮。停常參·經筵。
自開東時至巳時,灑雨下雨,測雨器水深二分。
傳于徐邁修曰,大臣·備局堂上引見。
以大司諫兪漢謨,正言朴命燮,持平柳憲周牌不進罷職傳旨,傳于金孝建曰,只推。
李冕膺啓曰,大司憲林蓍喆,持平柳憲周牌不進,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
傳于徐邁修曰,左副承旨入侍。
徐邁修啓曰,卽者義禁府都事來言,前牧使朴宗甲等,今日內議處事命下,而判義禁洪良浩身病不來,次堂例不得擧行云,何以爲之?敢稟。傳曰,判義禁許遞,前望單子入之,待下批牌招。
判義禁前望單子入之,洪檍落點。
徐邁修啓曰,判義禁洪檍牌不進推考傳旨,今方捧入,而前牧使朴宗甲等議處事,命下之後,如是違牌,事甚未安,更卽牌招,何如?傳曰,允。
徐邁修,以備邊司言啓曰,守禦使今方差出,而擬望之人乏少,以二望書入之意,敢啓。傳曰,知道。
備邊司薦望,以李文源爲守禦使。
兵曹,守禦使單李文源。
傳于徐邁修曰,勢難竝兼守禦使,李文源兵曹判書之任,今姑許遞,今日政差出,待下批牌招開政,仍傳命召。
李書九啓曰,新除授守禦使李文源,時無職名,令該曹口傳付軍職,何如?傳曰,允。
兵曹口傳政事,副司直李文源單付。
承旨前望單子入之,李冕膺落點。
林濟遠啓曰,吏曹判書鄭昌順,參判沈煥之牌不進推考傳旨,今方捧入,而開政命下之後,如是違牌,不得擧行,事甚未安,判書·參判,更卽牌招,何如?傳曰,允。
林濟遠啓曰,吏曹判書鄭昌順,參判沈煥之再牌不進,推考傳旨,今方捧入,而開政命下之後,連事違召,不卽擧行,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于徐邁修曰,該曹佐貳中,未肅拜人員許遞,以未經參議者擬入。
林濟遠,以吏曹言啓曰,考見平安監司李秉謨褒貶啓本,則郭山郡守李益賢,以三年窠守令,兩次居中,其間一中,則雖因赦令蕩滌,其不治可知,依例罷黜,何如?傳曰,允。
有政。吏批,判書鄭昌順牌不進,參判沈煥之進,參議未差,左副承旨金孝建進。啓曰,判書鄭昌順牌招不進,參議未差,小臣獨政未安,何以爲之?敢稟。傳曰,仍爲之。以張至冕爲正言,尹光普爲修撰,丁範祖爲右尹,尹行任爲工曹參議,南公徹爲兵曹參知,金麟淳爲儀賓都事,成雲柱爲健元陵令,趙拓壤爲郭山郡守,金晦彬爲禮曹佐郞,徐在修爲長興庫奉事,承文副正字單韓錫仁,兼養賢主簿單尹悌東。
以兵曹判書望筒,傳于徐邁修曰,除耆堂及外任,衆所共知實故·實病,以在京無故人,更爲受薦擬入。
徐邁修,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
再政。以趙宗玹爲兵曹判書,申光履爲戶曹參判,李鼎德爲兵曹參知,柳匡國爲工曹參議,幼學李學淵今超通政,持平李尙寯父。
金孝建,以兵曹言啓曰,內禁衛將尹範行,五衛將廉重鉉,俱以身病猝重,勢難供職,呈狀乞遞,衛領軍輪番之任,不可久曠,竝改差,何如?傳曰,允。
以平安監司李秉模狀啓,前滿浦僉使李恒林等,匿報濫徵之罪,令攸司稟處事,傳于李書九曰,今日開坐時,一體捧供。
刑曹啓目,罪人黃龍瑞御寶僞造事,更推云云。箇箇承款,依例結案,取招後稟處,其餘買帖人等,從輕重勘處,何如?判付啓,分是從依啓聞勘處爲良如敎。
獻納徐有沂疏曰,伏以,臣空疎譾劣,不堪備數於淸朝耳目之列者,不待人言,臣之自量已熟矣。嚮者獻納朴奎淳之疏出,而區區去就,尤無可言,臣雖百不猶人,亦具彝性,莫重者懲討也,莫嚴者臺體也。一字半句,不敢移易者,臣非不知,而劇賊星漢啓辭中,起頭則不去其姓,結語則只書其名者,此不過發啓時,偶失照檢,無甚關緊之事,則臣之釐改者,不但由於迫於嚴敎而然也。其時事實,聖明亦必記有,而第緣事會甚急,日勢已暮,未及以釐改之意,往復於僚臺,以此爲罪,臣無以自解,刋削之請,雖未允從,昧例之敎,至承問備,至今追思,愧汗浹背,臣何敢更以臺閣自處,重得罪於公議也哉?千萬不自意,薇垣新命,忽復降於屛伏省愆之中,未知聖明何所取於已試僨敗之蹤,而有此誤恩也。臣誠惝惶踧踖,莫省攸措,而臺端一步,已成鐵限,賓對有命,召牌荐降,承膺無路,玆敢略陳短章,冒瀆崇嚴。伏乞聖明,俯垂諒察,亟命攸司,永削朝籍,以謝人言,以靖私義,千萬幸甚。臣於乞免之章,不宜贅及他說,而事在目下民隱,有不容泯默,玆敢略陳之。於乎,傳曰,民惟邦本,本固邦寧,古語又曰,君以民爲天,民以食爲天,比歲以來,水旱相仍,饑饉荐臻。民生嗷嗷,若不保朝夕,而至於今年,則八路之中,三南爲最,三南之中,嶺南尤急,老弱顚于丘壑,壯者散而之四。父子兄弟不得安保其家,六親流離,而十室九空,重之以癘氣大熾,僵屍相連,或有群聚爲盜,殺害人命云,觀於近日畿邑骨肉相殘之變,而可推以知三南之必有甚焉。且聞家信,則場市之中,無穀可出,或有斗穀之出,而雖持十金,無以買之,擧皆遑遑,實有立枯之慮,大命近止,民將盡劉。若此不已,則民無食何以爲天,邦無民何以爲本?言念及此,不勝凜然而寒心。竊伏惟我聖上,丙枕靡安,玉食不遑,其所賙濟我百萬生靈,殆如救焚極溺,靡不用極,前後飭諭於道臣·守令者,德意譪然,與春具昌。凡厥牧伯守宰,孰敢不竭力奔赴,對揚萬一,而以臣謏見,不無一得。第念嶺南七十州,何莫非吾民,而沿江濱海之地?被災最酷,一望風沙,無穀可食。恐未可以若干賑資,濟得死命,況復農作方殷,其何以于耕于播,以延麥秋之前乎?固知此時列邑,開濟區劃已定,而大無之餘,倉糴元自不敷,易致鮮克有終之歎。臣謂亟命廟堂,急時講究,兩西稍饒邑米粟,漸次移轉,自海而湖,自湖而嶺,俾得以補其不足,以究實惠焉。且癘疫者,六氣致乖,薰蒸傳染,如火益熾,不可撲滅,實惟在醫治之及時,辟禳之有方,賴以全活。是以宋臣蘇軾守杭州,年饑,立病坊作藥劑以治病,活者甚衆,亦粵我肅廟癸巳,癘疫大熾,肅廟聞而憂之,分出內局藥材以濟之。因命筵臣,備示其治法藥名,諺釋其說,名之曰辟瘟新方,因布中外,使遐裔僻村蚩氓婦子,咸得通解,按類而施方,隨變而投劑。猗歟,我肅廟仁民濟物之義,其亦至矣。必須潔淨其居處,救療以藥物,先時措劃,然後無辜生民,可免夭札之患。亦宜另飭各道道臣,指揮列邑,或給幕材而避之,或備藥物而療之,考其勤慢,以嚴殿最之課,則庶可以救得一半分民生,寧不幸甚?臣無任云云。答曰,省疏具悉。係是或事不可緩也,疏辭令廟堂稟處,爾其勿辭察職。
癸丑二月初五日辰時,上御熙政堂。大臣·備局堂上引見入侍時,行左承旨林濟遠,假注書鄭文始,記事官洪樂游·徐有聞,右議政金履素,左參贊鄭民始,兵曹判書李文源,右參贊李,戶曹判書沈頤之,行副司直趙宗鉉·洪秀輔·金尙集,禮曹判書閔鍾顯,行副司直朴祐源·李秉鼎,刑曹判書李敬懋,訓鍊都正趙心泰,行副司直徐有大·李漢豐·李邦一,刑曹參判李在學,校理韓光植,以次進伏訖。履素曰,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,家煥之疏,敢以潛之凶言,或謂之灑血剖心,或謂之以身徇志,誠千古所無之變怪也。臣於他事,豈敢以大官自處,而此等義理,不容泯默,向來再箚,實出於斷斷赤心,而未承一字之批,誠不勝抑鬱矣。潛疏出於辛壬以前,故雖未伏法,而其姪孟休登第後,亦不敢訟冤,今家煥,爲渠從祖,多少凶言,無所不至,隄防之解弛,推此可知。雖以先朝下敎中防微杜漸四字觀之,聖意所在,亦可以仰揣,家煥之疏,置而不問,則凶醜餘孽,將接跡而起,臣之前疏,非爲用捨而發也,伏願亟加處分焉。上曰,向者史官之口傳下敎也。不以文字而以口傳者,予意有在,若以文字說出,則恐爲世道無窮之憂,卿旣登筵,當言其大體矣。辛壬以後,忠逆旣分,予之闡其義理,嚴其隄防者,卽一段苦心,則豈不及於今日諸臣乎?聖人有觀志觀行之訓,而朱子以當遵守處遵守,當變改處變改爲註。丙申嗣服之初,追奪先朝已復之官爵者,非不知異於遵守,而急於闡明義理,不得不如此,予之本心,於此可見,苟有關於大義理者,予豈愛一家煥而然哉?壬戌李孟休之登科也,特命初除漢城主簿,試之以風化之責,卽吏議尹汲之政也。其時聖敎中若曰,潛雖逆,予欲蕩滌而用之,況非逆乎?大臣金在魯,引沈守慶事,而言其滌瑖之意,則又有貞雖逆也,而潛則異於貞之下敎,此外縷縷聖敎,有不敢盡言者矣。癸亥間,孟休之移除禮郞也,正言洪益三,只請銓官推考而止,及當乙亥闡義昭鑑之撰定也,領府事金在魯,欲以南·柳兩相及溥·潛,爲推本溯源之論。聖敎切嚴,三日却膳之事,宮中至今傳說,又於其時,出御宣仁門,瞻望懿陵,至有口奏,將欲大處分,則半朝遑遑,罔知所措。故相李天輔,委曲陳達,遂有故判書申思喆一邊作頭之疏,而以不敢復言之意,丁寧爲說。其後景廟忌辰德游堂齋宿時,又以文字諭於予者,至爲嚴重,便一丹書鐵券,其時宮官金鍾正,寔知其事,予旣承受,則豈敢不遵奉乎?以先朝出天之孝,因心之友,在甲戌則屬於聖母,在辛巳則關於皇兄,毋論南·柳與溥·潛,前後聖敎之必嚴於此等處者,誠以語涉於甲戌·辛巳故也。到今廷臣,豈敢更以此事容喙乎?李家煥,亦非無端拖及前事者,沈煥之之疏,直言潛事,故有以致家煥之對章,孟休則以主簿,而尙且訟冤於筵席,李家煥之以留守,欲爲一疏者,亦或無怪矣。然而予於此事,微寓衮鉞,名以隄防,故煥之之疏,雖違令而頒之,不欲賜答,故家煥之疏以例批而略之,予之闡明之意,亦可見也。此後如有襲家煥,而爲說者,則其所以處分者,當倍重於潛,予豈忽於義理也哉?大抵辛壬義理,非不嚴也,而若及辛壬以前事,則有不敢義到者,爲今日臣子者,下可不知此意也。履素曰,自有家煥之疏,臣不勝臆塞,今承闡明之敎,還以爲幸矣。第臣於此事,不但公憤,亦有私情之隱痛者,己巳·壬寅之禍,臣家皆不免焉。百年之後,凶言又出,臣豈忍晏然若無故者哉?上曰,卿心予非不知,而至以爲處義則誠過矣。上曰,次對爲之。履素曰,昨年諸路浦落成川,無邑不然。雖有被災淺深之不同,若過今年,而未能完築,則將使良田美土,終歸於陳荒不治,此其上關國用,下係民食,爲如何哉?見今東作在卽,土脈方解,另飭諸道,使各其守令,遍加摘奸,或助給役糧,或躬往勸課,至於軍丁一事,雖有禁令,而事係爲民,亦不當一向防塞。此亦付之道臣,量宜闊狹,方便顧助,未爲不可,至若堤堰蒙利之處,亦爲趁此農節,另加申飭,務盡疎鑿之方,俾獲灌漑之效,勿視例飭,以究實效,宜矣。上曰,依爲之。出擧條履素曰,嶺南賑事方張,毋論營閫,此時遞易,誠爲可悶。道臣則瓜期隔月,統制使及右兵使,瓜限已屆,竝姑仍任,何如?上曰,依爲之。待畢賑差代,可也。出擧條履素曰,再昨年歲末,以經行薦進事,特敎勤摰,至以雖有一能,擧爾所知爲敎,搜訪人才,不必求備之聖意,孰不欽仰,而成命已過周歲,尙無薦進之事,始或由於愼重,而終未免稽忽,臣誠不勝慨歎也。蓋此薦擧之規,異於經筵官,則雖一藝一能之士,旣無過情之恥,赴擧從宦,皆不拘礙,則又無非其招之嫌矣。今世人才,雖曰渺然,求之德行言語政事,豈無膺是選者乎?惟在群下誠心咨訪,極意對揚之如何,更以昨年所下傳敎,申飭諸臣,使之卽爲薦進,何如?上曰,依爲之。出擧條履素曰,今年三路穡事之失稔,近來所罕,三路之中,雖有優劣等分之可言,而要之民憂孔棘,聽聞愁歎,幸賴朝家德意之洋溢,惠澤之普洽。凡係賙救之方,蠲恤之敎,不待有司之入奏,先煩溫綸之誕宣,周政之施仁,漢詔之議貸,無以過之,則列邑對揚之責,固當靡不用極,而旣有繡衣之廉察,又有道臣之申飭,亦可以考勤怠而明賞罰矣。然臣之區區愚見,以爲凡事以實心行實政,然後方可以有實效,而近來設賑之邑,爲守宰者,畏於抵罪,急於干譽。飢民設粥之規,從古行之者,蓋欲其受穀往來之際,不至於空乏,而今也輒皆炊飯而饋之,不特炊飯而已,又從而多設肉饌,以爲沽譽之資。此其心旣出於沽譽,則其實政實效之無以遍及於民,可推而知也。惟彼至愚而神者,雖有一時飽飫之樂,而夷考其實,旣無至誠惻怛之見孚,則亦豈有久遠蒙利之可言哉?臣謂今年設賑邑,惟當以實心做去,使頷顑濱死之民,無一仳離,無一捐瘠,殫誠救活,無陷重辟,以體宵旰之憂,而至於此等靡文,一切掃去,以爲務實之政,有不可已也。且伏念,設賑之歲,諸道諸邑穀物之稍精者,率皆入於賑濟之資,而還民所受,不過麤劣之品,還民之有土者,實是務本力農之輩。嗣歲豐歉,亦由於此,而今以專力賑民之故,還民偏受其害,付還之民,或多咨嗟愁怨,而反有羡於賑民之白給者,在在皆然。今年則另飭道臣守宰,必使還賑兩民,均蒙其實惠,無偏於一邊,俾有竝行不悖之效,恐不可已矣。上曰,依爲之。出擧條履素曰,此平安兵使柳孝源狀啓也。以爲,今春淸南巡操,依例擧行事,請令廟堂稟旨,分付矣。詰戎之政,一向停廢,誠可悶,而西北纔經荐飢,瘡痍未完,今年雖幸稍豐,民力猶憊,頃者北關請操,已以特敎停止,關西不可異同,一體待秋擧行,何如?上曰,待秋成爲之,可也。出擧條履素曰,兵曹判書李文源所啓,訓戎鎭與彼境甚近,最爲要衝,而鎭樣疲殘,土卒零星,前後差遣,多不得人,北土頑俗,不以官長待之,故赴任者擧欲圖遞。自今新除者,必擇其人,限以二十朔考績,而居最者,施之以防禦使履歷,則人皆樂赴,衙門必高。道帥臣着念顧護,隨事釐正,則不出十年,鎭樣改觀,邊禦有恃爲辭,而批旨有令廟堂,指一稟處之命矣。訓戎地居僻遠,鎭樣疲殘,人皆厭避之故,前後差遣,多不得人,此所以久爲弊鎭,終無可蘇之日也。前道臣目見實狀,有此筵達者,誠有意見,防禦設置,旣不可遽議,則擇人差遣,考其實績,用以防禦履歷,似有其效。此非官制變通,惟在銓曹得人,必以有地處有履歷之人差送,而曾經正·副正·內外將,然後始許備擬,限以瓜熟,毋得遷移。待其聲績茂著,直擬防禦之任事,另飭銓曹,其鎭弊蘇革之方,監兵營相議救助,期有實效之意,亦爲嚴飭於道帥臣,何如?上曰,依爲之。出擧條履素曰,左參贊鄭民始,惠廳堂上差下,使之察任,何如?上曰,依爲之。出擧條履素曰,戢盜之政,何歲不嚴,而至於歉歲,尤宜嚴飭猛察,而近聞京外偸竊之患,不可但以穿窬論,聚徒結黨,拔劍荷杖,昏夜街路,白晝大村,公行怯掠,小無顧忌。財貨之蕩失,猶屬餘事,人命之殺越,傳聞種種,行旅莫不震懼,平民無以奠居,荒年盜竊之患,無歲無之,而豈有若近日所聞之若是危怕者乎?雖以近日坡州事觀之,外邑之全不察飭可知,今時如此,來頭窮春,將不知至於何境。此莫非京外戢捕之臣,惟事玩愒,不能嚴明之致,內而左右廳,外而諸守臣處,各別嚴飭,無至如前怠忽。此後隨其現發,該地方營將則各別重勘,斷不饒貸,俾有實效,何如?上曰,依爲之。自廟堂各別嚴飭,俾有實效,可也。出擧條履素曰,卽見慶尙監司鄭大容報備局辭緣,則以爲,本道穀簿,漸至耗縮,賑資還分,實無排比之路,濟民倉穀一分二留,蓋爲災歲備荒之資,在前設賑之時,已多推移取用之例。就其留庫中參量移劃,以補賑資,待秋成充報爲辭矣。此不過一時推移,且有已例,依所請施行之意,分付,何如?上曰,依爲之。出擧條民始曰,守禦使亦是軍門重任,本非臣昏劣所可堪當,而又叨壯勇營提調之任,自是劇務,且與軍門無異,以臣不逮之精力,實有僨誤之慮,決難竝管兩任,守禦使之任,恭俟體諒之恩矣。上曰,大臣之意,何如?履素曰,所帶提擧,雖是劇務,旣與將兵之任有異,恐無不可兼之事矣。上曰,卿言雖如此,重臣之陳懇,亦不爲無所壉,守禦使之任,許遞,可也。出擧條民始曰,臣待罪湖藩時,聖堂倉漕穀,以咸悅縣監捧納領運事,狀聞變通,自昨年已爲擧行矣。兩年漕運無事領納,則該差員陞遷,旣有牙山之例,咸悅縣監,亦當依此例,定式施行,而事係官制,下詢大臣處之,何如?上曰,大臣之意,何如?履素曰,旣有牙山已定之式,則此亦不可異同,依牙山例施行,似好矣。上曰,依爲之。出擧條文源曰,禁軍中取才窠禁衛哨官李得重,以德重誤書,至於受點,該別將李得濟不察之失,推考警責,原望筒改付標以入之意,敢達矣。上曰,依爲之。出擧條文源曰,乫坡知僉使慶來運,辭陛之後,身病添重,萬無赴任之望云,罷黜,何如?上曰,依爲之。出擧條文源曰,訓戎僉使,旣已大臣極擇差遣之意,陳達蒙允,時任僉使相當窠,內移,何如?上曰,依爲之。出擧條頤之曰,站船之捧稅領運,全付輪定差員,整齊船隻檢束沙格,裝載發船等節,亦令忠州牧都差使員,專管擧行,俾有實效事,成出節目。行之未久,稅穀之逋欠,無歲無之,元定船隻之破傷,亦不改備,賃船之弊,種種有之,漕倉之凋弊,站卒之難支,有甚於運判未罷之前,而稅穀上納之時,船人無面,自京司徵捧,故每患經年囚杖,不得收殺,而終至於消瀜而後已。揆以國綱,萬萬寒心,斛內不實,責在都差負,船漢作奸,責在領運差員,則站船上納之善不善,專係於兩差員之勤慢。今年則京倉上納之時,或有逋欠之弊,該船沙格,勿爲自京徵督,下送本倉,使兩差員刻期準捧,當年內改裝,發上納船隻。待其到泊京江,一一點閱,考其改槊新造之限,如有受價,而不爲改備者,不但重繩船格,當該兩差使員,令該府拿問嚴勘之意,出擧條嚴飭分付,何如?上曰,依爲之。出擧條頤之曰,頃以惠廳米太請得事陳達,而有二萬石貸去前例,考出更奏之命,故取考文書,則丁未年米二萬石請得,以錢還報,一萬五千石或萬二千石請得,戊申己酉,連有前例矣。目今春三朔各倉料祿中若干散料,雖或待新捧上下,米不足爲一萬五千餘石,太不足爲四千餘石,而故判書趙鼎鎭,已有筵奏。臣往復惠廳,米五千五百石,太一千五百石,已爲取用於正月頒料,而二月三月所用米九千五百石,太二千五百石,及今請得,然後可以塗抹分排矣。太則從前雖無貸用之例,昨年旣多臭載,又致閏朔,致有此無前之事,今此四千石貸來之後,惠廳若有不得不需用之事,則待新捧量宜還報,或依式例,以錢還報,亦無不可,便同一時推移之事,下詢大臣處之,何如?上曰,大臣之意,何如?履素曰,頒祿放糧,俱是不可廢之事,則惠廳之連年取用,雖極悶,事勢到此,不得不許施矣。上曰,惠堂之意,何如?尙集曰,太則不但自前無取用之例,目今本廳現在之太,不過六千餘石,而就其中除出先受太,則二千之數,恐難推移矣。民始曰,臣方新叨,未知惠廳事勢之如何,石數之多少,無以酌量,退出後參考,相議處之,似好矣。上曰,依爲之。出擧條頤之曰,今春料祿不足之數,貸用惠廳之意,纔已陳達,而至於今年需用,又爲茫然,昨年俵災爲十萬結,收租減縮,比昨年,米爲萬餘石,太爲數千石。每年收祖,爲十二萬石,然後可以排比,而今年僅爲九萬石,若不及今周旋,今冬明春,又將貸得惠廳者,幾爲三萬石,實爲主客俱窘,畢竟狼狽之慮矣。曹中所用,雖一包米,竝皆節約,而至於應給貢價不可廢闕,迨此春窮渴悶之時,米太竝限萬餘石,從他劃得。秋冬等貢價,預爲上下,則米直刁蹬,貢人庶或願赴,而各道稅穀,一竝儲置,以爲冬春料祿之資,則明春取來於惠廳者,似不踰今年所貸之數,而在前歉年,請得外受,亦多已例。江都米七千五百石,太一千石,南漢米七千五百石,移劃於臣曹,以爲趁今分給貢價似好,而事係餉穀,下詢大臣處之,何如?上曰,大臣之意,何如?履素曰,地部形勢,臣亦聞之,朝家趁今劃給穀物,然後可以支用,餉穀取用,雖甚重難,無他推移之道,則其勢亦不可防塞矣。上曰,依爲之。出擧條有大曰,永肅門入直局出身元數,合爲一百五十人,而分三番,每番四十五人式定額入直,其餘五人,則例以雜頉充補次除之矣。一自武藝出身窠三十人有闕勿補事,定式之後,見今減額爲十六人,如例入直,分排無路,依禁軍助番之例,毋論一二三局,通同推移入番,何如?上曰,十六人定式餘四人,休番,可也。出擧條漢豐曰,頃因前全羅監司鄭民始所啓,本道上番禁衛軍,四月當爲始,停番事,命下矣。在前如此之時,以他道軍相換進番,已多前例,而當次嶺南,則旣伏承向日批旨,雖無可論,其次黃海道軍兵,換番徵召,恐似得當,敢此,仰達矣。上曰,依爲之。出擧條漢豐曰,每當停番之時,有預定期限之例,今此湖南軍之上番,限以秋成,立番於今年十月之意,知委該道,何如?上曰,依爲之。出擧條邦一曰,水原所在壯抄三哨,牙兵一哨移屬本府,則其代勢將塡充,依己酉高陽牙兵減額,代以長湍軍需保,換名作哨例。以仁川·積城等邑所在軍需保,換名作哨,把摠哨官,亦以軍丁所在邑差出,水原習操時,參操陽城·仁川等屯牙兵二哨,移付於南陽習操事,定式施行,何如?上曰,曾經摠使,亦陳所見,可也。敬懋曰,臣於已亥年,暫經摠使,今不可料量,仰達矣。心泰曰,陽城等邑屯牙兵,雖與參操正軍有異,勢將赴操於南陽防營,而比之於水原赴操時,程途稍遠,此甚難便矣。有大曰,與摠戎使所奏,別無異見矣。漢豐曰,防營旣已移設於南陽,則今此屯牙兵,亦爲移付於南陽習操,恐合事宜矣。上曰,令廟堂稟處,可也。出擧條命書榻敎曰,政官牌招開政。又命書榻敎曰,守禦使差代間,兵曹判書李文源兼察,兼佩聽傳敎。又命書榻敎曰,守禦使李文源牌招,傳授敎諭書,密符則以兼佩密符,仍佩。仍命退,諸臣以次退出。
癸丑二月初五日午時,上御重熙堂。左副承旨入侍,稟事閣臣同爲入侍時,左副承旨徐榮輔,記事官李海淸·洪樂游·徐有聞,京畿監司徐鼎修,以次進伏訖。上命書榻敎曰,承旨前望單子入之,待下批牌招察任。又命書傳敎曰,戶刑換房。鼎修曰,月前坡州境內,有竊發之事,而至於戕害人命,故多般譏詗,已爲斯得,而捕納之人,不可無別般論賞,以爲激勸之地,故敢此,仰達矣。上曰,賞加,可也。出擧條鼎修曰,果川縣監李祉源,謂以私義難安,廢務曠官,已至多日,孔道災邑,委屬可悶,令該曹催促下送,何如?上曰,嚴飭,使之今日還官後,狀聞,可也。出擧條命退,諸臣以次退出。
上在昌德宮。停常參·經筵。
自申時至人定,灑雨下雨,測雨器水深一分。
自人定至初七日開東,灑雨下雨,測雨器水深七分。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李冕膺啓曰,大司憲林蓍喆呈辭,執義申馥,掌令閔彝顯·洪克浩,持平李尙寯俱在外,持平柳憲周未肅拜,監察茶時之意,敢啓。傳曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,都承旨·右副承旨入侍。
徐邁修啓曰,右承旨徐榮輔,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,沈晉賢落點。
林濟遠啓曰,兵曹判書趙宗鉉牌不進推考傳旨,今方捧入,而命召傳授,一時爲急,更卽牌招,何如?傳曰,允。
林濟遠啓曰,兵曹判書趙宗鉉再牌不進,推考傳旨,今方捧入,而命召傳授,一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于金孝建曰,左副承旨入侍。
兵曹口傳政事,副司直徐榮輔·南公轍竝單付。
林濟遠啓曰,訓戎僉使擇差事,擧條纔已,啓下矣。兵批當爲政事,吏曹政官,一體牌招開政,何如?傳曰,允。
傳于李書九曰,吏曹參議前望單子入之,待下批牌招,同參政事。
吏曹參議前望單子入之,尹行任落點。
有政。吏批,判書鄭昌順進,參判沈煥之進,參議尹行任進,行都承旨徐邁修進。以李敬一爲兵曹參判,李龜雲爲司成,洪秀晩爲中學敎授,李明淵爲南學敎授,趙宗鉉爲軍器提調,注書徐有聞單付,慶尙監司鄭大容,限畢賑仍任事,承傳。
兵批,判書趙宗鉉進,參判未差,參議李濟萬入直,參知李鼎德在外,同副承旨李冕膺進。以丁好南爲忠壯將,安橚爲訓戎僉使,金光澤爲上土僉使,金采起爲淸城僉使,同知張景游單付,統制使李潤慶,慶尙右兵使李健秀,以上仍任事,承傳。內禁衛權煥今加折衝加資事承傳,副護軍丁好南·徐有秉,副司直金翊休·姜游·尹行任·趙武範·成鼎鎭竝單付。
傳于沈晉賢曰,大司成差出之命,已過半日,又至夜半,望筒尙不入來,可知諸議之未決。泮長一窠,如是遲滯,勝於此之三銓,又勝於彼之副學,若有擬入之命,則當至來日乎?昨以兵判望徹夜,今日酬應又如此,而職在承宣,默無一言催促,噤無一番請推,何似庭中板面報時官乎?溺職大矣,坐直承旨,一竝遞差,前望單子又之,待下批牌招入直,雖非此銓官,豈無銓堂乎?赴政銓官,一倂遞差,待開門牌招開政。
承旨前望事子入之,申耆·李益運落點。
吏批啓曰,大司成今當差出,而擬望之人乏少,承旨竝擬,何如?傳曰,諸堂遞差,則郞官敢欲通淸乎?
備邊司薦望,以李在學爲吏曹參判,李冕膺爲參議。
林濟遠,以訓鍊都監言啓曰,依擧條批旨,永肅門局出身,今日爲始,每番以三十六人,定式入直之意,敢啓。傳曰,知道。
李書九,以義禁府言啓曰,平安監司李秉模狀啓內,滿浦前僉使李恒林·尹敬喆罪狀,竝令攸司稟處事,啓下矣。李恒林下去黃海道海州地,尹敬喆自任所未及上來云,依例發遣府書吏,竝拿來,何如?傳曰,允。
李書九,以義禁府言啓曰,刑曹啓目內,御寶僞造干連罪人金尙徵段,募人書帖,捧價同利之證,畢露於諸招,所當一體嚴覈,而曾經巡將,移義禁府處之事,判付內,分首從依啓聞勘處事,命下矣。金尙徵,事關御寶僞造,與尋常罪囚有間,爲先具格囚南間,取招捧遲晩後,照法勘斷,何如?傳曰,下送該道監營,嚴訊取服狀聞事,分付該曹,可也。
李書九,以義禁府言啓曰,保放罪人李普漢·李顯昱·朴宗甲·申載文等査啓,旣已啓下,依例還囚後,議處之意,敢啓。傳曰,知道。
義禁府啓目,粘連前牧使李顯昱等議處云云。李顯昱段,耽嗜麯孽,誤決訟牒,憑藉門役,收斂民錢,殆爲四百餘金,已極痛駭兺不喩,至若勅庫錢之那移擅用,田稅米之換賣取剩,專出利己之計,稱以倉剩,巧立名目,斗會箕斂,亦至八百餘石之多,俱係不法,罪在罔赦是白遣。李普漢段,大小斛之容入差殊,道臣旣有詳査,前後色之換名濫捧,諸招亦皆明的,其昏聵不職之罪,在所難免是白遣。朴宗甲段,廢錮多年,恩造何如,而三載居官,一味昏謬,鄕任差出,至於五十八人,夤緣行賂,數過千有餘金,衙客之干政,房嬖之用事,繡啓道査,若是明的,雖無染指之跡,敢曰在官而不知,其辜負溺職之罪,有難容貸是白遣。申載文段,一千三百石零還穀,以已捧爲未捧者,雖是前官南宮玾不法之罪,而渠則不但掩置不報,仍又私分取耗,換色作錢是白遣。況旀米麰兩穀之加分,合爲一千七百石零,而取耗折米,高價發賣,尤是不法是白遣。渠供中倉穀二百石作錢事段,專諉於前官,而今以道啓觀之,渠所作錢,亦爲二百四十九石之多,則其擅分取剩,專事肥己,推諉前官,漫漶事實之罪,極爲痛駭,竝只以此照律爲白乎旀。南宮玾段,當初停退穀之幻弄瞞報,追後各倉米之換出作錢,亦係不法,拿問處之,何如?判付啓,竝只依允,今日內照律以聞爲旀。李普漢段,誠勤之心,無以贖昏謬之失,爲法受罪,宜別公私,罷職放送爲旀。朴宗甲段,渠非豪華蹤跡,綺紈子弟,則房嬖得謗,大是渠自訟處。朝家何必以此聲罪,而差任之五十八人,固知見欺之十分無疑,見欺之罪,不下於不見欺而故犯,不念拂拭之意,有此辜負之端,豈不萬萬駭然乎?然別無不法之可言,宜念方長不折之義,爲先削職放送爲良如敎。
義禁府照目,价川前郡守李顯昱,鐵山前府使申載文等,矣李顯昱段,耽嗜麯孽,誤決訟牒,憑藉門役,收斂民錢,巧立名目,斗會箕斂,俱係不法,罪在罔赦。申載文,其擅分取剩,專事肥己,推諉前官,漫漶事實之罪,極爲痛駭,從重論,各杖一百流三千里,依法典收贖,告身盡行追奪,私罪奉敎依允爲旀,李顯昱·申載文,功減一等爲良如敎。
癸丑二月初六日辰時,上御重熙堂。都承旨·右副承旨入侍時,行都承旨徐邁修,右副承旨李書九,記事官李海淸,記注官安經心,記事官洪樂游,以次進伏訖。上命書傳敎曰,時囚議處啓目,纔已判下,照律坐起,勿拘齋日,今日內爲之事,分付。邁修曰,臣從海鎭來,竊有一二民隱之可言者,防踏之爲鎭,間於湖·嶺,而海路之要衝也。與水營對峙,有左右猗角之勢,況黃腸封山在焉,事面尤有別焉?鎭底四百餘戶,盡是砲射能櫓之卒,而無一閑遊之類,此非尋常保障之地。臣待罪本鎭,首尾七十餘日,周察軍民利害,則爲弊之端,不一而足,擧槪論之,牧場屯稅之重斂也。本鎭以彈丸之地,城內百許步外,南北東西寸地尺土,俱屬牧場,故鎭民無地作農,不得不耕作於牧場,而牧官收稅之規,與他邑鎭不同。畓一結則定稅精白米五十五斗,而猶不許本色收捧,必以錢倍時價而代捧。至於田一結,則稅牟五十五斗,亦不以本色收捧,待秋換白米二十二斗代捧,而又收根耕太五十五斗或木花五十五斤。故問之太僕,則本寺所納,果是畓一結稅米五十斗,田一結稅太五十斗,木花五十斤云。一結五斗之加捧,或由於中間雜費,而賦斂之重,莫甚於此,一年再稅,曾未聞之,假使年豐穀賤之時,終歲勤苦,如數納稅,猶患不贍。況秋事告歉,如前秋全無所收,則賣舍賣犢,猶不能了當,以至囚禁之,鞭捶之,準捧而後已,其賦重而冤甚,當如何?臣意則此而若不釐正,鎭民萬無保全之勢,故敢達矣。上曰,令廟堂嚴道從長釐弊,俾無以科外誅求,知前更侵,可也。邁修曰,防踏以水營管下,尊卑懸殊,等威截嚴,營屬之於鎭民,其强弱之別,尤有甚焉。營屬輩逐年逋負,無堪當之勢,則必也東引西援,搜得鎭民中稍饒者,謂以一族,而瞞告營門。營裨一出,營差一到,則無知島氓,但劫營威,不辨族與非族,傾家破産,無一辭徵納,今年如此,明年又如此,此豈貧殘漁戶所可堪乎?臣在鎭時,考見鎭上事例,則島陸之不相侵,明有事目,而行之未久,旋卽毁壞,至於軍丁事目,府鎭各有定限,勿相侵徵,而面任輩暗地慫慂,一人逢疤,去來圖頉之際,費了許多賂物。此又鎭民難支之一端,竝宜嚴飭營府,一依節目,永勿相侵,以爲久久遵行之地,好矣。上曰,嚴飭道臣,依此所奏施行後,或有更侵之弊,而該鎭將怯於威令,不能守法,若或現發於御史之行,則竝與不飭之水使,難免重勘,令道臣揭板鎭舍,可也。邁修曰,統水營納黃漆,自防踏鎭責應,雖是前例,而最初分定時,本鎭所掌諸島,漆木蔚密饒足,故以時取汁往納,不甚爲弊矣。年來昔有而今無,四山松樹外,無一雜木,而流來例納,勢不可中止,疲殘鎭將,亦不敢擧實論報。不得不除出防軍數十名,減其番錢,借給鎭船,使之浮海遠出,窮搜極覓於絶海深島,以爲趁期營納之地。夏去秋來,往往有船破身沒之患,雖似細事,而此又鎭民難支之最甚者,黃漆旣非上納之物,不過爲兩營私用之需。臣意則分付兩營,永爲革罷,俾除一分民弊,恐好矣。上曰,分付道臣,嚴飭勿徵,可也。邁修曰,去秋島鎭風落松,厥數夥然,聞自廟堂有發賣之擧,而歲荒民貪,無願買之類,若一直抛置,一經夏潦,則不去皮之木,例皆生蠹。然則有用之物,與其朽棄山中,曷若白給山下居民,俾爲窮春聊生之資之爲得宜乎?彼海隅蒼生,亦具彝性,若聞白給之朝令,則亦當感激無前之恩澤,必無傍犯禁松之理,而其雇人斧鉅費貰,曳運之際,貧戶流丐,自不無沾漑糊口之道,而付賑壯男,亦將捨此升斗之穀,趨彼雇募之役,不但少紓,目前民勢之倒懸,抑或爲公穀省費之一端。臣意一付之該水使,擇其可用者,從便計株許賣,餘外等棄不售之木,一竝許給島民,恐合事宜,下詢廟堂處之,何如?上曰,令廟堂從長草記稟處,可也。出擧條命退,承史以次退出。
上在昌德宮。停常參·經筵。
李益運啓曰,大司憲林蓍喆呈辭,執義申馥,掌令閔彝顯·洪克浩,持平李尙寯俱在外,持平柳憲周未肅拜,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,都承旨入侍。
傳于金孝建曰,左副承旨入侍。
承旨前望單子入之,李集斗落點。
有政。吏批,判書未差,參判李在學,參議李冕膺,都承旨徐邁修進。以徐有防爲吏曹判書。
兵批,判書趙宗鉉,參判李敬一病,參議李濟萬入直進,參知李鼎德在外,右承旨申耆進。副司直鄭昌順·沈煥之·沈晉賢·尹行任竝單付。
傳于徐邁修曰,判書姑勿牌招,政望卽爲書入。
吏批,再政。以沈晉賢爲刑曹參判。
傳于金孝建曰,發遣吏郞諸執事,淸齋與否,摘奸以來。
傳于李書九曰,正月朔抄啓文臣親試,明日爲之,課講兼行。
以今朔文臣製述,取稟。傳于李書九曰,再明日爲之。
金孝建啓曰,抄啓文臣親試,明日爲之事,命下矣。處所以何處爲之乎?敢稟。傳曰,便殿爲之。
李書九啓曰,文臣製述,再明日爲之事,命下矣。處所以何處爲之乎?敢稟。傳曰,便殿爲之。
傳于李益運曰,三明日次對,進定於明日,輪對官亦令明日來待事,分付。
李益運啓曰,明日次對,兩司當爲進參,而除在外·未肅拜呈告人員,竝待開門牌招,何如?傳曰,允。
以江原監司尹師國狀啓,道內還上各穀加分,令廟堂稟處事,傳于申耆曰,依狀請施行事,回諭。
金孝建,以承文院都提調意啓曰,院寫字官崔宗爀·朴泰裕·朴鳳說有頉代,肄習朴世郁·閔用求·金興喆,依例陞差付軍職,冠帶常仕。童蒙趙行倫·成壬孫·鄭大喆·趙文杓·金彝桓·彭昌孫·彭範孫,筆才頗有成就之望,屬于本院肄習,使之鍊業,何如?傳曰,允。
申耆,以備邊司言啓曰,獻納徐有沂上疏批旨,有令廟堂稟處之命矣。取見其疏本,則以爲,昨年水災,三南爲最,三南之中,嶺南尤急,場市之中,無穀可出,擧皆遑遑,而沿江濱海之地,被災最酷,恐不可以略干賑資濟得。況復農作方殷,倉糴不敷,兩西稍饒邑米粟,漸次移轉,以補其不足,且癘疫大熾,另飭諸道,指揮列邑,各給幕材而避之,或備藥物而療之,考其勤慢,以嚴殿最爲辭矣。嶺南民事,卽朝家夙宵憧憧者,凡係蠲恤拯濟之方,無不默運宸衷,先期措劃,曲從道啓,靡有遺策,賙賑已開,惠澤方流,庶幾丘壑之命,得尋生路,而若其還穀不敷,民乏種糧,果是荒年通患,所以還民之憂,甚於賑民者也。今此臺疏,深悉嶺沿之勢,誠非過計之憂。然兩西米粟次次移轉之請,千里轉移,將見諸路俱弊,駕海運輸,亦非猝地可辦。此則恐非可論,而沿江濱海被災最酷之地,給種分糧之道,比他尤宜十分加意,各別從優,俾無一夫顚連,一畝陳荒之意,更爲嚴飭道臣,期有實效。至於癘疫救療,前後朝令,不啻丁寧惻怛,而近日京外,熾蔓轉甚云。依臺臣所請,申飭各道,方病者,優饋糜粥之資,覓給相當之藥,仍令助力結幕,趁卽出避,俾無傳染之患,似合事宜,而守令之擧行勤慢,專係方伯之考察,如何?不必遲待殿最,宜卽隨現黜陟,先以此意,申飭嶺南,仍爲竝及諸道,何如?傳曰,允。
李益運,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李益運,以禁衛營言啓曰,本營上番全羅道軍停番之,代以黃海道軍換番徵召事,筵稟,蒙允矣。來四月當一番前部左司屬,黃海道五哨軍兵,來三月二十五日京中逢點,四月五月兩朔立番之意,本道監兵使處,預爲知委之意,敢啓。傳曰,知道。
李益運,以義禁府言啓曰,本府啓目內,鐵山前府使南宮玾,拿問處之事,允下矣。南宮玾今方待命,拿囚之意,敢啓。
癸丑二月初七日辰時,上御重熙堂。都承旨·左副承旨入侍時,行都承旨徐邁修,左副承旨金孝建,記事官李海淸,記注官金良倜,記事官洪樂游,以次進伏訖。上命書傳敎曰,不爲仕進承旨許遞,前望單子入之,待下批牌招察任。孝建曰,同罪未敍人,隨卽提稟事,曾有定式矣。前廣州府尹沈晉賢,卽已蒙敍除職,而前府尹金魯永,卽是同罪之人,故敢此,仰達矣。上曰,敍用,可也。出擧條命退,承史以次退出。
上在昌德宮。停常參·經筵。
李集斗啓曰,來十一日朝參日次矣,敢稟。傳曰,停。
申耆啓曰,來十一日輪對日次矣,敢稟。傳曰,進定於明日。
李書九啓曰,兵曹參判李敬一,除拜後過三日不爲出肅,依定式推考警責,仍卽牌招察任,何如?傳曰,允。
傳于李集斗曰,大臣·備局堂上引見。
以大司諫兪漢謨,獻納徐有泝,正言朴命燮·張至冕,持平柳憲周牌不進罷職傳旨,傳于李書九曰,只推。
李書九啓曰,大司憲林蓍喆,持平柳憲周牌招不進,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
傳于李集斗曰,軍士房承旨入侍。
以備局副提調尹行任牌不進罷職傳旨,傳于李書九曰,今此特除之擧,非爲侈其銜,只爲矯俗弊也。近來出入邇列之者,輒皆厭避權要,雖似謹畏,顧其實則工謀先期,力辭於名宦窠,未通淸之時則尙可矣。及其旣通也,乃敢逡巡,如許弊習,一味任他,則將使國體日卑,豈成說乎?逡巡於內職名宦者,若得藩邑之除目,則無不爭先樂赴,意謂粗效一分分憂之責,而溯考近二十年間,誰是龔·黃之治,孰獵淸白之目乎?然則上所謂工謀云者,非臆逆也。孟子豈不言觀遠臣必自近臣始乎?如是也,故凡於不緊辭巽,要以一切嚴防爲意。尹行任卽其中一人,則見任雖曰罕出,目下道理,但知竭蹶而已,焉敢看作名宦,有所不膺乎?且自昔爲副提調者,年紀履歷,比此人愈淺少者,皆爲之者,卽爲年少時,習知吏事也。況此除命,非榮伊罪,入則潛心於政目,出則竭智於籌謨,一洗弊痼之俗習,然後庶或爲一分贖罪之端。此傳旨勿施,仍以前牌,嚴飭。日次之懸病嚴禁,備例之辭疏勿捧,因此而本司事,有不槪于中者。故領相在時任時,以年老,特許勿赴,前左相之踵入也,亦然,而今之右相,旣非耆耋之年,亦無曲諒之敎,枚卜數朔,未聞有本司坐起之擧。昔云君逸而臣勞,今也君勞而臣逸,此所以深有槪於董率之地者,令備郞傳此意於大臣,須自明日開坐,此後復舊續續爲之事,一體,傳諭。
申耆啓曰,奉敎洪樂游,謂有身病,陳疏徑出,原疏纔已退却矣。依定式禁推傳旨,捧入之意,敢啓。傳曰,推考傳旨捧入。
傳于李集斗曰,春到記明日爲之,處所仁政殿爲之,到記則以釋菜擧案爲之。
李書九啓曰,卽者義禁府都事來言,右議政金履素,今方待命於金吾門外,係是大臣去就,敢啓。傳曰,知道。
李集斗啓曰,卽者議政府錄事來言,右議政金履素以爲,聖敎雖出於董飭,罪負難逭於怠慢,惶懍恧蹙,不敢偃處,走伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官,傳諭。仍傳命召。
李集斗啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,沈晉賢·南公轍落點。
以承旨房望,傳于沈晉賢曰,仍。
傳于沈晉賢曰,大司成前望單子入之,待下批待開門,牌招察任。
漢城判尹前望單子入之,李文源落點。大司成前望單子入之,沈煥之落點。
傳于申耆曰,向見耽羅運穀狀啓,知風利齊發,滿心欣幸,而到泊形止之鱗次登聞,夙宵一念,方以此懸懸,令廟堂分付該道,嚴飭都會官,使卽探問狀聞。咸平船之先到越邊一款,該伯之啓,更無皁白,身居分憂之列,若體宵旰之心,探何遲也?新到之後,譽無入聞,怠反如許,特畀之意,果安在哉?況賑民還民之俱困,湖南爲甚云者乎?全羅監司權,推考。俄於新除備堂違牌事,亦有下敎,而嶺伯卽亦含假中一人,考其治績之能否,先遣繡衣,還曰否,次遣之繡衣,亦曰云然。特從三思之義,繡衣之第三遣者,一兩日內當發程,蓋欲憑兩說以驗之,如欲乘馹踰嶺,歸對前席,益思贖罪之方事,嶺伯處,嚴飭。
以水原留守蔡濟恭狀啓,本府饑民給糧後口數開錄事,傳于徐邁修曰,今爲居留之府,如農形等直狀聞,依他守臣例爲之事,回諭。卿之還任有日,設施措置,果已就緖,撫摩接濟,各得其方乎?必須孜孜於立定規模,俾作後人之楷範事,一體,回諭。本府旣設上營貳衙,則衙門之增,必爲吏民之所苦,及今創制之初,事事要以寬綽爲務,而每見邑倅,前此輒申申者,新接民戶事,而民戶之中,校吏之弊,宜先留意。校吏之中,吏尤加意制産,校則邊將等差除,猶足爲闊狹沾漑之資也。卿須體此意,隨處從長方便事,亦爲,回諭。
以京畿監司徐鼎修狀啓,駕過邑抄饑給糧,未卽馳啓惶恐待罪,三邑分給穀物開錄事,傳于李集斗曰,査問云者,非謂査問於該道,卽使道伯,査問該邑之謂也。觀於査問狀問之句語,文勢不難知也,則今曰,伏承査問之嚴敎云者,可謂外題,此狀啓還下送,令廟堂枚擧此意,措辭行會。
以京畿監司徐鼎修狀啓,春牟加分令廟堂稟處事,傳于沈晉賢曰,依狀請施行事,回諭。
申耆,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
禁府啓目,鐵山前府使南宮玾原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,議處爲良如敎。
傳于申耆曰,承旨馳詣受香所,奉審摘奸以來。
癸丑二月初八日辰時,上御熙政堂。大臣·備局堂上引見入侍時,行左承旨李集斗,假注書鄭文始,事變假注書鄭馦,記注官承膺祚,記事官洪樂游,右議政金履素,行司直鄭昌順·李文源,行副司直金文淳,右參贊李,戶曹判書沈頤之,行副司直洪秀輔·金尙集,兵曹判書趙宗鉉,禮曹判書閔鍾顯,行副司直李秉鼎·金持默,刑曹判書李敬懋,訓鍊都正趙心泰,行副司直徐有大·李邦一·李漢豐,吏曹參判李在學,副校理李東稷,以次進伏訖。集斗曰,今日殿座時,親試試官以下,例當先入次對,則當爲隨入,而緣於司謁之誤傳,次對諸臣,先爲入侍,事甚未安,當該司謁,令攸司科治,何如?上曰,依爲之。出擧條履素曰,春日尙寒,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,日前旣承縷縷數百言下敎,聖明之嚴於義理,眷眷於世道,豈不仰揣,而家煥疏出,而實有義理晦塞,隄防解弛之慮,臣等之所達,一無顯著,此豈不懍然處乎?向者泮長之疏退却也,旣有政院啓辭之頒布文蹟,則渠何敢偃然若無故之人,而處義等事,雖不足責之於渠,此亦不可置而不論。近聞外人所傳,則儒臣之入參次對者,出傳筵話,稱以潛事淸脫云,其時下敎,極其嚴正,則淸脫云云。聞甚驚駭矣,早賜處分,明示好惡焉。上曰,卿之本心,予豈不諒?卿之如是,爲先卿被誣,而以卿世好之誼,視若家人,則予豈何言不道乎?大抵大學第一道理,莫過於絜矩二字之義,已以屬於先大王孝友之德爲說,則人皆有秉彝,予豈少忽於此等義理,而今日豈可更有云云乎?卿之今又發端,予甚自顧瞿然矣。履素曰,今承下敎,萬萬惶悚矣。臣雖豚魚之頑,豈不知聖意所存乎?上曰,勿論如此如彼,向已洞諭,不必更事提及矣。上曰,次對爲之。履素曰,臣每欲筵達而未果矣。先正臣李珥,先正臣金集子孫,俱是以庶承嫡者,故朝家之所以待之者,比他自別,李仁林之屢除郡縣,李豐林之直擬寢郞,皆出於聖朝尊賢之盛意矣。先正臣金集子孫,又是先正臣李珥之外裔,則尤可謂表表,其在一視之道,宜無異同。且先正祠版之尙未官享,亦係欠典,先正臣金集子孫,旁照李先正子孫例,初仕則勿拘寢郞,詞訟則特許京司,直擬守令之意,定式施行事,分付銓曹,何如?上曰,依爲之。出擧條履素曰,若値節享之時,則朝臣例不得請由,政院亦不敢捧徹,而近日呈告甚紛然,事極未安,當該承旨及呈告人,竝推考,何如?上曰,依爲之。呈告諸臣,竝禁推,以懲日後,可也。出擧條履素曰,僚堂之不得留窠,自是銓格,而日昨開政時,吏曹參議無端留窠,當該參政銓官,竝推考,何如?上曰,依爲之。出擧條履素曰,輪對官入侍之命,下於昨夜,則政院固當稟請受點,而不此之爲,直爲分付於禮曹者,已極輕先。且以禮曹言之,未受點之前,一從政院知委,聚會各司,致使百餘官員,一竝待於闕下者,其所擧行,亦涉顚倒,當該承旨及禮堂,竝從重推考,何如?上曰,依爲之。不可推考而止,當該承旨及坐直承旨遞差,輪對退定於明日,可也。出擧條履素曰,穀物糜費,莫甚於酒辜,每於荒年,輒加禁飭,則市肆之間,米直因此低下,禁酒一事,不無所益矣。近聞窮春米直,漸致刁蹬,若際此申禁,則必當有效,小民缾罌之釀,雖不可一一禁止,若其大釀之多費米穀者,一切嚴禁,而至於操切下屬,毋至損民,責在攸司,以此嚴飭,期於有效而無害似好,故敢此,仰達矣。上曰,自昨冬不許酒禁之請者,百穀無非可釀之物,有是穀則必有是酒,此所以明知其難行,而不欲出惟反之令也。至於大釀之禁,自是禁條中淺近者,不必待朝家之發令,廟堂之建白,而始可爲之,此又所以一付之攸司,試其便否者也。果然唉彼小民,偏被其困,名以班戶,輒賭其利,未聞令行而禁止云,似此事實,予深居九重,何以洞燭,而登筵諸臣之語及酒禁,皆曰爲弊如許,判尹之闕,久留前望者,意蓋有在,今若申禁,而又或無效而有弊,能不見譏。且於昨冬禁酒之時,見平市署五日啓聞之市直,則依舊騰翔,亦足謂已試之蔑效。大抵荒歲糜穀,固可嚴禁,而予則曰不擾民三字,勝於難行之令,爲今之計,莫如分付京兆尹,以節釀之意,誠心曉諭坊曲,使良民知所率敎而已。又若三亥酒等大釀,除非已藏者外,亦令判尹申明禁節,期有實效,可也。出擧條履素曰,市民通共發賣便否,數次往復于蔡判府,則以爲,通共發賣創行之後,京外衆民,擧皆欣悅,而其所稱冤者,只是市廛之民數百名而已。今不可以市民之稱冤,遽罷都下萬民之所好,亂廛復舊,非所可論云。大抵此事,初非朝令,不過廟堂試可之事,而行之數年,別無實效,臣意則都不如仍舊貫之爲便,而當初設始之大臣議論,如是參差,不可以臣愚見決定矣。上曰,僚相旣始之事,亦不可遽然變改,且其都民之爲害爲利之實效,予亦無以詳知,姑待僚相之同登筵席,消詳講確爲之,似好矣。頤之曰,頃因貢市人詢瘼,長興庫地衣契貢人不緊進排處,量宜減省,地衣借去之弊,一切嚴防,而此外蘇瘼之方,令度支別般矯救,以爲拔本塞源之道,仍自廟堂成給節目事,伊時貢市堂上,筵稟,蒙允矣。貢人則惟望復貢一事,而此則有不可輕議,目下救弊,無過於減其不緊進排,禁其各處借去而已,先以此兩件事,嚴立節目,俾有實效,何如?上曰,依爲之。出擧條上曰,近來俗習,出入邇列者,皆避權要,是豈眞有是心?此不過巧避之計耳。所謂閣臣者流,在內則若有謹愼之意,而一出藩邑,未聞有卓異之治績,至於尹行任,旣出膺於銓官之任,則其在任使之道,宜置廟謨之列,肆習政務,以洗弊痼,此非爲渠而有此命也。仍命書榻敎曰,行副司直尹行任,備局副提調差下,牌招察任。又命書榻敎曰,未肅拜判尹許遞,前望單子入之,待下批牌招察任。又命書傳敎曰,揆以廉防,不可羈縻,開城留守李家煥,許遞。又命書榻敎曰,親試課講,明日爲之。又命書榻敎曰,吏·兵換房。仍命退。耆曰,次對退出之際,副校理李東稷徑先起立,有違筵體,事甚未安,推考警責,何如?上曰,依爲之。出擧條諸臣以次退出。
癸丑二月初八日午時,上御重熙堂。軍士房承旨入侍時,右承旨申耆,記事官李海淸,記注官承膺祚,記事官洪樂游,以次進伏訖。上命書傳敎曰,今番駕過邑抄飢給糧,成命已久,本府則已爲擧行,其餘三邑,尙無登聞,稽忽甚矣。査聞委折狀聞,而擧行後形止,亦卽狀聞事,下諭于畿伯。命退,承史以次退出。
上在昌德宮。停常參·經筵。
上詣仁政殿,春到記儒生懸題,仍詣便殿,殿座罷後,內閣·政院·玉堂·藥房口傳問安。答曰,知道。
南公轍啓曰,大司憲林蓍喆呈辭,執義申馥,掌令閔彝顯·洪克浩,持平李尙寯俱在外,持平柳憲周未肅拜,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,金履成落點。
以行副司直洪秀輔·李敬五·柳匡天·洪彦喆禁推傳旨,傳于李書九曰,旣示飭意,且是耆堂,洪秀輔,分揀。
傳于南公轍曰,時囚罪人南宮玾,罷職放送。
備邊司薦望,以李洪載爲開城留守。
兵曹口傳政事,副司直李集斗。
以京畿監司徐鼎修狀啓,衿川等邑抄飢口數,穀物開坐事,傳于沈晉賢曰,卿則推考事,回諭。
申耆,以訓鍊都監言啓曰,今二月初九日仁政殿殿坐時,因兵曹節目,挾輦軍一百名,把摠李厚在,哨官兪鉉商率領侍衛,金虎門軍一百名,哨官李運祥率領,設布帳外排立,雜人一切嚴禁,事畢後,各還本處,而竝待標信擧行之意,敢啓。傳曰,知道。
南公轍,以義禁府言啓曰,明日春到記時,仁政門·崇範門·光範門禁亂都事及文臣製述時,協陽門禁亂都事,當爲分排,而本部都事五員,受點於輪對官,當直本府。入直都事及公事回公都事外,皆爲赴擧,禁亂都事,無以推移,假都事三員,令該曹口傳擇差,以爲分排之地,何如?傳曰,允。
南公轍,以義禁府言啓曰,掌樂院提調朴祐源推考事,傳旨啓下,而卿宰禁推,該府草記,待下批捧供,載在大典通編矣,朴祐源係是卿宰,敢啓。傳曰,捧供,可也。
兵曹判書趙宗鉉疏曰,伏以,臣跡旣畸孤,識又昏短,而加之以年紀衰邁,疾病侵尋,坑坎袵席,徒荷再造之恩,內外任使,曾無一事之裨。臣每一思惟,面騂背汗,況又近年以來,異渥稠洊,前後通擬,非要則膴,臣是何人,乃遽至此?噫,滓穢如臣,而薰沐之不已,疎闇如臣,而歷試之不已,默數廷臣,曷嘗有如臣今日遭逢者哉?臣寤寐銘鏤,欲語先咽,毛髮頂踵,都輸造化,蛇珠雀環,誓擬來世,凡有除旨,義不俟駕。非曰稱職,實由感激,圖酬之願,每先於廉防,竭蹶之誠,不顧於嗤點,死生進退,一聽於天,斷斷此心,神明可質,而今此中權新命,忽降於千萬不意,臣中夜奉誥,疑夢非眞,自不覺惝怳震越,五情失守也。臣之從前所叨,罔非踰濫,而至於是任,尤不近似,管轄列營,彈壓韜鈐,乃其職耳,苟非世稱綜明,望著威重者,莫宜居之,而臣則無一於此,不翅若瞽視聾聽。且臣積歲屛居,漁樵爲徒,近雖廁跡於周行,一切意念之灰冷,平居杜門,罕與人接,韎韋面目,不識何狀,朝籍名姓,都無記認。賢愚何由而知,踐歷何由而辦,此不但臣所自知,抑亦爲世所共諒,而一朝畀之銓衡之重,猝然責之以鑑別之明。蚊山螳轍,不足喩其僥濫,梁鵜軒䳽,終必累於聖簡,臣於是乎怵然悚然,無以自定,而受符體重,不敢屢違,開政命下,不敢終辭。遂不得不拚棄四維,冒沒一出,臣實自恧,人謂斯何?臣身非已有,趨走爲恭,循俗之讓,顧何暇效,而揆分增惕,歷日難安,玆敢冒入文字,仰瀆崇嚴。伏乞聖慈,察由中之懇,推體下之仁,亟許鐫遞,以安私分,千萬幸甚。答曰,省疏具悉。卿其勿辭行公。
兵曹參判李敬一疏曰,伏以,臣門戶自來寒素,姿性亦極駑下,誠不足備數於淸朝百執事之末,而以先之故,早進蔭塗,僥倖一第,亦不過爲祿仕之計。生逢聖世,濫被洪造,不藉拚援之力,偏蒙拂拭之恩,淸要之兜攬旣多,內外之歇歷殆遍,涯分已踰,志願亦滿,而不意向者,猥叨藩寄,三載尸素,辜負眷毗,瘡疣百出,而輒荷庇覆之恩,罪戾層積,而屢蒙涵貸之渥,徒濟哺歠之私,未有絲毫之報,自顧惶恧,無面可顯。忽於千萬夢想之外,亞卿陞擢之命,有隕自天,承藉先蔭,襲封勳爵,華誥遠頒,吏民動色,臣惝怳震越,五內失守。臣之前後歷踐,孰非僥濫,而至於二品峻秩,地望自別,決非如臣庸陋,濫廁於其間者。今以命德之選,看作循資之例,不問人器之相當,擧而畀之,不少難愼,則其爲累聖簡而玷名器,誠非細故,臣雖淟涊,奈人之嗤點,何哉?反面是急,冒沒肅命,騎省新除,又下此際,召牌儼臨,義分是懼,章皇出肅,逖違之餘,忝叨周衛,黼座咫尺,獲近耿光。微忱已遂,榮幸交切,而因仍蹲據,有愧廉防,玆敢披瀝肝血,仰瀆崇嚴。伏乞聖慈,天地父母,察臣言之非出飾讓,念公器之不容濫授,亟命收還新授資級,以重官方,以安賤分,千萬幸甚。答曰,省疏具悉。卿其勿辭行公。
癸丑二月初九日辰時,上御仁政殿。春到記儒生,抄啓文臣,專經文武臣製述殿講,輪對官同爲入侍時,行都承旨徐邁修,行左承旨沈晉賢,右承旨申耆,左副承旨李書九,右副承旨金履成,同副承旨南公轍,記事官李海淸,假注書鄭文始,記注官金良倜·承膺祚,試官提學鄭民始,原任直閣尹行任,檢校直閣徐榮輔·南公轍,行司直洪檍,副司直李秉鼎,禮曹判書閔鍾顯,副司直李集斗,大司成沈煥之,刑曹參議鄭致淳,吏曹參議李冕膺,行副司直李喆模·李庚運·徐有成·李義弼,副校理李相璜,副司果李肇源,以次侍立。上具翼蟬冠·衮龍袍,乘輿出協陽門,至仁政門。上曰,當該掌樂提調,禁推。出榻敎入仁政門,降輿陞座。命書榻敎曰,掌樂提調,分揀。上曰,朴祐源讀券官,差下。少頃,上曰,何時下敎,而尙不入來乎?試官朴祐源,禁推。命書榻敎曰,試官朴祐源,擧措駭然,不可禁推而止,施以不敍之典。又命書榻敎曰,左承旨許遞,前望單子入之,待下批牌招察任。又命書榻敎曰,知敦寧洪良浩,讀券官,考官爲之。試官以下以次行禮陞殿,命民始·秉鼎書表題,懸題訖。耆曰,殿庭設布帳,體短而色汚,事體所在,極爲寒心。該營大將,所當論勘,而本院請推之外,無他可施之罰,何以爲之乎?上曰,擧行萬萬駭然,此亦紀綱所在,當該大將李漢豐,罷職,可也。出擧條書九曰,禁衛大將李漢豐罷職事,命下矣。將兵之任,不可一刻無摠察之人,何以爲之乎?上曰,守禦使兼察,可也。書九曰,守禦使李文源,禁衛大將兼察事,命下矣。卽爲牌招聽傳敎,何如?上曰,依爲之。出擧條上降座乘輿,出仁政門,由協陽門,還御熙政堂,日次儒生殿講,抄啓文臣親試時,諸試官以下行禮訖。命民始書題,專經文武臣行禮訖,命民始書題。上曰,輪對官進前。社稷令李德升,承文判校孫碩周,司宰主簿韓亨祚,義禁府都事李趾馨·金守曾·宋益鼎·元在明·李永夏,司饔主簿宋彙敏,直長徐謙淳,繕工奉事沈誠之,副奉事李承默,監役尹心約,假監役黃道源·閔致謙·李仁行,宗簿主簿南景龍,漢城主簿李憲圭·鄭時養,長興奉事徐在修,典牲奉事沈燦之,奉常判官李東植,主簿李漢喬,敦寧判官兪漢純,參奉元有明,軍資直長張僴,奉事韓允鎭,禮曹正郞李宗烈,兵曹佐郞兪漢寓,校書判校李顯采,戶曹佐郞閔斗爀·趙鎭寧,宗親府典簿洪大榮,內資直長李基元,司圃直長金燾,尙瑞直長金樂行,典設別提申應漢,刑曹佐郞李秉淳,成均典籍孫會景·洪景熙,都摠經歷李喜大,都事李萬吾等,以次進伏,職姓名訖。上曰,竝除遺在,只陳所懷。德升等曰,無所懷可達者矣。仍命輪對官先退,德升等以次退出。專經文武臣儒生,以次應講,考券訖。秉鼎曰,禮曹正郞李宗烈,旣是明經科,則例當背講,而擧案誤書以面講,故考官雖未及照察,在渠首實之道,固當自請背講,而厭然臨讀,極涉駭然,合施重勘,故敢此,仰達矣。上曰,汰去,可也。出擧條秉鼎曰,崔光泰事,旣伏承俯詢,敢此,仰達矣。光泰雖蒙直赴庭會之恩命,此與賜第有異,故日昨釋菜,旣以士子參班,又已赴擧於到記,則今幸居首,不可不依例賜第矣。上曰,諸試官各陳所見。民始曰,庭試無殿試,則直赴會試,雖與直赴殿試無異,而猶與賜第不同,則今番居魁之後,似不可不依例賜第矣。煥之曰,崔光泰雖於昨年,得蒙庭試直赴之恩典,而猶爲到記儒生,赴擧於今科,又優等居魁,則似當依例賜第矣。上曰,僉議旣如此,居首者當賜第,若此則今日試取也,諸生則未免闕榜,豈無抑鬱之心乎?然科場至嚴,第二名未拆榜之前,有所詢問矣。卿等所見,皆無異同,然則第二,當以別格,特赴庭試會試,以此知之,卽爲書等,可也。出擧條書九曰,申時已屆,吏曹省記,不爲來呈,事極駭然,當該郞廳,所當重勘,而本院請推之外,無他可施之罰,何以爲之乎?上曰,拿處,可也。出擧條命書傳敎曰,抄啓文臣親試三上居首副司正宋知濂,雖非連三次,文是合作,等亦高占,兒馬一匹賜給。文臣製述三下居首奉常主簿李漢喬,專經文臣殿講略居首校書校理柳英喆,半熟馬帖。依例捧傳旨,春到記製述三上居首進士崔光泰,直赴殿試,三中之次進士姜俊欽,賞典旣詢問諸試官,僉議純同,直赴庭試會試。三下一生員黃基天,三下進士李熙緝,各給二分,次上幼學尹愼,紙二卷賜給。殿講四通一略居首比較四通一略幼學尹致永,直赴殿試。四通一略之次比較二通三略幼學李致祜,直赴會試。通幼學金玒·鄭時善·沈鉉各給二分,略幼學朴龍球·尹顯大·李弘源·李弘敏·宋冕載·李益秀·洪鎬基·安復休·沈能愚·金有行,各紙二卷。粗進士閔令儒,幼學張漢豐·田垕·康濟臣·李昌游·白光泠·朴在翊·許泊·朴昌漢·康獜祥·趙象基,各紙一卷賜給。命書傳敎曰,入格儒生明日來待。民始曰,伏見水原判官金魯成牒報,則今番本府上貳衙需用新區劃中,上衙之各屯米三十四石,或已上納,或入災頉。還耗亦自各衙門已爲取用,故不足爲五百二石,貳衙所劃宮結作米一百三十八石及屯米八十石,已爲上納,何以爲之云矣。米租等穀,旣自各衙門,已取用或上納,則勢難還推,今年則不可不給代充數,上貳衙不足米二百四十二石,則本府所在儲置米中劃給。上衙還耗五百二石,則付近邑會付常賑租中,準此數劃送之意,分付畿營,自明年爲始,依節目必準數取用事,亦爲知委該府,何如?上曰,依爲之。出擧條民始曰,水原府貳衙,今方經紀,而關西區劃錢,未及上來事役,未免停滯云,殊甚可悶。不可不從他推移,以爲及時始役之地,外帑庫所在錢中,姑先量宜推移以用,待關西錢上來,卽爲還報之意,分付,何如?上曰,依爲之。出擧條民始曰,水原貳衙使役奴婢,自上衙劃送者,奴爲七名,婢爲四名,以此分作各名色,排番立役,其勢末由云。七名奴四名婢之使役,果甚苟且不成樣,而聞本府奴婢,自來數少,無以加劃,雖欲從他變通,而料條亦無推移之道云。此不可無別般區處之道,貳衙奴限九名,婢限六名,使之某條責立,而料米則自備局從長區劃,使之載於新節目,何如?上曰,依爲之。出擧條仍命退,諸臣以次退出。
上在昌德宮。停常參·經筵。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
傳于李書九曰,入格儒生入侍。
傳于李書九曰,下直守令入侍。
李書九啓曰,大司憲林蓍喆呈辭,執義申馥,掌令閔彝顯·洪克浩,持平李尙寯俱在外,持平柳憲周牌不進,監察茶時之意,敢啓。傳曰,知道。
以大司諫兪漢謨,獻納徐有泝,正言張至冕·朴命燮,持平柳憲周牌不進罷職傳旨,傳于林濟遠曰,只推。
傳于申耆曰,軍士房承旨入侍。
申耆啓曰,御營大將趙心泰,明日水原府下去時,所佩命召及兼帶右邊捕盜大將,命召大將牌·傳令牌,仍佩往來事,旣承,下敎矣。將兵之任,不可一刻無摠察之人,何以爲之,而捕將則在前有他邊大將兼察之例,今番則何以爲之?敢稟。傳曰,壯勇大將及他大將兼察,牌招聽傳敎。
以鄭彦仁·安邁權·金景煥·盧橙·金乃默·李宗直·文鳳岐·金元默囚單子,傳于林濟遠曰,付過放送。
申耆,以禁衛營言啓曰,今日春塘臺親臨專經武臣試射時,弘化門入直哨官吉殷春,當爲應試矣。應試間出番哨官朴相一,待標信姑令代直,而事畢後還入直之意,敢啓。傳曰,知道。
申耆,以禁衛營言啓曰,依傳敎,今日專經武臣試射時,無分本營哨官李行儉,能射間罰直本營之意,敢啓。傳曰,明日更試小布三十巡,免不則放送,可也。
癸丑二月初十日辰時,上御春塘臺。專經武臣試射時,軍士房承旨入侍,下直守令,入格儒生同入侍時,徐都承旨徐邁修,行左承旨沈晉賢,右承旨申耆,左副承旨李書九,同副承旨南公轍,記事官李海淸,記注官金良倜·承膺祚,試官兵曹判書趙宗鉉,御營大將趙心泰,郭山郡守趙拓壤,寧遠郡守金思義,入格儒生進士崔光泰·姜俊欽·黃基天·李熙緝·尹愼,以次進伏訖。上命書榻敎曰,寧遠郡守當日辭朝。上命呼光泰新來,仍命進前,敎曰,爾於前冬三策時,旣已直赴庭會,則無異於直赴殿試,而昨日所做,頗能可意,故特循僉議,依例賜第,而此可謂疊爲之矣。許久居齋,今幸登第,爲之奇幸,特賜三絃一牌,爾其張樂遊街於泮村,可也。姜俊欽進奏姓名。上曰,前後所做之表,爲幾首乎?俊欽曰,爲百餘首矣。上曰,應製幾次爲之乎?俊欽曰,四次爲之矣。黃基天進奏姓名。上曰,爾之昨日試券,或不無略干疪病處,而猶知其實才,故特爲擢之,而此後益加着意,善做,可也。李熙緝進奏姓名。上曰,爾其誰族乎?熙緝曰,近族無立朝者矣。上曰,做表幾首乎?熙緝曰,爲百首矣。尹愼進奏姓名訖,上命退去。上命昨日殿講居不武臣,竝拿入。敎曰,專經講無從自願之例,而特以軫念之意,特許自願於射講,則昨日之講,全不能開弦,非但事不誠實,擧措亦極無嚴。爾等旣願應講,則固當着實習熟,期於免不,而反爲居不,何也?趙運永等曰,不能善射,故以講自願矣。又未免居不,惶悚之極,無辭可達矣。上曰,今日又令更試一巡,如或未能得中,則當從重處分矣,仍命拿出。上曰,守令進前,可也。拓壤進奏職姓名。上曰,奏履歷,可也。拓壤曰,武兼出六後,爲部將,又爲訓鍊主簿,又陞爲訓鍊僉正,又經尤城縣監,晉州虞候,爲別岐堂上,仍爲內禁衛,今又待罪於本邑矣。上曰,奏七事,可也。拓壤奏七事訖。上曰,爾須益加勤勵,務勝於居中之倅,可也。思義進奏職姓名。上曰,此邑弊邑,爾之地處凡百,似或不負朝廷,必須善爲之也。仍命宣諭訖,命退。命書傳敎曰,專經武臣殿講居首宣傳官李甲,會試射居首禁衛哨官李鎭國,各半熟馬帖,依例賜給。居不無分人能射能誦間,罰直懲礪。心泰曰,親臨試射,事體何等嚴重,而都摠都事李得滿之呼名不待者,萬萬駭然,不可拔去試記而止,從重勘罪,何如?上曰,拿處,可也。出擧條上以社稷令李德升,奉常寺主簿李漢喬,成均館學諭金元默,典籍尹悌東,權知承文院副正字李安默,兵曹佐郞崔時淳等禁推傳旨。命書傳敎曰,禁推分揀,能誦後替直,畢試訖。命退,諸臣以次退出。
上在昌德宮。停常參·經筵。
藥房都提調洪樂性,提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。答曰,知道。
南公轍啓曰,大司憲林蓍喆,執義申馥,掌令閔彝顯·洪克浩,持平李尙寯在外,持平柳憲周牌招啓辭未下,監察茶時之意,敢啓。傳曰,知道。
以十六日儒生殿講,頉稟,傳于沈晉賢曰,再明日爲之。
沈晉賢啓曰,日次儒生殿講再明日爲之事,命下矣。處所以何處爲之乎?敢稟。傳曰,便殿爲之。
傳于金履成曰,同副承旨入侍。
傳于沈晉賢曰,寧遠郡守,自相換日計朔,蘇弊前豈敢上來?令該曹嚴飭下送。
傳于南公轍曰,刑曹參判前望單子入之,待下批牌招察任。
刑曹參判前望單子入之,李敬一落點。
傳于申耆曰,兵曹參判前望單〈子〉入之,待下批牌招察任。
兵曹參判前望單子入之,林濟遠落點。
傳于南公轍曰,呈告大司憲許遞。
傳于沈晉賢曰,執冊承旨李書九,大司憲除授。
吏曹口傳政事,大司憲李書九,今加嘉善,加資事承傳。
徐邁修啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,金孝建落點。
兵曹口傳政事,副司果洪勉謙,副司勇卞竝單付。
傳于徐邁修曰,政官牌招開政。
有政。吏批,判書徐有防未肅拜,參判李在學,參議李冕膺,行都承旨徐邁修進。以金頤柱爲奉常提調,鄭民始爲掌樂提調,閔鍾顯爲司譯提調,李福休爲禮曹正郞,趙明漢爲昭顯墓守衛官,南學訓導單韓啓翼,開城留守單金魯永。
兵批,判書趙宗鉉病,參判林濟遠入直進,參議李壽咸未肅拜,參知李濟萬病,右承旨申耆進。以李命旭爲長山別將,副司直沈豐之·林蓍喆·李益運。
以兵批政官書啓,傳于申耆曰,在外參知許遞,今日政差出。
兵批,再政。以李壽咸爲兵曹參知。
以朴吉源·李敬五囚單子,傳于南公轍曰,朴吉源,考律勘放後,草記,李敬五,放。
以李得滿拿處傳旨,傳于申耆曰,分揀。
徐邁修,以內醫院官員,以都提調·提調意啓曰,嘉順宮産室廳排設日字,以旬後各日擇入事,命下矣。令日官推擇,則今月十一日辰時,十二日辰時俱吉,而十二日尤吉云,以何日擧行乎?敢稟。傳曰,卿等以體貌,今日又有此來請,而設廳則臨時更當有下敎矣。亦自內間,已皆措置,各司待令及進排,雖於設廳之時,勿爲待令事,分付。自明日只醫官問安,至於提調與醫官直宿,亦當臨時下敎矣,以此知悉,可也。
申耆,以禁衛營言啓曰,專經武臣試射時,無分本營哨官李行儉罰直草記,傳曰,明日當更試小布三十巡,免不則放送可也事,命下矣。李行儉,更試小布三十巡,得中二十二矢,依傳敎放送之意,敢啓。傳曰,知道。
南公轍,以義禁府言啓曰,時囚罪人朴吉源,考律勘放後,草記事,命下矣。朴吉源傳旨內,申時已屆省記,不爲來呈,事極駭然,拿處。罪取考律文,則大明律違令條云,凡違令者,笞五十,解見任,別敍,大典通編推斷條云,犯枉法受贓外,笞杖竝收贖矣。朴吉源笞五十收贖,解見任,別敍放送,何如?傳曰,允。如有功議,各減一等,可也。
癸丑二月十一日辰時,上御誠政閣,藥房入診入侍時,都提調洪樂性,提調金文淳,副提調徐邁修,閣臣南公轍,假注書鄭文始,記注官金良倜·承膺祚,醫官金光國·李敬培·金順行·李惟鑑·李周憲·吳仁豐,以次進伏訖。樂性曰,數日日氣甚不調,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮氣候,何如?上曰,安過矣。樂性曰,醫官入診。上曰,置之。上曰,予於設産廳事,旣有體面,非欲持難,事甚張大,故欲臨時擧行,藥院草記批旨,亦有下敎者矣。其中醫官待令問安等事,出擧條爲之,可也。樂性曰,嘉順宮産室設廳擇日草記,醫官則雖伏承自明日問安之批,而提調與醫官直宿,有臨時下敎之命,臣等姑不得如例直宿矣。行副司直朴準源,自明日先爲直宿,何如?上曰,依爲之。出擧條樂性曰,在前問安醫官待令時,有別掌務官差下之例矣,以李周憲差下,何如?上曰,依爲之。出擧條樂性曰,醫人卞·洪勉謙議藥同參差下事,命下矣。令該曹依例口傳付軍職,冠帶常仕,何如?上曰,依爲之。出擧條樂性曰,嘉順宮醫官問安,旣有自明日爲之之敎,醫官望單,依例修整以入,何如?上曰,金光國·周命新·卞待令,今聞院例,外職非特敎,不爲擧論云,首醫之時帶外任者,依筵敎同爲進參,可也。出擧條仍命退,諸臣以次退出。
上在昌德宮。停常參·經筵。
南公轍啓曰,大司憲李書九未肅拜,執義申馥,掌令閔彝懸·洪克浩,持平李尙寯俱在外,持平柳憲周牌招啓辭未下,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金履成曰,左承旨·右承旨·右副承旨入侍。
申耆啓曰,禁衛大將李漢豐,時無職名,令該曹口傳付軍職,何如?傳曰,允。
兵曹口傳政事,副司直李漢豐。
傳于金孝建曰,抄啓文臣二月朔親試,明日爲之。
金孝建啓曰,抄啓文臣親試,明日爲之事,命下矣。處所以何處爲之乎?敢稟。傳曰,便殿爲之。
傳于金孝建曰,備局有司堂上,一竝從重推考。
申耆,以兵曹言啓曰,內吹螺赤及龍虎營兼內吹,今春等習角賞格,依啓下別單,分等施賞之意,敢啓,傳曰,知道。
沈晉賢,以忠勳府言啓曰,本府書寫忠義沈景文有頉代,嫡長忠義衛高萬說差下,依例以假郞廳稱號,何如?傳曰,允。
徐邁修,以賑恤廳言啓曰,北部司宰監契任掌李得仁,今月初十日本洞路傍,得七八朔遺棄男兒,同里居良女庾召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
沈晉賢,以成均館大司成言啓曰,因生員臣洪浩淵應製呈券,句作麤率,不讀書之故,自今日居齋,一經能誦後,草記事,命下矣。依下敎,使之居齋,申飭讀書,而今已能誦一經云矣,敢啓。傳曰,一經雖誦,體作依舊,使之更誦一經後,卿其試捧兩經十數篇,俱得通栍,然後草記,可也。
沈晉賢,以成均館大司成言啓曰,因生員臣金鑢應製呈券,申飭之下,犯用小品體,筆亦如之,限朔數俾渠自新後,大司成取見所作草記,其前莫敢赴擧事,命下矣。臣依聖敎,另加嚴飭,今已滿朔數之限,而取見所作,則賦五首,表七首,詩二十韻,排律八首,庶有自新之望矣,敢啓。傳曰,試券入之,可也。
沈晉賢,以成均館大司成言啓曰,生員金鑢試券考入事,命下矣。臣依下敎,考入之意,敢啓。傳曰,知道。第令觀光,可也。
申耆,以備邊司言啓曰,卽見黃海監司金方行狀啓,則枚擧延安府使兪漢敦,白川郡守李述源牒呈,以爲,昨年穡事,慘被歉荒,三軍門保米軍一名所納,大米爲六斗,雖在常年,比他偏重,而況此歉歲,米價高勝,竝與雜費而計之,則一名所費,殆近六兩。且辛亥條停退者,竝徵於今年,而若以本色責納,則一夫應役,至於十餘兩之多,抄出飢口,已施救急,而所抄之戶,太半納米之軍。三局保米,本色備納,則便同龜背括毛,依他軍兵例,延安保軍一千二百二十五名,白川保軍五百三十二名,每名二兩許令代捧事,請令廟堂,稟旨分付爲辭矣。海西一路之中,延·白兩邑,獨被災荒,已爲朝家之所俯燭,而前後蠲恤之澤,深且厚矣。今者道臣,枚擧邑牒民情,又有此保米代錢之請,其在軫念之道,固當拔例從施,而第念三局保米,係是軍兵逐朔支放之資,則一竝代錢,實無其路。辛亥條特許代納,壬子條以本米收納之意,分付,何如?傳曰,允。朝下之狀本,尙不回啓,此狀啓,亦待飭敎,過四更後始草記,當該有司堂上,爲先從重推考。且以回公郞廳言之,古有奔走於南山·北嶽之語,而今則規行矩步之故,如彼緩忽乎?該郞令政院知名以置,可也。
義禁府啓目,滿浦前僉使尹敬喆原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,考律勘處,以懲放恣之罪爲良如敎。
癸丑二月十二日辰時,上御誠正閣。左承旨·右承旨·右副承旨入侍時,行左承旨沈晉賢,右承旨申耆,右副承旨金履成,假注書鄭文始,記注官金良倜·承膺祚,以次進伏訖。上曰,戶判入侍。賤臣承命出傳,與戶曹判書沈頤之,偕入進伏訖。上曰,水原節目持入乎?頤之曰,持入。然事多猥雜,有難上達,昨與副提調·壯勇提調往復,未及決定矣。上曰,然則消詳善爲以送,可也。命書傳敎曰,前禁衛大將李漢豐敍用,復授前任,牌招傳授,命召。仍命退,諸臣以次退出。
上在昌德宮。停常參·經筵。
南公轍啓曰,大司憲李書九未肅拜,執義申馥,掌令閔彝顯·洪克浩,持平李尙寯俱在外,持平柳憲周牌招啓辭未下,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,今日殿座時,承旨不可不備員,而右副承旨金履成不爲仕進,卽爲牌招,何如?傳曰,許遞,前望單子入之,
傳于申耆曰,騎馬一匹立之,史官一員待令。
傳于申耆曰,十五日次對,進定於今日。
申耆啓曰,今日次對,兩司當爲進參,除在外外,未肅拜人員,竝卽牌招,何如?傳曰,允。
傳于申耆曰,大臣·備局堂上引見。
傳于南公轍曰,同副承旨入侍。
以內禁將番單子,傳于申耆曰,在外人許遞,與未差之代,令該曹口傳差出。
兵曹口傳政事,以李潤國爲內禁將,申光輅爲羽林將,行副司直朴祐源單付。
申耆,以都摠府言啓曰,今日入直內三廳武兼禁軍及軍兵等當爲中日習射,而親臨日次儒生殿講相値,不得爲之之意,敢啓。傳曰,知道。
申耆,以兵曹言啓曰,武臣專經講不通人,各其司入直三日後,令兵判試講替直事,下敎矣。武臣兼宣傳官朴東旭,活人署別提李宅淵,今日試講,則皆已能通,竝替直之意,敢啓。傳曰,知道。
申耆,以備邊司言啓曰,水原府上貳衙節目,今方磨鍊,別單書入,而府中諸般事爲之瑣細者,不當竝擧於啓下節目,此則自本司略倣兩都事例,定式下送之意,敢啓。傳曰,知道。
南公轍,以刑曹言啓曰,依下敎,承政院房直使令朴文周,爲先嚴囚之意,敢啓。傳曰,嚴杖放送,可也。
吏曹判書徐有防疏曰,伏以,臣之一身,熏沐長養於雨露之澤者,凡幾年所,語其才則樗櫟之賤,擁腫拳曲,百無一當,而粵自萌芽之初,偏蒙培植之恩,居然枝幹老大,獲列於豫章之林。每回思惟,感結中腸,而自顧譾劣,最居人下,旣不備於楨幹之需,又不合於杞梓之用,則只有殫竭奔走一事,或可以少效塵刹之報。前後除命之下,於內於外,以淸以要,不遑較挈於堪承與否,而擧皆出而向前,竊計辭章巽牘,僅一二數,區區寸忱,已在聖明之所俯燭。奚獨於是日是任,遽敢爲瀝血丐免之圖,而第玆天曹長席,何等職也?周官冢宰,固尙矣。雖以近世言之,有國所重,莫大於銓衡,苟非權輕重,度長短,鑑別錙銖,調和醎酸,厭衆心而負輿望者,莫宜居之,則如臣之至固陋至昏憒者,何嘗絲毫彷彿,而一朝擧而置之大卿之首,畀之以進退激揚之政者,其爲累聖朝愼揀之方,貽縉紳嗤笑之資,豈細故也?或者以臣之曾叨佐貳,遽加誤恩,而長席之專且尊,與隨參預聞自別,則以彼踐歷,授此擔負,亦何異於指椳臬而責棟樑哉?前日之多少庇類,雖已蒙種種俯庛,今後之許大狼狽,顧何望每每曲保乎?且臣兄之經是職,纔若干月,而間以數人,便又歸之於臣,殆若非臣兄弟則莫可者然,私門之盈滿,已無可言,而朝體之苟艱,尤當,如何?臣自奉除旨,驚惶震剝,罔知攸措。固當卽地陳懇,以竢體諒之恩,而一疏無路,五內如焚,際伏聞賓筵下敎,有不敢言私。出在他所,齋沐五日,今始仰首呼籲於黈纊之下。伏乞聖慈,俯賜鑑諒,亟遞臣新除職名,以重官方,以安私分焉。抑臣有萬萬至切之私,不敢自阻於孝理之下者,今若幸蒙恩遞,仍得一兩月之暇,則上可以無曠重任,下可以少伸情理,惟天地父母,哀憐矜許,尤切千萬血祝。答曰,省疏具悉。念卿情理,特許由暇矣。
開城留守金魯永疏曰,伏以,臣以人則至庸騃也,以才則最駑下也。徒荷前後拂拭之恩,已蔑外內絲毫之效,奚但私心之所自訟?抑亦聖明之所俯燭,當官僨誤,凡幾遭矣,隨事曲庇,是誰賜也?居常愧懼,如負大何,昨冬南城除命,忽下於深夜誓戒之班,交緩受符,倉卒恇攘,妄犯紀律之重,益著昏錯之失,而薄罷未幾,恩敍遽降,感祝雖切,悚忸尤倍,千萬不自意,杜門訟罪之中。又伏奉舊都居留之命,臣誠惝怳驚惑,歷日靡定,不知聖明,奚取於無似賤臣,而乃有此誤恩之荐加耶?第念關防之任,孰非重寄,而是府也?介畿海之交,冠蓋相踵,其民也,競錐刀之利,訟牘坌集,而至於保釐之責,軍旅之事,職任甚重,掄選尤別。且況挽近以來,漸成弊局,苟非績用素茂,望實俱備,威足以服衆,明足以察奸,則莫宜遽授,而今乃以百無一能之如臣,已試蔑效之如臣,拔諸人望之外,少無難愼之意,僬僥任重,非但必無幸於臣身,負乘招災,豈不大有累於聖簡乎?臣雖至愚,自知則明,與其獲罪於僨事之後,莫如丐免於受任之初,則是爲臣不報之報矣。玆敢悉暴微諒,仰瀆崇聽。伏乞聖明,察臣懇之非出假飾,諒臣職之不容濫授,亟命鐫遞,改授才彦,俾重務無曠,私分獲安,不勝大願。答曰,省疏具悉。卿其勿辭行公。
癸丑二月十三日辰時,上御熙政堂。日次儒生殿講,抄啓文臣親試入侍時,行都承旨徐邁修,行左承旨沈晉賢,右承旨申耆,右副承旨金孝建,記事官李海淸,假注書鄭文始,記注官金良倜·承膺祚,儒生試官右議政金履素,弘文提學李秉鼎,大司成沈煥之,行副司直尹行任·徐榮輔,吏曹參議李勉膺,兵曹佐郞兪漢寓,副司果李明淵,抄啓文臣試官提學鄭民始,檢校直提學徐有防,原任直提學朴祐源,檢校直閣南公轍,以次進伏訖。耆曰,御覽書啓,事當詳審,而儒生自願冊名,誤爲懸錄,當該成均館郞廳,推考,何如?上曰,依爲之。出擧條煥之曰,臣方待罪泮堂,以泮中民事,敢此,仰達矣。挽近以來,所謂懸房,積弊已痼,典僕輩實有難支之勢,蓋其二十二懸房,諸般公稅責出者,通計一年,其數爲二萬一千兩有餘矣。牛價則日漸增,錢路則日益荒,各懸房每日所宰,不能準一日一首之數,而各樣稅納,依舊不減,遂至賣屋鬻産之不足。又年年出債而應之,其殖滋長,到今所負之散在各懸房者,每房幾爲七八千或萬數,而財窮力竭,無以資生應役。卄二肉市,或作或撤廢業者,殆過其半,典僕輩皆彷徨於街路,呼龥於廟堂,幸冀其轉徹朝家,而其言則必劃得二十餘萬兩無邊錢,然後可以補逋奠業云。朝家前後惠澤,偏及此輩者,可謂浹肌淪髓,而猶爲此非分之說,生僥倖之望者,其習固可痛,而察其情而觀其勢,則亦非過實之辭,無據之說。付諸廟堂,商究其拯救之方,俾得安其業而守聖廟,恐不可已矣。上曰,同成均亦陳所見。秉鼎曰,典僕輩難支之狀,泮長已有所奏,臣不敢架疊煩達,而第伏念,許多公貨之貸給,以今經費,初非可論。如欲蕩滌私債,則所謂私債,皆是泮漢之世傳買賣,殆同貢物,均是泮漢,爲此蕩彼,實有貧富俱困之慮。今若任其撤業,不之痛禁,則各懸房每年稅錢之納於本館公用,食堂所供及三司例贖者,合爲二萬一千八百兩零,將何以給代乎?至於法司疊屠之贖,各宮房科外之侵,亦爲渠輩呼冤之一端,而宮房貿奴輩之侵徵,曾於庚戌年,因特敎已有捧甘揭板者。此則申明另飭,自當有效,法司疊屠之贖,最爲痼弊,蓋牛價漸踊,典僕漸貧,雖以各懸房合而論之,一日所屠,多不過八九首十餘處,則每每闕屠,尙何疊屠之可論哉?此則定式革罷,似或得宜,但典僕輩所望,專在於公貨之貸用,不在於此等節目間事。以臣愚淺,徒知其可矜之弊,而不得救弊之方,故前後登筵,不敢仰奏者此也。今於俯詢之下,敢此,仰達矣。上曰,令廟堂稟處,可也。出擧條考講考券訖。仍命退,諸臣以次退出。
癸丑二月十三日辰時,上御熙政堂。大臣·備局堂上引見入侍時,右承旨申耆,假注書鄭文始,事變假注書鄭馦,記注官金良倜·承膺祚,右議政金履素,行司直鄭昌順,左參贊鄭民始,漢城判尹李文源,右參贊李,行副司直金文淳,戶曹判書沈頤之,兵曹判書趙宗鉉,行副司直洪秀輔·金尙集,禮曹判書閔鍾顯,行副司直金持默·李秉鼎,刑曹判書李敬懋,行副司直徐有大·李邦一·李漢豐,副司直尹行任,校理韓光植,以次進伏訖。履素曰,日氣調和,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,捲草官今當差出,而政命未下,下情不勝紆菀矣。上曰,此非時急之事,次對爲之。履素曰,此江華留守鄭好仁狀啓也。以爲,本府所在米七千五百石,太一千石移劃戶曹事,纔有成命,而本府餉穀,或因各處貸去,或因歉歲停捧,時在三萬二千一百餘石內,當年還上,依定式分給。目下留庫爲一萬六千一百餘石,若於此中,運納戶曹,則餘存僅爲八千六百餘石,太留庫五千九百餘石內,計除當年各樣應分,則目下見存,亦不過二百餘石。關防之地,儲置耗縮,緩急需用,姑捨,或値水旱停捧之時,則將至無穀而後已,本府米太運納事,令廟堂稟旨還寢爲辭矣。江都餉穀之耗縮,曾已聞知,守臣之如是持難,容或無怪,而該曹目下事勢,試爲渴悶,頒祿放糧,旣無計給之道,則餉穀雖體重,有不暇念。且一萬六千石米太,更無他區劃之處,依當初分劃數爻,及時輸送,然後該曹可免狼狽。南漢形勢亦與沁都無異,而守禦廳深知事情,故不得爲防塞之計,沁都守臣,獨不念共濟之義乎?更爲嚴飭分付,使之依前關卽爲擧行,何如?上曰,依爲之。出擧條履素曰,卽伏見京畿水使許所報,則以爲,喬桐民人等春後農糧,專靠餉還,而餉米折半當分之數六百二十六石,四巡分給後,所餘不過五十餘石,以此數,萬無前頭排巡之道,軍餉留庫中,限五百石特許加分爲辭矣。本府還穀,自來不敷,餉穀加分,旣成已例,依所請許施,以爲排巡分給之地,何如?上曰,依爲之。出擧條履素曰,向來訓戎僉使,爲其蘇革鎭瘼,以有資歷人極擇差遣,待其成績,用防禦使履歷,則凡係體禮間事,視前有別,然後當者之自處不卑,道內之見待稍異,必有益於邊塞彈壓之方矣。監兵營接見之時,勿以邊將視之,隨其資級,與守令序次而待之,赴任之行,西北邊將,皆有草料驛馬,而此則特以優異之意,成給路文,使之騎馹下去。其蘇弊之方,助力之道,兩營另加顧護事,略陳於頃日筵奏,而自下從便措處者外,不得不上聞朝廷者,道帥臣據實狀聞,稟旨施行,俾今日蘇救之政,期有實效似好,故敢此,仰達矣。上曰,依爲之。出擧條文源曰,每式年成籍後,江都件,翌年二月,自臣府,郞官下往江都,舊籍曝晒,竝與新籍藏置矣。若當歉歲,則曾有待秋擧行之例,今年則何以爲之乎?敢稟。上曰,依爲之。出擧條文源曰,燻造契人等,昨年春,以其太歉,戶惠廳太各五百石,呈上言蒙允受出者,實出於軫念契人之德意,而今當還納之時,太荒比昨年尤甚。以一包太價直言之,昨年則爲二兩餘,今年則殆近五兩,此時備納,萬無其望,許多契人,呼訴於道路,景色矜憐,待秋還捧,於公於私,實無所妨,下詢戶惠堂,稟處,何如?上曰,事情似然,退與大臣該堂相議,令廟堂從長回啓,可也。出擧條尙集曰,每年園幸時,江頭植炬,自畿營給價事,昨春有所下敎,而今聞貢人之言,以無文蹟,尙不上下云,依筵敎出給之意,分付畿營,何如?上曰,今番園幸時,果欲提問,而事涉煩瑣,屢回商量而未果,今聞卿言,畿營事極爲不察,何論文蹟有無,前後登筵時,親承者果何說?當該道臣,爲先從重推考,若無卿言,貢人認以爲欺渠輩矣。畿伯事節節未安,依定式,今日內分給事,嚴飭,可也。出擧條命書傳敎曰,飭已行,試官朴祐源,敍用。仍令該曹口傳付軍職。命書榻敎曰,行大司成沈煥之,備堂差下。又命書榻敎曰,弘文提學李秉鼎,推考。上曰,試官乏人,故朴祐源,雖令敍用,渠何敢自處以龔·黃淸白乎?大臣雖未及聞知,伊日下敎,渠當送言拔望,而不此之爲者,極爲可痛,此後勿擬於廟薦等窠,可也。仍命退,諸臣以次退出。
癸丑二月十三日申時,上御重熙堂。同副承旨入侍時,同副承旨南公轍,記事官徐有聞,記注官金良倜·承膺祚,以次進伏訖。上命書傳敎曰,應製禁直文臣居首三下一,兵曹參判林濟遠,鹿皮一令。三下兵曹正郞嚴耆,副校理李相璜,各紙一卷·筆二枝·墨一笏。次上副司正宋知濂,檢校直閣徐榮輔,兵曹正郞尹魯東,同副承旨南公轍,行左承旨沈晉賢,各筆二枝·墨一笏賜給。又命書傳敎曰,日次儒生殿講純通比較居首幼學李致祐,直赴殿試,純通幼學金孝秀,直赴會試。通幼學鄭時善·鄭取善·尹顯大,各給一分,略粗以下,別無優劣。今番勿論上齋生應製,賦居首二下一,進士金秀臣,二下二生員金鎰,俱是合作,令該曹食物分等優給。三上生員金處岩,進士申奭相,草三上進士李日煒·宋翼淵等,亦令該曹題給薤鹽之需。表券闕榜,才難果若此乎?可謂賢關之恥,書題更爲書下,泮堂招致諸士,面飭後,更試以進事,分付。命退,承史以次退出。
上在昌德宮。停常參·經筵。
南公轍啓曰,大司憲李書九疏批未下,執義申馦,掌令閔彝顯·洪克浩,持平李尙寯俱在外,持平柳憲周傳旨未下,監察茶時之意,敢啓。傳曰,知道。
以大司諫兪漢謨,獻納徐有沂,正言張至冕·朴命燮,持平柳憲周牌不進罷職傳旨,傳于南公轍曰,只推。
傳于申耆曰,右承旨入侍。
傳于南公轍曰,同副承旨入侍。
以濟州牧使李喆運狀啓,移輸穀一萬三百石,所載船二十六隻,沙格三百十三名,差使員興德縣監趙華錫領運,正月十七日無事到泊事,傳于申耆曰,爲活耽羅民衆,轉運萬包,出於萬不獲已,特遣宰臣·守令,另具牲品,製下祝文,祈其利運於海神。其間南顧之念,徒勞寢夢,卽見該牧狀本,可謂一帆風穩到,其爲奇幸,難以形喩,何待道臣之登聞乎?領運差使員興德縣監趙華錫,加資,政官牌招開政下批,敎旨今日內成送,道伯俾卽傳致於差員還到處。
有政。吏批,判書徐有防未肅拜,參判李在學,參議李冕膺,左副承旨金孝建進。以李敬懋爲軍器提調,孫會慶爲監察,興德縣監趙華錫,今加通政,加資事,承傳。
兵批,判書趙宗鉉進,參判林濟遠病,參議未差,參知李濟萬入直,右承旨申耆進。以呂萬永爲曹司五衛將,李宗翰爲同知,徐有秉爲宣傳官,趙命鎭爲乫坡知僉使,李文協爲淸州營將,李仁榮爲守門將,權瑍爲五衛將,鄭煜爲景福將,尹守洪爲慶熙將,副司直李鼎德·金履成,副護軍南正圭,同知單池景漢,僉知三單,李漢籌·元宅鎭·趙命鎭竝單付。
以兵曹軍號,傳于申耆曰,昨日殿上擧措,萬萬駭然,兩日軍號,亦豈敢如此乎?當該堂上遞差,騎省職任,在所愼擇,近來看作老者歇脚之場,是豈如是生色之事乎?吏曹參判李在學罷職,此後,嚴飭。
傳于金孝建曰,水原邑內儒生,今二月朔應製時,詩三上一幼學權佑,賦三中幼學李會謙,各食物米五斗,大口魚三尾。詩三上幼學任禹常,三中鄭世豐,各米四斗,大口魚二尾。詩三下沈日魯·尹持哲·嚴載·嚴戴,賦三下尹·金鍾華·黃明漢·金星運,各米三斗,大口魚一尾。詩次上生員申光軾等十人,賦次上幼學任百謙等二十人,各米二斗,大口魚一尾。詩賦次中八人,所當勿論,而係是本府官方創制之始,各給米二斗。武士則直赴洪彦範,柳葉箭邊四中,筒介一部,哨官洪泰迪,壯勇軍李雲得,以上三中四分,依例直赴殿試。列校崔瑞龍,三中,木二疋,出身柳錫裕等四人,貫邊,各木一疋,閑良崔泰孫等八人,二中,各布一疋,閑良趙漢得等三人,一中,各箭竹三十介,賜給。
申耆,以兵批言啓曰,陞資拜營將者,準瓜前,以不職遞罷,則勿計朔數多少,還收資級,載在法典矣。淸州營將李敬進,旣以不職罷黜,則所授加資,不可仍置,依例還收之意,敢啓。傳曰,知道。
承文判校孫碩周疏曰,伏以,臣僻在窮髮之北,猥廁朝籍之末,旣叨州縣,又甄見職,前後受恩,如天罔極,臣嘗感悚之至,耿結于中。雖糜身紛骨,不足爲絲毫萬一之報,而臣於向來,以本道弊瘼,敢冒越俎之嫌,妄陳負薪之語。及承恩批,全北眉盡紆,惶隕感泣,晝夜頌祝,而第以葵藿之性,願忠不已,芹曝之忱,隨處愈切,每以用人才勸農桑節財用,爲當今之急務,必欲貢一得之愚者久矣。玆敢不避猥越,謹將三條,略此仰塵於黈纊之下,惟聖明垂察焉。其一,卽用人才事也。皇天眷佑,我東方國朝寶曆,于今四百有餘年矣。猗歟,祖宗朝深仁厚澤,浹洽於環東土億萬生靈,臣不勝蹈舞歌詠,而第伏念,從古以來,有國之良法美制,蓋過百年之限,則必有一變之道,此先正臣文成公李珥之每每陳達於前席者也。列聖朝經國成憲,靡不至矣盡矣,而獨於用人一事,專以門閥,有所取捨,惟彼草野抱才之士,閭巷拔萃之人,泯沒無跡,與草木同腐者,不知其幾。第以一名言之,惟我英宗大王,學貫今古,明竝日月,許通臺職,一洗三百年陋習,修擧列聖朝未遑。其鴻謨遠規,出尋常萬萬,讀書有識之士,莫不曰祈天永命之政,復見於今日,曾未幾何,格而不行,我殿下每於此事,屢發中朝之嘆,而間有節目之擧矣。因循至今,臺望未通,則些少變通,不過五十步百步之間,此何足爲收拾慰悅之道,而亦豈渠輩所期望哉?名門華閥之若子若孫,特以私家嫡庶之分,見枳於朝廷用人之路者,此誠往牒所無,而至於遐鄕寒微之族,又與此一般枳塞,蓬茨之下,亦豈無超群邁倫之才乎?自古名臣碩輔,多出於微門寒蓽之中,如宋之范仲淹,曾冒朱姓,而爲宋朝第一碩輔,皇明之葉向高,父爲田夫,而爲明朝名相。此外歷代將相之出於微賤,而有名稱者,指不勝屈,天生人才,不限地處,人才之擇拔,有用於國器也。地處之權衡,何關於治體乎?我國以禮義之邦,素稱小中華,一國儀文,動遵華制,而至於用人一款,獨用無於古,無於華之法制,天下後世,視我朝用人之方,其將爲如何耶?詩云周雖舊邦,其命維新,正爲今日道也。雖良法美制,年久弊生,則不得不變通,況半一國其麗不億之人,其可無更張變通之道乎?此不過我殿下一轉移之間事,何憚而不爲乎?今日悠悠萬事,無過於不拘地處,惟才是用,以爲祈天永命於萬億年無疆之休者,是臣區區之望也。臣以北鄙疏賤之蹤,猥陳此說,不無自嫌之意,而係是一國共公之論,臣焉敢顧畏小嫌,不爲一陳於黈纊之下乎?惟聖明少垂裁察焉。其一,卽勸農桑事也。近年以來,饑饉荐臻,賙賑連仍,乙夜轉輾,丙枕未安,爲今日臣民者,夫孰不焦迫罔措於下,而矧伏聞嶺以南諸州飢荒,比他道尤甚。一包之米直,今爲十七兩之多,而至如糠粃之屬,亦爲飢者之食,致有買賣之論價云。噫,彼嶺海之間,許多邑黔黎嗷嗷之狀,不待目擊而可知矣。大抵今之所謂慘凶,卽不過古之常歉,而以昨年嶺農言之,水邊之被災者,雖不掛鎌,山根之稍燥處,亦有垂穎云爾,則不必謂民將盡劉之慘歉,而第以近來人心不古,富厚者滯積待時,貧寒者債貸無路,以致市直刁蹬,民勢危遑,然則人心騷動,俗習壞敗,盜賊之爲患,勢所必至,誠非細慮矣。目今拯濟之策,災邑則廣施賑政,都下則頻給發賣,而凡係節省賙救之道,撫摩安集之方,殿下已爲諮詢於廟堂,講磨於筵席,軫念區劃,靡不用極。臣何敢贅陳於萬幾倥偬之下,而竊念來年之民事,亦有不可知者,臣於嗣歲之遠慮,實有區區漆室之憂矣。蓋農者,天下之大本也。故祈穀之祭,行於百祀之先,農業之政,居於七事之首,國計民産,孰有加於稼穡之利乎?竊觀我聖上,御極以來,每當歲首,親行祈穀之大享,頒下勸農之綸音,臣不勝欽仰攢祝,而況在分憂之列者,孰敢不殫誠竭力,對揚其萬一乎?然而一或泛忽於農政,荐遭穡事之狼狽,則明年尤甚於今年,雖傾一國之力,難活一道之民,言念及此,不勝寒心。近來災歲之賑政,其必曰貿穀也,願納也。以爲生穀之方,而臣謂生穀之方,不在西成之後,而在於東作之日也。何則,臣生長草野,略知農務之利害,民事之得失,蓋不避旱澇,而勤力其中者,凶年不能殺,任他汙萊,而懶業爲事者,豐年不得救。況此游衣游食之徒,十居七八,而五畝之宅,不見種桑,一人耕之,十人聚食,欲其無飢寒,不可得也。飢寒切於肥膚,欲其無姦邪盜賊,亦不可得也。顧今時急之務,莫如勸農,倘使爲守令者,仰體宵旰之憂,下行田畯之事,家諭戶飭,樹之以桑,朝審西疇,暮省南畝,勤耕者賞之,懶鋤者勸之。百里之內,野無閑壤,三農之間,民無遊手,則誠力所到,亦足以感田租蘇枯苗,而年事之豐凶,雖係於天時,民農之得失,亦在乎人力,有國安阜之業,無過勸飭之效矣。臣竊以謂,自今爲始,另飭諸道各邑,使之專意稼穡,益加勤勵,而守令殿最,必以課農爲主,考其勤慢,嚴加黜陟,則可謂農務實效之道,而矧今癘疫熾盛,八路同然云。念彼農桑之鄕政,當春種之日,方痛而未耕者幾人,救死而未播者幾家,必使有牛者借人耕之,不病者出力助之,然後惟彼病戶之田畓,可無陳廢失農之慮矣。目下民事之責,旣有方伯·守宰,非不曰盡心經理,而第當農務方殷,疾苦孔棘之時,亦自朝家更加諭飭,以示軫念勸課之盛意,則各邑守土之臣,非但惕念而奉行,至愚之民,亦必感泣而相救矣,惟聖明益加留神焉。其一,卽節財用事也。國家之有財用,猶人之有血脈,血脈枯渴,而能保其姓名者,未之有也。然則以有限之財,充無限之用,而國安得不貧,民安得不窮?蓋我國地方雖小,亦有稻粱菽粟之美,紵麻紬綿之産,自來豐饒,可以供衣食之需。苟能節用而蓄之,則人民富殷,亦足以坐享安阜之業,而竊念公私貧乏,莫此時若者,其故何哉?第以地力所出,別無今古之殊,而人物之蕃庶,比前倍蓰,昔人一家之産,今分爲三四家,或五六戶,子孫之衆多者,不啻至於八分九裂。已是民生之不可堪,而加以侈風日盛,街市之上,不見布袴,閭巷之間,多着錦衣,試以凡民一身之所着言之,無論男女,上自首飾,下至履鞋,一襲隨身之物,統以論價,亦足爲中人一家之産也。以此推之,一國財力,太半消瀜於萬萬無益之費,公私財用之匱竭,安得不爾哉?苟究其源,一則國綱之懈弛也,一則燕貨之通用也。每於北使之行,我東白銀之輸入異域者,殆不知幾十萬計,而以千百年不壞之貨,換得紬緞氊裘等華靡之物,遍滿一國,以啓我人之侈心。至使窮海絶峽,鹽漢菜婦,莫不欲衣錦戴帽,樵兒牧䝂,亦不着皮袴毛笠,而擧一世趨奢之風,誠莫可遏矣。燕物之貽害我國,一至於此,而至若鬃帽綵鞋,紬衣紵袍,貂皮毛具之物,乃是貴賤之表,則此非人人之所可着者,而近來名分掃如,雖賈豎下賤之輩,稍有財産,則浪費物力,極其豪侈。此所以錢渴於內,穀盡於外,所謂千金之産,今無一錢之留寘,食粟之家,見無一包之餘儲,閭巷無識之輩,不知尾閭之洩,在於日用奢侈之間,而輒以謂軍門之藏錢,富戶之積貨而然也。蓋民生之困悴,世道之壞敗,可以推知,若此而恬然玩愒,不思變通支保之道,則國耳民耳,愈往愈窮,殆將日異而月不同,以至於末可奈何而後已。此豈非大可寒心者乎?臣謂當今之急務,一言而蔽之曰,節儉而已。向來髢䯻之禁令一出,而寒士貧民之婚嫁過時者,立見其實效,顧今當禁之物,奚特髢䯻而已哉?目下一分矯救之策,莫如擧國痛行節儉之政,御用服飾,軍物章服,萬不得已之外,絶禁燕中之物,盡用國內之産,而凡係冒禁礙眼之飾,濫侈踰制之習,禁之亦不難,房中之髢䯻,尙且革祛,則矧乎街上之顯露易見者,何難而不加痛禁乎?雖以軍服一事言之,只取其堅緻及方色,則錦緞之美,何補於戰陣之術乎?不過外面之美,而其耗財則極矣。臣謂挾輦親兵之咫尺侍衛者,與他凡軍有異,其軍裝服色,不得不鮮明致美,以表近侍之別隊,而其外各營門許多軍校之所着,亦以綿布紵麻之屬,染色而衣之,則不害爲軍中節儉之風,而貧兵支保之道也。若使燕物,無復如前渡鴨,而京外侈習之踰制者,痛加禁斷,軍兵服色之爲弊者,一皆革除,則不出四五年之間,一世之侈靡,不期祛而自祛矣,國家之財用,不期裕而自裕矣。大抵用人才以補治體,勸農桑以資民産,節財用以裕國計,然後庶可爲維持太平之道,此實救時之急務,繼世之長策也,惟聖明更望三思焉。臣之上所陳三條,辭拙文荒,未能竭論其萬一,而在目下民國之事,雖謂之至切且急,非過語也。臣非不知屢冒越俎之爲可羞,而小嫌不可不顧畏,時弊義難終默,以斷斷爲國之血沈,妄論至此,倘蒙恕察,臣雖卽日溘死,無所恨矣,幸勿以人而廢言也。答曰,省疏具悉。所陳三條,皆令廟堂,稟處。
敎開城留守金魯永書曰,有國須保障之重,軫妙簡於公朝,陪京委管轄之權,輟邇班於次月,寔欲歷試,須殫嘉猷。眷彼松岑故都,卽我管理重鎭,臺隍傳勝國之舊,若宋之兩京分司,關防當近畿之衝,在漢則三輔要地。人民物貨之萃,居然一都會繁華,甲兵錢穀所需,宛是三營門節制,惟近年歉荒之旣甚,矧守臣遞易之相仍。弊瘼滋生,孔路無振刷之望,供億難繼,貨泉有耗渴之嘆,苟非綜核事務之才,曷任經略撫綏之責?惟卿,貴主令緖,尙書佳兒。早歲蜚英,科名壯龍頭之選,淸朝儲望,華綰長豸冠之班,居家持謹拙之規,所貴戚里本色。歷官有剸理之譽,已知畿輔治聲,南城之麾幢遄歸,惜良手之徑遞,西都之屛翰方缺,宜重寄之愼掄。玆授卿以開城府留守兼管理使,卿其往愼乃司,祗服明命,地處才諝之可仗,克推簡心之恩。芻牧捍禦之是兼,須思盡職之道,心存節省,庶可敗局之蘇殘,時値昇平,莫或武事之弛備,自餘裁稟,厥有典常。於戲,律已以淸愼公廉,卿宜自勵,爲治之設施注措,予不多言。故玆敎示,想宜知悉。知製敎李東稷製進
癸丑二月十四日卯時,上御重熙堂。右承旨入侍時,右承旨申耆,假注書鄭文始,記注官金良倜·承膺祚,有司堂上沈頤之,以次進伏訖。上曰,濟州運穀船,皆已到泊云,爲民事甚喜幸矣。頤之曰,然矣。上曰,濟牧之狀已入來,而完伯之尙不登聞者,可怪矣。頤之曰,今番則聖慮憧憧於民事,故皆能無事,速往速來,莫非王靈攸曁也。上曰,完伯處行會,問其登聞支遲之故,可也。命書傳敎曰,禮房承旨馳詣弘陵,奉審摘奸,局內諸陵,一體奉審以來。又命書傳敎曰,右承旨馳詣宗廟·永寧殿·景慕宮,奉審摘奸以來。仍命退,諸臣以次退出。
上在昌德宮。停常參·經筵。
南公轍啓曰,大司憲李書九疏批未下,執義申馥,掌令閔彝顯·洪克浩,持平李尙寯俱在外,持平柳憲周未肅拜,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金孝建曰,左副承旨入侍。
金孝建,以弘文館言啓曰,新除授修撰尹光普,時在忠淸道尼城地,經筵入番事緊,請斯速乘馹上來事,下諭。傳曰,依啓。
申耆,以都摠府言啓曰,副摠管曺允亨,以工曹參判,景慕宮修改事,晝仕出去之意,敢啓。傳曰,知道。
申耆,以一所巡廳言啓曰,去夜初更五點量,犯夜人景慕宮守僕秦世雄,二更二點量,犯夜人武藝別監崔碩彬執捉,何以爲之?敢稟。傳曰,飭禁之下,犯科萬萬駭然,崔碩彬令壯勇營嚴棍除名,秦世雄係是守僕,則致齋之地,焉敢犯夜乎?降定本署軍士事,分付,可也。
金孝建,以賑恤廳言啓曰,東部於義洞契任掌金昌允,今月十四日本洞路傍,得一歲遺棄女兒,同里居良女金召史,欲爲收養,貧不自食,願爲受料。告于本部,自該部同日牒呈,故依節目給料,使之乳養之意,敢啓。傳曰,知道。
南公轍,以義禁府言啓曰,朴吉源笞五十收贖,解見任別敍照律草記批旨內,如有功議,各減一等事,命下矣。朴吉源十三代祖訔,佐命功臣云,功減一等,笞四十收贖,附過還職之意,敢啓。傳曰,知道。
大司憲李書九疏。答曰,省疏具悉。卿其勿辭行公,原本未下,故書付後考次。
癸丑二月十五日辰時,上御重熙堂。左副承旨入侍時,左副承旨金孝建,記事官徐有聞,記注官金良倜·承膺祚,稟事閣臣鄭民始,以次進伏訖。上敎民始曰,有何稟事之事乎?民始曰,本營加抄軍兵支放之需,米四千石區劃之意,已爲節目啓下,今當從長措辦,訓局兼料條,每年用餘者,多爲千餘石,小猶八九百石,而見今各年餘儲,亦爲五千餘石云。此本爲軍兵接濟而設置者,以其剩餘,移作本營添補之需,實合便宜,每年以兼料餘條,限五百石劃送本營之意,定式施行。水原府捧留米一千五百石外,營需用姑不緊急,此亦運來補用,何如?上曰,依爲之。出擧條民始曰,本營屯土,在於鳳山郡岐山·西湖兩處,而摠戎廳屯土,亦在於兩處,互相參錯,多有難便之事。今若以本營西湖所在屯土與摠廳岐山所在屯土相換,則彼此各專一處,無雜錯之弊,甚爲便好。且摠廳屯土,不過十三結,本營屯土,殆過二十六結,多少懸殊,而旣欲相換,則不必較挈其結數,已與摠帥相議,以此互換,何如?上曰,依爲之。出擧條民始曰,本營需用紙地浩多,而姑無應入者,壯紙則自本營措辦,而至於次壯紙·白紙等屬,辦備無路。戶曹久陳白線紙,方物減數之後,必當年年儲積,漸至不用,就此每年限三百卷取用,而白紙則湖南求禮縣各寺,多有浮出白紙處。以別檢米二分耗中,限八十石,每年劃付本縣,以爲給厚價浮出上納之意,定式施行,何如?上曰,依爲之。出擧條民始曰,軍需所用,樺皮甚緊,而備局有年例卜定儲置,以需各軍門及外方求請者,以每年限三十同移送本營之意,定式。槍柄木·加時木,亦無見在者,兩木各二百介擇取,稅船上來時,添付上納之意,亦爲分付湖南水使處,何如?上曰,依爲之。出擧條民始曰,本營軍需中麻布甚少,無以繼用,不可不變通,戶曹所在蔘布一年所捧,爲七八十同,而此非給貢價支經用之物,不過留置庫中,以時發賣於曹中貢役而已。今依兵曹布例,以一疋一兩價,每年限二十同移送推用,則在戶曹,以無用爲有用,可謂兩便,以此定式施行,何如?上曰,依爲之。出擧條民始曰,本營軍制大備,加抄軍兵接濟之需,錢八千兩,大八十同,從長區劃之意,已爲節目啓下,事當取用於經費,而本營軍需之從前措辦,皆於經費外區處,則今此木錢,亦不可推用於經費。錢則以關西·嶺南穀多邑耗條作錢中,限八千兩每年移來,木則平安監營別備條中,限八十同,以代錢,亦爲每年移來補用,而木代錢上送時,以會付穀計給馱價事,竝爲定式施行,何如?上曰,依爲之。出擧條民始曰,拜峯鎭設置,所重有在,其所守護禁養之方,不可泛忽,而本鎭物力不敷,監官山直輩,接濟無策,極爲悶然。左僕所管馬場面目里,此是前日拜峯山下居民之移接處,有若干田畓之起墾者,自左僕收稅,而數甚些略,亦非公用。且是本處民人之移去起墾者,則以此地移屬該鎭,以補接濟之需,似甚便好,以馬場面目里劃屬拜峯鎭事,分付,何如?上曰,依爲之。出擧條民始曰,關西·海西所在各屯倉營建筒役及古城鎭修補物力,今將區劃,而江蔘減數價米錢,年年儲置者,數旣不些。且是每年添入,而不關於經費之物,就其中小米一千五百石,錢一千兩,劃付兩處,以爲經紀之地。海西則材木不可不覓給,以長山串材木,待鳳山郡所報,量入許給之地,知委黃海監司·水使處,何如?上曰,依爲之。出擧條民始曰,軍餉放下,事體不輕,考準文書,不可不詳密,故以訓局料準之法言之,將官·將校·馬步軍兵之放料,各哨色次知將領,以人名去來。斗數加減,未現追現之類,一一考準後,着銜報于把摠,則把摠又爲考較踏査字,轉報千摠,則千摠亦爲考較踏驗字,次次轉報于別將·中軍·軍色·從事官。以至大將所,則大將考閱後,收聚成冊,移文以送于戶曹,然後戶曹一依成冊,磨鍊上下,立法之詳且嚴,有如此矣。本營軍額轉增,每朔放糧浩多,且軍餉兩色,各有分掌,軍兵之去來加減,自餉色無以詳知,而料準之法,始未定制。只憑各該哨官次知之成冊,而放下者極爲疎略,當此釐正之時,若有定式之擧,此後則料米奉足放下之時,文書規模,一依訓局例。馬步將卒之人名斗數,未現追現之數,該次知及哨官·善騎將,各修成冊,踏査字報于把摠別將,則把摠別將,詳細考準後,踏驗字送于從事官,而從事官旣兼軍色,一一考準後,轉報大將所,以爲成移文越送餉色,磨鍊放下之地,而如是定制之後,如有差誤相左之弊,則各該次知及將官,輕則自本營請勘,重則請付攸司,照法重繩,似合於重事體之道,故敢此,仰達矣。上曰,依爲之。本營以新設之地,似此規模,尙未一定,所奏甚好,如是定式之後,若有不察大將,小則推考,大則罷職,從事官亦當加等勘罪,俾有統轄之實效,可也。出擧條命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深一分。
藥房提調金文淳,副堤調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申耆啓曰,大司憲李書九,持平柳憲周未肅拜,執義申馥,掌令洪克浩·閔彝顯,持平李尙寯俱在外,監察茶時之意敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
傳于申耆曰,今日不爲仕進,承旨許遞。
傳于申耆曰,右承旨人侍。
傳于南公轍曰,同副承旨入侍。
以平安監司李秉模狀啓,泰川縣民家燒燼事,傳于申耆曰,嚴飭該倅,着意顧助,畢奠接報來後,形止狀聞,小戶則應食外,加給米斗事,分付。
以江原監司尹師國狀啓,原州等邑經工功令之士,區別開錄事,傳于申耆曰,功令生則來月念間,咸聚營下,以待題下,而題下後,卿與道內文守令二人,限內分日試取,捧券上送。諸生則還送,往還時,皆令給糧給鋪馬,考券取優等,當招致殿庭更試,以此知悉。經工生則令各其地方官,齎傳經義條問,使之附對,功令生中烏竹軒後承,一體試取,此則不必分日,只於初日,別坐試取捧券事,令廟堂,分付。
申耆,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
申耆,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
癸丑二月十六日辰時,上御重熙堂。同副承旨入侍時,同副承旨南公轍,記事官徐有聞,記注官金良倜·承膺祚,以次進伏訖。上命書傳敎曰,日次儒生殿講日應製,上齋儒生三試七言二十韻,古詩三中一居首生員安景祺,大厚紙一卷,三中二進士申奭相,大厚紙十五張,三中三進士柳遠鳴,大厚紙十張,三中四生員閔章顯,大厚紙八張,三下一生員黃基天,三下二進士李敬會,三下三進士元在明,三下四生員韓啓重,各大厚紙五張賜給。命退,承史以次退出。
上在昌德宮。停常參·經筵。
申耆啓曰,大司憲李書九,持平柳憲周未肅拜,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
申耆啓曰,來二十一日朝參日次矣,敢稟。傳曰,停。
申耆啓曰,來二十一日輪對日次矣,敢稟。傳曰,爲之。
傳于申耆曰,同副承旨入侍。
以兵曹習陣頉單子,傳于申耆曰,日前以訓局習陣事,亦有飭敎,將非其人久矣。粒粒辛苦之輸來萬斛,龍驤餽養五千兵馬,而飽食逸居,作一無用,其爲寒心,孰甚於此?此所以不得不略費辭敎,俾所知愧,諸武將之以訓將者作他山,小加警礪,方以爲期。觀此操單,又如是托病稱頉,近來禁軍,雖曰,漸不如古,文宰亦有間於武帥,而顧其職則本兵也,萬萬駭然。此單還給,令醫監齎傳相當藥物於兵判,使之强疾赴操。
癸丑二月十七日辰時,上御重熙堂。左承旨·右承旨入侍時,左承旨沈晉賢,右承旨申耆,記事官李海淸,記注官金良倜·承膺祚,以次進伏訖。上曰,王大妃殿進御人蔘正末一錢重十貼封入。出榻敎仍命讀公事,書判付訖。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
以大司諫兪漢謨,獻納徐有泝,正言張至冕·朴命燮,持平柳憲周牌不進罷職傳旨,傳于申耆曰,只推。
申耆啓曰,大司憲李書九,持平柳憲周牌不進,執義申馥,掌令閔彝顯·洪克造,持平李尙寯俱在外,監察茶時之意,敢啓。傳曰,知道。
傳于徐邁修曰,都承旨·右承旨入侍。
傳于南公轍曰,同副承旨入侍。
沈晉賢啓曰,前假注書鄭文始,仍察廳任,何如?傳曰,允。
備忘記,開城留守金魯永下直,長弓一張,長箭一部賜給。
申耆,以備邊司言啓曰,湖南句管堂上戶曹判書沈頤之,堤堰堂上右參贊李差下,使之察任,何如?傳曰,允。
申耆,以備邊司言啓曰,今日本司坐起時,堂上之無端懸病,至於三員,揆以事體,極爲未安,令政院牌招,以爲參坐之地,何如?傳曰,允。
以備邊司堂上李·閔鍾顯·李敬懋,有司堂上沈頤之,副提調尹行任禁推傳旨,傳于申耆曰,大臣以此胥命,雖過矣,不可相持,亦旣示飭意,此傳旨,分揀。
申耆啓曰,卽者義禁府都事來言,右議政全履素,今方待命於金吾門外云,係是大臣去就,敢啓。傳曰,知道。
申耆啓曰,卽者議政府錄事來言,右議政金履素以爲,罪大溺職,罰乃倖逭,惶隕震懍,不敢偃處,走伏金吾門外,恭竢鈇鉞之誅云,仍納命召,何以爲之?敢稟,傳曰,勿待命事,遣史官,傳諭。仍傳命召。
申耆啓曰,右議政金履素,又使錄事來言,雖伏承勿待命之批,罪負未勘,轉益惶蹙,仍爲胥命,恭竢鈇鉞之誅云,仍納命召,何以爲之?敢稟。傳曰,勿待命事,更遣史官,傳諭。仍傳命召。
申耆,以備邊司言啓曰,卽見漢城判尹李文源所啓,則以爲,燻造契人,昨春戶惠廳太各五百石,呈上言受出,而今當還納之時,太荒尤甚,昨年一包價爲二兩,今年則殆近五兩。此時備納,萬無其望,待秋還捧,實無所妨爲辭,而批旨內事情似然,退與大臣該堂相議,令廟堂從長回啓事,命下矣。燻契徭役,本甚浩多,朝家之從前顧恤,非不至矣,而第今太貯絶乏,戶曹則以頒祿之不足,取來於江都,惠廳則貢價上下,亦不得如數出給。貢價則或有闊狹之道,而地部頒祿,不可不以本色需用,惠廳太五百石,以錢代納,戶曹太五百石,本色備納,則在渠輩爲惠不少,惠堂之意亦如此,分付,何如?傳曰,允。
南公轍,以成均館官員,以同知館事行大司成意啓曰,因應製儒生洪祜淵試券,莫重奏御試券,焉敢用理瑣之體?停擧猶歇矣。靑衿錄,付標其名事,命下矣。洪祜淵,依聖敎,先施停擧之罰,仍爲付標於靑衿錄,而臣秉鼎旣伏承限百首課表之命,連爲出題矣。今則祜淵有不可以士子待之,課表一款,更無可論,停止之意,敢啓。傳曰,知道。
徐邁修,以義禁府言啓曰,保放罪人宋載瑞査啓,今已啓下,還囚後議處照律之意,敢啓。傳曰,知道。
以平安監司李秉模狀啓,渭原前郡守宋載瑞,在任時不法之罪,令該府拿處事,傳于徐邁修曰,今日內議處,仍爲照律。
以平安監司李秉模狀啓,江界列鎭中閑地可墾處,黃水德·麻田嶺,置之,玉洞退標起耕事,傳于申耆曰,地雖加闢,蔘不縮採,卽較然明甚之事也。若使邊禁至嚴,我民專利,則雖盡復四郡之界地,猶有無限餘利矣。目下急務,在於實邊,每所以樂聞闢土之說,不以採蔘爲念者也。該倅所報,未知如何,營裨摘奸,亦未知云何,而黃水·麻嶺,設如云然,亦豈無其代可合處乎?此非時日緊關之擧,須於在任時,更加悉心探究,仍又細詢於帥臣邑倅,如有可行之策,從後論理指陳事,令廟堂申加關飭。
以全羅監司權狀啓,濟州移輸穀領運差使員,趙華錫待竢事査問委折論勘計料事,傳于申耆曰,此狀本留中,以待穩稅利泊矣。去月十九已齊到,該牧狀啓入來已久,道臣則今至浹月,尙無一言。雖曰在巡路而然,稽忽莫甚,全羅監司權推考,可謂責人則明,差員別無論勘之事,枚擧此意行會。
以黃海兵使吳載徽狀啓,蒜山鎭餉穀虛留該僉使李東延及前僉使孫錫奎等罪狀,令攸司照法稟處事,傳于申耆曰,前此朝令何如,則今始報來可駭,該僉使拿致嚴棍,逋欠穀物,不可一爲一否,以可捧難捧,區別報本司,依他鎭處分,指一論理草記事,令廟堂知悉行會。
以慶尙監司鄭大容狀啓,道內遺棄兒申飭搜訪事,傳于申耆曰,字恤典則之印頒,出於一分責實效之意,本道今番登聞之數,頗勝於前,此後益加着念,毋敢放忽事,更爲嚴飭,分付兩湖道伯處,一體申飭,而所謂遺棄者,非眞箇遺棄,行乞者若虛張名目,設或自朝廷未卽摘發,能不有愧於闇室屋漏,又或吏奸莫察,厥罪惟均,竝以此意,枚擧嚴飭,俾有濟活之實效。
以統制使李潤慶狀啓,泗川洪驗朱拯活人命之功,令該曹考例稟處事,傳于申耆曰,係是民命,何待回啓?賞加今日內口傳下批,敎旨成送,此意回諭,稽忽之罪,統帥亦然,後勿如是之意,嚴飭。
癸丑二月十八日未時,上御重熙堂。同副承旨入侍時,同副承旨南公轍,記事官徐有聞,記注官金良倜·承膺祚,以次進伏訖。上命書傳敎曰,惜乎近日籌謨之地,太忽於民國之事也。籌坐申飭,意豈徒然?今日聞又來會,雖欲只題備例之狀,似不至如是草草悤悤,因承宣持公事入侍,有數度民事欲令行會者,問罷坐與否,則罷已久矣云,而史官未免空還,事之寒心,莫甚於此。日前傳諭之紙墨猶未乾,特念數斯疎之戒,姑且含忍,竝與怠忽之諸堂而不問,其可曰有朝綱乎?亦可曰重民隱乎?大臣則體面自異,早還固無不可,爲諸堂者,各以一得之見,爲民國迭發酬酢,則坐起自當遲滯,豈有此處分乎?赴坐有司諸堂,一竝下義禁府,從重推考。其餘公頉及耆耉外諸堂,亦竝禁推,至於武將例兼者,傳旨中勿論事,分付。命退,承史以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,大司憲李書九,持平柳憲周牌招啓辭未下,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈晉賢曰,左承旨入侍。
備忘記,上土僉使金光澤下直,長弓一張,長箭一部,片箭一部,筒兒一箇賜給。
申耆啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
傳于申耆曰,大臣·諸道設賑句管堂上·有司堂上來待。
申耆啓曰,右議政金履素備局有司堂上,設賑諸道句管堂上鄭昌順·沈頤之·金文淳,副提調尹行任,依下敎來待矣。傳曰,入侍。
傳于沈晉賢曰,政官牌招開政。
沈晉賢啓曰,吏曹參議李冕膺,牌不進罷職傳旨,旣已踏下,判書徐有防受由,參判未差,開政命下之後,不得擧行,何以爲之?敢稟。傳曰,參判·參議之代,令廟堂除承旨及備局副提調差擬,待下批牌招開政。
備邊司,以丁範祖爲吏曹參判,李義弼爲參議。
沈晉賢啓曰,吏曹參議李義弼,牌不進罷職傳旨,今方捧入,而判書徐有防受由,參判丁範祖在外,開政命下,不卽擧行,何以爲之?敢稟。傳曰,只推,更爲牌招開政。
沈晉賢啓曰,吏曹參議李義弼,再牌不進,罷職傳旨,今方捧入,而判書徐有防受由,參判丁範祖在外,開政命下之後,不卽擧行,何以爲之?敢稟。傳曰,只推,更爲牌招開政。
申耆,以備邊司言啓曰,軍餉,居末拿問,居二決杖,居三推考,還上居末決杖,居二推考,居三勿論,旣有原事目,還上未捧,居末拿問,若邊地守令,則依前決杖,舊還未準捧守令論罪事,載在大典通編矣。卽見平安監司李秉模狀啓,則新軍餉及元還上居末壬海別將金宗明,元還上居二龍淵前別將尹興權,居三彌串僉使金得臣,舊軍餉全未捧。及元還上居末龍淵前別將尹興權,別軍餉全未捧,老江僉使鄭興僑,補城穀全未捧,慈母山城別將金樂瑞等罪狀,令廟堂,稟處矣。新舊還餉未捧居末居二居三及舊還餉全未捧邊將,竝依事目勘處,何如?傳曰,允。
義禁府照目,滿浦前僉使尹敬喆矣,春而預下於還穀,秋而徵斂於民戶者,折米爲一百九十一石十斗,錢爲七百五十二兩七錢九分,而貂鼠皮之戶貿云者,極爲可駭是白如乎,就其米錢通瀜,較量於匿報之數,仍又計減其應下之數,則其所濫徵,猶爲一百十五兩二錢九分是白乎所,其濫徵之罪,令攸司稟處罪,杖一百,徒三年定配,依法典收贖奉敎,府有滯囚,則其所議處與照律,何待提敎後始爲開坐乎?溺職之卿等,遞差爲旀,關西各鎭之特給公穀之耗,俾代應斂之用,爲西民蘇救之德意何如,則身爲鎭將,數爻之匿報,貂鼠之勒貿,有一於此,罪猶不輕。況兩犯乎?又況諸鎭中首鎭乎?不畏朝令,不知民隱,如許鎭將,若不嚴處,何以謝西民?令帥臣大張威儀,嚴棍懲礪,灣上充軍爲良如敎。
禁府照目,渭原前郡守宋載瑞矣,猾吏橫斂之不能禁戢,負逋鄕色之酷刑濫杖,已極痛駭兺除良,稱以倉剩,還戶勒捧,至於五百餘石,則雖無入橐之事,難免肥己之事是白遣,勅需法意,本自嚴重,則恣意取用,尙今虛留之數,亦爲一千三百兩之多,以此照律罪從重論,告身盡行追奪,杖一百收贖,流三千里。私罪奉敎,辭陛之時,已慮其昏憒,申飭何如,則道啓論列,若是狼藉,究厥所爲,萬萬痛駭,豈比於李顯昱不識東西乎?如許守宰,宜置重典,令道臣嚴加決杖,投之道內邊邑爲良如敎。
禁府啓目,滿浦前僉使李恒林原情云云。問目內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓,所供不可爲發明,以公罪區別,功議草記,勘放爲良如敎。
南公轍,以義禁府言啓曰,時囚罪人宋載瑞照律公事判付內,如許倅宰,宜置重典,令道臣嚴加決杖,投之道內邊邑事,命下矣。宋載瑞以判付內辭意,具罪目,依例發遣府書吏,押付箕營,令道臣嚴加決杖後,道內邊邑定配所,仍令押送配所之意,敢啓。傳曰,道臣當出巡,姑爲保放,待其還營,更爲草記下送,,可也。
南公轍,以義禁府言啓曰,時囚罪人李恒林,以公罪區別,功議草記勘放事,命下矣。李恒林,平安監司李秉模査啓內,再昨年滿浦鎭戶斂之數,査報兵營時,怯於斂民之將陷罪戾,大同應斂之匿不以報者,折米爲二百七石六斗五升,錢爲五百九十兩二錢,其匿報之罪,令有司,稟處。罪取考律文,則大明律公式條,有曰若事干錢糧,隱漏不報者,罪止杖一百矣。李恒林,杖一百收贖,而其七代祖珥,光國原從功臣云,減一等,杖九十,以公罪收贖放送之意,敢啓。傳曰,知道。
南公轍,以義禁府言啓曰,壬海別將金宗明,老江僉使鄭興僑,龍淵前別將尹興權,慈母山城別將金樂瑞拿問處之事,傳旨,啓下矣。鄭興僑時在任所云,發遣府書吏,交代後拿來。金宗明·金樂瑞亦在任所云,發遣府羅將,定假將後拿來。尹興權時在平安道平壤地云,亦爲發遣府羅將,拿來,何如?傳曰,待待命拿囚,可也。
癸丑二月十九日辰時,上御熙政堂。大臣·備局有司堂上,諸道句管堂上入侍時,行左承旨沈晉賢,右承旨申耆,假注書鄭文始,記事官金良倜·承膺祚,右議政金履素,句管堂上鄭昌順·沈頤之·金文淳,備局副提調尹行任,以次進伏訖。履素曰,風日尙寒,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,元子宮氣候,何如?上曰,好在矣。履素曰,昨日溺職之罪,萬萬惶悚,而當此歉荒之時,以臣憒憒,有難堪勝,筋力奔走處,臣不敢辭,而鼎席備員,則臣當竭力隨後而爲之矣。上曰,過矣。昨日之敎,出於無隱之意,卿亦樂聞而已。雖無廟務,諸堂若以一得之見,各言民事之可聞者,豈有如是草草了當乎?卿之生疎,勢所固然,而莫非諸堂凌蔑視卿之致,體統所在,豈不寒心乎?爲諸堂慨然也,此後則思所以淬礪之方。履素曰,此是臣不能董率之致矣。上曰,御史齎去節目,其果修整乎?別爲冊子,分送御史時,使之齎去,可也。上曰,旣登筵矣。有何稟處事乎?履素曰,別無可達者,而泮漢輩以向日館堂所奏,二十萬兩錢之不卽稟處,今日至有撤屠之擧云,民習至此,實爲可駭矣。昌順等曰,近來民習之可駭者,非一非再,至欲威脅朝廷之計,此爲痼弊矣。上曰,此實懍然處,泮漢則分付館堂嚴飭,而朝廷發落之前,渠何敢如是乎?上曰,予處深宮,無以詳知,三南設賑處,卿等如有可聞者,各陳聞見,可也。昌順等曰,句管只有其名,而素無相關,無所得聞者,至於賑政,自上每勤聖念,別無他慮,而穀簿皆不敷,還民最爲難處,此亦未能詳知其事狀矣。履素曰,關東道臣,以病未行部之意,論報備局矣。該道臣五載居職,旣多實績,輕遞可惜,而荏任年久,實病又如此,有難强令察任,江原監司尹師國,許遞,何如?上曰,依爲之。出擧條履素曰,水部雖是閑局,春奉審修改之時,三曹堂上,例皆備員,時任判書,乃是篤老耆堂,有難責之而職務,工曹判書任希曾,許遞,何如?上曰,依爲之。出擧條履素曰,節享不遠,祭官今方磨鍊,而侍從多在罷散,無以排比云,堂上堂下罷散人,竝敍用,何如?上曰,依爲之。出擧條履素曰,本司堂上,孰非參聞籌謨,而設置句管,法意緊重,蓋句管之道,文牒之外,道內事情之及於聞見者,無不領略理會,道內事爲,率多以此需用矣。邇來徒有句管之名,全無句管之實,誠甚慨然,此後則一遵當初設置之法意,使之各擧其職,俾無如前抛置之意,各別嚴飭,何如?上曰,依爲之。出擧條昌順曰,備局之任,有司便是主管之人,自前每以年富有材具者擇差,未有如臣老衰昏憒者,冒差是任,臣之不合,臣固自知。至於賓對,只爲瞻覲,苟無實病,未當懸頉,而近日籌坐,一未進參者,臣與大臣,旣有世所共知之嫌。昨日聖敎,以各以一得之見,酬酢大臣,有所責勉於諸臣,臣固欽仰,而臣則嫌不可言,旣無酬酢之可論,年旣衰老。只有病情之難强,以公以私,宜蒙體諒之恩,故敢此,仰達矣。上曰,大臣之意,何如?履素曰,重臣旣非篤老之年,且無難强之疾,則有司緊任,何可輕遞乎?上曰,有司之任,今姑減下,可也。出擧條上曰,大臣諸宰先退。仍命晉賢,書公事判付訖。命退,承史以次退出。
上在昌德宮。停常參·經筵。
沈晉賢啓曰,御營大將趙心泰,明日以本廳習陣出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于沈晉賢曰,大臣·備局堂上入侍。
傳于沈晉賢曰,吏曹參議望,勿施。
傳于南公轍曰,右副承旨入侍。
傳于沈晉賢曰,承旨前望單子入之,待下批牌招察任。
備邊司薦望,以李冕膺爲吏曹參議。
以吏曹參議李冕膺牌不進罷職傳旨,傳于沈晉賢曰,只推,更爲牌招。
李益運,以禮曹言啓曰,卽接恭陵令·康陵參奉所報,則今此寒食祭享,兩官當爲備員將事,而恭陵參奉金熙澤,慶尙道安東地下去,不爲上來,康陵令李和,猝得風病,症勢危重,萬無進參之路云。莫重祭享,兩官不可不備,恭陵參奉金熙澤,康陵令李和,竝今姑改差,其代卽令該曹口傳差出,以爲備員將事之地,何如?傳曰,竝相換,可也。
有政。吏批,判書徐有防受由,參判丁範祖在外,參議李冕膺,行左承旨沈晉賢進。啓曰,判書徐有防受由,參判丁範祖在外,小臣獨政未安,何以爲之?敢稟。傳曰,只出緊任。又啓曰,江原監司,今當差出,而擬望之人乏少,承旨竝擬,何如?傳曰,允。以高宅謙爲副校理,尹師國爲工曹判書,黃昇源爲左尹,柳焵爲刑曹參議,李文會爲兵曹參知,李文源爲判義禁,曺允大·權以綱爲同義禁,申耆爲江原監司,檢書官單李集箕,康陵令李禾,軍資判官尹載五相換,恭陵參奉金熙澤,假監役李仁行相換。
兵批,判書趙宗鉉,參判林濟遠病,參議李濟萬入直進,參知李文會未肅拜,同副承旨鄭致淳進。同知單鄭煜,僉知單權煥,副司直任希曾·尹師國·金李建·李壽咸·李東稷竝單付。
以前正言宋知濂,副司果單付望筒,傳于鄭致淳曰,日昨講製,見其尙在參下,則何以陞六而爲正言,又付司果乎?其委折,問于該曹以啓。
沈晉賢啓曰,臣與右承旨申耆伴直矣。纔已移職,伴直無人,同副承旨鄭致淳,牌招入直,何如?傳曰,允。
以徐有鍊·鄭尙愚囚單子,傳于鄭致淳曰,以分揀欲爲下敎,而傳旨混踏啓下,當該中官,當嚴處,卽爲放送後,草記。
鄭致淳,以義禁府言啓曰,時囚罪人尹敬喆照律公事判付內,如許鎭將,若不嚴處,何以謝西民?令帥臣大張威儀,嚴棍懲礪,灣上充軍事,命下矣。尹敬喆,以判付內辭意,具罪目,依例發遣府書吏,押送平安兵營,令帥臣大張威儀,嚴棍後,灣上充軍之意,敢啓。傳曰,知道。
右副承旨南公轍疏曰,伏以,臣卽伏見宋民載到院之疏,以僚員見遞,已則獨免,自引徑出,而句語之間,以承宣請譴,未及周旋爲言,所謂當譴之承宣,卽指臣也。雖無指擬之律名,玉署之臣,旣欲請譴,至登於章奏,則在臣私義,其何敢晏然在職乎?玆敢忙陳短章,徑出禁扃。伏乞聖明,亟遞臣職,以靖私義,仍置臣罪,以肅朝綱,千萬幸甚。答曰,省疏具悉。相奏之外,堂疏亦一彈文,豈敢晏然乎?遞差。
兵曹口傳政事,副司直南公轍。
承旨前望單子入之,李益運·鄭致淳落點。
沈晉賢啓曰,修撰宋民載,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
癸丑二月二十日辰時,上御熙政堂。大臣·備局堂上引見入侍時,右承旨申耆,同副承旨南公轍,假注書鄭文始,事變假注書鄭馦,記注官金良倜·承膺祚,右議政金履素,行司直鄭昌順,左參贊鄭民始,漢城判尹李文源,行副司直金文淳,右參贊李,戶曹判書沈頤之,行副司直洪秀輔·金尙集,禮曹判書閔鍾顯,行副司直李秉鼎·金持默,刑曹判書李敬懋,訓鍊都正趙心泰,行副司直徐有大·李邦一·沈煥之,副提調尹行任,副校理李東稷,持平柳憲周,修撰宋民載,正言朴命燮,以次進伏訖。履素曰,夜間聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,文學政事,各有所長,而且南公轍爲渠惜福之道,不必急急復擬於銓望,姑爲改望以入。上曰,次對爲之。履素曰,昨伏見海西帥臣吳載徽狀啓,則以蒜山鎭餉穀虛錄事,有所論列,臣於此,竊有所駭惑者。年前前帥臣元厚鎭,以許久在任,鎭餉不卽收殺,末乃歸罪鎭將事,至被重譴。伊後曲軫鎭弊,特敎屢下,道內八鎭五山城許多還弊,付之道臣,一一釐革後,使之具由狀聞,仍又揭板列鎭,以爲永久遵守之地,而其時道臣,以軍無闕額,糴不爲弊,條陳登聞,入於刊布之中矣。今者該鎭流來舊逋,現發於帥臣狀聞者,爲五百五十餘石之多,道臣初不査究其流弊,敢以糴不爲弊之說,容易上達者,其罪已不輕,而且況數年居任,亦不準收充簿,乃於臨歸之時,忽以駭鎭未捧五百五十餘石,混然入錄於捧未捧狀啓者,尤極駭然。海西前監司李敬一罷職,以此推之,列鎭此等之弊,難保其必無,更爲詳覈登聞之意,分付時道臣,何如?上曰,前監司李敬一,罷職輕矣。令該府拿問嚴勘,以信朝令,以謝西民。兵使之狀聞,亦近於諺所謂拔足,前帥臣旣以漏報被譴,則許久在任,不能覺察之罪,不可以狀聞自首,置之勿論之科,該兵使吳載徽,亦爲罷職,可也。出擧條履素曰,外邑養戶之弊,朝家禁飭,非不截嚴,而近來紀綱解弛,奸鄕猾吏,看作應行之例,他人結役,稱以代納,預先私捧。及其當納也,莫重惟正之供,皆以麤劣之穀,苟充備納,甚至有全數逋欠,無以備納,則官家急於彌縫,不得不族徵隣徵,而或有還徵於本主。歉歲窮民之疊償結役,豈非矜惻之甚乎?此輩武斷之習,已成痼弊,無道不然,無邑不有,此不可一任因循,使弊源不杜,奸究莫憚,嚴飭諸道,作奸犯科者,期於一一摘發,繩以重律。以除民害,亦爲荒年恤隱之道,而不能禁飭之邑倅,亦當隨現重勘,以此意一體,嚴飭,何如?上曰,依爲之。出擧條履素曰,每於設賑之歲,守令以自備穀物,務勝徼賞,以多爲貴,以少爲恥,便成例習,爲道臣者,亦或申飭列邑,使之優數報來,而臣意則近來官府,率多凋弊,蓄積不敷,正使逐朔捐廩,以補賑資,決知其零星。此不過就倉穀中那移,先下張皇名目,以爲衒能之計,而及至秋後彌縫充報之際,率多貽害於民間。以臣愚見,反不如初不自備之無弊於窮民,而有益於貯穀,今年設賑各邑,則先期申飭于道伯守宰,必以實心實政,仰副宵旰爲民之聖念,而此等謬規,勿復因襲,俾無來頭生弊之患,宜矣。上曰,依爲之。出擧條履素曰,三南賑政,雖以巡啓觀之,皆有頭緖,庶幾有濟,而其中絶可矜最可憫者,卽班族婦女之羞編賑籍,不忍露面出門者,病羸孤寡之不能自力就賑者,官家不知,隣里不救,終至於塡壑者多有之。此則列邑守令,必窮行村里,頻頻賙救,然後可以延活,先從此類,極意拯救之意,分付於設賑諸道,嚴飭列邑繡行,亦以此添入,俾有實效似好,故敢此,仰達矣。上曰,依爲之。出擧條履素曰,左參贊鄭民始,有司堂上戶曹判書沈頤之,貢市堂上竝差下,使之察任,何如?上曰,依爲之。出擧條昌順曰,目今三南賙賑之政,屢煩九重宵旰之憂,昨日寒殿,旣勤詢咨,今朝賓對,又賜採訪,臣等雖有道塗之聽,苟係民隱之事,豈敢不有懷無隱,以爲對揚之道乎?大抵饑民之付賑白給者,猶可免捐瘠之患,而其中漏賑付還之類,最爲可矜,朝廷一視之政,固無彼此,而賑民則多是流丐之徒,還民則皆是農作之民。守令之着意撫恤,專在賑民,歇視還民者多,而傳聞諸道賑邑中,或有昨冬還政,未及準捧者,故雖除朝令停退之數,亦多臨急虛勘之弊。乃以今春當糶之穀,移充昨冬虛留之簿,名雖給還,實同閉糴,穀留庫中,假作分給,以爲彌縫。其虛勘之計,至使窮春待哺之民,乃有垂橐空還之事,掩泣道路,景色愁慘云,傳聞之說,雖未可盡信,果有是也。不但其反作之罪,雖在常年,猶當重勘,矧且歉荒之歲,有此閉糴,則哀此還民,將何以爲種糧乎?來頭繡衣之行,固當廉訪以聞,而若待其復命,則當在巡還已畢之後,設或重勘,何補旣往?爲先嚴飭道臣,道內或有此等守令,卽爲査發論罪之地,何如?上曰,卿言可謂目下實政,令廟堂今日內嚴飭,俾各着意贖罪,毋或現發於繡行,可也。出擧條昌順曰,近來人心,漸不如古,朝家政令,每患呴嚅,聖念亦豈不俯燭此弊,而只以愛民一念,或流於愛克厥威,臣愚死罪,亦嘗以恩勝之弊,有所仰勉者,伏想聖明,亦或記有矣。善乎,諸葛之言曰,法行然後知恩,可見其法若不行,則恩亦不知矣。自上雖或以如傷若保之德,不無偏勝之處,自下承佐之義,固當以承之以法,濟之以威,此所以爲對揚之道,傳所稱鹽梅和調之意,不其然乎?臣猥叨備堂之後,故大臣及今原任秉軸之時,每以此誦言,而不以爲然,未見其採施,惟以將順爲事,漸致恩渴之弊。雖以近日事言之,廛民之紛拿,泮民之撤屠,皆出於不畏朝廷之致,其習漸不可長,雖曰天高聽卑,若使祈寒暑雨,小民之咨嗟,皆徹於上天,則此豈上天尊嚴之體乎?民之於君,猶地之於天,今使小民勃磎之言,皆登於筵席,則縱云下情之上達,是聖世之事,亦豈所以嚴堂階之分乎?每見筵中,必稱民隱之仰奏,未聞民習之規正,其流之弊,臣不勝其區區之憂,今因言端,敢此,仰達矣。上曰,卿言可謂當今切務,予欲隨處諦察,先自廟堂惕念淬礪,俾尊堂階,可也。出擧條昌順曰,繡衣已有抄啓之命,又有治裝之敎,外方聞之,必當悚息,繡衣之稱以御史者,其爲御字,豈不重歟?躬自採探,務得實蹟,不宜虛實相蒙,廉貪互混,嘗見故相臣南九萬集中,以齊國之大治,惟在於威,王悉誅左右譽阿之人云,其言誠是。此後如有入於御史純褒之中,而復陷於日後犯贓之科者,則當該繡衣,雖免欺誣之律,難以法意言之,尋常守令之薦,亦有薦主罷職之律,況承命躬探之繡衣乎?此則旣往雖不可咎,方來宜有定律矣。上曰,大臣之意,何如?履素曰,前日善治純褒者,末乃陷於贓汚,果是按廉循私之致,今於繡衣發送之日,重臣所論,果爲飭勵之政,而今若竝論於犯贓之邑倅,則律名不無過重之慮,宜有酌量之道矣。上曰,依爲之。誤薦之律,筵退後指一定式草記,以此嚴立科條,載之繡衣事目,銓曹謄錄,此後以繡啓純褒人,書置官案,以爲憑考之地。凡事旣往雖勿論,此則係是爲民之事,丙申以後繡啓純褒者之犯贓汚之罪,若有被勘者,當該御史,令政院査出,先施不敍之典,可也。出擧條民始曰,三南適値災歲,又當窮春,民間穀貴,擧多艱食之患,均廳貿米之在湖南者,峽邑則無運來之道,作爲儲置,而峽邑之儲置,用下甚鮮。許多穀物,旣無用處,不得糶糴之故,每有腐傷之患,貿米諸邑,皆以儲置之數多,爲一弊端。且此以結錢貿取者,而旣不得運來,徒如是留置,亦甚無義,當此時,以此穀出賣民間,則其於裕民食之道,可謂大助,故敢此,仰達矣。上曰,依爲之。出擧條民始曰,今年收租大縮,僅爲下摠,方有入不當出之慮,三南各樣上下,以爲減分,而凡係節省之道,亦當靡不用極。進上體重,遽爾擧論,雖甚惶悚,而至如內局所納三南藥材,則價米上下,數亦不少,而及到內局,別無緊需,多歸靡費。此與他進上有異,限折半姑爲權減,則亦可以補用於經費,故敢此,仰達矣。上曰,提調亦陳所見。文淳曰,三南封進草材,雖無緊需,此是內局所用,則事體與他有異,合有商量之道矣。上曰,爲民之擧,何顧藥用?爲江界一邑之民,應捧蔘料,先朝亦有蠲減之澤,且況爲三道民事乎?姑爲減半,可也。出擧條民始曰,三道設賑,宵旰之一念憧憧,廟堂之臣,亦當詳知事狀,以爲董飭之地,而伏見賑恤狀本之啓下賑廳者,泛論列邑姑無遑汲之狀,浮黃之色而已,不言某某邑鎭形止之如何。大抵邑鎭之被災,各自不同,則民憂之緩急淺深,賑政之大小善否,必有彼此之殊,決無純同之理。道臣自當另加檢察,而當此大賑之時,廟堂之漠然不識其何狀,亦甚泄泄,此後則狀本中民憂之淺深,賑政之善否,逐邑詳細論列以聞之意,申飭三道道臣,何如?上曰,依爲之。出擧條民始曰,賑廳米儲,本自不敷,而卽今見在,不過二萬餘石,均廳又無所儲,混同取用,匪久有罄匱之慮,而姑無變通之道。湖南有丁未別備米一萬石,而耗條劃給京兆,又有己酉貿米八千餘石,別檢米九千餘石,而別無緊關用處。今以別備米一萬石及已酉貿米·別檢米中,合取一萬石,合二萬石,劃付賑廳,名之曰別會錄米,而每年取耗,換錄儲置,以爲推移以用之地,雖値停退之時,此米則不得停退之意,別爲定式。京兆所用,旣是作錢以來者,自賑廳以錢上下,則可謂兩便,依此擧行,何如?上曰,依爲之。出擧條文源曰,本廳留營還穀,每年分給取耗,補用支放矣。昨秋失稔停退之數,合爲一千五百三十六石零之多,今當還分之時,元穀旣減,耗條隨縮,支放之數,無以排比。此不可不及今變通,而在前如此之時,每於本府元餉中推移,還分其停退之數,則會錄於元餉,以爲待秋收捧還充之地者,多有已行之例矣。今亦依此例施行,恐合事宜,下詢大臣處之,何如?上曰,大臣之意,何如?履素曰,此不過一時推移,已例亦多,恐不必防塞矣。上曰,依爲之。出擧條文源曰,本廳三田渡別將之鎭舍,昨年潦水,衝激頹壓,材瓦漂失,基址潰缺,非但鎭將之住接無處,一時可悶,津關事體,亦係緊重,不可不趁卽移建,而本廳財力,自來不敷,實無措手之道,取考謄錄,則庚子·戊申兩年守禦使臣金鍾秀,南漢軍物修補時,兩西添餉小米二千石,竝爲筵稟取用。庚戌年守禦使臣鄭昌順,南漢城倉修改時,添餉小米二千石,亦爲取用矣。今壬子條添餉小米二千石中,關西一千石,則前前使臣吳載純,已爲作錢,貿米以置,其餘海西一千石,則姑未作錢,尙在該道。今若依軍物城倉修補時例取用,則鎭舍移建之費,庶可經紀,而添餉體重,下詢大臣處之,何如?上曰,大臣之意,何如?履素曰,松坡鎭倉,不可不修葺,而物力旣無他措劃之路,海西添餉條,推移取用,已多前例,勢將依請許施矣。上曰,依爲之。出擧條頤之曰,漕倉蝟集之百弊,雖不可一一陳達,而所謂米商輩防納,誠爲稅民之痼瘼,牟利之輩,聚集倉底,締結吏鄕,列邑稅米,全數防納,米直低仰,惟意操縱。故捧稅之時,雖値豐年,米直刁蹬,一包之價,每過十兩,利歸米商,害及小民,事之痛駭,莫此爲甚。又況災荒如此,沿海尤甚,若無別般操束之擧,包米之價,將近數十兩,而窮民亦隨而不能支矣。其他倉卒之弄奸,邑屬之誅求,無非虐民之事,此則惟在道臣之詳察嚴戢,差員之守法潔己而已。以此嚴飭道臣及差員,私商增價之弊,一一摘發痛繩,以紓民力,似爲目下之急務。且漕卒之負逋,專由於漕復之預賣,而上納之欠縮,亦由於此。今年則漕復米劃得之後,勿爲盡數出給於漕卒,先給其半,船上什物,使之措備其半,則漕轉無弊上納後,待其回還,始爲出給,則漕卒負逋之患,庶可救得,以此出擧條,嚴飭,何如?上曰,大臣之意,何如?履素曰,漕倉之弊,實難毛擧,而其中防納一事,尤爲巨瘡,今若嚴飭漕倉,俾絶此弊,則在稅民實爲莫大之惠,漕復米預賣,果爲漕卒負逋之端,則依戶判所奏,另加嚴飭,期有實效,似好矣。上曰,依爲之。出擧條頤之曰,各道川反浦落永災名色,非恒有之事,雖間或有之,不過如干結,而四五十年來,永災懸頉,至於七萬餘結之多,國計之耗縮,已無可言。且宮結之特命出稅,軫恤經費之德意,出尋常萬萬,而有此等尾閭之故,公結少無增益之效,揆以國體,寧不寒心?昨年結災之近十萬結,已是罕有之事,而其中永災之恰過萬結,尤是前所未有者,若此不已,則前頭之憂,有不可勝言。非有別般申飭,及今釐正,則經用難繼,實非細憂,逐邑改量,盡補舊摠,雖不可輕議,道臣·守令,若能存心於國計,則當年永頉之萬餘結,豈無還實之道乎?或査陳而補摠,或新起而充數,掘沙之勸耕,泥生之還推,無非補缺之道。見今春序已半,東作方殷,趁此嚴飭諸道,今年之內所失一萬一百結,準數充補後,據實狀聞之意,出擧條分付,何如?上曰,大臣之意,何如?履素曰,從前永災之許多結,雖非一朝一夕之故,論以國體,已極憂歎,而昨年元災之爲十萬結,永災之爲萬餘結,而經用大縮,憂悶罔措之狀。果如戶判所奏,而嚴飭諸道,補摠充數,當年之內,所失萬餘結,盡數還實之論,誠爲得當,依其所奏,各別嚴飭,好矣。上曰,依爲之。出擧條頤之曰,年前江蔘變通之時,尾蔘二十斤,姑爲移授倭譯,而每錢添價一兩一錢餘,合原價爲四兩矣。近來尾蔘,比昔稍饒,只以原價貿用,少無不足之慮,當此財用苟簡之時,三千餘金,無端添給,太無意義。且聞物情,若以尾蔘永爲作貢,則雖無添價,可以擔當進排云,物情旣願作貢,每年千包米之除留在關,所係不細,以此更爲定式作貢,何如?上曰,大臣之意,何如?履素曰,添價旣無意義,物情且願作貢,而千包米之除留,大有關於穀簿,依此爲之,似好矣。上曰,依爲之。出擧條尙集曰,昨秋關東年事之歉荒,不至如三南,今以分等狀觀之,道內尤甚,不過若而邑,而至於之次中尤甚面里,道啓中亦以從便接濟爲言,誠爲簡當。雖未知營邑措置區劃之如何,而不但東邑守宰官樣甚薄,捐出朔廩,賑活飢氓,環顧今世,果幾人哉?稱以救急,東西儹那,多方辦穀之際,苟且鄙瑣之事,難保其必無。方當道伯遞易之時,尤不可不十分操切,待新伯下去,各別採探,如有犯者,使之狀聞重勘。且本道賣鄕之習,誠一痼弊,托以公用,抄其饒戶,納錢陞鄕,自有定價,良丁漸至耗縮,殘民偏被困苦,事之駭痛,莫此爲甚。前頭繡衣之行,如有現發者,則當該邑倅之重繩,姑捨是,不察之道臣,難免重究之意,一體嚴飭,何如?上曰,依爲之。出擧條尙集曰,年前亂廛設禁之後,市民輩徭役,則依前責應,失其利而納其稅,實是行不得之政,渠輩之號訴本署,非止一再,而至煩上徹矣。今若依渠願一竝蠲減,則本署事勢,必將革罷後已,無論如此如彼,宜有指一決定之擧,而以臣愚見,左右商度,終無善策,下詢大臣處之,何如?上曰,大臣之意,何如?履素曰,頃以通共發賣事,往復於其時大臣,而議論携貳,姑未歸一,待其究竟,自當有措處之道矣。上曰,依爲之。出擧條秀輔曰,昨年歉荒,三南最酷,京畿·關東爲次,三南則雖未目見,臣於前秋,往來於關東一路,畿左數邑,則伊時民勢,猶不知其遑急矣。及今歲末,村里間饑困,日甚一日,以目下市直言之,其所踴貴,殆甚於已去辛壬,故雖之次各邑,爲守宰者,抄饑設賑,無邑不然。但受食白給者,都是無根着流丐之類,而至於元戶受還者,無非有身役務農業之民,其所濟恤,專在還穀之排巡計給矣。第聞常年,則民情多有不願受糶者,而今年則無論貧富,擧皆願付,故雖是倉穀稍多之處,將有前頭絶巡之慮,此則五道通患也。如此之時,宜有裒多益寡之政,就其還穀有裕處,無論遠近,次次移轉,限麥前分排救活,然後庶無捐瘠之患,以此意申飭各道道臣,似好矣。上曰,依爲之。出擧條鍾顯曰,近日諸路告歉,民憂溢目,我聖上宵旰憂勤,飭勵群工,如臣者,豈有一得之見,可以仰碑,而第臣伏聞顯廟辛亥壬子年間,飢荒癘疫,八道同然,而故相臣閔鼎重,時爲賑廳堂上,監賑飢民,晨夜不懈。至於勞悴成疾,而猶以靑巾裹額,往來賙濟,伊時朝臣之盡瘁王事,可以想見,今若因此董飭之敎,益殫匪躬之誠。絶去因循姑息之念,惟日孜孜於奉公恤民,則彼三南阻飢之民,尙何足上煩九重之憂哉?此固廟堂之臣所當惕勵對揚,而至於荒政措置,專在於道臣守宰,道臣守宰之能否,又自有朝家之賞罰。夫知人安民,卽聖王之先務,而良二千石共理,亦有漢帝之語,我列聖朝懷保㐅安之方,亦在於彰癉黜陟之政。孝廟朝,常以中批,特除小縣監爲海州牧使,又以贓吏之無一人伏法,臨朝發歎,此可見聖意之所存矣。當此民命近止之時,朝家紀綱,尤宜整頓而明肅,使能者有所憑恃,不能者有所畏憚,然後方可以奠溝壑於袵席矣。臣謂另飭三道道臣,先從賑邑,察其勤怠,雖畢賑之前,犯科者論勘,不職者啓罷,毋恤目下迎送之弊。若其悉心賙恤,成績可觀者,待畢賑,使之條列請賞,仍又拔例收用,俾有勸懲之實效,宜矣。上曰,依爲之。出擧條秉鼎曰,近來營閫及列邑,聞多懸債重記,閱歲未報者,非但郵罰之不加,反爲求外之欛柄,自以爲許多官債,有難以私力準報,差除一外任,然後可以償債云。蓋官況雖薄,若能視官如家,十分節約,月日會計,不爲引用,則豈有負債之理?所謂負債,非取用庫儲公貨,皆是先用民結之作錢者,後來之官,謂以前官所用,非我所知,又爲取用,自歸疊徵,民之受弊,莫過於此。凡各司上納之愆期,猶爲礙於解由,況先用民結懸債重記者乎?臣意則下詢大臣,作爲定式,官債未報之前,勿爲更除他職,一如解由拘礙之法,則似有民邑之效矣。上曰,大臣之意,何如?履素曰,邑倅之經遞,或不無此等之弊,而公貨犯用,自有其律,至於邑庫,不過新舊官相傳之簿書,本非廟堂管涉者,或自該道監營,嚴加檢飭,則自無如許犯用之弊矣。上曰,依爲之。出擧條秉鼎曰,近聞畿·湖之間,米價甚踊,一石之價,恰爲七兩零,故非但土着豪族,雖京中士夫,左右干囑,必得別還。或至數十石之多,而別還則自來有禁,故虛作戶名,合巡得用,職此之故,小民之賴此延命者,實難排巡云。兩南則臣雖未及聞,而自廟堂一體發關嚴飭,似好矣。上曰,依爲之。出擧條秉鼎曰,日昨典僕事,大關國綱,萬萬驚憤,渠輩若有一分嚴畏之心,則廟堂回啓之前,惟當恭俟處分而已。不此之爲,反生施惡之計,敢爲一時撤市,跡涉脅制廟堂,近來民習,雖曰愚頑,亦豈有若是之甚乎?臣待罪館堂,不勝惶悚,聞卽往復泮長,捉送頭目輩於秋曹,旋因大僚之知委,往議籌司,另飭開市,而第伏念,近來私宰之弊,愈往愈甚,殆至於無處不然。皆在於兩班廊底,法司禁吏,作爲口實,反爲符同,初不執促,典僕失業,實由於此。臣之此奏,非爲典僕而發,若是而法禁,何以行乎?臣意則另飭法司,從今爲始,痛禁禁吏符同之弊,執捉之後,當該家主,照律嚴繩,則似有禁戢之望矣。上曰,依爲之。出擧條持默曰,訓局攔後別隊,已屬衛內,則於該營別無所管,以此一哨,移屬本營,似合於重宿衛之道,故敢此,仰達矣。上曰,退與提調相議稟處,可也。出擧條敬懋曰,臣於水原事,有所仰達者矣。水原軍摠甚多,弓刀藥丸,自來數少,有非軍兵器械排比待變之意,京外有裕處,量宜移置,恐合事宜,下詢大臣·將臣處之,何如?上曰,大臣·將臣之意,何如?心泰曰,水原府之自摠廳管轄時,火藥及各樣汁物,或有移上之例矣。今則旣無其路,以本府事力,亦無措備之勢,而各項器械,擧皆朽鈍之中,火藥則不過三千餘斤,鳥銃則纔爲二千餘柄,黑角交子竹長弓等物,亦不滿二千,則依前府使所奏,無論京外某營門,綽約裒益,趁卽移送,以備桑土,恐不可已矣。有大曰,水原府弓刀藥丸之數少,有非重關防之道,依前府使所奏,毋論某營門,從其有裕處,量宜移送,恐合事宜矣。邦一曰,水原府弓刀藥丸,如是數少,實非重關防備不虞之意,宜趁此時,勿論京外某營,就其有裕處,而移送本府,事勢當然矣。履素曰,水原府今爲大營門,則軍器什物,尤當盛備,而今聞諸將臣之論,則弓刀藥丸,若是數少,不可不就其有裕處,量宜移送矣。上曰,依爲之。所以區劃之方,有司堂上·畿伯與前府使,會于廟堂相議後,數爻先爲書入稟旨,兵貴務精,不貴貪多,況亦雖幾千,實則不緊,豈可一向任他乎?在昔外都監之時,猶不可如此,況外營新制乎?雖有留守,例是軍制變通,不可擅便,御將慣於邑事,亦令料理,與內外使相議,從速稟旨,此擧條一通,令廟堂先爲行會本府,可也。出擧條心泰曰,外方戢盜之政,各自州府郡縣,另加詗察,俾有實效事,頃伏承筵敎,自左右捕廳,已爲行會各道道帥臣,而第伏念,京外詗盜之法,五家作統,互相窺察,自是古規,而廢却不行久矣。及今歉歲,申明舊典,恐合事宜,且近來籍法·牌法蕩然,無籍無牌之徒,恣行無忌。間或有三三五五劫掠村閭之弊,亦非細憂,而今非成籍之年,則此不可輕議,至若無牌之類,於京於外,各別痛禁,俾知懲畏,亦似有效,下詢大臣處之,何如?上曰,大臣之意,何如?履素曰,籍法·牌法,俱是法典所戴,廢却不飭,固已可駭,而今者將臣所請,誠有意見,以此嚴飭刑·漢兩司,申明舊典,另加察飭,似好矣。上曰,依爲之。出擧條心泰曰,各道漕運上納許多幻弄,自捕廳譏察痛禁事,曾伏奉筵敎矣。至於船漢輩,逗留海上,以精換麤者,最是難防之奸竇,此則嚴飭沿海各邑,鎭船過境內時,不得不候風外,刻日催督,毋敢遲滯,而到京江後,自捕廳嚴加痛禁,俾不得容奸,則庶有實效。又若監色輩,自邑捧價,從中射利,潛自防納者,已成舞弄之利窟,此亦申飭裝送地方官,各別嚴禁,毋得犯科,恐合事宜。以此兩款出擧條,自廟堂行會嚴飭,何如?上曰,依爲之。出擧條有大曰,本局陞戶,係是親兵,所重自別,而近來陞戶,充伍未幾,不無逃躱之弊,此專由於該邑不善抄選之致,揆以法意,極爲寒心。昨年慶尙道陞戶三十戶,以年歉,今秋當爲抄上,必以有根着,富實良丁,各別抄擇,俾無如前之弊事,預先出擧條,申飭該道,何如?上曰,依爲之。出擧條邦一曰,北漢乃是保障重地,城堞城廊,頹圮已久,而以物力之難辦,尙未修築者,誠甚疎虞。今當開春之時,城底居民,旣非農作之民,給價雇人,趁卽修築,則可謂兩便,而物力殆過萬金,自本營萬無變通之道。訓·禁·御三倉,依前還屬三營,各出物力,竝力經紀,而旣有基址土石,雖與新築有異,一時竝築,其勢末由,每年限千步修改,則庶可完築,故敢此,仰達矣。上曰,大臣之意,何如?履素曰,保障之地,疎虞如此,其在重關防之道,恐不可不趁卽修築,而城堞步數,容入物力,使該營詳細摘奸,定數報來後,更爲稟處,何如?上曰,依爲之。出擧條行任曰,昨筵以八道句管之有名無實,致勤聖諭,至有大臣,出擧條申飭之擧矣。謹稽肅廟朝,始置句管於八道,而以有司堂上四人,兼管二道,蓋爲詳察其民生之休戚,守令之贓否,年事之豐歉,出而講確於廊廟,入而敷陳於廈氊,則有以仰大聖人良法美意,出尋常萬萬,而今則徒有句管之稱,而未聞句管之效,至於有司兼管,則廢却且久矣。當此宵旰憂勤之時,宜懋循名責實之政,臣意則有司堂上兼管之法,修明舊典,與各道句管堂上,採探道內事情,以備顧問,恐合事宜,故敢此,仰達矣。上曰,有司堂上,各陳所見。民始曰,此是古規修擧固好,而但各管兩道,只爲擧行兩道之事,至於他道,初不相關,則似亦不無弊端矣。文淳曰,有司堂上之各管兩道,旣有古例,則何必異議,而各道文簿,只令兼管人擧行,他有司了無相關,則反生其弊,恐不可遽然行之矣。頤之曰,八道句管,如前仍置,又使四有司,分管兩道,而文簿去來,各自主張,則必有生弊之處矣。上曰,大臣之意,何如?履素曰,不但諸議之岐異如此,有司之任,自是專管八路,則今反分割句管,恐有生弊之端,置之,何如?上曰,依爲之。出擧條履素曰,筵體本自嚴重,非崇品則例不敢前席陳懇,而大司成沈煥之,因奏對,猥及辭免之說者,極爲未安,從重推考,何如?上曰,依爲之。出擧條公轍曰,持平柳憲周,修撰宋民載,筵席進代之際,做錯非細,推考警責,何如?上曰,依爲之。出擧條履素曰,承旨南公轍,臺臣請推之際,奏語之不審,雖因生疎所致,揆以筵體,不可無飭,從重推考,何如?上曰,依爲之。出擧條東稷等曰,請黜置罪人鄭致達妻,亟令王府,夬正典刑。上曰,不允。請物故罪人德相亟施孥籍之典。上曰,不允。請逆賊尙喆追施孥戮之典。上曰,不允。一行刀割憲周等曰,請物故罪人啓能亟施孥籍之典,趾賊等凶種夬施邦刑,養遂·獻遂·李觀源,竝令王府,設鞫得情。上曰,不允。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。請物故罪人國榮亟施孥籍之典。上曰,不允。請梟示罪人明謙,正刑罪人以謙亟施孥戮之典,逆復庶子好石亟施處絞之律,荐棘罪人時偉,設鞫得情,夬正王法。上曰,不允。請遲晩罪人宇鎭捧根脚,夬正王法。上曰,不允。請柳星漢設鞫嚴問,期於得情,夬正邦刑。上曰,不允。請承款後物故罪人九宗亟施孥籍之典。上曰,不允。措辭見上憲周曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上上曰,不允。命燮曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。請逆賊尙魯亟施孥戮之典。上曰,不允。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上上曰,不允。憲周曰,今二月初一日穆陵忌辰大祭,祭監監察趙有善以爲,祭享所用豆泡,出付陵軍家造來,莫重祭泡,付諸村女之手,事極不敬,莫甚於此。竊聞此事,已成流來謬規,固非一二日之故,而恬於故常,不能矯革,難免怠忽之責,典祀官嚴耆,宜有勘處之道云矣。監臺呈課旣如此,則不可置而不論,請典祀官嚴耆,施以削職之典。上曰,爲先令禮曹査問後,草記,可也。出擧條命燮曰,新除授司諫李周顯,時在全羅道全州地,請斯速乘馹上來事,下諭。上曰,依啓。出擧條憲周曰,新除授執義申馥,時在慶尙道安東地,掌令閔彝顯,時在京畿驪州地,掌令洪克浩,時在陽智地,持平李尙寯,時在楊根地,請竝斯速乘馹上來事,下諭。上曰,依啓。出擧條東稷等曰,近來臺閣有牌,則輒事違傲,已極未安,而今以民國事,聖念憂勤,未明求衣,臨殿求助。凡在耳目之列,孰不竭蹶承膺,而飭敎之下,多有不入者,雖未知情病之如何,而揆以紀綱,不可置而不論。請今日違牌兩司諸臣,一竝施以譴罷之典。上曰,依啓。出擧條東稷等曰,今日登筵兩司之臣,問備之下,不爲引避,循例退次,雖緣生疎之致,而有損臺體。請持平柳憲周,正言朴命燮,竝施罷職之典。上曰,柳憲周事,依啓。朴命燮則均有生疎之做錯,而承旨旣不竝擧請推,則何可避嫌乎?不允。出擧條耆曰,入侍玉堂李東稷·宋民載,以違牌臺諫請罪事,有所仰奏而未及承批,更陳入侍,兩司請罷之啓,事甚未安,推考,何如?上曰,依爲之。出擧條憲周曰,臣資性愚劣,言議巽軟,本不合於淸朝耳目之任,而適仍賓對有命,怵分畏義,章皇出肅,昌昧登筵,傳啓之後,周旋失措。始有承宣請推之擧,而不卽引避,至被儒臣請罷之論,滿心惶恧,無地自容,以此情踪,其何敢一刻晏然於臺次乎?請命遞斥臣職。上曰,勿辭。耆曰,持平柳憲周,一日再啓煩瀆,退待物論矣。上曰,知道。出擧條命燮曰,臣姿性譾劣,言議巽軟,淸朝耳目之任,萬不近似,而適値賓對有命,飭敎繼降,怵分畏義,冒沒出肅,而及登筵席,醜拙畢露,傳啓之際,擧措顚錯,至有儒臣請罷之擧。臣滿心慙忸,無地自容,臣以此情踪,其何可一刻仍冒於臺次乎?請命遞斥臣職。上曰,旣無當避不避之失,勿辭,亦勿退待,可也。出擧條仍命退,諸臣以次退出。
癸丑二月二十日午時,上御重熙堂。右副承旨·稟事閣臣同爲入侍時,右副承旨南公轍,假注書鄭文始,記注官金良倜·承膺祚,一提學鄭民始,以次進伏訖。民始曰,今之爲國計者,最所憂憫,在於經費之不足,而其所不足者,專由於實結之漸縮,曠土之空棄。實結之復舊,當待改量査陳,固非一朝一夕之所可爲,而至於曠土,則如西北之廢四郡厚州,西南之許多海島。初或因野人之入居,海賊之來侵,空棄其地,而今則無野人海賊之患,已過數百年,而猶不許民人之耕居。古稱日闢百里,今乃以我有用之地,便作閑田者,極爲無義。高麗趙云仡以爲,大靑·小靑等島,皆有沃壤漁鹽之利,故相臣柳成龍以爲,身彌等島地勢廣闊,可堪屯田人居云,此豈無所見而然哉?近來人衆繁息,而無地耕作者居多,今若以此民人,募入於海島,使之耕種,則可謂兩利。臣意則爲先長淵之大靑島·小靑島,使黃海水使別遣親裨,看審形止,圖形狀聞。宣川之身彌島,鐵山之大加次里島·椴島,則使宣川府使,親爲看審其形止後,亦使圖形狀聞,以爲議處之地似好,故敢此,仰達矣。上曰,依爲之。出擧條民始曰,各衙門之捧納米穀者,所謂剩色條,有三分一官會錄,以爲公費,乃是通行之規,而本營捧上時,初無會錄,盡屬從事官者,蓋緣未及定制而然。自今年就其剩條,炬燭條米太,依他例三分一會錄,以爲公用之地,何如?上曰,依爲之。出擧條仍命退,諸臣以次退出。
上在昌德宮。停常參·經筵。
藥房都堤調洪樂性,提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李益運啓曰,大司憲·持平一員未差,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,來二十五日朝參日次矣,敢稟。傳曰,停。
李益運啓曰,監察十三員內,李壽哲身病,徐洛修·朴休源·孫會慶未署經,今此寒食祭享,無以分排,在前如此之時,有未署經行公之例,今亦依此例,署前行公之意,分付,何如?傳曰,允。
沈晉賢啓曰,輪對官來待矣,敢啓。傳曰,入侍。
傳于沈晉賢曰,左承旨入侍。
傳于李益運曰,差使員守令入侍。
沈晉賢啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,洪義榮·金孝建落點。
鄭致淳啓曰,日昨講製,見其尙在參下,則何以陞六而爲正言,又付司果乎?其委折問于該曹以啓事,命下矣。問其委折於兵曹參議李濟萬則以爲,前正言安廷善付軍職單子,誤以宋知濂書入,莫重奏御政望,固當十分詳審,而誤書名字,至於此境,昏謬之罪,萬殞難贖云矣,敢啓。傳曰,爲先從重推考。
傳于鄭致淳曰,吏曹參議禁推。
傳于鄭致淳曰,推考房承旨,持慶尙道査啓入侍。
以慶尙監司鄭大容狀啓,安東府使金履翼,打殺柳弘春委折,定査官親執會査論列馳啓事,傳于鄭致淳曰,付之道臣,任其立落者,一則還政用刑,許皆擅斷,則邂逅致命,有難直驅之枉殺也。一則民俗不古,不可以訟民之言,徑勘命吏也。觀此道伯査啓,於是乎可以執此決處,何待該曹之回啓乎?道啓中刑及士族,非不獲已,則皆失刑云者,誠然,況同庭受刑,至於三十餘人之多,則合計各曰,將至三百三千乎?十月封倉,法典所禁,而五斗穀之伊晦前未納,是豈罔赦之罪乎?所謂尺文,雖云違錯,而穀旣輸倉之說,道啓證之,此亦自歸落空。且道啓中五斗未納之柳弘春與多石未納,殆遍一境之類,一例加訊,爲非之者亦是矣。大抵金履翼,身爲命吏,以險歲捧還,作爲容私飾怒之具,擧措多悖常度,以致人命之枉殺,死者茹恨,姑母論,隨而下從者,幽冤何以慰洩乎?血指之書,辦死之跡,旣如彼分明,則朝家聞之,豈可尋常聽過乎?安東士人柳弘春妻金氏,卽令該曹施以旌閭之典,該府使金履翼,亦令該府施以遠地定配之律。一以慰孤兒覆盆之慟,一以慰烈婦九泉之鬱,一以慰嶺土士族之心。
傳于沈晉賢曰,安東府使,令該曹口傳差出。
吏曹口傳政事,以李太亨爲安東府使。
傳于沈晉賢曰,此時嶺南守令,不可一刻曠官,安東府使,除朝辭,今日內給馬下送。
以京畿監司徐鼎修狀啓,江都米限五百石移劃,令廟堂稟處事,傳于金孝建曰,依狀請施行事,回諭。
以統制使李潤慶狀啓,赤梁僉使之代令該曹差送事,傳于金孝建曰,設賑邊將,不可一刻曠官,令該曹口傳差出,待下批除朝辭,給馬下送。
兵曹口傳政事,以李大興爲赤梁僉使。
洪義榮,以禮曹言啓口,穆陵兩官拿處事,命下矣。莫重陵寢,不可一刻曠直,在前如此之時,多有假官差送之例,今亦依此例差送假官,以爲替直後就拿之地,何如?傳曰,令該曹他司口傳相換,可也。
吏曹口傳政事,穆陵別檢洪受浩,承文副正字韓錫仁相換,穆陵參奉李田秀,南部都事任希復相換。
以水原留守蔡濟恭狀啓,闕里祠開基·正礎·立柱·上樑奉安日字,令該曹更爲推擇下送事,傳于沈晉賢曰,聖像奉安日字及營建各項日字,令該曹擇吉草記,待下批回諭留守處。
洪義榮,以禮曹言啓曰,水原府留守蔡濟恭,闕里祠開基·正礎·立柱·上樑奉安日字,令該曹更爲推擇下送事,狀啓判付內,聖像奉安日字及營建各項日字,令該曹擇吉草記,待下批回諭留守處事,判付矣。卽令日官池日賓推擇,則開基來四月初三日卯時,先始北方,定礎同月初八日卯時,先定北礎,立柱·上樑同月十一日巳時,先立北柱。畢役後聖像自內閣移奉吉日,同月二十八日辰時,奉安吉日來五月初一日申時,影堂藏本奉來及奉安,同月同日爲吉云,以此日時擧行,何如?傳曰,允。
沈晉賢,以禮曹言啓曰,今二月二十日大臣·備局堂上引見入侍時,持平柳憲周所啓,今二月初一日穆陵忌辰大祭,祭監監察趙有善以爲,祭享所用豆泡,出付陵軍家造來,莫重祭泡,付諸村女之手,事極不敬,莫甚於此。竊聞此事,已成流來謬規,固非一二日之故,而恬於故常,不能矯革,難免怠忽之責,典祀官嚴耆,宜有勘處之道云矣。監臺呈課旣如此,則不可置而不論,請典祀官嚴耆,施以削職之典。上曰,爲先令禮曹査問後,草記可也事,命下矣。招致本陵書員及熟手査問,則局內各陵寢祭享所用豆泡,在前則連爲造成於典祀廳近處矣。間或有不能善造,臨期狼狽之時,故不得已出給工價,造用於陵卒處,各陵寢無不如此,而只元陵祭享所用豆泡,則出付佛巖寺僧造納云矣。元陵祭享所用豆泡,旣付寺僧造用,則局內各陵寢依此擧行,恐合事宜。雖或以僧役之稠疊爲慮,此則旣給工價,似不至難行,一體擧行之意,分付,何如?傳曰,允。今聞事實,屑越莫甚,亦不可以謬例言,莫重祭享所用,豈可使村婆造泡乎?旣聞之後,何可仍置乎?當該典祀官,先汰後拿,令該曹口傳差代,寢郞亦爲拿處,此後斯速釐正。各陵造泡之使一寺進排,豈不爲寺弊乎?分付道臣,卽令地方官,講究接濟該寺之方,所關莫重,釐弊緣由,仍令狀聞。近以史官二人,輪回差遣於各陵典祀之任,意在於釐正,如許欠精之弊,則其間尙無一言書啓,當該史官處,令政院査問,若知而掩置,亦令該府拿問處之。近來臺監呈課,或多吹覓,此事則呈課甚純實,若非渠言,何以知之乎?觀於輪對時奏對,已知其頗有所守,監察趙有善,守令待窠,無論文蔭武窠,隨窠差送事,分付銓曹,可也。
金孝建,以兵曹言啓曰,今二月二十一日武臣賓廳講書時,都摠府經歷尹範會,武臣兼宣傳官南弼壽·黃仁燁,部將洪禹九,守門將金光郁,通鑑第二卷不通,竝依定式推考警責,何如?傳曰,允。
徐邁修,以賑恤廳言啓曰,中部大寺洞任掌兪得伊,今月二十日本洞路傍,得二歲遺棄男兒,同里居良女林召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
癸丑二月二十一日辰時,上御誠正閣。藥房入診入侍時,藥房都提調洪樂性,提調金文淳,副提調徐邁修,假注書鄭文始,記注官金良倜,記事官洪樂游,檢校直閣徐榮輔,醫官金光國·李敏海·李敬培·李惟鑑·吳仁豐·李周憲,以次進伏訖。樂性等曰,日間聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮氣候,何如?上曰,安過矣。樂性等曰,醫官入診。上曰,置之。樂性等曰,提調·副提調輪回仕進,雖有下敎,今則旣過念後,當逐日竝爲仕進矣。上曰,不必然矣。卿則待晦初間入來,後日次勿爲入來,可也。樂性曰,惠堂所奏批旨中,藥材減半之敎,實出於我聖上恤民之德意,臘劑所用不足,此甚難處矣。上曰,此是爲民之事,則昔在先朝,蔘料亦令減半,則何況此等草材乎?其中最緊者,往復於惠堂,善處,可也。上曰,達生散亦欲不用矣。樂性曰,下詢醫官,好矣。上曰,問於周命新,則亦以爲不緊云矣。仍命退,諸臣以次退出。
癸丑二月二十一日辰時,上御誠正閣。左承旨入侍,輪對官·差使員·守令同爲入侍時,行左承旨沈晉賢,同副承旨鄭致淳,記事官李海淸,記注官金良倜,記事官洪樂游,輪對官通禮院贊儀李衡弼,濟用監主簿崔擎柱,廣興倉副奉事盧橚,東氷庫別提申大復,司僕寺主簿趙儀逵,新寧縣監李英胄,以次進伏訖。上曰,左副承旨入侍。出榻敎賤臣承命出傳,左副承旨李益運,承命進伏。上曰,輪對官進前,可也。衡弼進奏職姓名訖。命退,擎柱進奏職姓名訖。上曰,以何官移拜此職乎?擎柱曰,以部將出六,待罪此職矣。命退,橚進前奏職姓名及職掌訖。上曰,爾其誰族耶?橚曰,臣之近族,別無立朝者矣。上曰,除遺在,退去,可也。大復進奏職姓名訖。上曰,除遺在,奏所懷,可也。大復曰,無所懷矣。命退,儀逵進奏職姓名。上曰,遺在除之日,陳奏所懷,可也。儀逵曰,無可達之事矣。命退,上曰,守令進前,可也。英胄進前奏職姓名。上曰,昨年之事事,何如?英胄曰,本邑入於稍實,而不無如干被災處,今春爲私賑矣。上曰,民勢何如耶?英胄曰,目今民勢,比歲前所料,不甚大段遑急矣。上曰,穀價何如云耶?英胄曰,米爲五兩餘,粟爲三兩,太爲四兩餘云矣。上曰,何日還下去耶?英胄曰,下直後卽當下去矣。上曰,此時曠官可悶,肅拜下直竝除,明日卽爲下去,可也。晉賢曰,今此寒食祭享獻官單子,明當修啓而敬陵獻官兪漢謨,靖陵獻〈官〉李書九,方在罷散中,何以爲之乎?上曰,敍用,可也。出擧條命退,諸臣以次退出。
上在昌德宮。停常參·經筵。
金孝建,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭致淳啓曰,大司憲·持平一員未差,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
金孝建啓曰,禁衛營將官來言,今日本營軍兵日次私習云矣,敢啓。傳曰,知道。
金孝建啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,今此寒食祭祭官中,時無職名人,令該曹口傳付軍職,何如?傳曰,允。
金孝建啓曰,備局有司堂上鄭民始·金文淳·沈頤之·尹行任,備局堂上金持默·李敬懋·趙心泰,京畿監司徐鼎修,依下敎來待矣。傳曰,入侍。
傳于洪義榮曰,莫重寢郞相換,擧措萬萬駭然,吏曹參議李冕膺,爲先削職,令該府拿問捧口招。
吏曹口傳政事,穆陵參奉李田秀,假監役閔致謙相換,穆陵別檢洪受浩,司錄鄭彦仁相換。
金孝建啓曰,卽者中樞府錄事來言,判府事金鍾秀,今方入城云,係是大臣去就,敢啓。傳曰,入侍事,遣史官,傳諭。
金孝建啓曰,判府事金鍾秀,依下敎來侍矣。傳曰,入侍。
鄭文始差祭,代以沈能燮爲假注書。
兵曹口傳政事,副司直李書九·兪漢謨·李尙度竝單付。
以平安監司李秉模狀啓,各邑鎭餉穀留庫特許加分,令廟堂稟處事,傳于李益運曰,依狀請加分事,令廟堂卽爲行會。
金孝建,以備邊司言啓曰,卽見行司直鄭昌順所啓,則以爲,繡衣之採探,不宜虛實相蒙,廉貪互混,此後如有入於御史純褒之中,而復陷於日後犯贓之科者,則當該繡衣,難免欺誣之律,守令之薦,亦有薦主罷職之律,況躬探之繡衣乎?宜有定律爲辭,而批旨內誤薦之律,筵退後指一定式草記,以此嚴立科條,載之繡衣事目,銓曹謄錄,此後以繡啓純褒人,書置官案,以爲憑考之地事,命下矣。核其臧否,公其黜陟,卽按廉者之責,而近來持斧之人,不能實心探察,又多以私蔽公,虛實相混,廉貪互換,則重臣所奏,難免欺誣之律云者,誠得之矣。守令犯贓,竝坐擧主,自是法典,況繡啓純褒,事體尤重,豈可比論於一時擧主乎?此後則御史書啓中純褒登聞者,雖於年舊之後,若犯贓汚重律,當初褒啓之繡衣,就守令誤薦之律,加一等施以削職之典,以懲循私不職之戒,而仍爲定式施行,何如?傳曰,允。繡啓錯褒者,論勘旣如是,新出法律,則應在典則之守令,誤薦之薦主,豈可因循勿問乎?旣往雖不必一一追勘,此後申明舊典,而薦主坐律罷職,該倅照律時,一體勘律事,分付該府定式,可也。
金孝建,以備邊司言啓曰,因刑曹判書李敬懋所啓,水原弓刀藥丸,自來數少,京外有裕處,量宜移置事,批旨內,有會于廟堂商議稟旨之命矣。本府陞爲留府之後,事體尤重,軍器什物,不可不優數備置,而京軍門所貯者,有難輕易除出。外方則京畿各邑鎭軍器,本不有裕,無以推移,軍器寺守·摠兩廳所管,三南·兩西月課鳥銃藥丸,乃是每年造送,而分送各邑者。一邑不過鳥銃一二柄,火藥四五斤,鉛丸若干箇,在列邑有無,不甚關緊,限三年條移送水原。其中弓箭,無他推移處,以一年條鳥銃藥丸,量宜除出,換作弓箭以送,在貢契,亦無爲弊之端,依此施行,何如?傳曰,允。
鄭致淳,以義禁府言啓曰,時囚罪人李冕膺,姑爲保放事,命下矣。李冕膺姑爲保放之意,敢啓。傳曰,知道。
鄭致淳,以義禁府言啓曰,穆陵別檢洪受浩,參奉李田秀等拿處事,傳旨啓下矣。李田秀今方待命拿囚,而洪受浩姑未替直云,待替直拿囚之意,敢啓。傳曰,知道。
鄭致淳,以義禁府言啓曰,安東前府使金履翼,施以遠地定配事,承傳啓下矣。金履翼平安道鐵山府,遠地定配,而方在任所,未及上來,以承傳內辭意,具罪目,依例發遣府書吏,所到處執捉,仍令押送配所之意,敢啓。傳曰,知道。
義禁府啓目,前黃海監司李敬一原情云云。傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。又啓目,穆陵參奉李田秀原情云云。傳旨問目內辭緣,泛稱遲晩,刑推得情,何如?判付啓,除刑推議處爲良如敎。又啓目,典祀官嚴耆原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,功罪勘放爲良如敎。
江原監司申耆敎書。王若曰,眷臬司而擇廉幹之才,責重方面,撤邇班而畀按察之任,簡由予心,分北闕憂,宣東維化。念彼江原一路,寔我漢上重藩,地是貊穢之墟,耕磽确而少豐歲,人多獷悍之習,輕遷徙而無恒心。海稅山禁,幾歎痼瘼之未去,浦村峒戶,政須撫摩之得宜。惟卿,才識周通,文學贍富,雅望久佐於東銓,奚但經幄之華譽?茂績夙著於西符,亦惟盤根之利器,是知隆寄之可畀,蓋以歷試之已多。玆授卿以江原道觀察使兼兵馬水軍節度使巡察使原州牧使,卿其益殫良猷,祗服寵命。往年之流氓纔集,政宜先於懷綏,方春之行部莫遲,勞豈憚於跋涉?印綬爭解於列郡,可追范淸詔之風裁,襜帷暫駐於名區,寧效潘孟陽之遊樂?若其專稟,厥有典常。於戲,前席多昵侍之時,庶知東顧之惓惓,關臬懋對揚之道,何待申諭之諄諄?故玆敎示,想宜知悉。知製敎宋翼孝製進
癸丑二月二十二日卯時,上御誠正閣。軍士房承旨·備局堂上·有司堂上·京畿監司入侍時,左副承旨金孝建,記事官徐有聞,記注官承膺祚,記事官洪樂游,備局有司堂上鄭民始·金文淳·沈頤之·尹行任,備局堂上金持默·李敬懋,京畿監司徐鼎修,以次進伏訖。上曰,御將何獨至今不爲入來乎?注書出去,知入,可也。賤臣承命出,回奏曰,姑不入來云矣。孝建曰,御營大將趙心泰,入侍命下之後,不卽待令,臨殿已久,登對後時,事體所在,萬萬未安,從重推考,何如?上曰,未知知委早晩之如何,而揆以事體,極爲駭然,爲先越俸五等,可也。出擧條上曰,注書出去,使之催促入來,與之偕入,可也。賤臣承命出,與御營大將趙心泰,偕入進伏。上敎心泰曰,文宰諸人,入來已久,而卿以武將,最晩始入來,極爲駭然矣。仍敎民始等曰,水原軍制與戎器等事,卿等筵退後,會于籌司,爛熳商確,而各以所見書入,以爲措處之地,可也。民始曰,水原等屯土,方有築筒之役,而水桶木無以覓用,此與棟樑之材有異,其所推移,似不甚難。安眠島風落松中限七株,以該營運石船,卽爲輸送之意,分付忠淸水使處,何如?上曰,依爲之。出擧條命備堂以下先退,民始等以次先退,命孝建讀公事,書判付訖。命退,承史以次退出。
癸丑二月二十二日申時,上御誠正閣。坐直承旨與備局堂上·有司堂上·京畿監司入侍時,左副承旨金孝建,記事官徐有聞,記注官承膺祚,記事官洪樂游,備局有司堂上鄭民始·金文淳·沈頤之·尹行任,備局堂上金持默·李敬懋·趙心泰,京畿監司徐鼎修,以次進伏訖。上曰,鄕等所見,各各陳奏,可也。予意則軍伍不必以多爲貴,務精,似好矣。民始曰,聖敎中務精不貴多之敎,誠爲至當,一邑之中,馬兵六哨,步軍三十一哨,此外又有各樣納米收布軍,如是而雖欲務精,決是行不得之事。到今設外營之後,與獨鎭之時有異,且內營之軍,亦在於本府,則外營之軍,尤不當如前設置,徒致無實之弊。臣意則馬軍四哨中減二哨,而與別饒士,合置四哨,所減二哨,降爲減馬士。步軍則內營軍五哨外,時在二十六哨中,精抄十哨,爲外營兵,而其餘十六哨則降爲保軍,似合便宜。軍物則軍摠雖曰減數,旣是外營,則時在之數,太不成樣,鳥銃藥丸,諸道之數年受去,月課銃藥丸,其數不些,而各邑則年年受去,多年積置,徒致破傷之歸。今雖取用,在外邑別無關緊,限二年條,以各邑月課,劃給環刀,則本府所在爲五千四百餘柄,不必加劃。弓箭則交子弓一千張,片箭各一千部,三軍門所在中,參量劃送,似好矣。文淳·頤之·持默·鼎修·行任等曰,臣等所見,亦無異同矣。敬懋·心泰等曰,諸堂所奏中步軍之選十哨,馬軍之減二哨,誠甚切當,而第臣等賤見,則外營之處在要害,緩急拱禦,比前無異。衛護園寢,所重自別,則及今釐正之時,雖貴務精,軍制恐不可太單弱,二十六哨中精選十五哨,俾成三司之制,以作參操正軍,似合事宜。至於馬軍之減數,餘軍之降保,軍物之移儲,別無異見矣。上曰,提調之言,以精約爲主,御將之言,以十五哨略設三司之制,爲好云云。兩說俱有意見,而水原餘軍十六哨,或稱守堞軍官,或稱他名色,如江都之稱義旅·壯旅,拜見時則首上行拜,參操赴伍時則依他軍門例爲之。使其禮貌,稍異於凡軍,則亦可爲一分慰悅之資耶?鳥銃及鉛丸火藥之以月課條下送,固無所妨,而至於弓箭,則京司乃根本之地,軍器儲置,所關甚重。故如故將李浣,措備設施,綽有可觀,其後武將柳赫然,可謂第一,而此數人,皆竭力於軍制軍器設置之事。近年以來,實無如此之人,誠爲慨然,各營門所儲軍器,豈可分送外邑乎?然則月課鳥銃三年條中,除出一年條,上下之數,仍令本貢人,依造銃例,造納弓箭,而造銃之時,渠輩滲漉之資,則一竝依例付之渠輩,亦好矣。如是變通,無妨耶?民始等曰,如是爲之則甚好矣。上曰,此非一時猝乍間議定之事,更與曾經水原府使諸人,十分爛商,而須體朝家,必欲公私之本意而爲之,可也。民始等曰,園所事及水原事,無論事之巨細毫末,必欲不煩經費,公私兩便之聖意,臣等所仰揣者也,謹當爛加商量,更爲稟處矣。上曰,沈晉賢,頃以廣州地聲串·月串兩面移屬水原無妨之意,有所筵奏,其便否,畿伯所見,果如何耶?年前松洞·日用兩面移屬之後,以還餉事,廣民屢次上言,以此觀之,則到今移屬一款,似難更議矣。鼎修曰,廣州地移屬之爲難者,特以軍餉故也。卽今果川·楊州數邑,請得軍餉移轉,若於此時,移送幾百石於果·楊數邑,則聲串·月串雖屬水原,似無廣民添受還餉之弊矣。心泰曰,水原還穀不足之面,加得之後,亦必無接濟之資矣。心泰曰,水原府將校之獲添斗料於摠廳者爲數人,而此輩遞去之後,若以不爲管轄區而別之,更不相繼收用,則終非軫念本府武士之意。且以京軍門言之,哨官敎鍊官之任,各有禁軍·扈衛軍官取才塡差之規,依此例,摠廳執事窠中一窠,以水原府將校窠,永爲劃屬,以爲隨闕差任,俾蒙終始之惠,恐合便宜。以此出擧條,定式施行,何如?上曰,依爲之。出擧條命備堂以下先退,民始等以次先退。上曰,金判府事入侍。賤臣承命出,與判府事金鍾秀偕入進伏。鍾秀曰,日氣春和,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,元子宮氣候,何如,而近日益復岐嶷乎?上曰,連得好在,而凡百甚夙成矣。鍾秀曰,實是宗社億萬年無疆之福,下情欣忭,何可勝達乎?上曰,不見卿久矣。每有悵然之心,聞卿上來,使之入侍,而觀卿凡百,比前强健,不甚衰憊,予用喜幸。寒食日今番獻官之行,遍審園所局內諸處,而入城如値日暮,翌朝入來,好矣。命退,諸臣以次退出。
上在昌德宮。停常參·經筵。
鄭致淳啓曰,大司憲·持平一員未差,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
傳于沈晉賢曰,左承旨·同副承旨入侍。
金孝建啓曰,備局有司堂上鄭民始·金文淳·沈頤之·尹行任,依下敎來待矣。傳曰,入侍。
吏曹參判前望單子入之,李在學落點。
沈晉賢啓曰,新除授吏曹參判李在學,方在罷散中,何以爲之?敢稟。傳曰,敍用。
兵曹口傳政事,以柳文植爲黃海兵使。
洪義榮,以弘文館言啓曰,新除授副校理高宅謙,時在全羅道昌平地,經筵入番事緊,請斯速乘馹上來事,下諭。傳曰,依啓。
金孝建,以兵曹言啓曰,依下敎,冬至正使先來軍官全成琰,副使先來軍官尹得運,龍虎營拘留之意,敢啓。傳曰,聞已上來,卽爲放送,可也。
鄭致淳,以義禁府言啓曰,時囚罪人嚴耆,原情公事判付內,公罪勘放事,命下矣。嚴耆傳旨內,今聞事實,屑越莫甚,亦不可謬例言,莫重祭享所用,豈可使村婆造泡乎?旣聞之後何可仍置乎?拿處,罪取考律文,則大明律制書有違條,有曰凡奉制書,有所施行,而違者杖一百矣。嚴耆杖一百,以公罪收贖,放送,何如?傳曰,允。如有功議,各減一等,可也。
鄭致淳,以義禁府言啓曰,嚴耆杖一百,以公罪收贖照律草記批旨內,如有功議,各減一等事,命下矣。嚴耆曾祖慶遐,揚武原從功臣云,功減一等,杖九十收贖之意,敢啓。傳曰,知道。
癸丑二月二十三日辰時,上御重熙堂。左承旨·同副承旨入侍時,行左承旨沈晉賢,同副承旨鄭致淳,記事官徐有聞,記注官金良倜,記事官洪樂游,以次進代訖。上曰,右副承旨入侍。出榻敎賤臣承命出,與右副承旨李益運,偕入進伏。上命書傳敎曰,關西御史柳畊書啓入來,有司堂上入侍回啓事,分付。又命書傳敎曰,政官牌招開政。又命書傳敎曰,黃海兵使,令該曹口傳,各別擇差,待下批一兩日內辭朝。又命書傳敎曰,吏曹堂上中在外人許遞,前望單子入之,待下批牌招。命退,承史以次退出。
癸丑二月二十三日辰時,上御誠正閣。備局有司堂上入侍時,行左承旨沈晉賢,記事官徐有聞,記注官金良倜,記事官洪樂游,有司堂上鄭民始·金文淳·沈頤之·尹行任,以次進伏訖。上命書傳敎曰,當該有司堂上尹行任,爲先越俸一等。民始等曰,卽伏見鐵山府反閱御史柳畊狀啓,則以爲,本府停退條折米一萬二千六百六十二石零內,民還停退爲一萬一百七十二石零,吏奴還停退爲八百九十石零,監色之或虛名或添錄,加數停退爲四百四十八石零。以已納爲停退爲一千二百五十一石零,而壬子取耗條一百三十三石零。前府使申載文發賣取用,蕩減條折米二千一百七十二石零內,民還蕩減爲一千七百八十二石零,監色之或虛名或疊錄蕩減爲一百九十二石零。以已納爲蕩減竝耗爲二百十七石零,未捧條折米三千五百四十石內,民還未捧爲三千二百十八石零。以已納爲未捧竝耗爲三百五十四石,而每石捧價四兩五錢,合錢一千五百九十三兩。前前府使南宮玾,作錢取用,反作條折米爲一千六百六十八石零,各倉監色逋縮條折米八百四十四石零。代錢捧留條折米一千七百三十六石零,而留庫中私分耗條一百四石零,前府使申載文,竝與已納停退條合二百三十八石零。或以田稅大米相換,捧價四兩一錢二分,或以大同大米相換,捧價四兩六錢,或以還穀折米相換,捧價三兩,合八百七十四兩,作錢取用爲辭矣。不法之守令,奸猾之吏鄕,夤緣停退蕩減之令,偸竊幻弄之弊,從前何限,而未有若此之甚者也。曲軫災歲窮民,特下蕩減之命,德意所遍,恩及枯骸,而竟爲邑倅吏鄕所乾沒,不得下究,而徒使穀簿蕩然者,萬萬駭惋。民戶之停退蕩減,雖或虛實相蒙,猶可歸之寧失,至於吏奴還之虛錄停退蕩減,不可不卽速準懲,以充其簿。南宮玾·申載文,身爲守令,以已捧爲未捧,而作錢取用者,卽是割犯原穀,非一時那移,則其罪自歸於贓汚,竝令該府拿問,勘以當律。其犯用之數,一竝懲捧爲宜,當該道臣,亦不免不察之失,而大臣未及登筵,問議大臣處之,何如?上曰,依此所奏爲之。數萬石穀簿,只有千餘石時在,該道若有道臣,豈有停減之如是混圇乎?未閱諸邑繡衣,當次第登聞,而卽此一邑,該道之無監司,豈不辱命之甚乎?當該道臣洪良浩,爲先罷職,可也。出擧條仍命書榻敎曰,平安前監司洪良浩,爲先罷職。命退,諸臣以次退出。
上在昌德宮。停常參·經筵。
金孝建啓曰,大司憲·持平一員未差,執義申馥,掌令閔彝顯·洪克浩,持平李尙寯俱在外,監察茶時之意,敢啓。傳曰,知道。
金孝建啓曰,禁衛營將官來言,今日本營軍兵,日次私習云矣,敢啓。傳曰,今日明日皆名日,兩日私習,姑停事,分付。
金孝建啓曰,御營廳將官來言,今日本廳軍兵,日次私習云矣,敢啓。傳曰,今日明日皆名日,兩日私習,姑停事,分付。
金孝建啓曰,守禦使李文源,以元陵獻官,今方受香出去矣。所佩密符,來請還納,將兵之任,不可一刻無摠察之人,何以爲之?敢稟。傳曰,仍佩往來,領府事摠察,把摠發牌聽,傳敎。
傳于洪義榮曰,傳香承旨馳詣宗廟·永禧殿·景慕宮,奉審摘奸,各宮廟,一體奉審摘奸以來。
徐邁修啓曰,同副承旨鄭致淳,今日不爲仕進,卽爲牌招,何如?傳曰,允。
傳于李益運曰,右副承旨入侍。
傳于金孝建曰,左副承旨入侍。
徐邁修啓曰,政官牌招開政事,命下矣。判書徐有防受由,參判李在學在外,參議未差,不得擧行,何以爲之?敢稟。傳曰,參判許遞,前望單子入之,待下批牌招開政。
吏曹參判前望單子入之,沈煥之落點。
洪義榮,以弘文館言啓曰,本館上番闕直,事甚未安,今日政新除授玉堂,待下批仍卽牌招入直,何如?傳曰,允。
有政。吏批,判書徐有防受由,參判沈煥之進,參議未差,右副承旨李益運進。啓曰,判書徐有防受由,參議未差,小臣獨政未安,何以爲之?敢稟。傳曰,仍爲之。以李鼎德爲承旨,曺允大爲大司憲,金履成爲大司諫,李東宇爲持平,權中憲爲獻納,申溆爲正言,李遇濟爲修撰,申思運爲知敦寧,洪檍爲社稷提調,李秉鼎爲瓦署提調,崔鳳瑎爲典籍,洪益烈爲典設別提,車信用爲祥雲察訪,故郡守申思憲贈吏參例兼,江原監司申耆考。
兵批,判書趙宗鉉入直進,參判林濟遠,參議李濟萬,參知李文會差祭,左副承旨金孝建進。以李書九爲都摠管,洪允復爲五衛將,韓宗一爲老江僉使,李沂春爲礪峴僉使,同知尹守洪,副司直丁範祖,副摠管李書九竝單付。
以時囚罪人李冕膺草供,傳于金孝建曰,寢郞在所愼擇,換差屢煩飭敎,則恣意乖格,專忽敬謹,一猶難貰,凡爲幾次,近來吏兵曹政官,大小格例,無難毁劃,揆以國綱,所關非細。且以爰辭言之,除雜談只稱遲晩,此亦近戲,由前由後,極爲痛駭,不可譴削而止,功議區別,加等勘放後,草記事,分付。
以京畿監司徐鼎修狀啓,各處節祭設行事,傳于李益運曰,德津聞已修葺,其外如百濟始祖廟及松嶽·五冠山·紺嶽·楊津等祭所,屋宇精緻,祭器亦皆精備乎?令道伯拔例審察,如有可以修繕處,卽爲修繕,狀請香祝事,分付。
金孝建,以兵曹言啓曰,本曹草記先來軍官拘留事,傳曰,聞已上來,卽爲放送可也事,命下矣。依傳敎,先來軍官全成琰·尹得運,放送之意,敢啓。傳曰,知道。
義禁府啓目粘連云云。向前李敬一亦,蒜山鎭餉穀還弊釐正,飭敎何如,而身爲道伯,不能査櫛準捧,終未免漫漶,前後狀聞,自歸矛盾,其矇然不察之罪,在所難免,以此照律,何如?判付啓,依允。又啓目粘連云云。向前李田秀亦,身爲齋官,不能審愼,所用豆泡,造來於守護軍家者,誠極駭然。其昏謬不職之罪,在所難免,以此照律,何如?判付啓,功議區別,草記勘放爲良如敎。又啓目,穆陵別檢洪受浩原情云云。傳旨內辭緣,泛稱遲晩,刑推得情,何如?判付啓,除刑推考律草記,勘放爲有矣,功議段區別爲良如敎。
癸丑二月二十四日卯時,上御重熙堂。右副承旨入侍時,右副承旨李益運,記事官徐有聞,記注官金良倜,記事官洪樂游,以次進伏訖。上命書傳敎曰,亞銓兼帶泮任,許遞。又命讀公事,書判付訖。命退,承史以次退出。
上在昌德宮。停常參·經筵。
金孝建,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李益運啓曰,大司憲曺允大牌招啓辭未下,執義申馥,掌令閔彝顯·洪克浩,持平李尙寯·李東宇俱在外,監察茶時之意,敢啓。傳曰,知道。
金孝建啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐邁修啓曰,新除授同副承旨李鼎德,時在慶尙道慶州地,斯速乘馹上來事,下諭,何如?傳曰,允。
備忘記,淸州營將李文協下直,長弓一張,長箭一部,片箭一部,筒兒一箇賜給。
傳于洪義榮曰,左副承旨入侍。
承旨前望單子入之,李書九落點。
徐邁修啓曰,新除授右承旨李書九,卽爲牌招,何如?傳曰,允。
徐邁修,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李益運,以戶曹言啓曰,各道年終錢穀御覽會計,每於翌年二月二十五日,啓請受出,修正入啓,自是定式矣。今年各道會案,皆已來到,而慶尙道則該道道臣,以限內不得修上之意,旣已狀聞,而至於江原道,則初無頉啓,亦不修報,以致莫重會計,限內不得修正,事體極爲未安。該道臣推考,都會官從重推考,御覽會計,待會案齊到,修正以入之意,敢啓。傳曰,知道。
金孝建,以備邊司言啓曰,海西列鎭釐弊時,蒜山鎭,以糴不爲弊之意,至登於道啓,亦入於刋揭之中矣。流來舊逋之追後現發者,其數夥然,初不詳覈,終又掩置之罪,道帥臣俱被嚴命,當初揭板,宜卽釐正,以信朝令。大臣筵奏及批敎處分,更爲添刋,頒示列鎭,使鎭民曉然知宿弊之盡祛爲宜。且因此推之,向來道啓中八鎭,五山城無弊之說,難保其信然,發遣備郞,弊端之有無虛實,一一摘奸査究後,自廟堂稟旨蘇革一體揭板,俾爲永久遵守之地,何如?傳曰,允。已釐弊他鎭之所謂無弊云者,果難取信,然過去備郞之一時摘奸,不若該帥臣之從容査櫛,況新除者,人頗瞭然,嚴飭下送,使之更覈,有弊則狀聞,無弊則置之,可也。
李書九,以義禁府言啓曰,時囚罪人李冕膺草供,傳曰,寢郞在所愼擇,換差屢煩飭敎,則恣意乖格,全忽敬謹,一有難貰,凡爲幾次,近來吏兵曹政官,大小格例,無難毁劃,揆以國綱,所關非細。且以爰辭之除雜談,只稱遲晩,此亦近戲,由前由後,極爲痛駭,不可譴削而止,功議區別,加等勘放後,草記事,命下矣。取考律文,則大明律制書有違條,有曰凡奉制書,有所施行,而違者杖一百,大典通編推斷條,有曰犯私罪,杖一百決杖,告身盡行進奪,雜令條,有曰王府決杖者,代以金贖矣。李冕膺,杖一百收贖,告身盡行追奪,而其祖淨,揚武原從功臣云,功減一等,杖九十收贖,奪告身四等,放送,何如?傳曰,允。
李書九,以義禁府言啓曰,時囚罪人李田秀·洪受浩,功議區別,草記勘放事,命下矣。李田秀·洪受浩傳旨內,今聞事實,屑越莫甚,不可以謬例言,莫重祭享所用,豈可使村婆造泡乎?旣聞之後,何可仍置乎?拿處。罪取考律文,則大典通編祭禮條,有曰陵殿祭物未潔精陵官,依一坐全缺律論,杖一百,推斷條,有曰犯私罪,杖一百決杖,告身盡行追奪,雜令條,有曰王府決杖者,代以金贖矣。李田秀十一代祖石亨,佐理功臣云,功減一等,杖九十收贖,奪告身四等,放送。洪受浩,無功議云,杖一百收贖,告身盡行追奪,放送,何如?傳曰,允。旣知非首犯,以公罪勘放,可也。
李書九,以義禁府言啓曰,李田秀·洪受浩照律草記批旨內,旣知非首犯,以公罪勘送可也事,命不矣。李田秀·洪受浩等,以制書有違公律,各杖一百收贖,而李田秀十一代祖石亨,佐理功臣,功減一等,杖九十,以公罪收贖,洪受浩,無功議云矣,敢啓。傳曰,知道。
江原監司申耆疏曰,伏以,臣於日者,伏奉敎旨,以臣守江原道觀察使者,臣時在禁直,不敢徑退,雖未免卽地肅命,而歷日循省,轉益慙悸,終莫知措躬之所也。夫承流宣化,綱紀一方,是何等重畀也?歷數邇年,曷嘗有如臣無似,遽叨是任也哉?竊念關東一路,介處山海,民貧土瘠,比他尤甚,蔘弊漁瘼,自來難支。況又昨年穡事,未獲純豐,嶺東災邑,賑事方張,當此之時,正宜益加難愼,不容苟然塡充也明矣。臣之庸鈍空疎,百不猶人之狀,聖鑑之所俯燭,通朝之所其知也。久叨邇列,瘡疣百出,乍入銓地,醜拙畢露,默數前愆,無往非罪,而幸蒙我殿下天地於臣,父母於臣,不賜斥退,曲加庇覆,雨露霜雪,無材不成,太和陶甄,無物不遂。臣之頂踵毛髮,莫非殿下恩造,區區一念,惟以小心兢惶,奔走奉公,爲一分自效之計矣。若夫聖朝器使之任,決非臣夢想所及,今玆新命,反出時望之外,有若節次推遷,輪回差遣者然,不意朝廷用人之方,若是其乖舛也。官至刺史,布衣之極榮,便養老母,人子之至願,而反覆揣量,萬無勘承之望,與其冒膺而竟致僨誤,無寧力辭而冀獲解免也。披瀝構疏,擬卽登徹,而節享塡差,義重往役,淹延多日,始乃呼籲於宸嚴之下。伏乞聖明,念藩寄之至艱,察微懇之非飾,亟命鐫遞,臣新授職名,以重官方,以安私分,不勝幸甚,臣無任云云。答曰,省疏具悉。卿其勿辭,往欽哉。
癸丑二月二十五日未時,上御重熙堂。左副承旨入侍時,左副承旨金孝建,記事官徐有聞,記注官金良倜,記事官洪樂游,以次進伏訖。上命書傳敎曰,在外承旨許遞,前望單子入之。又命書榻敎曰,黃海兵使明日辭朝,命讀公事,書判付訖。命退,承史以次退出。
上在昌德宮。停常參·經筵。
自申時至人定,灑雨下雨,測雨器水深一寸四分。
自人定至二十七日開東,灑雨下雨,測雨器水深一寸九分。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李益運啓曰,大司憲曺允大牌招啓辭未下,執義申馥,掌令閔彝顯·洪克浩,持平李尙寯·李東宇俱在外,監察茶時之意,敢啓。傳曰,知道。
李書九啓曰,卽者中樞府錄事來言,判府事金鍾秀,今方楊州地出去云矣,係是大臣去就,敢啓。傳曰,知道。
傳于金孝建曰,黃海兵使留待。
傳于金孝建曰,右承旨入侍。
傳于李益運曰,來待諸臣入侍。
傳于李益運曰,當該司謁,令攸司科治。
備忘記,黃海兵使柳文植下直,長弓一張,長箭一部,片箭一部,筒兒一箇賜給。
以李垿囚單子,傳于李益運曰,旣示飭意,付過放送。
洪義榮,以禮曹言啓曰,圖畫署有別遞兒祿窠,而畫員中勤勞國役者,使之次次許付矣。付祿韓宗一外任代,畫員崔得賢,前後國役,多有勤勞,依例許付,何如?傳曰,允。
金孝建,以訓鍊都監言啓曰,本局把摠李商采,身病甚重,勢難察任,今姑改差,何如?傳曰,允。
禁府啓目,鐵山前府使南宮玾,前府使申載文等原情云云。傳旨內辭意,發問目反覆嚴問,則其所納供,專事漫漶,或歸之於巡營錯勘,或歸之於意外漏報,外若輸款,內實粧撰。割犯元穀一款,段絡不直陳,究厥罪狀,俱極痛駭,曾經宣傳官勿爲請刑,雖在法典,此等贓汚之類,不可以常例論,刑推得情,何如?判付啓,萬包穀物,只餘千數云者,職由於該道無道伯而然,此邑如此,則他邑可知,言念民食,可謂寒心。然以繡啓較囚供,則繡啓非妄,囚供非詐,一言以蔽之曰,虛實相混,停減交錯而然。南宮玾之發明,猶屬可欺以方,申載文之所爲,不可以石數之多寡,有所寬恕,大體則俱有間於犯用正穀,竝施徒配之典,以懲他倅爲良如敎。
癸丑二月二十六日卯時,上御誠正閣。藥房入診來待諸臣同爲入侍時,提調金文淳,副提調徐邁修,記事官李海淸,記注官承膺祚,記事〈官〉洪樂游,檢校直閣南公轍,備局有司堂上鄭民始·沈頤之·尹行任,備局堂上趙心泰,醫官金光國·李敬培·李惟鑑·李周憲·吳仁豐,以次進代訖。文淳等曰,日間聖體,若何?上曰,一樣矣。文淳等曰,王大妃殿氣候,何如?上曰,一樣矣。文淳等曰,惠慶宮氣候,何如?上曰,一樣矣。文淳等曰,醫官今方入侍,使之診候,何如?上曰,不必入診矣。上曰,黃海兵使入侍。出榻敎賤臣承命出,與黃海兵使柳文植,偕入進伏。上曰,黃海兵營,近爲弊營,其蘇革之方,專在糴弊之釐正,大抵還穀雖重,小民亦重,必須詳覈査櫛,俾無虛實之弊,而一或有爲弊於小民,則反不如仍置之爲愈。至於八鎭·五山城事,道伯旣以無弊登聞,而亦入於揭板矣。今番蒜山鎭舊逋之現發者,如是夥然,莫非道帥臣不察之罪,備局草記批答,亦已言之,而所謂各鎭無弊之說,亦難取信。下去後須親執詳査,如果有弊,狀聞而期於釐正,無弊則置之,可也。仍敎文淳曰,曾於舟橋司擧行,已知其爲人之瞭然,今番蘇弊之道,似必善爲矣。文淳曰,然矣。仍命宣諭訖。命退,上敎民始等曰,軍制假令,有錄出者,入之。尹行任,以馬步軍制一件,守·摠軍制屬假令磨鍊一件,本府守城軍制一件,禿城軍制一件奉進,上御覽訖。上曰,守·摠軍劃出,以備左右司者,果何如,而牙兵及束伍兩名色中,何者爲可乎?民始曰,若從附近劃出,以備五司之制,則不可不爲左右司,而若論軍兵之劃屬當否,則束伍軍以無弊矣。上曰,內營鄕軍,不可不限十哨加定,則又將於守·摠軍中移劃,以此十哨,付之內營,何如?民始曰,然則好矣。上曰,束伍雖云無弊,與牙兵正軍有異,此非難便乎?心泰曰,良賤參用牙兵,與束伍別無異同,而束伍亦是參操正軍矣。上曰,兩營束伍之數幾何?心泰曰,守禦廳則三營所屬,爲七十五哨,摠戎廳則水原爲外營之後,三營所屬,只餘四十四哨矣。上曰,馬步軍制中十三哨作隊,果何義,而中司之爲三哨,或亦如何耶?心泰曰,十三哨作隊者,本府束伍時,摠爲二十六哨,故半數作隊,半數降保,以備戶保相須之義而然矣。上曰,若以內營鄕軍五哨,出給本府,而束伍中更選十哨,以準十五哨之數,以外營軍,輪回上番,則果何如?心泰曰,內營鄕軍,雖不若坡·高兩邑軍精强,此軍抄選之時,旣積費功力,今則略就彀率,出付本府,甚可惜矣。上曰,然則無論十三哨十五哨,爛商停當,而一番團束之後,仍又抛置,則必又如前無用,或留防於行宮,好矣。民始曰,下敎至當,上番雖不可遽議,姑先留防於行宮,俾知軍制,好矣。上曰,馬軍事,終涉可悶,以若干保定給,猝難責效,附近牧場所在馬匹,給之,何如?民始曰,好矣。上曰,馬兵定給牧馬,造給馬鞍,則庶可救弊,而別驍士則其將何以變通耶?本府近多武科出身,以此輩從便作隊,移給初仕一窠,則或爲樂赴耶?心泰曰,外邑馬兵之給馬,已是曠絶之恩澤,則可以成就,而別驍士之以出身區處,作爲初仕階梯者,尤爲至當,左列則屬之出身,右列,依前以閑良作隊,似好矣。上曰,本府城址之當爲五十餘步,何以知之?心泰曰,此是目所見假令矣。上曰,卿等退去備局,熟思爛商,修正以入,而姑不頒布於水原,可也。上敎民始曰,今番唐錢之未得見施,實不出當初所料,眷待之中,猶存禁防者,尤爲欽歎,大國之靈長,豈非我國之幸乎?卿等之心,未知以爲何如,而予則自聞此報,喜而不寐矣。回咨之不以皇旨,而只令禮部自下爲之者,尤可見眷待之意也。大抵昨冬賓筵,以臨時觀勢,呈納咨文之意,有所下敎,則使臣之遽然呈納,豈無輕先之責乎?民始等曰,臣等以唐錢之未得見施,猶以爲辱命,而今承下敎,至以喜而不寐爲敎,大聖人天地之度量,臣不勝欽仰萬萬,而至於使臣之徑先呈納,難免其責矣。命退,諸臣以次退出。
上在昌德宮。停常參·經筵。
李益運啓曰,大司憲曺允大牌招啓辭未下,執義申馥,掌令閔彝顯·洪克浩,持平李尙寯·李東宇俱在外,監察茶時之意,敢啓。傳曰,知道。
洪義榮啓曰,來初一日輪對日次,而國忌齋戒相値,頉稟之意,敢啓。傳曰,知道。
傳于沈晉賢曰,左承旨·同副承旨入侍。
以全羅監司權狀啓,進上洗鱗石首魚,限內不得封進,惶恐待罪事,傳于洪義榮曰,勿待罪事,回諭。
以咸鏡監司金憙狀啓,薦新生松魚,限內不得封進,惶恐待罪事,傳于洪義榮曰,勿待罪事,回諭。
金孝建,以禁衛營言啓曰,依傳敎,本營上番鄕軍中病報出城外者八十四名內,已差病者前哨錦山軍九名,珍山軍六名,茂朱軍五名,左哨高山軍六名,鎭安軍一名,中哨益山軍五名,礪山軍一名,右哨金溝軍十名,後哨臨陂軍三名,萬頃軍四名,部標下龍潭軍二名,合五十二名。先爲下送,未及向差者,各別救療,隨其差完,鱗次下送之意,敢啓,傳曰,知道。禁營軍兵,係是闕內入直者,隨卽下送,俾勿滯留,可也。
金孝建,以御營廳言啓曰,依傳敎,本廳上番鄕軍中,病出城外已差完報恩軍十一名,懷仁軍五名,靑山軍二名,鎭川軍六名,陰城軍三名,忠州軍二十一名,淸安軍八名,淸風軍四名,堤川軍一名,永春軍一名,合六十二名。先爲下送于各其本邑,見今方痛者二十一名,各別救療,隨其差可,鱗次下送之意,敢啓。傳曰,知道。
李書九,以義禁府言啓曰,時囚罪人南宮玾·申載文,竝施徒配之典事,命下矣。取考律文,則徒流以下之罪,喪前所犯,喪後發覺者,從勘斷時收贖,凡擬罪時功臣子與孫,杖流以下許贖矣。南宮玾,係是喪前所犯,申載文祖命相,揚武原從功臣云,南宮玾·申載文,揆以法典,事當收贖,而如此不法之類,不可以常例論。南宮玾,黃海道長淵府新行驛,申載文,江原道江陵府臨溪驛,徒三年定配,而以判付內辭意,具罪目,依例發遣府書吏羅將,押送各其配所,何如?傳曰,允。
癸丑二月二十七日巳時,上御重熙堂。左承旨入侍時,行左承旨沈晉賢,記事官李海淸,記注官金良倜·承膺祚,以次進伏訖。上命讀公事,書判付訖。晉賢曰,臣以健元陵獻官,進詣陵所聞之,則今番申飭之後,九陵祭享造泡,皆以佛巖寺僧擧行,而各陵典祀廳,各定二名以待,故殘寺僧徒,不無分排不得之慮云。此後節享造泡,則同時合造於一處,進排於各陵忌辰祭享時,則各於本陵典祀廳,造用爲好。至於西道各陵造泡,亦當依此擧行,竝令畿伯及地方官相議,從便定式,恐合事宜,故敢此,仰達矣。上曰,依爲之。定式後使之狀聞,可也。出擧條命退,承史以次退出。
上在昌德宮。停常參·經筵。
金孝建,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李書九啓曰,大司憲曺允大牌招啓辭未下,執義申馥,掌令閔彝顯·洪克浩,持平李尙寯·李東宇俱在外,監察茶時之意,敢啓。傳曰,知道。
金孝建啓曰,禁衛營將官來言,今日本營軍兵,日次私習云矣,敢啓。傳曰,知道。
金孝建啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,右承旨入侍。
傳于洪義榮曰,左副承旨入侍。
傳于沈晉賢曰,來待諸臣入侍。
玉堂前望單子入之,副校理崔獻重,修撰李肇源落點。
兵曹口傳政事,副司果單嚴耆。
癸丑二月二十八日辰時,上御重熙堂。右承旨入侍時,行右承旨李書九,假注書沈能燮,記注官金良倜,記事官洪樂游,以次進伏訖。上命讀公事,書判付訖。命書傳曰,玉堂番次苟簡,在外及未肅拜人許遞,前望單子入之,待下批牌招察任。命退,承史以次退出。
上在昌德宮。停常參·經筵。
李書九啓曰,大司憲曺允大牌招啓辭未下,執義申馥,掌令閔彝顯,持平李尙寯·李東宇俱在外,掌令洪克浩未肅拜,監察茶時之意,敢啓。傳曰,知道。
傳于沈晉賢曰,左承旨·右承旨入侍。
傳于金孝建曰,右副承旨入侍。
金孝建啓曰,注書李海淸差祭代,前假注書鄭文始,仍察廳任,何如?傳曰,允。
金孝建啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
以兵曹監軍單子,傳于金孝建曰,軍色之任,不可數遞,汰去分揀。
以洪彦喆囚事子,傳于李書九曰,付過放送。
以黃海監司金方行狀啓,平山·文化等邑民家失火事,傳于李益運曰,別加顧恤,斯速奠接後,形止報營事,嚴飭。
洪義榮,以內醫院都提調·提調意啓曰,慶尙道春等封進人蔘,與諸醫官各別擇捧,而元數二斤內,退却爲一斤十一兩矣。御藥事體,何等嚴重,而封進之時,不善察飭,退却之數,若是夥然,其在警勵之道,不可置而不論。慶尙監司鄭大容,罷職,當該差使員,令該府拿問處之,該道審藥,令攸司從重科治,何如?傳曰,允。道伯則畢賑後,更稟,差員勿論,可也。
金孝建,以備邊司言啓曰,卽見京畿監司徐鼎修狀啓,則以爲,楊州·果川等沿江各邑,穀簿零星,而見今春窮轉甚,口食種糧,繼給無路。南漢餉穀留庫中米八百石,特爲移劃,分排各邑,繼巡接濟,待秋竝耗,還納本所事,請令廟堂稟旨,分付矣。畿邑穀簿,自來不敷,餉穀移劃,亦多已例,而城餉體重,有難許施,且自戶曹,請得七千五百石,已爲移來,而今又除出此數,則本城留庫,將不得成樣,八百石移劃之請,置之,何如?傳曰,餉穀雖重,民食宜念,問于守禦使,更爲論列草記,可也。
金孝建,以備邊司言啓曰,因京畿監司徐鼎修狀啓,南漢餉米八百石移劃之請,置之事,草記批旨內,餉穀雖重,民食宜念,問于守禦使,更爲論列草記事,命下矣。依下敎,問于守禦使李文源,則以爲,挽近以來,穀簿大縮,言念城餉,誠爲寒心,而當此歉歲,民無口食,其在仰體之道,何敢膠守餉穀之體重云。城餉法意,至爲嚴重,京外請貸,有難續續許施,故乃有請寢之擧矣。聖念旣軫於艱食,守使又不欲膠守,則雖不可準數許施,略勺移劃,亦足爲數邑排巡之資。南漢餉米中限五百石,特許移劃,而待秋成,卽爲竝耗還納之意,分付,何如?傳曰,依狀請許施,嚴飭該道,使之待秋輸納,以便公私事,卽爲行會,可也。
金孝建,以壯勇營言啓曰,本營左司中哨軍兵,今已準二朔立番,來三月初一日,放送之意,敢啓。傳曰,知道。
李益運,以賑恤廳言啓曰,南部靑寧尉契任掌金善興,今月二十七日本洞路傍,得一歲遺棄男兒,同里居良女李召史,欲爲收養。同部瓦有豆里契任掌徐貴得,同日本洞路傍,得一二朔遺棄男兒,同里居韓召史,欲爲收養,而貧不自食,皆願受料,告于本部。自該部同日牒呈,故依節目,竝爲給料,使之乳養之意,敢啓。傳曰,知道。
上在昌德宮。停常參·經筵。
李益運啓曰,大司憲曺允大,掌令洪克浩牌不進,執義申馥,掌令閔彝顯,持平李尙寯·李東宇俱在外,監察茶時之意,敢啓。傳曰,知道。其中有實故人,許遞。
金孝建啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,禮房承旨馳詣宗廟·景慕宮,奉審摘奸以來。
金孝建啓曰,御營大將趙心泰,明日習陣出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于金孝建曰,大臣·備局堂上引見。
傳于沈晉賢曰,左承旨·右承旨入侍。
傳于金孝建曰,右副承旨入侍。
備忘記,訓戎僉使安橚下直,長弓一張,長箭一部,片箭一部,筒兒一箇賜給。
以副校理崔獻重,修撰李肇源牌不進罷職傳旨,傳于李書九曰,只推。
金孝建,以備邊司言啓曰,水原防營移設於南陽事,頃已草記蒙允,而形便旣難遙度,諸議亦未歸一,在前關防設始之時,有別遣將臣看審之例矣。今番亦以將臣中,熟諳漢南事情之人,委送該邑,使之詳察便否以來後,指一決處,何如?傳曰,允。
金孝建,以舟橋司言啓曰,本司都廳柳文植遷轉,代以御營廳別將李鴻運差下,使之察任,何如?傳曰,允。
金孝建,以禁衛營言啓曰,本營上番鄕軍病報未差者,三十二名及又出城外者十三名,合四十五名內,前哨錦山軍七名,茂朱軍三名,左哨高山軍二名,右哨金溝軍五名,後哨臨陂軍八名,合二十五名。今已差病,先爲下送,未差之類,各別救療,隨其差完,鱗次下送之意,敢啓。傳曰,知道。
李益運,以賑恤廳言啓曰,南部蓮城尉契任掌白有光,今月二十九日本洞路傍,得二歲遺棄女兒,同里居良女崔召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
大司諫金履成啓曰,臣賦性庸愚,持身汚下,本不合於淸朝耳目之任,而前後恩造,天高地厚,反顧言議,實無以報答涓埃,則惟有有除輒膺,以不負包荒之聖意,而曾於言司,旣被改正,則臺端一步,便臣鐵限,臣雖無狀,豈敢自乖廉防,以重孤負之罪乎?賓對有命,飭敎屢降,臣義分所在,不敢坐速嚴誅,冒昧出肅,而以臣情勢,萬無一刻仍冒於見職之理,請命遞斥臣職。傳曰,依啓。
正言朴命燮啓曰,臣見識魯莽,言議拙劣,目下情踪,決難蹲冒於見職,今値賓對有命,飭敎屢降,而承膺無路,隨牌闕下,恭俟嚴勘,極知坐速逋慢,罪不容誅,而旣有大臣請推之擧,又被玉署請罷之論。臣無地措躬,有靦面目,以此以彼,臣豈可一刻仍冒於臺次,自壞廉防乎?請命遞斥臣職。傳曰,依啓。
江原監司申耆疏曰,伏以,臣猥上辭本,未蒙恩許,稽滯是懼,行將辭陛矣。臣之父墳,在於京畿永平地,而連因事故,曠闕省掃,今當遠離,私懷轉切,幸受由假,及今往還,則不但雨露之感克展,抑亦松楸之榮倍增,玆敢援例呼籲於仁覆之下。伏乞聖明,特賜矜許,俾伸至情,不勝大願。答曰,省疏具悉。卿其依所請往省。
癸丑二月三十日辰時,上御熙政堂。大臣·備局堂上引見入侍時,右副承旨金孝建,假注書鄭文始,事變假注書鄭馦,記注官承膺祚,記事官洪樂游,右議政金履素,漢城判尹李文源,行副司直金文淳,右參贊李,戶曹判書沈頤之,兵曹判書趙宗鉉,行副司直洪秀輔·金尙集,禮曹判書閔鍾顯,行副司直李秉鼎·金持默,刑曹判書李敬懋,訓鍊都正趙心泰,行副司直徐有大·李邦一,開城留守金魯永,副司直尹行任,修撰李遇濟,以次進伏訖。履素曰,日氣調和,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,日前先來狀啓,唐錢一事,非但見阻,事甚無色,當初呈文之時,若先探彼中事情,或有不成之慮,則事將中止,此莫非譯舌輩不能周旋之致耳。上曰,伊時出於爲譯輩救弊之計,而予亦已料其見格矣。大抵恩數自恩數,紀綱自紀綱,一邊施恩於賜酒之際,一邊防塞於請錢之咨,以此觀之,豈可以胡皇蔑視哉?咨文中云云。旣是禮部自下回咨,則在我國,別無更言之端,禮曹回咨,使之善構以送,可也。至於譯輩,何足責也?履素曰,不善周旋之罪,烏得免乎?上曰,次對爲之。履素曰,近來賓筵,絶無臺臣入參之事,三司合辭,因此而亦致闕啓。此已萬萬未安,而今日飭敎之下,無一膺命,雖未知事故之何如,而分義道理,豈敢如是乎?違牌兩司,竝姑先從重推考,何如?上曰,依爲之。出擧條履素曰,頃因筵敎,咸興·定平被災社,歲前後救急與否,永興山四社流民還集形止,不卽登聞委折,關問該道矣。卽見咸鏡監司金憙所報,則以爲,定平府內等五社,咸興宣德一社合六社,歲前二巡,歲後一巡。咸興達浦等四社,歲前一巡,竝以營邑自備穀救急,合分給爲九百二十五石,來頭春晷漸長,農務方殷之時,又爲一巡救急計料,各樣身布及雜役所納錢五百三十一兩零,竝爲蕩減。永興山四社流民還集,合爲三百二十五戶,續續登聞,有所不敢,未及馳啓,而咸興·定平雹災民人本營納防布,三手,炭草等軍身役錢四百八十八兩零,亦宜蠲減,而本營·不得擅便爲辭矣。定平·咸興六社之歲前二巡,歲後一巡,咸興四社之歲前一巡,不煩公穀,自備救急,而至曰春晷漸長,農務方殷之時,又爲一巡救急云。被災深淺,民勢緩急,營邑雖有料量,歲前後之二巡一巡,果能無慮於食麥之前,不飢於服田之時乎?更加各別申飭,毋使災民有阻飢狼狽之患,爲宜。永興山四社逋戶還集,德意所及,佇見襁負陸續而至,另加招集,期於依舊安堵之地,而至於防布三手,炭草等軍三名色,雖云本司所管,係是該營所納,量其民勢,從願蠲減之意,亦爲分付,而災社救急,流民還集兩件事,俱是聖慮之霄旰憧憧者,而歲之前後,一不登聞,其在仰體之道,未免疎忽,該道臣從重推考,何如?上曰,依爲之。出擧條履素曰,頃因摠戎使李邦一所啓,北漢城煠頹圮處,當築步數,容入物力,詳細報來後,更爲稟處之意,覆奏,分付矣。卽見其所報,則改築及修補處,極其浩多,容入假領,至爲一萬七千餘兩云,北城乃是保障重地,不可不趁卽修築,而該廳近益凋殘,旣無錢穀間物力辦出之路,亦無從他區劃之方,則其勢不得不終歸於訓·禁·御三局,而三局倉庫之在於城中者,今已專屬摠廳。雖不可更議分屬,此等大役,固當分力相助,依摠使所奏,使三營分其境界,助力修築,而許多役處,有難一時竝擧。量其事力,定其年限,董役則摠廳主之,物力則三營助之,期於完築,每年所築之步數,枚報本司,似合事宜。且本城居民之生涯,專賴於城餉糶糴,而近年以來,捧留本邑,或以錢代捧,殆無虛歲之故,城內居民,無沾漑之路,有漶散之慮。餉穀本自體重,民勢又復如此,此後除非萬不獲已之時,則捧留與代錢,無得容易陳請之意,嚴飭該道,何如?上曰,依爲之。出擧條履素曰,槐院揀擇,纔已擧行,而其中登科前年五十者多有之,此則竝依法典陞六,何如?上曰,依爲之。出擧條履素曰,備堂之各陳民事,向筵飭敎,何等勤懇,而今日賓筵,若而人外,雖見帶實職者,亦無一言陳達,揆以道理,誠極來安,今日不言備堂,推考,何如?上曰,依爲之。有實職人,一竝越俸一等,可也。出擧條上曰,近來三南民情,何如云耶?履素曰,近無守令之往來者,未及詳聞,而大抵賑民自有規例,還民事情,最難云矣。上曰,大臣就坐。文源曰,南漢守堞軍官都試,例於春秋設行,而或値歉歲,則待秋合設,多有已例,今當春窮,許多武士之裹糧赴試,不可不念。今春都試,待秋合設,恐合事宜,而科試體重,敢此,仰達矣。上曰,合設,可也。出擧條文淳曰,本司船隻,分等抽籤,兩湖稅穀,使之載運,而稅邑之不遵本司帖文,任載他船者,間多有之。故昨冬,以若不一從本司抽籤裝送,則該邑守令,斷當草記重勘之意,筵稟,出擧條申飭兩湖,而湖南上下游,一倂初運,湖西屬之再運事,新有定式。自戶曹成節目,行會兩湖,本司亦以此意,關飭兩道,而船隻依此抽籤下送矣。今者保寧·靑陽兩邑,不遵朝令,保寧則不有帖文,勒執湖南初運船,靑陽則退斥帖文,欲爲移載他船,致有此紛紜之弊。故一依本司抽籤擧行之意,更爲關飭於該道,而此而置之,無別般申飭,則邑邑如此,其弊難言。抽籤定式之不得遵行,猶屬餘事,外邑之違越朝令,若是無難者,大關法綱,萬萬駭然。不飭之道臣,從重推考,兩邑守令,令該府拿問處之,外此各邑,若復有此等之弊,則各別嚴飭,隨現論罪之意,分付兩湖道臣,何如?上曰,大臣之意,何如?履素曰,該道再運之擧,若有爲弊之端,則道臣固當上聞朝廷,以請處分,而今於定制頒行之後,初無一言登聞,任他邑倅之違越朝令者,揆以紀綱,誠極寒心。該倅則舟橋堂上,旣請拿問,不必更論,而道臣則不可推考而止,忠淸監司李亨元,罷職,宜矣。上曰,依爲之。待畢賑捧傳旨,可也。出擧條頤之曰,糧餉屯稅,以中年定摠者,出於不計豐凶,無少贏縮之意,而列邑不知經費之重,認以私用之物,減摠停稅,惟意爲之者,固已駭然。且上納之期,量其道里之遠近,各有定限,而近來則無一趁期上納,以致軍需難繼,支放屢闕,事之寒心,孰甚於此乎?雖以結數言之,元摠爲七千餘結,而一經災頉,仍作永棄,一年二年,漸至減縮,時起不滿三千結,而薄稅輕斂,亦皆圖免,本廳屯土,終歸於無稅而後已。陳廢者還起,浦落處泥生,自是應有之事,而該邑無摘奸査括之擧,故災頉之數,將無還實之日,揆以國綱,寧有是哉?分付該道,嚴飭各邑,還起與泥生,一一査櫛,竝皆還實後,使之狀聞。壬子條稅納,竝與各年未收,而若於定限之內,不得準納,則該守令各別論勘之意,竝爲出擧條申飭,何如?上曰,依爲之。出擧條上敎鍾顯曰,各陵造泡事,果何以爲之乎?鍾顯曰,各陵祭享時造泡,東陵則使佛巖寺擧行,而其外陵園墓,或元無造泡寺,或有之而寺殘僧少,無以供役,合有從便釐正之道,自臣曹往復道臣,趁今變通,恐好,故敢此,仰達矣。上曰,斯速釐正後,草記,可也。出擧條持默曰,卽伏見外營移文,則本府所在本營鄕軍月課私習時,技藝之失勢與否,無以辨別,蓋由於本府將校,全昧技藝,敎習無路云,而若使渠輩,輪回上來肄習,則亦有弊端。臣意則京營校卒中,以鍊習者一人,別定校官,下送本府,量給料資,以爲敎成,則似有實效,故敢此,仰達矣。上曰,曾經水原府使,亦陳所見,可也。敬懋曰,壯勇大將所奏,儘合事宜,臣亦別無他見矣。心泰曰,定送京校,使之敎成者,非不好矣。但鄕軍之月課試藝,不過每月一次,則京校雖下去,外村軍兵聚會邑底之前,難以敎習成就,此甚爲弊,殊涉難便。臣意則外營將校中若爾人,各哨軍兵中一二名,抄出上送,自京學習,以爲下去後敎成他軍之地,似好矣。持默曰,方當農時,以散在之軍兵,聚會鍊習,實爲民弊之一端。臣意則本府將校及長待卒隷之中,抄出鍊習,待其慣熟,定爲各哨敎師,則此所謂一人學習,敎成十人之法,依此擧行,恐合便宜,而其中拔藝之最閑熟者,拔例陞差,以爲激勸之道,似好矣。上曰,依爲之。出擧條曰,兩湖民弊,適有及聞者,敢此,仰達矣。濟州貢馬上來時,元無牽軍定送之例,只使監色領來,而越海以後,則左右道各其邑,定給牽夫,陸民不閑於馴御生馬,每致中路橫逸。或走踏禾穀,或躍登山脊,無以制之,該邑將至生梗,故不得不斂錢民間,給稅於濟州驅馬來者,以爲牽送境內之地。蓋所謂驅馬來者,旣非該牧定送之人,領馬監色,私自募民,與之分利者也。每年進貢爲三百匹,大次則間一年爲五百匹,馬匹旣多,故斂錢之數,大邑或爲百餘金,小邑不下五六十兩,其爲弊端,不可勝言。自今爲始,馬幾匹牽軍幾名式,令該牧量宜定送,而本島素有六苦役之名,此則勿論其外營本官及兩邑,習馬軍中,輪回定送,似好矣。以此意出擧條申飭,該牧使處,何如?上曰,大臣之意,何如?履素曰,貢馬驅人之弊,誠爲沿路痼瘼,或收斂民間,或自官辦備,以給耽羅監色,使之上納,已成規例。若自本牧定牽夫,直爲上納,不爲侵擾於兩湖,則其爲除弊,誠不少矣。上曰,令該道臣與該牧相議,從長釐弊,定式後狀聞,自今年依此施行,可也。出擧條秉鼎曰,每欲一陳而未果矣。俄者臺臣之不入次對,連下飭敎,而臣愚死罪,我殿下有以致之也。國之所以爲國,義理而已,民憂多端,賑政方張,非不緊重,而猶屬第二件事,目今天討稽遲,人心玩愒。至若星漢,何等劇賊?今忽任置度外,毛髮不損,刑政尤乖,近聞居在抱川地,敢稱官銜,橫行無憚,而爲守令者,初不禁止,臺閣之地,故紙亦稀,臣竊痛之。此時雖難用刑,而星賊先爲嚴加拘囚,抱川該倅,亦不可置而不論矣。臣前已疏龥,歲色已改,此月又晦,臣不勝痛惋之忱,敢此,仰達矣。履素曰,此是凶窮極惡之逆,重臣所奏,實非一人之意見,而如是抛置,實爲懍然處矣。上曰,今日臺臣之申飭,非爲此事也。遇濟曰,臣忝居三司之列,每以懲討之不嚴,義理之未明,抑鬱憂歎矣。卽伏聞重臣所奏,星賊敢稱官銜,恣行鄕里云,益不覺骨驚而膽掉。噫,亂逆何代無之,而至如是賊,萬古所無之劇逆,覆載之間,尙今貸頭,已是王章之大失,而況其敢稱官銜,恣行鄕里之事,古今天下,寧有如許變怪乎?此莫非天討不行,□致惟□亟降處分,而雖以近日臺閣□□時或詣臺,不過循例傳啓,若値賓對,則輒事規避,竝與例啓而不爲之。今者飭敎屢下,而牌去來尙無消息,事之駭然,莫此爲甚。除在外兩司諸臺,一竝罷職,何如?上曰,姑未知去來,推考,可也。出擧條宗鉉曰,律度量衡,爲國大政,京外異度,大小不一,宜有一番定制之道矣。上曰,此不可一時釐正,後日籌坐,相議其善處之道,更爲稟處。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。元子宮·嘉順宮,內閣·政院·玉堂·藥房口傳問安。答曰,知悉。
藥房都提調洪樂性,提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李書九啓曰,大司憲·掌令一員未差,執義申馥,掌令閔彝顯,持平李尙寯·李東宇俱在外,監察茶時之意,敢啓。傳曰,知道。
金孝建啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,來初五日朝參日次,而國忌正日相値,頉稟之〈意〉,敢啓。傳曰,知道。
沈晉賢啓曰,朔寧郡守朴宗柱,除拜已久,尙未署經,而兩司諸臺,或在外·或未差,正言申溆未署經,無以備員署經,未差之代,政官牌招,開政差出,待下批仍卽牌招,以爲署經之地,何如?傳曰,允。相換之時,皆令除朝辭,則至今在京豈成說乎?其時誤傳之該房承旨,從重推考。若不提問,雖至來年,不爲警咳乎?守令署經之請牌或催促,不但政院之職掌,卽亦廟謨中一事,則本郡民情,比沿野諸邑,雖曰稍勝,課農則糶,民事不可緩,則此時一任其許久曠官,政院事駭然,廟堂事慨然。特以敬大臣之意,承宣雖不處分,該倅若瞭然,則豈敢一味偃在渠家乎?待署經,今日內赴任。萬一遲滯,令道臣,拿致決杖,狀聞事,分付。
傳于洪義榮曰,左副承旨入侍。
傳于金孝建曰,南陽防營形便,將臣中下送看審以來後稟處事,廟堂草記旣允下,將臣則御將下去事,分付。
沈晉賢啓曰,藥房都提調洪樂性,提調金文淳,副提調徐邁修,來詣閤外請對矣。傳曰,入侍。
沈晉賢啓曰,右議政金履素,爲承候來待矣。傳曰,入侍。
沈晉賢啓曰,時原任閣臣,爲承候來待矣。傳曰,入侍。
李書九啓曰,持平李尙寯,下諭後過限不上來,依定式,禁推傳旨及遞差傳旨,捧入之意,敢啓。傳曰,知道。
傳于李書九曰,在外兩司,一體許遞,今番則以在京無情勢者差出,使之卽爲承牌。
有政。吏批,判書徐有防受由,參判沈煥之進,參議未差,左副承旨洪義榮進。啓曰,判書徐有防受由,參議未差,小臣獨政未安,何以爲之?敢稟。傳曰,仍爲之。閔台爀爲大司憲,金翊休爲大司諫,鄭澤孚爲執義,宋翼孝爲司諫,洪秉益·兪漢人爲掌令,朴吉源·鄭毅祚爲持平,李錫夏爲獻納,呂駿永爲正言,李在學爲右尹,柳誼爲同義禁,權心彦爲禮曹佐郞,尹龜東爲平市令,尹益烈爲元陵別檢,洪良浩爲捲草官。
兵批,判書趙宗鉉病,參判林濟遠病,參議李濟萬入直進,參知李文會病,右副承旨金孝建進。僉知洪允復,副護軍洪克浩,副司直李在學·曺允大·李鼎德·金履成·高宅謙,副司果尹光普·朴命燮·李明孚·尹德雨·柳星鎭·尹愭·李廷顯·蔡弘直,竝單付。
沈晉賢啓曰,捲草官洪良浩,時無職名,令該曹口傳付軍職,何如?傳曰,允。
兵曹口傳政事,副司直洪良浩單付。
金孝建,都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金孝建,壯勇營言啓曰,本營鄕武士試射時,各技優等人,別單書入之意,敢啓。傳曰,知道。
癸丑三月初一日辰時,上御誠正閣。藥房入診入侍時,藥房都提調洪樂性,提調金文淳,副提調徐邁修,左副承旨洪義榮,記事官李海淸,假注書鄭文始,記注官承膺祚,記事官洪樂游,檢校直閣徐榮輔,醫官金光國·李敬培·李惟鑑·李周憲·吳仁豐·白成一,以次進伏訖。樂性曰,日氣淸和,聖體,若何?上曰,一樣矣。樂性曰,王大妃殿氣候,若何?上曰,一樣矣。樂性曰,惠慶宮氣候,若何?上曰,一樣矣。樂性曰,元子宮氣候,何如?上曰,好在矣。樂性曰,醫官入診?上曰,置之。上曰,日昨事,非但爲卿而喜,在朝廷亦有光焉。五中豈不神異乎?年紀雖衰,弓品尙如前不減矣。此可傳後之事,故已言於史官,而筵說一本謄出,爲卿家傳後之道,可也。樂性曰,初爲仰瞻御射之盛事,非爲侍射之擧矣。偶爾承命,射帿五發得中,實出於聖恩之攸曁,此豈臣善射之致也?樂性等曰,分娩後問安,當何以爲之耶?上曰,藥房只口傳問安於大殿,而大臣外朝廷問安置之,似好矣。樂性等曰,待令醫官,當自今日直宿矣。上曰,此亦姑俟之。樂性曰,扈衛廳財力,元無恒定歲入,凡百接濟,本自不敷,如干軍卒之軍物器械,殆不成樣矣。今番合屬於壯勇營之後,事面與前有異,標下軍之軍服·器械等屬,不可如前弊劣,而以本廳事力,實無拮据經紀之道。若於關西之遼軍木,湖南之休番木中,限五同劃得,則可以取用於目下新創措備之需,又得每年二同,則亦可繼用於來頭修補之資,在該道數同木除出,無甚所損。在本廳支用大爲關緊,自廟堂,定式行會似好,故敢此,仰達矣。上曰,依爲之。出擧條仍命退,諸臣以次退出。
癸丑三月初一日申時,上御迎春軒。藥房請對入侍時,都提調洪樂性,提調金文淳,副提調徐邁修,記事官李海淸·洪樂游,以次進伏訖。樂性等曰,嘉順宮解娩平安,産後諸節平順,下情不勝喜幸矣。上曰,産漸不爲移時,而分娩極至順,萬萬多幸矣。仍命書傳敎曰,嘉順宮順産生女,藥院直宿,自今日爲之,醫官·醫女,亦爲依例直宿。是時元子侍坐,諸臣瞻見。樂性等曰,臣等適登此席,獲瞻睿質,尺衣漸長,凡節夙就,今日歡欣之中,尤不勝慶忭之至矣。上曰,予於文字間,未嘗敎誨,而或自內間學得一字,則輒不忘,而又從其字邊,必解成他字。又誦關雎章,而指謂其乳母曰,窈窕淑女云。又能誦讀文王在上,葛之覃兮等章矣。樂性等曰,詩章之如是誦讀,固萬萬欽仰,而至於向乳母,稱之以窈窕淑女者,曉解文義。如彼卓越,此實往牒之所未聞所未覩者,而我東方億萬年無疆之休也。臣等歡欣慶忭之極,直欲蹈舞矣。樂性曰,臣等方入移直草記,而差備近處,以何處爲之乎?上曰,以延生門內公廨爲之,可也。命退,諸臣以次退出。
癸丑三月初一日申時,上御誠正閣。大臣·時原任閣臣入侍時,右副承旨金孝建,記事官徐有聞,記注官安經心·承膺祚,右議政金履素,一提學鄭民始,原任直提學朴祐源,原任直閣徐鼎修·鄭東浚·尹行任,檢校直閣徐榮輔·南公轍,以次進伏訖。履素等曰,聖體,若何?上曰,一樣矣。履素等曰,翁主誕生,下情欣忭,不可勝達矣。嘉順宮分娩後,諸節一向安寧乎?上曰,順産爲幸,男女不必較論。且一男一女,連爲生産,予心喜幸,果有勝於王子之生矣。履素等曰,此實螽斯則百之兆也。區區頌祝,尤爲自別矣。上曰,捲草官,今日政差出。出榻敎履素曰,捲草官,當爲擬入,前判書洪良浩,敍用,何如?上曰,依爲之。出擧條上命孝建書傳敎曰,甲戌年,亦因特敎,朝廷不爲問安,今番亦爲依此爲之事,分付。命退,諸臣以次退出。
上在昌德宮。停常參·經筵。
自辰時至午時,灑雨下雨,測雨器水深二分。自午正至人定,灑雨下雨,測雨器水深四分。
金孝建啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
徐邁修啓曰,藥房都提調洪樂性,提調金文淳,副提調徐邁修,爲承候來詣請對矣。傳曰,入侍。
傳于李益運曰,左承旨·同副承旨入侍。
沈晉賢啓曰,判府事金鍾秀,爲承候來待矣。傳曰,入侍。
以忠淸監司李亨元狀啓,還軍餉補還穀留庫中,限四萬石加分,令廟堂稟處事,傳于金孝建曰,依狀請施行事,回諭。
洪義榮,以都提調·提調·副提調意啓曰,嘉順宮解娩平安,臣等不勝喜幸之至。依下敎,自今日依例設廳,臣等率待令醫官,竝爲移直於延生門內公廨之意,敢啓。傳曰,知道。
洪義榮,以都提調·提調·副提調意啓曰,産室廳直宿醫官及下人等,依例供饋事,分付該曹之意,敢啓。傳曰,知道。
癸丑三月初二日辰時,上御迎春軒。藥房入侍時,藥房都提調洪樂性,提調金文淳,副提調徐邁修,記事官李海淸,記注官承膺祚,記事官洪樂游,以次進伏訖。樂性等曰,夜間聖體,若何?上曰,一樣矣。樂性等曰,嘉順宮産後,氣候一樣平安乎?俄因醫女來傳,承聞羹飯連爲善進,而諸節連得平順云,下情不勝喜幸矣。上曰,凡百連果平順,萬萬多幸矣。上曰,卿之先卿,甲戌年爲捲草官,卿於今番,以都相直宿,而卿之子,又以禮房,方在直宿,事甚稀貴,亦不偶然,卿果有福矣。樂性曰,臣生老太平聖世,庚戌年莫大之慶,今日喜幸之事,連忝藥院保護之任,殿下每以臣稱爲福星,故如臣無似之質,每覩國家歡慶之事,臣則以爲莫非聖念中所曁也。上曰,昨因甲戌例,有朝廷問安勿爲之敎,而予未免率爾矣。甲戌年,亦有援用之例,今不欲索言,而今番初非可引之事矣。樂性曰,甲戌之無問安,臣未敢知,而雖以其時援用之例言之,卽仁廟朝郡主之例,在今日不當引用。且論以事體,廷臣之無一番起居於大殿·元子宮者,下情豈不仰菀乎?上曰,昨日予果未及商量,只以甲戌産室,乃元孫同氣也,今番産室,乃元子同氣也。以此引用,體面雖以稍降,事例或可傍照,故仰述昔年省約之聖意,有援用甲戌之敎矣。更思甲戌所引之例,果不可引而爲例矣。文淳曰,甲戌年,則只爲當宮問安,而今番則昨日已爲各殿問安,已與其時前例不同矣。樂性,昨日有依甲戌年例,朝廷勿爲問安之下敎,而臣則在移直,未卽承聞,不及仰請矣。聖意本出於不欲張大,雖有此下敎,而甲戌年例,蓋有所引用,而然則今不可援而爲例,朝廷問安,依例擧行,何如?上曰,然則只初七爲之亦可,而體貌雖顧,冊封前皆從省約,此亦不欲張大之意,置之,可也。出擧條命退,諸臣以次退出。
癸丑三月初二日巳時,上御重熙堂。左承旨·同副承旨入侍時,左承旨沈晉賢,同副承旨李益運,記事官徐有聞,記注官金良倜·承膺祚,以次進伏訖。上曰,金判府事入侍。賤臣承命出,與判府事金鍾秀,偕入進伏。鍾秀曰,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,嘉順宮順娩,下情歡忭,不可勝達,而庚戌以後,國勢安如盤石,今又翁主誕生,其爲慶幸,實爲萬萬,國家億萬年太平之福也,區區欣賀,尤有自別矣。上曰,分娩後,連得平順,可幸矣。命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。
元子宮,內閣·政院·玉堂·藥房口傳問安。答曰,知悉。
李書九啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
洪義榮啓曰,藥房都提調洪樂性,提調金文淳,副提調徐邁修,爲承候來詣請對矣。傳曰,入侍。
傳于金孝建曰,右副承旨入侍。
傳于李書九曰,時囚李敬一·宋載瑞竝放。
癸丑三月初三日辰時,上御重熙堂。藥房承候入侍時,都提調洪樂性,提調金文淳,副提調徐邁修,記事官徐有聞,記注官金良倜,記事官洪樂游,以次進伏訖。樂性等曰,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,嘉順宮寢睡飯羹之節,何如?今日卽第三日也,臣等歡欣之心,尤爲自別矣。上曰,一味平順矣。上曰,王大妃殿進御人蔘養胃湯,前方中,人蔘加五分,自今日,一貼式,限三貼煎入。出榻敎命退,諸臣以次退出。
上在昌德宮。停常參·經筵。
李書九啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
傳于沈晉賢曰,傳香承旨,馳詣元陵,奉審摘奸,局內諸陵,一體奉審以來。
金孝建,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
上在昌德宮。停常參·經筵。
李書九啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
李益運啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
洪義榮啓曰,藥房提調金文淳,副提調徐邁修,爲承候來詣請對矣。傳曰,入侍。
洪義榮啓曰,大臣·閣臣,爲承候來詣請對矣。傳曰,入侍。
癸丑三月初五日辰時,上御重熙堂。藥房承候入侍時,提調金文淳,副提調徐邁修,記事官徐有聞,記注官金良倜,記事官洪樂游,以次進伏訖。文淳等曰,聖體,若何?上曰,一樣矣。文淳等曰,王大妃殿氣候,何如?上曰,一樣矣。文淳等曰,惠慶宮氣候,何如?上曰,一樣矣。文淳等曰,嘉順宮寢睡飯羹之節,一向平順乎?上曰,然矣。文淳等曰,下情歡欣,不可勝達矣。上敎文淳等曰,今番直宿,皆自內爲之,不煩各司進排,卿等須體此意,另飭下屬,期無一毫弊端,可也。文淳等曰,臣等謹當依下敎爲之矣。命退,諸臣以次退出。
上在昌德宮。停常參·經筵。
藥房提調金文淳,副提調徐邁修啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李書九啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
傳于金孝建曰,右副承旨·同副承旨入侍。
傳于沈晉賢曰,發遣吏郞,諸執事淸齋與否,摘奸以來。
癸丑三月初六日卯時,上御重熙堂。藥房入診入侍時,提調金文淳,副提調徐邁修,記事官徐有聞,記注官金良倜,記事官洪樂游,以次進伏訖。文淳等曰,夜間聖體,若何?上曰,一樣矣。文淳等曰,王大妃殿氣候,何如?上曰,一樣矣。文淳等曰,惠慶宮氣條,何如?上曰,一樣矣。文淳等曰,嘉順宮寢睡飯羹之節,何如?上曰,一向平順矣。命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。
元子宮,內閣·政院·玉堂·藥房口傳問安。答曰,知悉。
嘉順宮,藥房口傳問安。答曰,知悉。
李書九啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
徐邁修啓曰,藥房都提調洪樂性,提調金文淳,副提調徐邁修,爲承候,來詣請對矣。傳曰,入侍。自今日卿等及醫官,撤直退去,可也。
傳于徐邁修曰,禮房承旨入侍。
傳于沈晉賢曰,藥房直宿人員書啓。
徐邁修啓曰,假注書鄭文始,仍察廳任,何如?傳曰,允。
傳于李書九曰,未肅拜諫長許遞。
傳于沈晉賢曰,政官牌招開政。
有政。吏批,判書徐有防受由,參判沈煥之進,參議未差,左副承旨金孝建進。啓曰,判書徐有防受由,參議未差,小臣獨政未安,何以爲之?敢稟。傳曰,仍爲之。以申光履爲大司諫,高宅謙爲副修撰,朴祐源爲同春秋,郭龍濟爲吏曹正郞,尹羽烈爲軍資正,吳在斗爲安城郡守,李安默爲麒麟察訪。行副司直金文淳,今加崇政,行都承旨徐邁修,今加嘉義,已上産室廳直宿內醫院提調·副提調,加資事承傳。以洪義榮爲戶曹參判,金翰東爲承旨。
兵批,判書趙宗鉉進,參判林濟遠,參議李濟萬病,參知李文會入直,右副承旨李益運進,以洪義榮爲副摠管,李彬爲宣傳官,姜五成爲黃海兵使,副護軍申馥·李周顯·閔彝顯,副司直權中憲·李東宇,副司果卞,竝單付,以張東源爲都摠經歷。
再政。都摠都事單鄭潤玉,以李萬吾爲都摠經歷。
傳于李書九曰,承旨房仍,以左承旨爲禮房。
金孝建啓曰,卽者中樞府錄事來言,判府事金鍾秀,今方下去楊州地云,係是大臣去就,敢啓。傳曰,知道。
徐邁修,以産室廳都提調·提調·副提調意啓曰,提調與醫官,自今日掇直退去事,命下矣。臣等與諸醫官,依下敎掇直退去之意,敢啓。傳曰,知道。
金孝建,以內醫院都提調意啓曰,前典醫監直長康晉成,議藥同參加差,待出六調用事,命下矣。令該曹口傳付軍職,冠帶常仕,何如?傳曰,允。
金孝建,以內醫院都提調意啓曰,額外內醫李命鎰,待窠陞實事,曾已,命下矣。僉正李周顯加資代,額外內醫李命鎰,陞實,何如?傳曰,允。
沈晉賢,以觀象監提調意啓曰,産室廳待令奏時官朴萬億·李喜榮,令該監,從願卽爲調用草記事,命下矣。朴萬億,時帶兼敎授,自本監無他調用之道,李喜榮,兼敎授待窠調用之意,敢啓。傳曰,知道。領府事旣兼藥院之任,朴萬億之收用,付之領府事,準瓜牧官,後政差送,可也。
金孝建,以宣惠廳言啓曰,依判下各處入直員役軍士等處,賞格一從成冊數,米三十二石十一斗,木四同二十七疋,布六疋分給之意,敢啓。傳曰,知道。
李益運,以司僕寺一二提調意啓曰,謹依別單判下,內寺書吏二人,牽馬陪三名,各木一疋,輦直一名,水工一名,理馬一名,養馬二名,各米三斗,巨達三十名,各米二斗,施賞之意,敢啓。傳曰,知道。
李益運,以禁衛營言啓曰,依下敎弘化·銅龍等門入直鄕軍,今日爲始減半入直之意,敢啓。傳曰,知道。
李益運,以禁衛營言啓曰,依傳敎,産室廳設廳時,弘化門入直鄕軍四十二名,集賢門入直鄕軍十四名,銅龍門入直鄕軍三十二名,除番下送,令該邑,各給米三斗狀聞事,發關分付該道道臣,敎師二名,自臣營,各木二疋,題給之意,敢啓。傳曰,知道。
癸丑三月初七日午時,上御重熙堂。禮房承旨入侍時,左副承旨洪義榮,記事官徐有聞,記注官金良倜,記事官洪樂游,以次進伏訖。上命書傳敎曰,今番直宿時,皆拔例自內爲之,不煩各司進排。至於賞典,則當示識喜之意,元子同氣,體貌當尊,而異尊之義,亦當略有差等。藥房都提調領府事洪樂性,庚戌年直宿,今番亦爲直宿,而況大臣先卿,卽甲戌年捲草官,又與乃子承宣,同爲直宿,萬萬稀貴,其子承旨洪義榮,今日政,亞卿陞擬。提調行副司直金文淳,副提調行都承旨徐邁修,加資。行副司直朴準源,捲草官行司直洪良浩,熟馬一匹面給。禮房承旨洪義榮,已施賞矣,史官李海淸等,兒馬一匹賜給。待令醫官以下,依判下,捧傳旨,引儀金思卨陞六,奏時官·司謁·別監·員役·下人等,亦依判下施賞。命退,承史以次退出。
上在昌德宮。停常參·經筵。
李益運啓曰,大司憲閔台爀,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
傳于李書九曰,禮房承旨,馳詣昭寧園,奉審摘奸以來。
傳于金孝建曰,左副承旨·右副承旨入侍。
傳于金孝建曰,奉命及在外承旨許遞,前望單子入之,待下批牌招察任。
承旨前望單子入之,閔台爀·徐榮輔落點。
備忘記,黃海兵使姜五成下直,長弓一張,長箭一部,片箭一部,筒兒一箇賜給。
傳于金孝建曰,黃海兵使,當日辭朝。
上在昌德宮。停常參·經筵。
李益運啓曰,大司憲未差,執義鄭澤孚,掌令兪漢人·洪秉益,持平朴吉源·鄭毅祚未肅拜,監察茶時之意,敢啓。傳曰,知道。
閔台爀啓曰,來十一日輪對日次矣,敢稟。傳曰,爲之。
傳于金孝建曰,左副承旨入侍。
傳于李益運曰,政官待開門牌招開政,參議明日政差出,除外任籌堂,待下批牌招參政。
傳于閔台爀曰,吏曹參判前望單子入之,
吏曹參判前望單子入之,丁範祖落點。
吏曹口傳政事,以朴英秀以靑陽縣監。
兵曹,以申大謙爲禁衛中軍。
閔台爀,以成均館同知館事意啓曰,今三月初三日儒生課試當爲設行,而大提學未差,限內不得爲之之意,敢啓。傳曰,當於抄啓文臣親試日,同爲試取矣。日字更待下敎,大司成不可不備員,亞銓本職許遞,仍任泮長,可也。
癸丑三月初九日酉時,上御重熙堂。左副承旨入侍時,左副承旨徐榮輔,記事官李海淸,記注官金良倜,記事官洪樂游,以次進伏訖。上命書傳敎曰,此時守令,不可一刻曠官,靑陽縣監拿勘之代,令該曹,拔例以有聲績人,口傳擇差,待下批明日下送。又命書傳敎曰,南陽防營設施當否,看審形便事,廟堂草記,纔有許施,令御將下往,明日有司堂上,與御將來待事,分付。命退,諸臣以次退出。
上在昌德宮。停常參·經筵。
金孝建,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金孝建啓曰,來十一日朝參日次矣,敢稟。傳曰,停。
李書九啓曰,備局有司堂上鄭民始·金文淳·沈頤之·尹行任,備局堂上趙心泰,依下敎來待矣。傳曰,入侍。
金孝建啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,水原留相,與諸堂旣來待,次對亦爲來會。
李書九啓曰,今日次對,兩司當爲進參,未署經外,未肅拜兩司諸臺,竝卽牌招,何如?傳曰,允。
李書九啓曰,備邊司郞廳來言,次對今日來會事命下,而右議政金履素,自日前猝患脚病,萬無起動之望,不得來會云,何以爲之?敢稟。傳曰,安心調理事,更令備郞傳諭。備堂似已入來,原任亦當造朝,次對仍爲來會。
傳于李書九曰,大臣·備局堂上引見。
傳于李書九曰,右承旨入侍。
傳于徐榮輔曰,左副承旨入侍。
備忘記,老江僉使韓宗一,乫坡知僉使趙命鎭下直,各長弓一張,長箭一部,片箭一部,筒兒一箇賜給。
傳于李書九曰,昌德宮訓局入直軍兵,試放有命,而局出身忠壯·忠翊衛·有廳軍·漢旅等,以銃願試者,許赴銃秩,而鳥銃則先令北營,明日試取,軍士房承旨進去,與兵判·禁將,眼同試取以來,射則待下敎待令事,分付。
以前持平李尙寯禁推傳旨,傳于李書九曰,分揀。
李書九啓曰,吏曹參判丁範祖,疏批已下,卽爲牌招開政,何如?傳曰,允。
李書九啓曰,吏曹參判丁範祖牌不進推考傳旨,今方捧入,而開政命下之後,不卽擧行,事甚未安,更卽牌招,何如?傳曰,允。
李書九啓曰,吏曹參判丁範祖再牌不進推考傳旨,今方捧入,而開政命下之後,如是違牌,不卽擧行,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
李書九,以吏曹言啓曰,本曹參議今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書徐有防受由,參判丁範祖進,參議未差,行左承旨閔台爀進。以李益運爲吏曹參議。
以吏曹參議李益運牌不進罷職傳旨,傳于李書九曰,只推。
吏批啓曰,判書徐有防受由,參議李益運牌招不進,小臣獨政未安,何以爲之?敢稟。傳曰,仍爲之。
再政。以鄭澤孚爲承旨,李義行爲大司憲,李東郁爲刑曹參判,李光德爲南部令,鄭漢喆·韓光厚爲愍懷墓守衛官。大司成沈煥之,仍任事承傳。兼春秋單金晦彬,故正言李遠贈吏參例兼,故副正李彦熽贈吏議,以上前大司憲李書九兩代追贈,故水使柳贈兵參例兼,前黃海兵使柳文植考。
兵批,判書趙宗鉉,參判林濟遠,參議李濟萬病,參知李文會,右承旨李書九進。以李萬億爲興陽監牧官,副司直金翊休·金翰東·李尙寯,竝單付。
以京畿監司徐鼎修狀啓,百濟始祖廟及松嶽山等祭所屋宇祭器,看審有頉處,隨卽修繕事,傳于徐榮輔曰,適見節祭過行狀本,有修葺之命矣。觀此狀辭,諸處之頹弊如許,若無別諭,則其可一任其傾圮乎?松營·廣州守臣皆新除,雖似未及照檢,昨日節祭以後,目見而口不言者,此果重祀典之意乎?亦豈昨冬,以社壇事,另飭諸道之意乎?當該留守·經歷·府尹等,自政院査出,捧現告,竝令該府拿問處之。楊津·德津之不待朝令,自辦繕修,極爲可嘉,楊州牧使李敏采,長湍府使李泰永,各賜上弦弓一張。諸道降香諸處如畿內享所之欠敬,可以推知,如有頹圮處,隨卽修葺,形止報來後狀聞,以爲遣史官,奉審摘奸之地事,分付。
以黃海前監司李敬一照律啓目,傳于李書九曰,旣放送,不必照律,此啓目勿施。然豈可帶職?罷職。
以江原監司尹師國狀啓,杆城郡流戶還集形止馳啓事,傳于李書九曰,杆城郡新接民戶之比癸卯摠,增至一百數十戶之多,若非守宰之實心招徠,豈或如是聞風爭集乎?今則道伯旣還朝,該倅待增戶,別般收用事,昨年已有下敎。杆城郡守李在沆,州牧待窠,先卽調用事,分付該曹,此意回諭,勿以已遞爲念,十分致力,期有多多之實效。
以咸鏡監司金憙狀啓,各邑還穀加分,令廟堂稟處事,傳于李書九曰,依狀請施行事,回諭。
以咸鏡監司金憙狀啓二月令薦新生松魚,限內不得封進,惶恐待罪事,傳于閔台爀曰,勿待罪事,回諭。
行大司諫申光履啓曰,臣知識昏謬,筵體生疎,俄於登筵之時,再被承宣之請推,而矇未覺悟,徑先退伏,揆以臺體,已極顚錯,而今始引避,所失尤大,其何敢一刻晏然於臺次乎?請命遞斥臣職。傳曰,勿辭,亦勿退待。
掌令洪秉益啓曰,臣年紀衰邁,言議巽軟,本不合於淸朝耳目之任,而向者登筵,以擧措之顚錯,至被臺諫之論啓。臺端一步,已成鐵限,而今於飭敎之下,不敢違傲,冒沒出肅,因仍蹲冒,有乖廉防。請命遞斥臣職。傳曰,依啓。
掌令兪漢人啓曰,臣見識魯莽,言議拙詘,淸朝耳目之任,自知不稱。且臣於年前忝叨是職,適當聲討方張之日,蒼黃詣闕,門鑰已下,卽陳一疏,粗伸沬血之義,而玉署之臣,謂臣未及參啓,論斥備至,至請竄配。雖荷聖明曲賜寬貸,而私心惶懍,至今冞切,不可以言出情外,事屬已往,有所自恕,揚揚冒廁於臺次也決矣。新除之下,何敢爲承膺之計,而召牌嚴臨,飭敎繼下,雖不得不入肅,而以此情踪,其何可一刻晏然冒據乎?請命遞斥臣職。傳曰,勿辭。
李書九啓曰,掌令兪漢人,一日再啓煩瀆,退待物論之意,敢啓。傳曰,知道。
李書九啓曰,行大司諫申光履,旣在闕中,不爲傳啓,直爲出去,事甚未安,推考警責,仍卽牌招,何如?傳曰,允。
閔台爀,以弘文館言啓曰,新除授副修撰高宅謙,時在全羅道昌平地,經筵入番事緊,請斯速乘馹上來事,下諭。傳曰,依啓。
閔台爀,以成均館同知館事意啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。卽接四學牒報,則兼東學敎授申馥在外,兼中學敎授洪秀晩,兼南學敎授李明淵,兼西學敎授李相璜,俱未肅拜,當等學製,俱不得設行云,令政院,稟旨擧行,何如?傳曰,近來學製事,草記屑越莫甚,在外者,其可安車徵辟,在京者,傳諭偕來乎?雖非此輩,自有卿等,此草記還給,明日設場,可也。
李書九,以兵曹言啓曰,景福宮衛將池景漢,除授在外,過限未上來,依法典改差,何如?傳曰,允。
吏曹參判丁範祖疏曰,伏以,臣數朔之內,伏奉三度恩除,最是前後選部之除,實有所萬萬不敢當者。從縣道陳乞免之章,未及登徹,而連以在外蒙遞,猥濫之職,在所必辭,逋慢之罪,自知難逭。擬參今月初七日候班,日前登道,來伏私次,而又有此依舊不敢當之除命矣。臣於是,惶惑震越,罔知攸措,敢申前疏未徹之懇,冀蒙聖命矜察焉。夫人之才力,若馬技焉,臣固馬之善蹶者也。蓋嘗歷試中外,無地不蹶,而擧其尤甚者言之,則嘗爲泮長矣,而訓士不嚴,考藝不明,纔離皐座,訾毁滿世,一蹶也。嘗爲三銓矣,而事關通塞,言輒牴牾,袖手政席,等一木隅,再蹶也。甚至昨秋陪扈之役,遇事昏謬,引罪稽緩,至煩匪怒之敎,則三蹶也。此馬之至駑者也,輸糞載鹽,趻踔泥坂,猶懼不勝。況可使之備天閑服玉輅,而和鑾采齊,步驟中規哉?凡在冗司漫局下執事之列,猶懼溺職,況可授之以天官佐貳之任,責之以人物權衡之事哉?卒之輸載敗績,可立而竢也,臣聞至治之世,鳥獸咸若,言物各遂性也。若使山狙而被衣服,海鳥而饗鍾鼓,憂悲眩惑,以至於死,則豈物之性哉?臣犬馬之齒,已踰七十,昏憒之性,去而益甚,此古人所謂少不猶人而耄及之者也。伏乞天地父母,俯察散木之無用,公器之可惜,亟令鐫改臣職名。仍飭銓部,勿復檢擬,則臣雖無補,死當知恩。答曰,省疏具悉。卿其勿辭行公。
執義鄭澤孚疏曰,伏以,臣本一倥侗賤品耳,以見識則謏淺,以言議則拙訥,其於淸朝耳目之任,萬不近似,前後屢叨,瘡疣百出,其不可以舊趼而揚揚冒據也審矣。況臣犬馬之齒,將近七旬,又重以賤疾喘息奄奄,委頓床笫,已淹月日矣。不自意柏府除命,又此來縻,歷屢日悚惶,急於今朝次對有命,召牌嚴臨,揆以分義,宜不俟駕,而以情以病,決難冒進。玆不得不冒死違傲,臣情到此,生不如死。伏乞聖明亟降威罰,以肅朝綱而安私分焉。臣不敢以見識自居,而愚忱所激,猥陳一言,伏願聖明,澄省焉。噫,彼星漢,至妖極憯之罪,已悉於諸臣疏啓,臣不必架疊,而觀於日前重臣·儒臣之筵奏,則渠敢妄稱前銜,恣行鄕里,卽此一事,益可驗其頑不知悛,無所忌憚之狀。臺啓之尙靳兪音,輿憤莫泄,而今又因循掩覆,不思所以夬施王章,則將來之憂,有不可言者。此固臣等不能明張之致,而以我殿下聖明,何不念及於此耶?伏乞聖明,廓揮乾剛,夬允臺啓焉。唐錢之行於我國,雖得請而有害無利,不得請則辱國貽羞。臣於前後所下聖敎,固已欽仰我殿下睿知之所照燭,出尋常萬萬矣。夫錢之爲貨,標刻年號,隨代異制,唐宋有唐宋之錢,皇朝有皇朝之錢,非若綾緞·金銀·珠具及其他種種器用藥料等,屬之來古今,通行無礙者。今欲創開近二百年以前所未有之事,通流貨泉,無異內藩,其在古所謂迫不得之義,果何如哉?惟彼象舌輩,庸繆鄙賤,錐刀是競,而全不識義理者,雖膏斧而懸街,猶不足以快人心雪國恥,臣不欲掛齒牙論,而惜乎廟堂籌謨之臣之不能承佐聖意,而僨誤國計也。果能循公蔑私,謀國如家,則豈或至於是哉?臣竊寒心焉。彼中書辭,臣不得詳知而側聽塗傳不覺驚心,爲專對者,苟能善爲辭令,務盡處變之道,必不致此也。夫子曰,使於四方,不辱君命,可謂士矣。爲士之道,固不可責之人人,而豈謂堂堂千乘國之使价,有有辱命之甚?臣不勝憤慨之至也。近日事,或涉黨論,則左右紛拿,靡不用極,而至於國計得失,袖手旁觀,殆同越視秦瘠。今此一事,可謂辱國之大者,而無一人爲殿下言之者,此豈盛世之美事哉?伏乞聖明,淵然三思,嚴加處分焉。答曰,省疏具悉。首陳事,重臣筵奏之論斥,至及道伯邑宰,過矣。使臣事,昨年雖有筵敎與批旨之持難,而朝家旣許一邊齎去,何必專責廟堂?況伊時時任引義,正使替行,譯院草記者乎?至於到彼直呈,似因事勢使然。然貽羞則不細,待其復命,欲詳詢處之矣。爾於呑棗之俗,能效官箴之義,殊可嘉也。爾其勿辭察職。
司直金文淳疏批,答曰,省疏具悉。卿其勿辭行公。原本未下。
癸丑三月初十日辰時,上御誠正閣。大臣·備局堂上引見入侍時,行左承旨閔台爀,行右承旨李書九,左副承旨徐榮輔,同副承旨李益運,假注書鄭文始,事變假注書鄭馦,記注官承膺祚,記事官洪樂游,水原留守蔡濟恭,行司直鄭昌順,左參贊鄭民始,行司直金文淳,右參贊李,戶曹判書沈頤之,兵曹判書趙宗鉉,行副司直金尙集,禮曹判書閔鍾顯,行副司直李秉鼎·金持默,刑曹判書李敬懋,訓鍊都正趙心泰,行副司直徐有大·李邦一·李漢豐,開城留守金魯永,行大司諫申光履,副司直尹行任,司諫宋翼孝,正言呂駿永,校理徐有鍊,靑陽縣監朴英秀,以次進伏訖。濟恭曰,日來聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,嘉順宮順産,幸莫大焉,而詵詵之慶,亦可以知之,不勝欣幸之至。上曰,今番果順産矣。上曰,本府陞爲留守之後,凡百果如何?濟恭曰,比前貌樣差勝矣。上曰,貳衙之役,今至何境,而物力能無不足之患否?濟恭曰,日前始定礎上樑,而百餘間新建,五千兩物力,太半不足云矣。上曰,然則某條區劃,俾爲完役之地,可也。上曰,俄令次對來會,而右相病不能來,諸堂已令入侍,故事則原任一員,例爲入參於賓對,故相兪拓基,嘗以奉朝賀進參,今日卿適登筵,廟謨應有留意者,因爲次對,可也。濟恭曰,原任之入參次對,臣亦屢見,而第臣許久在外,凡係廟謨,漠然無聞,倉猝登筵,實未知有何事務,聖敎之下,恐無以奉承也。上曰,民事莫非廟謨,卿今自鄕上來,如有所聞,陳達,可也。濟恭曰,臣於市民通同發賣事,有所仰達者矣。大抵此事因革於臣無所加損,而曰便曰否,有若關係於進退者然,國綱民習,誠不勝瞿然慨歎。年前設施之初,數百市民,要臣赴朝之路,前後遮擁,紛紜呼訴,甚至於齊聲發喊之境。故臣曉諭曰,文王之民,耕者讓畔,方今聖明在上,都城之民,帀域之人,均是國家赤子,則行商·坐販,有無貿遷固是常事,而苟非編名市廛,則人之持已物賣買者,縛之驅之,使不得接跡於輦轂之下者,寧有如許道理?爾亦民彼亦民,在朝家撫恤之道,豈有彼此之殊乎?因爲嚴辭呵斥矣。近來忽復騷擾,市民七十餘人,至於來訴水原,故竝爲逐送,而頃者金判府語臣曰,當初發令之時,人或言其不便,故答以亂廛之禁,不能無弊,今此通同之論,儘有意見,其間利害,不可輕議云。爾則金判府之論,亦似無差異之見。且臣在長湍謫所,見海西綿商,絡繹過去,道路之言,皆以爲通同發賣之效,昨冬都下綿價,以此之故,不至騰踴,民情之樂業,卽此可見,此事不爲則已。旣發旋改凡爲商賈者,必將反復稱冤,爲此數百廛人之利,貽彼八方小民之弊,則此不可不念。且以朝家法意言之,豈無朝變夕改之歎乎?古人有言曰,人君務仁,將帥以威,聖上之愛恤黎元,廣施仁恩,實是盛德,而廟堂則固當以尊朝廷振紀綱爲先務,今若以市井小民,無嚴自私之習,輒爲所撓改,不能固守一法,則將何以尊朝廷振紀綱乎?上曰,今日紀綱,可謂如水益下,良可寒心。雖以此事言之,論說多端,毁譽相半,無以的知其利害,聞卿向來出城時,市民或有指點者矣。今又聞卿所奏,民習誠可駭然。貢市人,乃是都下根本,固當另加撫恤,然至於此等處,予則以紀綱爲重。且其事情之便否,亦所未詳,故前日筵席,此言屢發,而終不發落,蓋毋論因革,待卿更議而決之,亦爲未晩故耳。大抵朝廷擧措,自有事體,卿所謂人君務仁,將帥以威云者,其說儘好。惟我先大王,深仁厚澤,淪浹八域,愛恤小民,靡不用極,有時親詢疾苦,分給米肉,而堂陛之尊嚴則自如。今予所以推恩施惠於小民者,何敢仰述先朝之萬一,而紀綱之委靡,至於如此,下無任怨之人,上有恩竭之歎,此豈但民習之不如古?抑亦朝廷之責,恩欲歸己,怨將誰歸云者?雖不必自上說道,而近日風習,不幸近之。試以政注間事論之,或存或拔之際,其所扶抑,亦非若黨習岐異之論,卽出於一銓官之私見,終未免於作威福之嫌,故小民之轉相效尤,亦未必不由於此,豈不慨然也哉?濟恭曰,江界一邑,自上每勤宵旰之念,前後釐弊,不一其端,流離之民,幾皆還集,漸至復舊。雖以尾蔘事觀之,出付倭譯之後,向日每戶之收斂三四兩者,今無其弊,倭館亦得無事,收送譯輩,亦有沾漑之端矣。近聞戶判,以出給閑雜人作貢之意,出擧條云。此將爲無窮之弊,閑雜人,今雖云自願,作貢非久,至有以其價本之不足,呈訴於備局,入於詢瘼之中,且非倭譯自當,則倭人退擇之際,不無生梗之慮矣。上曰,戶判擧條中,果有閑雜等語乎?濟恭曰,臣雖未及詳知,似聞有之云矣。頤之曰,臣之擧條中,本無閑雜人三字,而大抵大臣所謂閑雜人,卽閭巷有恒産之類也。渠輩自願擔當,且減添給之價,於公於私,可謂兩便,又令倭譯,自擇以去,則有何生梗之患乎?民始曰,倭譯事情,臣待罪戶判時,詳聞詳知,而此非衆人所願,其中四句管譯輩,旣食單蔘之利,又欲榷此尾蔘之剩,其情狀,已極絶惡,而臣向聞戶判所奏,亦以爲無妨矣。追聞倭譯,恐失此利,做出許多辭說云,所爲誠無狀矣。上曰,毋論如此如彼,於民無害,於事有益,則何論倭譯與閑雜乎?戶判,商量善處,可也。濟恭曰,當此窮春,民飢日甚,其所接濟之方,惟還穀是恃,本府穀數,自來不敷,而今年還戶之日日追付者,比昨年殆近倍數,以各樣倉穀,依節目雖傾庫磨鍊,而無以排十一巡矣。府內軍餉及山城倉還,無論某樣名色,勢將不得守半留之法,若其分數之或多或少,觀前頭民勢緩急,可以決定,臣謹當十分商量,務令適宜,而事係加分,故敢此,仰達矣。上曰,依爲之。出擧條濟恭曰,木府還穀不敷,還戶日增,無以排巡,而臣之所恃者,旣以大同米一千五百石,有捧留本邑之命,則前頭民命近止之際,以如傷若保之聖念,必有所別般矜念之端,故戶分絶巡,不以爲慮。日前自惠廳外授一千石於司僕貢人,貢人下來,臣果依其數許給矣。居數日,其人貢人,又爲外授五百石下來,臣若重違惠廳指揮,如數出給,則所謂捧留者,更無一石餘存矣。若然則麥嶺緊急之際,臣何所措其手足,以濟溝壑喁喁之命乎?臣非敢以惟正之穀,爲一邑之私,原其名色,初旣捧留本府之物,故臣欲限四五朔,姑爲貸用,敢此,仰達矣。民始曰,水原還穀,旣以盡分,又有山餉·軍餉留庫條及新區劃附近邑還穀一千石,則從便推移,足以繼巡分給。且捧留之穀,本是大同,而內營軍兵加哨之後,軍餉不足之數,爲五千石,故以此穀補用,而未及充數者,尙爲數三千石,則許給該府,非所可論。且大同與軍餉,自前無請得還分之例,則今此大臣所請,似未詳知需用之有所區處而然矣。上曰,依爲之。有司之言,雖如此,卿請不可不顧,況爲本府之民乎?依卿言爲之,可也。民始曰,大同軍餉,元無請得之例,而大臣乃有此請,批旨特許依施,但此五百石,已作軍餉,當爲今年支放之需,決難許給。自上若施特恩,則上納大同中,限三四百石移作秋大同,姑爲取用,待秋收捧上納,則或可推移矣。上曰,可謂朝三暮四,雖作秋大同,待明春上納,可也。出擧條濟恭曰,荒年民勢,雖曰切急,稅大同不可不捧,今方不注催督,以期了畢,而其中太穀,最是龜背刮毛,設令價直高峻若可求得,則雖至賣舍賣牛,或可備納,而無論場市與村閭,以太爲名者,殆絶種矣。哀此窮民,有死而已,明知其如此,而勒使督納,決非仰體如傷之德意。雖然,稅大同,卽惟正之供,弛張闊狹,非可議到,臣實不知所爲,只以目下民勢之萬萬切悶,仰達矣。上曰,視本府,豈比他道乎?何論有例無例,特爲待秋退捧,可也。出擧條濟恭曰,本府陞補,依兩都例設行事,備局節目,纔已啓下矣。應製則府內築室居生者外,外村儒生,則不爲許試,而至於陞補與應製,不無差殊,外村之許赴與不許赴,必一經稟旨然後,可以擧行,故敢此,仰達矣。上曰,通一邑試取,可也。濟恭曰,陞補之通一境許赴,纔承聖敎矣。節目中製述講經,各取二人,而聞本府經工爲業者,絶少,設令外村間,或有若干人,年年講經之榜,以此充數,科規不當然矣。松都陞補製述元數,旣爲四人,此亦以講經二窠,移給製述,一依松都四人之例,恐似無妨,故敢此,仰達矣。上曰,依爲之。濟恭曰,陞補式列,纔已稟旨,而但念向日傳敎中,有大臣·武將須特敎之敎,此後武將,若爲留守,則十二抄陞補,有誰出題,有誰考試乎?此不可不一番稟裁,然後可無臨時窘急之患,故更此,仰達矣。上曰,曾經文任,亦陳所見,可也。昌順曰,武將留守,不可爲考試,則或自畿營,別定文倅試官,而爲之,似或無妨矣。民始曰,武將留守,旣難考試,別定文倅,亦似有掣礙之端,如此之時,則勿爲設行,待後文留守時,合設似好矣。鍾顯曰,陞補旣爲十二抄,則別定文倅試取,必多掣礙難便之端,恐不如遲待文留守合設矣。秉鼎曰,別定文倅,殆若都會試取,恐非陞補體段,泮庠課抄,亦有昨年條當年條合設之例,此亦依此例,待文留守合設,似宜矣。上曰,武將差除時,則措語狀啓後,退行合設,而若値大比之期,別爲狀聞稟旨,可也。出擧條鍾顯曰,水原府陞補,當依兩都例爲之,而開城府陞補,則逐朔試取,江華府則無陞補,而只有公都會連三日試取,兩都各異。今此水原府課試,恐當有一定之式矣。上曰,留相下去,採探物情,追後論理狀聞後,自本曹稟處,可也。出擧條頤之曰,新生翁主供上例,待先啓手本擧行,而今番,則七日已過,手本尙未啓下,不得擧行,係是典禮所載,敢此,仰達矣。上曰,更待下敎,可也。出擧條鍾顯曰,新生翁主藏胎處,當令觀象監看審後,前期備三望,受點擧行,故敢此,仰達矣。上曰,依先朝乙酉定式受敎,內苑精潔處,藏之,可也。鍾顯曰,藏貽吉日,依前例,待三朔擇入乎?上曰,來月初擇吉,可也。出擧條鍾顯曰,取考本曹謄錄,則祭享時宰牲之節,若値三七之前,則有所掣礙,故使典祀官,進往奉常寺,監宰後,照氷奉來矣。今十五日宗廟望祭時,亦爲依此擧行恐好,故敢此,仰達矣。上曰,依爲之。出擧條鍾顯曰,水原府陞爲留守之後,三名日方物,似當封進,不可不一番稟定矣。上曰,姑待下敎,可也。出擧條上敎光履等曰,有新啓之可達者乎?光履等曰,別無可達者矣。上曰,近來臺閣誠慨然矣。命書榻敎曰,入侍諫院諸臺,竝推考。光履等曰,臣等年紀摧頹,言議巽軟,淸朝耳目,本不近似,賓對有命,庚牌繼臨,飭敎截嚴,章皇出肅,冒沒登筵,未效一日之責,至被特推之命,以此情踪,其何可一刻晏然於臺次乎?請命遞斥臣等之職。上曰,勿辭,亦勿退待。書九曰,大司諫申光履,司諫宋翼孝,正言呂駿永,特推引避之際,初不措辭,只爲請遞,有損臺體,推考,何如?上曰,依爲之。出擧條光履等曰,臣等知識昏謬,擧措顚錯,俄於引避之際,語多糢糊,大失臺體,至被重推之命,臣等滿心慙惶,無地自容,其何敢晏然臺次乎?請命遞斥臣等之職。上曰,勿辭,亦勿退待。書九曰,大司諫申光履,避嫌結辭,不擧請命二字,司諫宋翼孝,正言呂駿永,與長官同爲被推,而引避之際,不爲起伏,揆以臺體,極爲未安,竝從重推考,何如?上曰,依爲之。出擧條翼孝等曰,臣等姿性昏愚,言議巽軟,淸朝臺閣之任,自知不稱,而賓對有命,天牌嚴臨,臣等他不暇顧,章皇出肅,及當引避之際,矇未起伏,擧措顚錯,至被承宣重推之請,臣等滿心慙惶,無地自容。請命遞斥臣等之職。上曰,勿辭,亦勿退待。書九曰,司諫宋翼孝,引避之際,奏語糢糊,擧措顚錯,推考,何如?上曰,做錯非細,從重推考,可也。出擧條翼孝曰,臣前席周旋,觸事生疎,引避之際,言辭未瑩,擧措多錯,至被承宣重推之請。以此情踪,其何敢晏然臺次乎?請命遞斥臣職。上曰,依啓。駿永曰,臣言議知識,本不合於耳目之任,而賓對有命,冒沒登筵,觸事生疎,擧措多錯,至被承宣請推之擧,而及當引避之際,僚臺則旣蒙依啓之命,而臣獨倖逭,其在廉隅,何敢一刻晏然於臺次乎?請命遞斥臣職。上曰,勿辭。書九曰,正言呂駿永,一日再啓煩瀆,退待勿論矣。上曰,知道。出擧條書九曰,奏御文字,所當審愼,而卽伏見黃海前兵使吳載徽狀啓,則一字刀擦,不爲書塡,已極疎忽,狀尾剩語,亦甚未安,從重推考,何如?上曰,依爲之。出擧條漢豐曰,南壇禁樵·禁松之節,該字內軍門將臣,每年春秋親審事,當依昨年下敎擧行,而旣已進詣,則壇上似當一體奉審,奉審後有無頉,依禮郞奉審例,以草記擧行,何如?上曰,依爲之。出擧條漢豐曰,命召仍佩往來乎?上曰。唯。上曰,次對先退,水原留守·有司堂上·御將進前。上敎濟恭曰,本府城役,預爲留意,可也。上敎心泰曰,南陽防禦形止,卿其看審以來。上曰,下直守令進前。靑陽縣監朴英秀,奏職姓名訖。上曰,除七事宣諭下去,而本邑雖云稍實,春耕方殷,民食多艱云,爾其惕念撫恤,俾有治聲,可也。仍命退,諸臣以次退出。
上在昌德宮。停常參·經筵。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李書九曰,傳香承旨,馳詣受香所,奉審摘奸以來。
鄭澤孚啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,掌令兪漢人,正言呂駿永,引避退待,已至經宿,呈告人員,一體牌招,以爲處置之地,何如?傳曰,允。
李書九啓曰,大司憲李義行,持平朴吉源·鄭毅祚牌不進,執義·掌令一員未差,掌令兪漢人引避退待,監察茶時之意,敢啓。傳曰,知道。
金孝建啓曰,臣孝建,以昌德宮入直軍兵鳥銃試取事,北營進去下直之意,敢啓。傳曰,知道。
徐邁修啓曰,御營大將趙心泰,以防營形便看審事,南陽地出去矣。所受命召及兼帶右邊捕盜大將命召·大將牌·傳令牌,來請還納。將兵之任,不可一刻無摠察之人,何以爲之,而捕將則在前有他大將兼察之例,今番則何以爲之?敢稟。傳曰,仍佩往來,御將則壯勇大將兼察,捕將則禁衛大將兼察,牌招聽傳敎。
李書九啓曰,輪對官來待矣,敢啓。傳曰,入侍。
傳于徐榮輔曰,江原監司入侍。
傳于徐邁修曰,左副承旨入侍。
李書九啓曰,獻納李錫夏,旣已肅謝,謂有情勢,不爲傳啓,卽爲出去,事甚未安,推考警責,何如?傳曰,允。
鄭澤孚啓曰,事變假注書鄭馦,身病猝重,勢難察任,今姑改差,何如?傳曰,允。
鄭澤孚,以義禁府言啓曰,江華留守鄭好仁狀啓內,鐵串堡別將李寅純,令該府,拿問重勘事,啓下矣。李寅純,今方待命,拿囚之意,敢啓。傳曰,今日捧供,仍以草記照律,他囚一體爲之,可也。
以禁府時囚供辭,傳于鄭澤孚曰,李家煥罷職放送,宋載偉所供,萬萬該然。旣曰不爲裝發,又曰執置浦口,執置之罪,甚於違法裝發,嚴加照律草記。李寅純·金宗明,何足責?一體考律勘放後,草記。
徐榮輔啓曰,卽者義禁府都事來言,李寅純等,考律勘放後,草記事命下,而判義禁李文源身病,次堂例不得擧行云,何以爲之?敢稟。傳曰,令次堂擧行。
備忘記,江原監司申耆下直,長弓一張,長箭一部,賜給。
徐邁修,以觀象監提調意啓曰,禁漏兼敎授朴萬億遷轉代,本漏官前主簿李聖弼,庚戌六月賞典時,旣有兼敎授待窠調用事,奉承傳矣。以李聖弼差下,付軍職冠帶常仕,今此奉承傳李喜榮,待後窠調用,何如?傳曰,允。
徐榮輔,以禮曹言啓曰,水原府闕里祠,開基定礎立柱上樑日字,更令日官池景泌推擇,則開基今三月二十七日辰時,先始北方,定礎同月二十九日申時,先立北礎,立柱上樑,來四月初三日卯時,先立北柱爲吉云,以此日時擧行,何如?傳曰,允。
金孝建,以義禁府言啓曰,黃海前兵使吳載徽狀啓內,所已鎭前萬戶金啓默,虛留穀物,旣已準捧,依前回啓內辭意,拿問勘處事,允下矣。金啓默,時在黃州地云,依例發遣府羅將,拿來,何如?傳曰,令帥臣,加棍懲礪,可也。
徐邁修,以訓鍊都監言啓曰,依判下單子,永肅門入直局出身鳥銃邊二中金兊晃等五人,各米三斗,貫一中權世隆等二人,邊一中車弼載等十四人等,各米二斗。金虎門入直軍島銃貫一中邊二中鄭弼起,邊三中金天杓,各米五斗,貫一中邊一中鄭泰福等二名,各米四斗,良人李慶水等四名,竝陞付,兼司僕邊二中任震兊等十五名,各米三斗,良人金光垕等六名,竝陞付,兼司僕貫一中洪光宅等九名,邊一中金光國等一百十五名,各米二斗分給之意,敢啓。傳曰,知道。
徐榮輔,以賑恤廳言啓曰,南部靑寧尉契任掌金善興,今月初十日,本洞路傍,得三歲遺棄男兒,同里居良女崔召史,欲爲收養,貧不自食,願爲受料,告于本部。自該部,同日牒呈,故依節目,給料使之乳養之意,敢啓。傳曰,知道。
癸丑三月十一日辰時,上御誠正閣。輪對官入侍,江原監司同爲入侍時,行右承旨李書九,同副承旨鄭澤孚,記事官李海淸,記注官承膺祚,記事官洪樂游,江原監司申耆,禮賓參奉李尙弼,掌苑別提南省老,議政府司錄洪受浩,瓦署別提金喆淳,以次進伏訖。上曰,輪對官進前,可也。尙弼,進奏職姓名及職掌。上曰,爾是李衡弼之弟乎?尙弼曰,然矣。省老,進奏職姓名及職掌訖,命退。受浩,進奏職姓名。上曰,爾與誰某爲近族耶?受浩曰,與洪良浩,爲十寸矣。上曰,以穆陵別檢相換,司錄則別檢仕爲幾朔耶?受浩曰,二月已爲報仕,而今又移除此職矣。上曰,旣以別檢相換,此職則繼仕,可也。命退,喆淳,進奏職姓名及職掌。命退。上曰,江原監司進前,可也。耆,進奏職姓名。上曰,何日當離發耶?耆曰,今日辭陛,直出門外,明日將欲治發矣。上曰,到任當在何間乎?耆曰,將於十五日到任矣。上曰,功令生,皆已來會云耶?耆曰,皆已待令云矣。上曰,御題今當下送,而使卿宰齎去,則有若道科,又送史官,則此時沿路,似有貽弊之慮,卿旣已辭朝,仍爲齎去甚好。書題明當書下,卿其陪進,到營後設場日字,從便爲之,而分日試取,初日則從自願試取,收券時,分軸捧之,閑雜人入場之弊,各別嚴飭。至於梧竹軒子孫,則特許皆令赴試,別坐試取,試紙,以正草爲之,捧券上送,而待考下,入格生,給糧上送,可也。杆城流民,近漸還集,極爲喜幸,卿其務承前伯之治,益加悉心招徠,以副朝家爲杆民念念之意,可也。仍命宣諭訖。書九曰,卽伏見義州府尹趙鎭宅狀本,則回還冬至正使處,所傳別諭定送陪持軍官,傳致于使臣所到處云。有旨下去,日限稽滯,蓋由於本院不能申飭之失,臣等固已悚惶,而大臣別諭,事體不輕。且有灣尹待渡江傳諭之敎,則但使陪持齎傳者,極爲未安。該府尹趙鎭宅,所當論勘,而本院請推之外,無他可施之罰,何以爲之乎?上曰,大臣傳諭,體貌何如,則使陪持軍官,往宣云者,事未前聞,大臣若過本府地境,則還送道伯,定差員傳諭,可也。不然,追送所到地方守令處,亦可也。灣尹事難免疎忽,當該府尹趙鎭宅,從重推考。當初政院之不爲出給畿營,使之傳撥,亦甚未安,當該承旨,亦爲推考。近來撥路遲滯莫甚,兩西道帥臣及灣尹,竝推考,令廟堂,措辭嚴飭,後勿如是,可也。出擧條上曰,王大妃殿進御一錢五分重人蔘養胃湯,依前方,自今日一貼式,限三貼煎入。出榻敎命退,諸臣以次退出。
癸丑三月十一日巳時,上御重熙堂。左副承旨入侍時,左副承旨徐榮輔,假注書鄭文始,記注官承膺祚,記事官洪樂游,以次進伏訖。上命榮輔,讀公事書判付訖。仍命退,承史以次退出。
上在昌德宮。停常參·經筵。
鄭澤孚啓曰,大司憲李義行未肅拜,執義·掌令一員未差,掌令兪漢人引避退待,持平朴吉源·鄭毅祚傳旨未下,監察茶時之意,敢啓。傳曰,知道。
金孝建啓曰,禁衛營將官來言,今日本營軍兵,日次私習云矣,敢啓。傳曰,知道。
金孝建啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,假注書鄭文始,謂有身病,不爲入來,注書之不待差代,無端不進,事極駭然。所當重勘,而本院請推之外,無他可施之罰,何以爲之?敢稟。傳曰,雖曰先嫌,伊時事,決不可嫌引,則尤豈可嫌避乎?此等處,務從絜矩之義,此則萬萬不然,重臣何不嚴飭入送乎?此啓辭勿施。
徐榮輔啓曰,掌令兪漢人,正言呂駿永引避退待,已至多日,尙未處置,事甚未安,諫院呈告人員,竝卽牌招,何如?傳曰,允。
李書九啓曰,明日宣武祠傳香,禮房承旨,當爲齋宿,而左承旨閔台爀,不爲仕進,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招察任。
承旨前望單子入之,李益運落點。
傳于金孝建曰,左副承旨入侍。
徐榮輔啓曰,明日宣武祠傳香,禮房承旨,當爲齋宿,而右副承旨李益運,纔以緣故出去矣,卽爲牌招,何如?傳曰,允。
傳于金孝建曰,明日,當由逌瞻門展拜,該房知悉。
傳于金孝建曰,入直武士試射,有待下敎待令之命,明日還宮後,春塘臺,依內試射例試取,試官,壯勇大將·提調·入直閣臣爲之。禁軍扈衛軍官等,中日廳分所試取,試官兵判·禁衛大將·入直玉堂爲之事,分付。
傳于金孝建曰,江原道功令生書題書下,遣檢書官,往傳于東伯,使之齎去,分三日試取,每日捧券,隨卽定差員上送,而第一日二日,則傳于畿邑守令·察訪,以爲來納內閣之地,第三日,則本道差員,直爲齎納事,分付東伯處,亦令畿伯知之,申飭沿路。
鄭澤孚啓曰,卽者中樞府錄事來言,判府事蔡濟恭,今方出去水原府任所云。係是大臣去就,敢啓。傳曰,知道。
事變假注書鄭馦改差,代以嚴思彦爲假注書。
李書九啓曰,昨日禁府時囚處分傳敎頒布時,捧供啓目,誤以草供書出,臣之未能詳審,不勝惶恐,而朝紙中草供二守,更爲釐正頒布,何如?傳曰,允。當該承旨推考。
鄭澤孚啓曰,卽者校理徐有鍊,以其親病,陳疏徑出,原疎纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李益運,以兵曹言啓曰,同知中樞府事李宗翰,素患痰癖之症,近益添劇,時月之內,無望供職,呈狀乞遞。兩樞雖是閑局,不可一向虛縻,改差,何如?傳曰,允。
金孝建,以禁衛營言啓曰,南壇該字內,軍門將臣,每年春秋奉審後,有無頉,草記事定式矣。今日臣漢豐,進詣壇所,奉審摘奸,則壇上及紅箭門·墻垣·階砌,俱爲無頉,禁樵·禁松之節,亦無疎虞之端,而昨年所植松木,多有枯損之色。雖未的知其必損,姑觀前頭,當爲各別補植,而其他看護等事,另加申飭之意,敢啓。傳曰,知道。
金孝建,以禁衛營言啓曰,本營上番鄕軍中,連爲病報出城外三十二名內,前哨錦山軍四名,茂朱軍二名,珍山軍一名,左哨鎭安軍二名,右哨金溝軍六名,後哨臨陂軍六名,萬頃軍三名,部標下龍潭軍三名,合二十七名,今已差病,先爲下送,未差之類,各別救療,隨其差完,鱗次下送之意,敢啓。傳曰,知道。
徐榮輔,以義禁府言啓曰,開城府前留守李家煥,慶州前府尹沈晉賢,開城府經歷崔景岳等,竝令該府,拿問處之事,傳旨啓下矣。李家煥今方待命拿囚,沈晉賢奉命在外云,待其入來拿囚,而崔景岳時在任所,依例發遣府羅將,拿來,何如?傳曰,允。沈晉賢復命後,令政院,以罷職捧傳旨,可也。
徐榮輔,以義禁府言啓曰,時囚罪人李家煥罷職放送,宋載緯,嚴加照律草記,李寅純·金宗明,一倂考律,勘放後,草記事,命下矣。李家煥,罷職放送,而宋載緯傳旨內,舟橋司船隻,分等抽籤,兩湖稅穀,使之載運,而湖南上下游,一倂初運,湖西屬之再運事,新有定式。今者不遵朝令,退斥帖文,欲爲移載他船,外邑之違越朝令,若是無難者,大關法綱,萬萬駭然。拿問處之罪,金宗明傳旨內,新軍餉居末,拿問,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。宋載緯·金宗明,各杖一百收贖,告身盡行追奪,放送。李寅純,江華留守鄭好仁狀啓內,海州稅船,初旣不善護送,致此沈沒,又於初二日午水臭載之事,初三日辰時,始爲牒報,而以至稽滯之故,竟至於日力不足,未盡拯出之境,究厥罪狀,萬萬駭痛。令該府,拿問重勘,罪取考律文,則大典通編漕轉條有曰,漕稅船護送時,不用心致敗,邊將罷黜,見敗船不卽奔告本官者,以不應爲律論,大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十奪告身三等,犯枉法受贓外,笞杖竝收贖,名例有曰,二罪俱發,以重者論矣。李寅純,從重論,杖八十收贖,奪告身三等,放送,何如?傳曰,允。金宗明·李寅純,何足責?罷黜放送。宋載緯,則莫嚴者紀綱,而幺麽邑宰,不知嚴畏,旣冒法禁,又敢以不成說之說,游辭於置對之時,如許頑慢守宰,不可循例歇勘,卽其地定配,可也。
校理徐有鍊疏曰,伏以,臣之老父,纔經重感,餘症尙未快愈,臣之情理,豈有離捨供職之勢,而當此本館番次之苟艱,臣之一向虛縻,久闕就直,揆以義分,萬萬惶悚,遂不得不入直矣。卽接家信,臣父之病,自昨越添,頑痰結塞,勺水不入,咳喘孔劇,元氣澌綴,擧家焦遑,促臣歸護。臣自聞此報,方寸煎灼,按住不得,忙陳短章,徑出禁扃。伏乞聖慈,俯垂憐察,亟命遞改臣職,仍治臣擅離之罪,以肅朝綱,以安賤分,千萬幸甚。答曰,省疏具悉。爾其勿辭,救護父病。
修撰李遇濟箚曰,伏以,掌令兪漢人,以臣見識鹵莽,言議拙訥,淸朝耳目之任,自知不稱。且臣於年前忝叨是職,適當聲討方張之日,蒼黃詣闕,門鑰已下,卽陳一疏,粗伸沬血之義,而玉署之臣,謂臣未及參啓,論斥備至,至請竄配。雖荷聖明曲賜寬貸,而私心惶懍,至今冞切,不可以言出情外,事屬已往,有所自恕,揚揚冒廁於臺次也決矣。新除之下,何敢爲承膺之計,而召牌嚴臨,飭敎繼下,雖不得不入肅,而以此情踪,其何可一刻晏然冒據乎?引嫌而退,旣有情勢,宜伸廉隅,請掌令兪漢人遞差。取進止。答曰,省箚具悉。處置事,依施。
癸丑三月十二日辰時,上御重熙堂。左副承旨入侍,稟事閣臣,同爲入侍時,左副承旨徐榮輔,記事官李海淸,記注官金良倜,記事官洪樂游,京畿監司徐鼎修,以次進伏訖。上曰,王大妃殿進御加味蔘橘飮,自今日,一貼式,限五貼煎入。出榻敎鼎修曰,道內還穀,自來不敷,雖在常年,每請加分,而至於今年,民間形勢,尤爲艱乏,農糧種子,專靠還上,願付之戶,比前倍蓰。以其應分之數,萬無排巡之望,依近年已例,就留庫中,酌量加分,而分給數爻待畢分狀聞,何如?上曰,依爲之。鼎修曰,本道昨年田農,峽野俱歉,而太穀尤甚。今當田稅捧納之時,村間旣乏所儲,市上亦無所賣,東西鳩買,充納無路,方此罔措矣。日前,因水原留守陳達,本府稅穀,旣有待秋退捧之命。道內各邑,初無彼此之別,則宜蒙一視之澤,而此非自下所敢遽然仰請者,適因言端,敢此仰達,下詢廟堂處之,何如?上曰,民勢旣如此,其中最難捧處,許令待秋上納,今日內,知委諸邑,俾勿吏緣爲奸,必須民蒙實惠,列邑擧行。當自廟堂,從近發送備郞,潛行摘奸,預以此意,嚴飭,可也。出擧條命退,諸臣以次退出。
上在昌德宮。停常參·經筵。
上詣景慕宮入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
鄭澤孚啓曰,大司憲李義行,疏批未下,執義·掌令二員,持平二員未差,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將軍來言,今日本廳軍兵,日次私習云矣,敢啓。傳曰,知道。
以右副承旨李益運牌不進罷職傳旨,傳于南公轍曰,只推,更爲牌招。
傳于鄭澤孚曰,左副承旨許遞,前望單子入之,待下批牌招察任。
承旨前望單子入之,南公轍落點。
傳于鄭澤孚曰,右承旨,持此御題及酒餻,馳往泮宮,居齋儒生與泮長,分饋,收券以入。
傳于李書九曰,居齋儒生試取居首生員李允謙,甚貴矣,直赴殿試。三中進士姜彝天,紙三卷,三下一進士金秀臣,三下二進士宋翼淵,各紙二卷賜給。
李書九,以兵曹言啓曰,本曹佐郞兪〈漢〉寓,身病猝重,屢度呈狀乞遞,宿衛重地,不可久曠,今姑改差,何如?傳曰,允。
李書九,以兵曹言啓曰,慶熙宮衛將朱道煥,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
南公轍,以訓鍊都監言啓曰,今三月十三日,景慕宮展拜時,因兵曹節目,金虎門軍三十名,把摠李厚在,哨官兪鉉商率領,挾輦侍衛,金虎門軍五十名,哨官李琦鉉率領,出付排立當次營門,還宮後,還入直所,而竝待標信擧行之意,敢啓。傳曰,知道。
南公轍,以禁衛營言啓曰,明日試射時,弘化門入直哨官吉殷春,當爲應試矣。應試間,以出番哨官金命崑,待標信姑令代直,而事畢後,還爲入直之意,敢啓。傳曰,知道。
南公轍,以御營廳言啓曰,今三月十三日景慕宮展拜時,依兵曹節目,集春營入直軍五十名,新營入直千摠申大觀,領赴于禁衛營都領陣,該入直哨官楊泰陽,率該哨標下軍七名仍直,東營入直軍三十名除出,入直把摠徐有建,率領宮大門外把守,而竝待標信出用,解嚴後,各還本處入直之意,敢啓。傳曰,知道。
鄭澤孚,以義禁府言啓曰,時囚罪人金樂瑞·尹興權等,以草記照律事,命下矣。傳旨內,金樂瑞補城穀全未捧,尹興權舊軍餉全未捧,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡令追奪,雜令條有曰,王府決杖者,代以金贖矣。金樂瑞·尹興權,各杖一百收贖,告身盡行追奪,放送,何如?傳曰,依昨日金宗明等例,勘放,可也。
鄭澤孚,以義禁府言啓曰,金樂瑞·尹興權等,照律草記批旨內,依昨日金宗明例,勘放事,命下矣。金樂瑞·尹興權等,依金宗明例,罷黜放送之意,敢啓。傳曰,知道。
正使朴〈宗岳〉疏批,答曰,省疏具悉卿懇。傳諭言之,臺批亦言之矣。我國之俗,本嗜孟浪之說,稍久則孰不知之乎?安心入來復命。仍傳曰,此批答遣史官,傳諭。原本未下。
癸丑三月十三日卯時,上詣景慕宮。展拜入侍時,行都承旨徐邁修,行左承旨李書九,右承旨徐榮輔,左副承旨金孝建,同副承旨鄭澤孚,記事官李海淸,假注書鄭文始,記注官金良倜,記事官洪樂游,檢校直閣南公轍,以次隨駕。上具翼善冠·衮龍袍,乘輿出永淸門,由明政門,入逌瞻門,詣齋室。少頃,就板位行再拜禮,仍詣殿內,奉審訖,還御齋室。少頃,乘輿入弘化門·明政門·永淸門還內。諸臣以次退出。
癸丑三月十三日辰時,上御春塘臺。試射入侍時,行左承旨李書九,右承旨徐榮輔,左副承旨金孝建,記事官李海淸,假注書鄭文始,記注官金良倜,記事官洪樂游,試官右參贊鄭民始,行司直金文淳,壯勇使金持默,副司直尹行任,檢校直閣南公轍,以次隨駕。上具戎服,乘輿出延生門,由靑陽門至幕次,下輿陞座訖。上曰,試官除肅拜,左承旨與金文淳·尹行任,試取於丹楓亭,可也。孝建曰,才取執鼓。上曰,知道。試取訖,上還內,諸臣以次退出。
上在昌德宮。停常參·經筵。
南公轍啓曰,大司憲李義行,疏批未下,執義·掌令二員,持平二員未差,監察茶時之意,敢啓。傳曰,知道。
傳于徐榮輔曰,同副承旨,馳詣宗廟·景慕宮,奉審摘奸以來。
徐邁修啓曰,藥房都提調洪樂性,提調金文淳,副提調徐邁修,爲承候來詣請對矣。傳曰,入侍。
傳于李益運曰,回還正使入侍。
傳于南公轍曰,應製居首儒生入侍。
兵曹口傳政事,副司果兪漢寓單付。
傳于李益運曰,政官牌招開政。
徐榮輔,以吏曹言啓曰,玉堂東壁,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書徐有防受由,參判丁範祖進,參議未差,右承旨徐榮輔進。啓曰,判書徐有防受由,參議未差,小臣獨政未安,何以爲之?敢稟。傳曰,仍爲之。以尹羽烈爲執義,申大尹爲司諫,姜文會·尹光普爲掌令,鄭尙愚·韓致應爲持平,李祉永爲獻納,金履信爲敦寧都正,沈鳳錫爲兵曹佐郞,承文博士單宋應望,以鄭東觀爲應敎,申馥爲副修撰,洪良浩爲藝文提學,金禧燮爲軍資正。
兵批,判書趙宗鉉進,參判林濟遠,參議李濟萬病,參知李文會入直,左副承旨李益運進。以鄭寅煥爲同知,金挺麗爲慶熙將,都啓衫爲景福將,曺允彦爲都摠都事,金鎭九爲慶尙右兵虞候。副護軍宋翼孝·洪秉益·兪漢人,副司直閔台爀·金孝建,副司果李聖弼,竝單付。以李偃爲中樞經歷,柳光濂爲訓鍊主簿,白宗海爲武兼,安必濟爲訓鍊判官。訓鍊都監把摠鄭宅興,今加折衝,加資事承傳。
李書九,以弘文館言啓曰,本館上番,連日闕直,事甚未安,今日新除授玉堂,竝待下批,仍卽牌招,以爲推移入直之地,何如?傳曰,允。
癸丑三月十四日辰時,上御迎春軒。藥房承候入侍時,都提調洪樂性,提調金文淳,副提調徐邁修,記事官李海淸·洪樂游,一提學鄭民始,原任直閣徐鼎修·尹行任,檢校直閣徐榮輔·南公轍,以次進伏訖。樂性等曰,日間聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,嘉順宮産後,二七載屆,諸節一樣太平萬安,下情不勝喜幸矣。上曰,戶曹參判,聞在摠府直所,使之入侍。賤臣承命出,與戶曹參判洪義榮,偕入進伏。是時元子侍坐,諸臣一齊仰瞻。元子,指諸臣曰,此都提調也,此提調也,此都承旨也,此一提學也,以次指諸臣。樂性等,齊聲仰奏曰,臣等向於直宿時,獲瞻睿姿,已爲屢日,而尙今記有,面面各指,無一差爽,天姿之英睿,知思之聰明,可以仰揣,臣等不勝歡忭蹈舞之至矣。上敎元子,各施賞賜于諸臣,元子以筆書老人豹皮四字,親授于都提調,又書提調父敦都五字,親授于提調,又書都承旨貫子五字,親授于副提調,又書畿伯父敦都五字,親授于畿伯。諸臣雙擎拜受曰,寶墨淋漓,一筆揮灑,氣像之宏大,筆力之雄健,往古來今,未嘗覩聞矣。此實吾東方億萬年無疆之休,臣等獲逢太平聖世,至被曠世之異渥,榮寵所及,罕古無比矣。上曰,侍從父加資人之拘於格例,雖不檢擬於敦都,而元子旣已書給,其在識喜之道,何拘常例?今日政調用,可也。仍命書傳敎曰,政官牌招開政。上敎元子,誦關睢·葛覃,元子誦關睢,又誦葛覃三章,英音弘亮,句讀精朗。諸臣莫不聳聽而歡欣仰奏曰,臣於向日,仰聆誦讀此章之敎,不勝奇喜,而猶以爲或只誦一二章矣。今日親聽講音,兩篇許多章句,無遺突誦,音吐英朗,區區歡慶之心,直欲蹈舞矣。衣尺學語之時,不但曉解文字,經傳如是成誦,天縱之姿,卓越千古,好學之誠,可見性成。臣等竊以爲文王關睢·葛覃之聖化,復見於今日矣。命退,諸臣以次退出。
癸丑三月十四日辰時,上御迎春軒。應製居首儒生入侍時,行都承旨徐邁修,右承旨徐榮輔,右副承旨南公轍,記事官李海淸·洪樂游,以次進伏訖。上命呼新來,仍敎李允謙曰,爾是誰某之族乎?允謙曰,近族無立朝矣。上曰,爾是侍下乎?允謙曰,重侍下矣。上曰,使本營賜樂,又令宣惠廳,給米事,分付,可也。仍敎允謙曰,爾是重侍下,故特命賜樂目闕下,張樂出去,可也。命退,諸臣以次退出。
癸丑三月十四日辰時,上御誠正閣。回還正使入侍時,行左承旨李書九,假注書鄭文始,記注官承膺祚,判府事朴宗岳,以次進伏訖。上曰,萬里行役,無事往還,爲卿喜幸。宗岳曰,此莫非王靈攸曁。承候隔年,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。宗岳曰,中宮殿氣候,何如?上曰,一如矣。宗岳曰,元子宮氣候,何如?上曰,卿其從近入來,見之,可也。宗岳曰,嘉順宮順産,下情不勝欣幸。上曰,順産誠可喜也。宗岳曰,惶悚則極矣。閱歲積違,仰瞻天顔,若何?上曰,唯。宗岳曰,髭髮似勝於前日,不勝幸忭矣。上曰,唐錢事,初爲譯舌輩所願,不得已咨請淸朝,而予亦料其不給矣。果皇帝不許,至於沿路而嚴加禁戢云。大抵恩禮自恩禮,法禁自法禁,六十年治平,實由於化綱之不紊,可謂英明矣。近聞閭巷間,辭說奇怪云,卿亦聞知乎?宗岳曰,外間所聞,果然不勝紛紜,此則當自起自滅矣。然臣不善周旋之罪,固有之。又況咨文中一句語,亦不能爭執,順受以來,臺言旣峻發,以此情踪,何敢生對此前席之望,而耿耿下沈,冒沒登筵,尤切悚惶,而以國體言之,使臣宜被重典,乞賜處分焉。上曰,蓋此事,若探彼中事情而爲之,則何以至此耶?宗岳曰,禮部下屬輩,我國譯舌輩,皆云可成云,故果呈咨文矣。終不許施,愧憤何言,而彼人之如是疑阻,實是意外矣。上曰,孔姓族譜得來乎?宗岳曰,孔氏子孫,皆在遠鄕,故不能得來矣。上曰,退去調養,可也。仍命退,諸臣以次退出。
上在昌德宮。停常參·經筵。
李益運啓曰,大司憲李義行疏批未下,執義尹羽烈,掌令姜文會,持平韓致應·鄭尙愚牌招不進,掌令尹光普在外,監察茶時之意,敢啓。傳曰,知道。
李書九啓曰,同副承旨鄭澤孚,今日不爲仕進,卽爲牌招,何如?傳曰,允。
李益遇啓曰,備邊司郞廳來言,今日本廳日次而大臣身病,不得來會云矣,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,吏曹郞廳來言,御覽官案修正次,請出矣,敢啓。
傳于李益運曰,右承旨·左副承旨入侍。
傳于徐邁修曰,左承旨入侍。
南公轍啓曰,合辭闕啓,已至多日,事甚未安,正言呂駿永,引避退待,尙未處置,今日政新除授兩司諸臺,竝待下批牌招,何如?傳曰,允。
以全羅監司權狀啓,和順縣民家失火,人物燒燼事,傳于徐邁修曰,當春接濟,猶以爲念,況被燒失所,如彼不少,極爲矜念。本邑雖曰之次,若不別般顧恤,何以奠活?令道臣,各別賙給,嚴飭結構畢奠接後,形止狀聞事,令廟堂,分付。
以慶尙監司鄭大容狀啓,春享各祭設行事,傳于南公轍曰,纔令各別申飭,俾有一新之效,而本道各處享所,尤有異於他道,尋常祀典,廟宇精緻,諸具咸備,雖別遣摘奸,果不執頉乎?卿其詳問各邑,可以修改處,待畢賑卽爲修改,而擧行形止,修改緣由,皆卽狀聞事,回諭。
以江原監司尹師國狀啓,道內遺棄兒收養事,傳于南公轍曰,春煦日長,艱食之狀,如在目中,壯者之塡壑,尙不能晷刻弛心,況老弱乎?至於典則頒下之後,實效漠然,而如此顑頷之時,道伯·守令,亦果着意申飭乎?更令該廳嚴飭京外。以所報之數爻言之,各邑各異,不知何者新入,何者前在,此亦令該廳,指一釐正知委。
南公轍,以兵曹言啓曰,五衛將朴來源,身病猝重,時月之內,無望供職,呈狀乞遞,忠壯衛丁好南,前任訓戎僉使,時在任所,而上來間本廳番次苟簡云。宿衛輪番之任,不可久曠,竝改差,何如?傳曰,允。
徐邁修,以訓鍊都監言啓曰,本局哨官洪汝直,身病甚重,勢難察任,改差,何如?傳曰,允。
徐邁修,以義禁府言啓曰,李寅純·金宗明·宋載緯等,照律草記批旨內,金宗明·李寅純,何足責?罷黜放送。宋載緯,則莫嚴者紀綱,而幺麽邑宰,不知嚴畏,旣冒法禁,又敢以不成說之說,游辭於置對之時,如許頑慢守宰,不可循例歇勘,卽其地定配可也事,命下矣。金宗明·李寅純,罷黜放送,宋載緯,忠淸道靑陽縣,卽其地定配,而以批旨內辭意,具罪目,依例發遣府羅將,押送配所之意,敢啓。傳曰,知道。
大司諫申光履疏批,答曰,省疏具悉。首陳事,不允。使臣事,大抵通錢之咨,非使臣之自求齎去,卽詢于廟堂者,亦非廟堂之擅決,朝廷之不拒也。然回咨措語,與呈咨事實,猶未及聞知,待其復命,欲爲嚴處矣。昨見回咨,其數句之語,不但言言切是,別無礙眼處。況回咨語意之循例守禁,亦非皇旨也,則我國之又送回咨,猶似不緊,更當量處。然則旣無辱命之可言,而亦無關於我國紀綱矣。柳戇事,果如所聞,尤爲辜負,依施,李敬一事,亦爲依施。卿其勿辭行公。
癸丑三月十五日卯時,上御重熙堂。左承旨入侍時,行左承旨李書九,假注書鄭文始,記注官承膺祚,記事官洪樂游,以次進伏訖。上命書九,讀公事書判付訖。仍命退,承史以次退出。
癸丑三月十五日辰時,上御重熙堂。右承旨·右副承旨入侍時,右承旨徐榮輔,右副承旨南公轍,記事官李海淸,記注官安經心·金良倜,以次進伏訖。上命書傳敎曰,回咨撰送一款,當量處之意,已有筵敎矣。今番出來咨文,卽回咨也,我國更爲措語回咨爲可乎,抑已之乎?咨語中,別無礙眼處,不過曰嗣後謹遵定例,毋得恃恩,妄有瀆陳,自干未便等語而已,今此恃恩云云,卽承接天朝法制之句而言也。況不爲轉達,以禮部自下之意論理者,則亦豈有拔例稱例之擧哉?然我國咨請,旣涉違禁,則據理守禁之說,不可無一番回咨乎?令廟堂,與原任大臣及諸宰相議,指一草記事知悉。命退,承史以次退出。
上在昌德宮。停常參·經筵。
藥房提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
南公轍,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李書九啓曰,大司憲李義行疏批未下,執義尹羽烈,掌令姜文會,持平韓致應·鄭尙愚傳旨未下,掌令尹光普在外,監察茶時之意,敢啓。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,正言呂駿永,引避退待,已至多日,尙未處置,事甚未安,大司諫申光履,卽爲牌招,何如?傳曰,允。
傳于李書九曰,左承旨·同副承旨入侍。
李書九啓曰,大司諫申光履,上疏前留守柳戇,更爲嚴勘事,依施矣。以何傳旨捧入乎?敢稟。傳曰,拿問査勘,可也。
以兵曹軍號,傳于南公轍曰,筆劃不謹,當該堂上遞差。
以備邊司啓目,統營所管漁稅釐正,依道啓施行事,傳于李益運曰,如許回啓,今始初見。伊時下敎,何等丁寧?況民弊之切痼,聞之熟矣,則有司堂上尹行任之名以回啓,焉敢爲此癡人說夢,拖泥帶水之計掩覆嶺伯之罪,循例回啓乎?況回啓措語,亦豈成說乎?爲先越俸五等,爲弊之所以然,作奸所由來,一一明言,條條細評,今日內行會,更令報來後,回啓無一言,着銜堂上,從重推考。
以京畿監司徐鼎修狀啓,楊州牧使李敏采牒呈,判府事金鍾秀上京形止馳啓事,傳于鄭澤孚曰,此狀啓決知其爽實。旣有從便待召命時,或上來之命,則必無無端上來,適聞大臣,因私出他云矣。該牧必以此誤聞而報營者,大臣去就,事面不輕,奏御文字,尤當致愼,則忽以上京形止,迫鍾登聞,萬萬駭然。雖使査實狀聞,不可仍而置之,該牧使李敏采,令該府,拿問處之。
以慶尙監司鄭大容狀啓,道內各邑六等分賑飢口穀數,成冊上送事,傳于鄭澤孚曰,凡事何事,不念終怠之戒,而況賑事乎?近聞賑穀,非不多聚,賑口非不廣抄,公穀之外,民間蓋藏,冒禁勒貿,飢口見漏,道路捐瘠,傳說聒耳。若此而賑豈有實效,民豈能賴活?皆由不畏法綱而然者,要待繡衣之復命,以憑其虛實而處之。先令道伯,知此提察,俾免從後抵罪之弊事,令廟堂,嚴飭。
以江原監司尹師國狀啓,寧越府民家失火,倉穀被燒事,傳于鄭澤孚曰,以尤甚邑,民戶被燒,至過十戶,極爲矜念。燼餘穀物,下秩中折半劃給渠輩,一以爲糜粥糊口之資,一以爲結構庇身之需。亦令道伯,嚴飭地方官,以劃給穀物,計口分給,仍又斫給材木,斯速奠接。其餘條件,依狀請,令廟堂考例擧行之意,措辭行會。
注書李海淸病,代以李弘達爲假注書。
以行副司直徐龍輔上疏。傳曰,使事辭職一款,正使批略及之。以前任完伯時事,譴削現告,有復命後捧傳旨之命,此疏還給。
癸丑三月十六日辰時,上御誠正閣。左承旨·右承旨·同副承旨入侍時,行左承旨李書九,右承旨徐榮輔,同副承旨鄭澤孚,假注書鄭文始,記注官金良倜,記事官洪樂游,以次進伏訖。上曰,同副上疏,可謂效一日之責,予以惜卵之義,又爲其久次,特爲點下於承旨望矣。仍命書九,讀公事書判付訖。仍命退,諸臣以次退出。
上在昌德宮。停常參·經筵。
李書九啓曰,大司憲李義行疏批未下,執義·掌令一員,持平二員未差,掌令尹光普在外,監察茶時之意,敢啓。傳曰,知道。
李益運啓曰,來二十一日輪對日次矣,敢稟。傳曰,爲之。
傳于徐榮輔曰,左承旨·右承旨入侍。
傳于徐榮輔曰,回還書狀官入侍。
李益運啓曰,卽者義禁府都事來言,時囚今日內,捧供事,命下矣。判義禁李文源,知義禁李得臣病不進,同義禁柳誼,謂有親嫌,只有同義禁權以綱一人,無以備員開坐云。特敎之下,如是稽滯,屢度催促,終不擧行,事甚未安。判義禁李文源,知義禁李得臣,推考,同義禁柳誼,强稱親嫌,無意赴坐,尤極未安,從重推考,竝卽牌招,以爲備員捧供之地,何如?傳曰,允。
李益運啓曰,判義禁李文源,知義禁李得臣,同義禁柳誼牌不進推考傳旨,今方捧入,而特敎開坐之下,如是違牌,不卽擧行,事甚未安,更卽牌招,何如?傳曰,允。同義禁柳誼許遞,令該曹口傳差出。
傳于徐榮輔曰,三月朔抄啓文臣親試,明日爲之。
李書九啓曰,三日製,當於抄啓文臣親試日,同爲試取事,曾有下敎矣。弘文提學李秉鼎,待開門牌招,何如?傳曰,允。通方外。
李書九啓曰,西北別付料親臨試射,每年春季朔初一日取稟,曾有定式矣。今春季朔試射,以何日爲之乎?敢稟。傳曰,明日爲之。
李書九啓曰,明日抄啓文臣親試及試射試官中,時無職名人,令該曹口傳付軍職,何如?傳曰,允。
吏曹口傳政事,以洪義榮爲同義禁。
兵曹口傳政事,行副司直徐龍輔·沈晉賢。
以忠淸監司李亨元狀啓,沔川郡守朴始榮,德山縣監金直休罷黜事,傳于李書九曰,船人之瞞告,非守令之罪,兩邑倅勿罷,令舟橋堂上,査實嚴處。
李益運,以內醫院官員,以都提調意啓曰,御藥事體,何等至重?前後飭敎,又復截嚴,則身爲醫官,爲有一分嚴畏誠謹之心,尤宜各別審愼,多岐搜求期於購納眞品,而今此貿來藿香,毋論莖葉,俱極品劣,全不合於湯劑所用,其恬不動念,循例購貿之狀,節節頑濫,萬萬痛駭。雖以灣尹事言之,昨冬旣承考閱後處置狀聞之下敎,則以此不可用之藥材,尋常看過,無一言登聞者,極爲駭然。臣文淳,旣不能審察,亦未卽請勘,不勝惶恐待罪,而其在重御藥存紀綱之道,不可不嚴處。義州府尹趙鎭宅,令該府,拿問定罪,當該醫官卞觀海,依前下敎,押送灣府,嚴棍充軍,以懲頑習。傳曰,允。灣尹則廉財之聲,至及九重之深遠,不但邊門有恃,彼人之例給贈遺,亦且辭而却之云。得人之效,有如是,御供雖重,豈可以寸朽棄良材?拿問一款,特爲勿論,嚴飭該府,隨事益務殫竭之方,俾有贖愆之實效,可也。
南公轍,以備邊司言啓曰,回咨當否,依下敎議于原任大臣及諸宰,則行知中樞府事李命植,行司直鄭昌順,左參贊鄭民始,行司直金文淳,右參贊李,兵曹判書趙宗鉉,行副司直洪秀輔·金尙集,禮曹判書閔鍾顯,刑曹判書李敬懋,行副司直徐有大·李邦一·李漢豐,開城留守金魯永,以爲今此回咨,辭意只是泛論,日後非有指斥之言,不過遵守法制,而初無皇旨承受,別爲移咨,恐涉張大,置之似宜云。行漢城判尹李文源,戶曹判書沈頤之,行副司直李秉鼎·金持默,行大司成沈煥之,以爲所請見格,稱謝無義,而觀此回咨辭意,開示法例,備說流弊,在我之道,以慮及嗣後,曲賜開導之意,回咨入送似好云。領府事洪樂性,判府事朴宗岳,病不收議。臣履素愚見,彼國回咨,不過遵守法制,且其遣辭句語,乃是嗣後期勉之意,則別無可謝之義,不必更爲回咨,而判府事蔡濟恭,以爲彼咨雖曰回答,我咨當初我咨,旣違會典所禁,而彼乃以此據理,則在我國道理,似不宜聽若不聞,撰送回咨,一番謝過,恐爲不可已之事云。判府事金鍾秀,以爲觀此咨文辭意,則不可無回咨稱謝之擧云矣。原任大臣之意如此,上裁,何如?傳曰,回咨撰送,可也。
癸丑三月十七日辰時,上御重熙堂。右副承旨入侍時,右副承旨南公轍,假注書鄭文始,記注官金良倜,記事官洪樂游,書狀官金祖淳,以次進伏訖。上命公轍,讀公事書判付訖。仍命退,諸臣以次退出。
癸丑三月十七日辰時,上御重熙堂。左承旨·右承旨入侍時,行左承旨李書九,右承旨徐榮輔,假注書鄭文始,記注官金良倜,記事官洪樂游,以次進伏訖。命書榻敎曰,抄啓文臣試射試官中,罷削人敍用,同罪未敍人,一體敍用。上曰,金吾罪囚,今日內捧供以入之意,分付,可也。賤臣承命出傳。仍命退,承史以次退出。
上在昌德宮。停常參·經筵。
李益運啓曰,大司憲李義行疏批未下,執義·掌令一員,持平二員未差,掌令尹光普在外,監察茶時之意,敢啓。傳曰,知道。
鄭致淳啓曰,禁衛營將官來言,今日本營軍兵,日次私習云矣,敢啓。傳曰,知道。
鄭致淳啓曰,御營廳將官來言,今日本廳軍兵,日次私習云矣,敢啓。傳曰,知道。
徐榮輔啓曰,來二十一日朝參日次矣,敢稟。傳曰,停。
李益運啓曰,弘文提學李秉鼎牌不進推考傳旨,今方捧入,而三日製命下之後,如是違牌,事甚未安,更卽牌招,何如?傳曰,允。
李益運啓曰,弘文提學李秉鼎旣已承牌,奎章閣提學鄭民始,藝文提學洪良浩,一體牌招,以爲同參考試之地,何如?傳曰,允。
鄭致淳啓曰,正言呂駿永,引避退待,已至多日,尙未處置,事甚未安。大司諫申光履,卽爲牌招,何如?傳曰,允。
承旨前望單子入之,鄭致淳落點。
以明日皇壇望拜禮,取稟。傳于李益運曰,謹當親行矣。
李益運啓曰,望拜禮時,兩司長官當爲進參,大司憲李義行疏批未下,大司諫申光履,卽爲牌招,以爲淸齋之地,何如?傳曰,允。
以兵曹節目,傳于鄭致淳曰,皇壇望拜禮時,訓將例率出番軍排立,而因一番特敎,以入直軍擧行,便成前,事體不然,此後依舊例,稟旨擧行。明日則率出番軍五哨,排立事,分付。
李益運啓曰,明日望拜禮時,兩司侍臣,當爲進參,而憲府則掌令尹光普在外,執義一員,掌令一員,持平二員未差,諫院則正言申溆未署經,呂駿永引避退待,司諫一員,獻納一員未差,無以備員進參,何以爲之?敢稟。傳曰,政官牌招開政。
南公轍啓曰,都承旨徐邁修牌不進推考傳旨,今方捧入,而今日齋宿,承旨當爲備員,所當更請牌招,而拘於廳規,不得請牌,何以爲之?敢稟。傳曰,牌招。
徐有秉啓曰,吏曹參判丁範祖牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
李益運啓曰,吏曹參判丁範祖再牌不進推考傳旨,今方捧入,而開政命下之後,如是違牌,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李益運啓曰,吏曹參判丁範祖三牌不進推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,許遞,前望單子入之,待下批,待開門牌招開政。
吏曹參判前望單子入之,李在學落點。
兩司前望單子入之,掌令鄭東榦,持平李相璜落點。
傳于徐有秉曰,時囚,皆令今日內,以草記議處照律。
以統制使李潤慶狀啓,蛇梁萬戶之代,令該曹差出,催促下送事,傳于南公轍曰,令該曹口傳差出,待下批今日內除辭朝,給馬下送。
兵曹口傳政事,以禹德中爲蛇梁萬戶。
禁府啓目,楊州牧使李敏采原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?啓,以公罪勘放,以便大臣之意爲良如敎。又啓目,開城府經歷崔景岳原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?啓,依允。又啓目,江華前留守柳戇原情云云。傳旨內辭緣,泛稱遲晩,所當請刑是白乎矣,年過七十,且經侍從,勿爲請刑,載在大典通編,議處,何如?啓,依允。又啓目,橫城前縣監李顯益·金致晙原情云云。金致晙段,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?啓,放。李顯益段,問目內辭緣,泛稱遲晩,刑推得情,何如?啓,除刑推議處爲良如敎。
義禁府啓目,時囚罪人李敏采原情公事判付內,以公罪勘放事,命下矣。李敏采,傳旨內,此狀啓,決知其爽實,旣有從便待召命時,或上來之命,則必無無端上來,適聞大臣,因私出他云矣。該牧必以此誤聞而報營者,大臣去就,事面不輕,奏御文字,尤當致愼,則忽以上京形止,迫鍾登聞,萬萬駭然。雖使査實狀聞,不可仍以置之,拿問處之,罪取考律文,則大明律公式條有曰,奏事錯誤者,杖六十矣。李敏采,以公罪杖六十收贖,放送,何如?傳曰,允。如有功議,各減一等,可也。
徐有秉,以義禁府言啓曰,時囚皆令今日內,以草記議處照律事,命下矣。時囚罪人崔景岳段,祀典何等敬謹,飭敎何等諄複,而莫重祭器,有此破傷之物,而不能隨卽修改,其昏謬不職之罪,在所難免。以此照律,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。崔景岳,杖一百收贖,告身盡行追奪,放送。李顯益·金致晙等段,糴糶法意,本自嚴重,而以未捧之穀,謂以已捧,虛錄磨勘,論其所犯,俱極痛駭。竝以此照律,取考律文,則大典通編倉庫條有曰,還上虛錄守令,徒三年定配,又五年禁錮,推斷條有曰,犯私罪,杖一百以上之罪,告身盡行追奪矣。李顯益,告身盡行追奪,又五年禁錮,黃海道鳳山郡洞仙驛徒三年定配。金致晙,告身盡行追奪,又五年禁錮,甕津府文羅驛徒三年定配,而以議啓內辭意,具罪目,依例發遣府書吏,押送于各其配所。柳戇段,觀其所供,搜驗時所收,不過花盆臼竹等物爲辭,而臺疏中,以爲所收諸物,未聞補用於公費,船漢怨聲,徒致狼藉於都下云爾,則不可以囚供之自明,有所準信,令該道道臣,詳査狀聞後,更爲稟處,何如?傳曰,允。如有功議,各減一等,柳戇,行査間保放,可也。
右議政金履素箚曰,伏以,臣猥膺重寄,行且半年,觸事昏憒,無往非罪,而自念受恩如天,圖報無地。惟當驅策向前,豈敢息偃占便,而第臣狗馬賤疾,不比一時尋常症候,蓋自年前落馬重傷之後,脚部之牽引酸痛,苦歇無常,而至於今番,則痛勢倍劇,連日試鍼,而終未得分效,宛轉叫楚,運動無路。日前賓對之懸病,實非得已,雖伏承安心調理之敎,而臣之病裏惶悶,已無可言。況今民事孔殷,聖念憂勤,而緣臣之故,一切應行之事,都歸廢閣,踧踖悚愧,無地自容。乃於此際,伏聞有皇壇展禮之命,而臣之病狀,如上所陳,房闥之間,行步亦艱,雖欲强起參班,其勢末由,不得不略具文字,仰暴衷懇。伏乞天地父母,俯賜諒察,亟許速解臣相職,因勘臣曠務闕禮之罪,俾幸國事,以安私分,千萬幸甚。答曰,省箚具悉卿懇。所愼奉念,卿其安心調理,俟間造朝。仍傳曰,此批答,遣史官,傳諭。
史曹參判丁範祖疏曰,伏以,臣卽聞都承旨臣徐邁修,以日前政望之有拂其意者,捉囚本曹政吏,問其委折,則其所執言,蓋以尹致性之停望,在其掌三銓之時,謂臣宜不敢任意檢擬於臺望也。臣於尹致性,本無私好惡,而大凡人之意見,各自不同,彼或停之,此或擬之,一停一擬,物各付物而已。豈可以己之所停,必人之不擬而禁其或異已耶?何況怒其官而罪其吏?在外惟營邑,在內惟堂郞爲然,未知邁修之於臣,有何體統?臣固不欲較挈,而其在朝廷之禮,決不當使氣凌藉如此,臣誠爲邁修憂之。第臣忝居銓席,政注之間被人操切,疲惱則甚矣。其何以冒當權衡人物之地哉?玆敢猥陳短章,仰暴危懇。伏乞聖明,亟命遞改臣見職,以靖朝象,千萬幸甚。答曰,省疏具悉。雖未知捉囚事實之緣何,凡政吏囚禁,卽示替罪之意也。除非大官,未曾如此,知申事難免率爾,推考。停望之是非,且置之,雖欲解之,停當決折,不易之銓格,卿亦有不審之失,亦爲推考,入來開政。
大司憲李義行疏曰,伏以,臣樗櫟之材也,蒲柳之質也。偏蒙我兩朝雨露之渥,生成之澤,懸車之齒,已是臣家之初有,推恩之資,實亦擧世之所艶,壽域生老,天爵更侈,福過而病痼,宦成而符近矣。天地父母之恩,將何以報答也?尙切犬馬之誠,猶期涓埃之效,而只緣臣性本拙劣,加以昏憒,觸處瘡疣,無非自孽。頃者忝叨見職,適會大論之方張,猥唱諸僚,粗陳嚴討之請,而若箚若避,具未啓徹,此臣之誠淺言輕,貽羞臺閣之甚者也。及其待罪騎省也,擅離衛班,遽遭徑歸之斥,漠未聞知,仍昧竢勘之道,此又臣奉職無狀,措躬顚到之致也。由前由後,其不合更廁任使也審矣。矧可再玷於耳目之重寄耶?迺者誤恩愈摰,宿銜復縻,顧臣平生藉手,不過筋力奔走,無論夷險,寧有逡巡,而僨誤旣至此甚?情勢實爲難强。且臣素患疝癖之證,伊來發作尤頻,方其肆劇,殊在呼吸,前日犯科,亦坐於是,而目下自力,益無其望。召命旣逋,大何尙遲,風憲長席,豈容爲如臣無似養疴之所也?且昨者政望,未見其爲秉公也,而臣得首擬於此一窠者,尤見臣疲軟無能爲,卽夫夫之所揣知也,不稱之實,益無所逃。伏乞聖慈,亟遞臣職,以安私分,仍命勿復檢擬,以重公器焉。臣不敢以言官自處,而駭憤所激,不能耐住,玆敢附陳之。噫嘻,星賊之尙今戴頭,已是朝家失刑之莫大者,而渠乃敢自處以前銜,出汲於鄕里,其往來者爲誰也,其綢繆者何言也?天討不行而一任其偃息,致有此縱恣無忌,自同平人之變怪事,則安知無譸張誑惑,汚俗煽亂之禍,潛滋而暗熾哉?思之及此,毛骨皆竦。地方官之不加防禁,道伯之不能檢飭,俱有厥罪,臣謂星漢父子,亟允臺啓,以絶亂本,其所與相從者,竝卽査究,亦置重典,道伯及當該守令,一依前冬湖南道臣·邊將例定罪,斷不可已也。答曰,省疏具悉。畿伯擬律,極不當。豈特道伯不敢擅爲者?不接於畿內,至于他道亦然,則其可半入江風,半入雲乎?如許疏語,前所未見,勢難例批矣。
都承旨徐邁修疏曰,伏以臣,卽伏見吏曹參判丁範祖到院之疏,以臣日前蹔囚政吏,辭氣噴薄,斥臣以使氣凌藉,至有爲臣憂之等語。噫,臣之所當憂者,而範祖乃反憂之耶?凡停望復擬之規,往復停望之銓官,然後始乃爲之,卽銓家故常也。昨年尹致性之停望,實在臣待罪三銓之時,則今範祖苟有復擬之意,一問於臣,可否停當可也,而忽地復望,大駭人眼,臣果招問政吏,則政吏以未及提告爲言,是罪在政吏,非政官之違,例也。故乍囚卽放,特存故常而已,苟使政官,知而不問於臣。臣雖疲劣,疏斥筵奏,何所不可,而乃歸罪下吏,爲此苟艱巽軟之擧哉?嗚呼,臣之停望致性,憂淑慝之不明也,乍囚政吏,憂政格之或壞也。干範祖甚事,而替吏費辭,氣豪意健,一至於此也,多見其可笑而不足怒也。然其言旣如此,臣何可晏然於榮次乎?試役纔了,拜章徑出。伏乞聖明,遞臣之職,治臣之罪,以快人心,俾靖私義,不勝幸甚。答曰,省疏具悉。卿其勿辭行公。
癸丑三月十八日卯時,上御春塘臺。西北別付料試射,抄啓文臣親試試射入侍時,行都承旨徐邁修,行左承旨李書九,右承旨徐榮輔,左副承旨李益運,右副承旨南公轍,假注書鄭文始,記注官金良倜,記事官洪樂游,抄啓文臣試官一提學鄭民始,原任直提學朴祐源,原任直閣尹行任,行副司直沈晉賢,別付料試官兵曹判書趙宗鉉,別付料兵房李周爀,宣傳官徐有秉,兵曹佐郞尹魯東,以次侍立。上具戎服,乘輿出交泰門,由延生門,詣丹楓亭,降輿陞御座。別付料試官以下,行禮設場後,因詣春塘臺,抄啓文臣·試官以下,行禮訖。上曰,弘文提學入侍。賤臣承命出傳,與弘文提學李秉鼎,偕入進伏。上曰,都承旨持此御題,與弘文提學,偕往泮宮,試取以來。上敎秉鼎曰,昨冬黃柑後,今始通方外,士習卿其申飭,毋令雜亂,可也。上曰,抄啓文臣,先射後製。命立五色小布。抄啓文臣嚴耆等,各分耦試射訖,上命民始,書古詩題朝飯牛暮飯牛懸題訖。上曰,前江原監司入侍。賤臣承命出傳,與尹師國,偕入進伏。上曰,今年道內則民情,何如?麥事亦復,如何?師國曰,春初民情,差勝於昨冬麥農,亦有豐登之望矣。上曰,杆城等民戶,亦皆還集耶?師國曰,本道民戶本來貧殘,善爲移徙。然今則德意所及,民能仰體,幾皆還集安堵矣。上曰,道內寺刹,卿能釐弊云,實爲可嘉。師國曰,金剛山寺刹,略略修改,而其餘寺刹,不能一一修建矣。上曰,新使下去時,御題持去,何日設場云耶?師國曰,念日來會之意,指揮列邑,念一日間,可以試取矣。師國曰,五年在外,今始登筵,玉候健康,元子宮尺衣漸長,下忱不勝欣忭之極矣。上曰,卿則先退。上曰,藝文提學·一提學入侍,修撰李遇濟,兵曹正郞嚴耆,試官加差下。命書傳敎曰,不爲仕進承旨許遞,前望單子入之,待下批牌招察任。又命書傳敎曰,左承旨許遞,前望單子入之,待下批牌招察任。命書榻敎曰,新除授承旨鄭致淳敍用。上曰,明日望拜禮時,齋宿當於北苑,自內從便爲之矣。命書傳敎曰,兩司前望單子入之,待下批,牌招淸齋。又命考試抄啓試券,試射抄啓文臣等頒賞訖,仍命民始等,考試三日製儒生試券訖。命書傳敎曰,三日製賦居首三下一進士李日煒,排律居首三下一進士姜彝天,直赴會試,賦之次三下二生員金處巖給三分,之次三下三進士宋翼淵給二分,排律三下幼學洪俊榮,賦三下幼學鄭時綏·朴宗薰·呂龜永,各給一分。又命書傳敎曰,入格儒生,明日來待。仍命退,諸臣以次退出。
上在昌德宮。停常參·經筵。
皇壇望拜禮罷後,內閣·政院·玉堂·藥房口傳問安。答曰,知道。
李集斗啓曰,禁衛營將官來言,今日本營軍兵,日次私習云矣,敢啓。傳曰,知道。
徐邁修啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,正言呂駿永,引避退待,已至多日,尙未處置,事甚未安。大司諫申光履,卽爲牌招,何如?傳曰,允。
承旨前望單子入之,李集斗·林濟遠落點。
傳于李集斗曰,左副承旨·右副承旨入侍。
傳于徐邁修曰,入格儒生入侍。
傳于南公轍曰,右承旨入侍。
以注書李海淸拿處傳旨,傳于南公轍曰,分揀。
以掌令鄭東榦,持平李相璜牌不進罷職傳旨,傳于南公轍曰,許遞。
持平前望單子入之,鄭觀輝落點。
傳于林濟遠曰,廟謨所重,莫過於民事。見今荐飢之餘,顑頷有塡壑之憂,浮黃溢目,流離載塗。朝廷之上,廊廟之中,雖夙夜念念,如救焚若援溺,以近日之習俗,尙難望視國如家,能效分寸之裨益。況昧然恝然,越視秦瘠,尋常稟覆,莫分頭緖,甚至昨者嶺南沿海民弊事,而駭然又莫甚。此而若徒念下行之嫌,默不一語,則受其困者,獨非無告小民,於是乎自朝至暮,屢煩酬應,古有是否?良覺寒心。此特一事之一事,民憂國計之屬之芭籬邊,年復年來,月異而日不同。莫曰廟謨別無可講,民事別無所爲。信乎古人之言曰,如膠冗未讀書,須就書室,摩挲几案亦好,蓋喩其志在於書,便亦學也。賓對·籌坐,無一猷爲,雖似備例,猶勝於不爲。然大臣聞有所愼,旬日內難以自力云。明日日次,亦將停止,是豈勤政之道乎?諸宰中稟事者,使之來待,此亦古例也。大臣出仕間,姑令依此爲之事,分付。
傳于南公轍曰,吏曹參判李在學牌不進推考傳〈旨〉,今方捧入,而開政命下之後,如是違牌,不卽擧行,事甚未安,更令牌招,何如?傳曰,允。
林濟遠啓曰,合辭連日闕啓,事甚未安,今日政新除授兩司諸臺,竝待下批牌招,憲府未肅拜人員,一體牌招,何如?傳曰,允。
有政。吏批,判書徐有防受由,參判李在學進,參議未差,行都承旨徐邁修進。以宋煥箕爲執義,高宅謙爲司諫,崔重圭爲獻納,尹光普爲副校理,李書九爲兵曹參判,丁範祖爲左尹,李益運爲兵曹參議,林漢浩爲兵曹佐郞,嚴耆爲司僕正。兼掌令金祖淳減下,折衝高殷泰今加嘉善加資事,承傳。
兵批,判書趙宗鉉病,參判李書九,參議李益運未肅拜,參知李文會進,行右承旨林濟遠進。同知都啓衫,副護軍金履信,副司直丁範祖·李書九·鄭澤孚,竝單付。
林濟遠啓曰,卽者議政府錄事來言,右議政金履素,以爲卽伏見下備局傳敎,有萬萬惶蹙者,不敢以賤疾,偃處私次,擔舁走伏金吾門外,恭俟鈇鉞之誅云,仍納命召,何以爲之?敢稟。傳曰,萬萬過矣。安心勿待命,還第事,遣史官傳諭,仍傳命召。
林濟遠啓曰,卽者義禁府都事來言,右議政金履素,今方待命於金吾門外云,係是大臣去就,敢啓。傳曰,知道。
持平鄭觀輝啓曰,臣空疎譾劣,百不猶人,淸朝耳目之任,自知其萬不近似,而意外除旨,忽降於侍衛之際,至有先參班後謝恩之命。臣聞命惝怳,不敢言私,雖不得不章皇出肅,而第臣於己酉冬,忝叨見職,自速恩譴,至被投竄。雖卽蒙宥,而乖損臺風,無復餘地,大僚論斥,極其峻嚴,至今追思,惶愧靡措。臺端一步,便成鐵限,不可以時月之稍久,有所自恕也明矣,以此情踪,其何可一刻晏冒於臺次乎?請命遞斥臣職。答曰,依啓。
大司憲李義行啓曰,臣言議巽軟,知識淺劣,淸朝風憲之長,夫豈有一分堪承之望,而惟是沐浴之義,根於彝性,懲討之請,激自衷憤,頃於治疏辭職之際,附陳目下駭惋之事矣。及承聖批,以畿伯擬律事,責敎截嚴,臣誠惶愧,罔知攸措。夫前冬湖南事,旣與此煞有不同,則臣之一例論斷者,雖出於讎嫉國賊,有此從重之請,而其擬律不審之失,在所難免。以此情踪,其何敢一刻晏然於臺次乎?請命遞斥臣職。答曰,勿辭。
林濟遠啓曰,大司憲李義行,一日再啓煩瀆,退待物論矣,敢稟。傳曰,知道。
鄭致淳,以弘文館言啓曰,新除授副校理尹光普,時在忠淸道尼城地,經筵入番事緊,請斯速乘馹上來事,下諭。答曰,依啓。
鄭致淳,以賑恤廳言啓曰,南部朴井契任掌崔漢成,今月十七日,本洞路傍,得二歲遺棄女兒,政丞契居良女劉召史,欲爲收養,貧不自食,願爲受料,告于本部。自該部,同日牒呈,故依節目給料,使之乳養之意,敢啓。傳曰,知道。
鄭致淳,以都摠府言啓曰,今日入直內三廳武兼禁軍及軍兵等,當爲中日習射,而皇壇望拜禮相値,不得爲之之〈意〉,敢啓。傳曰,知道。
林濟遠,以義禁府言啓曰,李敏采杖六十,以公罪收贖,李顯益·金致晙,告身盡行追奪,又五年禁錮,徒三年定配,照律草記批旨內,如有功議,各減一等事,命下矣。李敏采十三代祖季甸,靖難功臣,李顯益五代祖曙,靖社功臣,金致晙八代祖友曾,靖國功臣云,竝功減一等,李敏采笞五十,以公罪收贖,李顯益·金致晙,告身盡行追奪,又五年禁錮,徒二年半定配之意,敢啓。傳曰,知道。
林濟遠,以義禁府言啓曰,崔景岳,以公罪草記事,命下矣。崔景岳杖一百,以公罪收贖,而無功議云矣,敢啓。傳曰,知道。
判府事朴宗岳箚曰,伏以是日是何日?我聖上風泉之懷,益復如新矣。仍念臣情跡,去益不安,日昨諫疏繼出,此已爲難進之端,而且晨夜疾驅之餘,積瘁成疾,兼以外感之闖入,委席涔涔,末由蠢動,未免闕禮,病裏惶隕,如添一病。伏乞聖明,俯垂諒察,亟命勘臣之罪,以安私分,甚幸甚幸。取進止。答曰,省箚具悉卿懇。卿須安心愼攝。仍傳曰,此批答,遣史官,傳諭。
癸丑三月十九日卯時,上御誠正閣。同副承旨,三日製入格儒生,同爲入侍時,同副承旨鄭致淳,假注書李弘達,記注官金良倜,記事官洪樂游,進士李日煒·姜彝天,生員金處巖,進士宋翼淵,幼學洪俊榮·鄭時綏·朴宗薰·呂龜永,以次進伏訖。上曰,右承旨入侍。良倜承命出,與右承旨林濟遠,偕入進伏訖。上命致淳,問諸儒生職姓名。日煒奏姓名訖。上曰,汝之入格連次矣,退去。彝天奏姓名訖。上曰,汝近來改其文體乎?今番科作,少勝於前矣。後日亦爲愼之,勿用稗說焉。處巖奏姓名訖。上曰,汝近來屢次被抄矣,賦題何不作紫芝之義乎?陳其所見,可也。處巖曰,場中之忙急所致也。上曰,退去。翼淵奏姓名訖。上曰,年幾何?翼淵曰,二十七歲矣。上曰,今番汝自書乎?對曰,然矣。上曰,汝每文皆能爲之,必爲篤勉,以思決科之道。仍命誦奏其文。上曰,退去。俊榮奏姓名訖。上曰,汝爲新及第,致榮之弟乎?對曰,然矣。上曰,汝能工於詩乎?俊榮曰,有若干工矣。上曰,誦奏其文。俊榮誦奏數句訖。上曰,汝自書之乎?對曰,借書矣。上曰,退去。時綏奏姓名訖。上曰,賦工爲幾首?對曰,五百首矣。上曰,年幾何?對曰,三十歲矣。上曰,退去。宗薰奏姓名訖。上曰,年幾何?對曰,二十一歲矣。上曰,汝能工於賦乎?宗薰曰,賦則不能多做矣。上曰,詩則做幾首?宗薰曰,做二百矣。上曰,退去。龜永奏姓名訖。上曰,誦奏其文。龜永誦奏一句訖。上曰,汝之工夫,似不若汝兄矣。仍命退,承史以次退出。
癸丑三月十九日辰時,上詣皇壇。望拜禮入侍時,行都承旨徐邁修,左副承旨徐榮輔,右副承旨南公轍,同副承旨鄭致淳,假注書李弘達·鄭文始,記注官金良倜,記事官洪樂游,一提學鄭民始,原任直提學朴祐源,原任直閣尹行任,以次隨駕。上具翼善冠·衮龍袍,出集聖門,詣齋殿,改具黑團領袍。命書傳敎曰,坐直承宣之擧行駭然。當該承旨遞差,前望單子入之,待下批牌招,先隨駕後謝恩。又命書傳敎曰,持平鄭觀輝,先參班後謝恩。又命書傳敎曰,當該實注書,拿處。仍詣版位,行四拜禮訖,上還詣齋殿,改具衮龍袍,乘輿還內。諸臣以次退出。
上在昌德宮。停常參·經筵。
自午時至人定,灑雨下雨,測雨器水深七分。
林濟遠啓曰,大司憲李義行引避退待,執義宋煥箕在外,掌令二員,持平二員未差,監察茶時之意,敢啓。傳曰,知道。
李集斗啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
南公轍啓曰,備局稟事堂上李文源·沈頤之·閔鍾顯·李邦一,依下敎來待矣。傳曰,入侍。
以輪對官望單子,傳于李集斗曰,後日次來待。
以全羅監司權狀啓,列邑所在原還餉留庫中,限四分一,特許加分,令廟堂,稟旨分付事,傳于李集斗曰,依狀請施行事,回諭。
右尹丁範祖疏曰,伏以臣日昨屢違召牌,已極萬萬惶悚,而纔蒙恩遞,京兆除命,繼而臨門,臣實惝怳震越,不省何以致此。見職旣是宿硏,豈敢爲逡巡之計,而始得見大司憲李義行辭疏中語意,則斥臣以政望不公,至有自引之擧,其所螫臣,又奚啻徐邁修之囚政吏哉?臣之最初政望,不過數窠,則秉公與否,初無可論,而抑臣因此而有仰暴微見者。夫掌選之法,瀜通庶品,總萃群材,拔其尤而用之,太上也。世下俗渝,議論多岐,臧否相眩,則擧其所知而薦之,抑其次也。臣草野寡陋,羈旅朝著,僚寀之間,名面茫昧,其秉執之邪正,才諝之優劣,安得而周知哉?無已則惟當竊附古人擧不遺親之義,盡其在我之誠而已,若使揣摩疑似,捏合彼此,粧出俗樣政目,則非臣伎倆所能辦此。然不自量度,妄欲直出悃愊,剷去畦畛,以仰體恢蕩之化,而古調不彈,物情難平,政紙一出,群咻四至,苟究其故,則緣臣拙迃,不能隨俗雅化而然也。噫,知臣者謂臣朴野,不知臣者謂臣偏私,知不知在外,外至之言,臣有受而無辯者矣。第念拳踢交加,首尾相應,畢竟落之坑坎,則臣之一身,固不足恤,其在朝家量能授任之方,豈可使如臣矇昧,久玷公器,以來四方之譏乎?無官不耐,有命輒膺,實無其路,玆敢披攊肝膈,冒瀆崇嚴。伏乞聖明,特垂矜察,亟命遞改臣職名,以快人心,以安私分,千萬幸甚。臣無任云云。答曰,省疏具悉。卿其勿辭行公。
癸丑三月二十日辰時,上御誠正閣。備局稟事堂上入侍時,行右承旨林濟遠,記事官李海淸,記注官承膺祚·金良倜,守禦使李文源,戶曹判書沈頤之,禮曹判書閔鍾顯,摠戎使李邦一,以次進伏訖。上曰,進前稟事,可也。文源曰,本廳松坡鎭,潦水衝破處,臣日前躬往看審,則鎭舍漂頹,基址潰缺,不可不及時移設之狀,實如前日所聞,而本鎭南邊數馬場之地,有閭家庄舍五十餘間及如干田土願賣者,其價爲一千五百兩,而地形稍高,居處便穩,可合移設,而第其私家制作,異於公廨,略加裁作,以爲鎭舍,更建數十間倉庫,則物力可省,鎭樣可成。且其如干田土,屬之於本廳屯土,則亦不無些少之益,俱以此爲定,何如?上曰,依爲之。出擧條文源曰,臣之京兆本任,已是劇務,兼帶金吾,實無堪承之望。日前本府特敎開坐之命,冒犯違牌者,蓋出巽免之意,而竟未蒙體諒之恩,下情抑鬱,敢此仰達矣。上曰,卿則許遞,可也。出擧條文源曰,摠戎廳水原府需米給代,一千五百石,以守·摠兩營,關西·海西,間年添餉條小米,昨冬移劃,而每年摠廳一千石,守廳五百石,自癸丑年爲始,以補支放事,自備局,草記,允下矣。守廳壬子條關西小米一千石,前前使,已爲區處,海西小米一千石,待惠廳頒降,今方受來,故頃以松坡鎭舍移建物力之措備無路。以此取用之意,仰請蒙允,而卽聞摠廳今年給代條,關西小米一千石,已爲取用,而海西小米五百石,亦報備局,發關該道,則該道,以初無惠廳知委,不爲出給,惠廳拘於預下,亦不行會,將以守廳壬子條小米五百石劃給云,而此則非但守廳之壬子條,且以鎭舍改建物力,已爲筵稟受來矣。第念惠廳,若以收租前,不爲預下於摠廳,則該廳支放,無以充數。若以守廳壬子條移給,則鎭舍移建,亦無其路,而當此京外穀簿枵然之時,猝難別般區劃。臣意則今年摠廳海西給代條五百石,亦依關西例,頒降前預給,以此爲例,則在公家別無損益,於兩廳可免掣礙之端。摠使今適筵,下詢,何如?上曰,摠戎使,亦陳所見。李邦一曰,昨冬因備局草記,本廳支放給代條,以兩西添餉小米一千五百石,每年劃給,而自備局,發關該道矣。海西小米五百石,謂以不入於惠廳頒降中,不爲出給,故問于惠廳,初無備局捧甘,見漏於頒降云,備局則該廳,旣已聽傳敎,果不捧甘云,而且惠廳,以預下持難矣。若然則本廳事勢,實無支放之道。依守禦使所奏,海西小米五百石,頒降前,以某樣穀,預給,便好矣。上曰,令廟堂稟處,可也。出擧條頤之曰,田稅,乃是正貢,事體至重云。故雖値災荒之時,自下例不敢闊狹,而頃因水原留守·京畿監司陳達,畿邑稅太,有待秋成收納之命。此是畿民莫大之惠,臣不敢爲覆難之計,而第臣曹太條,自來不敷,所捧僅支所下,如有減縮之數,則頒祿放糧,每患不足。今此畿邑稅太,九月內上納,則可以繼用,而若於明春上納,則歲之前後,將有絶乏狼狽之患,必趁氷合前,準數上納之意,嚴飭,何如?上曰,依爲之。出擧條頤之曰,日前嶺南海弊狀啓覆奏之時,臣等不敢詳究爲弊之源,備論道啓之誤,致勤飭命,辭旨截嚴,如臣無似,忝叨籌司,不能盡心奉行,誠不勝惶悚,而臣於待罪湖南時,因備局關文,道內弊瘼,大者狀請稟處,小者自本道蘇革後,歲末修成冊報備局云,故臣亦依此擧行矣,伊後更無聞焉。蓋諸路民邑之弊,各有大小緩急之異,雖不可一時盡革,大而急者,上聞朝廷,稟旨擧行,小而緩者,營邑講究,自下通變,則一年二年,其效必當不少。此後,則嚴飭諸路,凡係民邑疾若,道臣·守令,誠心採訪,實心救革,待歲末據實枚報備局事,申飭似好,故敢此,仰達矣。上曰,依爲之。出擧條鍾顯曰,尙州忠臣義士壇,有立慬日致祭之命,而當在來月云矣。第伏聞嶺南人士之言,則金俊臣地閥表著,曾在私設壇享之時,亦爲竝列於三從事,今若降置下壇,與士卒共享,則不無抑鬱之嘆云。臣意則俊臣之於三從事,不可無差等,若許其配食於上壇,則似爲便當,故敢此仰達矣。上曰,依爲之。〈出〉擧〈條〉邦一曰,北漢城堞·城廊修改,來月初三日,擇日始役,而城堞則使訓·禁·御三營,各隨字內,定將校看築,至於城廊,自本廳,方欲拮据物力,趁今改建,而匠募等料米,則以三營言之,軍兵放料條外,旣無餘儲,本廳,亦以支放之不足取用於留庫中,則他無推移之道。且城內民人,當此窮春,欲立雇軍之類,皆願以米受食矣。民情旣如此,則役糧,不可不以米區處,就留庫餉米中,限三百石,姑先取用,以三營及本廳物力錢,依折定分給,待秋還作本色,而今此城役,雖分屬於三營,本廳旣已主管,臣上去董飭,何如?上曰,依爲之。出擧條命書榻敎曰,判義禁李文源許遞。命退,諸臣以次退出。
上在昌德宮。停常參·經筵。
藥房都提調洪樂性,提調金文淳,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。答曰,知道。
王大妃殿·惠慶宮·中宮殿,藥房口傳問安。答曰,知道。
林濟遠啓曰,大司憲李義行引避退待,執義宋煥箕在外,掌令二員,持平二員未差,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李益運啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于徐榮輔曰,左副承旨·同副承旨入侍。
承旨前望單子入之,李益運落點。
有政。吏批,判書徐有防受由,參判李在學進,參議未差,左承旨李集斗進,以金禧燮·韓啓玉爲掌令,申若樞·愼性眞爲持平,李庚運爲兵曹參議,徐命全爲敦寧都正,李龜雲爲副修撰,韓用鐸爲兵曹正郞,朴祐源爲京畿監司,洪檍爲判義禁。寅寧君鄭寅煥單付。
兵批,判書趙宗鉉進,參判李書九入直,參議李文會病,參知李庚運未肅拜,行右承旨林濟遠進。以尹晉錫爲五衛將,鄭宅興爲忠壯將,李肇源爲文兼,金源爲部將,黃翼顯爲慈母別將。同知鄭煜,宣傳官盧尙樞,僉知朴長卨·崔景·張濟斗,副護軍徐有秉·鄭東榦,副司直鄭觀輝·李相璜,副司果柳相斗竝單付。
以慶尙監司鄭大容狀啓,各邑遺棄兒給料事,傳于李集斗曰,今番登聞之數,比前夥然,雖甚可意,萬有一虛實相混,其爲欠誠,果如何?來頭繡衣考察,俾無現發之弊事,令該廳,嚴飭。
鄭致淳,以吏批言啓曰,正二品監司京職兼差事,載在法典矣。新除授京畿監司朴祐源,資級乃是資憲,依例兼監司下批之意,敢啓。傳曰,知道。
鄭致淳,以兵批言啓曰,京畿監司朴祐源,自吏曹送西矣。資級係是資憲,當爲知中樞下批,而時無見窠,依例作闕下批之意,敢啓。傳曰,知道。
京畿監司徐鼎修疏曰,伏以,臣罪著不職,自速人言,乃以逆賊星漢之出沒畿甸,任其行止,筵斥旣出於前,臺評又發於後,畢竟論勘,極其嚴峻,臣不勝滿心惶恧,不知措躬之所也。噫嘻,痛矣。至凶如星漢,至妖如星漢,而顯戮不加,王章未伸,尙使偃息於覆載之間,此實國人之所共憤,三司之所爭執也。又況任其往來於近畿咫尺之地,閃忽叵測,略無顧忌,天下寧有是哉?臣旣忝居藩寄,無前變怪,見在道內,其所驚憤駭愕,尤倍他人,而旣不能預先防守,又不能別加檢飭,致使逆豎,惟意跳踉,至於此極。若使臣明張沬飮,早效鷹逐之義,則雖彼豺狼蹤跡,梟獍心腸,焉敢不有國法,冒稱官銜,戴頭出入於天日之下哉?此實臣震悚愧蹙處也。人之爲言,固所甘受,夫何敢費辭覶縷,臣蹲冒見職四年于玆矣。儱侗憒劣,愈往愈甚,無處非僨誤之罪,無日非待勘之時,況今憲疏旣出,聲罪狼藉,雖荷聖度包容,曲垂庇覆,其奈廉防,決難擺壞何哉?玆敢略暴衷懇,仰瀆崇嚴。伏乞天地父母,俯垂諒察,亟賜處分,以謝人言,以安微分,千萬幸甚,臣無任云云。答曰,省疏具悉。本任許遞。
癸丑三月二十一日寅時,上御迎春軒。藥房入診入侍時,都提調洪樂性,提調金文淳,副提調徐邁修,記事官李海淸,假注書鄭文始,記事官洪樂游,一提學鄭民始,原任直提學朴祐源,原任直閣徐龍輔·尹行任,檢校直閣徐榮輔·南公轍,檢校待敎金祖淳,以次進伏訖。樂性等曰,日間聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮氣候,何如?上曰,好在矣。樂性曰,三七已過,嘉順宮諸節益勝,下情不勝欣忭矣。上曰,以卿筋力,有難隨日次進參,此後則勿爲入來,可也。元子宮侍坐,令都承旨邁修,招入都使令,使之前導。元子宮曰,果善爲之矣。手裁假花之白色兩朶,使之着于鬂邊而出。樂性等曰,元子宮今日之擧,雖似一時之戲劇,亦出於博施之聖意,聖繼神承,億萬年無疆之休,臣等不勝鼓舞之忱矣。仍命退,諸臣以次退出。
癸丑三月二十一日申時,上御重熙堂。左副承旨·同副承旨入侍時,左副承旨徐榮輔,同副承旨鄭致淳,假注書鄭文始,記注官金良倜,記事官洪樂游,以次進伏訖。命書傳敎曰,副摠管洪義榮許遞。又命書傳敎曰,政官牌招開政。又命書傳敎曰,京畿監司之代,今日政差出,待下批,明日交龜。又命書傳敎曰,歲改已久,年且老,宜有恕諒之道,龜城府安置罪人鄭存中,特爲放還田里。又命書傳敎曰,右副承旨許遞,前望單子入之,待下批牌招察任。又命書傳敎曰,奉命將臣,旣復命,明日與有司堂上來待,其書啓,有司堂上,就議大臣,停當回啓措語,登筵時,稟處。仍命退,承史以次退出。
上在昌德宮。停常參·經筵。
鄭致淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭致淳啓曰,大司憲李義行引避退待,執義宋煥箕,掌令金禧燮,持平申若樞·愼性眞俱在外,掌令韓啓玉牌招啓辭未下,監察茶時之意,敢啓。傳曰,知道。
鄭致淳啓曰,來二十五日朝參日次,而國忌齋戒相値,頉稟之意,敢啓。傳曰,知道。
鄭致淳啓曰,禁衛營將官來言,今日本營軍兵,日次私習云矣,敢啓。傳曰,知道。
鄭致淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運,左承旨·左副承旨入侍。
鄭致淳啓曰,備局有司堂上鄭民始·金文淳·沈頤之·尹行任,備局堂上李文源·李敬懋·金持默·趙心泰·徐有大·李邦一·李漢豐,依下敎來待矣。入侍。
傳于鄭致淳曰,右副承旨入侍。
備忘記,京畿監司朴祐源下直,長弓一張,長箭一部賜給。
承旨前望單子入之,沈煥之·李身晦落點。
李益運啓曰,新除授同副承旨李身晦,時在全羅道全州地,斯速乘馹上來事,下諭,何如?傳曰,允。
兵曹口傳政事,副司直南公轍。
有政。吏批,判書徐有防受由,參判李在學進,參議未差,行左承旨李集斗進。啓曰,判書徐有防受由,參議未差,小臣獨政未安,何以爲之?敢稟。傳曰,仍爲之。以徐鼎修爲知春秋,李周顯爲軍資正,同春秋單徐鼎修。
兵批,判書趙宗鉉病,參判李書九病,參議李庚運入直進,參知李文會病,右副承旨鄭致淳進。副司直徐鼎修·李復永,副護軍李宗翰·鄭宅興竝單付。
傳于李集斗曰,大司成今日政差出。
吏批,再政。啓曰,大司成今當差出,而擬望之人乏少,承旨外任竝擬,何如?傳曰,允。以沈煥之爲大司成。
李集斗啓曰,奉敎洪樂游,謂有身病,陳疏經出,原疏纔已退却矣。依定式禁推傳旨,捧入之意,敢啓。傳曰,聞有身病,分揀。
徐榮輔,以刑曹言啓曰,因本曹都囚徒,車大興·李弘根,嚴勘草記事,命下矣。依傳敎,車大興咸鏡道明川府,李弘根端川府,竝定配所,卽爲押送之意,敢啓。傳曰,知道。
鄭致淳,以義禁府言啓曰,龜城府安置罪人鄭存中,放還田里事,承傳啓下矣。鄭存中,卽爲放還田里事,分付該道道臣之意,敢啓。傳曰,知道。
敎京畿觀察使朴祐源書〈王若〉曰,虞方岳是咨,所貴愼簡,漢刺史共理,其惟循良。苟非一路專制之才,曷任九重分憂之責?惟卿,祥和慈諒之性,端良豈弟之姿,氷銜一條,幾分西淸之運燭,豐碑萬口,尙傳南國之棠謠,東銓持衡,奚但歐陽之談政事?右掖視草,允宜竇儀之處深嚴,惟其受知也深,居然致位至此。眷玆千里畿甸,實爲三輔藩屛,在漢扶風,山川控天作之襟帶,若宋鍾山,陵園奉月遊之衣冠,密邇城都,治化爲四方之準,管轄郡縣,拱衛在八路之先。自珠丘移奉以來,而藩寄尤重其任,覇陵之佳氣長護,方勤樹木之栽培,豐邑之新居甫完,尙軫井閭之奠接,定行宮之新號,股肱之所重者存,管居留之兼銜,體面則視前尤別,顧斯任若是重也。當是時屬於誰乎?旬宣承流,豈徒取望隆而實副?時日稟事,必須擇職比而地親。玆授卿以兼京畿觀察使兵馬水軍節度使水原府留守開城府留守江華府留守都巡察使,卿其祗服寵章,毋負隆寄。分司之官制新創,務方急於整釐,前伯之治規已成,政宜懋於遞易,絲麻粟米之任貢,予所念於撫摩,精神紀綱之宣揚,卿宜勉於振刷,自餘裁稟,厥有典常。於戲,欽哉簡心,撤我二品卿月,屹然方面,俾爾一路福星。故玆敎示,想宜知悉。知製敎徐榮輔製進
癸丑三月二十二日辰時,上御熙政堂。左承旨·右承旨·左副承旨,來待諸臣·將臣入侍時,行左承旨李集斗,行右承旨林濟遠,左副承旨徐榮輔,假注書鄭文始,記注官安經心·金良倜,有司堂上鄭民始·李文源·金文淳·沈頤之,壯勇大將金持默,刑曹判書李敬懋,御營大將趙心泰,訓鍊大將徐有大,摠戎使李邦一,禁衛大將李漢豐,副提調尹行任,以次進伏訖。行任曰,臣依下敎,以御營大將趙心泰,南陽府看審書啓,就議于大臣,則右議政金履素,以爲書啓中稱南陽府,自是陸軍營將,則防海一款,初非擬議。至於陸路,則湖右諸路,徑趨南陽間道,創此防禦營,恐合權宜,而本府旣仗摠廳前營,兵馬緩急,當受摠使節制,防禦之號,還涉虛縻,此實難便之大者。顧今新移,便否未定,亶合商量,下詢廟堂處之爲辭矣。今以御將所陳形便觀之,海防則旣有永宗之防禦,喬桐之統禦,不必疊設。若爲唐·沔之津路,陽平之間途而設置,則如嶺·湖之忠州,畿·海之金川,亦無設防之擧,何獨於南陽設此乎?且水原之當初設防,專爲三南要衝,而本府旣兼壯勇外使之後,其保障之增重,比前不啻十倍,則不必更設於不當設之地。臣意則移設一款置之,似合宜云矣。上曰,御將先陳所見,有司堂上及諸將臣,亦爲各陳意見,可也。心泰曰,南陽府防營設施之以海以陸,俱涉難便之意,已於日前書啓,略陳淺見,臣意則設防一款置之,似好矣。民始曰,當初防營之移設於南陽,旣非參量形便而然,不過移送無處,遽然創設,而到今看審將臣之意如此,且欲設施營制,則多有難便之端,南陽防營置之,似好矣。文淳曰,臣之意見亦如此,別無更陳者矣。頤之曰,南陽之設置防營,於水於陸,旣無緊關,且移邑然後可以設營云,然則設施之際,許多事力,亦不可不念,置之,似好矣。文源曰,南陽之設防營,臣之向來所奏,未詳形便之如何,而以其地近水原,設施之際,似或便好,故率爾仰奏矣。今觀看審將臣書啓,則移設於南陽,無甚緊關。然則設防一款,置之,似合宜矣。持默曰,南陽之設防,旣無緊關,則置之恐似無妨矣。敬懋曰,今此南陽設防營之論,非獨爲海防形便之計,而水原陞爲留守後,曾兼防禦之任,無所歸屬故耳。然而水原今爲壯勇外使,則事體比前增重,固知不必强存防禦之稱於隣邑,而如欲爲疏通武弁防禦階梯之計,則尤不宜爲人設官矣。有大曰,南陽移設防營之議,蓋以水原之減防營故也,水原爲留守營門,則其爲關防,比前尤重。且水軍防營,旣有喬桐·永宗之在於不遠之地,則亦不必別屬於他邑也。爲武弁一階梯之設,亦近於爲人設官之嫌矣。邦一曰,防營之設置者,當設於水陸緊要之處,而今以南陽一境形便言之,陸路則介在諸邑,旣非通衢之地,水路則跨據海口,實係要害,本府以陸軍營將,旣無水軍。且永宗隔在前洋,則不必疊設,而武弁履歷之一窠,雖似見減,在前水原防營,本非履歷窠,則亦不關於得失,今姑置之,恐合便宜矣。漢豐曰,今此南陽之形便,無論水陸,非但無要衝之可言。且水原旣陞留守大營,則防禦之又爲移設於咫尺南陽,恐涉無義,置之,似好矣。上曰,僉議旣如此,將臣看審之後,所見亦沕合,及此餉穀不劃,校卒未充之時,收一密符半隻,可謂都無事,造給之印信,何難銷刻?南陽防營新設事,置之,可也。出擧條心泰曰,臣以海防事,又有所仰達者矣。槪花梁鎭之在初設施於京畿水軍節度營舊基址者,似爲重海防之地,而今則潮路變遷,浦口堙塞,戰船掛岸,浮出甚罕,揆以關防,所重誠萬萬疎虞。臣意則移設於大島,而船所則毋論大阜·靈興,審其回抱汊港,使之繋船,控制海路,恐合事宜,而且以湖西平薪鎭言之,承接水原下流,最據沿海形勝,移屬水原府,以爲與大阜島,檣楫相連,聲勢相依,以備緩急,則控護之方,尤似得重。故敢此仰達,下詢廟堂處之,何如?上曰,將臣中,曾經喬桐水使人,亦陳所見,可也。敬懋曰,臣旣不審形便,不敢臆對矣。有大曰,監牧官雖減一員,而曾聞故老之相傳,則花梁移設於大阜,使之兼牧,則爲便當云矣。邦一曰,花梁鎭,本非緊要處,而臣曾見大阜形便,則三南舟楫,由此往來,實是衝要之地,且傍近諸島,足可設置牧場,花梁鎭移設於大阜兼監牧官,恐合事宜矣。上曰,有司堂上,亦爲各陳意見。民始曰,聞看審將臣之言,安興以上,平薪·大阜,爲海路之要衝,三南船舶,無不由此,大阜之只置牧官,極涉疎虞云。花梁則在於一隅,無甚關緊,大阜則處於要衝,合置關防,今以花梁僉使,移設於大阜,仍兼牧官,與平薪僉使,屬之水原,俾爲海防,則其在拱衛水原之道,似合於形便矣。文淳曰,花梁鎭地勢,旣無緊關於海防,而大阜則乃是海路要衝云。然則僉使之移置於大阜,似合宜。何可以牧官之沿革,有拘於關防鞏固之道乎?頤之曰,花梁鎭勢至殘,僉使之設置,實難得效,而大阜則處於永宗·喬桐之間,最爲關防之要衝,則移置花梁鎭於大阜,似合控制之道矣。行任曰,花梁移鎭一款,臣亦別無異見矣。文源曰,大阜之緊關於海防如此,則花梁鎭之移設於大阜,無容更議,而牧官一窠之見縮,亦不可不念。臣意則從他兼牧處,更設一窠爲好,如端川兼牧,似合別設矣。上曰,御將所奏,非獨御將之言,卽古人爛熳商度之謨猷,而纔設旋罷,亦不過資淺一臺臣之客說而然。況今留京之關防體貌,至爲嚴重,苟益於控衛之方,無於古之事,猶且義起而行之,又況土沃如彼,地廣若此,而隣倅流涎,島民翹首云爾,則以大阜·平薪,作爲屬鎭,如松都之礪峴·大興,沁府之永宗諸島似好,係是關防設施,更令有司堂上,指一草記。牧官一窠之有無,不足深念,而近來仕路積滯六品窠之區處,在所留意,此意一體就議,而此擧條一通,亦自廟堂謄出,發遣備郞,問于本府留相以來後,同爲草記,可也。出擧條上曰,向日馬鞍擧條,其中不無難處之端,只令武弁行之,則非久恐有如前之例,文蔭武堂上,則有後巨里長鞭,堂下則除去,亦有國朝典制,以此爲之,未知如何耶。卿等各陳意見,以此之故,擧條尙未啓下矣。心泰曰,軍中似不緊故,向有仰達者。敬懋·邦一曰,此非大段違制者,別無緊關,姑置之,似好矣。上曰,然則頃日守禦使所奏,不過將臣一號令云云之說,甚好,不必出擧條,將臣相議,從便爲之,可也。命書傳敎曰,右承旨馳詣貞陵·獻陵·英陵·靖陵·宣陵·寧陵,奉審摘奸以來。又命書傳敎曰,畿伯雖已辭朝,見今農務,正當其時。省部之行,雖曰爲民之擧,反有貽弊之嘆。然奉審之行,所重有在,不可不爲,亦不可無方便,西南道承旨,幾皆奉審,只東道陵寢,令道伯奉審事,分付。命書榻敎曰,京畿監司入侍。經心承命出傳,與京畿監司朴祐源,偕入進伏訖。命書傳敎曰,政官牌招開政。又命書傳敎曰,都承旨·右承旨許遞,前望單子入之,待下批牌招察任。命書榻敎曰,王大妃殿進御加味蔘橘飮,前方中,加防風一錢,自今日一貼式,更爲煎入。上曰,御將今番之行,南陽牧馬之政,亦詳知否?心泰曰,所謂大阜島,人民繁盛,而馬政極疎忽,雌雄數十餘匹,亦不堪用,以此何可爲軍馬乎?上曰,大抵馬政,有國之實務,故國初發八方軍丁,以築都城,因築馬場土城,以爲牧馬之地,而近因各宮房賜牌,地境漸縮,若有群下之能擔當爲此,善其牧馬,則列邑分養之弊,亦可除之矣。文源曰,聖敎誠然,臣雖愚迷,若承下敎,則當竭力爲之矣。上曰,然則退去,詳問事實於太僕後,爲之,可也。仍命退,諸臣以次退出。
上在昌德宮。停常參·經筵。
自人定至二十四日開東,灑雨下雨,測雨器水深五分。
李益運啓曰,大司憲李義行引避退待,執義宋煥箕,掌令金禧燮,持平申若樞·愼性眞俱在外,掌令韓啓玉牌招啓辭未下,監察茶時之意,敢啓。傳曰,知道。
沈煥之啓曰,判義禁洪檍,除拜後過三日,不爲出肅,依定式推考警責,仍卽牌招察任,何如?傳曰,允。
沈煥之啓曰,假注書鄭文始,身病猝重,勢難察任,今姑改差,何如?傳曰,允。
傳于李集斗曰,右承旨·右副承旨入侍。
李集斗啓曰,備邊司堂上趙心泰,依下敎來待矣。傳曰,入侍。
假注書鄭文始改差,代以李垿爲假注書。
傳于沈煥之曰,左承旨,詣思陵·光陵·康陵·泰陵·懿陵,奉審摘奸以來。
傳于沈煥之曰,淸河縣監之代,令該曹口傳差出,待下批給馬下送。
吏曹口傳政事,以趙有善爲淸河縣監。
以全羅右水使金思穆狀啓,南桃浦萬戶之代,令該曹差出事,傳于李益運曰,令該曹口傳各別擇差,待下批,除朝辭給馬下送。
兵曹口傳政事,以金在敬爲南桃浦萬戶。
以江原監司申耆啓本,上番御營軍摠數開坐事,傳于李益運曰,其中若有設賑邑及有病邑,點閱前,査括下送事,分付該營。
徐榮輔,以賑恤廳言啓曰,北部觀光坊契任掌裵仁福,今月二十二日,本洞路傍,得遺棄兒,同里居良女韓召史,欲爲收養,而貧不自食,告于本部。自該部,同日牒呈,故依節目給料,使之乳養之意,敢啓。傳曰,知道。
癸丑三月二十三日辰時,上御重熙堂。右承旨入侍時,右承旨徐榮輔,記事官李海淸,記注官金良倜,以次進伏訖。上曰,御將如待令,入侍,可也。賤臣承命出,與御營大將趙心泰,偕入進伏。上曰,海防形便,卿旣看審以還,所見,何如耶?心泰曰,臣於今番海防看審之行,湖西平薪鎭與南陽·水原,一直沿海,水路不遠,故分送將校,摘奸形便,而旣是兼監牧,故各場牧馬,使之一體看察以來矣。聞其回告,則場內浩闊,近千馬匹,雖不能一一點視,假令臆料,似有未準數之慮,試爲詰問牧子輩,則謂以年前舊僉使在任時,査出不足之馬二百匹,而五十匹,其時趁卽徵立充數之地矣。尙不如數徵出,以致馬匹之缺闕云云。今此所聞,雖與逐匹點考摘發實數有異,旣以摘奸之行,入其場內,而的聽牧子輩言,則非風聞傳說之比,牧場馬政疎漏之如此,不可以非臣之所掌而忽之,敢此,仰達。令司僕寺,卽爲査括虛實,果如所聞,前後僉使,捧現告重勘,見縮馬匹,照數徵立,未知何如。上曰,依爲之。令該寺草記,可也。出擧條心泰曰,水原府軍制,今方釐正,而其中馬兵,雖云減數務精,終難如意振刷,此甚可悶。留府旣是分司外營,便同京營,依京軍門禁軍馬兵之例,分給官馬,以備戰馬責實效,而第年例分養之馬,各有已定之數,將無以分數除出,而在前各軍門,曾有請得島馬之例,故敢此,仰達。濟州牧使所養之馬,限一百七十匹,各別極擇,七月貢馬便,一體上送之意,出擧條知委,何如?上曰,依爲之。出擧條命書榻敎曰,淸河縣監除辭朝赴任。命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深二分。
李益運啓曰,大司憲李義行引避退待,執義宋煥箕,掌令金禧燮,持平申若樞·愼性眞俱在外,掌令韓啓玉牌招啓辭未下,監察茶時之意,敢啓。傳曰,知道。
傳于徐榮輔曰,右承旨入侍。
傳于李益運曰,刑曹參判前望單子入之,待下批,待開門牌招察任。
刑曹參判前望單子入之,李在學落點。
以京畿監司朴祐源狀啓,陽川縣監李敦源身死事,傳于李益運曰,令該曹口傳各別擇差,待下批下送。
癸丑三月二十四日辰時,上御重熙堂。右承旨入侍時,右承旨徐榮輔,記事官李海淸,記注官安經心·金良倜,以次進伏訖。上曰,左副承旨·右副承旨入侍。出榻敎賤臣承命出傳,左副承旨李益運,右副承旨鄭致淳,趨入進伏。上命書傳敎曰,關東科目甚鮮,昨冬大政,欲爲收用,而侍從若而人外,參上參下,無一人可擬者云,是豈蒐羅之意乎?本道地方,雖曰不闊,二十六郡中,必有聞士,此所以申命道伯,以邑抄之功,令諸生咸聚營下,特爲分日試取者也。今閱諸券,無非佳作,誰謂下里之音?優勝京生之體,極爲可嘉。抄啓功令生七十餘人中,取四十人,令道伯給糧上送。太學,待其上來,自本館草記,則當召試殿庭,分揭賦策兩題,取其優等賜第,以此意,亦令道伯,宣諭諸生,經工生,則又當書下經義條問矣。以此知悉事下諭。試取日,試官自政院稟旨受點,待更試與先試試券,依昨年嶠南賓興錄印給例爲之事,分付。命退,承史以次退出。
上在昌德宮。停常參·經筵。
自卯時至午時,灑雨下雨,測雨器水深三分。
自午時至人定,灑雨下雨,測雨器水深四分。
自人定至二十六日開東,灑雨下雨,測雨器水深四分。
李鼎德啓曰,大司憲李義行引避退待,執義宋煥箕,掌令金禧燮,持平申若樞·愼性眞俱在外,掌令韓啓玉牌招啓辭未下,監察茶時之意,敢啓。傳曰,知道。
徐鼎修啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于徐鼎修曰,傳香承旨,馳詣明陵,奉審摘奸,局內諸陵,一體奉審以來。
傳于徐鼎修曰,都承旨·右承旨入侍。
傳于李書九曰,侍衛之任,勢難强策,兵曹參判丁範祖許遞,今日政差出。
李書九啓曰,大司憲李義行,正言呂駿永,引避退待,大司諫申光履,卽爲牌招,以爲處置之地,何如?傳曰,允。
李鼎德啓曰,吏曹郞廳來言,陽川縣令,口傳各別擇差事,命下而判書徐有防未肅拜,參判·參議,具未差,不得擧行云,何以爲之?敢稟。傳曰,參判·參議前望單子入之,待下批,牌招開政。
吏曹堂上前望單子入之,參判丁範祖,參議李冕膺落點。
徐鼎修啓曰,新除授吏曹參議李冕膺,方在奪告身中,何以爲之?敢稟。傳曰,蕩滌敍用。
以吏曹參判丁範祖牌不進推考傳旨,傳于李書九曰,廉隅宜伸,許遞。
吏曹口傳政事,以沈喜永爲陽川縣監。
以京畿監司朴祐源狀啓,與衿川縣監李洛秀,有內外從應避之嫌,令該曹稟處事,傳于徐榮輔曰,故相之家,近無實職蔭仕者,今日政,京職中,另擇相換,待下批,當日下送。
有政。吏批,判書徐有防受由,參判未差,參議李冕膺進,右承旨徐榮輔進。啓曰,判書徐有防受由,參判未差,小臣獨政未安,何以爲之?敢稟。傳曰,只出緊任。以沈晉賢·李書九·徐有秉·金翰東爲承旨,徐鼎修爲右尹,鄭觀輝爲兵曹佐郞,朴獻源爲監察。衿川縣監李洛秀,工曹正郞洪景厚相換,判校孫碩周,司藝金敬吾相換。丁範祖爲兵曹參判,李東稷爲司成,趙鎭完爲引儀,李熙澤爲童蒙敎官。
以引儀趙鎭完望筒,傳于徐榮輔曰,年前特贈之本意,果何如?況自昨年秋冬以後,屢有提詢,則今日始乃擬入。今日參政銓官外,都政以後,當該諸堂,從重推考。
徐榮輔啓曰,新除授同副承旨金翰東,時在慶尙道安東地,斯速乘馹上來事,下諭,何如?傳曰,許遞,今日政差出。
傳于徐榮輔曰,俄有見窠,竝爲差出之命,則亞銓豈可拘於政格,不爲差出乎?吏曹參判之代,亦令今日政差出,待下批牌招察任。
吏批,再政。以李鼎德爲承旨,沈煥之爲吏曹參判,沈晉賢爲大司諫,李龜雲爲司諫,嚴耆·李泰賢爲掌令,李重蓮·朴孝成爲持平,徐有鍊爲獻納,徐有曾爲假監役。
傳于徐榮輔曰,更思,內閣,方有御製校役,臺閣本職,勢所相妨。新除諫長,勿爲出牌,許遞本任,令該曹口傳付軍職,使之仍爲仕進擧行。
傳于徐榮輔曰,諫長,以嘉善承旨中未經人,使之擬入矣。以單堂不得通擬,有此微稟,銓官事,難免生疎,無異指名下敎,則豈可煩稟乎?當該銓官推考,斯速擬入。
以大司諫申光履牌不進推考傳旨,傳于徐榮輔曰,名以處置,尙今不爲,是豈重臺閣之意乎?兩司在外及未肅拜人許遞,今日政,以在京無故人差出,待下批,牌招處置。諫長,則處義似然,此傳旨勿施,許遞,亦爲差代。
傳于李書九曰,都承旨前望單子入之,待下批,牌招察任。
都承旨前望單子入之,徐鼎修落點。
吏批,四政。以金孝建爲承旨,李文會爲大司諫,李遇濟爲校理,高宅謙爲副修撰,徐邁修爲兵曹參判,林蓍喆爲左尹,權儐爲左通禮,鄭東榦爲司僕正,李東宇爲吏曹佐郞,李羲甲爲兵曹佐郞,姜忱爲修撰,林道浩爲兵曹參議。
兵批,判書趙宗鉉病,參判未差,參議未差,參知林道浩入直進,右承旨徐榮輔進。副司直徐邁修·林濟遠·李東郁,竝單付。
兵曹口傳政事,副司直沈晉賢,單付。
以都承旨徐鼎修牌不進推考傳旨,傳于李書九曰,待開門,更爲牌招。
以平安監司李秉模啓本,道內各祭設行事,傳于徐榮輔曰,雖令該曹,遍飭諸道,而近來紀綱解弛,其所擧行,未必十分勤礪。先從此狀聞所載諸處享所,另飭邑宰,趁今修葺,以其形止,使卽報來後狀聞,則當有抽栍看審之擧,此意知悉事,回諭。祀典所重何如?奏御之式,亦當齊一,而各道節祭擧行狀本規例,道各不同,令禮判,取考釐正,此後依此定式擧行事,分付。
徐榮輔,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐榮輔,以兵曹言啓曰,去夜光熙門守門軍來告內,今日城門纔下鑰,而忽有白衣一人,泥醉馳馬而來,謂以城門之早閉,至於毆打守卒之境,而數少門卒,無以抵當云。聞極驚駭,卽定將校,使之捉來査問,則漢江別將趙完輪,欲爲還鎭,未及門限,托以早閉,乘醉作拿,果如門卒之所告。渠以鎭將,其出入之際,宜加謹愼,而乃於鍾後門閉之後,作此無前之擧,論其罪狀,不可尋常處之。令該府,拿門嚴勘,何如?傳曰,萬萬駭然,卿其各別嚴棍,勿限年充軍。昨日關東儒生試取事,雖侵夜酬應,而此草記批答,不卽頒布,當該坐直承旨,推考,可也。
徐榮輔,以御營廳言啓曰,江原監司狀啓,本廳上番軍點閱上送事,判付內,其中若有設賑邑及有病邑,點閱前,査括下送事,分付該營事,命下矣。勿論賑邑與有病邑,其中經病屬耳,未及蘇完之類及在途得病,見今方痛者,一一査括,原州軍十名,寧越軍一名,平昌軍一名,蔚珍軍三名,杆城軍一名,江陵軍二名,平康軍三名,襄陽軍二名,合二十三名,初不點考,直爲還下送之意,敢啓。傳曰,知道。
徐榮輔,以賑恤廳言啓曰,中部古兵曹契任掌韓喆福,今月二十三日,本洞路傍,得二歲兒,同里居良女金召史,欲爲收養,貧不能自食,願爲受料告于本部。自該部,同日牒呈,故依節目給料,使之乳養之意,敢啓。傳曰,知道。
癸丑三月二十五日卯時,上御誠正閣。都承旨·右承旨入侍時,行都承旨沈煥之,右承旨徐榮輔,記事官李海淸,記注官安經心·金良倜,以次進伏訖。上曰,王大妃殿進御加味蔘橘飮,前方中,去防風,煎入。出榻敎命書傳敎曰,承旨中,在外及未肅拜有實故人,竝許遞,今日政差出,待下批牌招察任。命退,承史以次退出。
上在昌德宮。停常參·經筵。
藥房提調金文淳,行左承旨李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐鼎修啓曰,新除授同副承旨李鼎德,時在慶尙道慶州地,斯速乘馹上來事,下諭,何如?傳曰,允。
傳于李書九曰,都承旨·右承旨入侍。
傳于李書九曰,右副承旨入侍。
徐鼎修啓曰,假注書李垿差祭代,鄭文始,仍察廳任,何如?傳曰,允。
徐鼎修啓曰,備堂出擧條時,不得以本任書銜,乃是定式,而日前備局堂上趙心泰,擧條書以訓諫都正,大是不察,極爲駭然。當該注書李海淸所當重勘,而本院淸推之外,無他可施之罰,何以爲之?敢稟。傳曰,爲先從重推考。
傳于金孝建曰,未肅拜兵曹堂上許遞,令該曹口傳差出。
吏曹口傳政事,以沈晉賢爲兵曹參判,金履成爲參知。
金孝建,以兵曹言啓曰,本曹草記,漢江別將趙元輪,以光熙門下鑰後,作拿之罪,令該府,拿問嚴勘事,傳曰,萬萬駭然,卿其各別嚴棍,勿限年充軍。昨今關東儒生試取事,雖侵夜酬應,而此草記批答,不卽頒布,當該坐直承旨,推考可也事,命下矣。依傳敎,罪人趙元輪,嚴棍十五度後,黃海道豐川府,勿限年充軍,而出付畿營,使之定驛子,押送配所之意,敢啓。傳曰,知道。
有政。吏批,判書徐有防受由,參判沈煥之進,參議李冕膺進,行都承旨徐鼎修進。以申馥爲司諫,李得休·洪克浩爲掌令。
兵批,判書趙宗鉉病,參判沈晉賢未肅拜,參議李庚運病,參知金履成進,右承旨徐榮輔進。以林秀鳳爲漢江別將,同知尹晉錫,僉知李漢籌·鄭宅興,副護軍金禧燮·韓啓玉,副司直申光履·沈晉賢·丁範祖·李集斗·李益運·鄭致淳·李身晦·金翰東·崔重圭·申若樞·愼性眞,竝單付。
獻納徐有鍊啓曰,正言呂駿永,以爲臣言議知識,本不合於耳目之任,而賓對有命,冒沒登筵,觸事生疎,擧措多錯,至被承宣請推之擧,而及當引避之際,僚臺則旣蒙依啓之命,而臣獨倖逭,其在廉隅,何敢一刻晏然於臺次乎?引嫌而退,僚臺旣遞,宜欲一伸,請正言呂駿永遞差。答曰,依啓。
持平朴孝成啓曰,大司憲李義行,以爲臣言議迃拙,知識淺劣,淸朝風憲之長,豈有一分堪承之望,而惟是沐浴之義,根於彝性,懲討之請,激自衷憤,頃於治疏辭職之際,附陳目下駭惋之事矣。及承聖批,以畿伯擬律事,責敎截嚴,臣誠惶愧,罔知攸措。夫前冬湖南事,旣與此煞有不同,則臣之一例論斷者,雖出於讎嫉國賊,有此從重之請,而其擬律不審之失,在所難免,以此情踪,其何敢一刻晏然於臺次乎?引嫌而退,意在嚴討,辭不厭峻,不可以此輕遞言官,請大司憲李義行出仕。答曰,依啓。
景慕宮郞廳,以都提調意啓曰,本宮御覽植木帖子,每四季朔修整以入矣。今季朔,則別無生枯之可以修整者,御覽植木帖子,姑不請出之意,敢啓。傳曰,知道。
金孝建,以戶曹言啓曰,臣頤之,與正郞臣宋守淵,進詣慶熙宮差備內及內各司,依節目眼同看審後,有頉處,別單書入,而修改則擇日擧行,何如?傳曰,允。
金孝建,以禁衛營言啓曰,來四月當一番前部左司屬黃海道五哨軍兵,逢點實數六百五十二名,已爲點閱整齊。來四月初一日,與內外各處入直將官軍兵等,依例替代後,舊軍放送之意,敢啓。傳曰,知道。
徐鼎修,以禁衛營言啓曰,來六月當二番前部中司屬黃海道五哨軍兵,來五月二十五日,京中逢點。依例準二朔立番之意,本道監兵使處,預爲知委,何如?傳曰,允。
徐鼎修,以御營廳言啓曰,本廳來四月五月兩朔,應立右部後司屬江原道五哨軍兵六百二十九名,已爲逢點整齊矣。四月初一日,與右司軍兵替代立番後,舊軍放送之意,敢啓。傳曰,知道。
徐鼎修,以御營廳言啓曰,本廳來六月七月,兩朔應立後部前司屬江原道二哨,京畿左道三哨,合五哨軍兵,五月二十五日,京中逢點六月初二日,與右部後司軍兵,當爲替代立番,趁期調送事,兩道監司處,依前知會之〈意〉,敢啓。傳曰,知道。
癸丑三月二十六日辰時,上御重熙堂。都承旨·右承旨入侍,稟事閣臣,同爲入侍時,行都承旨徐鼎修,右承旨徐榮輔,記事官李海淸,記注官安經心·金良倜,壯勇提調鄭民始,以次進伏訖。上命讀公事,書判付訖。民始曰,本營軍需所用北關布請得者,以代錢上來,不可不換布以用,故初欲以戶曹蔘布,全數換用矣。蔘布極爲麤劣,不堪需用於支放之資,戶曹布一五同,兵曹布五同,以北關布,代錢給本價取用,每年依此施行之意,定式,何如?上曰,依爲之。出擧條民始曰,本營加哨軍兵支放次,關西中木代錢八千兩請得,而奉足軍服之資,不可以錢上下。勢將以本價,換用於木邊稍裕衙門,以戶曹惠廳木各四十同,給價換用,而每年依此施行之意,定式,何如?上曰,依爲之。出擧條命退,諸臣以次退出。
癸丑三月二十六日未時,上御重熙堂。右副承旨入侍時,右副承旨徐有秉,假注書李垿,記注官安經心·金良倜,以次進伏訖。上命書傳敎曰,政官牌招開政。命退,承史以次退出。
上在昌德宮。停常參·經筵。
李書九啓曰,合辭方張之時,兩司無詣臺之員,事甚未安。除在外·未署經外,未肅拜人員,竝卽牌招,何如?傳曰,允。
金孝建啓曰,來初一日輪對日次矣,敢稟。傳曰,爲之。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金孝建曰,左副承旨入侍。
傳于李書九曰,左承旨入侍。
兵曹口傳政事,以鄭澤孚爲兵曹參知。
傳于金孝建曰,松營任所祠宇,下往時,依年前義城例擧行事,分付畿營。
徐有秉啓曰,御營大將趙心泰,明日本廳習陣出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
掌令金禧燮啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭竢當律之不暇,而乃敢偃息城閪,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至。指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府·院鞫問之請,則其父師文,不可不竝施嚴鞫,而廼者天網太恢,遽下疏放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。又啓曰,新除授執義宋煥箕,時在忠淸道懷德地,司諫院司諫申馥,時在慶尙道安東地,掌令洪克浩,時在忠淸道溫陽地,請竝斯速乘馹上來事,下諭。答曰,依啓。
徐有秉,以戶曹言啓曰,臣頤之,與佐郞臣閔斗爀,工曹判書臣尹師國,佐郞臣權以經,依定式,進詣於義本宮奉審,則朝陽樓北行閣,雨漏三庫,東行閣板門三隻破傷,樂善齋東會簷,雨漏四庫,北會簷雨漏二庫,啓慶軒東簷雨漏二庫,薍簾七浮腐傷,風遮草芚二番破傷,東墻二間頹圮,外墻蓋瓦庫庫脫落,分付各該司,使之卽速修改,而亦令本曹郞廳,監董擧行之意,敢啓。傳曰,知道。
徐有秉,以戶曹言啓曰,臣頤之,與正郞臣宋守淵,依定式進詣鄕校洞,於義宮奉安閣,彰義宮奉審,則於義宮奉安閣,風遮草芚二番破傷,彰義宮壹淸軒西溫堗北會簷,雨漏一庫,永慕堂西溫堗雨漏二庫,日閑齋後面遮陽二浮,蓋覆腐傷,養性軒西邊遮陽蓋覆腐傷,十興樓西挾門,二隻杖夫腐傷,八祥檻西會簷雨漏二庫,西溫堗雨漏二庫,東挾門一隻及夫屯太腐傷,西挾門二隻破傷,易安窩溫堗一間低陷,二酉軒北會簷雨漏一庫,分付各該司,使之卽速修改,而亦令本曹郞廳,監董擧行之意,敢啓。傳曰,知道。
金孝建,以承文院官員,都提調意啓曰,今番節使,齎來禮部咨中,有加賞及使臣參宴兩事,以前頭使行,奉表稱謝之意,撰出回咨,正書安寶後,定禁軍騎撥,下送于灣府,使之傳給鳳城,以轉致北京之地,何如?傳曰,允。
李書九,以承文院官員,都提調意啓曰,院製述官柳弘之有頉代,前縣監尹說差下,付軍職冠帶常仕,何如?傳曰,允。
徐有秉,以司僕寺官員,一二提調意啓曰,因備局堂上趙心泰所啓,今番海防看審之行,湖西平薪鎭,分送將校,摘奸形便,而聞其回告,則近千馬匹,雖不能一一點視,似有未準數之慮,試爲詰問牧子輩,則謂以年前舊僉使在任時,査出不足馬二百匹,而五十匹,其時趁卽徵立充數之地矣。尙不如數徵出,以致馬匹之缺闕云,令司僕寺,卽爲査括虛實,果如所聞,前後僉使,捧現告重勘,見縮馬匹,照數草記事,批旨內,依爲之。令該寺草記事,命下矣。今此平薪鎭三牧場,昨年籍付壯兒雌雄馬,合九百三十三匹,而闕額多至二百匹云爾,則前後牧官之徒事掩匿,瞞報京司,以爲目前彌縫之計者,萬萬寒心。宜卽發遣郞官査點馬匹,而當此歉歲窮春,動民驅點,不無貽弊之端,爲先枚擧此意,發關分付於忠淸監司處,使之別定査官,各別嚴査,狀聞後稟處,何如?傳曰,允。
李書九,以義禁府言啓曰,頃因寧越府民家失火,倉穀燒燼事,江原前監司尹師國狀啓內,該府使朴基正,身爲地方官,不能檢飭之罪,令攸司稟處事,啓下矣。朴基正,時在任所云,依例發遣府書吏,拿來,何如?傳曰,分揀。
癸丑三月二十七日辰時,上御誠正閣。左承旨入侍時,行左承旨李書九,假注書鄭文始,記注官安經心·金良倜,以次進伏訖。上命書九,書傳敎曰,兵曹堂上中,差祭人許遞,令該曹口傳差出,待下批,與未肅拜參議,牌招察任。仍命退,承史以次退出。
上在昌德宮。停常參·經筵。
金孝建啓曰,禁衛營將官來言,今日本營軍兵,日次私習云矣,敢啓。傳曰,知道。
傳于徐邁修曰,都承旨入侍。
都承旨前望單子入之,徐邁修落點。
傳于徐有秉曰,發遣吏郞,諸執事淸齋與否,摘奸以來。
徐有秉,以戶曹言啓曰,時御所內各司,依定式,發遣本曹佐郞臣閔斗爀,與兵曹參議臣金履成,佐郞臣崔時淳,東所衛將臣趙,西所衛將臣朴長卨,南所衛將臣尹晉錫,北所衛將臣韓景禹,眼同看審後,有頉處,別單書入,而修改則擇日擧行,何如?傳曰,允。
禮曹,來四月初八日行宗廟夏享大祭,親臨,取稟。奉敎敬依。
西春君爗疏曰,伏以,臣方見差於雩祀壇初獻官,明將淸齋,而第臣自月初,重得輪行之感,首尾數朔,食飮全却,委頓床笫,氣息奄奄。時月之內,萬無起動之望,而差享名帖,適到於病伏之中,以臣無似,猥忝崇班,受恩如天,圖報無地,而今此雩祀壇享官,政所謂執事爲榮,豈敢爲辭免之計,而臣之病重實狀,旣如是危劇,入闕受香,斷無其勢,詣壇將事,尤無是望,玆不得不疾聲呼籲於天地父母之前。伏乞聖明,俯諒臣難强之狀,亟賜變通,仍治臣瀆擾之罪,以肅朝綱,不勝幸甚。答曰,省疏具悉疏辭。許令該曹付標。
癸丑三月二十八日辰時,上御重熙堂。都承旨入侍時,行都承旨徐鼎修,記事官李海淸,記注官安經心·金良倜,以次進伏訖。上命讀公事,書判付訖。上曰,都承旨許遞,前望單子入之,待下批牌招察任。出榻敎命退,承史以次退出。
上在昌德宮。停常參·經筵。
李書九啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,如有稟事堂上,則來待事,分付。
傳于金孝建曰,傳香承旨,馳詣受香所,奉審摘奸以來。
徐邁修啓曰,親臨受誓戒時,承旨當爲備員,而同副承旨李鼎德在外,何以爲之?敢稟。傳曰,許遞,政官牌招開政,待下批,牌招察任。
徐邁修啓曰,監察十三員內,或差祭,或受由在外,或未署經,今日親臨受誓戒時,無以分排,在前如此之時,有未署經監察署前行公之例,今亦依此例,出仕事,分付,何如?傳曰,允。
徐邁修啓曰,今日親臨受誓戒時,讀誓文官,當爲進參,而吏曹判書徐有防,方在受由中,卽爲牌招,何如?傳曰,允。
李書九啓曰,備局稟事堂上李文源·金文淳·沈頤之·李秉鼎,依下敎來待矣。傳曰,入侍。
注書李海淸差祭代,申龜朝爲假注書。
傳于徐邁修曰,藥房提調許遞。
徐邁修啓曰,淸齋摘奸吏曹郞廳來告內,雩祀壇典祀官奉常僉正金洪運,不出齋宿云,身爲祭官,不爲淸齋,事極駭然。所當重勘,而本院請推之外,無他可施之罰,何以爲之?敢稟。傳曰,拿處,可也。
徐邁修,以吏曹言啓曰,今此宗廟朔祭及雩祀壇祭獻官中,時無職名人員,令該曹口傳付軍職,何如?傳曰,允。
李書九,以備邊司言啓曰,大祭在卽,祭官當爲差出,而侍從罷散甚多,無以分排云,在前如此之時,亦有請敍之規矣。侍從堂上·堂下違牌坐罷人,竝敍用,令該曹口傳付軍職,何如?傳曰,允。
兵曹口傳政事,副司直李文會,副司果韓致應·李龜雲·尹羽烈·李泰賢·姜文會·李儒修·嚴耆·申大尹·李錫夏·李祉永·鄭尙愚·柳誨·鄭毅祚·宋民載·宋銓·宋俊載·李尙友·朴吉源·洪秉臣·林景鎭。
金孝建啓曰,今此宗廟夏享大祭親行時,典祀官,例以奉常正塡差,而正李羽晉,有故不得進參云,今姑改差,其代今日政擬入之意,敢啓。傳曰,知道。
有政。吏批,判書徐有防受由,參判沈煥之進,參議李冕膺進,右副承旨徐有秉進。以徐龍輔爲承旨,尹㬦爲大司諫,李尙寯爲正言,李龜雲爲副修撰,李爲內醫提調,宋民載爲奉常正,鄭昌順爲藝文提學。學生李纘芳,贈戶參例兼,學生李益夏贈左承旨,故通德李桂蕃,贈掌樂正,已上慶尙右兵使李性默三代。
兵批,判書趙宗鉉進,參判沈晉賢病,參議金履成入直進,參知鄭澤孚病,行右承旨李書九進。以林濟遠爲副摠管,鄭東顯爲僉知,洪景煥爲宣傳官,尹鉉東爲部將,徐鼎修·林道浩·李庚運·李鼎德,以上竝付司直,呂駿永·尹說,以上竝付司果。
傳于李書九曰,同副承旨許遞,前望單子入之,待下批牌招察任。
李書九啓曰,今日誓戒時,承旨當爲備員,而左承旨徐龍輔,牌不進所當更請牌招,而拘於廳規,不得請牌,何以爲之?敢稟。傳曰,牌招。
李書九啓曰,臣與同副承旨徐有秉伴直矣,纔已許遞,伴直無人,右副承旨金孝建,卽爲牌招,何如?傳曰,允。
承旨前望單子入之,李益運落點。
李書九啓曰,今日誓戒時,承旨當爲備員,而同副承旨李益運,不得出牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,尹理相落點。
李書九啓曰,左承旨徐龍輔再牌不進,誓戒在卽,所當更請牌招,而拘於廳規,且係一日三牌,何以爲之?敢稟。傳曰,更爲牌招。
傳于徐龍輔曰,左承旨入侍。
傳于李書九曰,出宮門路,以協陽門爲之。
徐邁修啓曰,吏曹判書徐有防牌不進推考傳旨,今方捧入,而今日誓戒時,讀誓文官,不可不備,更卽牌招,何如?傳曰,允。
以開城留守金魯永狀啓,民戶失火事,傳于金孝建曰,各別拔例顧助,斯速奠接事,回諭。
徐榮輔,以光陵忌辰大祭獻官言啓曰,謁者思陵參奉鄭運耆,昨日香祝到陵之時,未及來待,又於今日日已過晡,尙不追到,莫重祭享,將不得備員行事,萬萬惶悶。勢將以諸執事中人,推移兼行,而鄭運耆段,令攸司處之,何如?傳曰,令該府處之,當該差祭堂上之以衰病者苟充,極爲駭然。過齋後,禁推,可也。
徐榮輔啓曰,卽者光陵忌辰祭獻官李庚運,以謁者鄭運耆,未及來待事,草記請罪,而草記中,多違格例,原草記纔已捧入,而違例之失,不可無警,推考,何如?傳曰,允。
金孝建,以戶曹言啓曰,文昭殿碑閣,蠶壇碑閣,淨業院碑閣,流霞亭,追慕洞碑閣,大嬪宮,依定式,發遣本曹郞廳奉審,則文昭殿碑閣,庫庫雨漏,夫妨草一張脫落,萬懷堂北會簷雨漏二庫,椽木一箇腐傷,千慕堂雨漏一庫,中門庫庫雨漏,方椽一箇腐傷,四面墻垣瓦子,庫庫脫落,追慕洞碑閣女妨草二張脫落,曲墻瓦子,庫庫脫落,分付各該司,使之卽速修改,而大嬪宮,姑無修改,而大嬪宮,姑無頉處之意,敢啓。傳曰,知道。
徐榮輔,以禮曹言啓曰,來四月初八日,宗廟夏享大祭親行時,省牲·省器之節,依例以親臨磨鍊擧行乎?敢稟。傳曰,當親行矣。
徐榮輔,以禮曹言啓曰,來四月初八日,行宗廟夏享大祭親行時,同日永寧殿,依例遣大臣,行祭事知委,何如?傳曰,允。
李書九,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李書九,以兵曹言啓曰,來四月初七日,大駕詣宗廟齋宿,初八日夏享大祭親行時,以何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十五哨,馬軍三哨爲先後廂,禁衛營留陣,禁軍三番,隨駕,可也。
李書九,以壯勇營言啓曰,本營夏等試射時,將官以下,各技優等人,別單書入之意,敢啓。傳曰,知道。
李書九,以禁衛營言啓曰,舊番鄕軍下送數多,弘化·銅龍等門入直軍,因下敎,減半入直矣。新番軍今已替代,依元數入直之意,敢啓。傳曰,知道。
金孝建,以賑恤廳言啓曰,南部部契任掌邊大得,今月二十八日,本洞路傍,得二歲遺棄男兒,惠民署契居良女李召史,欲爲收養,貧不自食,願爲受料,告于本部。自該部,同日牒呈,故依節目給料,使之乳養之意,敢啓。傳曰,知道。
備邊司啓目,粘連龍川前府使宋益休還穀濫報,民還分數外擅自停退,吏奴還上之冒錄蕩減,尤爲放姿,民庫擅貸,虛名添錄等諸條,無非法外之事,爲先令該府拿問,勘以當律。時府使柳光國,在任已及三載,矇未覺察,如無繡衣之反閱,本邑穀簿,一任其枵然,其不職之罪,亦難免重勘,令該府處之。前監司洪良浩,官吏之奸弊,兩載居藩,一不査正,罷職。外此諸邑,一依當初下敎,待還上畢分給擧行之意,分付,何如?判付啓,依允爲旀,龍川府使柳光國段,昨冬旣有限麥秋,觀其治績,仍置與勘罪間,論理狀聞之命,拿問一款,勿論爲良如敎。
右議政金履素箚曰,伏以,臣一疾沈淹,經閱數旬,雜試鍼灸,非惟無效,乃反添加,見今症形,不啻倍蓰於前。方其作痛之時,筋絡牽引,肢體麻木,宛轉叫楚,若不可堪,至其行步運動,則雖於房闥之間,亦無作氣之望。以是之故,委席涔涔,殆不省戶外事者久矣。念臣本無寸長可備任使之末,而偏荷罔極之恩,致位崇顯,區區微願,只在於不憚燥濕,殫竭奔走,而眇福致災,疾疹乘之。今玆病情,旣非一時之疾,終有癃癈之漸,撫躬自悼,尙復何言?然此猶臣一己之事耳。臣於此,誠有萬萬惶悶者,蓋今春民憂之孔殷,賙濟之乏策,實爲目下之悶切,聖慮憧憧,乙丙靡安,承佐之責,專在廟堂之臣,而顧鼎席未備,忝叨時任之列者,只有賤臣雖使賤臣,無此疾病,卽其昏愚儱侗,百不通曉,固不宜任以籌劃之責,以致多少僨誤,況其偃息在床,至此之久,時月之間,了無起色,賓對司坐,一切擔却,稟事則只委諸堂,覆奏則至命就議,是將緣臣一人之故,而使國事泮渙,庶務瘝曠,此雖歲稔民康,小大晏然之際,揆以朝家事面,決不宜若是苟簡。況於今日而乃容臣之竊祿尸素,不思所以變通也哉?臣每於病枕無寐之時,反復思惟,實無他策少補公私,惟有冒死陳乞,亟解重負,安意調治,獲延殘喘,實爲上下俱便之方。且今太廟親祼,成命已降,誓戒在卽,百僚咸造,而臣獨淹病床簀末由參班,虧分廢禮,尤增死罪。玆不得不疾聲號籲,以冀矜諒之恩。伏乞天地父母,曲察臣痼疾難强之狀,仍念國體時艱之不可不恤,亟命遞解臣相職,俾重寄無曠私分少安,千萬幸甚。取進止。答曰,省箚具悉卿懇。所愼之尙未差可,殊用慮念,卿須安心善攝,進參享班。仍傳曰,此批答,遣史官,傳諭。
癸丑三月二十九日辰時,上御誠正閣。左承旨·稟事備堂入侍時,行左承旨李書九,假注書鄭文始,記注官安經心·金良倜,守禦使李文源,行司直金文淳,戶曹判書沈頤之,行副司直李秉鼎,以次進伏訖。文淳曰,胎封陪進時,當有正三品陪進之例,今番雖於後苑爲之,陪進一節及蓋石等物,當依例擧行乎?上曰,竝置之。文淳曰,濬川之需,貿置兩西耗條,每年自均廳,移來以用者,爲二千六百兩,而年前大濬川時及舟橋司庫舍營建時,推移貸用之數,合爲五千兩,逐年一千兩式計減。故移來之數,不過一午六百兩,而就其中除本司應下,則所餘僅爲千數,間亦有不時之用,以此餘數,實無經紀濬役之道。均廳移來錢當年條二千六百兩,姑先盡數取用,計減一款,退以一年似好,故敢此,仰達矣。上曰,依爲之。出擧條頤之曰,慶熙宮修改節目中,小小有頉處,中官衛將,知委營繕,登時修改事,明有定式,而如是之後,若有不謹擧行之事,當該中官衛將,施以違令之律事,下敎截嚴矣。今春奉審時,有椺椽道里之腐傷動退者,若能一遵定式,知委營繕,這這修改,則豈有此弊乎?此而置之,則殊無節目本意,日後必有掩置不報之慮,當該中官衛將,一依節目,竝施違令之律。此後則隨其執頉,卽刻修改,而大抵雨漏之弊,不但瓦子破壞,北邊背陽處,落葉雜草,積而成堆,雨雪渟滀,以致滲漏而然,自今爲始,更加嚴飭,薙草掃葉,俾無雨水渟滯之患。且樹木之陰翳,尤爲傷損之端,差備內深嚴處,雖不敢遽議,各司諸處,隨其所見,翦除枝柯,無或阻陽生頉事,添入節目似好故,竝此,仰達矣。上曰,依爲之。出擧條文源曰,南漢軍餉醬一千一百三十二甕中,別庫御供沈醬五十坐及各寺分置三百五十九坐則逐年改色,故味品俱好,而至於留營所在醬甕七百二十三坐內,上品味好者,爲八十七坐,中下品僅可者爲三百五十一坐,其餘下之下,已成塵土者,亦爲二百八十五坐矣。此二百八十餘甕,旣是不可用之物,則留置無益,而每年新沈加鹽之際,因此無用之物,作奸層出。臣意則已成塵土,不堪近口醬甕,一倂埋之,以杜幻弄之弊,上品外至於中下品三百五十一甕,則從其沈醬之年條,每年每春,限七分一從便分給於願受人處,而醬一斗代,太一斗,待秋收捧,輪回新沈,次第改色,則於公於私,誠爲兩便,故敢此,仰達矣。上曰,依爲之。出擧條文源曰,廣州軍餉米之戶曹貸去者,每以關西小米劃報,而以小米每石本價三兩錢,難貿大米一石,故在前筵稟定式,每石價錢,添加一兩,合四兩式貿取,而猶爲不足,實無自願貿納者。故不得已寬其期限,或限五六年,或限七八年,流伊貿納,而多年遷推之間,每多未捧之弊,太半虛錄,勢所必至,而以其添價一兩之故,元穀石數,亦隨而縮,以千石言之,則其縮爲二百五十石,以萬石言之,則其縮爲二千五百石。自癸未至戊戌,不過十六年之間,貸去之數,合爲四萬三千餘石,而還推之際,其所見縮,實爲一萬八百餘石之多,此外各年停退蕩減及腐傷逋欠之數,亦極夥然。當初十二萬石軍餉,因此減縮,目今會付都數,僅爲五萬六百石內,除其今番戶曹貸去七千五百石及今年還分二萬四千餘石,則實留庫,不過一萬九千餘石,軍餉之四留一分,法意何等嚴重,而今則半留半分,亦爲不足,其在備不虞之道,誠極悶迫。戶曹戊戌貸去之未捧二千五百石,今春貸去七千五百石,合爲一萬石矣。軍餉元數復舊之策,雖難變通,戶曹所貸萬包之米,從速還報,則此亦可補半分留之資也。日前聞戶判之言,則該曹雖有畿甸·兩湖數萬石貿置之穀,而當此歉荒,勢難準數劃報云。萬石如難準報,則或三分二,或折半之間,若使趁此穀貴之時,從便還報,一包之價,將過五六兩,及今作錢,待秋貿米,則雖値穡事之平年,足可以依數貿充,石數之減縮,貿取之稽滯及難捧之患,虛錄之弊,必不如前,敢此,仰達矣。上曰,令廟堂與度支長相議,多少間從長區劃,先充半留之數,可也。出擧條秉鼎曰,尼城縣闕里祠,只建一間屋子,而奉安夫子遺像一本矣。自丙申以後,因聖敎奉來諸處,奉安遺像四本及朱文公遺像一本,合爲六本,而祠宇初旣狹隘,重以年久傾圮。故曾於戊申九月,幼學孔載謙以此上言,則判付內,令道臣,量助物力,趁時修葺爲敎,而至今六年,尙未擧行。月前載謙,呈單于太學,故臣與前泮長沈煥之及泮中多士,書通錦伯李亨元,則以待畢賑,隨力奉助爲答,太學諸儒,皆以爲待畢賑修葺,則經潦頹壓,勢所必至,要臣等一番筵稟,此事旣係至重。且有成命,則六年之內,屢經道伯,而連事推諉,將至頹壓,此豈對揚聖敎之道哉?依前判付,未潦前仍舊貫,卽速修葺之意,嚴飭該道道臣,恐不可已,故敢此,仰達矣。上曰,依爲之。不過一間屋子,仍舊修繕,申飭道伯,斯速造給,可也。出擧條文源曰,馬場事,頃筵有所仰達者,而更與提調,往復消商,講定後稟達計矣。上曰,此不可一時猝辦之事,商議好道理後,更稟,可也。秉鼎曰,臣日前得見龍川査啓,一邑蕩減之殆過萬包者,其可成說乎?此等之類,宜置贓律,而亦以此意,申飭各道,似好矣。上曰,卿言,好矣。仍命退,諸臣以次退出。
癸丑三月二十九日四更一點,上詣仁政殿。親臨受誓戒入侍時,行都承旨徐邁修,行左承旨徐龍輔,行右承旨李書九,右副承旨徐榮輔,左副承旨金孝建,同副承旨尹理相,假注書鄭文始·申龜朝,記注官安經心·金良倜,奎章閣提學鄭民始,檢校直閣南公轍,以次侍立。上具翼善冠·衮龍袍,出協陽門,由肅章門,詣仁政殿月臺,降輿就版位。南向立,近侍跪進圭,上執圭。上曰,左承旨,爲禮房事。出榻敎引儀唱,在位百官,行四拜禮,讀誓文官吏曹判書徐有防,未及承牌。上曰,曾經吏判人,替讀,可也。民始,陞階趨進,讀誓文訖。左通禮,跪告禮畢,乘輿出仁政門,由協陽門還內。諸臣以次退出。
上在昌德宮。停常參·經筵。
李書九啓曰,大司憲李義行,掌令金禧爕,持平朴孝成呈辭,執義宋煥箕,掌令洪克浩俱在外,持平李重蓮未署經,監察茶時之意,敢啓。傳曰,知道。
徐龍輔啓曰,來初五日朝參日次,而宗廟夏享大祭親祭齋戒相値,頉稟之意,敢啓。傳曰,知道。
尹理相啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本營軍兵,日次私習云矣,敢啓。傳曰,知道。
徐邁修啓曰,輪對官來待矣,敢啓。傳曰,入侍。
傳于李書九曰,右承旨入侍。
傳于李書九曰,左承旨入侍。
傳于徐龍輔曰,政官牌招開政。
金孝建啓曰,吏曹判書徐有防,參判沈煥之,參議李冕膺,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議李冕膺牌不進罷職傳旨,傳于徐榮輔曰,只推。
徐邁修啓曰,吏曹參議李冕膺,旣有只推之命,一體牌招,何如?傳曰,允。
傳于李書九曰,戢詰之政,拔例勸懲,然後可責實效,此捕將,自來擧職,而近因言端聞之,所捉贓物恰近三萬金云爾,則如許捕校,合施賞典首功人邊將,今窠差送,其餘,帖加成給。
以統制使李潤慶壯啓,知世浦萬戶段興道之代,令該曹差出,催促下送事,傳于徐邁修曰,今日政擇差,給馬下送。
有政。吏批,判書徐有防,參判沈煥之,參議李冕膺進,行都承旨徐邁修進。以金翊休爲大司諫,李龜雲爲執義,尹羽烈爲司諫,閔彝顯爲掌令,鄭尙愚爲正言,申馥爲副校理,申大尹爲修撰。
兵批,判書趙宗鉉進,參判沈晉賢病,參議金履成病,參知鄭澤孚入直,行右承旨李書九進。以朴東運爲知世浦萬戶,任興秀爲臨津別將,捕校安鳳儀,今加折衝,加資事承傳,副護軍徐有秉·李宅永。
傳于李書九曰,政官待開門,牌招開政。
以義州府尹趙鎭宅壯啓,罪人卞觀海,決棍充軍事,傳于徐邁修曰,法已施矣,分揀放送事,回諭。
李書九,以備邊司言啓曰,掌令金禧燮上疏批旨內,李鼎烈事,旣曰加斛,又稱目擊,則臺臣之言,不可不信,其委折,令有司堂上,査問稟處事,命下矣。招致淸安縣監李鼎烈,査問其漕倉捧稅時加捧委折,則以爲運判捧稅時,以十八斗爲準,致有稅民之呼冤矣。庚子運判革罷之後,始以十四斗校正收捧,而六七年來,差員不恤上納之欠縮,必欲得譽於稅民,次次減捧,今至十三斗四五升,倉納欠縮之患,站船難支之弊,皆由於此。縣監深知事情,故今番捧稅時,十四斗準捧,雖不可猝然復舊,上納欠縮及船漢難支,不可不念,以十三斗七升爲準,則比近年,果有二三升加捧之事,而稅納之民,不思十四斗準斛之規,或有以如干升加捧,爲稱冤之端,故爲移此補彼之計,倉屬所食落穀,削以減之,每一斛所減爲二升七八合。民雖有斛內之加納,畢竟有落穀之減得,則在稅民,無得失之可言,在國穀,亦無虧欠之痼弊,而六邑民所見處一一曉諭,俾見其加斛減升之狀,則升合加減,民豈不知乎?今此一斗加捧之說,實是萬萬意慮之外,値此春水方生之時,必欲趁期運納之故,催督收捧之際,亦不無拒納者之怨謗,而又有倉屬輩,以其減升之故,欲售逞憾之計,與稅民胥動浮言,有此云云之說也。縣監本邑稅米,亦在其中,則豈有剝割邑民,以利他邑船漢之理哉云矣。站船稅納之以十四斗爲準,乃是各邑通行例,而該差員,以十三斗七升收捧,則不可爲之濫捧也。所捧雖有二三升加斛,落穀有近三升減數,而移此補彼,則在稅民,亦無稱冤之端,而臺疏中,旣以一斗加捧爲言,至以怨聲載路,臣所目擊,如是質言於奏御文字,則不可以該差員自明之說,遽然決處。加捧實數,民怨有無,令道臣,詳査狀聞後,稟處,何如?傳曰,何待招問而知之乎?問之者特以臺疏體重也。事實旣如所料,則爲臺臣者,以土着之人,發此相左之說,揆以事體,當有警飭,當該臺臣推考,可也。
李書九,以備邊司言啓曰,卽見開城留守金魯永狀啓,則以爲本府穀摠,自來不敷,而窮春排巡,無以繼給,礪峴鎭及金川等邑,亦皆民多穀少,難於排巡,本營泰安倉及中軍次知倉,留庫各穀,依近例盡分,礪峴鎭倉及金川·白川等郡次知倉,留庫各穀,限折半加分事,請令廟堂,稟旨分付矣。本府還穀不敷,竝與所屬邑鎭而無以排比繼巡,則加分之請,勢難防塞,依所請許施,而軍餉事體,至爲嚴重,不必以折半盡分爲限。分排之際,務從節略,多數儲留,以備嗣歲,畢分給後,據實數狀聞之意,分付,何如?傳曰,允。
徐邁修,以司饔院監膳提調意啓曰,葦魚所進上大葦魚,體小,故自本院,昨已申飭矣。今日所封大葦魚,與昨無異,當爲退送,而闕供未安,雖不得已捧入,莫重進上,有此不謹,其在事體,誠極駭然。當該監捉官,令該府勘處,下吏令攸司科治,臣亦惶恐待罪之意,敢啓。傳曰,知道。卿則勿待罪,官吏,姑爲分揀,可也。
掌令金禧爕疏曰,伏以臣家世單寒,人器魯下,淸朝耳目之任,決知其萬萬不稱,而濫被陶甄之澤,獲忝任使之末,前後臺銜,凡幾遭矣,而或因在鄕而遞差,或由身病而例罷,未嘗出一言論一事,少裨我殿下平明之治,居常愧懼,若隕淵谷。前秋柏府華誥,忽下於洋宮持被之際,常參有命,庚牌儼臨,怵畏義分,張皇出肅,疎逖之蹤,初登筵席,言旣瑣屑,跡又慌忙,壞損臺體,無復餘地,以致承宣之請推,尙有滿心之慙恧,恩遞之後,歸伏鄕廬,資正掌憲,除旨聯翩,恩榮所及,竭蹶登程。千萬不自意見職新命,又下此際,不知樸愚如臣,昏憒如臣,何以得此於聖明之世也。天牌之下,急於叩謝,未敢言私,冒沒趨膺,而旅次冷落,宿病越添,時日之內,蠢動無期,玆不得不短章哀籲。伏乞天地父母,特賜鑑諒,亟命鐫削臣所帶職名,以安微分,不勝幸甚。臣方乞免之不暇,宜不敢贅及他說,而一段忠愛之誠,根於秉彝,銷爍不得,敢以草草數語,唐突附奏,惟殿下垂察焉。噫,國家之設置臺閣,法意甚重,上而衮闕,下而官師,無不導之使言,使昌言嘉謨,日陳於前,唐·虞吁咈之盛,尙矣無論,漢唐小康之治,職由於此,則開言路三字,豈不大闕於世道乎?挽近以來,臺臣之苟或未槪於聖心,則輒令還給,使不得上達,喉院之臣,奉承傳而退却,兩司之吏,抱章牘而徊徨,若此不已,則幾何而不爲無言世界乎?世道之憂,莫大於此,伏願繼自今,勿令退却,以爲來諫之道焉。臣之去秋登對,以洋宮食婢事,仰煩崇聽,而辭不達意,未免中撤,今若徒懷嚴畏,未畢其辭,則雖以日月之明,或難悉燭其委折,玆又不避猥越,復申前說焉。朝家之說置賢館,養士節目,至矣盡矣,而近年則財力凋殘,百弊層生,莫重供士之需,每患不足,至於食堂都庫之弊而極矣。蓋多士朝夕之供,自太學設立之初,以近千石,典僕,井間次排定食,毋或二年一次,或三年一次輪回應役,乃是不易之古規矣。自數十年前洋僕輩,厭避立役,擅自都庫,或因諸生之發論,或由洋堂之申飭,乍立旋罷,如是者久矣。壬寅年,宰臣趙尙鎭,爲長於洋,永罷輪回之古例,許立都庫之新規。大抵雇立輩,皆以貧窮無恒産之類,馮藉多士之供饋,資其生活於其中,一年二年,負逋山積,雖自官家,刻期督捧,而懲出無路,則闕洪之非朝卽夕,典僕輩慮其生事,多般顧助,每年收給,殆至千餘金之多,隨給隨盡,便同尾閭,朝食堂或過亭午,夕食堂多至犯夜,每每遲滯,全不成樣。食堂關係,何等嚴重,而因循近例,不卽通變,則來頭之弊,有不可勝言,而朝家從厚養士之良法盛意,果安在哉?顧今矯救之道,惟在於特罷都庫之痼弊,永復輪次之古法,亟命有司之臣,俾盡從長仍舊之方焉。臣新從下土,竊有所目下駭憤之事,敢此尾陳矣。淸安縣監李鼎烈,以田稅差員,當其捧稅之日,濫捧太過,一斛加上之米,太過一斗餘。當此歉歲,粒米如金,窮民貿納之際,以至賣牛賣鼎,艱辛辦納,則身爲差員,固當惕念精捧,而不此之爲,乃招船人,立於斛頭曰,如是剩捧,則汝等可無欠縮之患,而洽足於汝意爲言,罔念朝家如傷之德意,同濟船人無厭之壑慾,一斛防納之價,至於十一兩五錢之多,其捧納之太濫,推此可知。六邑嗷嗷,怨聲載路,臣所目擊,焉敢誣也?臣謂淸安縣監李鼎烈,亟施重勘,斷不可已也,臣無任云云。答曰,省疏具悉。首陳事當留意,次陳事,令廟堂稟處,李鼎烈事,旣曰加斛,又稱目擊,則臺臣之言,不可不信,其委折,令有司堂上,査問稟處,爾其勿辭察職。
癸丑四月初一日辰時,上御誠正閣。輪對官入侍時,行右承旨李書九,記事官李海淸,記注官安經心·金良倜,平市令尹龜東,造紙別提崔必濟,吏曹正郞郭龍濟,中樞經歷李堰,軍器判官吳在臣,南學訓導韓啓翼,養賢主簿尹悌東,內贍直長金龍淳,工曹正郞李洛秀,尙衣僉正韓文洪,以次進伏訖。上曰,輪對官進前,可也。龜東等,以次進前。奏職姓名訖。悌東曰,自前式年館試應辦之役,例自本庫擧行,而往在丁酉式年,因圓點生之不願赴擧,本庫亦免應辦之役矣。及夫庚子,自備局別單啓下,生劃應辦,使本庫擧行,而支供凡節,比諸館試,不啻倍蓰,未過數式,必有蕩竭之慮。故去壬寅年,前參判臣趙尙鎭,以泮長登筵,生劃應辦,使各主張輪回事,有所陳請,而批旨有廟堂從長稟處之命矣。伊時生劃應辦,復使各主張,依前輪回東堂二所應辦,使本庫依館試例,擧行之意,回啓判下矣。蓋本庫專主養士,元無貢人,而式年館試,則旣爲居齊生設行,故應辦之役,亦自本庫擧行,而朝家之如干添補,不能當許多糜費,疲殘員役輩,東西稱貸,僅僅支供。本庫無他財力,故養士飯米中,推移需用,而該曹之飯米劃送,自有排朔原定之數,每當式年,此等費用,少不下四五十石,多或至六七十包,目今飯米,漸至耗縮,實無繼用之道,來頭事勢,誠甚可悶。臣意則館試復舊前,東堂二所應辦之役,更使各主張,依前輪回擧行,則在貢人,別無添苦之弊,於本庫,實有蠲減之惠,故敢此仰達矣。上曰,令廟堂稟處,可也。出擧條命書九書傳敎曰,誓戒旣過,侍臣不可不備員,兩司未肅拜在外人員許遞,玉堂依此捧傳旨,皆令今日政差代。命退,諸臣以次退出。
癸丑四月初一日午時,上御重熙堂。左承旨入侍時,行左承旨徐龍輔,記事官李海淸,記注官安經心·金良倜,以次進伏訖。上命讀公事,書判付訖。龍輔曰,同罪未敍人,隨卽提稟事,曾有定式矣。前大司諫兪漢謨,旣已蒙敍,而前獻納徐有沂,前正言張至冕,俱是同罪之人,故敢此仰達矣。上曰,竝敍用,可也。出擧條龍輔曰,奏御文書,自有格式,而今此備邊司草記之兩貼空頭,有違常規,大是疎忽,當該有司堂上推考,元草記,使之改修正入啓,何如?上曰,依爲之。出擧條命退,承史以次退出。
上在昌德宮。停常參·經筵。
藥房提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。王大妃殿·惠慶宮·中宮殿,藥房口傳問安。答曰,知道。
李書九,以都摠府言啓曰,今日內三廳武兼禁軍及軍兵,中日習射,請出標信。傳曰,知道。
李書九啓曰,禁衛營將官來言,今日本營,日次私習云矣,敢啓。傳曰,知道。
李書九啓曰,御營廳將官來言,今日本營,日次私習云矣,敢啓。傳曰,知道。
傳于徐邁修曰,都承旨·右承旨·同副承旨入侍。
徐龍輔,以弘文館言啓曰,新除授副校理申馥,時在慶尙道安東地,經筵入番事緊,請斯速乘馹上來事,下諭。答曰,依啓。
傳于徐榮輔曰,左承旨入侍。
金孝建啓曰,合辭闕啓,已至多日,事甚未安,今日政,新除授兩司諸臺,竝待下批牌招,何如?傳曰,允。
徐龍輔,以弘文館言啓曰,本館上番闕直,事甚未安,今日政新除授玉堂,待下批牌招入直,何如?傳曰,允。
有政。吏批,判書徐有防進,參判沈煥之進,參議李冕膺進,行都承旨徐邁修進。啓曰,大司成今當差出,而擬望之人乏少,承旨及外任,竝擬,何如?傳曰,允。以成德雨爲修撰,李錫夏爲副修撰,徐榮輔爲大司成,李祖承爲黃海監司,金敬五爲平安都事,壯勇衛金春雲,今加嘉善,壯勇衛陸重秀,武士全昌盛,今加正憲,加資事承傳。
兵批,判書趙宗鉉病,參判沈晉賢,參議金履成病,參知鄭澤孚入直進,行右承旨李書九進,鄭東觀·宋煥箕·洪克浩已上,竝付副護軍,尹㬦·尹光普已上,竝付副司直,姜忱·李肇源·李尙寯。
傳于尹理相曰,左副承旨許遞,前望單子入之,
承旨前望單子入之,李益運落點。
徐邁修啓曰,新除授同副承旨李益運,卽爲牌招,何如?傳曰,允。
以司諫尹羽烈,正言鄭尙愚牌不進罷職傳旨,傳于金孝建曰,只推。
徐龍輔啓曰,新除授大司成徐榮輔,旣入闕中,不爲肅謝,直爲出去,事甚未安,推考警責,何如?傳曰,允。
傳于李書九曰,黃海監司入侍。
備忘記,黃海監司李祖承下直,長弓一張。長箭一部賜給。
徐龍輔,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
徐龍輔啓曰,卽者校理李遇濟,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
掌令金禧爕啓曰,臣言議巽軟,見識孤陋,本不合於淸朝耳目之任,而昨於陳疏中,以淸安縣監李鼎烈稅斛濫捧事,有所論勘矣。卽伏見備局草記批旨下者,責敎截嚴,臣惶懍震越,無地自容。臣以土着常貢之民,稔知漕倉之弊久矣。蓋江運異於海運,水路亦甚不遠,一斛之捧,加上四五升,則可無上納之欠縮,船人之稱冤,而臣在鄕時,稅民往來於漕倉者,皆曰,稅納之過入,未有甚於今年,一斛加上之米,殆過一斗,量其所入,則的爲十八斗,當此舊穀旣盡之時,殘民何以賴生,怨聲狼藉,萬口同傳,臣所耳聞也。又於鄰里防稅之錢,至於十一兩五錢之多,臣所目覩也。何敢構誣於章奏之間乎?第臣不善周章,致有此推考之命,莫非臣罪,以此情蹤,其何敢一刻晏然於臺次乎?請命遞斥臣職。答曰,十八斗之說,旣聞之,不可仍置,更令有司堂上中,時帶度支者,査問草記,爾則勿辭。
金孝建啓曰,掌令金禧爕,一日再啓煩瀆,退待物論矣,敢啓。傳曰,知道。
李益運,以備邊司言啓曰,掌令金禧爕避嫌批旨內,十八斗之說,旣聞之,不可仍置,更令有司堂上中,時帶度支者,査問草記事,命下矣。招致淸安縣監李鼎烈,一斗加上的爲十八斗委折,更爲査問,則以爲一斛所捧,爲十四斗,而漸次減捧,爲十三斗四五升,故爲慮漕弊,加捧二三升爲十三斗七升,減給落穀,使之移此補彼之由,昨已備陳矣。今者臺臣,又以一斛加上殆過一斗,量其所入,的爲十八斗爲啓,誠未知其何說也。稅民皆知年年當納之數,升合加減,毁譽立判,差員雖欲勒加一斗,民無順從之理,則一升之穀,亦不敢無端低仰,況一斗乎。此已不可知也,量其所入,的爲十八斗,尤所未曉,一斛之入,以十四斗爲準,則斛上又加四斗,然後乃爲十八斗。初旣曰,一斗加捧,末乃曰,的爲十八斗,上疏則曰目擊,避嫌則曰耳聞,耳聞目擊之間,未知有何所據,而捧稅之斗,携來於站船,一番量穀,可知所入之多少,至於忠州戶首之民捧爲幾何,倉底市直之高下爲幾何,實非一時差員之所知云矣。今以臺避所論,較看於差員所對,則差員以爲二三升加捧,以落穀移補,臺言則以爲一斛加上,殆過一斗,差員則又以爲一斛所捧,不滿十四斗,臺言則以爲量其所容入,的爲十八斗,兩說互相矛盾,有難適從。一番査實然後,其是非虛實,可以決定,令道臣,詳査啓聞後稟處,何如?傳曰,臺臣之前疏後避,一斗變爲四斗,目擊換稱耳聞,語意雖甚矛盾,臺言體重,飭令道伯,斯速査聞,俾無差員滯留之弊,可也。
李書九,以兵曹言啓曰,去春三朔能麽兒考講時,訓鍊院副正李海範,都摠府經歷李喜大,通禮院引儀金理一,武臣兼宣傳官李基岳·南志彧,守門將崔聖甲·洪相五,一次不通,都摠府經歷李萬吾,訓鍊院僉正金志和,武臣兼宣傳官權思漢·沈公燁·高景洙二次不通,依定式竝從重推考,何如?傳曰,允。
校理李遇濟疏曰,伏以臣於直中,卽接家信,臣之老母素患癃疾,挾感添劇,寒熱交攻,症情危惡,飮啖全却,氣息凜綴,病中思戀,促臣歸護,臣聞來驚遑,按住不得,玆敢忙陳短章,徑出禁扃。伏乞聖慈,特垂憐察,亟遞臣見帶之職,俾便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭,救護母病。
敎黃海監司李祖承書。王若曰,國家重方面之任,暫撤卿月之班,人臣效鞅掌之勞,須畀觀風之責,肆殊簡特侈於惟簡,而溫諭載申於于蕃。惟卿趾美故家,蜚英蚤歲,委任銓席,秉心可見於公平,掌命銀臺,通纔已著於明敏。眷彼黃海一域,實我靑丘重藩,間松箕而居水陸之衝,地是關防形勝,饒魚鹽而擅銅鐵之利,俗則弓馬貨財,惟屛翰要在得人,矧盤錯可以別器。玆授卿以黃海道觀察使兼兵馬水軍節度使巡察使海州牧使,卿其祗服寵命,勉恢良圖,蔀屋推察眉之恩,蘇殘祛害,蓉堂膺作翰之命,黜幽陟明,其餘稟裁,厥有典例。於戲,登車攬轡,必思一路之澄淸,按節巡方,宜體九重之宵旰,故玆敎示,想宜知悉。
癸丑四月初二日卯時,上御誠正閣。都承旨·右承旨·同副承旨入侍時,行都承旨徐邁修,行右承旨李書九,同副承旨尹理相,記事官李海淸,記注官安經心·金良倜,以次進伏訖。上命書傳敎曰,大司成,今日政差出。又命書傳敎曰,黃海監司,待下批當日辭朝。仍命退,承史以次退出。
癸丑四月初二日巳時,上御重熙堂。黃海監司入侍時,行右承旨李書九,假注書申龜朝,記注官安經心·金良倜,黃海監司李祖承,以次進伏訖。上曰,注書出去,密符單子持入,而敎文誰當製進耶?催促,可也。賤臣承命出傳。祖承奏職姓名訖。上曰,民事方殷,憂恤之念,不弛宵旰,卿須往欽,殫誠巡拊,無負特簡之意,可也。命退,諸臣以次退出。
上在昌德宮。停常參·經筵。
自四更至初四日開東,灑雨下雨,測雨器水深三分。
金孝建啓曰,合辭闕啓,事甚未安,除在外·未署經外,未肅拜人員,竝卽牌招,掌令金禧燮,引避退待,已至經宿,尙未處置,大司憲李義行,執義李龜雲,持平朴孝成,一體牌招,何如?傳曰,允。
傳于金孝建曰,時囚柳戇査啓事,成命已久,尙無皁白,所犯虛實,雖未知之,老者之長在保放未出場之中,揆以獄體,不當若是,當該道臣推考。監司,卽兼留守也,外官也,留守,卽內官也,便是交承也,以此以彼,勢難冒當,査處之道,更令廟堂,草記稟處。
以掌令金禧燮牌不進罷職傳旨,傳于金孝建曰,只推。
傳于徐龍輔曰,今番園所植木播種及火巢外築筒,白虎邊補土,工役甚鉅,爲所重當有酬勞之擧,而差員則渠之職分內事,後當連有播植,今番勿論,其餘京鄕將校軍兵,依判下分等施賞,而帖加則今日內,口傳下批與有旨,成送本府留守,所入錢穀,以外帑庫所在上下事,分付。壯勇內外營差員,振威縣所管植木,以本縣大同米八十石劃給事,分付畿營。
執義李龜雲啓曰,掌令金禧燮以爲,臣言議巽軟,見識孤陋,本不合於淸朝耳目之任,而昨於陳疏中,以淸安縣監李鼎烈稅斛濫捧事,有所論勘矣。卽伏見備局草記批旨下者,責敎截嚴,臣惶懍震越,無地自容。臣以土着常貢之民,稔知漕倉之弊久矣。蓋江運異於海運,水路亦甚不遠,一斛之捧,加上四五升,則可無上納之欠縮,船人之稱冤,而臣在鄕時,稅民往來於漕倉者,皆曰,稅納之過入,未有甚於今年,一斛加上之米,殆過一斗,量其所入,則的爲十八斗,當穀旣盡之時,殘民何以賴生,怨聲狼藉,萬口同傳,臣所耳聞也。又於鄰里防稅之錢,至於十一兩五錢之多,臣所目覩也。何敢構誣於章奏之間乎?第臣不善周章,致有此推考之命,莫非臣罪,以此情踪,其何敢一刻晏然於臺次乎?引嫌而退,語雖差爽,意在陳規,不可以此,輕遞言官,請掌令金禧燮出仕。答曰,依啓。
徐邁修,以吏曹言啓曰,宗廟署令金魯敬呈狀內,矣身素患痰癖之症,當此換節之時,猝地闖發,萬無供職之望云。大享當前,而身病旣如此,則不可强令察任,今姑改差,何如?傳曰,使之將往,他司相換,可也。
吏曹口傳政事,宗廟令金魯敬,司饔主簿鄭昌耆相換。
徐邁修,以吏曹言啓曰,司宰監直長朴興緖,受由過限未上來,依例改差,何如?傳曰,允。
金孝建,以戶曹言啓曰,各道年終錢穀御覽會計,待慶尙道·江原道會案上來,修正以入事,前已啓下矣。兩道會案,今己來到,御覽會計,受出修正之意,敢啓。傳曰,知道。
徐龍輔,以禮曹言啓曰,去二月三十日,大臣·備局堂上引見入侍時,臣鍾顯所啓,各陵祭享時造泡,東陵則佛巖寺擧行,而其外陵園墓,或元無造泡寺,或有之,而寺殘僧少,無以供役,合有從便釐正之道,自臣曹,往復道臣,趁今變通恐好,故敢此仰達矣。上曰,斯速釐正後,草記可也事,命下矣。各陵園墓,有造泡寺處,則別無釐正之事,而其中寺殘僧少之處,則分付地方官,使之各別顧護,以爲應役之地。恭陵·順陵·溫陵·禧陵·孝陵·懿陵·永陵·昭顯墓,則本無造泡寺,故恭陵造泡寺,以雲神菴爲定,順陵造泡寺,以化成菴爲定,溫陵造泡寺,以奉溫菴爲定,禧陵·孝陵造泡寺,以高香寺爲定,懿陵造泡寺,以淸涼寺爲定,永陵造泡寺,以柒莊菴爲定,昭顯墓造泡寺,以高峯寺爲定,竝令着實擧行,而旣爲造泡寺,則事面與前自別,故移關畿營,另飭各該邑,着意於蠲除顧助之方。西道陵墓,則從前造泡於守國寺,而聞其寺宇頹圮,僧徒稀少,將無以分排擧行,故今方往復道臣,修葺募入等事,從長變通,期有成效之地,敢啓。傳曰,知道。
金孝建,以備邊司言啓曰,傳曰,時囚柳戇査啓事,成命已久,尙無皁白,所犯虛實,雖未知之,老者之長在保放未出場之中,揆以獄體,不當若是,當該道臣推考。監司,卽兼留守也,外官也,留守,卽內官也,便是交承也,以此以彼,勢難冒當,査處之道,更令廟堂,草記稟處事,命下矣。柳戇査事,道臣之勢難冒當,誠如聖敎,而臺言旣發,囚供難信,其在按覈之道,發遣御史,使之行査,實合事宜,而此時畿甸之貽弊,亦不可不念,應問各人,令秋曹,捉致究問後,仍令王府,照處,何如?傳曰,諸人捉致之弊,十倍於繡行廚傳,況此時畿民呼飢之時乎?雖欲行査照律,聞其衰病,應在收贖之科,無論如此如彼,白首耆年,名登臺章,一則罪也,二則罪也。加施盡行追奪之典,勘放事,分付該府,可也。
金孝建,以備邊司言啓曰,卽見平安監司李秉模所報,則枚擧江界府使申大䄵牒呈,以爲本府苗丹黃三把糧米九百九十九石零,前以會付還中貸下,待秋具耗收捧。丙寅年,革罷此規,始以別餉軍官納米條施行,己丑年,軍官大縮,故其不足五百五十七石,請得加分充報,至於辛丑,軍官納米益減,故不足二百石,更得加分耗充給矣。十數年來,民戶尤縮,軍官米二百四十餘石零,無路責納,隣族之弊,有不可勝言,今此二百四十二石零,亦依本府已例,會付還穀留庫中,加分取耗,充數上下爲辭矣。該邑三把糧米,隨縮隨報,加分取耗,便成三十年流來古規,見今民戶漸減,害及隣族,白地責納,至於三百四十餘包之多,則在朝家軫恤江民之德意,合有矯救之道,依報辭施行之意,分付。近年以來,爲江民革弊祛瘼,至矣盡矣,宜乎流散之民,聞風還接,而觀於邑牒營報,舊縮自如,新增無聞,極爲訝惑。自今另加着意於勞來之方,俾有實效事,嚴飭道臣,何如?傳曰,允。
徐邁修,以兵曹言啓曰,景福宮衛將都啓衫,慶熙宮衛將張景游,俱以身病猝重,時月之內,無望供職,呈伏乞遞,輪番之任,不可久曠,竝改差,何如?傳曰,允。
徐邁修,以賑恤廳言啓曰,西部米廛上契任掌崔尙得,今月初二日,本洞路傍,得二歲遺棄兒,同里居良女李召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
徐邁修,以禁衛營言啓曰,去夜四更量,惠慶宮別監金景哲,本營巡邏被捉,何以爲之之意,敢啓。傳曰,聞是公幹出入,分揀放送,可也。
知敦寧申思運疏曰,伏以臣蒲柳之姿,望秋先零,狗馬之疾,與年益深,屛伏田里,逖違宸陛,惟其向日之忱,只切依斗之望矣。千萬不自意敦府新除,有隕自天,臣於是,聞命惝怳,戴恩踧踖,莫省措躬之所也。顧今在朝之卿宰,筋力才猷,何患無人,而如臣衰朽,如臣譾劣,乃於歸蓽之餘,至被收簪之寵?臣是何人,叨恩至斯,其在臣叩謝之義,何敢懷逡巡之計,而第臣所叨之職,本是儀親之窠,非儀親則雖或有除拜,例不得冒膺,今臣旣無敦寧,在法當遞,曠日虛縻,私義難安,玆敢從縣道,援例陳懇。伏乞聖慈,俯垂諒察,將臣職名,亟命遞改,以存公格,以安私分,不勝幸甚,臣無任云云。答曰,省疏具悉。疏辭,下該曹稟處。
吏曹啓目,粘連啓下是白有亦,觀此知敦寧府事申思運上疏,則以爲臣所叨之職,旣無敦寧,在法當遞,亟命遞改亦爲白有臥乎所,旣無敦寧,則似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
癸丑四月初三日巳時,上御重熙堂。左承旨入侍,稟事閣臣同爲入侍時,行左承旨徐龍輔,記事官李海淸,記注官安經心·金良倜,前京畿監司徐鼎修,以次進伏訖。上命書傳敎曰,關東經工生抄啓之命,卽謂工於經學也,以是有當下條問之命矣。今聞該道所取,非經學,卽治經云,條問事體何如,則豈可如是?更令道臣,以窮經讀書,貫穿疑義,爲一鄕所推者,誠心採訪狀聞,則當下條問,此意,令廟堂,分付。上曰,園所外白虎近處補土及火巢築筒時,差使員振威縣令曺允植,率本縣校吏,專當赴役,其勤勞,誠可尙,渠雖職分內事,該縣校吏等酬勞除弊之道,卿其稟處,可也。鼎修曰,該縣處在三南孔道,邑力本極殘薄,無他變通之路,而曾聞庚子·辛丑年間,有略干隱結自首云。依年前安東例,自壬子條,還爲出給,園軍復戶,依水原例,自庚戌至壬子三年條,計數給代,而竝與各官房免稅,移劃他邑,糧餉廳屯稅,亦依前令,本縣收納,則於民於吏,庶爲除弊酬勞之道矣。上曰,依爲之。依此所奏,卽令新伯,斯速擧行,可也。出擧條鼎修曰,園所幸行時,自畿營,各項策應,旣有每年已行之規,自當按此擧行,而水原·果川等站,會減成冊,例報巡營,自巡營,酌量上下矣。今則水原體貌,與前有異,此等文簿去來,不無掣礙之端,此後則水原會減成冊,勿爲關由於畿營,自本府直爲擧行,似合事宜,故敢比仰達。上曰,依爲之。本府專當之方,議于廟堂,從長拮据,可也。出擧條命退,諸臣以次退出。
上在昌德宮。停常參·經筵。
自開東時至午時,灑雨下雨,測雨器水深一寸。
自午時至申時,灑雨下雨,測雨器水深二分。
徐邁修啓曰,臣邁修,今日議政府肄儀進去,下直之意,敢啓。傳曰,知道。
徐龍輔啓曰,今初八日宗廟夏享大祭親祭祭文,當爲製進,藝文提學鄭昌順,待開門牌招,何如?傳曰,允。
傳于徐龍輔曰,左承旨入侍。
傳于金孝建曰,左副承旨·右副承旨入侍。
以司諫尹羽烈,持平朴孝成牌不進罷職傳旨,傳于金孝建曰,只推。
以都摠管李得臣初度呈辭,傳于徐龍輔曰,許遞,令該曹口傳差出。
兵曹口傳政事,以尹師國爲都摠管。
李書九啓曰,卽者奉常寺官員來言,今此夏享大祭祭物,提調當爲監封,而都提調洪樂性身病,提調金頤柱受由在外,不得擧行云,何以爲之?敢稟。傳曰,在外提調許遞,前望單子入之,
奉常提調前望單子入之,徐有防落點。
以京畿監司朴祐源狀啓,東西道各陵寢造泡寺定式事,傳于徐龍輔曰,狀語太不別白,捧納承旨推考。
以慶尙監司鄭大容狀啓,尙州故義士金鎰,忠義壇竝享一款,令該曹稟處事,傳于金孝建曰,金鎰配侑事,依狀請施行,一以伸多士之公議,一以奬忠節事,令該曹知委。
徐龍輔,以弘文館言啓曰,本館上番副修撰臣李錫夏,下番副修撰臣高宅謙,俱以宗廟夏享大祭祭官,今日議政府肄儀時,晝仕出去之意,敢啓。傳曰,知道。
徐龍輔,以成均館言啓曰,因江原道功令生等試取試券抄啓,功令生七十餘人中,取四十人,令道伯,給糧上送,太學待其上來,自本館草記事,命下矣。該道入格功令生四十人中,進士崔壽亨,生員李是釬,幼學沈普永三券俱入格,生員金相穆,幼學崔海羽兩券俱入格,故實爲三十二人,竝烏竹軒後孫二人,合爲三十四人,今始依下敎,俱爲上來,而其中李是釬·申在和·元復鎭,尙不上來。所當待畢到草記,而卽伏見該道道臣移文本館者,則以來月初三日內上去之意,一一知委爲辭矣。旣違定限,有難遲待之意,敢啓。傳曰,上來者許接食堂,待畢到,更爲草記,可也。
金孝建,以義禁府言啓曰,保放罪人柳戇,加施盡行追奪之典,勘放事,命下矣。柳戇以制書有違律,杖一百收贖,告身盡行追奪,放送,何如?傳曰,允。
吏曹啓目,粘連啓下是白有亦,觀此知敦寧府事申思運上疏,則以爲臣所叨之職,旣無敦寧,在法當遞,亟命遞改亦爲白有臥乎所,旣無敦寧,則似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
大司成徐榮輔疏曰,伏以臣於日昨,待罪喉院之中,伏奉除旨,以臣爲成均館大司成者,臣聞命惝怳,五內失守。自惟螻蟻賤臣,偏蒙洪造,闔門百口,一毛一髮,莫非殿下之賜也,而臣自通籍之初,最被拔擢,置身深嚴,昵近耿光,殊榮異渥,同朝罕比。匹夫受人一飯之惠一言之知,尙能感激而懷報,況臣實有不世之隆遇,則臣雖迷蠢,亦具彝性,天地父母之之恩之德,宜如何報,第念螢爝,莫裨於日月,涓埃無補於海岳,而弱植易撼,疾走多躓,與其驟躐兜攬,自速滿盈之咎,無寧斂藏鞱晦,以爲不報之報。心口相矢,自量已熟,是宜投閑置散,獲全微分,而夷考踐歷,罔非濫猥,居常兢蹙,如集于木,今又謬恩之來,殆臣命卒之秋也。夫是職也,卽古所稱敎胄之任,而國家風化之原,州縣庠塾之本也,其重如此,故其選至難,苟非學識地望,爲一世矜式者,莫宜居之。臣伏覩我殿下,以士趨之日渝,文風之不振,中朝發歎,慨然復三古之盛,勤課導率之方,著於政敎,發於絲綸者,至爲勤摰,對揚訓迪,其責顧不在於成均之臣乎?近日人才,雖遠不及祖宗盛際,苟求其踰於臣者,不患無人,乃以聖世師儒之長,授之不肖之臣,大失士林之望,重貽八方之譏,其在量材授任之道,無有是處。臣之出入近密,亦多年所,本末長短,淵鑑悉燭,今此所叨,初何嘗一毫彷彿也?以今澆漓之俗,頹靡之風,無威望可以彈壓,無學術可以董勵,而不揣能否,不揆僥猥,苟然冒受,黽勉承當,則其勢必至於狼狽,誤陷於大戾而後已,殿下亦安得每每宥之乎?臣亦化理中一物耳,明知其必無幸,而仰首鳴號冀賜哀憐者,其情恐不至僭越也。伏乞深留睿察,測然垂憫,將臣職名,亟賜鐫免,則生成之澤,有始有終,而亦使擧世,曉然知淸朝名器之重,非可人人授也。臣不勝千萬泣祝,臣無任云云。省疏具悉。爾其勿辭察職。
癸丑四月初四日辰時,上御重熙堂。左副承旨·右副承旨入侍時,左副承旨金孝建,右副承旨尹理相,記事官李海淸,記注官安經心·金良倜,以次進伏訖。上命書傳敎曰,大司成批下,牌招申飭行公。仍命讀公事,書判付訖。命退,承史以次退出。
上在昌德宮。停常參·經筵。
自卯時至午時,灑雨下雨,測雨器水深二分。
夜自三更至初六日開東,灑雨下雨,測雨器水深九分。
李書九啓曰,備邊司郞廳來言,今日賓廳日次,而宗廟夏享大祭親祭齋戒相値,不得來會云矣,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
以香室宗廟夏享大祭親祭受押單子,傳于徐龍輔曰,出宮時,當親押,以此該房知悉。
以香室永寧殿夏享大祭受押單子,傳于徐龍輔曰,出宮時,當親押,該房知悉。
傳于尹理相曰,都承旨·右副承旨入侍。
傳于李益運曰,同副承旨入侍。
傳于李書九曰,軍士房承旨入侍。
傳于徐邁修曰,安山郡守,今日政差出,待下批除辭朝下送。
有政。吏批,判書徐有防進,參判沈煥之進,參議李冕膺進,行都承旨徐邁修進。以閔台爀爲大司憲,以李文會爲大司諫,以姜忱爲司諫,以鄭東幹·兪漢人爲掌令,崔重圭爲獻納,以呂善亨爲知義禁,以成德朝爲知敦寧,以朴師沃爲同敦寧,以尹尙東爲禮曹參判,以李在學爲掌苑提調,以鄭昌順爲分內局提調,以朴右源爲司宰直長,以金魯正爲順陵參奉,以趙鎭完爲安山郡守,以孫碩周爲黃海都事,以金思卨爲內資主簿。
再政。以鄭東觀爲司僕正,以朴龍培爲司藝,以尹秤爲禁府都事,以李明孚爲典籍,以李始源爲引儀,同義禁單呂善亨。
三政。以文躍淵爲莊陵令。
四政。以崔慶裕爲判校,以尹德雨爲典籍。
兵批,判書趙宗鉉進,參判沈晉賢入直進,參議金履成病,參知鄭宅孚病,行右承旨李書九進。以李應爀爲都摠管,以李翼鉉爲五衛將,以黃勉基爲宣傳官,副司直李鎭翼,以金在儉爲珍島監牧官,副摠管單李應爀。
金孝建啓曰,新除授兩司諸臺,竝牌招察任,何如?傳曰,允。
傳于徐邁修曰,京外落仕最久人,有懸註政目間間收用之命,而近來則收用間闊,申飭兩銓,俾有實效。
以禮曹參判尹尙東牌不進推考傳旨,傳于李益運曰,更爲牌招。
傳于徐龍輔曰,左承旨入侍。
李益運啓曰,卽伏見刑曹漢城府坐不坐單子,則連四日無緣不坐,事甚未安,當該堂上,竝推考警責,何如?傳曰,允。
傳于徐邁修曰,發遣吏郞諸執事,淸齋與否,摘奸以來。
傳于金孝建曰,齋日相値,時囚保放,過齋後捧供。
李書九,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭親祭齋戒相値,不得爲之之意,敢啓。傳曰,知道。
金孝建,以義禁府言啓曰,齋日相値,時囚保放,過齋後捧供事,命下矣。時囚罪人宋益休·鄭運耆·金洪運等,保放之意,敢啓。傳曰,知道。
癸丑四月初五日卯時,上御誠正閣。右副承旨入侍時,右副承旨尹理相,假注書申龜朝,記注官安經心·金良倜,以次進伏訖。上曰,注書出去,都承旨入侍,可也。賤臣承命出傳,與之偕入。上命邁修書傳敎曰,政官牌招開政。上又命書榻敎曰,摠管中差祭人許遞,今日政差出。上又命書傳敎曰,兩司在外及未肅拜有情勢人,竝許遞,今日政差出,其中未署經臺諫牌招,使之署前行公。上又命書榻敎曰,王大妃殿進御人蔘一錢重加味正氣散,一貼煎入。命退,承史以次退出。
癸丑四月初五日巳時,上御重熙堂。軍士房承旨入侍時,軍士房承旨李書九,假注書申龜朝,記注官安經心·金良倜,以次進伏。上曰,注書出去,政望催促,可也。賤臣承命出傳。上命書傳敎曰,大享隔日,今日政,卿宰實職除拜人,竝待下批牌招察任。命退,承史以次退出。
上在昌德宮。停常參·經筵。
徐龍輔啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
徐龍輔啓曰,臣龍輔,依定式進詣香室,奉審香祝樻·祝板袱子,則無頉之意,敢啓。傳曰,知道。
注書李海淸差祭,代鄭文始仍察廳任,何如?傳曰,允。
傳于徐龍輔曰,左承旨入侍。
傳于徐邁修曰,時任不爲參班,寧有如許國體乎?享班强參,纔巳傳諭,而隨駕東班實職中,差祭及未肅拜在外人員許遞,政官牌招開政,待下批,牌招察任。
傳于金孝建曰,未肅拜大司憲,牌招參班。
徐邁修,以吏曹言啓曰,今此宗廟夏享大祭,諸執事中,時無職名人員,令該曹口傳付軍職,何如?傳曰,允。
有政。吏批,判書徐有防進,參判沈煥之進,參議李冕膺進,行都承旨徐邁修進。以金文淳爲工曹判書,以李聖圭爲知敦寧,林濟遠爲刑曹參判,成鼎鎭爲兵曹參議。兵批,判書趙宗鉉病,參判沈晉賢入直進,參議未差,參知鄭澤孚病,閔彝顯付副護軍,申思運·尹師國·李在學·金翊休·金履成·徐有鍊,竝付副司直。
以工曹判書金文淳牌不進推考傳旨,傳于徐邁修曰,許遞,前望單子入之,
以禮曹參判尹尙東再牌不進推考傳旨,傳于徐龍輔曰,許遞,令該曹口傳差出。
吏曹口傳政事,以徐鼎修爲禮曹參判。
假注書鄭文始有頉,代李垿爲假注書。
右議政金履素箚曰,伏以臣猥陳疾痛之呼,恭俟體諒之恩,及奉批旨,不賜允許,諭以安心善攝,仍令進參享班,臣奉讀感惶,繼以悶蹙,不知所以自措。念臣狗馬賤疾,有不敢每每瀆陳於宸聽,而大抵受傷已久,根柢深痼,今番復發之後,證情尤劇,雜試鍼灸,冀或良已,而非徒無效,漸至增加,房闥之間,亦難運動,不惟臣之自分癃廢,人亦莫不爲臣憂之,臣之從前矢心,只在於筋力奔走,而今則竝此一事,恐無以自效,只有撫躬悼歎而已。況今享禮隔日,法駕將戒,庶職百僚,罔不駿奔,而臣以大官,獨抱貞疾,宛轉床玆,無望就班,誠禮俱缺,生不如死,臣之曠禮隳分之罪,姑舍毋論,由臣之故而班儀將致草率,國體不免苟簡,則所係尤有大焉。此不待臣言之畢,而聖上,亦豈不卽賜變通,以幸公私也哉?臣於向日承批之後,感恩怵分,加意調治,如獲分寸之效,則必欲强策蹩躄,拚死自力,致身班行矣。拖到今日,終無變動,雖欲不計顚仆,扶曳趨參,萬無其路,玆復冒死申籲於仁覆之下,惶恐隕越,益無所容。伏乞天地父母,俯察臣疾病實狀,亟命遞解相職,俾享班備儀,私分少安,仍勘臣罪負,以肅朝綱,千萬幸甚。取進止。答曰,省箚具悉卿懇,大享卽盛禮也。時任大臣之不爲進參,求之故事,未或聞焉。雖欲備員,享日隔夜,大官非卽除卽出之任,則國體也,事勢也,決不可乃爾,愼節旣非風寒所祟,如或一分可强,强力參班。仍傳曰,此批答,遣史官傳諭。
癸丑四月初六日午時,上御重熙堂。左承旨入侍時,行左承旨徐龍輔,記事官李海淸,記注官安經心·金良倜,以次進伏訖。上曰,王大妃殿進御人蔘一錢重加味正氣散,一貼煎入。出榻敎上曰,王大妃殿進御正氣散,人蔘爲一錢,桂枝藿香則依前入之,一貼煎入。出榻敎命退,承史以次退出。
上在宗廟。停常參·經筵。
藥房提調臣李,副提調臣徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
大駕詣宗廟入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
省器省牲罷,入齋室後,內閣·政院·玉堂·藥房口傳問安。答曰,知道。
親祭罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
傳于李書九曰,出宮門路,以協陽門爲之。
李書九啓曰,司僕內乘來言,捲簾,取稟。傳曰,捲三面。
傳于李書九曰,侍衛軍兵雨具。
工曹判書前望單子入之,李落點。
徐邁修啓曰,禮貌官來言,百官稟旨就次。傳曰,知道。
尹理相啓曰,臣王大妃殿·惠慶宮問安進去下直之意,敢啓。傳曰,知道。
徐龍輔啓曰,藥房都提調洪樂性,提調李,副提調徐邁修,有稟達事,來詣請對矣。傳曰,今有晴意,退去。
李書九啓曰,判府事朴宗岳,有稟達事,來詣請對矣。傳曰,今有晴意,退去。
徐邁修啓曰,王大妃殿·惠慶宮夕問安,何承旨進去乎?敢稟。傳曰,左副承旨進去。
金孝建啓曰,臣王大妃殿·惠慶宮夕問安進去下直之意,敢啓。傳曰,知道。
李書九啓曰,司僕內乘來言,捲簾,取稟。傳曰,捲三面。
宗廟夏享大祭親行敎是時,報府,亞獻官行判府事朴宗岳,終獻官昌城尉黃仁點,進幣瓚爵官吏曹判書徐有防,奠幣瓚爵官吏曹參議李冕膺,薦俎官戶曹判書沈頤之,禮儀使禮曹判書閔鍾顯,典祀官奉常正宋民載,廟司令洪秉周,宮闈令尙膳金完碩,宮闈令尙膳曺壽喆,宮闈令尙膳金相澤,堂上執禮行副司直尹行任,堂下執禮掌令鄭東榦。第一室執尊副司果宋翼孝,第二室執尊校理韓光植,第三室執尊副修撰高宅謙,第四室執尊副司果李儒修,第五室執尊副司果李泰賢,第六室執尊副司果權坪,第七室執尊掌令兪漢人,第八室執尊副司果洪秉臣,第九室執尊副司果金禧爕,第十室執尊副司果李祉永,第十一室執尊宗簿正尹寅基,第十二室執尊獻納崔重奎,第十三室執尊執義李龜雲,第十四室執尊司諫姜忱。第一室大祝司僕正鄭東觀,第二室大祝副司果張至顯,第三室大祝副司果宋俊載,第四室大祝副修撰李錫夏,第五室大祝副校理崔獻重,第六室大祝副司果宋銓,第七室大祝校理李遇濟,第八室大祝副司果李明淵,第九室大祝司成李東稷,第十室大祝典籍尹悌東,第十一室大祝副司果兪漢寓,第十二室大祝副司果李相璜,第十三室大祝副司果李肇源,第十四室大祝兵曹正郞尹魯東。第一室祝史副司果朴吉源,第二室祝史吏曹正郞李運行,第三室祝史正言申溆,第四室祝史副司果朴命燮,第五室祝史副司果李尙友,第六室祝史副司果姜文會,第七室祝史副司果張至冕,第八室祝史持平朴孝成,第九室祝史副司果鄭毅祚,第十室祝史副司果嚴耆,第十一室祝史兵曹正郞韓用鐸,第十二室祝史持平李重蓮,第〈十〉三室祝史兵曹佐郞李羲甲,第十四室祝史副司果林景鎭。第一室齋郞副司果林漢浩,第二室齋郞副司正韓耆裕,第三室齋郞副司果洪樂敏,第四室齋郞副司果崔璧,第五室齋郞副司正李運恒,第六室齊郞副司正沈,第七室齋郞副司正李弘達,第八室齊郞副司正金熙華,第九室齋郞副司正李東明,第十室齋郞副司正宋知濂,第十一室齋郞注書李海淸,第十二室齋郞副司正閔致載,第十三室齋郞注書徐有聞,第十四室齋郞副司正朴宗京。第一室捧俎官戶曹正郞鄭東敎,西部令成肯柱,內贍直長金龍淳,第二室捧俎官副司果尹守翼,漢城主簿鄭時養,宗簿直長李鍾淑,第三室捧俎官刑曹佐郞李秉淳,北部令吳泰齊,氷庫別檢李周斌,第四室捧俎官廣興守權尙熺,義盈主簿柳謐,監役宋景載,第五室捧俎官司僕主簿尹行醇,東部令金箕南,義盈奉事林淵浩,第六室捧俎官掌苑別提南省老,瓦署別提金喆淳,司䆃主簿李五鎭,第七室捧俎官漢城判官許霔,工曹佐郞權以經,監役金相夔,第八室捧俎官刑曹正郞洪履簡,尙衣主簿徐有年,平市直長鄭元林,第九室捧俎官戶曹正郞宋守淵,瓦署別提趙用鎭,濟用奉事尹應鉉,第十室捧俎官敦寧判官兪漢純,濟用主簿洪後榮,繕工奉事沈誠之,第十一室捧俎官司宰僉正金履裕,敦寧主簿成鼎柱,濟用副奉事徐有膺,第十二室捧俎官副司果李潞秀,掌樂主簿趙景鎭,司饔直長金世根,第十三室捧俎官副司果金履銈,司僕主簿趙儀逵,長興奉事徐在修,第十四室捧俎官司僕僉正趙觀鎭,中部令金基厚,假監役李田秀,盥洗位禮曹正郞吳大坤,盥洗位直講鄭衡臣,爵洗位禮曹正郞李福休,爵洗位典籍閔廣魯,亞終獻盥洗位典籍車敬鎭,掌牲令典牲主簿韓在中,協律郞掌樂正申光河。贊者引儀金東覽,贊者假引儀李命心,謁者引儀任希澤,謁者假引儀尹夔欽,贊引兼引儀許㬘,贊引兼引儀李萬羽,祭監監察洪光一,祭監監察李宗明,功臣獻官司饔僉正鄭致綏,祝史禮曹正郞金晦彬,齋郞司宰奉事洪樂綏,七祀獻官繕工副正曺允精,祝史禮曹佐郞權心彦,齋郞氷庫別檢許种。
癸丑四月初七日辰時,宗廟擧動入侍時,行都承旨徐邁修,行左承旨徐龍輔,行右承旨李書九,左副承旨金孝建,右副承旨尹理相,同副承旨李益運,假注書申龜朝·李垿,記注官安經心·金良倜,提學鄭民始,檢校直提學徐有防,檢校直閣徐榮輔·南公轍,以次隨駕。上具遠游冠·絳紗袍,乘輿出協陽門,降輿乘輦,由肅章門,出敦化門,詣宗廟洞口,降輦乘輿,入廟大門,詣齋室,改具冕服,詣東神門外,就板位,行四拜禮,仍詣廟內奉審,詣省器位,省器。徐邁修曰,親臨省器之時,祝史李尙友,告潔聲微,擧措失儀,所當重勘,而本院請推之外,無他可施之罰,何以爲之乎?上曰,事過後,令該府,拿問處之,可也。出擧條出東神門,詣永寧殿,就板位行四拜禮,詣殿內奉審,詣省器位,省器訖,還詣齋室,改具省牲服,詣省牲位,省牲訖,還詣齋室親押,仍詣望廟樓。李益運曰,輦輿炷香,不卽待令,事甚未安,當該內醫院提調推考,掌務官及下吏,令攸司科治,何如?上曰,依爲之。出擧條上曰,當該祝史,事過後,令該府,拿問處之。出榻敎上曰,王大妃殿進御正氣散,桂枝人蔘各五分減之,藿香一錢五分入之,更爲煎入。出榻敎上曰,當該司謁,令攸司科治。出榻敎上曰,兵曹判書趙宗鉉,別雲劍金持默,從重推考。出榻敎上曰,當該承旨尹理相,事過後拿處,不能檢飭之諸承宣,從重推考。出榻敎申後,命龍輔曰,傳香。日暮時至,書九,跪告各營懸燈,取稟。上答以知道。命侍衛諸臣權退,諸臣以次權退。
癸丑四月初八日子時,宗廟夏享大祭入侍時,行都承旨徐邁修,行左承旨徐龍輔,行右承旨李書九,左副承旨金孝建,右副承旨尹理相,同副承旨李益運,假注書申龜朝·李垿,記注官安經心·金良倜,提學鄭民始,檢校直提學徐有防,檢校直閣徐榮輔·南公轍,以次侍立。上具冕服,入就板位,禮儀使啓請行祀,上行四拜禮,詣第一室神位前,三上香,執瓚灌地,次詣各室,如初禮,降復位,薦俎官戶曹判書沈頤之,進詣各室,以次薦俎訖。上詣第一室,行初獻禮,次詣各室,行禮如初訖,降復位,亞獻官判府事朴宗岳,終獻官昌城尉黃仁點以次進詣各室,行亞終獻禮,還復位,上行四拜禮,復行四拜禮訖,詣飮福位,飮福訖,仍詣望燎位,燎訖,通禮跪告禮畢。上命龍輔·書九曰,撤饌後,以來,可也。還御齋室,少頃,改具遠遊冠·絳紗袍,乘輿出廟大門,降輿乘輦,入敦化門,由進善門·肅章門,入協陽門·宣化門還內,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房口傳經宿問安。答曰,知道。
大殿,朝廷·二品以上·六曹堂上·兩司長官單子問安。答曰,知道。
李書九,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐邁修啓曰,來十一日朝參日次矣,敢稟。傳曰,停。
徐龍輔啓曰,來十一日輪對日次矣,敢稟。傳曰,爲之。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,來十一日,專經文臣殿講日次矣,敢稟。傳曰,待下敎。
徐龍輔,以奎章閣守宮檢校直提學意啓曰,夜間閣內諸處無事意,敢啓。傳曰,知道。
徐龍輔啓曰,卽者校理李遇濟,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金孝建啓曰,大司諫李文會,旣入闕中,不爲傳啓,直爲出去,事甚未安,推考警責,仍直牌招,何如?傳曰,允。
以祝史李尙友拿處傳旨,傳于金孝建曰,分揀。
以吏曹參議李冕膺禁推傳旨,傳于徐邁修曰,分揀。
傳于李益運曰,右承旨·同副承旨入侍。
以司謁金興大科治啓目,傳于尹理相曰,分揀放送。
以右副承旨尹理相拿處傳旨,傳于徐邁修曰,他皆分揀,不可異同,爲先從重推考,捧傳旨。
以大司諫李文會牌不進罷職傳旨,傳于金孝建曰,只推。
以水原留守蔡濟恭狀啓,竹山地省掃事,今初八日離營事,傳于徐邁修曰,大臣今日作行云,澆奠床備給事,令畿營,今日內知委該邑。
以濟州防禦使李喆運狀啓,分賑及麥農形止馳啓事,傳于尹理相曰,船粟穩稅賙飢若意,而冬春日候連爲調順云,瘡痍之回蘇可期,言念民事,萬萬多幸,畢賑後形止狀聞時,麥事民情,詳細附陳事,回諭。
傳于李益運曰,今夜弛禁事,分付。
李書九,以都摠府言啓曰,副摠管李應爀,以御營中軍軍兵等,中日試放事,南小營晝仕出去之意,敢啓。傳曰,知道。
徐邁修,以監膳提調意啓曰,蘇魚所監捉官所報內,本所進上各種魚鮮中,生洪魚箭捉不敷,多般求取封進,而今已節晩,未免絶種,元進上三百尾內,來封爲七十五尾,而此數萬無準封之望,以他魚代封之道,入啓變通爲請。卽今生洪魚節晩難得,事勢似然,不得已依定式,以他魚代封,而進上事體,何等重大,而當節旣未準封,到今敢請代封者,極爲未安。當該監捉官,令該府處之,下吏,令攸司科治,何如?傳曰,論罪分揀,代捧,可也。
金孝建,以義禁府言啓曰,定配罪人遭親喪者,給暇歸葬,過三月後還發配所事,載在大典通編矣。全羅道南平縣勿限年減死定配罪人鄭萬始,今月初八日,遭其母喪云,依法典,給暇,過葬後還發配所,何如?傳曰,放送,可也。
校理李遇濟疏曰,伏以聖孝格天,陰雨快霽,親祼利成,鑾輿穩旋,歡忭之忱,大小惟均。仍伏念臣於向日,猥陳請急之章,伏蒙給暇之批,扶護母病,感祝聖恩。第當大享,不敢言私,離捨病側,四日于玆,諸症尙無減勢,情私急於歸護,又犯瀆撓,極涉猥越,而至情所在,按住不得,玆敢冒萬死更爲陳懇,徑出禁扃。伏乞聖慈,俯垂矜諒,亟遞臣職,俾便救護,仍治臣擅離之罪,以肅朝綱,千萬幸甚。省疏具悉。爾其勿辭,救護母病。
癸丑四月初八日辰時,上御重熙堂。右承旨·同副承旨入侍時,行右承旨李書九,同副承旨李益運,記事官李海淸,記注官安經心·金良倜,以次進伏訖。上命書傳敎曰,鄕儒之滯京宜念,關東被抄儒生未及上來者,令本館,催促該道,上來後卽爲草記事,分付。上曰,王大妃殿進御人蔘一錢重香橘茶,三貼製入。出榻敎命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂口傳問安。答曰,知道。
大殿,朝廷二品以上·六曹堂上·兩司長官單子問安。答曰,知道。
王大妃殿·惠慶宮·中宮殿,藥房口傳問安。答曰,知道。
藥房提調臣李,副提調臣徐邁修啓曰,太廟祼薦,聖孝克伸,徹宵將事,侵曉回鑾,伏未審聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。
金孝建啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮呈辭,監察茶時之意,敢啓。傳曰,知道。
李書九啓曰,事變假注書嚴思彦,身病猝重,勢難察任,今姑改差,何如?傳曰,允。
嚴思彦改差,代以李弘達爲假注書。
傳于李益運曰,右承旨·同副承旨入侍。
承旨前望單子入之,沈晉賢落點。
兵曹判書前望單子入之,金文淳落點。
金孝建啓曰,侍衛班之非賜座,無敢設席,事例卽然,日前宗廟動駕時,侍衛諸臣,皆坐方席,而兵曹堂上,非但不能檢飭,亦爲同犯者,已極駭然。且於今日殿座時,承史未及入侍,而侍衛徑先入就,此亦本兵不善擧行之致,由前由後,不可無警。兵曹判書趙宗鉉,從重推考,何如?傳曰,當處分矣。
傳于沈晉賢曰,坐直承旨入侍。
傳于李書九曰,科次入侍。
李書九,以兵曹言啓曰,部將金源,身病猝重,時月之內,無望供職,呈狀乞遞,實病旣如此,則輪番之任,不可强令察任,改差,何如?傳曰,允。
李書九,以大司成意啓曰,鄕儒之滯京宜念,關東被抄儒生,未及上來者,令本館,催促該道,上來後,卽爲草記事,分付事,命下矣。原州幼學元復鎭,未及上來,故發關該道,催促上送矣。昨夕纔已入來,故一體許接於食堂之意,敢啓。傳曰,今日當親臨試取,朝食堂後,館堂,率應試諸生,來待於集春門外,係是科場禁亂諸事,拔例嚴飭,如是申飭之後,若有一毫不嚴之弊,則試所承旨,館堂,當隨現重勘,以此知悉,可也。
都承旨前望單子入之,沈煥之落點。
沈晉賢,以同知館事大司成意啓曰,關東功令生中,春川李是釬,通川金鼎耉,未準三式,其在嚴科場之道,不可混同赴擧,竝拔去,原州元復鎭,旣有拘忌,亦令勿赴之意,敢啓。傳曰,知道。
尹理相,以戶曹言啓曰,時御內各司看審執頉雨漏處,修改吉日,令日官推擇,則今四月十一日卯時爲吉云,以此日時擧行,何如?傳曰,允。
尹理相,以戶曹言啓曰,慶熙宮差備內及內各司看審執頉雨漏處,修改吉日,令日官推擇,則今四月十二日辰時爲吉云,以此日時擧行,何如?傳曰,允。
李書九,以御營廳言啓曰,今此春塘臺親臨江原道被抄儒生試取時,依兵曹節目,集春營入直軍五十名內,除營直五名,實四十五名,東營入直軍五十六名內,除營直五名,實五十一名,新營入直軍一哨內,除營直五名,實九十二名,入直千摠金漢升,把摠柳煥寅,哨官鄭魯誠,率領排立,而東營·集春營入直軍,待標信擧行,事畢後,各還本處入直之意,敢啓。傳曰,知道。
金孝建,以義禁府言啓曰,保放罪人宋益休·鄭運耆·金洪運等,還囚捧供之意,敢啓。傳曰,知道。
禁府啓目,思陵參奉鄭運耆原情,問目內辭緣,泛稱遲晩,刑推得情,何如?啓,分揀放送爲良如敎。又啓目,雩祀壇典祀官奉常寺僉正金洪運原情,問目內辭緣,泛稱遲晩,刑推得情,何如?啓,分揀放送爲良如敎。又啓目,龍川前府使宋益休原情云云。傳旨內辭緣,惶恐遲晩事,當刑推得情,而曾經宣傳官,勿爲請刑,載在大典通編,上裁,何如?啓,議處爲良如敎。又啓目,老江僉使鄭興僑原情,問目內辭緣,泛稱遲晩,刑推得情,何如?啓,除刑推議處爲良如敎。
癸丑四月初九日卯時,上御重熙堂。右承旨·同副承旨入侍時,行右承旨李書九,同副承旨李益運,記事官李海淸,記注官安經心·金良倜,以次進伏訖。上命書傳敎曰,左承旨許遞,前望單子入之,待下批牌招察任。又命書傳敎曰,今日儒生試取時,殿座處所,春塘臺爲之,侍衛,別雲劍外入直磨鍊事,分付。命退,承史以次退出。
癸丑四月初九日辰時,上御春塘臺。江原道被抄儒生試取入侍時,行都承旨徐邁修,行左承旨沈晉賢,行右承旨李書九,左副承旨金孝建,右副承旨尹理相,同副承旨李益運,記事官李海淸,假注書李垿,記注官安經心·金良倜,檢校直閣南公轍,以以進伏訖。上具翼善冠·衮龍袍,自內出御春塘臺。上命書傳敎曰,日前動駕,帳外侍衛班之事,旣關紀綱,今日殿座時,兵曹擧行,尤爲駭然。爲判堂者,焉敢每逭其罪乎?兵曹判書趙宗鉉,罷職不敍,近來本兵擧行,不能成樣,後復若此,當別般嚴處,該房,更加察飭。上曰,兵曹入直堂上,先遞差後拿處,郞廳拿處。出榻敎上曰,兵曹判書前望單子入之,出榻敎上曰,吏判旣無作窠之事,則兵判前望,以吏判望誤入,該房承旨遞差。出榻敎上曰,都承旨前望單子入之,出榻敎上曰,新除授承旨,牌招,先入侍後謝恩。出榻敎上曰,兵曹判書,待下批牌招,傳授命召。出榻敎上曰,兵曹判書金文淳,先入侍後謝恩。出榻敎上曰,儒生入侍,可也。賤臣承命出,與進士河瑞福等,偕入進前。各奏姓名訖,命退。引儀,唱試官判府事朴宗岳,行司直鄭昌順,禮曹判書閔鍾顯,大司成徐榮輔,吏曹參議李冕膺,副司直李明淵,副修撰高宅謙,行四拜禮訖,各就位。上曰,試官徐榮輔代,南公轍差下。出榻敎宗岳進前曰,日氣和暢,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。上曰,策文,以題多之故,已爲書之,試官讀之,可也。昌順讀訖,命書賦題人之好我示我周行,懸題訖。上曰,儒生試券紙頭,各書關東·關西,可也。上曰,自內還宮,承史退去,試官留待,可也。諸臣以次退出。
癸丑四月初九日酉時,上御誠正閣。科次入侍時,行左承旨沈晉賢,行右承旨李書九,假注書李垿,記注官安經心·金良倜,試官判府事朴宗岳,行司直鄭昌順,禮曹判書閔鍾顯,行副司直南公轍,副司果李明淵,副修撰南宅謙,以次進伏訖。上曰,嶺東·嶺西,各取一人,可也。上曰,試官,進前考試,可也。上曰,此題似易而難矣。鍾顯曰,然矣。書九曰,對讀官李明淵,對讀之際,笑聲相雜,揆以筵體,極爲未安,推考,何如?上曰,依爲之。出擧條書九曰,已爲門限矣。上曰,月覲門·集春門,待儒生出去還閉,金虎門仍留,可也。上曰,稟事堂上進不進,知入,可也。上命書傳敎曰,抄啓文臣親試,明日爲之,再明日輪對,進定於明日。上曰,試所承旨入侍,可也。賤臣承命出,與同副承旨李益運,偕入進伏。上曰,大司成入侍,可也。賤臣承命出,與大司成徐榮輔,偕入進伏。上命書傳敎曰,抄啓文臣親試處所,以便殿爲之。上曰,初試被抄策文,逐條中有連書噫字者,今番再試策文逐條,又有書噫字者,事豈非工巧乎?宗岳·昌順·鍾顯曰,文則可以爲之矣。上曰,試官各陳所見,可也。公轍曰,文可爲之矣。冕膺曰,其在嚴科場之道,科作雖劣,不必取此。明淵曰,冕膺之言是矣。且是限後呈券耳。宅謙曰,自上處分矣。上曰,可以從衆。考訖,仍爲拆榜,書九奏被抄人姓名。上命書傳敎曰,關東試取之擧,卽一百六十六年後設行者,豈特曰,慰悅東人之擧而已也哉?然與道科稍間,以賦策,各取一人賜第,嶺之東西,命書紙頭矣。及其考券也,西皆高等,東獨見漏,有非懸題時宣諭諸生之意也。嶺東兩券之賦策先呈者,特許竝抄,如是則在昔設科時,取四人之故事,可以仰述矣。其中一券,卽洽滿七十之儒,亦可謂眞箇慰悅矣。賦三上原州生員申在和,策三下一橫城生員鄭元善,賦三下一三陟幼學洪寅祚,策三下二江陵幼學沈普永,竝賜第,賦三下橫城幼學李弘喆,平康進士黃基敬,策三下春川幼學趙雲師,各給二分,其餘儒生下去時,令該廳,量給糧資,入門之犯科者,入籍之違式者,拔去足矣,特竝勿論事,分付。又命書傳敎曰,入格儒生,明日待令。命退,諸臣以次退出。
上在昌德宮。停常參·經筵。
金孝建啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮呈辭,監察茶時之意,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,備局稟事堂上鄭民始·沈頤之·徐有防·閔鍾顯,來待矣。傳曰,入侍。
沈晉賢啓曰,輪對官來待矣,敢稟。傳曰,入侍。李書九啓曰,御營大將趙心泰,以本廳習陣,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
沈晉賢啓曰,假注書李垿,身病猝重,勢難察任,今姑改差,何如?傳曰,允。
李垿改差,代以鄭馦爲假注書。
尹理相啓曰,卽伏見假注書望單,則疊書於第三帖,而啓下之後,始乃覺得,臣等之矇然捧入,不勝惶悚,而當該注書,不能審愼,有此做錯,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,注書拿處,捧納承旨,遞差。
沈晉賢,以弘文館言啓曰,本館上番闕直,事甚未安,今日政,新除授玉堂,待下批仍卽牌招入直,何如?傳曰,允。
有政。吏批,判書徐有防進,參判未差,參議李冕膺牌招不進,右副承旨尹理相進。以李在學爲吏曹參判,鄭尙愚爲副校理,兪漢寓爲東學敎授,鄭昌順爲右參贊,申光履爲兵曹參判,李尙度爲兵曹參議,林景鎭爲兵曹佐郞,尹夔欽爲兼引儀,權心彦爲自如察訪,訓鍊都監提調單金文淳,禁衛營提調單金文淳,御營提調單金文淳,左參贊單鄭昌順,右參贊單鄭民始。
兵批,判書金文淳病,參判·參議未差,參知鄭澤孚入直進,同副承旨李益運進。副司直徐邁修·徐龍輔·尹尙東,以上竝單付。
以副校理鄭尙愚牌不進罷職傳旨,傳于沈晉賢曰,只推。
傳于金孝建曰,飭已施,時囚罪人成鼎鎭·鄭觀輝,分揀放送。
尹理相,以賑恤廳言啓曰,關東儒生下去時,量給糧資事,命下矣。入格七人外,原州·洪川·春川·寧越·橫城等邑儒生十六人,各給糧資錢二兩,江陵·通川·高城·襄陽·蔚珍等邑儒生十一人,各給糧資三兩之意,敢啓。傳曰,知道。
尹理相,以備邊司言啓曰,諸上司能書之役,實爲各司難支之弊,年前因特敎,嚴明定式之後,能書有無,每月終,各司修報本司之故,其爲弊,比前庶皆減除,而其中內閣·承政院·吏曹·弘文館·藝文館·軍器寺·義禁府·禮曹等處,直爲捧甘使役。故今奉筵敎,査問於各該司,則內閣·弘文館·藝文館近年以來,無一吏捧甘之事云,此則非可論也,至於承政院啓覆文書及吏曹之大政後,御覽官案修正,義禁府之獄案修正,軍器寺之武科榜目,禮曹之臨軒功令等書役,雖有緩急,俱是不可廢者。貶目榜目,旣承下敎,自政院,當爲擧行,而啓覆文書,不必前期修正,量其獄案多少,定其名數日字,承旨操切,檢飭捧甘使役,俾不得如前雜亂。義禁府則若非文書浩穰之時,尋常坐起,雖一名,無得發甘,軍器寺及禮曹,自本司,商量事情,臨時定給,吏曹之官案書役,永爲革罷,自該曹擧行事,嚴明定式,而如是之後,或有違越不遵之弊,當該官員,自本司,隨現論勘之意,一體定式,何如?傳曰,允。雖承政院書役,亦爲關由廟堂,依他各司例事定式,政院,雖曰號令百司之地,至於能書吏替書之役,係是自下私事,關由廟堂,有何不可乎?如是定式後,萬一違越,當該承旨,自廟堂草記,直施違令之律,注書加等勘處,內閣則設閣以後,嚴立科條,姑無此弊,而稍久則安知不效他乎?更加申飭,雖一吏,名以能書者,如前勿爲使役,內閣·政院,如是定式,其餘他司,自在廟堂之遵守飭敎,卿等亦爲着念。吏胥亦吾民,因言端必欲除弊,則況貢人乎,御極之初,査拔嚴處,近果一向無弊乎?各司官員之諸般侵徵貢之弊,卿等取考初元處分,更有冒犯者,官員草記。又思之,邸人推捉之弊,亦果如何?一體申禁,貢人之弊,査出後,論理草記,可也。
李書九,以備邊司言啓曰,黃海監司金方行,在任身死矣。返柩時,依法典擔軍題給之意,分付所經各道,何如?傳曰,允。
行兵曹判書金文淳疏曰,伏以臣於昨日,忽伏承本兵除命,職雖舊硏義切循墻,驚惶之極,固當力辭乃已,而時値殿座,陪扈是重,不得不冒沒出肅,而以臣不才,曾居是職,昏憒譾劣,無一善狀,畢竟順解,特蒙我聖上寬假之渥耳。臣之前後忝叨,何莫非濫竽冒據,而若其進退一代之武士,管轄五營之戎務,莫如中權之緊且重,則今此誤恩,何爲而又及於已試蔑效之人也?臣誠惝怳震惕,不知所以自措也。且臣有萬萬不安於心者,臣之同堂之內,叔姪兄弟,偏荷仁天雨露之澤,迭除互占,非淸則膴,履滿之戒,踰分之懼,恒懷兢業,若臨淵谷,每與之相對,怵然而驚且懍。雖以目下事言之,有國所重,莫逾於相職與銓曹,而從叔方在鼎席,賤臣又處笠轂,權要之任,一時竝萃,其在臣家畏約謹拙之規,安得不以悸以恐,汗沾于背,而亦豈不有違於天地父母愛欲生保終始之至意也哉?國體之苟艱,觀瞻之駭惑,猶屬第二件矣。左右思量,有不敢以副急一出,晏然自安者,略陳肝血,仰籲於黈纊之下。伏乞聖慈,俯垂矜察,亟遞臣新授職名,以安賤分,仍治臣瀆擾之罪,以肅朝綱,千萬幸甚,臣無任云云。答曰,省疏具悉。卿其勿辭行公。
右副承旨尹理相,同副承旨李益運疏曰,伏以臣等於當該承旨遞差之命,竊不勝瞿然悚恧之至。注書差代,雖是知申所管,而凡係各房文書,一例輪示,院規然也。望單入啓之時,臣等同在一院,旣皆目擊,則矇然之失,固無異同,而處分之下,委罪右僚,獨自幸免,公格私義,俱屬難安,玆敢聯陳短章,徑出禁扃。伏乞聖慈,俯賜鑑諒,亟遞臣等之職,以爲同罪倖逭者之戒焉,臣無任云云。省疏具悉。爾等勿辭察職。
癸丑四月初十日辰時,上御熙政堂。抄啓文臣親試,備局稟事堂上·輪對官·入格儒生入侍時,行右承旨李書九,左副承旨金孝建,右副承旨尹理相,同副承旨李益運,記事官李海淸,假注書李垿,記注官安經心·金良倜,行兵曹判書金文淳,禮曹判書閔鍾顯,吏曹判書徐有防,戶曹判書沈頤之,宗廟令洪秉周,西氷庫別檢梁慶元,義盈庫主簿柳謐,儀賓都事金麟淳,掌樂正申光河,生員申在和·鄭元善,幼學洪寅祚·沈普永·李弘喆,進士黃基敬,幼學趙雲師,以次進伏訖。上曰,儒生進前,可也。在和進前奏姓名,上曰,爾其誰某之子孫也?在和曰,故執義申命夔,五代孫矣。上命讀奏試券訖,命退。寅祚進前奏姓名,上曰,爾是嶺東老儒,而文又早呈,故爲之,然文則非合作矣。命退。元善進前奏姓名,上曰,年幾何?元善曰,三十三歲矣。上命讀奏試券訖,命退。普永進前奏姓名,上曰,誰之族也?普永曰,族無顯者。上曰,爾之名祖,誰也?普永曰,沈遠光六代傍孫也。上曰,初試以何文爲之乎?普永曰,皆爲被抄矣。命退。弘喆進前奏姓名,上曰,誰之族也?弘喆曰,無近族矣。上曰,遠族有之乎?弘喆曰,遠族亦無顯者矣。命退。基敬進前奏姓名,上曰,容貌頗好,年幾何?基敬曰,五十六歲矣。上曰,爾何不着實於赴擧耶?基敬曰,臣母篤老且病,故不得離側,廢科久矣。命退。雲師進前奏姓名,上曰,工夫篤實爲之,可也。命退。上曰,入格人,各給被抄試券,可也。上曰,輪對官進前,使之各奏姓名,可也。秉周等,以次奏職姓名職掌訖,俱無所懷仰達。命退。李書九曰,檢書官朴宗善,抄啓文臣入門單子進呈之際,擧措駭然,所當重勘,而本院請推之外,無他可施之罰,何以爲之乎?上曰,爲先推考,可也。出擧條引儀唱試官提學鄭民始,原任直閣徐鼎修,檢校直閣徐榮輔·南公轍,行四拜禮訖,陞殿進伏。上命書銘題未老里懸題訖。上曰,使之進去內閣,製進,可也。上曰,備局稟事堂上進前,可也。宣惠廳堂上鄭民始曰,均廳兩湖貿置米,昨冬外授於京貢人,而前堂上徐有隣,以如有防塞不給之事,則道臣論責,守令拿處之意,有所筵達矣。近聞湖西諸邑,托以分還不足,不卽出給,許多貢人往來之際,未免狼狽,稱怨不已。此米本非爲補還而設,乃是運來之穀,則托以還分,已是不當,且是筵稟行會之事,則慢不奉行,極爲駭然。事當一一論勘,而賑政未畢,姑爲參恕,更爲出擧條知委,使之卽卽出給,若復如前不爲擧行,則斷當重勘之意嚴飭,而道臣之不爲檢飭,殊甚未安,爲先推考,何如?上曰,依爲之。出擧條民始曰,北關詳定布,乃是貢價上下之需,例以本布上納,而年前因代錢之命,以錢上納,此不過當年代納而已。故其後諸邑,皆以本布,依例上納,獨安邊一邑,仍以純錢,年年來納,出給貢價,則貢人輩稱怨不受,自本廳,連加申飭,而該邑終不奉行。詳定布,乃是惟正之供,則非朝令而擅自代錢者,該邑擧行,極爲駭然。且京司之屢次關飭,終不聽施,尤爲未安,自今年使之以本布上納之意,出擧條嚴飭,何如?上曰,依爲之。出擧條吏曹判書徐有防曰,堂上享官,例備都豫差,而至於堂下,元無此規,故若値臨時有故之弊,則始爲代充,每致受香之遲滯,肄儀之過時,事體所在,極爲未安。此後則親享攝行及節享時,堂下之如大祝·齋郞·捧俎官,各三四人,以都預差,使之受戒,齋宿肄儀時,亦令等待,以爲隨頉隨塡之地,何如?上曰,依爲之。出擧條兵曹判書金文淳曰,昨年太農,每爲失稔,糴穀又皆代捧矣。近聞外方,專力於稅納,未暇念及於田種,而場市之間,貿遷亦無路,來頭根耕,將不無陳癈之慮云,豈非萬萬憂悶者乎?另飭諸道道臣,雖山郡深僻,就其有裕處,次次轉移,期於均分,俾無一區未播之患似好,故敢此仰達矣。上曰,依爲之。出擧條禮曹判書閔鍾顯曰,三南癘氣滋蔓之處,依昨年例,別設厲祭當否,問于道臣,則湖南一道時疾,漸向止熄,不必設祭云,湖西之公州等十四邑,嶺南之晉州等十邑,當爲設行云矣。香祝磨鍊下送,以爲虔誠擧行之地,分付,何如?上曰,依爲之。出擧條鍾顯曰,各道節祭擧行狀本規例,道各不同,今番亦承釐正之下敎矣。取考諸道啓本,則不但規例之各異,亦多疎漏之處,殊爲未安,而其中關西狀本,在諸道中,最爲詳備,就此斟的,成出凡例,知委各道,此後則使之依此定式擧行,俾奏御文字,歸於齊一恐好,故敢此仰達矣。上曰,依爲之。出擧條上命書傳敎曰,政官牌招開政,自如察訪,待下批當日下送。命退,諸臣以次退出。
上在昌德宮。停常參·經筵。
李書九,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹理相啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮呈辭,監察茶時之意,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,來十六日日次儒生殿講日次矣,敢稟。傳曰,爲之。
傳于李益運曰,同副承旨入侍。
傳于沈晉賢曰,左承旨入侍。
都承旨前望單子入之,徐邁修落點。
以左承旨沈晉賢,右承旨李書九牌不進推考傳旨,傳于李益運曰,更爲牌招。
以左副承旨金孝建牌不進罷職傳旨,傳于李益運曰,只推,更爲牌招。
傳于李書九曰,右承旨入侍。
以李垿囚單子,傳于尹理相曰,付過放送。
李益運,以兵曹言啓曰,今四月十一日,武臣賓廳武經講書日次,而中日相値,不得爲之之意,敢啓。傳曰,知道。
李益運,以禁衛營言啓曰,本營前軍色從事官鄭尙愚,以本職司憲府持平罷職矣。已爲敍用,仍差從事官,使之察任,何如?傳曰,允。
備邊司啓目,帖連知世浦等六鎭還穀虛留,反作流弊,或爲數十年,或爲十許年。雖以時帥臣言之,旣摘發矣,三載居任,一味抛置,及當瓜熟,登聞諸條,俱是指徵無處,以可捧懸錄者,未入庫中,則其爲虛錄,何異於指徵無處乎?且況軍木結錢,俱無去處,尤萬萬駭然,而巡營所管,數亦不少,而道臣,不能摘發,其罪與帥臣無異。當該道帥臣,宜施譴罷之典是白遣,龜山前僉使李雲澤,薺浦前萬戶黃仁爀,栗浦前權管韓德載等段,三年之內,曾無一包所捧,而以準數了殺之說,質言於統帥者,情狀痛惋。薺浦前萬戶全擎厦,莫重軍需,肆然犯用,當勘以自盜之律,四鎭將,不可不拿問嚴處,以勵他鎭。知世浦時萬戶段興道,助羅浦時萬戶裵世光,栗浦時權管咸尙益,龜山時僉使黃致郁等段,反作未捧,一也,此則令帥臣,嚴棍懲勵,使之準捧。至於薺浦時萬戶金光德段,爲慮穀簿之虛耗,捐出月俸,自備充補,可謂功罪相當,宜有參恕之道,而褒嘉之請,極爲猥越是白遣,諸條懸錄,豈皆流亡而無可捧徵者乎?莫重軍需軍餉,竝皆消瀜於許多奸猾之手,另加嚴飭,姑待秋成,一一査櫛,某條收捧後區別上聞之意,分付道帥臣,何如?判付啓,道帥臣譴罷事,各該鎭邊將勘律事,竝只依回啓施行爲旀,所謂指徵無處者,雖甚混圇,旣聞之後,豈可一任虛留,亦豈可遲待秋成?嚴飭道帥臣,更卽拔例査櫛,難捧與不可捧,區別狀聞事,分付爲旀,鎭還爲弊,諸道同然,統營屬鎭,爲尤甚乙仍于,年來査正之擧,始自本道,則何去而今乃敢以十年前舊逋,五年前虛留等說,如是登聞,然則向所釐正云者,果是何物還餉乎?其時帥臣,亦爲拿問處之爲旀,凡事有徵,則有勸,薺浦萬戶金光德,新到殘鎭,捐俸鳩穀厥數,如彼夥然,釐正間,雖準瓜勿遞,待其竣事,更考實蹟以聞事,竝以分付爲良如敎。禁府啓目,龜山前僉使李雲澤,薺浦前萬戶黃仁爀等原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。
禁府照目,龍川前府使宋益休矣,本府議啓內,被災民還之停退蕩減,亶出懷保之聖念,則爲守令者,固宜仰體德意,實心奉行,而初不査究實數,乃反虛張瞞報,磨勘營門之後,稱以剩餘之穀,恣意舞弄。民還分數之外,吏奴輩冒錄還上及虛名添錄,民庫穀物之擅自停減者,其蔑法濫猾之狀,已極痛駭兺不喩,至若一百八十八石之作錢私用,尤係不法,罪固難貸。以此照律罪,告身盡行追奪,杖一百收贖,流三千里,私罪奉敎依允爲旀,功減一等爲良如敎。又照目,老江前僉使鄭興僑矣,本府議啓內,軍餉法意,何等嚴重,而未捧之數,至爲五十餘石,事極可駭。以此照律罪,杖一百收贖,告身盡行追奪,私罪奉敎依允爲良如敎。
癸丑四月十一日辰時,上御重熙堂。同副承旨入侍時,同副承旨李益運,記事官李海淸,記注官安經心·金良倜,以次進伏訖。上命書傳敎曰,不爲仕進承旨,倂牌招,都承旨前望單子入之,待下批一體牌招。命退,承史以次退出。
癸丑四月十一日午時,上御重熙堂。右承旨入侍時,右承旨李書九,假注書鄭馦,記注官安經心·金良倜,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
藥房提調臣李,行左承旨臣沈晉賢啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
沈晉賢啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮呈辭,監察茶時之意,敢啓。傳曰,知道。
李書九啓曰,臣書九,入直禁軍戎器點考,進去下直之意,敢啓。傳曰,知道。
李書九啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則皆好在云矣,敢啓。傳曰,知道。
徐邁修啓曰,左參贊鄭昌順,吏曹參判李在學,除拜後過三日不爲出肅,竝依定式推考警責,仍卽牌招察任,何如?傳曰,允。
沈晉賢啓曰,左副承旨金孝建,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,金翰東落點。
傳于沈晉賢曰,右承旨入侍。
以慶尙監司鄭大容,統制使李潤慶,譴罷傳旨,傳于沈晉賢曰,統帥雖有後時之罪,猶勝於掩置,道伯亦然,此傳旨,待畢賑捧入。
傳于尹理相曰,在外承旨許遞,前望單子入之。
承旨前望單子入之,黃昇源落點。
沈晉賢,以兵曹言啓曰,本曹正郞韓用鐸,身病猝重,呈狀乞遞,宿衛重地,不可久曠,今姑改差,何如?傳曰,允。
兵曹口傳政事,副司果韓用鐸·李羲甲。
傳于李益運曰,政官牌招開政。
以吏曹參議李冕膺,牌不進罷職傳旨,傳于李益運曰,只推。
傳于李益運曰,今日見歲初加資諸臣所編覃恩錄印進者,諸臣中趙鎭寬·鄭煥猷,尙不一擬於政目,是豈感舊加階之意乎?今有政命,申飭銓曹。因此思之,近來還多積薪,可知,無論文蔭武,凡係疏揚之政,更加留意對颺事,令判堂知悉。
傳于李益運曰,同敦寧朴師沃許遞,今日政差出。
有政。吏批,判書徐有防,參判李在學進,參議李冕膺牌招啓辭未下,右副承旨尹理相進。以姜克成爲正言,金光遇爲禮曹佐郞,趙鎭寬爲右尹,鄭煥猷爲同敦寧,金文淳爲軍器提調,兪漢寓爲兵曹正郞,左尹林蓍喆,右尹趙鎭寬。
兵批,判書金文淳進,參判申光履病,參議李尙度入直進,參知鄭澤孚病,同副承旨李益運進,以朴聖集爲僉知,金學祖爲景福將,盧世甲爲慶熙將,朴明勳爲訓鍊主簿,梁鎭衡爲魚游澗僉使,僉知單李翼鉉,副司直沈煥之·成鼎鎭,副司正白海鎭,以上竝單付。
李益運,以內醫院都提調·提調意啓曰,前典醫監判官崔遠基,內醫加差,待窠陞實事,命下矣。令該曹口傳付軍職,冠帶常仕,何如?傳曰,允。
沈晉賢,以備邊司言啓曰,本司草記批旨內,吏胥亦吾民,因言端必欲除弊,則況貢人乎,御極之初,査發嚴處,近果一向無弊乎?各司官員之諸般侵徵貢人之弊,卿等取考初元處分,更有冒犯者,官員草記。又思之,邸人推捉之弊,亦果如何?一體申禁,貢人之弊査出後,論理草記,可也事,命下矣。各貢契及市民邸人等,竝捉來嚴問査實,則皆以爲近年以來,因朝家嚴飭,事例之從前應行者外,別無弊端之增出者云,而至於各司下屬之如干侵漁者,自本司嚴飭該司,各別懲治痛禁,而其中豐儲倉貢人,以爲本庫官員,各陵差祭時,衣籠馬庚子除減之後,以雨裝直,一名責立矣,四五年來,又一名加立云。尙衣院貢人,以爲本院官員,各陵差祭時,衣籠馬庚子除減之後,以負持軍一名責立,差祭官員下人擔當供饋等第軍,亦使貢人責立云。濟用監貢人,以爲入直郞廳食床軍一名,庚子年創出云,內贍寺貢人,以爲官員各陵差祭時,卜直雇價,辛丑年爲始責出云,繕工監貢人,以爲本監官員使喚軍各一名式,甲辰年爲始責立云。鴨島契貢人,以爲本契監考,乃是貢人使喚,而近來提調郞廳,以無根着之人,行下差出,不無爲弊之端云。束乼契貢人,以爲本監諸郞廳及義禁府,每每借用束乼,貽弊於貢人云,唐沙器契貢人,以爲政院所用茶器皿,每朔進排爲二三竹,近來則爲十餘竹,而至於依幕所用茶器皿,亦無定數,俱是無價進排云。平壤主人,以爲錢文一百兩,固城主人,以爲錢文十八兩,竝自禁府徵納云,平昌·金化兩主人,以爲自太學齋中,稱以本邑婚喪扶助,小小錢兩,種種責徵云。往在庚子,因特敎,凡係各司侵困貢人之弊,曾已禁革,而其時處分,何等截嚴,則雖纖介之物,宜不敢復蹈前習,更爲貽弊,而馬匹變爲役人,名數間又加定,而其他使喚卜直等軍,惟意責出,雇立之弊,與前無異,不遵飭令,換名責立者,萬萬痛駭。繕工監鴨島監考之自官差出,束索之諸處借去,事雖瑣屑,係是貢弊,本監堂郞之冒犯,亦極駭然。庚子以後各該司不能檢飭之提調,一竝從重推考,犯科之郞官,亦竝捧現告,令該府,拿問處之。唐沙器契之政院進排,令本院,各別嚴飭操切,俾無如前濫徵之弊,至於禁府都事,太學齋儒,侵督邸人,勒徵錢兩,前後禁飭,不啻申嚴,而終不懲畏,弊復如前,亦甚可駭。禁府官員,問名拿處,齋儒令本館,各別察飭,以杜後弊,何如?傳曰,允。弊豈止此?然聞風知戢,抑亦一道,先從現發者當處分,年前飭禁後,各該司首犯不禁之堂上,重推輕矣,竝施不敍之典,可也。
沈晉賢,以濬川司言啓曰,濬川自松杞橋,今日始役之意,敢啓。傳曰,知道。
義禁府啓目,薺浦前萬戶全擎廈原情云云。問目內辭緣,泛稱遲晩,嚴刑得情,何如?判付啓,除刑推議處爲良如敎。又啓目粘,向前李雲澤·黃仁爀等議處云云,竝只以此照律,何如?判付啓,依允。
沈晉賢,以義禁府言啓曰,統制使李潤慶狀啓,據備邊司覆啓內,龜山前僉使李雲澤,薺浦前萬戶黃仁爀·全擎廈,栗浦前權管韓德載,拿問嚴處事,判付內,依回啓施行事,命下矣。李雲澤·黃仁爀,今方待命,卽爲拿囚捧供,而全擎廈家在江外,未及拿囚,待拿囚捧供,韓德載,以涉疑之疾方痛云,差病後拿囚之意,敢啓。傳曰,知道。
沈晉賢,以義禁府言啓曰,宋益休杖一百收贖,告身盡行追奪,流三千里定配照律公事,判付內,依允。功減一等事,命下矣。宋益休功減一等,杖一百收贖,告身盡行追奪,黃海道長淵府新行驛徒三年定配,而以議啓內辭意,具罪目,依例發遣府書吏,押送配所,何如?傳曰,允。
行副司直愼基慶疏曰,伏以臣於年前,愚衷所激,猥陳數條時弊,略效芹曝之誠矣。聖度天大,過加格外之恩,至降嘉愛之批,榮動蓽門,感極而涕,況米肉之賜,繼下於千萬夢寐之外,臣是何人,誤恩至此,臣雖糜身粉骨,難保其萬一,徒費太倉之廩料,未有涓埃之效答。每欲以一得之愚,仰塵螭陛,而神精已耗,聾瞽轉甚,徒抱耿耿,如負大何,得伏聞嘉順宮順産之慶,蒼黃入京,逗留旅邸,居然月已更矣。今將尋鄕,不勝戀闕怵惕之誠,玆以草草數語,冒干宸嚴,伏願憐其忠,而俯垂察焉。惟我元子宮春秋漸盛,天姿特達,聰明睿智,日進一日,令聞遠播,跛癃蹈舞,此實我東方億萬年無疆之休,八域臣民,擧切延頸之望。輔導護養,正是今日之急務,雖以我殿下惜福之慈念,姑緩冊封之褥禮,至於蒙養以正之方,不可時日少忽。伏願聖明,亟選敦厚端方之人,俾得朝夕敎導,涵養德性,以作祈永之本焉。周之胎敎,漢之豫建,俱爲今日之所當法者,惟殿下更加留神焉。仍伏念國依於民,民依於食,國非民曷依,民非食何恃?目今連歲告歉,民食孔艱,至於今年而極矣。加以癘疫無歲無之,春盡夏屆,一倍熾蔓,雖平歲裕食之時,貧戶殘氓,尙難如意救療,況當歉荒,將何以料生?兩南,國之根本,而大歉之餘,雨水太煩,兩麥聞有失稔之漸,果如所聞,則民情之萬萬遑急,不覩可想。以聖上如傷之念,凡係賙賑之政,靡不用極,而萬一麥又失稔,則非但農務違時,實有萬民顚連之慮,思之及此,竊不勝繞壁之憂。伏願殿下,一倍警惕,預講拯救之策,使億萬生靈,得免捐瘠失農之患焉。至若都下民情,則艱食之患,挽近所無,實有遑急難支之歎。噫,都城比遐陬尤重,而旣無賑貸之政,又無糶糴之法,十室九飢,切可哀矜,況都民所恃者,惟在市穀,而穀價踊貴,升米二錢,如是而民安得不窮且急也?大抵城內外米廛,各定限界,自有輻輳之路,至於城外廛,則專靠三江船運爲輸之穀,而都下累萬戶生計,擧皆仰哺於城外一廛,米價之高下,專在於穀入之多少。臣伏聞西江·麻浦謀利之輩,締結網利怙勢之類,商變而爲契,契變而爲廛,違越朝令,暗錄廛號,乃反勒執操縱,惟意低仰,爲弊多端,無異都庫樣子,廟堂處決而終不懲戢,市署依違而無意禁斷,一日二日,民受其害,穀價之翔貴,職由於此。向來十行聖敎,亶出爲民,至令米商,任其去來,則城內外廛民,亦焉敢疊徵其稅,使江上行商,受困稱冤,反藏穀物乎?然則京廛與江市,厥罪惟均。伏願殿下,嚴飭廟堂,亟令釐正,使江市無敢設廛,使京廛無或疊徵,則穀必無潛藏之理,民亦有蒙利之幸矣。噫,田結歲縮,國用漸耗,將不免魯國之加賦,唐家之預徵,有識之憂歎,厥惟久矣。古聖人均田之制,尙矣難行,而經界旣失其正,結卜率多欺隱,一任猾吏之舞奸,以致經費之日減,不變弊法,無以救整。臣意則三南·畿甸改量之政,誠爲目下急務,但改量一節,若或不公,則民反受弊,難責實效,必也得其人然後,可以施措。伏願聖明,勿以臣言爲耄,旁求才諝經綸之臣,次第改量,毋使陳荒白地應稅,毋使結卜,有偏重偏歇之弊焉,臣無任云云。答曰,省疏具悉。首言當體念,其次民事,亦當留意矣。
癸丑四月十二日辰時,上御重熙堂。左承旨·右承旨入侍時,行左承旨沈晉賢,行右承旨李書九,記事官李海淸,記注官安經心·金良倜,以次進伏訖。上命書榻敎曰,王大妃殿進御香橘茶,前方中人蔘加一錢,自今日一貼式,限三貼煎入。仍命讀公事,書判付訖。命退,承史以次退出。
上在昌德宮。停常參·經筵。
南公轍啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮呈辭,監察茶時之意,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
沈晉賢啓曰,來十六日日次儒生,殿講爲之事,命下矣。處所以何處爲之乎?敢稟。傳曰,便殿爲之。
徐邁修啓曰,行左副承旨李書九,今日不爲仕進,卽爲牌招,何如?傳曰,允。
傳于沈晉賢曰,右承旨入侍。
傳于沈晉賢曰,差祭承旨許遞。
傳于徐邁修曰,承旨前望單子入之,待下批牌招察任。
承旨前望單子入之,南公轍落點。
傳于南公轍曰,坐直承旨入侍。
傳于南公轍曰,平澤縣監,令該曹口傳各別擇差,待下批,給馬下送。
吏曹口傳政事,成鼎柱爲平澤縣監。
以慶尙監司鄭大容狀啓,本道賙賑穀,應加分外,參量許給事,令廟堂稟旨分付事,傳于尹理相曰,依狀請施行事,回諭。
徐邁修,以吏曹言啓曰,今此景慕宮望祭獻官,前承旨黃昇源塡差矣,時無職名,令該曹口傳付軍職,何如?傳曰,允。
兵曹口傳政事,副司直單黃昇源。
禁府啓目,知世浦前萬戶申圭,栗浦前權管韓致敎,龜山前僉使朴枝萬等原情云云。申圭段,癸卯年間,果已勘配,似不可以一事再勘,合有分揀之道而臣府不敢擅便,上裁爲白乎旀,韓致敎·朴枝萬等段,問目內辭緣,泛稱遲晩,刑推得情,何如?判付啓,依允爲旀,除刑推議處爲良如敎。又啓目,龜山前僉使李雲澤,薺浦前萬戶黃仁煐等矣,還穀事體,何等嚴重,而三載居鎭,許多流逋,全不徵捧,因循反作,已極痛駭兺不兪,及其遞歸之時,敢以準數,了殺,質言於統帥,以爲彌縫之計者,尤萬萬無狀。以此照律罪,從重論各杖一百收贖,告身盡行追奪,徒三年定配,竝只私罪奉敎依允。
南公轍,以義禁府言啓曰,統制使李潤慶狀啓,據知世浦等六鎭還穀反作,當初作俑之各該鎭將,施以當律事,自備局,覆啓蒙允。故取見帥臣報備局成冊,則知世浦癸卯萬戶申圭,栗浦丁酉權管韓致敎,龜山丁未僉使朴枝萬,助羅浦丙申萬戶金象三,薺浦乙未萬戶金宗大,晴川甲午別將劉錫謙,指名以來,而申圭·韓致敎·朴枝萬,今方待命,竝拿囚,金象三·金宗大·劉錫謙,俱已身故云,罪名勿論,何如?傳曰,允。
右議政金履素箚曰,伏以臣息偃床簀,今已閱月,而證形漸痼,起動無望,凡係公務,一切排却,病裏惶隕,寢食靡甘。方欲申暴實狀,冀賜體諒,乃於此際,又伏聞以貢弊之不能飭察,有首犯時堂上不敍之命,臣於此,不勝其萬萬惶蹙也。臣之待罪尙方,實在庚子年間,而與前提擧鄭民始,爲僚堂,論其辜犯,臣實爲首,而以名忝大官,故獨漏於現告之中,倖逭應勘之律,只使僚堂替當,則臣之私心慙悚,尤無可言,而揆以朝家綜核之政,亦豈容如是哉?噫,以我聖上軫恤都民之盛意,前後飭敎,何等申明,而有司之臣,不惟不能對揚,乃反昏不覺察,致有此犯科之擧,今此特勘,猶是寬典。臣若不自陳列,同被郵罰,則將不免下乖廉防,上損國體,玆敢忙構短箚,乞賜處分。伏願聖明,亟勘臣罪,以幸公私,千萬幸甚。答曰,省箚具悉卿懇。愼節之尙未差可,何等慮慮?現告事,該堂時存者,只有一重臣及卿與綾恩君云,而爲便卿心,欲爲分揀,則只是綾恩一人,揆以國體,反涉苟艱,雖非卿言,已欲闊狹,該堂竝以推考,更令政院,捧傳旨,卿則安心。仍傳曰,此批答,遣史官傳諭
癸丑四月十三日午時,上御重熙堂。右承旨入侍,稟事閣臣同爲入侍時,行右承旨李書九,記事官李海淸,記注官安經心·金良倜,壯勇營提調鄭民始,以次進伏訖。上命書傳敎曰,今癸丑夏等試射時,別軍職鄭觀采,柳葉箭二十八矢,依例加資。民始曰,卽接彈峯鎭別將鄭如淵所報,則以爲本鎭還穀,分給於附近三面民人,而今年則願受甚多,已爲盡分,麥事未及登場,民情擧皆切急,鎭日群訴,極爲渴悶,而楊州還穀,亦已盡分,無以推移云。麥前民食,若是艱乏,而鎭還旣已盡分,楊州又無留庫,自該鎭果無變通之道,旣知民情之渴急,則有不可立視。臣意則摠廳所管北漢還米留庫中,限二百石推移分給,待秋使之還納,似無所妨,故敢此仰達矣。上曰,依爲之。出擧條命退,諸臣以次退出。
癸丑四月十三日申時,上御重熙堂。坐直承旨入侍時,同副承旨南公轍,假注書鄭馦,記注官安經心·金良倜,以次進伏訖。上命書右議政金履素箚批訖。命退,承史以次退出。
上在昌德宮。停常參·經筵。
南公轍啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮,呈辭,監察茶時之意,敢啓。傳曰,知道。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營廳將官來言,今日本廳軍兵,日次云矣,敢啓。傳曰,知道。
徐邁修啓曰,右尹趙鎭寬,除拜後過三日不爲出肅,依定式推考警責,仍卽牌招察任,何如?傳曰,允。
傳于沈晉賢曰,禮房承旨,馳詣宗廟·景慕宮,奉審摘奸以來。
傳于李書九曰,提調入侍。
傳于尹理相曰,下直守令入侍。
李書九,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李書九,以守禦廳言啓曰,各軍門諸將官射講時,柳葉箭小布,連五巡全布者,別單書入事,曾有定式矣。本廳今朔射講時,哨官鄭龍彬,柳葉箭小布,連五巡全布,故別單書入之意,敢啓。傳曰,論賞雖載節目,賞典姑不酌定,令兵曹,五巡以上分等,論賞一款,取考可據之例,論理草記稟處,可也。
南公轍,以義禁府言啓曰,長興庫前主簿方處坤,尙衣院前僉正尹昌胤,前別提兪鉉商,濟用監前奉事李鼎烈,繕工監前監役尹應烈等,拿問處之事,傳旨啓下矣。方處坤·尹昌胤·兪鉉商·李鼎烈等,今方待命,卽爲拿囚,而尹應烈下去京畿安城地云,依例發遣府羅將,拿來,何如?傳曰,允。
南公轍,以義禁府言啓曰,李雲澤·黃仁爀,杖一百收贖,告身盡行追奪,徒三年定配照律公事,判付內,依允矣。李雲澤杖一百收贖,告身盡行追奪,黃海道豐川府安山驛,徒三年定配,而以議啓內辭意,具罪目,依例發遣府書吏,押送配所。黃仁爀所當發配,而卽見其呈狀,則其父母年踰七十,兄仁勳,出繼於其五寸叔,無兄弟云,而取考律文,則大明律犯罪存留養親條有曰,父母老疾應侍,家無以次成丁者,若犯徒流,收贖存留養親矣。黃仁爀告身盡行追奪,杖一百,徒三年定配收贖,放送,何如?傳曰,允。
癸丑四月十四日卯時,上御重熙堂。提調入侍時,行都承旨徐邁修,記事官李海淸,記注官安經心·金良倜,提調李,以次進伏訖。上曰,右承旨入侍。出榻敎賤臣承命出傳,右承旨李書九進伏。上命讀公事,書判付訖。上曰,王大妃殿進御人蔘養胃湯前方中,陳〈皮〉七分五釐,人蔘·蒼朮減五分,半夏·厚朴減二分五釐,自今日,一貼式,限五貼煎入。出榻敎命退,諸臣以次退出。
癸丑四月十四日辰時,上御誠正閣。下直守令入侍時,左副承旨尹理相,假注書鄭馦,記注官安經心·金良倜,平澤縣監成鼎柱,以次進伏訖。上曰,守令進前。鼎柱進前奏職姓名。上曰,曾經守令否?鼎柱曰,曾爲扶餘縣監矣。上曰,毋以平澤爲小,必善爲之。命退,諸臣以次退出。
上在昌德宮。停常參·經筵。
南公轍啓曰,大司憲閔台爀,執義李龜雲,掌令兪漢人·鄭東幹,持平朴孝成·李重蓮呈辭,監察茶時之意,敢啓。傳曰,知道。
南公轍啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于沈晉賢曰,都承旨·左承旨入侍。
南公轍啓曰,備局稟事堂上金文淳·沈頤之·徐有防·閔鍾顯·李邦一,依下敎來待矣。傳曰,入侍。
傳于南公轍曰,同副承旨入侍。
傳于南公轍曰,抄啓文臣課講,明日爲之。
沈晉賢啓曰,今此試官望中,時無職名人,令該曹口傳付軍職,何如?傳曰,允。
都承旨前望單子入之,沈煥之落點。
注書李海淸拿處,代以李垿爲假注書。
注書徐有聞陳疏,代以金景煥爲假注書。
傳于沈晉賢曰,領運之時,差員不可曠官,淸安縣監李鼎烈,因他事拿處未勘罪云,特爲分揀,使之着意領運。
傳于沈晉賢曰,呈辭判義禁,在外刑判許遞,今日政差出。
有政。吏批,判書徐有防進,參判李在學進,參議李冕膺進,行都承旨沈煥之進。啓曰,徽陵別檢及參奉,相換事,命下矣。徽陵別檢尹行直,與寧陵令李勉齊相換以入,而徽陵別檢,權作令,寧陵令,權作別檢,何如?傳曰,允。以洪義榮·李身晦爲承旨,李得臣爲刑曹判書,趙尙鎭爲工曹參判,李文源爲判義禁,金在鎭爲刑曹正郞,兪洪柱爲敦寧主簿,趙章漢爲典籍,李涑爲江華經歷。禮曹正郞安邁權,厚陵令曺亨壽相換,徽陵別檢尹行直,寧陵令李勉齊相換,徽陵參奉愼師浚,假監役徐有曾相換。中學訓導單許鐫,鄭衡臣爲祥雲察訪,別軍職鄭觀采,今加嘉善,加資事承傳。
兵批,判書金文淳進,參判申光履入直進,參議李尙度,參知鄭宅孚病。啓曰,宣傳官有闕,代加設南行宣傳官李石求,陞實之意,敢啓。傳曰,知道。以李集斗爲同知,鄭雲達·閔亨默爲武兼,趙思貞爲部將,同知單金學祖,宣傳官單李石求,副司直曺允亨·朴師沃·金孝建·金翰東,已上竝單付。
傳于南公轍曰,當該坐直承旨許遞。南公轍啓曰,臣與左副承旨尹理相伴直矣,纔已遞差,伴直無人,新除授同副承旨李身晦,卽爲牌招入直,何如?傳曰,允。
南公轍啓曰,同副承旨李身晦在外,伴直無人,左承旨沈晉賢,右承旨洪義榮,所當牌招推移入直,而拘於廳規,不得請牌,何以爲之?敢稟。傳曰,牌招。
沈晉賢啓曰,明日殿座時,承旨不可不備員,未差之代,政官牌招,開政差出,右承旨洪義榮,同副承旨李身晦,俱在外,何以爲之?敢稟。傳曰,竝許遞,與未差之代,前望單子入之,待下批牌招察任。
以惠慶宮掌務內官李永祿手本,傳于南公轍曰,小小雨漏處,從便令各該所掌者修補,則近復解弛,捉鳥處,將有椎牛之弊,況戶判筵奏未久,此後若或泛忽,頭目中官,當嚴處,爲先嚴飭內侍府。
以全羅監司權狀啓,濟州歲貢馬上納時,牽軍以習馬軍,輪回牽送,所經各邑侵懲之弊,永爲革罷事,傳于南公轍曰,大臣造朝間,凡係令廟堂稟處者,姑竝以草記回啓,俾無遲滯之弊事,令廟堂知悉。
沈晉賢,以賑恤廳言啓曰,中部大寺洞契任掌兪成得,今月十四日,本洞路傍,得二歲遺棄男兒,同里居良女全召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
沈晉賢,以備邊司言啓曰,南陽防營置之事,已於筵中定奪蒙允矣。該府使所授諭書密符,所當自政院卽爲稟旨還收,而今已過朔,尙今掩置云。密符事體,何等嚴重,而政院擧行,未免疎忽,當該承旨,施以罷職之典,諭書密符,令政院,卽爲還收,何如?傳曰,允。
沈晉賢啓曰,因備邊司草記,南陽防營置之,該府使具紞所授諭書密符,卽爲還收事,允下矣。以此意分付京畿監營,使該府使,親進還納,何如?傳曰,允。
沈晉賢,以備邊司言啓曰,頃因臺疏,可興倉稅米加捧委折,査實啓聞之意,覆啓行會矣。卽見忠淸監司李亨元啓本,則枚擧應問各人等招辭,以爲六邑所納之多寡不均,實緣民間私斗之大小各異,每斛所納,竝計雜費,或爲十六斗十七斗,而其中忠州西面鎭川一邑,斗子最小,至爲十八斗,此是私斗之磨鍊,而以倉斗量之,則不過爲十三斗七升,斛內所加,雖爲三升,色落之減爲二升,則加納實數,只爲一升。蓋其十八斗所納之斗,較以市升,每斗所入,當爲七升餘,在前最輕捧之時,猶不下爲十七斗五六升,則所謂十八斗云者,不過爲市斗十三斗之餘,而較之庚子所定十四斗之式例,猶爲三升之不足,不可以此,歸之濫捧。至於防稅錢,則一石之價,或爲十一兩,或爲十二兩十三兩,而程道遠近,各邑不同,所費多寡,隨而參差,視今市直,亦不可謂過濫爲辭矣。當初該倉捧稅,準十八斗上納,而次次遞減,今至十三斗零,則不恤稅穀之體重,專事要譽,差員事極爲駭然。藉令時差員依舊式準捧,已非法外,況元穀加捧,雖加三升,色落減給,洽過二升,則以此補彼,不可歸之以濫捧,至於防稅錢之過十兩,可謂廉價。雖以豐歲言之,稅穀一石,價過十兩,卽諸道各邑通同之規,當此歉荒無前,市直踊貴之時,多不過十三兩,小則止十一兩者,極甚精約,而此則本非差員之所知,以此以彼,別無爲罪之端。該差員淸安縣監李鼎烈,因他事方在拿處中,待結末,使之還任,似合事宜,至於前掌令金禧燮,臺臣言事,雖許以風聞,始曰目擊,終云耳聞,殊欠誠實之意,從重推考,何如?傳曰,允。
行右承旨李書九疏曰,伏以臣昏劣疎闇,備數近列,不能事事,如偶人然。關防因革,國之大政也,南陽撤營,成命已下,而臣未之聞,密符出納,其事至重也,下邑淹留,殆近一月,而臣未之知。若此者,尙可曰承宣乎哉?且臣爲該房,亦已久矣,今者廟堂請勘,僚員引罪,苟論掩置之失,臣又烏得以辭也?且惶且恧,無所措躬,玆敢陳章首實,徑出禁門。伏願聖慈,亟降威罰,俾安微分,不勝幸甚。
以右承旨李書九上疏,傳于公轍曰,引義雖似然矣,時在者旣不覺察,則後入者何能摘發?然不可循例賜批,遞差,原疏還給。
右副承旨李益運疏曰,伏以臣卽伏見備局草記,以南陽防禦使所受密符諭書之不卽還收,至有當該承旨譴罷之請,臣卽伊時該房也,實不勝瞿然悚蹙之至。玆敢忙陳短章,逬出俟勘,而第念密符出納,雖是喉院之職,除非罷拿奪來,則受符者,自當還納,元無自本院知委該營,使之來納之例。況且關防因革,係是籌司所管,擧條啓下之後,若自籌司行會其撤罷之由,則該府使,豈或一刻仍佩,尙無動靜乎?至於諭書,無論遞罷革罷,旣無還收之例,故以臣淺見,初未想到,而密符事體,何等嚴重,則當納之符,許久淹留,一未察飭,掩置之罪,終歸於臣身,臣之昏憒不職,尤無所逃。伏乞聖明,俯賜鑑諒,亟削臣職名,以嚴事體,以安賤分,不勝大願。以右副承旨李益運上疏,傳于公轍曰,疏辭近於遂非,譴罷何敢辭乎?此疏還給。
注書徐有聞疏曰,伏以臣母素患痰癖之疾,伊來五六日之間,阧劇而越添,精神昏瞀,眞元凘敗,食飮則未免全却,藥餌則不見顯效,臣方左右扶將,焦遑罔措矣。伏聞僚員被罪,記注無人,而似此情理,實難暫捨,玆敢冒死呼籲於孝理之下。伏乞聖明,亟賜遞改,以便救護,仍治臣瀆撓之罪,以肅朝綱,千萬幸甚。踏啓字。
癸丑四月十五日辰時,上御誠正閣。備局稟事堂上入侍時,左副承旨尹理相,記事官李海淸,假注書鄭馦,記注官安經心·金良倜,行兵曹判書金文淳,戶曹判書沈頤之,禮曹判書閔鍾顯,行副司直李邦一,以次進伏訖。上曰,吏曹判書·左承旨入侍。賤臣承命出傳,與吏曹判書徐有防,行左承旨沈晉賢,偕入進伏。上敎有防曰,向見諸臣所進覃恩錄,其中有一二人尙未付職者,故果有下敎矣。大抵一人見枳,是豈聖世無棄物之道乎?前後疎通之下敎,不啻勤摰,而未見對揚之實效。於因洪秉纘事,掌銓諸臣,初不敢擧論,若以洪秉纘之罪,謂因於疎通,則是豈予之本意乎?初何心使之疏通,又何心以疎通而罪秉纘乎?蓋秉纘之政,非疎通而卽行其胸臆也。伊日陵幸纔返,勞憊未定,而汲汲以行胸臆之政,入啓於夜中,此其心,專在於濟私,非爲對揚也。昔在辛壬以前,則人心各主,議論互相通塞,故一人進,則更通前人之所枳,更枳前人之所通,此是私憾,雖非公憤,猶可謂之儁氣,丙申以後,則大有異焉。所謂見枳者,是何人之所枳,而猶以渠所謂儁氣,行此無忌憚之政,此非儁氣,乃所謂逆氣,國有常刑,則秉纘焉敢逭乎?薄竄旋宥,而朝廷無一言,良亦寒心矣。其後銓官,懲於秉纘,竝與疎通而廢之,秉纘之罪,豈在於疎通乎?疎通亦有許多般,疎通之中,當寓激揚之政,而今則不然。其所見枳之由,初非有主論者,而一時不檢擬於政注,則人皆疑慮,永不擧論,苟問其故,皆曰不知,此其意,欲以恩怨,歸之於上也。予之本意,則欲使今世之人,無一人不彈冠,使和氣致祥,以爲祈永之一道,兵判則向以提調,屢經入侍,豈不知此意乎?至於某人之當通,某人之不當通,決無自上指敎之理,予雖否德,豈可以官爵除拜,市恩於朝臣乎?吏判須知此意,凡卿宰侍從之送西食祿者,鱗次檢擬,以爲對揚之地,可也。洪秉纘政所擧擬之人,亦不當以秉纘事爲拘而廢枳也。吏判異於他人,不於此事,盡心對揚,而將於何報效乎?有防曰,旣承懇惻之聖敎,臣敢不極意奉行乎?至於大關隄防之人,固不可一例通擬,而其餘諸人,雖不直擬宿趼,先自閑司甄復,實合今日祈永之道矣。上曰,祈天永命,固不在於官人爵人,而導迎和氣之道,亦未必不在於此矣。除非大罪,則盡爲檢擬,可也。名曰疎通,一番檢擬之後,更不擧論,則與初不檢擬無異,一擬之後,視同無故人,無礙照望,且其排擬之際,若以疎通中人,聚類而竝擬,則亦非疎通之本意,必以他無故人,參互,可也。文淳曰,年前因北道監賑使李在學別單,北關設置交濟倉,而儲穀十萬石,以備水旱,則其設置法意,不啻申嚴,而近聞本道,初不區別,與元會穀,混圇糶糴,設倉儲峙之規,今幾蕩然云。遠外事情,雖難盡知,揆以法意,極爲駭然。嚴飭道臣,此後則糶糴之際,更毋敢如前混雜,而逐邑釐正後,枚報本司,以爲憑處之地,似好,故敢此仰達矣。上曰,依爲之。出擧條有防曰,本曹郞廳,番次苟艱,在外佐郞李東宇,今姑改差,何如?上曰,依爲之。出擧條有防曰,璿源殿祭享所用榧子三斗,始自庚子年,戶曹因永興府所報,知委本寺,使之進排,而逐年進排之後,不爲會減。莫重祭享所須,事體極爲苟艱,就遺在中,計除之意,分付戶曹,何如?上曰,依爲之。出擧條頤之曰,凡係經費所需,毋論巨細,各司進排,臣曹會減,一遵定例施行,而第定例頒行,今爲四十餘年矣。諸般需用,古今各異,有無多寡,前後不同,而定例所載,則不得違越,恐非因時制宜之道,度支定例,乃是先朝不刋之書,雖不敢遽議釐正,進排會減等節,隨時闊狹,一從實入,似合事宜。自今爲始,各貢物種,不計都下恒式與臨時捧甘,如非應用之物,則雖載定例,各司無得憑藉取用,貢人無敢如例進排事,定式施行事,出擧條申飭,知委於諸上司各衙門,俾無如前責徵之弊,似好,故敢此仰達矣。上曰,依爲之。出擧條頤之曰,卽見開城留守金魯永牒報,則以爲本府會付米,元穀漸縮,耗條隨減,昨今兩年,連爲加下,一年公下之以此上下者,少不下一百四五十石,及今區劃然後,齊·厚兩陵祭需與祭器修補及各樣恤典,可以及時擧行,以附近邑所在米,限一千五百石,卽速劃給爲辭矣。本府之以會付穀上下者,兩陵祭需及各樣恤典,俱是及時需用之事,不可不趁卽區劃,而畿邑所在戶曹穀簿,在在不敷,准此數劃給,實無其路,海西附近邑某樣穀中,米限一千石,分排移劃,以爲取耗需用,似合事宜,而大臣之意亦如此,故敢此仰達矣。上曰,依爲之。出擧條鍾顯曰,敬陵碑陰記,王后誕降不書年,只書月日,而九月八日,誤以三月十二日載錄,昌陵碑陰記,王后忌辰十二月二十三日,誤以二十四日載錄,事係莫重,誠爲未安。恐當改刻,而磨石追刻,亦多難便,今以小註謹記事實,刻於後面空間,而如無空間,則刻于碑石之隅,似或便當。此則問于本陵官,定其當刻處然後,更爲稟處恐好,故敢此仰達矣。上曰,依爲之。出擧條鍾顯曰,節目不遠,各陵園墓享事時,造泡諸具,今番則勢當新備矣,令戶曹,前期磨鍊造送,以爲入用之地,何如?上曰,依爲之。出擧條鍾顯曰,徽陵丁字閣滲漏腐傷處,及神門左右柱木及壁間柱木傾側處,道臣奉審時,雖已執頉,而聞其功役浩大,修改之際,勢將多費日字云,本陵官員,爲先令吏曹另擇相換,使之董役,何如?上曰,依爲之。出擧條邦一曰,北漢城堞城廊之役,臣上去董飭,而城堞三千三百十七堞內,二百三十七堞三營,今已修築,城廊一百十二處內,十三處,本廳,亦已修改矣。第以五分一爲定,限五年修築者,蓋出於物力之難辦,而臣遍審一城役處,則始役之初,凡干物力,自多倍入,旣始之後,若有物力,則始役已半,何待五年?不計年限,或三分一或折半,隨物力修築,則其容入之數,比諸始役之時,不啻懸殊。但三營及本廳,實有物力不敷之歎,在前南·北漢城役,多有空名帖請得之例,故敢此仰達,空名帖四百張,成給三營及臣營,各用一百張,限物力修築,恐合事宜,問議大臣處之,何如?上曰,依爲之。出擧條邦一曰,北漢行宮,所重自別,故儲置御供米三百石於別庫,而此亦四年陳久,其爲腐傷,尤爲甚焉。在前如此之時,雖或有改色之例,御供體重,不敢擅便,敢此仰達矣。上曰,改色,可也。出擧條邦一曰,臣今番上城之後,細察民情,則無論僧俗,擧皆飢餒,實有流離之慮。適當城役,故募軍中他處之民,一一逐送,專以城內外居民雇立,以爲糊口之資,而每名一日雇價,米三升錢一錢,則此不過役夫一日之糧,渠輩之家屬,則旣無延命之道。且城底左右附近居民,在前受還之類,當此麥嶺,農糧無路,成群來訴,餉還盡分,末由分給,其艱食廢農之狀,誠甚矜㦖,而城餉數年以來,以錢代捧,故不得用舊蓄新。見今留庫,卽三四年已陳之米,而管城將及留營監官,每年交替之際,逐石反閱,少不下五六次,一經反庫,自多滲漏欠縮,而臣抽栍改量,則一石或爲十一二斗,或爲八九斗,亦多久陳腐傷矣。餉穀體重,臣在典守之職,何敢仰請分給,而若過今年潦夏,則將至不堪食之境,以有用之物,歸之無用之地,此甚悶迫,而斗縮米劣,雖如此民情,咸願及今受食,待秋還納,此是公私俱便之道,其中尤甚陳縮者,限六百石分給似好,問議大臣處之,何如?上曰,依爲之。出擧條上曰,當該注書李海淸,拿處,假注書鄭馦,汰去。出榻敎命退,諸臣以次退出。
上在昌德宮。停常參·經筵。
沈晉賢啓曰,大司憲閔台爀,執義李龜雲,掌令兪漢人·鄭東榦,持平朴孝成·李重蓮,呈辭,監察茶時之意,敢啓。傳曰,與諫院呈告人,許遞。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習云矣,敢啓。傳曰,知道。
沈晉賢啓曰,明日抄啓文臣課講,何承旨進去乎?敢稟。傳曰,都承旨進去。
傳于沈晉賢曰,左承旨入侍。
承旨前望單子入之,閔台爀·李師濂·林道浩落點。
沈晉賢啓曰,今日殿座時,承旨不可不備員,而未差之代,前望單子入之,姑未批下,何以爲之?敢稟,傳曰,殿座時刻已屆,未肅拜及不爲仕進承旨許遞,前望單子入之,待下批卽爲牌招,牌去來申飭,執冊望筒,斯速書入。
承旨前望單子入之,徐鼎修·李集斗·鄭益祚·鄭澤孚落點。
沈晉賢啓曰,新除授右副承旨鄭益祚,年限已滿,何以爲之?敢稟。傳曰,勿施。
沈晉賢啓曰,承旨備員後詣閤事,命下矣。時刻已屆,同副承旨鄭澤孚,牌去來姑未入來,何以爲之?敢稟。傳曰,與受點中試官進去人許遞,前望單子入之,待下批,牌招察任。
承旨前望單子入之,趙尙鎭·柳焵·李尙度,落點。
承旨前望單子入之,徐龍輔·林濟遠·金履成落點。
沈晉賢啓曰,試官徐鼎修,時無職名,令該曹口傳付軍職,何如?傳曰,允。
兵曹口傳政事,行副司直單徐鼎修。
沈晉賢啓曰,卽者中樞府錄事來言,判府事朴宗岳以爲,親臨殿講,事體何等重大,而臣愚迷生疎,事多顚錯,致勤嚴敎,滿心惶懍,罔知所以措躬,走伏金吾門外,恭俟鈇鉞之誅云。係是大臣去就,敢啓。傳曰,勿待命事,遣史官傳諭。
沈晉賢啓曰,卽者義禁府都事來言,判府事朴宗岳,今方待命於金吾門外云,係是大臣去就,敢啓。傳曰,知道。
金履成啓曰,守禦使李文源,時無職名,令該曹口傳付軍職,何如?傳曰,允。
兵曹口傳政事,副司直單李文源。
傳于沈晉賢曰,課講入侍。
金履成啓曰,大司憲,執義·掌令二員,持平二員未差,監察茶時之意,敢啓。傳曰,知道。
金履成啓曰,合辭連日闕啓,事甚未安,今日政新除授兩司諸臺,竝待下批牌招,未肅拜正言姜克成,一體牌招,何如?傳曰,允。
有政。吏批,判書徐有防,參判李在學,參議李冕膺,右副承旨柳焵進,以林蓍喆爲大司憲,李喆模爲大司諫,李周顯爲執義,尹羽烈爲司諫,李義駿·沈鏗爲掌令,鄭繼忠·金遇國爲持平,權中憲爲獻納,沈鳳錫爲正言,尹師國爲判尹,李義直爲戶曹參判,沈煥之爲禮曹參判,金翊休爲刑曹參判,李邦榮爲工曹參判,李師濂爲兵曹參議,李義綱爲刑曹參議,尹弘烈爲兵曹參知,韓光綮爲同義禁,趙恒鎭爲吏曹佐郞,柳爲左通禮,洪履祚爲直講,李宜耆爲英陵令,李致中爲同義禁,兼春秋曺亨壽,東學訓導禹錫龜,驪王陵參奉王爾榟,以上竝單付。
兵批,判書金文淳進,參判申光履入直,參議未差,參知未差,同副承旨金履成進。以閔百奮爲副摠管,李普溫爲同知,吳載紹爲僉知,同知單鄭觀采,副護軍趙榮旭·李世寬·姜忱·李龜雲·兪漢人·鄭東榦,副司直李敬懋·徐邁修·沈煥之·李集斗·李書九·洪義榮·閔台爀·李文會·尹理相·李身晦·李師濂·林道浩·鄭澤孚·李尙度·崔重圭·朴孝成·李重蓮,副司果申溆。
假注書李垿改差,代以申龜朝爲假注書。
以咸鏡監司金憙狀啓,永興山四社流民還集事,傳于沈晉賢曰,若能申飭邑倅,誠心招徠,則還土之類,豈如是零星乎?拔例蠲役之意,果安在哉?道臣推考,令廟堂,措辭嚴飭行會,俾勿讓頭於杆城事,分付該道。
兵曹啓目,巡將李延弼·白師誾·李仁秀·鄭駿采·崔雲羽·金魯範·李義彬·李永秀·權綝·趙義錫·孫克福等,加抄,何如?判付啓,依允爲旀,一番抄啓而更不檢擬於官職,則是豈眞箇滌拂之擧乎?一番檢擬,而又不續續混用,則亦非昨筵面飭之本意也。以此,卿先加留意,待當窠次次擬望,仍又申飭各軍門,皆令切勿拘礙,先卽隨窠卽擬爲旀,尋常往來於心中者,卽金履準也。雖以杜弊固防之意,至今不爲擧論,伊時事實,不無一分可怒,此所以被拿卽宥者也。渠雖欲刻意自新,其奈與草木同腐何哉?求之古聖王解網之政,決無是耳。前營將金履準,忠翊·忠壯將中,作窠口傳擬入爲旀,又其次,尹衡烈·李尙直事也,衡烈之不知而饋問於未拿之前者,二十年坎坷,足懲無知妄作之犯,罪名特爲蕩滌,先令軍門收用,而尙直則渠之無犯,其證昭然,使渠獨漏於恢張之時,其可曰,無棄物乎?一體付祿於巡將,以爲滌用之階梯。履準等三人者,卽已作鐵限之錮廢者也,此三人,如是處分之後,更有何人,難於此三人,有所趑趄於檢擬乎?此乃爲銓官頒示一副指南枰也,兩銓長,須各知此苦心爲良如敎。
義禁府啓目,長興庫前主簿方處坤,尙衣院前僉正尹昌胤,前別提兪鉉商等原情云云。傳旨內辭緣,泛禰遲晩,竝只刑推得情,何如?判付啓,大抵所謂査出之弊瘼,非鎖屑則皮膜,而旣聞之,不可不先從現發者懲礪乙仍于,有此拿覈之命矣。今觀諸供,方處坤段兩件事,非首犯也,又是遞職以後事,渠有何罪?特爲放送,誤捧現告之承宣及該庫堂郞,令廟堂,指一査處。尹昌胤段,在職初無差祭,濫把非所可論,而身爲首郞,不能檢察,容或爲罪,以公罪勘放後,草記爲旀,兪鉉商段,渠亦襲謬,非首犯一體草記勘放,以公罪照律爲旀,今番査問之擧,因能書吏之弊,推及於貢邸人之疾苦,而渠輩所告,直所謂不直一文,無掣四隅之說也,十餘年之間,國綱益立,各司堂郞,無不奉法而然乎,爲良如敎。又啓目,承政院注書李海淸原情云云。傳旨內辭緣,泛稱遲晩,所當請刑是白乎矣,時任史官,勿爲請刑,載在大典通編,議處,何如?判付啓,依允。又啓目,前禁府都事朴右源原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
沈晉賢,以禮曹言啓曰,水原闕里祠孔聖畫像奉安吉日,令日官全宗周,推擇則,自內閣移奉吉日,來六月二十二日卯時,奉安吉日,同月二十四日卯時,影堂藏本奉來及奉安,同月同日爲吉云,以此日時,擧行,何如?傳曰,允。
金履成,以承文院都提調意啓曰,唐錢事禮部回咨,今已撰出,正書安寶後,與稱謝咨,同爲轉致之地,何如?傳曰,允。
行判中樞府事朴宗岳箚曰,伏以臣忝叨命官,全乏踐歷,觸處愚迷,致勤責敎,揆以分義,萬萬悚懍,走伏金吾,泥首俟勘,縱蒙聖度包容,伏承勿待命之恩敎,而私心悚愧,罔知攸措。至於承宣被譴,罪實緣臣,由前由後,尤安敢獨自晏然乎?玆敢冒萬死短箚自列,伏乞聖明,亟賜譴罰,以昭法紀,以安私分云云。答曰,省箚具悉卿懇。承宣之譴罷,何關於命官乎?該承宣南公轍,格例專昧,擧措且駭,循例擧行之事,屢勤提飭,揆以事面,焉逭譴責?卿之看作由卿,尋箚替引,以長甚不識嚴畏之習者,得不有歉於董正具僚之義乎?卿須安心勿辭。仍傳曰,此批答,遣史官傳諭。
行都承旨沈煥之疏曰,伏以臣待罪本院,觸處昏憒,不能事事,恒切悚蹙,今者新除,又下於譴遞數日之間,恩渥已偏,召牌且臨,臣以惶以感,不敢逡巡,仍卽肅命,及其到院,以備局草記南陽府使諭書密符之未卽收還事,該房承旨,至被譴罷之典矣。臣則其時長僚,一院之事,無不管攝,而實緣迷闇,未能提飭,畢境勘罷,只及下僚而臣獨倖逭,揆以廉防,有難蹲冒,玆敢略陳短章,仰請威罰。伏乞聖慈,亟賜處分,以肅朝綱,以安私分云云。答曰,省疏具悉。卿其勿辭。
行左承旨李集斗疏曰,伏以臣與行都承旨臣趙尙鎭,有外從應避之嫌,揆以法例,在下當遞,玆敢援例陳章,徑出禁扃。伏乞聖明,特許遞免,仍治臣擅離之罪,以存公格,以安私分云云。答曰,省疏具悉。所辭依施。
漢城府右尹趙鎭寬疏曰,伏以臣糞穢滓累之賤耳,宜死不死,得有今日,夢耶眞耶,如癡如狂,感涕成血。臣聞古之人,獄中上書,有自訟其冤者,死罪如臣,所陳者非訟冤,卽頒恩也,其事則非爲己,卽爲父也。況臣旣屢叨寵命,與身纏徽墨,差有間焉,而猶且抱書彷徨,不敢自達,則其情絶悲,不啻如梁獄之一孤囚。其爲自阻於仁天之下者,罪孰甚焉?玆敢冒鈇鉞之誅,願畢一言而死,惟聖明哀而察之。臣不孝無狀,命塗險釁,生未能贖臣父之罪,死且無以報泉下,而猶復苟存視息,自同生人,沁沁蠢蠢,曾不若木石之無知,則特聖世一罪人也。八刑之首,自知其莫逭,而乃蒙我殿下洪恩大德,極天徹地,先後十八年間,生死肉骨之澤,洋溢於幽明者,凡幾遭矣。嗚呼,始臣父,罪陷罔測,自謫就逮,身嬰金木,隔死如紙,而半夜恩命,忽自九霄,善地薄竄,賜以餘年,特放之典,及於收骨,蕩滌之渥,浹於淺土,脩夜戴盆,太陽偏照,荒原葬藁,華銜復光。此豈臣父子生死所敢一毫望到者哉?仰惟聖德罔極,泰山滄海,已不足喩其崇深,而慈覆之天,以時運行,向年恩綍,昭如日星,其於當銓,見誑之實,洞釋無餘,暴衷素於形影之表,判義理於氷炭之間,此實先臣再生之日也。冥冥之中,若聞感泣之聲,而顧臣殘喘,寄在穹壤,母子相挈,當作何心,至若前後恩命,屢及臣身,如臣累釁誠無足仰辱存錄,況可備數於先朝之簪履乎?此特我聖上旣暴先臣之心,推而及於其孤耳。臣雖頑如豚魚,寧不知感?有除輒肅,亦云騂顔,只爲臣兩世三生,報恩無地,千載一日,叩謝有路,首稽而進,手攢而退,夫豈敢以官職資級言哉?嗚呼,臣亡父立朝,垂三十年,本末長短,天鑑所燭,而惟其一念向上,信心做去,持論而不撓權勢,莅事則不恤怨謗,平生自期,豈忍爲辜恩犯科之歸,而事乃大謬,自抵重究,不有我聖上至仁至明之德,洞照而矜察,則房門之誅剭,焉所逃哉?嗚呼,西事一款,臣父至死,以罪爲恩,常誦酌處德音中,其心可見四字,以謂抱玆瞑目,豈復有餘憾,而抑臣尤有所隱痛者。蓋此罪名,初不至於此極,秪緣臣昔年哀籲,急於暴情,獨於此看作第二件事,辭未能別白,事未及條列,竟使自明之言,反爲難洗之案,破腦刳心,安所及哉?無告無訴,呑聲飮泣,惟於白日之朝,東向而祝,明月之下,仰天而號者,已閱十數星霜耳。向來蹕前哀訴,罪合鈇鑕,乃反蒙回啓之命,辭旨懇惻,藹然若春噓而雨潤,闔門惝怳,庶幾九原可起,而有司靳奏,便作私室之一故紙,臣雖號泣於街路,世豈有悲之者哉?在昔宋參政龔茂良,遇劾貶死,朱子哀其子而辨其冤曰,近聞聖上,特還其職秩,向使眞如言者之所謂,則豈復有是哉?臣每讀斯文,未嘗不廢書流涕,自悲其不及龔氏之兒,無以見憐於仁人君子,而我聖上之終始垂憐,出於宋宗萬萬,則世雖無朱子,而兼乎君師,卽惟我殿下。臣不號呼於殿下,更將祈訴於何人?臣卽欲瀝血復陳,而顧此事,簿書煩瑣,義分猥越,除非囚服之就供,有不敢以章奏冒陳,臣情到此,生不如死。噫,壼飱小惠也,其子效死,蛇雀微物也,有恩必酬。臣雖至劣,尙具人形,一腔素蓄,豈下於挈戈之子,而忽焉反顧,汗淚交逬,旻天覆焉而擧顔無所,后土載之而厝身何處,其不可自齒於平民也決矣。今若徒恃寵靈,渾忘罪累,晏然仍冒於卿月之班,則便一遺親之物也,顧安所籍手而事君,亦將何面見亡父於地下乎?心之所不忍,卽身之所不敢出也。玆敢冒死哀號於天地父母之前,仰惟造化生成,曲遂萬物,如臣情理,庶蒙矜憐。伏乞聖明,特命遞臣職名,仍令刋去朝籍,勿復疏擧,兼治臣瀆擾之罪,以肅法紀,則臣謹當生依丘墓,永祝洪恩,死役泉臺,誓圖冥報,伏地涕泣,不知所裁,臣無任云云。答曰,省疏具悉。先卿乙未間居銓事,已燭見誑之狀,實年前旣備盡昭晣矣。西開事,當一付之公議,揆地之尙不覆處,雖未免稽滯,卿其抑情行公。
癸丑四月十六日辰時,上御熙政堂。抄啓文臣課講,日次儒生殿講入侍時,行都承旨趙尙鎭,行右承旨沈晉賢,右副承旨柳焵,同副承旨南公轍,假注書李垿·金景煥,記注官安經心·金良倜,課講試官原任直提學徐有防,檢校直閣徐龍輔,殿講試官判府使朴宗岳,行副司直李秉鼎·徐鼎修·金履成,大司成徐榮輔,副司果李肇源,前正言林漢浩,以次進伏訖。宗岳曰,日氣淸和,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。仍命開講。守禦使李文源曰,卽見廣州府尹徐有臣牒辭,則以爲今年異於常年,還戶比前倍加,以此應分之數,雖略略排比,無以繼巡,見今三農方殷,兩麥未熟,民勢最爲遑急,留庫中大米二千石,趁卽加給然後,可以助給農糧云。目下艱乏,果如該府尹所報,此時民情,有不可不顧,而餉穀體重,臣不敢擅便,令廟堂稟處,何如?上曰,依爲之。出擧條尙鎭曰,左通禮權儐,殿庭出入之際,行步稽緩,擧措極爲駭然,所當重勘,而本院請推之外,無他可推之罰,何以爲之乎?上曰,先汰後拿,可也。出擧條尙鎭曰,今日殿座時,承旨當爲備員,而出牌已久,未及入來,以致試所承旨之無以擧行,何以爲之乎?上曰,許遞,與未差之代,前望單子入之,可也。出擧條兵曹判書金文淳推考。出榻敎上曰,注書皆生疎,以抄啓文臣宋知濂,權差,使之擧行。上敎晉賢曰,今番開講時,大臣旣不能善爲之,承旨亦甚生疎,實爲慨然,以此意,傳于命官,宗岳仍先退出。上曰,命官之代,以鄭昌順爲之。命書傳敎曰,承旨南公轍擧措,節節矇然,以致殿講筵體之屑越,爲先施以不敍之典,承旨沈晉賢事,亦爲駭然。爲先從重推考。又命書傳敎曰,政官牌招開政,新除授承旨,先入侍後謝恩。出榻敎命書傳敎曰,時囚旣命捧供,在外及未肅拜禁堂許遞,判堂詞訟本任,亦爲許遞,竝令今日政差出,待下批牌招開坐。又命書傳敎曰,抄啓文臣李運恒所爲,外面觀之,極爲駭然。雖未知病勢之如何,而向者飭敎之下,焉敢在家稱病?抄啓付標,以校書館施行事,分付。西學色掌鄭取善,讀酒誥訖。上曰,汝果善讀之,能連上乎?取善曰,讀之矣。因讀康誥訖。上曰,汝又接下乎?取善曰,第當讀之矣,因讀梓材訖。上曰,能誦三篇,何問文義乎?因命收栍。汝之工夫,頗熟,汝爲初試幾次乎?取善曰,三次矣。上曰,是誰之子?秉鼎曰,鄭述祖之孫矣。上曰,旣得純通,且有大典通編所據,特爲賜第。因命注書,呼新來出送。命諸臣,從下退出。
上在昌德宮。停常參·經筵。
藥房提調李,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳焵啓曰,來二十一日,輪對日次矣,敢稟。傳曰,爲之。
趙尙鎭啓曰,來二十一日,朝參日次矣,敢稟。傳曰,停。
趙尙鎭啓曰,左副承旨沈晉賢,今日不爲仕進,卽爲牌招,何如?傳曰,許遞。
金履成啓曰,合辭方張之時,憲府無詣臺之員,事甚未安,大司憲林蓍喆,卽爲牌招,何如?傳曰,允。
傳于趙尙鎭曰,都承旨入侍。
申龜朝改差,代以嚴思彦爲假注書。
傳于金履成曰,同副承旨入侍。
傳于徐龍輔曰,左承旨入侍。
金履成啓曰,大司憲林蓍喆牌不進,執義·掌令二員,持平一員未差,持平金遇國呈辭,監察茶時之意,敢啓。傳曰,知道。
以兵曹監軍單子,傳于徐龍輔曰,出自簪筆,焉敢每每不入番乎?汰去,其代,令該曹口傳差出。
吏曹口傳政事,以金晦彬爲兵曹佐郞。
以禁衛哨官尹衡烈望單子,傳于徐龍輔曰,昨欲同爲下敎,而更欲待窠,何可一爲一否?許根軍門將官,先爲滌用,今日內作窠擬入。
以黃海監司李祖承狀啓,道內會付各穀,留庫中限三萬石特許加分,令廟堂稟旨分付事,傳于柳焵曰,依狀請施行事,回諭。
正言沈鳳錫啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩。請金甲島爲奴罪人克觀,古今島爲奴〈罪人〉克泰,更令王府,嚴鞫得情,夬正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏。繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疎釋者然,國體之隳壞,已無可言,輿情之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。新除授獻納權中憲,時在忠淸道牙山地,請斯速乘馹上來事,下諭。答曰,依啓。
徐龍輔,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
徐龍輔,以備邊司言啓曰,卽見守禦使李文源所啓,則枚擧廣州府尹徐有臣牒報,以爲今年異於常年,還戶比前倍加,應分之數,無以繼巡,見今三農方殷,兩麥未熟,民勢遑急,餉穀留庫中大米二千石,趁卽加分事,請令廟堂稟處矣。歉年民勢,値此麥嶺,尤當窘乏,農糧之繼巡分還,在所不可已者,而麥登節近,餉留體重,有難準數許施,留庫中限一千石加分事,分付,何如?傳曰,允。
徐龍輔,以備邊司言啓曰,頃因前右參贊李所啓,濟州貢馬上來時,兩湖收斂之弊,道臣·該牧,相議釐革後,狀聞之意行會矣。卽見全羅監司權狀啓,則枚擧濟州牧使李喆運牒呈,以爲貢馬之數,常年則爲二百八十八匹,間一年大次,則爲五百八十八匹,而從前押領等各名色定送者,不過十八名,以此兼行牽軍,其勢末由,故不得已加定以送,而今以馬五匹牽軍一名,從略定額,則常年五十八名,大次一百十八名,以習馬軍中,自今年爲始,輪回定送,則陸地之多數供億,殊涉難便。常年大次,人衆太濫,宜有減省,而該牧酌定,必有爛講,第令依此定式,而至於龍仁·衿川兩邑,則例出牽軍,逐匹牽去者,非但道路之多岐,亦爲直納於太僕,則今亦不可不依前擧行,而有非本道所可講定者,令廟堂,稟旨分付于該道臣處,俾爲定式遵行之地,爲辭矣。當初重臣筵奏,蓋爲兩湖民弊,而若如該牧所定,以馬五匹出牽軍一名,則常年爲五十八名,間年爲一百十八名矣。絶島許多人名,千里駕海之勞,已極矜悶,而及其登陸之後,供億徵索之弊,必當十倍於監色領來時,欲省一弊,反添兩瘼,實非朝家付之該道從長釐弊之本意。道臣狀本中,旣曰,人衆太濫,宜有減省,又曰,第令依此定式云者,其在對揚之意,殊欠誠實,又若以此定式,則龍仁·衿川兩邑牽軍之除減,自當如兩湖諸邑,其仍其罷,不須更論,而忽請令廟堂稟旨者,事體所在,萬萬未安。全羅監司權爲先從重推考,救弊旣無策,則姑令仍舊貫施行,恐合事宜,狀啓內辭緣,置之,何如?傳曰,允。
徐龍輔,以備邊司言啓曰,卽見摠戎使李邦一所啓,則其一,北漢城堞城廊之役,限五年修築者,蓋出於物力之難辦,而旣始之役,若有物力,何待五年?隨物力隨築,則容入之數,比諸更始,不啻懸殊,在前南·北漢城役時,多有空石帖請得之例,限四百張,成給三營及本廳,限物力修築事也。其一,北漢城底居民,當此麥嶺,農糧無路,成群來訴,而餉還盡分,末由分給,見今留庫,卽三四年已陳之米,抽栍改量,則一石,或爲十一二斗,或爲八九斗,若過今年潦夏,則將至不堪之境,而民情咸願及今受去,待秋還納,其中尤甚陳縮者,限六百石分給事也。空名帖成給事,今番三南脤資及畿營請得,厥數夥然,殆過七千,蓋此不得已之事,便成若固有之例,其在愼惜之義,極爲未安,摠帥所請,決難準施,而城堞修補時許給,多有已例,限二百張成給爲宜。留庫餉穀,限六百石分給事,軍餉分留,法意至嚴,留庫中分給一款,該廳有不敢仰請,本司亦不宜曲許,而舊貯旣皆腐傷,民情且願受食,不過五六朔,自當準捧,依所陳許施,而還上各穀,用舊蓄新,卽不易之規例,常時該廳,若能檢飭,元數不多之穀,豈至三四年間腐傷之境?旣聞之後,不可置而不論,前後摠戎使,一倂從重推考,此後則嚴加察飭,俾無如前之弊事,分付,何如?傳曰,允。
徐龍輔,以備邊言啓曰,前因傳敎,永興山四社穀多之弊,嚴立科條,劃一定式,道內各邑,一體釐正後,登聞之意行會矣。卽見咸鏡監司金憙狀啓,則枚擧永興府使朴基豐,安邊府使金勉柱,咸興判官洪彝浩牒呈,以爲永興山四社還穀,合爲二萬四千八百石零,而其中耳麥最多,山民難支,盡分條中,限一萬石從民願折米換作,各樣公下穀,輒取沿倉之弊,此邑最甚於一道,此後公下穀,毋論營邑,參互山沿,通瀜取用事,嚴立科條。安邊還穀,今春分還,務從均排,而坪社耳麥,本非宜土,民不支堪,會內外耳麥元數八千石中,限二千石準折換作。咸興穀小民多,而其中坪倉耳麥,數甚夥然,分給條中,會付耳麥,限八千石折米換作,待秋成代捧事,竝令廟堂稟旨分付。北靑等兩邑,今春分給時,裒多益寡,務從均分,德源等十四邑,毋論山沿,民多穀小,元無虛峙之可以釐正爲辭矣。還上各穀之峽多沿少諸道列邑,無處不然,而至於北道,則各邑山社倉穀,太半是耳牟,年年峙積,終歸腐土,且非宜土之穀,辦納之際,民不聊生,職由於此,其中永興,前後絲綸,至誠懇惻,流民還接,聖念憧憧,則及今矯革,在所不已。永興山四社及安邊·咸興坪社還穀中,耳牟換作折米,待秋成代捧事,依狀請施行之意,分付,何如?傳曰,允。
金履成,以義禁府言啓曰,時囚罪人方處坤·尹昌胤·兪鉉商等原情公事判付內,大抵所謂査出之弊瘼,非瑣屑則皮膜,而旣聞之,不可不先從現發者懲礪,有此拿覈之命矣。今觀諸供,方處坤段兩件事,非首犯也,又是遞職以後事,渠有何罪?特爲放送,誤捧現告之承宣及該庫堂郞,令廟堂,指一査處,尹昌胤段,在職初無差祭,濫犯非所可論,而身爲首郞,不能檢飭,容或爲罪,以公罪勘放後,草記。兪鉉商段,渠亦襲謬,非首犯,一體草記勘放,以公罪照律事,命下矣。方處坤放送,而尹昌胤段,以不應爲事理重公律,杖八十收贖,兪鉉商段以制書有違律,杖一百收贖放送,何如?傳曰,允。如有功議,各減一等,可也。
金履成,以義禁府言啓曰,尹昌胤段,以不應爲事理重律,杖八十收贖,兪鉉商段,制書有違公律,杖一百收贖放送,照律草記批旨內,加有功議,各減一等事,命下矣。尹昌胤四代祖衡覺,靖社功臣云,功減一等,杖七十收贖,兪鉉商六代祖瀣,靖難功臣云,功減一等,杖九十收贖之意,敢啓。傳曰,知道。
癸丑四月十七日辰時,上御誠正閣。同副承旨入侍時,同副承旨金履成,假注書金景煥,記注官安經心·金良倜,以次進伏訖。上曰,向來承旨之不爲仕進,何也?履成曰,以臣蹤跡齟齬而然也。上曰,何齟齬之有哉?履成曰,荐歉之餘,嶺南兩麥,亦未大登云,而湖中則稍勝云,是則幸矣,而癘疫一向熾盛,宵旰之憂,當復如何哉?上曰,以此寢食不安矣。履成曰,臣厚被國恩,旣不能竭蹶趨承,而所耿耿於心者,有懷必陳而已。今日幸得方寸之地,其所耳聞而心會者,何敢不達乎?以官方事言之,使之久任,何莫不宜,而刑曹漢城府,係是詞訟也,以可堪之人,使之久任,似好矣。上曰,果好矣。上曰,承旨曾經李文源官下,文源治績,果何如?履成曰,眞所謂斷斷無他技,亦是福厚之人,其所施爲,別無異於人者,而人必譽其政矣。上曰,朝廷有此等人,實甚貴矣。履成曰,臣於北關軍制,竊有區區愚見,敢此仰達矣。北地山多野少,民不聚居一境,數百里之內,各哨軍兵,散在各處,所謂頭目,不過一隊長而已。發令於一隊長,調發各處散在之卒,則聚會官門,動費四五日,脫有緩急,將何所恃乎?臣之愚意,勿論某邑,東面則屬之左哨,西面則屬之右哨,南屬於前哨,北屬於後哨,至若中哨,以邑內付近恒定,而各置頭目於五面,則最爲朝令夕發之要道。故以此意問議於帥臣,則帥臣亦以爲好,而但本府都案,不可與兵曹異同,欲竝與兵曹軍籍而改之,則上達然後,可以行之。今臣適登筵,旣有言端,玆敢仰奏矣。上曰,分付道帥臣,從長爲之,形止狀聞,可也。出擧條履成曰,近來北俗,專尙儒名,恥於操弓,若非別般激勸之道,恐無成就武技之望,而惟邊射一事,可以不期勸而自勸矣。道臣巡路,或有一二處試射,而激勸不廣,實效難期,若使明·吉爲一耦,會·鍾爲一耦,合茂·富而與鏡城爲一耦,竝穩·興而與慶源爲一耦,使帥臣主管其事,春秋置元定日,以防其越境代射之弊,考其試畫,賞有定數,賞格則責之於見屈之邑倅,使之不懈於勸武之政,則不出數年,必有成效,以此申飭帥臣,似好矣。上曰,所奏好矣。分付帥臣,便否狀聞,可也。出擧條履成曰,茂山有一千四十二石名存實無之穀,畢竟將不免民斂之弊。當初雇馬庫設施之日,收斂民間,以穀貰馬,又報營門,請得大同穀添補合爲五百石,以爲一年支用之道,而每當磨勘之時,營門必裁減於用下之數爻,故逐年虛錄,今至千餘石之多。若此不已,則用下者減之又減,會付者增之又增,將不至爲幾千石之徒擁虛簿,雖與京司句管之穀有異,而儻或隣境被災,以此穀移劃,則其勢必至於民斂充數之境,一邑之民,以是爲憂,呼訴盈庭。臣意,自今以後,勿論應入加下之相當與否,以每年五百石元數,一任本府,不問出入,以爲循例用下之地,則可爲釐弊之要道,而從前虛錄一千四十石零之數,盡爲蕩減,俾無來頭民斂之弊,似宜矣。上曰,依爲之。出擧條命書傳敎曰,承旨前望單子入之,待下批牌招察任。命退,承史以次退出。
癸丑四月十七日午時,上御重熙堂。左承旨入侍時,行左承旨徐龍輔,假注書金景煥,記注官安經心·金良倜,大司成徐榮輔,以次進伏訖。上命書傳敎曰,今四月朔日次儒生殿講,純通幼學鄭取善,特爲直赴殿試,通幼學金孝秀·宋冕載·尹顯大,各給一分,略粗別無優劣,各賜紙一卷,上齋生應製居首三下進士李英秀,紙二卷,之次次上進士尹永吉紙一卷,賜給。上曰,榜目,入送成均館,入格儒生,亦爲待令。賤臣承命出傳。上曰,一提學入侍。賤臣承命出,偕入進伏。壯勇營提調鄭民始曰,外帑庫米條,今年適因各樣事役,需用已盡,前頭用下之資,不可不拮据,以本府儲置米中,限一百石,移劃取用,何如?上曰,依爲之。出擧條命退,承旨以次退出。
上在昌德宮。停常參·經筵。
金履成啓曰,大司憲林蓍喆牌不進,執義宋煥箕在外,掌令黃樟·姜文會,持平朴宗正牌招啓辭未下,持平金遇國呈辭,監察茶時之意,敢啓。傳曰,知道。
傳于徐龍輔曰,左承旨入侍。
傳于林濟遠曰,明日當由逌瞻門展拜,該房知悉。
傳于趙尙鎭曰,右副承旨·同副承旨入侍。
徐龍輔啓曰,前假注書鄭文始,仍察廳任,何如?傳曰,允。
趙尙鎭啓曰,吏曹郞廳來言,臺諫有闕,政事,取稟。傳曰,當日爲之。
徐龍輔,以守禦廳言啓曰,諸將官全布人別單。傳曰,進當定式,先施賞加。
趙尙鎭,以吏曹言啓曰,泰陵參奉李根呈狀內,矣身素患痰癖之症,當此換節之交,挾月彌留,差完無期,萬無供仕之望云。身病旣如此,則不可强令察任,今姑改差,何如?傳曰,其在念舊之意,豈可無故作散?京職相換,可也。
有政。吏批,判書徐有防,參判李在學,參議李冕膺,右副承旨柳焵進。以沈晉賢爲大司諫,宋煥箕爲執義,宋翼孝爲司諫,黃樟·姜文會爲掌令,朴宗正爲持平,李奭濟爲正言,洪明浩爲刑曹參判,閔百奮爲左尹,洪秉益爲軍資正,盧橙爲禮曹佐郞,洪時溥爲典籍,李德升爲兵曹佐郞,泰陵參奉李根,假監役愼師浚,相換。
兵批,判書金文淳病,參判申光履病,參議尹弘烈入直進,參知李師濂病,同副承旨金履成進。副司直沈晉賢,副護軍徐命全,竝單付。
金履成啓曰,合辭方張之時,兩司無詣臺之員,事甚未安,未肅拜諸臺,竝卽牌招,何如?傳曰,允。
趙尙鎭,以吏曹言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
趙尙鎭,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,南壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門壇垣階砌,俱爲無頉,而此後看護等節,着實擧行事,申飭之意,敢啓。傳曰,知道。
徐龍輔,以備邊司言啓曰,禁府時囚罪人供辭判付內,今觀諸供,方處坤兩件事,非首犯也,又是遞職以後事,渠有何罪?特爲放送,誤捧現告之承宣及該庫堂郞,令廟堂,指一査處事,命下矣。長興庫首犯郞官,誤爲現告委折,査問於該庫,則方處坤,除職,卽庚子正月,而三年居職,衣籠馬革罷,乃是本年九月,則衣籠馬之變爲役人,明在於方處坤在任之時,渠供中發明,未免爽實,更爲拿問勘罪,至於四五年間,又一名加立,出於己酉郞官張鎔在任時云。當初該庫之初不査究,竝與加立一名之罪,圇歸之於方處坤之首犯,而書納現告者,大是不察,事極駭然。當該郞廳拿處,提調從重推考,己酉郞官張鎔,拿問處之,其時提調,令政院,捧現告一體推考。庚子以後創出首犯與四五年間加立首犯,事件各異,而不爲區別,只以方處坤一人,捧現告,亦是不審,當該承旨從重推考,何如?傳曰,允。方處坤,何足責?張鎔事,亦必襲謬,都屬屑越,與時郞拿處,竝置之,當該時提調,爲先遞差,可也。
禁府啓目,左通禮權儐原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處何如?判付啓,分揀放送爲良如敎。又啓目,繕工前監役尹應烈原情云云。傳旨內辭緣,泛稱遲晩,刑推得情,何如?判付啓,公罪勘放後,草記爲良如敎。
金履成,以義禁府言啓曰,時囚罪人尹應烈原情公事,判付內,公罪勘放後,草記事,命下矣。尹應烈傳旨內,凡係各司侵困貢人之弊,曾已禁革,而其時處分,何等截嚴,則宜不敢復蹈前習,更爲貽弊,而馬匹變爲役人,名數間又加定,其他使喚卜直等軍,惟意責出,雇立之弊,與前無異,不遵飭令,換名責立者,萬萬痛駭。罪取考律文,則大典通編雜令條有曰,有貢物各司官員,責立馬匹諸具於貢人者,以制書有違律論,杖一百矣。尹應烈杖一百,以公罪收贖,放送,何如?傳曰,允。如有功議,各減一等。
金履成,以義禁府言啓曰,未照律諸囚,今日內草記擧行事,命下矣。時囚罪人金擎廈,本府議啓內,記簿公貨,恣意貸用,經年不報,以致虛留,究厥罪狀,萬萬痛駭。以此照律,罪取考律文,則大明律在官求索借貸財物條有曰,凡濫臨官吏,借貸所部內財物者,準枉法贓四十五貫,杖一百流二千里,大典通編推齗條有曰,犯私罪,杖一百以上之罪,決杖,告身盡行追奪,雜令條有曰,王府決杖者,以金贖矣。金擎廈,杖一百收贖,告身盡行追奪,平安道定州牧,流二千里定配,而以議啓內辭意,具罪目,依例發遣府羅將,押送配所,何如?傳曰,允。如有功議,各減一等,可也。
金履成,以義禁府言啓曰,時囚罪人李海淸,依下敎,附過放送〈之〉意,敢啓。傳曰,知道。
癸丑四月十八日辰時,上御誠正閣。右副承旨·同副承旨入侍時,右副承旨柳焵,同副承旨金履成,假注書嚴思彦,記注官安經心·金良倜,以次進伏訖。上曰,右承旨入侍。賤臣承命出,與行右承旨林濟遠,偕入進伏。命書傳敎曰,詞訟卽劇任,刑曹堂上中,年七十人許遞,今日政差出。又命書傳敎曰,時囚罪人李海淸,附過放送,未照律諸囚,皆於今日內草記擧行事,分付。仍命退,承史以次退出。
上在昌德宮。停常參·經筵。
大駕詣景慕宮入齋室後,內閣·政院·玉堂,藥房口傳問安。答曰,知道。
還宮後,內閣·政院·玉堂,藥房口傳問安。答曰,知道。
金履成啓曰,合辭連日闕啓,事甚未安,今日政新除授兩司諸臺,竝待下批牌招,何如?傳曰,允。
徐龍輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐龍輔啓曰,御營廳將官來言,今日本廳軍兵,日次私習云矣,敢啓。傳曰,知道。
金履成啓曰,卽見義禁府罪人金擎廈擬律草記,引大典通編功臣子與孫,杖流以下許贖之文,直請收贖矣。取考大典通編,則功臣子孫,贓盜外,方許收贖,今此擎廈所坐,無異犯贓,則議讞之地,直請許贖,大是未安。原草記,纔已還給,使之更爲擬律,而當該堂上,從重推考,何如?傳曰,允。
趙尙鎭啓曰,明日展拜時,承旨當爲備員,而未差之代,前望單子入之,姑未批下,何以爲之?敢稟。傳曰,點下,待下批牌招。
承旨前望單子入之,李身晦落點。
趙尙鎭啓曰,新除授同副承旨李身晦,時在全羅道全州地,斯速乘馹上來事,下諭,何如?傳曰,允。
以司諫宋翼孝,正言李奭濟,掌令黃樟·姜文會,持平朴宗正,牌不進罷職傳旨,傳于金履成曰,只推。
以獻納權中憲牌不進罷職傳旨,傳于金履成曰,只推。
金履成啓曰,大司憲林蓍喆未肅拜,執義宋煥箕在外,掌令黃樟·姜文會,持平朴宗正牌不進,持平金遇國呈辭,監察茶時之意,敢啓。傳曰,知道。
以壯勇營射會全布人,別單,傳于柳焵曰,追當定式,依守禦廳將官例,先施賞加。
徐龍輔,以兵曹言啓曰,兼司僕將元宅鎭,身病猝重,時月之內,無望供職,呈狀乞遞,宿衛領軍之將,不可暫曠,改差,何如?傳曰,允。
兵曹口傳政事,以鄭駿采爲兼司僕將。
徐龍輔,以司僕寺一二提調意啓曰,興陽前監牧官鄭宗柱,本寺稅穀裝發之後,稱以救急飢民,追到中路,米一百五十一石零,擅取運去,稅穀事體,不輕而重,幺麽一牧官之恣意取用,揆以法意,萬萬駭然。至於賑資,旣有巡營及本寺之所區劃,則不患無賙賑之穀,而不報本寺,旣裝旋取,恣意犯用者,事未前聞,大關後弊,不可不嚴處,以懲來後。興陽前監牧官鄭宗柱,令該府,拿問嚴勘,何如?傳曰,古有矯制發倉者,上司之體貌雖嚴,比於皇帝詔書,其輕重,果何如?況幾萬結場稅之屬於烏有先生者,不問誰何,何必區區於如干包穀饑民口吻中物乎?勿拿,原穀蕩滌,可也。
金履成,以備邊司言啓曰,卽見江華留守鄭好仁狀啓,則以爲本府昨年穡事,僅僅免歉,如干秋穀,已盡納糴,見今民窮轉甚,口食農糧,專靠於還穀,而排巡不足,民情渴急,本府留庫中米限一千五百石,各鎭堡限三百石,特爲加分事,請令廟堂,稟旨分付矣。江都穀物,法不得越津,故雖在歉歲,民食稍裕,況昨年穡事,優爲免歉,目今麥農,已屆登場,則近二千包軍餉之狀請加分,極爲未安,而島民事勢,亦不可不念,留庫中限八百石,特許加分,毋論本府與各鎭堡,就此數,量宜排比,繼巡分給事,分付。若如狀辭,民情轉益渴急,則當初較戶排巡,必有料量,而今始仰請,未免稽忽,江華留守鄭好仁,推考,何如?傳曰,允。
徐龍輔,以訓鍊都監言啓曰,今四月十九日,景慕宮展拜時,因兵曹節目,金虎門軍三十名除出,把摠李厚在,哨官兪鉉商率領,挾輦侍衛,金虎門軍五十名,哨官柳煥輔率領,出付排立當次營門,還宮後,還入直所,而竝待標信擧行之意,敢啓。傳曰,知道。
徐龍輔,以御營廳言啓曰,今四月十九日,景慕宮展拜時,依兵曹節目,金虎門·集春營入直軍各五十名除出,大將臣趙心泰率領,弘化門外,分左右排立,東營入直軍三十名除出,該入直把摠申協率領,宮大門外把守,而竝待標信出用,解嚴後各還本處入直之意,敢啓。傳曰,知道。
癸丑四月十九日卯時,上詣景慕宮。展拜入侍時,行都承旨趙尙鎭,行左承旨徐龍輔,行右承旨林濟遠,右副承旨柳焵,同副承旨金履成,假注書鄭文始·嚴思彦,記注官安經心·金良倜,一提學鄭民始,檢校直提學徐有防,檢校直閣徐榮輔,以次隨駕。上具翼善冠·衮龍袍,乘輿出交泰門·明政門·弘化門,入逌瞻門,御齋室少頃,就板位,行再拜禮,仍詣宮內,奉審訖,還御齋室。敎尙鎭曰,本宮提調及一提學入侍。本宮提調金文淳,一提學鄭民始,進伏訖。上曰,齋室房舍修改,將何以爲之乎?民始曰,今方始役矣。上曰,戶曹郞廳入侍。文始承命出,與戶曹郞廳鄭東敎,偕入進伏。上曰,房舍修改時,與提調及一提學,相議爲之,可也。民始曰,牧馬之方,先擇牝馬,然後可得良種,故詩亦稱騋牝三千,可驗牧政之必取於牝馬之良也。國初亦嘗廣取牝㺚馬,分送濟州及各牧場,以爲取種之資,近來此法久廢,牧場之無良種,亦未必不由於此。如欲修擧馬政,則宜先廣取牝馬,而北關各樣禁條中,有牝㺚馬勿許出送之規,故開市時,初不多貿,彼人亦知此而不爲持來,間或出來而亦甚稀貴,雖欲貿得取種馬,亦無其路。此後則北關牝馬禁條,特爲除去,使馬商輩,無所拘礙,優數貿來,則其於牧政,似當爲一助,故敢此仰達矣。上曰,依爲之。出擧條命退。乘輿出逌瞻門,入弘化門,由銅龍門,入協陽門還內,諸臣以次退出。
上在昌德宮。停常參·經筵。
林濟遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履成啓曰,合辭方張之時,兩司無詣臺之員,事甚未安,除在外外未肅拜諸臺,竝卽牌招,何如?傳曰,在外及未肅拜人員許遞。
林濟遠啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。大臣病勢之尙未差可,極爲悶慮,遣御醫看病,造朝日字,亦爲詳問以來事,分付。
金履成啓曰,大司憲,執義·掌令二員,持平一員未差,持平金遇國呈辭,監察茶時之意,敢啓。傳曰,知道。
林濟遠啓曰,備局稟事堂上鄭昌順·鄭民始·李文源·沈頤之·閔鍾顯,來待矣。傳曰,入侍。
金履成啓曰,合辭連日闕啓,事甚未安,今日政新除授兩司諸臺,竝待下批牌招,何如?傳曰,允。
林濟遠啓曰,御營大將趙心泰,明日本營習陣出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
有政。吏批,判書徐有防,參判李在學,參議李冕膺,行都承旨趙尙鎭進。以曺允大爲大司憲,李書九爲大司諫,李羽晉爲執義,申大尹爲司諫,徐有鍊·李日運爲掌令,金養根爲持平,金寅燮爲獻納,呂駿永爲正言,閔鍾顯爲長興提調,崔逵翰爲社稷令,李心傳爲典籍,幼學鄭仁謙,今超通政侍從臣鄭繼忠父,加資事承傳。
兵批,判書金文淳,參判申光履,參議尹弘烈,參知李師濂,入直進,行左承旨林濟遠進。副護軍梁埉·宋煥箕·宋翼孝·黃樟·姜文會,副司直金翊休·林蓍喆·沈晉賢·權中憲·朴宗正,副司果李奭濟·李亨宇·東方淑·方易,竝單付。
傳于柳焵曰,左承旨見有實病,與在外承旨許遞,前望單子入之,待下批牌招察任。
承旨前望單子入之,李益運·李鼎德,落點。
兵曹口傳政事,副司直單徐龍輔。
趙尙鎭啓曰,新除授承旨李益運,方在罷散中,何以爲之?敢稟。傳曰,敍用。
柳焵啓曰,新除授同副承旨李鼎德,時在慶尙道慶州地,斯速乘馹上來事,下諭,何如?傳曰,允。
以右副承旨李益運牌不進罷職傳旨,傳于金履成曰,只推。
以司諫申大尹,正言呂駿永,掌令徐有鍊,牌不進罷職傳旨,傳于柳焵曰,只推。
徐龍輔,以訓鍊都監言啓曰,本局千摠洪仁默,身病甚重,勢難察任,改差,何如?傳曰,允。
金履成,以義禁府言啓曰,時囚罪人朴右源,以草記照律事,命下矣。朴右源,本府議啓內,侵督邸人,勒捧錢兩,前後飭禁,何等申嚴,而不但身自冒犯,所帶下隷,憑藉橫徵,至於百金之多,初不察禁,尤極痛駭。以此照律,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。朴右源杖一百收贖,告身盡行追奪,放送,何如?傳曰,署帖分明,則其爲見欺,勢所使然,至於娚妹間如干借貸,不足謂之冒法,由前由後,公罪當耳,依此照律,功議區別放送。盜賣徵於盜賣,自是金石之典,嚴飭該曹,明日內徵給帖錢於當徵處,若或愆限,査出階梯,嚴刑定配後,草記詢瘼之擧,俾有實效事,亦爲分付該曹,可也。
金履成,以義禁府言啓曰,時囚罪人朴右源,杖一百收贖,告身盡行追奪,照律草記批旨內,署帖分明,則其爲見欺,勢所似然,至於娚妹間如干借貸,不足謂之冒法,由前由後,公罪當耳,依此照律,功議區別,放送事,命下矣。朴右源六代祖東亮,扈聖功臣,錦陽尉五寸親云,功議各減一等,杖八十,以公罪收贖,放送之意,敢啓。傳曰,知道。
金履成,以義禁府言啓曰,全擎廈杖一百收贖,告身盡行追奪,流二千里定配,照律草記批旨內,如有功議,各減一等事,命下矣。全擎廈父萬相,揚武原從功臣云,功減一等,杖一百收贖,告身盡行追奪,平安道定州牧,徒三年定配之意,敢啓。傳曰,允。
戶曹參判李義直疏曰,伏以臣罪大釁重,廢伏田間,于今二十有七年矣。迨我聖上御極之初,荐蒙除命,屢犯逋慢,而不加嚴誅,俾遂其志,臣之頂踵毛髮,固莫非洪造,而至若壬寅年間,臣家所遭,尙忍言哉?人臣受恩,莫如臣兄弟叔姪,而擧陷罔測之科,被千古所無之惡名,闔門魚爛,惟騈戮是俟,而迺蒙我聖上好生之德,與天同流,至於臣身,曲庇而全覆之者,特出尋常,前後絲綸,委曲懇惻,無微不燭,雖慈父之保稚子,何以加此?臣於是百口聚首,以手祝天,實不知其死所矣。年前摠府特除,忽下於杜門訟罪之日,枯木之花,顚根之孽,不足以喩此盛德。臣伊時他不暇顧,冒沒一肅,感戴惶蹙,四年如一日,地部新命,又下於千萬意想之外,臣驚惶隕越,五情失守,若夢非眞,有淚無從。臣雖赴湯蹈火,如就樂地,恩除之下,豈欲爲逡巡哉?又況向年恩命,若偏臣家,靑陽昭布,丹書爻周,生死肉骨,天地罔極,一門感泣,鏤心銘肺,此豈臣未死殘喘,所敢望到者哉?蒙被恩造,至於此極,而愈覺臣累釁之至重,非獨自來之情勢而已,則臣何敢自同無故,有除輒膺,重自陷於無忌憚之罪哉?然而今又竭蹶不俟終日者,誠以聖恩曠絶,報答無地,只欲仰謝再造之大德,少伸一分之微忱而已,至於官職去就,有未暇論也。伏乞天地父母,俯垂諒察,遞臣之職,治臣之罪,以昭法紀,以安私分,千萬幸甚。仍念臣八耋偏母,積年貞疾,當此春夏之交,一倍凜綴,轉側須人,一日離捨,方寸如沸,玆不得不拜章徑歸,臣罪至此,尤合萬戮,臣無任感泣隕越之至云云。答曰,省疏具悉。丁酉以後,在卿家卽一滄桑,收錄出於恢蕩之意,勿辭行公。
癸丑四月二十日辰時,上御熙政堂。備局稟事堂上入侍時,行左承旨徐龍輔,右副承旨金履成,假注書鄭文始,記注官安經心·金良倜,左參贊鄭昌順,右參贊鄭民始,行司直李文源,戶曹判書沈頤之,禮曹判書閔鍾顯,以次進伏訖。上曰,卽見畿伯漕船致敗狀辭,極爲駭然。如是則當再徵三徵於民間乎?戶判出去,詳看草記,可也。文源曰,日前與司僕提調,偕往看審馬場形便,提調所見,可謂大同小異矣。昌順曰,守使可牧萬匹云,而以臣所見,多不過數千匹,當初設始,實是裕昆之謨,而目今民戶及田畓,居其半,此亦不可空然屬公,以此以彼,猝難變通矣。上曰,予之御極以後,一段苦心,在此而未免因循至此,守使自出擔當,可謂有時矣。昌順曰,牧子養馬之道,皆有物力,可以行之,近來司僕凋弊,此等物力,無處着手,然守使旣已擔當爲之,則不可不兼帶提擧矣。如臣愚昧,實無好道理,至於下屬使役之道,若不兼本寺,則事多難便矣。上曰,此不必急急如是之事,提調遞易,非難之事,先爲差出兼內乘,使之看檢好矣。昌順曰,然則姑令各牧場,擇送牝馬,無論多少,先令試初,次次變通,似好矣。上曰,依此爲之。昌順曰,嶺營南倉錢木,今旣枵然,而今年賑政,道臣又以十萬公貨,散貸各邑云,而道臣今已箇滿,畢賑後亦遞歸,各邑守令,其所貸去,名以補賑,則如期還報,亦未可知。若今一年二年,遞易數等,仍成流來之逋,則便歸消瀜之科,雄藩儲積,漸至蕩然,誠爲可悶,分付道臣,公貨散貸各邑,修成冊報備局,待秋成過期不報者,見拘解由,各別論勘,則似有益於收殺公貨之道。臣方待罪於本道句管,適因言端,敢此仰達矣。上曰,依爲之。出擧條頤之曰,漕轉事目,本自嚴重,而至於今年,一包得失,有關國計,則列邑護送,尤當盡力,而今番法聖二隻船,到通津,掛於草嶼臭載云,風恬浪靜,致此臭載,專由於列邑,初不指路,任其過去之致。夜則擧火,晝則立標,自是節目,而監色之廢却不用,從可推知,水護之法,若是解弛,則前頭之憂,有不可勝言。目今漕稅船,陸續上來,不可不別加嚴飭,此後則不善指路,不爲立標之列邑監色,不可刑懲而止,遠地定配,斷不饒貸之意,嚴飭於沿邊諸道各邑鎭,何如?上曰,依爲之。出擧條鍾顯曰,敬陵·昌陵碑陰記添刻,當以後面空處爲定,而前頭或有修改時,則一體告由後始役,恐合事宜,故敢此仰達矣。上曰,依爲之。出擧條命書傳敎曰,政官牌招開政。仍命退,諸臣以次退出。
癸丑四月二十日巳時,上御重熙堂。左承旨入侍時,行左承旨徐龍輔,假注書鄭文始,記注官安經心·金良倜,吏曹判書徐有防,以次進伏訖。有防曰,臣性旣疎迂,事解經歷,凡係矯救之方,實所昧昧,而向因畿藩之久叨,屢當敗船之究覈,猥陳一得之見矣。初欲除弊者,今反生弊,若論其罪,臣實爲首,故玆敢冒陳顚末,誠不勝萬萬惶恐,而當初臣意,則除非大洋致敗,用意故犯者外,若是一時沈水,不至全船可棄者,一從守令監色船格輩所願,許令改色,或不無其例,若因以定式施行,似可爲民國兩便之道,以此關由廟堂,知委沿邑,其後果有若干般自下改色之擧矣。卽伏聞近來各道,無論公私船,雖全船之大洋致敗者,一竝勒歸之沈水,初不狀聞,而名曰改色,拯劣米則依例分徵,其所擾民,不一而足云。莫非臣初未審愼經先試可,終致轉輾詿誤,貽弊如許,若不趁卽釐正,則日後爲害,尤不可勝言,令廟堂,枚擧臣所奏,措辭嚴飭,何如?上曰,作法於諒,其弊也貪,忠質文,猶有損益,則焉以名之曰法,而鎭長無弊者有之乎?苟或一分爲益,莫如隨時更張,至於此事,自初靳許者,以其目下之益小,日後之弊大,救弊反歸無益,其勢明若觀火,分明臭載,混稱沈水,名雖改色,實則再徵。守令利其保職,船格幸其免罪,惟受苦而喫困者,卽小民也。伊時擧條,初不啓下,則諸道之如是擧行,因何委折云乎?今卿引罪之語,不飾昨非,可謂得體,以此出擧條,申飭諸道,一依法典施行,可也。出擧條仍命龍輔讀公事,書判付訖。仍命退,諸臣以次退出。
上在昌德宮。停常參·經筵。
李壽咸啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。
李壽咸啓曰,來二十五日,朝參日次矣,敢稟。傳曰,停。
李壽咸啓曰,輪臺官來待矣,敢稟。傳曰,入侍。
李壽咸啓曰,右副承旨李益運,今日不爲仕進,卽爲牌招,何如?傳曰,允。
傳于李壽咸曰,都承旨·左承旨入侍。
傳于李壽咸曰,不爲仕進承旨與未肅拜在外承旨,許遞。前望單子入之,待下批牌招察任。
承旨前望單子入之,尹㬦·李敬五·徐有秉落點。
以右承旨尹㬦,同副承旨徐有秉,牌不進罷職傳旨,傳于李壽咸曰,聞有實故,許遞。前望單子入之,待下批,牌招察任。
以兵曹武臣賓廳講書人員望單子,傳于李壽咸曰,講書不緊,竝令以柳葉箭三巡,代試於北營後,修啓試記。
傳于李壽咸曰,都承旨見有實病,與賓廳講進去承旨,許遞。前望單子入之,待下批,牌招察任。
承旨前望單子入之,沈煥之·李東馨·林道浩·李壽咸落點。
傳于李壽咸曰,左副承旨入侍。
傳于李壽咸曰,兵曹堂上前望單子入之,
兵曹參議前望單子入之,林道浩落點。
承旨前望單子入之,洪明浩·尹弘烈·李謙彬落點。
以都承旨洪明浩,左副承旨尹弘烈肅拜單子,傳于李壽咸曰,何去,今始入來,遞差。
傳于李壽咸曰,宜令一伸廉隅,左承旨李謙彬,右承旨李東馨,許遞。
傳于李壽咸曰,承旨前望單子入之,待下批牌招入直。
承旨前望單子入之,李普溫·李義鳳·洪仁浩落點,金啓洛,添書落點。
李壽咸啓曰,新除授同副承旨金啓洛,時在平安道楚山府任所,斯速乘馹上來事下諭,何如?傳曰,允。
以右承旨李義鳳牌不進罷職傳旨,傳于李壽咸曰,只推,更爲牌招。
李壽咸啓曰,事變假注書李弘達,身病猝重,勢難察任,今姑改差,何如?傳曰,允。
事變假注書李弘達改差,代以李寅采爲事變假注書。
假注書鄭文始改差,代以朴蓍壽爲假注書。
假注書嚴思彦改差,代以金若鍊爲假注書。
事變假注書李寅采陞六,代以尹永儀爲事變假注書。
李壽咸啓曰,假注書鄭文始,今姑仍察,何如?傳曰,允。
假注書未差,代以鄭馦爲假注書。
事變假注書尹永儀在外,代以申星模爲假注書。
傳于李壽咸曰,玉堂番次苟簡,單番入直太久,在外及未肅拜人,許遞。前望單子入之,待下批牌招推移入直,近始知之,兪漢寓以新錄,尙不擬望云,副修撰見窠除授,一體牌招。
玉堂前望單子入之,應敎鄭東觀,副應敎李宗燮,校理金熙稷·趙弘鎭,副校理李晴·閔養顯,修撰金觀柱,副修撰沈樂洙落點。
傳于李壽咸曰,何時出牌,尙無去來,副修撰兪漢寓,禁推。
以兪漢寓囚單子,傳于李壽咸曰,分揀放送,牌招入直。
李壽咸啓曰,新除授校理金熙稷,時在慶尙道安東地,副校理李晴,副修撰沈樂洙,時在京畿坡州地,校理閔養顯,修撰金觀柱,時在驪州地,經筵入番事緊,斯速乘馹上來事下諭,何如?傳曰,允。違牌玉堂,許遞。政官,待開門牌招,開政差出。
傳于李壽咸曰,新除授玉堂中,應敎鄭東觀,調馬進去摠戎廳云,許遞。仍任前職,前望單子入之,待下批,一體牌招。
玉堂前望單子入之,應敎趙弘鎭,校理宋祥濂落點。
李壽咸啓曰,應敎趙弘鎭,肅謝之後,不爲入直,直爲出去,依定式,禁推傳旨捧入之意,敢啓。傳曰,焉敢若此?牌招入直。
李壽咸,以戶曹言啓曰,卽伏見京畿監司朴祐源狀本,則法聖漕船二隻,到交河·通津境致敗。而枚擧領運差使員兩處地方官所報,以爲鳳字船一隻所載米·太一千五石內,乾米缷下爲十四石,先拯米爲六百七石,太爲十四石。本字船一隻所載米·太一千六十六石內,乾米缷下爲一百三十一石,太爲九十二石,先拯米爲七百二十二石,太爲三十四石。而未拯穀物,期於準拯,領運差使員法聖僉使趙宅鎭,本道領護差使員草芝僉使李應燁,護送地方官通津府使李觀賢,交河郡守李齊淵罪狀,竝令該曹稟處,所拯米·太,依法典分給民間,監色沙格水護任掌等,待畢拯嚴覈得情,使之具格報來,上納米·太,依丙午筵稟定式,一如昨年嶺南漕船致敗改色例,從自願改色備納之意,嚴飭題送云矣。漕轉事體,至爲嚴重,駕海行船,亦爲難愼,慣覘風勢之逆順,詳察海路之險夷,作綜擧帆之故,臭載之患,從前罕有,而況於近日,風和海晏,而忽於畿京百里之內,有此致敗之擧,如非船漢之故敗,必是領運之慢忽,以此以彼,罪在差員,法聖僉使趙宅鎭,先罷後拿,水護事目,何等申嚴,而近來沿邑,慢不察飭,本波穩流,掛船隱嶼者,萬萬可駭,地方官通津府使李觀賢,依定式,令該府拿問嚴處,地方官交河郡守李齊淵,拿致營門,從重決杖,護送差使員,草芝僉使李應燁,拿致營門,從重決棍,各邑鎭護送監色,各別嚴刑懲礪,所拯米太之隨拯隨量,分給民間,果是法典所在,而至於缷下乾米·太,自當如例上納,則不爲擧論,又以上納米太,從願改色題送云者,事涉矛盾,當該道臣,從重推考,使之消詳指一狀聞,其外船格之故敗情節,穀物之衙門區別,待其具格登聞,更爲稟處,何如?傳曰,允。拯米之分給臭載地方民人,更請上納邑改色懲出者,寧有如許法文乎?此路一開,民將受其再懲三懲之弊,畿伯狀辭,萬萬駭然。所當亟施罷拿之典,以杜後弊,而數遞宜念,姑且參酌,該道臣朴祐源,爲先緘辭,從重推考,憲府臺臣牌招,卽爲發緘取招以聞,以示重民事之意,元狀啓捧納承旨,亦爲推考。
李普溫啓曰,京畿監司朴祐源,緘辭推考傳旨,今方承授,而掌令徐有鍊,持平金遇國,牌不進罷職傳旨,纔已捧入,大司憲曺允大,執義李羽晉,掌令李日運,持平金養根俱在外,不得擧行,何以爲之?敢稟。傳曰,違牌諸臺與在外人,許遞。前望單子入之,待下批牌招開坐。
兩司前望單子入之,執義沈埉,掌令吳翼煥,持平尹在醇·兪岳柱,獻納柳協基,正言金箕象落點,司諫高廷憲,前望添書落點。
李壽咸啓曰,大司憲·掌令一員未差,執義沈埉,掌令吳翼煥,持平兪岳柱俱在外,持平尹在醇牌不進,監察茶時之意,敢啓。傳曰,知道。
李壽咸啓曰,京畿監司朴祐源緘辭推考傳旨,今方承授,而持平尹在醇,牌不進罷職傳旨,纔已捧入,大司憲掌令一員未差,執義沈埉,掌令吳翼煥,持平兪岳柱俱在外,不得擧行,何以爲之?敢稟。傳曰,違牌持平,許遞。與掌令未差之代,前望單子入之,待下批牌招擧行,在外憲臺,乘馹上來事下諭。
臺鍊前望單子入之,掌令吳翰源,持平洪時溥落點。
以司憲府照目,京畿監司朴祐源照律事,傳于李壽咸曰,畿伯對供,萬萬駭然。可謂罪上添罪,歸咎於重臣而段落楚越,取譬於前伯者,瞽睡僧梳。堂堂霜臺衙門,豈可無一言捧入乎?當該詣臺臺臣,從重推考,今夜內,更爲捧供照律事,分付。
傳于李壽咸曰,當該兵曹堂上遞差。
傳于李壽咸曰,兵曹堂上前望入之。
兵曹參議前望單子入之,沈基泰落點。
傳于李壽咸曰,驪州牧使,楚山府使之代,日前筵中,已有提敎,令該曹,以久屈人中,口傳差出,待下批,當日辭朝。
吏曹口傳政事,以吳載紹爲驪州牧使,趙興鎭爲楚山府使。
傳于李壽咸曰,守令差出傳敎中,通津府使之代,欲爲下敎而未果,一體口傳差代事,分付。
吏曹口傳政事,以金履容爲通津府使。
傳于李壽咸曰,谷城縣監,令該曹口傳差出。
吏曹口傳政事,谷城縣監李春輔,添書落點。
傳于李壽咸曰,谷城縣監,當日辭朝。
傳于李壽咸曰,左承旨·左副承旨入侍。
傳于李普溫曰,下直守令入侍。
傳于李普溫曰,詣臺臺臣入侍。
傳于李壽咸曰,右議政箚子入之。
以刑曹徒囚徒,傳于李普溫曰,前此申飭,何如,而尙不完決者有之,該堂皆新除,姑不處分,後勿如是事,嚴飭。
以右邊捕盜廳西部失火民家禁盜單子,傳于李壽咸曰,殘·獨戶恤典,考例題給事,分付該廳。
傳于李壽咸曰,左副承旨與在外承旨,許遞。前望單子入之,待下批牌招,推移入直。
李壽咸啓曰,臣與左副承旨洪仁浩,泮直矣,纔已許遞,伴直無人。左承旨李普溫,所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,副司直兪漢寓單付。
李壽咸,以壯勇營言啓曰,本營將校射會時,連六巡全布人,依定式,別單書入之意,敢啓。傳曰,加資屬耳,今番代給熟馬帖,可也。
李壽咸,以訓鍊都監言啓曰,依傳敎,臣有大開坐北營,今日試射時,無分人等,柳葉箭五巡更試,別單書入之意,敢啓。傳曰,居首柳晦源,給弓一張,無分申大偁,卿於射會日,更試十巡,草記,可也。
李壽咸,以訓鍊都監言啓曰,依草記批旨,今日更試時,居首軍器寺正柳晦源,弓子一張,賞給之意,敢啓。傳曰,知道。
李壽咸,以賑恤廳言啓曰,南部朴井契任掌崔漢成,今月二十一日,本洞路傍,得二歲遺棄女兒,石橋上契居金召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
李壽咸,以賑恤廳言啓曰,捕盜廳民家失火別單判付內,殘·獨戶恤典,考例題給事,分付該廳事,命下矣。依該部所報,西部土亭里契失火,殘·獨五戶,黑石里契失火,殘·獨三戶,各米三斗錢五錢,空石十立,依例分給之意,敢啓。傳曰,知道。
李壽咸,以義禁府言啓曰,通津府使李觀賢拿問嚴處事,傳旨,啓下矣。李觀賢時在任所云,發遣府書吏,拿來,何如?傳曰,允。
癸丑四月二十一日辰時,上御熙政堂。輪對官入侍時,右承旨柳焵,假注書鄭文始,記注官安經心·金良倜,承文校檢金載聲,司宰僉正金履裕,義禁府都事金守曾,司饔僉正鄭致綏,繕工副正曺允精,副奉事李承默,假監役黃道源·李田秀,以次進伏。載聲·履裕等職姓名訖。上曰,有所懷乎?載聲等曰,無所懷可達者矣。守曾職姓名訖。上曰,汝則勿爲入番,專爲習射,可也。致綏職姓名訖。上曰,大臣病患,近來則如何?致綏曰,姑安矣。允精職姓名訖。上曰,守令待窠差送事,分付吏曹。承默職姓名訖。上曰,有所懷乎?承默曰,無所懷可達者矣。道源職姓名訖。上曰,文淸公事蹟有之乎?道源曰無之矣。上曰,文集有謄置者乎?道源曰,此亦無矣。田秀職姓名訖。上曰,只知其名,不識其面,今日始見之矣。仍命退,諸臣以次退出。
癸丑四月二十一日巳時,上御重熙堂。左副承旨入侍時,左副承旨李敬五,假注書鄭文始,記注官安經心·金良倜,以次進伏訖。上命書傳敎曰,今因注書望思之,登科十年人出六,自是法典。今日注書點下者,皆過年限,一竝令該曹,付司果區處,律之以先正箚語所請,渠之尙假死律,亦云幸逭,然所傳說,旣無的證,十年錮廢,庶使一世知戢。且以院規言之,下位格外行公者,已有多人,其所區處,在所不已。朴能源特施曠蕩之典,以校書館參上調用事,分付該曹。又命書傳敎曰,都承旨聞有實故,左副果難供職,竝許遞,左承旨亦爲許遞。前望單子入之,待下批牌招。命書榻敎曰,該房承旨,從重推考。仍命退,承史以次退出。
癸丑四月二十一日申時,上御熙政堂。左承旨·左副承旨,下直守令入侍時,行左承旨李普溫,左副承旨洪仁浩,假注書鄭文始,記注官安經心·金良倜,驪州牧使吳載紹,谷城縣監李春輔,掌令吳翰源,持平洪時溥,以次進伏。春輔進前,職姓名訖。上曰,下去善爲之。因命宣諭先退。載紹進前,職姓名訖。上曰,故提學,在朝廷,言若不出口,到今嗟惜,不忍忘。兄弟之間,當復,如何?祭文略已言之,而其爲人,可謂古人也。念舊之意,授爾百里之任,必善爲之。翰源等曰,請亟寢秋曹罪人柳師文放釋之命,仍令王府,設鞠嚴問,期於得情,夬正王法。措辭見上上曰,不允。仍命退,諸臣以次退出。
癸丑四月二十一日酉時,上御重熙堂。左副承旨·楚山府使入侍時,左副承旨洪仁浩,假注書鄭文始,記注官安經心·金良倜,楚山府使趙興鎭,以次進伏訖。上敎興鎭曰,許久不見矣。今番特除,意有在焉,下去必善爲之。上曰,宣諭除之。命仁浩書公事判付訖。仍命退,諸臣以次退出。
上在昌德宮。停常參·經筵。
自人定至二十三日開東,灑雨下雨,測雨器水深二分。
藥房提調李,行左承旨李普溫啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。王大妃殿·惠慶宮·中宮殿,藥房口傳問安。答曰,知道。
尹晉錫啓曰,禁衛營將官來言,今日本營軍兵,日次私習云矣,敢啓。傳曰,知道。
尹晉錫啓曰,御營廳將官來言,今日本廳軍兵,日次私習云矣,敢啓。傳曰,知道。
尹晉錫啓曰,假注書鄭馦,身病猝重,勢難察任,今姑改差,何如?傳曰,允。
假注書鄭馦改差,代以嚴思彦爲假注書。
傳于尹晉錫曰,楊州牧使之代,令該曹口傳,各別擇差,待下批,當日辭朝。
吏曹有口傳政事,以李東馨爲楊州牧使。
尹晉錫啓曰,吏曹判書徐有防,參判李在學,參議李冕膺,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更爲牌招,何如?傳曰,允。
以右承旨李義鳳牌不進罷職傳旨,傳于尹晉錫曰,焉敢若此?有可問者,只推,牌招仕進。
傳于尹晉錫曰,何時出牌,尙無去來,右承旨李義鳳,禁推。
尹晉錫啓曰,右承旨李義鳳禁推事,命下矣。依定式,遞差傳旨捧入之意,敢啓。傳曰,知道。前望單子入之,待下批,牌招察任。
承旨前望單子入之,李在學·李書九落點。
尹晉錫啓曰,吏曹判書徐有防,再牌不進推考傳旨今方捧入,而開政命下之後,連事違召,尙不擧行,事甚未安。所當更請牌招,而係是一日三牌,何以爲之?敢稟。傳曰,猶不知臺疏之昨已到院,連爲出牌矣。取見沈鳳錫疏,旣請譴削,則豈可强令行公,以乖禮使之方乎?宜令一伸廉隅,徐責眞箇對揚之來效,吏曹判書徐有防,參議李冕膺,今姑許遞。
尹晉錫啓曰,同副承旨李壽咸,陳疏徑出,原疏纔已退却矣。卽爲牌招,何如。傳曰,允。
以同副承旨李壽咸牌不進罷職傳旨,傳于尹晉錫曰,許遞。前望單子入之,待下批牌招。
承旨前望單子入之李思祚·李益運落點。
傳于李益運曰,違牌承旨,許遞。前望單子入之,待下批,牌招察任。
承旨前望單子入之,沈晉賢·李師濂落點。
傳于尹晉錫曰,承旨前望單子入之,待下批,牌招察任。
承旨前望單子入之,柳焵落點。
兵曹參知前望單子入之,李思祚落點。
傳于尹晉錫曰,留院上疏,入之。
傳于尹晉錫曰,右承旨批下,牌招入直。
傳于尹晉錫曰,楊州牧使之只呈肅單,不爲下直,萬萬駭然。以定配例,嚴飭畿營,定校押付任所後狀聞,三更前,若不到任,畿伯當拿入嚴棍,令兵曹知悉。
兵曹口傳政事,副司直徐有防,單付。
行左承旨沈晉賢,左副承旨柳焵,右副承旨李益運,同副承旨李師濂啓曰,噫嘻,今日廷臣,如有讀一部明義錄者,孰胸飄纓結綬,與凶孽醜類,齊肩竝武於朝著之上乎?蟻穴一潰,洪流滔天,羸豕躑躅,氷雪滿地,臣等誠不勝繞壁隱痛之至。噫,一種凶醜之釀禍於宗國,凡幾年矣。發源於戊己而支流汗漫,蕩巢於丙丁而根柢猶在,戴頭假息,覬覦伺釁者,寔繁其徒,有識之憂,無時可已。而賴有隄防二字,竊庶幾維持苟安,望雖絶於蛇化,勢或遏於鴟張,近年以來,綱紀漸弛,義理日晦,或背馳於天經地緯,或立幟於君讎國賊,宜殿下赫然臨照,嚴守關和,以鞏國基,以遏亂萌,而不意疏導之擧,反致懷襄之災,所以布置於淸要顯秩,太半是凶逆餘孽,如非麟·謙·榮·德之血黨,卽是宇·偉·星·九之聲援,殿下御極垂二十年,衮職無闕,化理淸明,太平之治,朝暮可俟,而戒忽剛克,備失惕呼,丹書鐵案,一朝蕩然,鬼頭藍面,百塗竝進。噫,以我殿下闡義理嚴忠逆之心,何爲此萬萬過中之擧也?臣等職忝近密,目見非常之過擧,不勝憂慨之忱,略效匡救之義。伏願聖明,淵思遠覽,亟降處分,前後特除,一倂收還,使民彝不斁,國勢永固,千萬幸甚,惶恐敢啓。傳曰,荏苒卄載之間,積薪果幾人,閼鬱愈久而愈繁,誠信愈徃而愈阻。間或號曰疏通而石火海市,徒亂人目,夷考其實,反致害事,過則有作威之漸,不及則有貽累之歎,何嘗見赤腔體國之人,發憤努力於眞箇對揚,以予心爲己心者乎?如是而求從欲之治者,不亦迂乎?從今除非伏法置辟應坐之類,無論久近輕重,竝與之混用,此蓋修明之新式也。卿等碌碌俗見,何足有無,然新式之初,似此不率敎之徒,不可翺翔於堂堂尙書之省,一竝放逐城闉之外,以示懸法象魏之意。傳曰,處分諸承旨,出付當直都事,當刻內押付城外後,草記,萬一遲滯,當該判堂當嚴處,以此嚴飭,差代間,南所衛將,假承旨差下。
尹晉錫,以兵曹言啓曰,羽林將李弘遠,身病猝重,時月之內,無望供職,呈狀乞遞,宿衛領軍之將,不可暫曠,改差,何如?傳曰,允。
兵曹有口傳政事,以李弘逵爲羽林將。
尹晉錫,以御營廳言啓曰,本廳把摠許濈,身病甚重,勢難察任,改差,何如?傳曰,允。
左承旨李普溫疏曰,伏以臣得蒙天地父母生成之恩,復入脩門,獲覩耿光,咫尺前席,天語諄諄,似夢非眞,感涕無從,此豈臣糜身粉骨所可報者哉?闔門誦祝,惟隕結是期耳。卽伏聞大臣陳箚,以前望除授時,不爲覆難,至有當該承旨譴罷之請,臣亦前望中人也。何敢諉以不當晏然在直也哉?玆敢拜章徑出。伏乞亟削臣職,以昭法紀,千萬幸甚。答曰,省疏具悉。卿之向年所被之目,卽宜無不知之一句語也。沒捉無證,莫甚於此,此路一開,完人幾希,前望點下之後,銓曹不爲公擧於政目,依舊在䵝䵢中,今番始得免,夫其所喜之者,豈必私好於卿也?卽爲朝廷擧措之得宜也。大臣箚語,亦無指的於卿者,則揆以分義,焉敢章皇替把,致煩酬應乎?卿則從重推考,卽爲入來仕進。
正言沈鳳錫疏曰,伏以臣性質拙陋,才識倥侗,晩暮一第,實出僥倖,每自循省,百不踰人,迺者薇垣新除,遽下於千萬夢寐之外,臣誠驚惶震越,莫省攸措。夫臺閣之職,何等重任,苟非言議足以激揚,風裁足以振勵,則莫宜居之,此豈如臣無似所可承當者哉?第緣伊日除旨之降,乃在闕中受牌之際,怵畏義分,章皇出肅,而回仍蹲冒,斷無是理。且臣素患風眩之症,自數日以來,挾感闖發,委頓床席,起動無期,玆敢冒陳危懇,仰瀆崇聽。伏乞聖明,俯垂矜憐,特許鐫免,使公器重而私分安焉。臣於乞免之章,不宜贅及他說,而事在目下,大關義理,玆敢冒死略陳,惟聖明裁察焉。夫疏滯導鬱,固是有國之美政也。無故而沈屈,橫罹而廢枳者,恢公而竝收,則是所謂疏滯也,導鬱也。夫何近日政目,則不此之爲,而乃以凶徒逆種姻親血黨,不問負犯之深淺,罪名之輕重,汲汲檢擬,憑藉疏導之聖旨,有若爲釁累者流,乘機吹噓者然。隄防由是而盡壞,義理由是而益晦,一部明義,無地可讀。噫,彼銓官,獨不念爲大罪若是也。至若柳之事關於星賊者,亦無難擬望,天下寧有是耶?惟彼星賊,卽窮天地亘萬古所未有之劇逆,傳襲於戊己,後殿於乙丙,情跡畢露,逆節昭著,而尙今戴頭於覆載之間者,已是忠臣義士痛哭流涕之地,則尤安敢以關係此賊之類,肆然收錄,力戰義理,睯不知畏也?臣謂當日赴政銓官,一竝先施削黜之典,至於柳,則事端旣發之後,不可置而不問,竝與星賊,亟令鉤覈,斷不可已也。臣於是,又有所仰陳者,夫言路開閉,係國興替,而昨冬設禁之後,凡係討逆之章,一切退却,公議,無可伸之道,輿憤,無可洩之望,使義理倫綱,日就湮晦,適中私黨掩護之計,秪長凶徒鴟張之勢,臣不覺髮豎而膽掉也。伏願聖明,特爲還收禁令,使人心定而世道靖焉。臣憂憤所激,按住不得,冒萬死而畢陳之。惟聖明,勿以人廢言,千萬幸甚。臣於治疏將士之際,得伏見小報,許多中批,太半凶孽。噫嘻,殿下何爲此萬萬過中之擧也?此輩之尙逭王章,已是失刑之大者,而今忽次第特授,內而淸顯之職,外而字牧之任,一紙差除,不少留難,如此而尙何望君綱不墜,亂賊知懼乎?臣憂慨之極,遶壁不寐,玆又續陳。伏願特寢昨下中批,使凶徒知戢,群聽無惑焉。臣昨日陳疏到院,而院中托辭推諉,隨呈隨退,累次往復,一切退却,今至經宿,又爲見阻,無路上徹,臣雖疲劣,事關義理,而今日喉院,營護逆黨,角勝義理,一何至此,臣竊不勝痛惋也。答曰,省疏具悉。柳有何罪乎?柳星漢之罪,眞若爾言,則先言之,反忽歸之於其類,竝與銓官而勒加削黜之請者,豈成說乎?至於疏通一款,名以云然,則枳之者不疏,塞之者不通,而當何以對揚乎?況近日所檢擬之者,猶帶太輕太愼底意思,昨果有格外之一二除旨,則中批何可還收,銓官何可罪乎?如爾在言地者,雖曰百疏,在爾等,徒見其勞而無益,爾則爲先遞差。
癸丑四月二十二日辰時,上御誠正閣。藥房入診入侍時,提調李,行左承旨李普溫,假注書鄭文始,記注官安經心·金良倜,檢校直閣徐榮輔,以次進伏訖。等曰,風日不佳,聖體,若何?上曰,一樣矣。等曰,王大妃殿氣候,何如?上曰,一樣矣。等曰,惠慶宮氣候,何如?上曰,一樣矣。曰,醫官待令矣。上曰,置之。命普溫書傳敎曰,前判書洪良浩敍用,又命普溫讀公事,書判付仍命退,諸臣以次退出。
癸丑四月二十二日辰時,上御重熙堂。左副承旨入侍時,左副承旨徐榮輔,假注書鄭文始,記注官安經心·金良倜,以次進伏訖。上命榮輔,讀公事書判付。命榮輔書榻敎曰,兵曹堂上前望單子入之,待下批牌招察任。又命書榻敎曰,承旨前望單子入之,待下批牌招察任。又命書榻敎曰,王大妃殿進御藿香正氣散,本方中,減蘇葉三分,加檳榔七分,自今日一貼煎入。仍命退,承史以次退出。
上在昌德宮。停常參·經筵。
自開東至午時,灑雨下雨,測雨器水深一寸六分。
自午時至人定,灑雨下雨,測雨器水深三分。
自人定至夜五更,灑雨下雨,測雨器水深一分。
申光履啓曰,大司憲未差,執義沈埉,掌令吳翼煥,持平兪岳柱俱在外,掌令吳翰源,持平洪時溥呈辭,監察茶時之意,敢啓。傳曰,知道。
傳于申光履曰,左承旨批下,牌招入直。
承旨前望單子入之,閔百奮·李義直·尹行元·南公轍·金履成落點。
傳于申光履曰,新除授承旨中,罷削人敍用。
申光履啓曰,新除授行都承旨閔百奮,時在京畿驪州地,右承旨李義直,時在廣州地,竝斯速乘馹上來事下諭,何如?傳曰,允。未差之代,前望單子入之,待下批,牌招察任。
承旨前望單子入之,尹弘烈·李思祚·李文會落點。
傳于申光履曰,更思昨日院啓,與之聯參,則其所處分,不可以承批前遞職,有所寬恕,新除授承旨李思祚遞差,前望單子入之,待下批,牌招察任。
承旨前望單子入之,李枰落點。
傳于申光履曰,右承旨之昨日人言,非昨始聞之者,則旣承昨日優批,乃敢隨衆徑出,極爲駭然。承旨李普溫,爲先從重推考,卽爲牌招入直,違牌勿捧傳旨。
以右承旨李普溫牌不進推考傳旨,傳于申大顯曰,焉敢若此致煩酬應,揆以分義,極涉不可,永宗僉使除授,今日酬應,卽承宣前望之點下,申牌已過,尙不備員,而乃敢閑漫請牌,當該承旨,月串僉使除授,時任僉使,遞付京職,其中營校久勤,還屬該營,待窠陞實事,分付。
兵曹有口傳政,永宗僉使李普溫,月串僉使李枰,武兼李彦煥,以上竝單付。
備忘記,永宗僉使李普溫下直,長弓一張,長箭一部,片箭一部,筒兒一箇,賜給。
傳于申光履曰,承旨前望單子入之,待下批,牌招察任。
承旨前望單子入之,李秀夏·申光祐落點。
申光履啓曰,新除授右副承旨李秀夏,時在忠淸道保寧地,同副承旨申光祐,時在江原道原州地,竝斯速乘馹上來事下諭,何如?傳曰,許遞。前望單子入之,待下批,牌招,牌去來,若或遲滯,直捧罷職傳旨。
承旨前望單子入之,申光履·申大顯·權裕落點。
承旨前望單子入之,洪仁浩·金翰東落點。
以行左副承旨李義直下諭啓辭,傳于申光履曰,以實職除承宣,則今日在外云者,可知其越例尋鄕,情勢自情勢,法綱自法綱,旣知之後,不可仍置,行左副承旨李義直,定州牧使除授,當日辭朝,時任牧使,遞付京職。
傳于申光履曰,在外同副承旨,許遞。與未差之代,前望單子入之,待下批牌招察任。
承旨前望單子入之,洪彦喆·朴長卨·鄭致淳落點。
以兵曹入直番將及都監局別將把摠哨官番單子,傳于申大顯曰,加書者爲時任,時任遞付軍銜。
傳于申光履曰,時囚皆令今日內捧供,仍以草記議處照律。
申大顯,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
申大顯,以訓鍊都監言啓曰,內入直番單子,本局把摠李彦煐,代以鄭忠良書下,而忠良已爲身故,前把摠李彦煐,仍任,何如?傳曰,久屈人,擬入。
申光履,以義禁府言啓曰,卽接月令醫員金準行手本,則以爲時囚罪人韓致敎,頭痛惡寒,身熱如火,口渴目赤,痛勢大段,頗有涉疑之症云。罪人病勢如此,則有保放救療之規矣。時囚罪人韓致敎,保放之意,敢啓。傳曰,知道。
義禁府啓目,龜山前僉使朴枝萬矣。餉還法意,何等嚴重,而以未捧爲已捧,虛錄磨勘,以此照律罪,徒三年定配,以喪前所犯收贖,盡行追奪,又五年禁錮,私罪奉敎依允。又啓目,前承旨李義鳳矣。何時出牌,尙無去來,推考罪,笞五十收贖,解見任別敍,私罪奉敎,後勿逡巡之意,嚴飭放送爲良如敎。又啓目,法聖前僉使趙宅鎭原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?啓依允。又啓目,通津前府使李觀賢原情云云。傳旨內辭緣,泛稱遲晩,所當請刑是白乎矣,曾經都摠都事,勿爲請刑,載在大典通編,議處,何如,啓依允。
以行副司直李秉鼎·丁範祖上疏,傳于申光履曰,非涉禁則外題,當扯去次,留中。
右議政金履素箚曰,伏以臣憂惶之極,不假緩聲,冒上短箚,恭俟兪音,伏承批旨,開示丁寧,奉讀惶感,不知攸措。噫,臣雖愚昧,聖意所存,豈不仰認而區區微見,實無前後之異,批旨之下,不敢不一言仰復,玆又不避瀆擾,冒死而畢其說,以冀聖明之垂察焉。噫,人君卽一天也。生成造化,無物不遂,固爲代天行政之方,而四時運行,誠如聖敎中取譬矣。然而向使高高之天,無霜雪而偏於雨露,無秋冬而只有春夏,則其何以收歲功而成萬物哉?就以今番事言之,殿下渙發於上,銓臣對揚於下,當用者用之,當置者置之。使公論翕然,物情稱平,然後方可謂竝行不悖,而今則不然。釁累之蹤,負犯之類,一齊甄用,全無區別,隄防義理,壞損無餘,此豈臣平日仰望於聖上者哉?又況今之已用法者,未盡依律,當用法者,未及誅討,而徒以涵貸之方,廣施剪拂之澤,除書一頒,遠近駭惑。將使國是靡定,民心疑眩,其關係,當復如何?至於院啓之批,乃以非伏法置辟應坐之類,無論久近輕重,竝與之混用爲敎,則臣愚死罪,尤以爲萬萬過矣。夫滌垢洗釁,卽指尋常罪累而言也。彼其身有干犯,聲討峻發者,固不可以未及置辟,混加甄錄也明矣。雖以應坐者外言之,釁孽亦有淺深,所坐亦有輕重,今若以不置辟非應坐,而遽然擬議於恢蕩之政,則天下,豈有是哉?臣自聞此敎,衷情耿耿,憂慨交中,實不能無憾於天地之大也。承宣復難之啓,固出憂愛之忱,而處分過當,遂使喉舌之臣,相率逬逐,景色愁沮,亦恐非聖世之所宜有也。噫,以我殿下燭理之明,存省之密,此等義理,非不熟講,而只緣疏揚一事之爲十數年苦心,比日處分,反歸太偏之地,有欠執中之德,此莫非如臣無似,忝在輔相之列,不善對揚,以至於是也。臣上念國事,下慙竊位,殷憂深慮,若無涯際,强疾拜箚,申控愚忱。伏乞聖明,更加三思,亟收日前許多人除職之命,仍寢承宣放逐之敎,以光聖德,以幸世道。答曰,省箚具悉卿懇。凡事偏則爲疵,故曰過猶不及,然近日處分,非過中,特不獲已也。故曰觀過知仁,卿若執兩說而推究,則可以知予苦心所在矣。大抵痼瘼,非瞑眩難以責效,況由今之俗,救今之弊,安得不用大承氣湯,加入佐使二味乎?夫王言,當信如四時,惟行不惟反,昨者政院啓批中,定制豈或爲外面,虛喝之鋪張乎?觀於一武弁之今日特除,尤可驗立的之牢定矣。至於諸承宣放逐,不過是懸法之意,亦何必過加憂歎耶?卿須安心勿辭,俟少間,卽起視事。仍傳曰,此批答,遣史官傳諭。
兵曹判書金文淳疏曰,伏以臣向陳乞免之章,未格聽卑之天,怵分畏義,冒昧承膺,私心懍惕,如集于木,卽伏見前正言沈鳳錫疏本,則實有所萬萬危怖,萬萬驚者,蓋臣於伊日,與前吏判同登筵席,親聆玉音,丁寧諄複,欽仰感祝,寸忱自激,惟知對揚之是急,不恤一身之顚沛,退而行政,果不無一二擧擬者,臣雖無似,粗知義理之至重,隄防之至嚴,則取捨注措之際,亦豈無區區斟量,而事有難平,人各異見,今此人言,遣辭聲罪,罔有紀極,而旣無東西銓之區別,則臣亦被論中一人耳。骨驚心悸,已無可言,仍因蹲據,大關廉防,況於東銓諸堂遞解之後,見職去就,宜無異同,玆不得不冒死仰籲於仁覆之下。伏乞聖慈,亟許鐫削臣本兵之任,以謝人言,以靖私義,千萬幸甚。答曰,省疏具悉。卿等之祗畏天憲,謹守繩墨,擧世之所知,以卿等之規模,當此時兩銓之長,行右銓長所未敢行之大政者,一則對揚,二則對揚。況日前筵本之頒示,夫夫也孰不覩聞,則臺章所論,可謂鄕闇中鄕闇,不必費辭深引矣。且以朝廷體下之道言之,伊日下敎,旣嚴且截,從又反復諄諄。卿等奮不顧身,身先冒當,如無向國忠赤,豈易辦此,萬有一因此擧,使卿等狼狽,則是豈卿等之自取也?匹夫之不獲其所。猶曰若己推納,況卿等之在冢宰·司馬之列者乎?卿等認以爲威福在於上,日加對揚,期以牢定規模,如是敷敎而兩銓之中,敢有逡巡却顧者,邦有常刑,予言不再。
行左承旨李普溫疏曰,伏以臣年前所被人言,至爲罔極,倘微我殿下再造之恩,臣之爲薤爲粉,亦已久矣。亦豈至有今日也哉?惟我殿下,天地於臣,日月於臣,父母於臣,庇覆之照燭之顧復之,屢奉除旨,皆出特恩,及登筵席,開釋無餘,昨日批旨之下,恩言懇惻,逈出常格,脫彼鬼關,置此陽界,死灰欲燃,枯荄復榮,雖使臣自爲之擊鼓鳴冤,亦無以加此,父子兄弟長幼男女,聚首相對,一字一涕,十回莊誦,顧此滓穢賤臣,荐蒙曠絶之恩數,前古人臣之遭罹罔測,而得此於君父者,其幾人哉?世世子孫,惟有隕首結草而已。卽伏見副司直丁範祖疏,又以同惡二字,歸之於黨逆之科,臣毛骨悚然,五內失守,彼所謂同惡者,其有證參而言耶?抑有眞贓而言耶?言之者,容易句斷,而當之者,震剝靡措,苟使臣,果如其言,則宰臣之出入可言之地,亦有年所矣。何不於前年屢次恩除之下,而必待今日而後,始發耶?其亦緩緩也夫,噫,臣之同與不同,有罪無罪,聖明在上,臣何敢唐突自明,重自陷於無忌憚之科也哉?從今以往,退伏田間,以圖息補,歌詠聖澤,以畢餘生而已。嚴旨忽降,召牌儼臨,揆以義分,雖赴湯蹈火,亦有所不敢辭者,而危苦之蹤,萬無進身之望,玆敢隨詣陳懇。伏乞聖慈,亟削臣職,仍治臣罪,以靖私義,以嚴朝綱,千萬幸甚。答曰,省疏具悉。卿其勿辭行公。
上在昌德宮。停常參·經筵。
申大顯啓曰,執義沈埉,肅謝後,不爲傳啓,卽爲出去,事甚未安。推考警責,仍卽牌招,何如?傳曰,允。
洪彦喆,以訓鍊都監言啓曰,本局中軍,今當差出而擬望之人乏少,外任竝擬,何如?傳曰,允。
兵曹有口傳政〈事〉,以李明運爲訓鍊都監中軍。
申大顯,以義禁府言啓曰,時囚皆令今日內捧供,仍以草記,議處照律事,命下矣。時囚罪人趙宅鎭段,本府議啓內,身爲漕運差員,海路險夷,漫不審察,一委沙格,任其行船,莫重國穀有此臭載,事極痛駭。以此照律,罪取考律文,則大明律不應爲條,有曰,凡不應得爲而爲之,事理重者,杖八十。大典通編推斷條,有曰,犯私罪,杖八十,奪告身三等,犯枉法受贓外,笞杖,竝收贖矣。趙宅鎭杖八十收贖,奪告身三等放送。李觀賢水護事目,本自嚴重,而致敗之患,旣在境內,則其不善護送之罪,在所難免,以此照律罪,取考律文,則大典通編漕轉條,有曰,護送時不用心致敗地方官,罷黜矣。李觀賢罷黜放送,何如?傳曰,允。如有功議,各減一等,可也。
申大顯,以義禁府言啓曰,趙宅鎭杖八十收贖,奪告身三等,李觀賢罷黜放送,照律草記批旨內,如有功議,各減一等可也事,命下矣。趙宅鎭曾祖東彬,揚武原從功臣云,功減一等,杖七十收贖,奪告身三等。李觀賢,雖有功議,罷黜無功議減等之例矣,敢啓。傳曰,知道。
上在昌德宮。停常參·經筵。
洪彦喆啓曰,大司憲未差,執義沈埉,掌令吳翰源,持平洪時溥呈辭,掌令吳翼煥,持平兪岳柱俱在外,監察茶時之意,敢啓。傳曰,知道。
申大顯啓曰,禁衛營將官來言,今日本營軍兵,日次私習云矣,敢啓。傳曰,知道。
申大顯啓曰,御營廳將官來言,今日本廳軍兵,日次私習云矣,敢啓。傳曰,知道。
申大顯啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
傳于朴長卨曰,右副承旨入侍。
以左副承旨朴長卨,右副承旨鄭致淳,牌不進罷職傳旨,傳曰,只推,更爲牌招。
以水原留守蔡濟恭狀啓,闕里祠聖像奉來時節次,令該曹磨鍊事,傳于洪彦喆曰,奉安日字,以六月初擇吉之意,禮判入侍,已有下敎,則尙不知委,致有此狀啓之擧,禮判之疎忽類如許,卽令該曹枚擧此意,行會本府,內閣及廣德面所奉聖像奉安儀節,各一件書送事,分付該曹。
申大顯,以訓鍊都監言啓曰,今月二十一日賓廳講代試射時,無分人等,更試草記批旨內,居首柳晦源,給弓一張,無分申大偁,卿於射會日,更試十巡,草記可也事,命下矣。今日本局射會時,廣興倉主簿申大偁,柳葉箭十巡更試,邊四中之意,敢啓。傳曰,知道。
癸丑四月二十五日巳時,上御重熙堂。右副承旨入侍時,右副承旨鄭致淳,假注書鄭文始,記注官安經心·金良倜,以次進伏訖。上命致淳,讀公事書判付訖。仍命退,承史以次退出。
上在昌德宮。停常參·經筵。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,大司憲未差,執義沈埉,掌令吳翰源,持平洪時溥呈辭,掌令吳翼煥,持平兪岳柱俱在外,監察茶時之意,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪漢寧曰,不爲仕進承旨許遞,前望單子入之,待下批牌招察任。
承旨前望單子入之,徐榮輔落點。
傳于兪漢寧曰,左副承旨入侍。
傳于兪漢寧曰,承旨前望單子入之,待下批牌招察任。
承旨前望單子入之,李集斗·李書九·徐有成·兪漢寧落點。
傳于兪漢寧曰,在外玉堂許遞,今日政差出。
兪漢寧啓曰,吏曹判書徐有防,參判李在學,參議李冕膺,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。參議只推,更爲牌招。
兪漢寧啓曰,吏曹判書徐有防,參判李在學,參議李冕膺,再牌不進推考傳旨及罷職傳旨,今方捧入,而開政命下之後,如是違牌,不卽擧行,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
傳于兪漢寧曰,銓堂批下,更卽牌招,申飭開政。
兪漢寧啓曰,吏曹判書徐有防,參判李在學,參議李冕膺,牌不進推考傳旨及罷職傳旨,今方捧入,而開政命下之後,尙未擧行,極爲未安。判書·參判,更爲牌招,何如?傳曰,允。參議只推,一體牌招。
傳于兪漢寧曰,何時下敎,而致煩酬應,該房承旨遞差,前望單子入之,待下批,牌招察任。
承旨前望單子入之,林濟遠落點。
兪漢寧啓曰,吏曹判書徐有防,參判李在學,參議李冕膺,牌不進推考傳旨及罷職傳旨,今方捧入,而開政命下之後,連事違召,不卽擧行,誠極未安。判書·參判,所當更請牌招,而係是一日四牌,何以爲之?敢稟。傳曰,旣承批旨,又如是違牌,揆以分義,不但萬萬未安。必欲使此銓官,更爲行政者,亦不但爲事面,以此事,竟日酬應,今至侵夜,豈有如許道理乎?雖欲百番違牌徒,增百番酬應,參議只推,與長亞堂,更爲牌招,申飭開政。
兪漢寧啓曰,吏曹判書徐有防,參判李在學,四牌不進推考傳旨今方捧入,而開政命下之後,連事違召,無意承膺,萬萬未安。所當更請牌招,而係是一日五牌,何以爲之?敢稟。傳曰,冢宰雖曰重任,一日之內,六牌不進,大關事體,又何可酬應乎?與參議,待開門牌招。
吏曹判書徐有防疏曰,伏以臣猥以無似,忝叨銓任,絲毫莫效,瘡疣畢露,居常悚蹙,若隕淵谷,乃者前正言沈鳳錫之疏出,而論臣日前政注,下語危怖,聲罪狼藉,直驅於之罔測之科,臣於此,誠不勝其體粟而魂也。噫,政注者,銓衡之謂也。衡一失其平,銓法隨而乖,此所以兢兢業業,猶恐或墜,而至於疏通一事,尤是難愼之大者,斤而錙銖,自有分數,只循故常,則率多薪積之歎,少欠稱停,則易致隄缺之患,以臣謏陋之見,豈敢爲向前擔着之計,而惟我聖上,以天地好生之德,施雨露不擇之仁,將使陰崖枯荄,擧囿於大化陶甄之中,渙發德音,非止一再,臣職居近密,屢度承聆,而粵若日昨聖敎丁寧諄複,有足以貫金石而孚豚魚,以臣受恩如天之蹤,早晩顚沛,有不可自恤,退而傳及僚堂,惟對揚相與勉勵,而猶且慮及忙後錯了,考閱品案,採訪物議,敲推於見枳之淺深,參互於連累之遠近,遂於數三政席,甄別排擬,而姑置宿硏之復,先從漫司而注,高低疾徐之間。其何敢曰一一中窽,而亦自以爲煞費商量,不踰界限,今此臺言,至以憑藉疏導,乘機吹噓等說之爲人臣極罪者,一筆句斷,專事䵝昩,殆若臣不恤義理之至嚴,不顧防範之至重,惟意壞却,無所畏憚者然。噫,彼臺臣,亦有見聞,以此攻臣,人豈有信之者哉?無故無罪而久未沾官職者,不患無人,則何必容易議到於凶逆之姻親族黨。而第其於法無拘,於身無犯者,宜在斟酌之科,況於其間,或不無處地相似而升沈不同之人,則廁之甄錄之中,亦不害爲對揚之一道,區區寸忱,可質屋漏,日月之明,庶幾俯燭,臣何敢費辭覶縷也耶?至若柳事,臣固有說焉。噫嘻,痛矣。星賊之至妖劇憯,窮凶絶悖,實是覆載之所不容,神人之所共憤,凡有血氣之倫者,莫不欲食肉寢皮,若有毫分干涉於此賊者,揆以人情天理,其將明張之不暇,惟恐斥絶之或遲,苟使柳,誠如人言,臣固當先於人而致討,寧或擧似於疏通也哉?蓋星賊凶疏之出也。大小緘默,初無一言,而寂寥數語,始發於柳之章,聲罪擬律,雖失右寬,首先唱論,猶有可取,伊後之若疏若啓,踵此而繼發,則無言者不損毫髮,有言者獨歸廢痼,恐非綜核之政,臣之檢擬者,豈無所以而然哉?今此臺章之拈出一柳,至以謂肆然收錄,力戰義理者,何其意見之與臣相反至此?噫,臣雖無狀,平日藉手而事我殿下者,卽明義理嚴限防而已。以其嚴隄防也,故凡於釁孽之類,擧示若浼之意,以其明義理也。故雖當恢蕩之時,獨守固膠之見,以此積被齮齕者,于今十數年矣。此實同朝之所共知,而今以疏通之擧,反遭罔極之言,莫非臣疎才綿力,冒據睢盱之場,有以致此橫逆之來,臣何可呶呶較挈,以傷淸朝忠厚之風也哉?臣於再違召命之下,縮伏竢勘,不自意聖敎先及於禮使,職名幸蒙於鞶遞,體下之眷,已不勝感祝,而又伏見兵判疏批,縷縷百有餘言,凡所以照燭臣本末,昭晣臣遭罹者,更無餘蘊,臣奉持隆恩,死亦何憾,而至於向國衷赤之諭,牢定規模之戒,有非負累如臣所可冒當,擎讀未半,自不覺淸血之被面,愧汗之沾背而已。此生此世,將何以圖報萬一也耶?臣自有人言以來,悲憤痛冤,如不欲生,拯濟雖勤於衽席,身名已落於坑坎,抗顔周行,更無其望,而曾未數日,忽伏承復授前任之命,五內失守,罔知所措。假使臺臣之言,出於官箴,見叨之職,在於他司,猶不當遽然冒出,況其言則至懍怕之說也。其職則大僨誤之地也。顧何敢以一遞之暫伸,復玷政席,甘自陷於乖廉防辱朝廷之歸哉?固知違越飭敎,自干邦憲,而鐵限在前,轉動無路,玆不得不披瀝腔血疾聲呼籲於黈纊之下。伏乞天地父母,俯憐情踪危臲之狀,特垂終始全保之澤,亟削臣銓衡之任,仍勘臣鈇鉞之誅,以謝人言,以安微分,千萬至禱。答曰,省疏具悉。休說沈鳳錫十輩,自有鑿龍門一斧,沛然疏漯之效,予方銳意勵精,際此人其人之會,居銓對揚,在卿等,與有幸矣。悠悠麥浪之談,義當付之無辨,卿其勿辭行公。
吏曹參判李在學疏曰,伏以臣之庸材弱植,本不近似於銓職,而感戴洪恩,怵畏私分,有除輒膺,殆無虛月,行政則多醜拙之露,參政則無承佐之益,每自循省,惶愧交切,日前伏見前正言沈鳳錫疏本,則以近日疏通事,論斥銓官,竝請削黜,而遣辭危怖,聲罪狼藉,覽之未半,心驚魂,誠莫知爲喩也。噫,今日臣子之藉手以事我殿下,惟在於明義理嚴隄防,一或有忽於此,則非常分也。居銓地者,其所兢兢然致愼,豈不及於人哉?誠以今番所下絲綸,十行丁寧,有足以感動臣隣,長僚筵退後,又對諸堂,莊誦聖敎,相與欽歎,必使所以誠心對揚,故臣亦感其任謗擔着之意,數日政望之次第收擬者,臣果參聞而輿論,是豈放過於隄防而然也?以今不齊之物情,固難望人人見孚,而今此臺言,專事䝱勒,直以乘機吹噓等說,欲驅之於罔測之科,人之爲言,胡至此極,吁亦怕矣。臣之被論,旣與諸般則其所處義,亦無異同,昨承宣除旨,冒罪違召,獲家恩遞,杜門縮伏,餘悸未已。此際又伏奉銓任復授之命,庚牌荐臨,飭敎繼降,狼狽之地,理難復叨,危蹙之情,比前有倍,揆以廉防,其不可冒進也決矣。玆敢略入文字,仰暴衷懇。伏乞聖明,俯賜諒察,亟降威罰,以安微分,以謝人言,千萬幸甚。答曰,省疏具悉。卿其勿辭,入來參政。
同敦寧鄭煥猷疏曰,伏以臣罪臣自知之,孽自作,身陷大戾,惟我殿下,以天地之仁,垂父母之慈,拔之坑坎,置之衽席,欲報之德,隕結難盡,向叨衛將,獲覩文陛,涯分已踰,無復餘恨,而歲首陞秩,忽侈曠絶之殊典,日前除旨,尤出收錄之盛念,臣五內震懍,雙淚縱橫,誠莫知其何以致此也。死生夷險,惟命是侈而已。隨衆辭巽,臣何敢爲,而第此見叨之職,敦寧已盡,公格難冒,縱急叩謝之禮,粗效微忱,徒懷瀆擾之懼,尙此虛縻,今始冒萬死控籲。伏乞亟令攸司,照例刋改,以安私分,千萬幸甚。答曰,此等不緊上疏,皆爲捧入乎?捧納承旨,先遞差後禁推,在院承旨,一竝遞差。
吏曹參議李冕膺疏曰,伏以臣冒據銓任,瘡疣層出,厚被罔極之人言,特蒙遞解之溫音,曲念情私,俾伸廉防,臣感戴隆恩,顒俟重勘,曾未多日,新命遽下,職名如舊,臣惶駴震懍,誠莫知措躬之所也。夫疏通之政,最宜難愼,有非如臣庸愚所可參論,而日前政席,長僚出自香案之前,奉傳懇惻之敎,恢蕩之聖念,殆若雨露之不擇,好生之德音,有如天地之普博,臣拜手承聆,滿心欽歎,數三疏滯之政,隨參而與聞,竊自附同聲對揚之義矣。其奈世道難平,人見不同,勘罪之請,突發於司直之地矣。就事論事,本心說去,只出嚴防之意,不失官師之箴,則夫孰曰不可,而至於憑藉聖旨,乘機吹噓等說。噫嘻,此何言也?凡爲人臣者,若或蔑公而濟私,尙難責銓衡之任,況復憑藉聖旨乎?且或陰護於凶孽,尙難容貸覆載之間,況復乘機吹噓也哉?苟如是者,直是無臣分也,無臣節也。論其負犯,誅戮尙餘罪矣。豈容一日涵貸耶?其所爲言,專事䝱勒,略無顧忌,抑何故也?臣之平日所自期者,惟在於明義理嚴隄防,以圖一半分涓埃之效矣。今也反是,乃歸之於晦義壞防之地,臣雖奊詬,尙忍聞此言耶?慙痛悲憤,寧欲無吪,官職去就,非所可論,嚴召之下,秪肅無路,冒死違傲,唯大何是俟,不意罰止問備,庚牌荐降,悚蹙之極,無地自容,猥披肝血,仰煩崇聽。伏乞聖明,亟賜處分,仍治臣瀆撓之罪,以安私分,以肅朝綱焉。省疏具悉。爾其勿辭參政。
癸丑四月二十六日午時,上御重熙堂。左副承旨入侍時,左副承旨徐榮輔,假注書鄭文始,記注官安經心·金良倜,以次進伏訖。上命榮輔書傳敎曰,自有牢定,何可撓奪於群咻?況一望一擬,無非出於仰答而俯承,乘機敲撼之說,非不知也,則此非向批所謂奮不顧身者乎?此時此銓官,若不委任責成,則不但苦心之就緖未易,欲行恢蕩之政,反貽害於無故銓官,亦豈成說乎?業亦示意,處義已伸,前吏曹判書徐有防,參判李在學,參議李冕膺,復授銓堂之任,卽爲牌招開政,嚴飭無敢引義,此銓堂若不復致政廳,仍爲開政,則其可曰朝廷有造化之權乎?牌去來申飭,斯速開政。仍命退,承史以次退出。
上在昌德宮。停常參·經筵。
藥房都提調洪樂性,提調李,行左承旨林濟遠啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。連日酬應之餘,氣升如期,作夜又添政官酬應,近日承宣及政官之罪,果何如?如卿在具瞻之地者,不能董飭,爲此循例日次問安者,誠慨然矣。王大妃殿·惠慶宮·中宮殿,藥房口傳問安。答曰,知道。
傳于兪漢寧曰,不爲仕進承旨牌招,未差之代,前望單子入之,待下批牌招察任。
承旨前望單子入之,南公轍落點。
傳于兪漢寧曰,新除授承旨中,罷散人敍用。
傳于兪漢寧曰,申飭之下,肅單尙不捧入,該房承旨,從重推考,開政斯速擧行。
兪漢寧啓曰,吏曹判書徐有防,參判李在學,參議李冕膺,牌不進推考傳旨及罷職傳旨,今方捧入,而開政命下之後,連日違召,無意承膺,事體所在,極爲未安,判書·參判,更爲牌招,何如?傳曰,分義道理,萬萬寒心,違牌竝勿施,更爲各別嚴飭,斯速膺命,違牌勿爲呼望,牌去來催促。
兪漢寧啓曰,吏曹判書徐有防,參判李在學,參議李冕膺,特敎申飭,何等截嚴,又有違牌勿爲呼望之命,而屢度催促,謂以遭罹罔測,轉動無路,席藁闕外,終不承膺,事體分義,萬萬駭然。竝從重推考,何如?傳曰,允。
傳于兪漢寧曰,吏房承旨入侍。
傳于兪漢寧曰,處義雖重,昨日擧措,萬萬非義分之所敢出,以酬應之難,下敎,何如?且有入侍之命,則敢以免冠席藁等語,一味違拒者,豈有如許國綱乎?吏曹判書徐有防,統制使除授,參判李在學,慶尙右兵使除授,參議李冕膺,全羅右水使除授,皆令當日辭朝,時任帥臣,竝令該曹口傳,遞付軍職。
傳于兪漢寧曰,統制使外補有命,而開政下批,付兼銜節度使,然後敎諭書密符,當爲傳授,卽令入直堂上下批,如有口傳之例,口傳擧行事,分付。
兵曹口傳政事,統制使徐有防,慶尙右兵使李在學,全羅右水使李冕膺,同知李潤慶,副司直金思穆,護軍李健秀,竝單付。
傳于兪漢寧曰,統制使付兼銜事,纔有下敎矣。不待特敎,混用兩兵水使,循例付銜例,徑先書入,當該入直堂上遞差,旣付兼銜矣。開政或口傳下批之命,置之。
傳于兪漢寧曰,政命已至經宿,本銓諸堂出代前,兵批政事,先爲擧行事,分付。
兪漢寧啓曰,兵批政事,先爲擧行事,命下矣。兵曹判書金文淳,卽爲牌招開政,何如?傳曰,允。
傳于兪漢寧曰,下直閫帥留待。
傳于兪漢寧曰,昨日許遞玉堂,令該曹卽刻口傳付軍職。
兵曹口傳政事,副司果金熙稷·閔養顯·李晴·金觀柱·沈樂洙,竝單付。
傳于兪漢寧曰,今日承宣徑出〈呈〉疏,左副同參,旣駭然。同副同參,尤駭然。當該承旨徐榮輔·兪漢寧,從重推考。
傳于兪漢寧曰,當該假注書嚴思彦,汰去。
假注書嚴思彦汰去,代以李健源爲假注書。
兪漢寧啓曰,假注書李健源,時無職名,令該曹口傳付軍職,官帶常仕,何如?傳曰,允。
兵曹口傳政,副司正李健源,單付。
以假注書李健源入直仕記,傳于兪漢寧曰,旣坐者收祿,非戲言也。況渠非應坐,渠之同生,亦不在於可坐之律,旣爲四寸者乎?設令渠爲應坐,地處果難撓屈,若用造化之權,則李師命與故相,卽兄弟而不但旣坐,因特敎無礙調用,豈非故例之有據乎?先用其妹,次及其兄,已有斟定于心中者,則渠弟之名,雖在啓辭,旣受點下,又付軍銜之後,豈敢如是遲滯入來,今始省記,假注書李健源三千權管差送,當日內給馬,倍道下送,時任權管,令帥臣區處,俾無積仕,禁旅纔赴旅卽回馬之弊。
兵曹口傳政,三千權管單李健源。
傳于兪漢寧曰,以此三堂,更令行政,已示微意,言不可不信,而今日擧措,大關臣分,一味督飭,豈有如許國綱?此一也。又思之,冢宰何等重任,而暫遞旋仍,處義猶未快伸,設或行政於今日,又將言私於後政,此二也。非不知乍補卽收之,亦涉顚例,似此節拍,往例班班,如是然後,事面,正矣。命令,信矣。規模,定矣。統制使徐有防,吏曹判書除授,兵使李在學,參判除授,水使李冕膺,參議除授,卽爲牌招開政。
傳于兪漢寧曰,統制使·慶尙右兵使·全羅右水使之代,今日政下批,或差出事,分付,仍以此意,言于廟堂,畢賑形止,陸續登聞。嶺伯之代,今日政亦爲差出,政命已下,吏曹堂上,若有違牌之事。其可曰,國有法乎?自有兵判疏批中下段句語,令銓官知悉。
傳于兪漢寧曰,守禦使兼帶金吾之任,許遞。
南公轍,以弘文館言啓曰,本館下番闕直,已至多日,事甚未安。今日政新除授玉堂,竝待下此,仍卽牌招,以爲推移入直之地,何如?傳曰,允。
備邊司薦望,以李得濟爲統制使。
有政。吏批,判書徐有防,參判李在學,參議李冕膺,同副承旨兪漢寧進。以趙瑍爲大司憲,尹㬦爲大司諫,崔守魯爲正言,李龜雲爲校理,宋翼孝爲副校理,吳鼎源爲修撰,金熙采爲副修撰,尹尙在爲戶曹參判,李集斗爲兵曹參判,趙尙鎭爲禮曹參判,權以綱爲刑曹參判,李洪載爲左尹,柳甲基爲兵曹參議,林道浩爲兵曹參知,徐龍輔爲掌樂提調,趙鎭宅爲慶尙監司,洪樂舜爲寶城郡守,金華鎭爲判義禁,司僕正鄭東觀,仍任事承傳。
兵批,判書金文淳進,參判李集斗病,參儀柳甲基,參知林道浩病,行右承旨李書九進。以趙尙鎭爲副摠管,李弘逵爲法聖僉使,權琳爲南虞候,申光祐爲曹司衛將,朴性裕爲景福將,李東植爲全羅右水使,金魯範爲忠狀將,同知單盧世甲,壬海別將單朴時喆,副護軍李邦城·金守儉,竝單付。
兵批,再政。啓曰,慶尙右兵使,今當差出,而擬望之人乏少,未準朔禁軍將,竝擬,何如?傳曰,允。
慶尙右兵使改望,以白師誾爲慶尙右兵使,李尙直爲羽林將。
傳于李書九曰,灣尹之代,拔例俾擬以入事,言于廟堂。
備邊司薦望,以李義綱爲義州府尹。
傳于李書九曰,義州府尹,待下批,明日辭朝。
持平兪岳柱啓曰,臣孽由自作,罪在罔赦,六年窮海,縮伏訟愆,自分爲遐島之鬼矣。己酉以後,屢被恩造,得生於必死之地,復寄於陽界之上,臣雖愚頑,豈敢不銘心而鏤骨也哉?屛伏田野,爲世所棄,每頌聖恩,徒切感祝,柏府除旨,忽下於千萬夢想之外,繼有馹召之命,臣且驚且惶,不勝感泣,他不暇顧,急於叩謝,而臣是罪戾之蹤,何敢與論於官職。且臣於憲府,已經掌憲,則揆以格例,亦不當仍冒,請命遞斥臣職。答曰,勿辭。
兪漢寧啓曰,持平兪岳柱,一日再啓煩瀆,退待物論之意,敢啓。傳曰,知道。
行兵曹判書金文淳疏曰,伏以臣之所被人言,極其懍怕,冒入文字,略暴危懇,冀蒙遞解之恩,及奉批旨,十行絲綸,鄭重諄複,開示聖意之所存,俯察臣心之無他,至以牢定規模,毋敢逡巡爲敎,臣百回莊誦,始而惶愧,終又不覺感涕之被面也。噫,臣之一身,非臣自有,生死向前,夷險不擇,卽其平日所自期者,則苟有一分可强之勢,豈敢爲逡巡却顧之計,上孤聖恩,下乖素心哉?惟是日前臺章遣辭之危怖,聲罪之狼藉,不比於尋常官箴,在臣自處之義,決不敢諉以昭晣,晏然冒據,而旣不敢連章瀆擾,又不敢依舊淟涊,怵畏分義,顧惜廉防,徊徨趑趄,進退維谷,卽者東銓諸堂,又因撕捱,至有譴補之命,則到今臣之去就,便成鐵限,尤無可論,而此際開政有命,天牌儼臨,僚堂遞職,番次不備,而以臣目下情勢,萬無進身之望,玆不得不隨詣闕下,冒陳短疏,以請違傲之罪,兼暴危蹙之情。伏乞天地父母,俯諒臣情勢之萬萬難强,亟削臣本兵之任,以重四維,以安私分,千萬幸甚。
以兵曹判書金文淳上疏,傳于兪漢寧曰,臺臣猶不敢一事再避,況政官乎?捧納承旨推考,原疏還給,宿衛重地,時無行公堂上,焉敢如是,仍以前牌催促,若或遲滯,記過待令。
吏曹參議李冕膺疏曰,伏以臣之不可冒進之狀,已暴於前疏,而及承聖批,未蒙體諒。又有牌招之命,臣於此,尤不勝惶隘悶蹙之至,苟使臣,有一分可進之勢,豈敢一日三違,自犯邦憲,而臣之處義,與僚堂無少異同,則一違一進,揆以廉防,寧有是理耶?似此情勢之不得不三違者,許令陳疏,曾有定式,玆敢援例陳章,仰瀆崇嚴。伏乞聖慈,俯垂諒察,特賜處分,千萬幸甚。省疏具悉。爾其勿辭察職。
癸丑四月二十七日辰時,上御誠正閣。吏房承旨入侍時,同副承旨兪漢寧,假注書鄭文始,記注官安經心·金良倜,以次進伏訖。上命漢寧讀公事,書判付訖。仍命退,承史以次退出。
上在昌德宮。停常參·經筵。
兪漢寧啓曰,來初一日,輪臺日次矣,敢稟。傳曰,爲之。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,合辭方張之時,憲府無詣臺之員,事甚未安。大司憲趙瑍,卽爲牌招。持平兪岳柱引避退待,已至經宿,尙未處置,事甚未安。執義沈埉,掌令吳翰源,持平洪時溥,卽爲牌招,以爲處置之地,何如?傳曰,允。
兪漢寧啓曰,明日禁衛營習陣時,新營入直騎士,除出標信,請出之意,敢啓。傳曰,雨勢如此,置之。
兪漢寧啓曰,新除授統制使李得濟,本職下批之前,徑先肅謝,該帥臣推考警責,不善知委之該曹堂上,亦爲推考,何如?傳曰,允。非特該曹之罪,捧納承旨遞差。
傳于兪漢寧曰,左副承旨·右副承旨入侍。
傳于兪漢寧曰,同副承旨入侍。
承旨前望單子入之,洪義榮落點。
以右承旨洪義榮牌不進推考傳旨,傳于兪漢寧曰,更爲牌招。
以大司憲趙瑍,執義沈埉,掌令吳翰源,持平洪時溥,牌不進推考傳旨及罷職傳旨,傳于兪漢寧曰,都憲依例下司諫院,執義沈埉,義當竭蹶,何敢逡巡乎?首陽別將除授,當日倍道下送,時任別將,遞付京職,掌令吳翰源,持平洪時溥,旣詣臺行公,又登筵傳啓之後,豈可違牌?只推,更爲牌招,申飭察職。
以掌令吳翰源,持平洪時溥,再牌不進罷職傳旨,傳于兪漢寧曰,禁推。
兪漢寧啓曰,大司憲趙瑍,掌令吳翰源,持平洪時溥,牌不進,執義·掌令一員,持平一員未差,監察茶時之意,敢啓。傳曰,知道。
以洪彦喆禁推傳旨,傳于兪漢寧曰,分揀。
假注書李健源遷轉,代以李毅遠爲假注書。
假注書李毅遠在外代,申龜朝爲假注書。
事變假注書申星模在外代,金景煥爲事變假注書。
兵曹參議前望單子入之,李身晦落點。
兵曹口傳政〈事〉,以申大謙爲禁軍別將。
承旨前望單子入之,權以綱·洪仁浩落點。
兪漢寧啓曰,新除授左副承旨洪仁浩,以前任驪州牧使,方在解由未出中,何以爲之?敢稟。傳曰,勿拘。
傳于兪漢寧曰,同敦寧鄭煥猷,許遞。前望單子入之,
同敦寧前望單子入之,閔百奮落點。
傳于兪漢寧曰,未肅拜玉堂,許遞。前望單子入之,
玉堂前望單子入之,校理宋祥濂,副修撰魚用謙落點。
傳于兪漢寧曰,在外持平,許遞。前望單子入之,
持平前望單子入之,崔鎭夏,添書落點。
兵曹口傳政事,副司直洪良浩·洪明浩·沈煥之·曺允大·申光履·林濟遠·李書九·李鼎德·李敬五·金啓洛·李壽咸·李秀夏·申光裕·金翰東·李義鳳·李謙彬·李思祚·朴長卨·鄭致淳·洪彦喆·徐有成·沈基泰,副司果李羽晉·申大尹·李宗燮·韓光祖·李日運·徐有鍊·金寅燮·李遇濟·宋祥濂·崔獻重·鄭尙愚·金愚國·金養根·尹在醇·兪岳柱·成德雨·高宅謙·李錫夏·呂駿永·沈鳳錫,副護軍申大顯·徐有秉·李煜·鄭仁謙。
備邊司薦望,申大顯爲統制使。
傳于兪漢寧曰,政官牌招開政,義州府尹下批。
兪漢寧,以弘文館言啓曰,本閣下番闕直,事甚未安。今日政新除授玉堂,竝待下批,仍卽牌招,以爲推移入直之地,何如?傳曰,允。
傳于兪漢寧曰,引避臺諫,許遞。今日政,以久屈人擬入。
以兵曹監軍望筒,佐郞金晦彬名下,傳于兪漢寧曰,久矣掌令窠擬入,其代,注書出六人中,差出。
傳于兪漢寧曰,羅州牧使之代,勿拘常格,各別擇差。
傳于兪漢寧曰,昨夜以政望酬應幾乎徹漏,則今日開政,又如是遲滯,兩銓諸堂從重推考,該房承旨,亦爲推考。
傳于兪漢寧曰,蔭官落仕人中,政目不爲擧論人,該房招致,政吏,一竝抄出書入,若或有見漏,則當該承旨嚴處,該吏當刑配,該房知悉。
兪漢寧,以吏曹言啓曰,羅州牧使·全州判官,今當差出,而羅州,以湖南雄邑,全州以營下劇邑,物衆地大,素稱難治,不可不擇差,同道及他道有聲績未準限己準朔守令,竝擬,何如?傳曰,允。賑政纔畢,迎送之弊宜念,道內守令中,有治績人擇擬,除朝辭赴任,可也。
有政。吏批,判書徐有防,參判李在學,參議李冕膺,行右承旨權以綱進。以徐邁修爲都承旨,李東稷爲執義,金晦彬爲掌令,池德斌爲持平,申大尹爲校理,李羽晉爲副修撰,李書九爲刑曹參判,李義弼爲禮曹參議,鄭致淳爲刑曹參議,朴龍源爲漢城主簿,趙壤鎭·李之衍爲典籍,李趾馨爲貞陵令,西部都事李在咸添書落點,柳誼爲同義禁,趙時淳爲羅州牧使,宋守淵爲南原府使,李喜大爲河東府使,柳甲基爲豐川府使,李廷書爲金山郡守,李東野爲全州判官,洪履祚爲濟州判官,鄭宅冒爲固城郡守,洪浩源爲求禮縣監,金養根爲玄風縣監,李敬心爲奉化縣監,韓在中爲松蘿察訪,李命基爲長水察訪,李五鎭爲利仁察訪,校書判校李顯采,奉常僉正金洪運相換,典籍三單朴蓍壽·金若鍊·李寅采,校檢單朴能源,義州府尹李義綱,定州牧使李義直相換,豐德府使康命吉,富平府使鄭東協相換,兵曹正郞兪漢寓,直講吳鼎源以上,仍任事承傳。
以典籍單付單子,傳于兪漢寧曰,李義明同爲單付。
以玄風縣監望筒,傳于兪漢寧曰,玄風縣監·奉化縣監,畿邑有治績守令中,相換。
以兵曹佐郞望單子,傳于兪漢寧曰,時任佐郞,竝改差。
吏批,再政。李在沆爲茂朱府使,金堤郡守李河永,添書落點。參禮察訪金愚,添書落點。戶曹正郞趙重瞻,添書落點。刑曹正郞李潤明,添書落點。兵曹佐郞朴蓍壽·金寅采·金若鍊·李義明,添書落點。直講李在亨,添書落點。權偗爲禁府都事,尹文東添書落點,金命淳爲司䆃主簿,洪樂顯爲軍資主簿,權䘩爲典牲主簿,奉化縣監李敬心,楊川縣監沈喜永相換,玄風縣監金養根,陰竹縣監張錫周相換。
吏批,三政。金啓濂爲杆城郡守,成道明爲監察,直講李在亨,平市主簿邊景祐相換,參禮察訪金愚,厚陵令安邁權相換。
傳于兪漢寧曰,今日特點者·特除者,若有煩聒之擧,則當該銓堂,昨日補外地方,竝施遠竄之典,當該承旨,大靜縣定配,以此分付。
以直講李在亨,參禮察訪金愚望單子,傳于兪漢寧曰,蔭窠相換。
兵批,判書金文淳進,參判李集斗,參議李身晦,參知林道浩病,同副承旨兪漢寧進。以姜德恒爲同知,李憲同爲僉知,李延弼爲內禁將,田象顯爲兼司僕將,白思祖爲守門將,同知單朴性裕,副司直鄭煥猷·南公轍·柳甲基,統制使單申大顯。
以監察成道明望單子,傳于兪漢寧曰,兵批見窠,許根·尹衡烈擬入事,口傳,分付。
兵批,再政。柳相亮爲訓鍊副正,李宗赫爲都摠經歷。
兵批,三政。以李敏植爲都摠都事。
兵批,四政。訓鍊主簿許根添書落點。
兵批,五政。以尹衡烈爲武兼。
以黃海水使李禹鉉狀啓,大靑·小靑兩島形止,當初不善擧行,致有此更有看審之擧,惶恐待罪事,傳于兪漢寧曰,勿待罪事,回諭。
以平安監司李秉模狀啓,江西金厚孫褒忠事蹟論列以啓事,傳于兪漢寧曰,事甚稀貴,不可泯沒,卽令該曹,指一回啓。
權以綱,以兵曹言啓曰,禁軍別將李得濟,時無職名,依例口傳付軍職,何如?傳曰,允。
兪漢寧,以兵曹言啓曰,前永宗僉使李邦城遞付京職事,命下矣。時無相當窠,依例付軍職之意,敢啓。傳曰,知道。
兪漢寧,以賑恤廳言啓曰,南部瓦有豆里契任掌徐貴得,今月二十七日,本門路傍,得二歲遺棄女兒,同里居良女李召史,欲爲收養,中部古兵曹契任掌金再渭,同日本洞路傍,得二歲遺棄男兒,同里居良女金召史,欲爲收養,而貧不自食,皆願受料,告于本部,自各該部同日牒呈,故依節目,竝爲給料,使之乳養之意,敢啓。傳曰,知道。
權以綱,以禁府言啓曰,處分諸承旨出付,當直都事,當刻內押付城外後,草記事,命下矣。沈晉賢·李師濂·柳綱·李益運等,放逐城外之意,敢啓。傳曰,知道。
權以綱,以義禁言啓曰,保放罪人韓致敎,今日因病身故云。罪名勿論之意,敢啓。傳曰,知道。
權以綱,以刑曹言啓曰,因承政院啓辭。傳曰,徐邁修望筒勿施,以金履成頒布,而如渠假承旨,焉敢以年限過與不過等說啓辭乎?況該房之人,亦豈知卿宰閔百奮年紀乎?此必院吏之所敎,該吏出付攸司,嚴治事,命下矣。依傳敎,承政院書吏崔壽延,決杖一百之意,敢啓。傳曰,知道。
都承旨閔百奮疏曰,伏以臣之得有今日,秋毫皆聖上賜也。坑坎而袵席之,滓穢而薰休之,天地之慈覆,不遺微物,造化之陶鎔,曲及賤品,遂使陰崖戴太陽之照,枯草涵雨露之澤,臣雖世世生生,隕首糜身,尙何足仰酬萬一也哉?蓋自海島蒙宥之後,以至頃年甄錄之日,洪造殊渥,若編於身,至若今玆曠絶之恩,尤是臣夢寐之所不及,數日之間,華誥之三降,百里之外,馹召繼辱,蓬蓽生輝,鄕隣動色,臣祗奉除書,以首頓地惝怳感激,自不覺淸血之交逬也。嗚呼,臣家自祖先以來,世受國恩,休戚是同,及至臣身,不肖無狀,於公於私,辜負荒墜,殆無餘地,而徒藉先蔭,猥玷宰列,過分之災,理所必至,重以丙丁劇賊,多出於姻親族黨之間,古人所謂亂臣賊子,不意近出者,不幸於臣身當之,而臣旣乏九齡之前知,又愧輔果之明該,目擊無前之凶逆,相踵於近屬,而乃未能先事逆覩,斷亂萌而遏凶圖,臣每一念此,骨驚膽掉,如不欲生,是將生無以抗顔人世,死無以歸見父祖,尙何言哉?抑臣一息未泯,重叨是任於十九年之後,怵惕惶感,不知死所,一肅文陛,退塡溝壑,豈非臣至願攸在。而第臣年前入城,數月留滯,猝得風痺之症,肢體拘攣,語音不通,神精昏眩,氣力凜綴,舁歸鄕廬,于今四載,諸般症情,有加無減,待人接容,旣無酬酢之望,着衣噉飯,每多倩人之時,床簀奄奄,不保朝夕,以此樣子,旣無望於陳力就列。而況臣犬馬之齒,已踰七旬,其於見職,年限已過,則區區去就,尤無可論,而恩除之下,一向偃處,亦非分義之所敢出,遂孔舟載病軀,寸寸前進,來伏城闉,冒上文字,略暴銘鏤之忱,仍請違慢之罪,臣情到此,良亦戚矣。伏乞聖慈,俯察臣貞疾垂死之狀,收還除命,俾臣得以飾巾待盡於壠畝,實終始生成之恩也。且臣於路中,得伏見臺章,以凶逆姻親之入於疏揚,至請銓官之勘罪,臣心忸蹙,尤無所容,卽此情蹤,亦無以廁跡於周行也決矣。惟殿下,竝賜諒察,亟許鐫削,以謝人言,以靖私義,不勝幸甚。答曰,省疏具悉。驪陽故宅,卿是主祀之人,特除出於念舊之意,而年限已過,移除閑局,卿其勿辭行公。
行右承旨李書九疏曰,伏以臣猥陳聯疏,冀被恩勘,聖度天大,誅極不加,且惶且感,罔知攸措,飭敎截嚴,開諭丁寧,復犯瀆撓,仰煩酬應,非不知死有餘辜。第念臣於昨日,待罪刑房,臺臣去就,臣當主之,而如吳翼煥者流,亦在憲職茶時之啓,接待之節,勢將循例擧行,夫人臣事君,惟在一心,心所不安,義所不可,臣若徒懷嚴畏,抑情强行,則是豈臣誠心事上之道也哉?臣受殿下罔極之恩,死生夷險,矢志靡他,嶺海鈇鉞,拱手以竢。噫,畏罪壞刑,人情所同,而臣之如此者,誠以所惡有甚故耳。伏乞聖慈,哀其愚而察其衷,亟降威罰,以勵臣千萬幸甚。
以行右承旨李書九上疏,傳曰,還給,掌令吳翼煥,成歡察訪除授,俾伸廉隅,仍卽除辭朝赴任事下諭。
右副承旨南公轍疏曰,伏以臣俄者筵退,得接家信,老母猝患泄痢之病,症情苦重,眞元澌脫,雜試藥餌,苦未得效云。臣終鮮兄弟,扶將無人,急報踵至,促臣歸視,臣自聞此寄,方寸焦灼,按住不得,玆敢忙陳至懇,徑出禁扃。伏乞聖慈,諒臣至切之私,俾許鐫免,得以專意救護,仍治臣擅離之罪,以肅朝綱,千萬幸甚。
右副承旨南公轍上疏。踏啓字。
兪漢寧,以賑恤廳言啓曰,南部瓦有豆里契任掌徐貴得,今月二十二日本洞路傍,得三歲遺棄男兒,同里居良女金召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
癸丑四月二十八日辰時,上御誠正閣。同副承旨入侍時,同副承旨兪漢寧,假注書鄭文始,記注官安經心·金良倜,以次進伏訖。上命漢寧,讀公事書判付訖。上曰,提調入侍。賤臣承命出傳,與藥房提調李,偕入進伏。曰,數日間聖體,若何?上曰,一樣矣。曰,王大妃殿氣候,何如?上曰,一樣矣。曰,惠慶宮氣候,何如?上曰,一樣矣。上曰,王大妃殿湯劑議定,曰,御醫康命吉,時帶豐德府使矣。豐德之距京,至於百里之外,如有不時議藥之事,則招來之際,稽滯可慮,且値本陵端午祭享,在前如此之時,御醫之除授外邑者,啓請換差,旣多其例,今亦分付該曹,換差近邑,以便往來,何如?上曰,依爲之。出擧條仍命漢寧書傳敎曰,不爲仕進承旨,許遞。前望單子入之,待下批牌招察任。又命書榻敎曰,王大妃殿進御六和湯本方中,加陳皮一錢五分,半夏加五分,人蔘·縮砂加二分,厚朴減五分,自今日一貼式,限三貼煎入。仍命退,諸臣以次退出。
癸丑四月二十八日辰時,上御重熙堂。左副承旨·右副承旨入侍時,左副承旨徐榮輔,右副承旨南公轍,假注書鄭文始,記注官安經心·金良倜,吏曹判書徐有防,兵曹判書金文淳,以次進伏訖。上命書傳敎曰,新除灣尹,親年已過云。與定州牧使相換,灣尹則除朝辭赴任事,成送有旨,定牧則仍令當日辭朝。命書榻敎曰,以注書出六區處之類,今日政典籍及芸閣,加設單付,待窠次次陞遷。又命書榻敎曰,修撰吳鼎源,仍任前職。又命書榻敎曰,王大妃殿進御藿香正氣散,依前方一貼,更爲煎入。又命書榻敎曰,左副承旨許遞,與未差之代,前望單子入之,待下批牌招察任。又命書榻敎曰,新除授承旨中,罷散人敍用。命書傳敎曰,未肅拜兵曹堂上,許遞。前望單子入之,待下批牌招入直。命書榻敎曰,吏兵判入侍。又命書榻敎曰,諸道準瓜守令·察訪,限麥秋仍任之類,今日政差代,待下批,不多日內辭朝。又命書傳敎曰,今則麥秋已過,杆城郡守李在沆,依向者下敎,必於今日政,州牧中先卽調用,以示重民事之意。文淳曰,禁軍別將李得濟,纔已移除統帥,而本營事務,多所修擧。且方有成節目擧行之事,此時徑遞,誠爲可惜,前別將李得濟,今姑仍任,何如?上曰,依爲之。銳意修擧,可謂乃父之子,統帥何時不可爲,申飭責成,可也。出擧條文淳曰,本曹一軍色正郞兪漢寓,移拜館職,今已見遞矣。軍色之任數遞,誠可悶,今姑仍任,何如?上曰,依爲之。出擧條文淳曰,禁軍別將差出之時,每患乏人,而壯勇營善騎別將,自下有不敢循例擬望,何以爲之乎?上曰,通融備擬,可也。出擧條文淳曰,騎士別將,自是曾經閫帥擧擬之窠,而今番趙雲行,以未經防禦閫帥之人,特除禁衛營騎士別將矣。以何履歷施行乎?上曰,用水使履歷,可也。出擧條仍命退,諸臣以次退出。
上在昌德宮。停常參·經筵。
自二十八日人定,至二十九日開東,灑雨下雨,測雨器水深五分。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲趙煥,執義李東稷,掌令金晦彬,持平崔鎭夏,牌招啓辭未下,掌令一員,持平一員未差,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
洪仁浩啓曰,左承旨洪義榮,今日不爲仕進,卽爲牌招,何如?傳曰,允。
洪仁浩啓曰,御營大將趙心泰,以本營習陣,明日出去矣。兼帶右邊捕盜大將命召及大將牌傳令牌,何以爲之?敢稟。傳曰,仍佩往來。
洪仁浩啓曰,稟事堂上鄭民始·沈頤之,來待矣。傳曰,入侍。
傳于洪仁浩曰,都承旨·同副承旨入侍。
傳于洪仁浩曰,今日謝恩守令入侍。
傳于洪仁浩曰,傳香承旨,馳詣宗廟·景慕宮,奉審摘奸以來。
傳于洪仁浩曰,右副承旨入侍。
兪漢寧啓曰,右副承旨李壽咸,疏批已下,卽爲牌招,何如?傳曰,允。
承旨前望單子入之,李書九·尹㬦落點。
洪仁浩啓曰,新除授左承旨李書九,左副承旨尹㬦,卽爲牌招,何如?傳曰,允。
吏曹有口傳政〈事〉,奉化縣監李敬心,永平縣令林㝡遠,相換。
洪仁浩啓曰,端午帖製述人中,時無職名人,令該曹口傳付軍職,何如?傳曰,允。
洪仁浩啓曰,端午帖製述人,旣已抄啓,弘文提學李秉鼎,待開門牌招,以爲出韻科次之地,何如?傳曰,允。
洪仁浩,以吏曹言啓曰,今此景慕宮夏享大祭掌牲令,例以典牲主簿塡差,而典牲主簿權䘩在外,不得進參云,今姑改差,其代口傳備擬以入之意,敢啓。傳曰,他司口傳相換,可也。
吏曹口傳政〈事〉,典牲主簿權䘩,掌樂主簿洪百淳相換。
洪仁浩,以吏曹言啓曰,依下敎,問于寅寧君臣鄭寅煥處,則以爲寅城府院君澈七世嫡長孫,年今八十而,居在忠淸道鎭川縣云,今方來留於西部貞陵洞,而寅城君長派子孫中,無文科人及承襲人,支派子孫中,前後登文科者爲十三人,而今無見存云矣,敢啓。傳曰,知道。
徐邁修,以吏曹言啓曰,本曹佐郞鄭晩錫呈狀內,矣身素患痰癖之症,當此換節之時,委頓床玆,時日內,萬無供職之望云,身病旣如是,則不可强令察任,今姑改差,何如?傳曰,允。
洪仁浩,以兵曹言啓曰,今日各廳堂下武臣朔試射設行事,單子,啓下矣。雨意猶未快霽,勢難試取,不得爲之之意,敢啓。傳曰,待晴爲之,可也。
洪仁浩,以兵曹言啓曰,本曹郞廳八員內,正郞安經心兼史進,尹魯東在外,兪漢寓監軍進,一員未差,佐郞朴蓍壽,內司入直,金若鍊·李義明,俱在外,李寅采有頉,外司上直,他無推移之道,正郞未差之代,令該曹口傳差出,以爲入直之地,何如?傳曰,昨日改差人中,口傳陞付,有實故人改差,鄭觀輝仍任,可也。
吏曹口傳政〈事〉,兵曹佐郞單鄭觀輝,仍任事承傳,兵曹正郞單李德升,陞付事承傳。
洪仁浩,以備邊司言啓曰,端午不遠,祭官當爲差出,而侍從罷散甚多,無以分排云,在前如此之時,有請敍之規矣。侍從堂上堂下違牌坐罷人,竝敍用,令該曹口傳付軍職,何如?傳曰,允。
洪仁浩,以備邊司言啓曰,頃以大·小靑島形止,使白翎僉使,更爲親審報來後,狀間之意,分付該水使處矣。觀此黃海水使李禹鉉狀啓,則枚擧白翎僉使金爀牒呈,以爲大·小靑島,一一看審,則大·小靑島,東西三十里,南北二十里,可墾處爲三分之一,小靑島東西十餘里,南北五里許,可墾處爲三分之二云矣。見今生齒日繁之時,凡係利用厚生之道,不容少忽,今此兩島,幅圓旣廣,土品且沃,則許民耕食,實公事宜。且以海防言之,荒唐船之出沒漁採,無歲無之,若自今土闢而民聚,追捕瞭望等節,如沿海諸處,則亦不害爲因邊之政,以此以彼,可謂一擧而兩得,分付該帥臣,使之募民許耕,農牛種資,從便顧助,發遣親裨,時時檢察,而民戶之入接與否,田土之起墾多少,亦令隨卽馳報,以爲考勤慢處之之地。且兩島中松雜木,處處茂密云,開拓後,始可起墾,山腰以上,姑爲仍置,平地可懇處所在樹木,爲先䂨取發賣,以爲最初經紀之物力,亦甚便好,竝以此意,分付,何如?傳曰,允。
洪仁浩,以禁衛營言啓曰,本營中軍申大謙,昨日禁軍別將遷轉矣。前別將李得濟,今已仍任,申大謙中軍之任,亦爲還差,使之察任,何如?傳曰,允。
兵曹口傳政,禁衛中軍申大謙,仍任事承傳。
右副承旨李壽咸疏曰,伏以臣猥以賤品,幸際洪造,數日之間,除旨聯翩,含恩畏義,敢不祗肅。而第臣有情地之悚恧者,蓋臣之向叨是任也。因大臣之箚斥,陳疏徑出,而伊時前正言沈鳳錫,來呈一疏,觀其辭語,係是言事,固當捧納之不暇,而有涉禁句語,故往復消詳,未卽入啓矣。追後得見疏本,則末端攙入句語。有曰,營護逆黨角勝義理,此雖在臣遞歸之後,伊日未捧,卽臣之爲也。臣於此不勝滿心慙恧,以此情踪,何可冒於僨誤之地乎?玆敢枚擧事狀,短疏呼籲。伏乞聖明,亟賜鞶遞,以謝人言,以安微分,不勝幸甚。省疏具悉。爾其勿辭察職。
工曹參議柳匡國疏曰,伏以臣草第寒蹤,樗櫟散才,幸廁朝班,沁沁逐隊者,居然四十有餘年矣。不自意昨夏濫蒙恩資,今又獲忝下大夫之列,身名榮矣。志願足矣。祗合身退蓬蓽,跡混樵牧,歌詠聖澤,而旋念犬馬之齒,已踰七耋,涓埃莫報,死亡無日,孤負聖明,慙恨餘生,惟區區願忠之志,自有耿耿于中者,敢以鄕里之所見聞者,略效一得之愚,惟聖明試垂察焉。竊伏惟念國依於民,民依於食,足食之道,惟勤力耕稼,而歲有災沴,力亦無效矣。比年以來,饑荒荐酷,公私俱匱,八路收租,多有減縮,百工頒祿,亦患不給,國用常有難繼之歎,當此耕耨之時,農民無食無種,雖欲勤力,其勢末由,則到處田地,太半陳廢,秋雖豐登,田租之耗縮,可坐而推矣。古者國有十年之儲,今無數年之支,脫有緩急,將何以爲用,言念及此,不覺寒心而氣短也。此不揭歲不登也,亦非由用不節也。其所以理財厚生之術,未能爲變通更張之致也。若其利於公,害於私,則決不可爲,而於公於私,俱爲便利,則何憚而不爲哉?裕食之方,蓋在於糴穀,糶穀之要,惟在於行錢,何則,近來人心不古,世道漸撓,每歲秋成之後,場市間米穀,率皆貧民之所賣,而至於財富而錢多者,蓋爲換貿藏置,經歷冬春,佇待市價之騰踊,始爲出賣,富安得不益富,貧安得不益貧哉?朝家若於秋成穀賤之時,出錢貿穀,廣爲儲積,視其穀價之貴賤,平價發賣,則富民無所牟利,而貧民得蒙實惠矣。是所謂足食之道,在於糴穀者也。然而糴穀不可以若干錢,廣儲蓄行實惠也。須有別般通變,然後可以彌綸而經濟矣。我東方行用之錢,惟常平通寶也。其一文之錢,只爲一文之用,一文之重爲一錢二分,十文重合爲一兩二錢。且爐鑄物種,名色甚多,鑄出之後,利不償功,極不過什二之利而已。臣愚以爲宜鑄別樣大錢,以六錢重鑄成一文,則爲常平十文重之折半,而一面刻以一錢通寶,一面刻以字樣,參用於常平,而以此一文,代爲常平十文之用,則利不翅倍蓰,而鑄成功費,比諸常平,減省不億。且貫數不繁,用度簡便,體樣敦厚,未易傷缺,行之永久而有利於公,用之愈便而無害於私也。此所謂糴穀之方,在於行錢者也。方今國家之經用,生民之活計,專在於生財,自今以後,多鑄一錢通寶,則費其物力者少,收其功利者多,而可以爲賤糴貴糶之道,雖値歉荒,民無捐瘠之患,國有維支之效矣。惟聖明特命有司,亟令鑄成而行之,則國家幸甚,人民幸甚。大凡土地物産,自不無貴賤,若其市直之高低,則權在富民善賈善變,乘時射利,其利倍蓰,而其欲無厭,其習可惡,其弊多端,其中穀物綿布之日用者,尤不可一任其操縱,宜自公家,的定相稱之價,正租二十斗,貴不過三緡錢,常布四十尺,亦不過三緡,永定一切之直,毋得四時隨時低仰,則物情平均,無甚貴甚賤之懸,而貧民亦有賴矣。又有民瘼之不可不變通者,鄕里殘民,每當荒歲,非但無食而流離,凡有身役緩役官穀者,亦未能辦備,則輒思逃躱,謀免逋負,於是乎有族懲里懲之擾矣。一民之逃,殃及十室,頻年如此,平民安得安堵而保恒産哉?畢竟亦未免蕩殘流離之境,臣愚以爲自今以後,鄕邑人民之移徙也。使來者去者,各受兩處地方官公文,書其邑里坊曲地名,然後聽其來去,則鄰里上下,知其遠近所住,憑尋有路,非但逃民之避役者,不得容其奸,抑盜賊之出沒閃忽者,亦不得匿其跡矣。齊民不受其害,而均有安堵之樂矣。蓋州郡糴糶之設置,本爲濟民之具,而到今還爲有名而無其實,年事稍登,則民皆不願受,至於行賂而圖免者居多,其故何也?村民之輸納也,精實而斛必準。及其受食也,則空殼而斗太縮。吏胥輸納也,空殼而不盈斛。及其受食也,精實而石且完。初終之變幻,莫非吏胥之弄奸,私家之經冬則一石之鼠縮,不過二斗,官庫之穀經冬則一石之鼠縮,至於四五斗之多,此豈鼠有廉饞哉?莫非吏胥之弄奸,常年之豆·太,秋糴而春糶,荒年之豆太則秋糴而春不糶,亦莫非吏胥之弄奸,爲太守者,獨不能照察此弄奸狀而禁齗之,何哉?至於今春,兩豆極貴,民間非但燻造之不得,早晩耕取種,亦且難焉。小民之呼冤,不其然乎?凡此數件,言雖淺近,事係民隱,倘蒙聖明採納,實億兆之幸,前後憂民之聖敎,非不丁寧懇惻,而更令道臣,宣諭列邑,嚴束吏胥,俾生靈被實惠,不勝幸甚。省疏具悉。諸條所陳,可見爲民國之試,許令有司之臣,登對時稟處,糶糴之弊,申飭諸道。
癸丑四月二十九日午時,上御重熙堂。左副承旨入侍時,左副承旨洪仁浩,假注書鄭文始,記注官安經心·金良倜,以次進伏訖。上命仁浩,讀公事書判付。命書傳敎曰,揆以處義,不可行公,右副承旨李壽咸,許遞。違牌承旨亦爲許遞,前望單子入之,仍命退,承史以次退出。
癸丑四月二十九日卯時,上御熙政堂。備局稟事堂上·守令,同爲入侍時,行都承旨徐邁修,行右承旨權以綱,左副承旨洪仁浩,同副承旨兪漢寧,假注書申龜朝,記注官安經心·金良倜,右參贊鄭民始,戶曹判書沈頤之,南厚府使宋守淵,河東府使李喜大,金山郡守李廷書,杆城郡守金啓濂,金堤郡守李河永,高城郡守洪樂舜,固城縣令鄭宅昌,求禮縣監洪浩源,以次進伏訖。上命仁浩。書傳敎曰,昨日見寅寧君鄭寅煥肅謝,意以爲寅城府院君文淸公後,始有承襲,令吏曹詳問主家,今見草記,果然,故相文淸公家,遣承旨致祭,肅謝者年過八十云。令該道待其下去,給米肉,以示記錄舊裔之意。上命書榻敎曰,大司成,成均館久任郞廳入侍。又命書榻敎曰,下直守令入侍,宋守淵奏職名訖。上曰,經幾邑守令乎?守淵曰,高山·通川·沃川三處矣。李河永,奏職姓名訖。上曰,經幾邑守令乎?河永曰,新溪·延安·星州矣。李廷書奏職姓名訖。上曰,經幾邑守令乎?廷書曰,曾經利川,而竝今番新除爲二次矣。樂舜奏職姓名訖。上曰,經幾邑守令乎?樂舜曰,英陽·陽德·平昌矣。金啓濂奏職·姓名訖。上曰,經幾邑守令乎?啓濂曰,曾經燕岐矣。上命書榻敎曰,高城郡守,杆城郡守,當日辭朝。上曰,宣諭則承旨於政院,擧行,可也。李喜大奏職姓名訖。上曰,具陳履歷,可也。喜大曰,庚子三月,始除守門將,壬寅落仕,辛亥武兼復職,九月陞訓主,壬子正月訓判,臘月遷經歷,今拜河東矣。上曰,誰族也?喜大曰,元無親族之可援者矣。上曰,爾祖爲誰?喜大曰,讓寧大君十一代孫矣。上曰,行列何字?喜大曰,喜字矣。仁浩曰,河東府使李喜大,奏對駭妄,本院請推之外,無他可施之罰,何以爲之?上曰,置之,可也。上命喜大誦七事。鄭宅昌奏職姓名訖。上曰,具陳履歷,可也。宅昌曰,丙午以參下武兼,出六遷都摠經歷,宣傳官,訓鍊副正,今拜固城矣。洪浩源奏職·姓名訖。上曰,具陳履歷,可也。浩源曰,丙申武兼出六,除禁都,丁酉落仕,辛亥復職,壬子刑正,今拜求禮矣。上曰,守令先爲退去,可也。民始進伏曰,小臣有區區意見,敢此仰達矣。我聖上至仁大德,無處不被,無物不遂,近日疏通一事,孰不欽仰,而只緣在下者,不善對揚,日前聖敎中,過則有作威之漸,此誠群下之罪。然近日處分,實有萬萬過中者,釁孽負犯,混無區別,以至於口發悖說,手呈凶疏者及劇逆大憝之至親,前望點下,內外竝用,義理乖矣。隄防蕩然,大小臣僚,莫不憂憤抑塞,臣愚死罪,疏滯之德意,反致貽累之患,豈不可悶乎?伏願還收伊日處分,參酌其輕重深淺,可疏者疏之,不可通者不通,然後方可謂之疏通,而亦可爲永久之道矣。頤之曰,伏法應坐外,無論輕重,初不區別,一例用之,則義理隄防,實無可言者矣。邁修曰,臣之愚見,重臣畢陳無餘矣。今番疏滯之聖德,孰不欽仰,而若乃不諒所犯之輕重,竝皆疏滌,則豈不爲世道寒心乎?至於斥黜之四承宣,可奬而不可罪,而尙未蒙宥,臣竊爲之慨然,竝還收罪名,區區之望也。上曰,卿等不必多費說話,其在時措之義,不得不如是,昨因窠窄,蔭官皆授文臣窠,大體疏滯之人,不爲多矣。民始曰,使渠輩,偃息倖逭,亦云失刑,豈可一竝疏滌而用之乎?上曰,李健源事,善爲之矣。雖以當者言之,宜無自犯之理,況其同生與三寸乎。此意已諭於吏判矣。民始曰,李健源則其弟之啓尙存,若究問則未知何如,而至於直用法之至親,不可不區別矣。上曰,其中難於擧論者,中批不足惜,拔例不必拘,如是則規模定矣。民始曰,重者塞之,輕者疏之,然後淸朝之隄防,可以嚴矣。恢蕩之德意,可以行矣。上曰,日前慶尙道黃山地,有決堰之患,不得隄防,合衆力築之,然後始乃完固,道伯狀啓,適到於疏通之時,誠怪異矣。蓋人力多則筒亦完築,今以衆疏通之人,同力塞之則日後隄防,豈不完固乎?民始曰,如是故,種種潰決矣。若能量其淺深,酌其輕重,引勢通塞,則豈有頹決之理乎?邁修曰,臣職忝惟允,豈無一言匡救乎?四承宣處分,萬萬過中,亟賜還寢,臣所望也。上曰,事若妥帖,則承宣事,自當妥帖然。大抵伊日院啓,遣辭過矣。鬼頭藍面,誰也,丹書鐵券,何也?良可慨然,然昨聞承宣之言,則洪時傳者,以新除臺鍊,陳疏到院,而以疏通事,侵斥銓官,不遺餘力云,渠亦疏通中人。雖曰,瞹昧,嫌疑則有之,以渠情踪,反論疏通之銓官,直驅之逆,殆有甚於沈鳳錫疏,予雖不得目見,豈有如許紀綱乎?何不直呈而還持去云乎?民始曰,聞甚駭怪矣。上曰,稟事,可也。民始曰,京江船隻之以一倂初運於湖南定式者,蓋欲遠地穀物,一齊先運,俾無晩載意外之患,連接湖南諸邑裝發之報,則下道遠邑稅船,已有到泊京江者,而中間諸邑,尙無裝發之報,至於羅州,則以一隻船,尙未來到爲辭,此月已盡,而尙未裝發,則殊非定式之本意。且湖西穀物,無可運之期,其所擧行,極爲未安。未下去船隻,申飭舟橋司,査實委折,督促下送,未裝發諸邑,嚴飭該道,使之一齊卽速,裝載發送後,牒報之意。出擧條另飭,何如?上曰,依爲之。出擧條民始曰,此黃海水使狀啓也。待大臣出仕後,相議稟處,何如?上曰,草記爲之,可也。頤之曰,徽陵丁字閣修改之役,今已自禮曹稟達,端午兼告由擧行,而年前各陵公廨修繕時物力,自戶惠廳,以錢分半需用,至於今番丁字閣修改,事體自別,材瓦物種,自臣曹輸送,工匠料米,自本官會減,而第此工役,與新建有異,且敦匠之臣,無奉審之事,故容入多寡無酌量,而大體則因奮修改也。其若過於張大,則事體未安。若加操切,則草率有慮,本陵官旣兼監役,修改之際,另加裁量,務從完緻,而無或張大,材瓦取用,匠手料米,亦十分節省,須體朝家不役都監之意,期於省工費竣重役之意,預爲嚴飭,何如?上曰,依爲之。出擧條仁浩曰,大司成,雖除他職,而兼帶事,旣有定式矣。大司成徐榮輔,除拜承宣,所當竝兼銜下批,旣遞承宣之後,則亦宜還付,日前兩政,俱不擧行,揆以格例,做錯非細,當該銓官推考,大司成徐榮輔,仍令卽爲還付,何如?上曰,依爲之。出擧條邁修曰,陞補,限內不爲設行,大司成直捧禁推傳旨事,曾有定式矣。今年則自春至夏,尙不設行一抄,而未卽依例請罪,誠不勝惶恐,泮長之違越定式,殊甚未安。前後大司成,竝推考申飭,從近設行,何如?上曰,依爲之。旣有定式,則過限不稟,當該承旨,亦爲推考,可也。出擧條上曰,大司成久任郞廳,進前,可也。大司成徐榮輔,直講吳鼎源進伏。上曰,經書活印之役,甚鉅,不可全責於柳得恭一人,泮儒,長日無事,使之輪回校讎,則亦有益於渠之工夫,印前釐正一件,印後釐正一件,而以某張某字,某人拔出,各書紙頭好矣。命退,諸臣以次退出。
上在昌德宮。停常參·經筵。
南公轍啓曰,大司憲趙瑍,執義李東稷,掌令金晦彬,持平崔鎭夏,牌招啓辭未下,掌令一員,持平一員未差,監察茶時之意,敢啓。傳曰,知道。
林濟遠啓曰,來初五日,朝參日次,而景慕宮夏享大祭齋戒相値,頉稟之意,敢啓。傳曰,知道。
南公轍啓曰,輪對官來待矣,敢啓。傳曰,入侍。
南公轍啓曰,行左承旨李書九,今日不爲仕進,卽爲牌招,何如?傳曰,仍任前職,牌招察任,承旨則前望單子入之。
承旨前望單子入之,南公轍·尹行頣落點。
傳于南公轍曰,同副承旨入侍。
傳于金履成曰,左副承旨入侍。
洪明浩啓曰,新除授左副承旨南公轍,右副承旨尹行頣,卽爲牌招察任,何如?傳曰,允。
傳于洪明浩曰,承旨中,差祭人,仍任前職。
以左副承旨南公轍,牌不進罷職傳旨,傳于尹行頣曰,只推,更爲牌招。
以左副承旨南公轍,再牌不進罷職傳旨,傳于尹行頣曰,日前擧措之後,以念舊之意,姑且參酌分揀,則含恩畏義,不敢更事引義,卽當然之道,焉敢有任輒違乎?萬萬駭然。傳旨勿施,前牌還收,卽爲招致啓板前,其委折,査問以啓。
林濟遠啓曰,明日傳香禮房承旨,當爲齋宿,左承旨權以綱,卽爲牌招,何如?傳曰,允。
傳于林濟遠曰,承旨前望單子入之,待下批,牌招察任。
承旨前望單子入之,洪明浩·李家煥·金履成·徐有秉·林濟遠落點。
以都承旨洪明浩,右承旨李家煥牌不進推考傳旨,傳于林濟遠曰,更爲牌招。
以右副承旨徐有秉牌不進罷職傳旨,傳于林濟遠曰,聞有實故,許遞。前望單子入之。
承旨前望單子入之,金翰東落點。
傳于南公轍曰,吏禮換房。
以漢城府坐不坐單子,傳于南公轍曰,一向懸病,是豈向來疏批之意乎?右尹趙鎭寬推考,申飭赴坐。
洪明浩啓曰,校理李龜雲,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,事甚未安。應敎趙弘鎭,校理宋祥濂,副修撰魚用謙,竝卽牌招,推移入直,何如?傳曰,允。
南公轍啓曰,應敎趙弘鎭,校理宋祥濂,副修撰魚用謙,牌不進罷職傳旨,今方捧入,而校理李龜雲,受由在外,玉堂上下番,俱空,事甚未安。未差之代,政官牌招,開政差出,待下批,仍卽牌招,以爲推移入直之地何如?傳曰,未肅拜人,許遞。與未差之代,前望單子入之,待下批,牌招入直。
玉堂前望單子入之,校理洪大協,副校理李義駿·兪漢寓,修撰李宗燮·沈樂洙,副修撰金觀柱·金祖淳落點。
林濟遠啓曰,新除授校理洪大協,時在慶尙道金泉道任所,修撰沈樂洙,時在京畿坡州地,副修撰金觀柱,時在京畿驪州地,經筵入番事緊,竝斯速乘馹上來事下諭,何如?傳曰,允。
南公轍啓曰,副校理李義駿·兪漢寓,修撰李宗燮,副修撰金祖淳牌不進罷職傳旨,今方捧入,而校理洪大協,修撰沈樂洙,副修撰金觀柱,俱在外,玉堂上下番俱空,事甚未安。未差之代政官牌招,開政差出待下批,仍卽牌招,以爲推移入直之地,何如?傳曰,修撰李宗燮,宜欲一伸,副修撰金祖淳,聞有衆所共知實病,竝許遞。副校理李義駿,旣無別般情勢,焉敢以違牌,爲程課乎?鍾城府使除授,當日辭朝,時任府使,遞付京職,其中副校理兪漢寓,中批之後,一遞足矣。連事違牌,萬萬駭然。只推牌招,追省記入直,今已夜深,牌去來嚴飭。
傳于南公轍曰,校理李龜雲在外代,前望單子入之,待下批,一體牌招察任。
校理前望單子入之,李晴落點。
以應敎趙弘鎭,校理宋祥濂,副修撰魚用謙,牌不進罷職傳旨,傳于南公轍曰,其中宋祥濂·魚用謙,則一番違牌似然,已許遞。而趙弘鎭之日前嚴敎之下,猶敢生氣,有此牌不進之擧,萬萬無狀,熊川縣監除授,當日辭朝,昨日筵中,其發言端之後,仍以置之,豈有如許刑政乎?承宣旣言,諸宰亦聞之,則未撤已撤,不足說也。渠以起廢之踰,論起廢之失,乃敢曰是曰非,極意論斷。大抵人臣事君,先觀廉義,渠之擧措,果恥愧乎?不恥愧乎?況今番恢張之擧,出於人,其人之苦心,則似此罕聞之所犯,若以新起廢之人,過加曲恕,當罪不罪,亦有違於無物我之戒,持平洪時溥臺望,令該房收取洗草,時溥明月萬戶除授,當日辭朝,時任萬戶,係是絶海重溟之人,豈可無端落仕乎?守門將加設遞付。
傳于南公轍曰,日前之稱在外,已無嚴,今日出牌,尙無去來,萬萬無狀,渠亦有人心,則多年講製之餘,宜識報答之義,而焉敢至今在鄕舍乎?校理李晴,臨津渡別將除授,使之除朝辭赴任事,分付摠廳,今夜內,若不以赴任緣由狀啓,則當該摠戎使,令訓局記過待令,時任別將,遞付京校。
兵批,有口傳政,守門將高漢祿,明月萬戶洪時溥,臨津別將李晴,竝單付。
禮曹啓目,粘連,江西縣金厚孫,以遐遠之人,當板蕩之時,一心忠勤,六旬效勞,千渡之川名,尙今流傳,一方之輿論,久猶聳嘆,其在記舊勸後之道,施以贈職之典,恐合事宜,係是恩典,上裁,何如?啓。以金厚孫之事蹟,旣有徵信文字,則不可循例貤贈而止。厚孫則先贈左承旨,兼廚院副提調,仍令地方官,紀其蹟於片碣,豎之千渡川傍,使遠近往來之人,指點咨嗟,知所表奬之本意爲良如敎。
林濟遠,以司饔院提調意啓曰,鷹師貢人等呼訴內,京貿山雉,今已垂之,將無以推移封進云。依前傳敎定式,今日爲始,各殿宮日下生雉,以活鷄,全數代封之意,敢啓。傳曰,知道。
林濟遠,以戶曹言啓曰,臣頤之,今日以全羅道聖堂倉漕船點檢事,出來江上矣。本道群山倉所屬鎭安等七邑壬子條田稅大同合米一萬四千三百五十二石零,太三千一百四十九石零,本倉元漕船十八隻分載,追後無事來泊于西江前洋,故一體點檢之意,敢啓。傳曰,知道。
林濟遠,以禮曹言啓曰,卽接光陵令所報,則今此端午祭享,兩官當爲備員,而參奉尹鎰,身病猝重,實無進參之望,斯速變通云矣。莫重祭享,兩官不可不備,參奉尹鎰,今姑改差,其代卽令該曹口傳差出,以爲備員將事之地,何如?傳曰,差除於是陵,意旣有在,不可輕遞,本曹郞官一員,假官差送,以爲備員將事之地,可也。
南公轍,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官李英耆·成舜民,已滿十五朔,六品遷轉之意,分付銓曹,何如?傳曰,允。
忠淸監司李亨元疏曰,伏以臣伏奉吳翼煥上來時給馬有旨,藩臣事體,與他自別,成命之下,有不敢違越者,祗受狀啓,纔已上送。而第伏念翼煥之負犯,顧何如也?古人有言曰見無禮於其君如鷹鸇之逐鳥雀,翼煥之年前一疏,旨意之狡慝,辭語之兇悖,不可但以無禮言,天綱太恢,王章未加,使之偃息自在於鄕廬之中,已是失刑之大者,實爲輿情之共憤,而今我聖上,視同無故,遽移臺閣之銜,繼降馹召之命,隄防之潰決,釁孼之跳踉,將無所不至,臣愚死罪,誠不能無憾於今日之擧措也。臣卽一未捧傳旨之譴罷中人也。顧何敢唐突陳疏,而旣係本道之擧行,且切微忱之憂憤,冒萬死仰籲於崇嚴之下。伏乞聖明,俯賜採納,亟寢吳翼煥給馬上來之命,仍治臣瀆擾之罪,以肅朝綱,千萬幸甚。無任云云。傳于南公轍曰,譴罷之道臣,豈敢上疏乎?與狀啓有異,雖不處分,揆以事體,駭然甚矣。還下送,捧納承旨推考。
校理李龜雲疏曰,伏以臣鹵莽蔑識,最居人下,而僥倖科名,徒藉先蔭,節次榮途,偏蒙洪造,前後踐歷,罔非踰分,至於近鄕專城之養,別是曠世出常之恩,闔門聚首,銘鏤感祝,非臣隕結所可仰酬,誠不知鄕曲賤品,何以得此於聖明之世也?向叨泮宮,義重叩謝,竭蹶膺赴,月已屢易,而間又出入於三司宿趼,恩深拂拭,報蔑絲毫,居恒愧懼,若隕淵谷,惟以筋力殫竭,少伸微忱爲期矣。纔於直中,得接鄕信,則臣母八耋之年,宿病越添,首尾旬望,有加無減,證形轉就危劇,藥餌又未責效,半千里外,專人促歸,臣自聞此報,方寸飛越,實無頃刻按住之勢,玆敢拜章徑出,仍尋鄕路。伏乞聖慈,俯垂鑑察,特命鐫遞所帶之職,俾便救護,仍治擅離之罪,以肅朝綱,不勝幸甚。臣無任云云。省疏具悉。爾其勿辭,救護母病。
執義李東稷疏曰,伏以爵賞以勸善,威刑以懲惡,明王御世之具也。苟或刑賞不得其平,則勸懲皆失其宜,馴致義理晦而隄防決,國無以爲國人無以爲人,豈不大可戒哉?夫疏沈淪,滌幽鬱,有國之美政也。苟有可疏而未疏,可滌而未滌者,則以殿下好生之仁,噓陽和於寒谷回霜雪爲雨露,誕施恩澤,咸囿化錘,夫孰不欽仰奉承。而第伏念,近日注措,異於是焉。王綱漸弛,倖門大開,疏導之過而反致懷襄之害,呴濡之甚而太涉寬縱之歸,不計干犯之重輕,莫問釁累以淺深,一齊甄用,更無餘遺,內而省府,外而州郡,森列布置者,如非兇逆之黨與聲援,則皆其親戚姻婭亂賊,無所懲畏,民彝,從此斁晦。噫嘻,此何事也?我殿下前後斷獄,每失平緩,有罪而倖逭,當廢而不廢者,亦復何限。第以政注之激揚,少爲世道之維持,庶幾使一世之公議,暫伸於十數年之間矣。豈意湯網之四面俱解,漢法之三章竝除,致使蜮伺梟稔之輩,飄纓結綬於金門紫闥之間,今日朝廷,無復有隄防二字,其於刑賞勸懲之政,果可謂得其當耶?喉舌之臣,齊聲覆難,而遽·被斥逐,承佐之地,屢疏匡救,而未蒙開納,龍蛇之化,斷無是理,而豺獍之種,徒增其氣,從今以後,不知幾箇兇逆,又將接踵而起,以殿下明天理定民志之念,何爲此萬萬非常之擧也?今番特除中許多釁孼之類,指不勝摟,而至若吳翼煥之情節窮兇,李晴之干連至重者,皆是身犯惡名,有倍於連累者,則假息猶是寬典,收錄尤何可論乎?又若再昨政望中,文蔭之添書點下者,無非劇賊之同堂或娚妹舅甥之親也。雖免應坐,自當廢棄,而亦入於甄錄之中,政紙一頒,擧世瞠然,行路之人,皆曰,某也昨除某官,某也今得某職,無知者驚惑,有識者憂歎,其爲世道無窮之慮,豈直以一時過中之擧,言之哉?中批除職,本非聖世美事。而況以兇孼醜類,特書而特除,前後相續,不少留難,此豈所仰望於聖明者哉?又以竄配之敎,設爲防禁,乃使有司之臣,莫敢開口,奉承之不暇,臣愚死罪,竊以爲此亦有欠於大聖人順應翕受之道矣。臣之區區憂愛,自激于中,適叨言地,不容泯默,玆敢略入文字,仰瀆崇聽。伏願聖明,淵然深思,穆然遠覽,近日內外官職之以中批及添書除拜者,竝命收還,如翼煥·晴怪鬼之類,皆以其罪罪之,以固國勢,以光聖德,不勝幸甚。臣於見職,自來情地,已無進身之望,而見今素患阿睹,一倍添劇,瞳人昏蔽,兩睫浮高,時日之間,萬無束帶供仕之勢,玆敢冒昧仰籲。伏乞亟命鐫改臣職名,以幸公私焉。臣無任云云。傳于南公轍曰,今日之區處言官,不亦難乎?欲假借則謄本踏至,不欲假借,則太涉如何,諺所謂此筵難舞者,若爲近日待臺閣之難而道也。今此李東稷之招來,蓋由於不欲嚴斥魚用謙,而然用謙之疏,則不但先到,言亦不至若是迫切,間亦有切實處,至於此疏,反於彼。甚至曰,龍蛇之化,斷無是理,今番除拜之類,謂之起廢則,可也。俱非近似於逆孼之洗冊書鎔鐵案,而破格進用者,則孰果是龍乎?孰果是蛇乎?言之者雖容易,聽之者不亦苦哉?又曰,豺·獍之種,徒增其氣,前望點下,與政望添書者,亦非應坐者之家人,則種之一守,亦豈成說乎?況從今以後,不知幾箇云云以下句語,尤何等妄率之甚乎?如許上疏,屬之言事,萬有一循例賜批,則當之者之心,姑無論,除職之擧,反歸於惡意,東稷何其不諒之若是,執義李東稷,亟施不叙之典,全篇雖非涉禁,遣辭亦無異於涉禁,而無一言捧入,當該承旨遞差,在院承旨,一竝遞差,此後此等謄納之章,及雖非謄納語,或有如許者,切勿呼望,使處分之擧,俾有實效。
修撰魚用謙疏曰,伏以臣受恩如天,負罪如山,猥自經幄,出膺郡寄,分憂試可,其責固有重焉。謹身守法,能者猶懼失墜,是豈如臣憒劣,所當得以堪承者哉?欲說異數,感淚先零,臣本單門涼跡,百無一能,倖竊科第,濫廁淸顯,每登前席,恩顧鄭重,容光所被,涯分已踰。而蓋高聽卑,無願不從,察循至情,許假專城,特批無煩於稟處,荐陞至出於常格,聯翩一麾,翶翔二邑,此皆曠世之殊渥,同朝之罕榮。嗚呼,奉百里之檄,列五鼎之養,受賜聖主,以榮其親者,其孰不感激銘鏤,隕首思報,而臣於其中,尤有別焉。抑臣老母,以九耋癃殘,一朝恩榮,浹闊膚髓,優囿春臺,殆若枯木發華,臣母每與臣,口頌手攢,無他餘願,只是戒臣以仰而勉報聖恩,俯而謹述家聲,毋得罪於明時,居常對臣,諄複不已,無如不肖難誨,終致僨誤,名登於繡啓,身墜於墨汚,圖報宿心,旣孤隆渥,而反以驚憂震悸。且貽於老母,身名一敗,而兩得罪於忠孝之道者,尤臣萬死難赦之案也。仁天厚地,雖極覆載,恩山德海,雖極包涵,豈敢有一毫容庇之望,而薄竄未幾,解澤旋及,聖朝之仁愛曲恕,過於慈父之申勤鞠育,愚臣之昏迷妄犯,甚於禹民之不以爲心,間叨享役,又干天誅,狂僭極矣,猥屑大矣。好生之德,每憐情理,猶復存之以孝理中一物,而竝免其行遣,臣又於此,頂踵毛髮,殆若旣骨之復肉,得爲臣母再生之子,瞻聆所曁,行路猶感,況臣母䑛犢之情,當如何極也?闔門聚族,共手齊祝,雖由此退塡丘壑,萬無恨矣。不謂玉署特授之命,忽下於杜門屛伏之中,華誥輝暎,自天有隕,如夢如眞,閭里皆驚,臣非木石,寧不感泣,況逖違邇列,七年于玆矣。犬馬之戀,寤寐熒耿,遙瞻宸極,不覺馳情,而今於除旨之下,乃反惝怳驚顧,汗淚交逬,不敢出於冒進之計者,其情固慽矣。蓋臣繡啓所罹之目,已是難洗之案,而及至道査之後,則不免重陷於欺天之科,人臣負罪,又孰大於欺天,而特其漏於議讞之際,伏於䵝昧之間,故聖明未及照臨,而致有此誤恩耳,此亦臣之罪也。玆不得不冒死自陳,仰請大何,僭踰之罪,益無所逃。噫,繡啓之論臣者,無非臣不治之實題目,如分糶之欠實,防役之襲謬,臣於爰辭,固自引服,而至於賣鄕云者,果於是邑,固有是弊,而自臣待罪本任,永罷鄕錄之規,移補軍籍之缺,妄自擬於釐弊之政,而自革與自賣狀,若以矛較盾,其跡易辨,故始敢冒死質言於天聽,至請行査矣。及見道臣査案,則臣所質言者,盡歸虛飾,以臣之汰降於軍伍者,諉之陞錄於鄕內,以臣之劃出於望報者,歸之特差於望外,甚至以數十年前鄕任,皆謂陞鄕於臣手三四朔前物故,或稱作俑於暗地,而臣之所不見所不聞之稟報,又復白地構出,與臣爰辭,無不腹背相反,臚列狼藉,意者道査,必異於道聽,而其案又如此,詩所謂誰謂無家,何以速獄者然歟?古人有言曰,事有決不可欺者,吏受賄枉法,人必謂之贓,苟有其實,不敢辭其名,向使繡啓道査,皆有其實,而臣於爰辭,姑息周遮,仰對淑問,則懸鏡必照之前,爲此遁形而欺天者,按其罪,又當如何也?議讞之地,理當更以道査中所列者,覆請發問於臣,究竟其事,而伊時金吾不復以此爲請,終使臣虛實有無之間,不復自陳。嗚呼,臣雖至微,亦嘗比數於名敎之內,而暗黮之中,蒙此不潔,生無以擧顔,死無以瞑目,拊躬慙痛,抱此何歸,臣所日夜瞻祝者,上天至仁,父母孔邇,韓愈所謂苟非陛下哀而憐之,誰肯爲臣言者,其亦寫出臣之寸寸肝血也。倘蒙聖慈,哀臣憐臣,不令置臣於人鬼未分之間,則亟命先削臣所授職名,下臣司敗,聽臣納供,更以道査,反覆根覈,則天日在上,臣焉敢誣也?眞僞虛實,旣盡彰露,而臣之所犯,誠如査案所論,則枉法之律,欺天之誅,固所甘心,豈復有餘憾也哉?危苦之極,冒控至此,瞻望象魏,伏地頓首,臣非敢以官職自居者,今於引罪請勘之章,尤豈敢以言議贅及,而往事尙切驚惑,目下轉多憂慨,拚冒威尊,不暇擇言,惟聖明財赦焉。嗚呼,堂堂聖朝,謂有討逆禁令,此何說乎?惟我聖上,聖神文武,度越百王,何必堯·舜,遠稱唐·虞,而不幸世道多故,聖志未徯,每有煩惱,必有過政,及至昨冬,申嚴其禁,騎省拒之於門,尙書却之於院,省吏臺隷,抱書彷徨,一事二事,瞻聆爲常,昔則驚顧憂歎者,今則恬若循例。嗚呼,求之往牒,曾有是乎?臣愚死罪,固知殿下之聖。亦豈曰,當禁而然哉?惟是言者之不誠,有以致之,當其睡熟,則漫如不省,方其夢覺,則始若初聞,誠信無素而擧措先失,作止如戲而國體隨損,此固在下之罪也。抑臣所惜者,古聞有敢諫之鼓,而未聞有拒諫之門,古聞有納言之官,而未聞有却言之院,誠雖未至,其言則義,由此而明其義,至於誠則可矣。尙何可過施櫽括,竝截其明其義之路,遂摧其可以誠之機乎?嚴霜厚雪,一經摧折,則和風景雲,雖極煦噓,割裂補綴,終非完物,況禁令尙在,後弊已啓乎。星漢之凶書,自投於公車,而任其偃臥,九宗之悖逆,已款於鞫庭,而止使徑斃,宇鎭之島置,名存實乖而從他善地之自在,在簡之孥籍,前啓蒙允,而還請諸子之散配,懲討之顚倒不成樣,每多如此,臣誠訝惑而痛心焉。若使今日朝廷,大小戮力,交盡誠意,則孤雛腐鼠之已置几上者,何難勦討,而如彼其無實乎?且以近日疎通事言之,薰蕕同器,漢賊竝立,昨日之事,驚於前日,今日之事,驚於昨日,而一二章奏,或寢或退,職居惟允者,不敢覆難,責在言議者,不敢明言,隄防旣壞,義理將晦,朝象之委靡,已無餘地,而殿下猶慮銓官之有所煩聒,則待之以嶺海,猶慮承宣之不卽奉順,則擬之以遠島,將使群下,褫魄失守,莫敢自措,豈不有傷於禮使之義,而大聖人辭氣之際,亦豈非過中之擧乎?以臣情蹤,妄言至此者,隱憂過慮,結轖乎中,愚衷所激,誠有所不敢自恤耳。惟殿下,恕其僭而察其言,則國事幸甚,世道幸甚。臣無任危蹙俟罪之地云云。省疏具悉。言則往往有切實處,設禁非得已,外此附陳,豈無料量而然也?爾其勿辭察職。
敎統制使申大顯書,〈王若〉曰,歷踐禁·御兩營之亞帥,夙著聲稱,全畀嶺·湖三道之舟師,新膺寵命,玆宣綸綍之諭,庸托笠轂之權,眷玆南溟大鎭,實是東國巨防豹纛開細柳之營,管轄諸路,鯨波接扶桑之域,來往一帆,時久升平,縱有晏海波之幸,任重節制,宜取備陰雨之圖,惟卿,帶礪故家,鞱鈐宿望,有恂恂能讓之意,古將遺風,無赫赫求譽之心,儒素本色,屢典邑閫茂績旣著於通材,頻置承宣,恩念常紆於近密,惟前日歷試者久,故此時委任也專,玆授卿以三道統制使兼慶尙右道水軍節度使,卿其祗服寵諭勉恢良猷,紀律賞罰之嚴明,無失若虎在山之勢,器械臺隍之修治,俾有如馬使船之譽,陋習革鞭靴之供,勿循效嚬之套,弊政緣漁鹽之稅,宜思息肩之方,自餘稟裁,厥有典憲。於戲,益勵受脤之志,無孤簡心之恩,閑山之壁壘遙瞻,寧忘壬癸之宿恥,海嶠之氣祲永霽,庶寬乙丙之深憂,故玆敎示,想宜知悉。知製敎李龜雲製進
癸丑五月初一日卯時,上御誠正閣。輪對官入侍時,左副承旨洪仁浩,同副承旨兪漢寧,假注書申龜朝,記注官安經心·金良倜,社稷令崔逵翰,東學訓導禹錫龜,宗簿主簿南景龍,漢城主簿鄭時養,長興奉事徐在修,以次進伏訖。上命仁浩書傳敎曰,觀此玉堂魚用謙辭疏,向來査事自明之說,頗近理,無論若此若彼,固微瑣不足更煩,而亦不可置之䵝昧之科,道査與疏語之相左委折,卽令道臣査考狀聞事,分付。上曰,輪對官進前,逵翰奏職姓名訖。仁浩俾奏職掌。逵翰曰,奉審神室,灑掃壇壝,仁浩俾奏所懷。逵翰曰,所懷則無之。命退,錫龜奏職·姓名訖。仁浩俾奏職掌。錫龜曰,所掌是訓導也,仁浩俾奏所懷。錫龜曰,所懷則無之。命退,景龍參職姓名訖,仁浩俾奏職掌。景龍曰,曝灑譜閣,仁浩俾奏所懷,景龍曰,所懷則無之。命退,時養奏職姓名訖,仁浩俾奏職掌。時養曰,兵禮房色矣。仁浩俾奏所懷。時養曰,所懷則無之。命退,在修奏職姓名訖。仁浩俾奏職掌。在修曰,紙色矣。仁浩俾奏遺在。在修曰,供上草注紙三百一卷三張,油芚六百二十六番二張,下品搗鍊草紙四十二卷十二張,厚白紙九百三十九卷十張,豐儲倉時遺在楮常注紙二千六百八十四卷一張,下品搗鍊紙三百七十三卷六張,上品搗鍊紙二十卷六張,搗鍊楮注紙一百十四卷十五張,仁浩俾奏所懷。在修曰,所懷則無之。命退,承史以次退出。
癸丑五月初一日戌時,上御重熙堂。右副承旨入侍時,右副承旨南公轍,假注書鄭文始,記注官安經心·金良倜,以次進伏訖。上命公轍讀公事,書判付訖。仍命退,承史以次退出。
上在昌德宮。停常參·經筵。
金履成啓曰,大司憲趙瑍,掌令金晦彬,持平崔鎭夏,牌招啓事未下,執義·掌令一員,持平一員未差,監察茶時之意,敢啓。傳曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
金履成啓曰,新除授同副承旨金翰東,時在慶尙道安東地,斯速乘馹上來事下諭,何如?傳曰,允。
洪明浩啓曰,新除授右承旨李家煥,今日不爲仕進,卽爲牌招察任,何如?傳曰,許遞。前望單子入之,待下批,牌招察任。
承旨前望單子入之,申光履落點。
金履成啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。
傳于洪明浩曰,都承旨左承旨入侍。
傳于金履成曰,吏曹判書入侍。
金履成啓曰,掌令吳翰源,持平洪時溥禁推事,命下矣。依定式,遞差傳旨捧入之意,敢啓。傳曰,知道。
傳于洪明浩曰,吏房承旨入侍,吏曹三堂上同爲入侍。
傳于林濟遠曰,副校理兪漢寓入侍。
南公轍啓曰,玉堂上下番俱空,已至多日,事甚未安。未差之代,今日政差出,待下批卽爲牌招,以爲推移入直之地,何如?傳曰,允。
金履成啓曰,合辭方張之時,諫院無詣臺之員,事甚未安。今日政,新除授大司諫待下批,卽爲牌招,何如?傳曰,允。
有政。吏批,判書徐有防,參判李在學,參議李勉膺,行左承旨申光履進。以李敬五爲大司諫,宋煥箕爲執義,李羽逵爲掌令,金遇國爲持平,魚用謙爲副校理,高宅謙爲修撰,李羽晉爲司成,洪秉臣爲吏曹佐郞,朴吉源爲兵曹正郞,宋繼相爲章陵令,李義和爲惠陵令,任希默爲獻陵令,金成鎭爲禁府都事,金箕衡爲引儀,洪秉德爲禮賓主簿,李趾光爲臨陂縣令,徐有器爲務安縣監,朴應煥爲眞寶縣監,趙重鎭爲抱川縣監,李顯紀爲輸城察訪,權聖應爲金泉察訪,金謙柱爲戶曹佐郞,成光默爲軍資判官,尹欽烈爲漆原縣監,刑曹參判李書九,戶曹參議尹行頣,仍任事承傳,大司成徐榮輔,還付事承傳,鍾城府使李義駿,熊川縣監趙弘鎭,比安縣監兪漢寓,除授事承傳,鍾城府使李義駿,加資事承傳。
兵批,有政。判書金文淳,參判李集斗,參議李身晦病,參知林道浩入直進,左副承旨金履成進。副護軍徐有秉·李東善·金輔明·吳翰源,副司直徐邁修·權以綱·洪仁浩·兪漢寧·李壽咸·李龜雲,副司果李宗燮·魚用謙·金祖淳·申宅權·李復鉉·朴壽寧·姜善鎭·閔琇·金獻祚·趙亨逵,竝單付。明月萬戶高漢祿,仍任事承傳。
傳于金履成曰,鍾城府使入侍。
以大司諫李敬五,牌不進罷職傳旨,傳于金履成曰,只推。
以副校理魚用謙牌不進罷職傳旨,傳于金履成曰,只推。
以吳翰源囚單子,傳于金履成曰,分揀放送。
洪明浩,以吏曹言啓曰,今此各陵·宮·園·墓端午祭,獻官執事,除老病公故外,無以分排,依近例,刑宮及司饔院官員,通融塡差之意,敢啓。傳曰,知道。
洪明浩,以吏曹言啓曰,今此穆陵端午祭獻官,前承旨洪義榮塡差矣。時無職名,令該曹口傳付軍職,何如?傳曰,允。
兵批,有口傳政,副司直洪義榮單付。
申光履,以兵曹言啓曰,南行部將尹鉉東,未滿十朔,依前例,成才間,姑爲停試之意,敢啓。傳曰,知道。
申光履,以兵曹言啓曰,今五月初二日,各廳堂下武臣,去四月朔試射退試時,都摠府經歷鄭潤玉·李宗爀,都事吳顯忠,宣傳官洪章煥,訓鍊院主簿金宗喆,武臣兼宣傳官白翼鎭·鄭治臣,部將李宗蕃等,俱未滿四中,依定式,各決棍十度,訓鍊院主簿南志彧·李雨龍,武臣兼宣傳官李彦炲等,柳葉箭二中,騎芻一中,而以矢數計之,則雖未滿四中,騎芻例有倍劃之規,竝依此例,勿爲決棍,訓鍊院僉正柳光命·金志和,主簿許根,部將趙思貞等,無分,依例汰去,至於實病之類及呈辭受由人等,退試次,姑爲懸頉以入之意,敢啓。傳曰,知道。許根,卄年錮身,何暇習射乎?勿汰,成才間,除射,可也。
申光履,以訓鍊都監言啓曰,本局哨官安思默,身病甚重,勢難察任,改差,何如?傳曰,允。
申光履,以義禁府言啓曰,全州前判官趙翼鉉,拿問重勘事,傳旨啓下矣。趙翼鉉時在任所云,發遣府羅將,拿來,何如?傳曰,允。
持平崔鎭夏啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭竢當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相連,逆節世襲,平日怨國懟君之心,弸結于中,愈往而愈肆者也。且其子凶疏之構成也。敢曰,在家不知,其子悖說之噴出也。亦是自有所受,則此賊父子,窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。
刑曹啓目,粘連茂長等邑,殺獄罪人李惡奉等,殺獄體重,臣曹不敢擅便,上裁敎是白乎旀,切隣招中,杓東之父,誤以德孫之父書塡者,事涉不審,當該道臣,推考,何如?判付啓,茂長李惡奉段,目捉奸證於奸所,枕打犯者,至於致命,豈可以奸婦之逃避,不卽傅生,況逃者旣斃云乎?迄今滯獄,至請稟處,殊非年前定式之意,道臣推考,惡奉卽放爲旀,扶安朴召史段,渠夫季秋之死,無論死於笞死於病,斗一,可謂季秋之牛角是如乎,因笞添病,斗一之故也。病中被笞,斗一之故也。若無斗一,渠夫不死,爲朴召史者,偏性所在,痛夫非命,爲此唐突復雪之擧,此而償命,未知爲當,妻之於夫,子女之於父母,等是三綱,其子見其父被敺,其子敺其人致死者減律,卽亦法文中明據也。況朴召史之夫,不特傷重,又況分明致死者乎。道臣之捨却的當之比例,而不能登時卽決,看作疑心之案,欲請有司之稟讞者,殊非按法之體,當該道臣,從重推考,初覆檢官等,實因懸錄之相左,近皆闊狹,意蓋有在兺除良,更考原案,別無應覈不覈之端,而古阜倅結語事情,尤甚明白,拿處安徐。朴召史乙良,參酌決放事,分付爲旀,羅州李鳳運段,兄弟之爭死,可見秉彝之不泯,一獄兩犯,多從疑輕。況推官曰,可恕。道伯曰,難決。今雖依卿言,更令行査,惟其正犯之難別於伯仲,必當依舊。是豈曰殺曰宥之義乎?於是乎三尺與五倫,自有參五輕重之端,鳳運乙良,減死定配爲旀,扶安朴杓東段,傷痕雖然,因痛爲疑,道啓曹讞,僉議詢同,於此豈有別見,與道臣問備事,依回啓施行爲良如敎。
刑曹啓目,粘連南平等邑殺獄罪人羅萬八等,獄體至重,臣曹不敢擅便,上裁,何如?判付啓,南平羅萬八,古阜私奴元昌,泰仁金者斤老味等段,依回啓施行爲旀,茂朱張右昌段,聞被奸之說,洩勒奸之忿,血性所在,常情固然兺除良,渠妻自證,厥漢無辭,何異於奸所捉捕。且況受敎,昭載金石,右昌身乙,令道臣參考似此罪同之囚酌處之例,勘放後狀聞事,分付爲良如敎。
林濟遠疏曰,伏以,臣猥以譾劣,偏被渥恩,一分自效,惟以筋力爲禮,趨走爲恭,前後除命,如非以罪而去,則亦不敢爲蘄免之計,此聖明之所俯燭也。臣自十餘日前,一塊頑痰,緊着腸肚,坐起失便,呼吸不順,內治外攻,有劇無歇,將有成腫之漸,日昨待罪於本院也。不能循例仕進,至蒙恩遞者,誠以實病之難强故也。曾未數日,復叨宿趼,只爲一謝而出,初非仍冒之計,而越添於承牌之路,層加於持被之夜,毒氣漸肆,痛勢倍苦,實無以周旋殿陛,出入筵席,伏況職在禮房,節享當前,顧以醜陋之證,勉趨齋虔之地者,尤有所未安者,敢將疾痛之呼,冒瀆崇嚴之聽。伏乞聖慈,俯垂矜諒,速賜遞免,千萬幸甚,臣於近日事,竊不勝區區憂愛之忱,而向者聯疏,急於目下處義,草草副急,辭不達意,今若煩瀆是懼,泯默而止,則是負聖明也,負臣心也。臣何敢終無一言乎?噫,聖人之德,貴在中和,偏與倚,非中也,過不及,非中也。一有所偏,或不中理,問學之工,必從徧處着工者,此實理也。惟我殿下,聖學高明,獨觀萬理,大中至正之治,孰不欽誦,而向者許多中批,又何爲而萬萬過中也?疎通固爲美政,而隄防最關大義,車輪鳥翼,不容一一於隄防,則人情有壅閼之歎,一於疎通,則世道有潰決之憂,必也順其性如夏禹之導九,遏其瀾如韓愈之障百然後,方可異塗而同歸,竝行而不悖,一或不然,古人所謂涓涓不已,將成江河者,豈不憂之甚耶?十數年來,亂逆層出,親切之地,釁累不輕,附麗之場,指目有素,嚴隄峻防,不得不爲大煞義理,而亦或有輕重失序,虛實相蒙之弊,乃殿下必欲疏以通之者,亦必以不必然而然者,不可無甄別,故也。而其或防之也錯以私意,通之也背於公義,則掌一時銓選之任者,誠有罪矣。疎通二字,遂不免褊重於大聖人方寸之中,有如居簡之多一簡字,至有此無前之過擧,臣竊惜之,可疏者疏之,可通而通之,是所謂疎通之得其道者,名以廢枳者,不問所犯之淺深,所坐之緊歇,一例畀之以淸官顯職,除目聯翩,人鬼雜糅,甄錄之間,不設界限,疏蕩之際,太沒分數,大防一壞,駭波四決,方來之憂,若涉無津,雖有副手梢工,恐無以善其後,言念及此,中夜繞壁,夫置蛇龍於平陸之中,容鬼魅於日月之下,凶徒逆孼,擧皆生心,忠臣義士,無所藉手,遂以此,爲和氣致祥之本者,臣未之或聞也。臣之此言,亦非敢謂疎通之不可也。又非必謂特除中人之皆不合於疎通也。銓注之事則有司存,其所以上答聖心,下循物議者,亦必有裁量分限,疏滯導鬱之政,庶可以漸次收效,而政眼纔播於四方,詞頭繼降於一夕,遂使極疲軟沒省覺之一承宣,獨任其出納之責,下諭不由臺廳,抹啓直自政院,彼固不足責,而獨不貽累於聖朝之擧措耶?又於日前添書之批下也。預擬不測之罪,以待敢言之人,文蔭無所分別,聽聞尤益駭惑,非所望於聖明者也。疎通大關政令,不自有適中之理,當然之則,而必要做成此事,未免偏了一邊,此臣之深憂過慮,惟及於聖人本源之地,或恐有英氣害事之歎也。臣之平說事理,泛論施措,非敢或忽於隄防而然也。甄錄之政,一失其當,則殿下所以積費思量,僅就頭緖者,抑恐終歸於一番過擧而已。誠願殿下,益懋中正之工,深軫義理所關,于以平物情而靖世道焉,臣不任云云。答曰,省疏具悉。疏語往往有其然者,却勝近來斷爛諸本,當留意,卿其勿辭,調理行公。
癸丑五月初二日辰時,上御誠正閣。都承旨·右副承旨入侍時,行都承旨洪明浩,行右承旨林濟遠,假注書鄭文始,記注官安經心·金良倜,副校理兪漢㝢,以次進伏訖。上曰,左副承旨入侍。賤臣承命出,與左副承旨金履成,偕入進伏。上敎漢㝢曰,中批無異新除,則焉敢引義乎?仍命濟遠,書傳敎曰,副校理兪漢㝢今旣登筵,便已出仕,而肅單之終始逡巡,年少新進處義,容或似然,先試小縣,俾習吏事,以爲來頭進身之節拍,不害爲念舊家之義,比安縣監除授,當日辭朝,時任縣監,遞付京職,命漢㝢先退。又命書傳敎曰,政官牌招開政,凡事不始則已,旣始之,寧或放過,以致不承權輿之歎乎?文武紅靑籤,幾皆擬望而除官,至於蔭官,則不識其枳者,爲幾何?日前始令該房,抄錄啓聞矣。觀其書入,比之所料,猶不知太夥,然若欲次次收錄,可以告完於一二朔,莫云時仕之反被坐停,此等之事,若不登時句當,決知無就緖之效,以此申明,嚴飭銓曹,俗稱都政,爲銓官之苽限,而今之銓堂,若以蔭官收用爲界,則鞶褫之懇,亦豈必一向靳將,竝以此意知悉。濟遠曰,疎通一款,固知出於聖德,而旣無界限,不分輕重,有關隄防,此是群下不能無憾者也。上曰,卿等盡言之,雖終日仰陳,予以物來順應之道待之,亦足爲消日之資矣。予以取譬之言,諭之可乎?天道一雨一暘,各適其宜,則非不好也。時有極備極無之患,此亦天理不得不然也。今此疎通,雖云大沛,猶不至懷襄之慮,大抵娚妹姻婭,各有親疏,而一竝歸之於防塞之科,此豈成說乎?到今不如是,豈可謂體先朝平蕩之本心乎?年前事端層生,不可以點點之水,能救燎原之火故,干戚之舞,亦不能用,今則異於此時。且以李健源·吳翼煥事言之,健源之罪,雖是應坐之人,旣非伏法之親,翼煥之疏,可謂至妖之言,不可與同中國,而近十年廢居,今幾足懲,李晴事,旣不能的知其然,則何可永塞,劇逆之四寸,至有分其子者亦爲除職,此亦異於伏法之逆也。白徒之除仕,亦有意焉。蓋我朝逆賊,多是言語之罪,而至於在簡之發凶言也。至親之參坐預聞,亦不可的料故也。此銓官,出入近密之人,適當此事,固知其爲難,而丁範祖輩之紛聒,予亦談笑處之,不欲深斥也。履成曰,臣於疎通事,欽仰聖德之不暇,而政目一出,還不覺膽戰矣。上曰,适賊之反也,軍兵變着胡服,欲眩人目,而其時見之者,初則瞠然生怯,再見三見,不以爲怪,近日政目間人名,驟見之故,今云膽戰,而漸漸耳目習熟,則其中,安知無相與親密而相信者乎?今使風俗,寬緩不迫,以矯其弊,則此可爲祈永導和之本意。仍命書公事判付訖。承史以次退出。
癸丑五月初二日辰時,上御重熙堂。右副承旨入侍時,右副承旨南公轍,假注書鄭文始,記注官安經心·金良倜,一提學鄭民始,吏曹判書徐有防,以次進伏訖。上命公轍,書傳敎曰,滿瓜守令及京職六品,今日政差出,九考九上之代,京職滿瓜區處之類,先付司果,待書入人,盡爲收用後,次次調用。今日政先爲差代,無論文武窠,皆以蔭官書入之類差擬事,分付銓曹。又命書傳敎曰,今聞吏判言,明月萬戶洪時溥,老母年近八十,病亦沈篤云。昨日處分,雖出激勵之意,旣聞之,其在孝理之政,不可勒令涉海,以不敍,更捧傳旨,前萬戶仍任事,分付。仍命退,諸臣以次退出。
癸丑五月初二日辰時,上御誠正閣。左承旨·鍾城府使入侍時,行左承旨申光履,假注書申龜朝,記注官安經心·金良倜,鍾城府使李義駿,以次進伏訖。上命義駿奏職·姓名訖。上曰,曾經宮僚矣。尙記之否?義駿曰,臣之項踵毛髮,皆是聖恩,臣非木石,豈不知感乎?上曰,該洽之工,近復,何如?義駿曰,神精銷亡,舊學都忘之矣。上曰,鍾城路雖遠,水土淸涼,下去好過也。命先退。光履進伏曰,有所懷,敢此仰達。日昨四承宣斥逐之命,萬萬過中,還收伏望。上曰,當留意,雖日事煩聒,徒勞無益,言者亦不罪之,只付物來順應而已。光履曰,近日疎通之敎,亶出於導迎和氣之聖德,孰不欽仰,而隄防則從此壞矣,豈不可悶乎?上曰,導迎和氣,比予苦心,猶屬第二件事耳。命退,承史以次退出。
癸丑五月初二日未時,上御誠正閣。都承旨·吏曹三堂入侍時,行都承旨洪明浩,假注書申龜朝,記注官安經心·金良倜,吏曹判書徐有防,參判李在學,參議李冕膺,以次進伏訖。上曰,以疎通事,銓官一邊席藁,一邊聯疏擧措,誠顚倒然今番事,三堂皆悉心對揚,甚可幸也。蔭官枳廢者,今皆錄啓,若能盡數檢擬,至於了當,則雖翌日,卽呈初度呈辭,可也。予當曲諒矣。有防等曰,日昨前望點下者,若非劇逆至親,皆是舅甥男妹,隄防從此蕩然,臣等祗緣嚴畏,不敢出一言,而今此疎通中,干連甚重者,臣等義不敢檢擬,雖可通者,若不量人器而混同收錄,則有乖銓衡之方,疎通中,亦當有激揚之道矣。上曰,此則然矣。披示身犯秩而敎曰,李琇,誰也?冕膺曰,瑮賊之六寸親也。上曰,瑮之爲逆,極其誕妄,如許璽·許瑛,其六寸親,有何釁累?冕膺曰,不然矣。瑮則關係重矣。上曰,沈瑨,何故枳塞?有防曰,似是尙喆之姻親故也。上曰,過矣。渠苦聞此言,則必當稱冤,瑨之爲人,頗瞭然,予則知其可堪任矣。上曰,尹應烈亦爲逆耶?有防曰,旣有其兄承烈事則難矣。上曰,宋益休,誰也?有防曰,樂休之弟也,不可論矣。上曰,權聖應,誰也?有防曰,泰淵之切姻也。上曰,泰淵姻屬,何必枳之?上曰,如趙長鎭者,當在無故秩,而至於趙來鎭,尤不可枳,其時事,有關於禧賊,到今奬用之不暇。第以春相入城時,有所辭說,至今廢痼,豈非過乎?此則調用,可也。上曰,黃櫽,誰也?有防曰,瑮之切姻也,此亦難矣。而至於韓泰裕·李義敎·洪秉德·宋繼相·金鼎鎭·朴應煥·徐有悌·金重行·任希默諸人,臣等方欲次第收錄矣。上曰,區別有故無故秩,次次收用,而若使此中人,有入於無故秩,雖終身未霑一秩,在渠豈不光鮮乎?有防等曰,聖敎誠然矣。上曰,李東實,誰也?有防曰,東馨之弟矣。上曰,東馨旣收錄,則在弟何論?有防曰,東馨之啓尙在,則添書點下,已涉過中,況論其弟乎?上曰,啓辭尙存乎?在學曰,插入時偉啓中,至今連啓矣。上曰,此則易矣。招來李壽咸秣去,則何難之有?壽咸事,萬萬駭然。渠敢爻周臺諫啓辭,又自擅出禁扃,天下寧有是耶?有防等曰,臣等亦不勝駭怪矣。上披示參下秩曰,趙學敏,誰也?有防曰,德常之子也。亦難擧論矣。至徐澈修,上曰,本事未出場矣。至閔致和,上曰,爲人駭怪矣。上命明浩曰,可疏者打點,而書付院壁,盡爲收殺,然後始許呈辭,可也。命退,諸臣以次退出。
上在昌德宮。停常參·經筵。
藥房提調李,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申光履啓曰,御營廳將官來言,今日本廳軍兵,日次私習云矣,敢啓。傳曰,知道。
申光履啓曰,禁義營將官來言,今日本營軍兵,日次私習云矣,敢啓。傳曰,知道。
傳于洪明浩曰,都承旨入侍。
傳于洪仁浩曰,左副承旨入侍。
承旨前望單子入之,洪仁浩·李喆模落點。
傳于申光履曰,未下直守令,皆令不多日內辭朝。
傳于南公轍曰,同副承旨入侍。
洪明浩,以吏曹言啓曰,今此宗廟各陵宮園墓端午祭祭官中,時無職名人員,令該曹口傳付軍職,何如?傳曰,允。
兵批,有口傳政,副司直李文會單付。
申光履,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
癸丑五月初三日卯時,上御誠正閣。都承旨·左副承旨入侍時,行都承旨洪明浩,左副承旨金履成,假注書鄭文始,記注官安經心·金良倜,以次進伏訖。上命履成書榻敎曰,右承旨同副承旨許遞。又命書傳敎曰,今因頒箑捧擧案見之,玉堂金觀柱之尙懸在外,極爲駭然。龍宮縣監除授,當日辭朝,如未上來,催促赴任,時任縣監,遞付京職。又命書傳敎曰,承旨房望仍,右副爲禮房。明浩曰,今此端午節享,傳香在明,而禮房承旨林濟遠,陳疏受由,由限未過矣。莫重傳香,不可無該房,何以爲之乎?上曰,與在外承旨許遞,前望單子入之,待下批,牌招齋宿,可也。明浩曰,同罪未敍人,隨卽提稟事,曾有定式矣。前承旨洪仁浩,旣已蒙敍除職,而前承旨權裕,係是同罪之人故,敢此仰達矣。上曰,敍用,可也。出擧條仍命退,承史以次退出。
上在昌德宮。停常參·經筵。
李喆模啓曰,景慕宮夏享大祭,獻官李在學·李冕膺,時無職名,令該曹口傳付軍職,何如?傳曰,允。
傳于洪明浩曰,都承旨入侍。
傳于洪明浩曰,傳香承旨入侍。
傳于李喆模曰,都承旨·禮房承旨,分詣宗廟·永禧殿·景慕宮,奉審摘奸,各宮廟,一體奉審摘奸以來。
傳于申光履曰,左承旨入侍。
傳于南公轍曰,同副承旨入侍。
兵批,有口傳政,副司直李在學·李冕膺,竝單付。
傳于李喆模曰,明日當由逌瞻門,展拜景慕宮,仍行夏享大祭,省牲省器,該房知悉。
傳于李喆模曰,明日出宮門路,以協陽門爲之。
假注書金景煥差祭,代以韓永建爲事變假注書。
申光履啓曰,事變假注書韓永建,時無職名,令該曹,依例付軍職,冠帶常仕,何如?傳曰,允。
兵曹口傳政事,行副司直徐有防。
傳于李喆模曰,今則可以甄錄者,幾皆甄復,自此規模庶定,日前院啓之下語,何可深看,放逐諸承宣,特爲蕩滌。
傳于洪明浩曰,政官牌招開政。
傳于洪明浩曰,吏曹判書·參判·參議前望單子入之,待下批,牌招察任。
吏曹堂上前望單子入之,判書李秉鼎,參判丁範祖,參議李勉兢落點。
以吏曹判書李秉鼎,參判丁範祖牌不進推考傳旨,傳于洪明浩曰,更爲牌招。
洪明浩,以吏曹言啓曰,工曹正郞閔垠呈狀內,矣身素患痰癖之症,挾感添劇,委頓床席,時月之內,萬無起動之望云。身病旣如是,則不可强令察任,今姑改差,何如?傳曰,允。
李喆模,以弘文館言啓曰,本館上番闕直,事甚未安。今日政,新除授玉堂,待下批,仍卽牌招入直,何如?傳曰,允。
有政。吏批,判書徐有防,參判李在學,參議李勉膺,行都承旨洪明浩進。以趙錫晦爲掌令,申大尹爲校理,李心傳爲兵曹佐郞,韓泰裕爲省峴察訪,李憲泰爲昌樂察訪,金鼎鎭爲魚川察訪,盧橙爲平安都事,牟達謙爲黃海都事,黃櫽爲工曹正郞,李義敎爲獻陵令,林淵浩爲宗簿直長,任尙濂爲司宰直長,元在明爲景慕宮直長,崔擎柱爲旌義縣監,學生金厚孫,贈左承旨·司饔副提調例兼贈職事,承傳。
再政。以文躍淵爲典籍,金洛一爲禮曹佐郞,金東鎭爲肇慶廟令,李東宲爲濟用主簿,金重行爲幽谷察訪,李昇洙爲昌樂察訪,李宗恢爲義盈奉事,鄭持容爲司饔奉事,梁好仁爲禁府都事。
三政。以柳誨爲翼陵令,尹寅國爲莊陵令,趙時衡爲元陵參奉,洪良猷爲溫陵參奉,李仁浩爲昭寧園守奉官,李有幹爲耆老所守直官。
四政。耆老所守直官李有幹,順康園守奉官金裕己相換,禁府都事梁好仁,司饔奉事鄭持容相換。
有政。兵批,判書金文淳進,參判李集斗,參議李身晦病不進,參知林道浩入直進,右副承旨李喆模進。以李道善·李喆懋爲訓鍊僉正,權師萬爲部將,同知單崔雲羽,慶尙左水虞候金昊吉,今加折衝,副護軍李周顯,副司直林濟遠·金翰東·尹弘烈·權裕·鄭繼忠,副司果金熙采,具忠元·朴右源·李鍾淑·金致正·李元八·李果·李正模,副司正韓永建,竝單付。
以校理申大尹牌不進罷職傳旨,傳于李喆模曰,只推。
傳于李喆模曰,發遣吏郞,諸執事淸齋與否,摘奸以來。
以江原監司申耆狀啓,杆城郡流民還接事,判付啓,以癸卯加摠,至於二百十戶之多云,招徠可喜,誠勤聚散,固知無常,若不別般撫摩,期於着根而後已,則前此申申懃懃之本意,何以下究乎?道伯,以前令尹爲模,本邑倅,以舊太守爲柯柄,竭心孜孜,俾有煥然之實效事,嚴飭分付爲旀。昨見北伯狀聞,思之,永興山四社之還接,亦如關東之杆城多,須限年蠲役之擧,而亦惟在於道伯·邑宰之不注照察,亦依關東例,以其還接實數,修上成冊事,分付爲旀。關西之江界,何以就緖乎?亦依兩道例爲之事,一體分付爲良如敎。
洪明浩,以吏曹言啓曰,獻陵令任希默,以未經五品人,檢擬於五品職,至蒙天點,蔭官之陞品復職,法不得爲之,臣等矇未照察之失,不勝惶恐,而原望筒勿施,何如?傳曰,允。待後窠調用。
申光履,以壯勇營言啓曰,本營將校射會時,連五巡全布人,依節目,別單書入之意,敢啓。傳曰,連五巡之外,四十九矢得中,加資,捧傳旨,可也。
申光履,以一所巡廳言啓曰,去夜初更五點量,犯夜人武藝別監金景漢執捉,何以爲之?敢啓。傳曰,係是因公幹出入,分揀,可也。
癸丑五月初四日卯時,上御誠正閣。都承旨·左承旨·傳香承旨入侍時,行都承旨洪明浩,行左承旨申光履,傳香承旨李喆模,假注書申龜朝,記注官安經心·金良倜,以次進伏訖。上曰,左副承旨入侍。出榻敎上曰,端午祭享隔宵,而日氣頗熱,宗廟·永禧殿·景慕宮諸獻官處,虔誠齋沐,小心過行之意,都承旨出去面飭,可也。仁浩曰,牙山縣監尹光心肅拜單子入啓之後,不卽入來,事甚未安。推考警責,原單子勿施,何如?上曰,依爲之。出擧條政官牌招開政事。出榻敎上命書榻敎曰,兵曹佐郞朴蓍壽改差,今番付典藉人擬入,其代,陵令中差出,昌樂察訪金致正,仕滿不遠,先付司果,蔭官中差代。上曰,左承旨年幾何?光履曰,犬馬之齒,今爲六十七矣。上曰,今番江原道及第申光和,爲幾寸乎?光履曰,於臣,爲十寸親,而大宗家耳。上曰,十室之邑,必有忠信,江原雖小道,文才甚多,不可忽矣。命退,承史以次退出。
癸丑五月初四日卯時,上御重熙堂。同副承旨入侍時,同副承旨南公轍,假注書鄭文始,記注官安經心·金良倜,以次進伏訖。上命公轍書榻敎曰,吏曹判書入侍,經心承命出傳,與吏曹判書徐有防,偕入進伏。上命公轍書傳敎曰,吏堂有入侍之命,而今聞承宣言,聯名辭疏到院云。雖未詳知,亦可領會,今番甄復之類,無非拔例對揚,況蔭官諸人則先令該房抄出。又命三堂登筵,除非無故久屈者,特使承宣執筆,加點名上,書付院壁,一一收錄然後,銓堂許捧辭單,俾伸處義,則加點之人,勢當次第檢擬,今此辭疏,殊無所據,雖因齋日而退却云,而此後嚴禁,切勿呼望,吏曹諸堂推考,申飭開政。有防曰,宗簿直長李鍾淑,仕滿之後,遭故作散,伊後甄復,自當出六,而一經筵稟,方可陞擬,司宰直長朴右源,景慕宮直長具忠元,俱有不得行公之端,供上番次,自多掣礙故,自臣曹,方欲啓遞,而適因言端,敢此仰達矣。上曰,一則聞是二十年積仕,一則聞幾仕滿云,虛司果區處,今日政,差代,可也。出擧條有防曰,外閣,方有經書印役,不可無監董之人,而魚川察訪李果,素嫺於文字校正之事,今姑內移,先付司果,使之着實擧行,待實職窠,調用,何如?上曰,依爲之。出擧條仍命退,諸臣以次退出。
上在昌德宮。停常參·經筵。
上詣景慕宮。入齋室後,內閣·政院·玉堂·藥房口傳問安。答曰,知道。
展拜罷,省牲省器罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
申光履啓曰,備邊司郞廳來言,今日賓廳日次,而景慕宮夏享大祭齋戒相値,不得來會云矣,敢啓。傳曰,知道。
申光履啓曰,禁衛營將官來言,今日本營軍兵,日次私習云矣,敢啓。傳曰,知道。
申光履啓曰,御營〈廳〉將官來言,今日本廳軍兵,日次私習云矣,敢啓。傳曰,知道。
傳于南公轍曰,同副承旨入侍。
洪仁浩啓曰,未下直守令,皆令不多日內辭朝事,命下矣。河東府使李喜大,固城縣令鄭宅昌,求禮縣監洪浩源,旌義縣監崔擎柱,兩司俱未署經,除在外外,未肅拜呈告人員,竝卽牌招,以爲署經之地,何如?傳曰,允。
傳于洪仁浩曰,左副承旨爲戶房。
洪仁浩啓曰,大司憲趙瑍,持平金遇國,大司諫李敬五,正言金箕象·崔守魯,牌不進推考傳旨及罷職傳旨,今方捧入,而執義宋煥箕,掌令李羽逵·趙錫晦,司諫高廷憲,俱在外,憲府則只有持平崔鎭夏,大司憲趙瑍,更爲牌招,諫院則只有獻納柳協基,無以備員署經,何以爲之?敢稟。傳曰,違牌諸臺,許遞。今日政差出,待下批牌招。
洪仁浩啓曰,吏曹判書李秉鼎,參判丁範祖牌不進推考傳旨,今方捧入,而開政命下之後,如是違牌,不卽擧行,事甚未安。判書參判,更卽牌招,何如?傳曰,允。
洪仁浩啓曰,吏曹判書李秉鼎,參判丁範祖,再牌不進推考傳旨,今方捧入,而開政命下之後,如是違牌,不卽擧行,誠極未安,所當更請牌招,而係是一日三牌,何以爲之?敢稟。傳曰,更爲牌招。
洪仁浩啓曰,吏曹判書李秉鼎,參判丁範祖,三牌不進推考傳旨,今方捧入,而開政命下之後,連事違召,終不擧行,誠極未安。所當更請牌招,而係是一日四牌,何以爲之?敢稟。傳曰,無端四牌,太無可據,從重推考,判書係是初除,其辭疏,如已到院,卽爲捧入,待下批,與參判,更卽牌招開政。
洪明浩,以吏曹言啓曰,新除授漆原縣監尹欽烈呈狀內,矣身母,今年八十有七矣。法不當冒赴云,親年七十歲以上者,勿差三百里外遠邑守令,載在法典,依例改差,何如?傳曰,允。京職相換,可也。
李喆模,以弘文館言啓曰,本館上番連日闕直,事甚未安。今日政新除授玉堂,待下批,仍卽牌招,以爲入直之地,何如?傳曰,允。
有政。吏批,判書李秉鼎,參判丁範祖進,參議李勉兢在外,都承旨洪明浩進。以金尙集爲大司憲,尹尙東爲大司諫,趙恒鎭爲持平,朴宗正·沈鏗爲正言,鄭尙愚爲副校理,尹羽烈·李遇濟爲副修撰,鄭尙愚爲東學敎授,金命淳爲榮川郡守,任希默爲河陽縣監,漆原縣監尹欽烈,司圃別提金樂誨相換。
李喆模啓曰,兵批無緊窠,吏批無送西之人,無政事之意,敢啓。傳曰,知道。
洪仁浩啓曰,守令署經事,命下矣。憲府則旣已署經,而諫院則大司諫尹尙東,正言朴宗正·沈鏗牌不進推考傳旨及罷職傳旨,今方捧入,司諫高廷憲在外,只有獻納柳協基,無以備員署經,何以爲之?敢稟。傳曰,諫院除署經。
洪明浩,以司饔院都提調·提調意啓曰,本院奉事任尙濂,以蘇魚所監捉官,方在漁所,而昨日政,司宰監直長遷轉矣。其代,奉事申夔相下送,以爲竣事之地之意,敢啓。傳曰,知道。
申光履,以御營廳言啓曰,今五月初五日,景慕宮展拜時,依兵曹節目,集春營入直軍五十名,新營入直千摠申大觀,領赴于訓鍊都監都領陣,該入直哨官印時彦,率該哨標下軍七名仍直,東營入直軍三十名除出,入直把摠崔命健率領,宮大門外把守,而竝待標信出用,解嚴後,各還本處入直之意,敢啓。傳曰,知道。
吏曹判書李秉鼎疏曰,伏以今玆天官新命,何爲而及於臣哉?夫國之重任,惟銓衡文柄是已。半年之內,左兜右攬,隆眷洪渥,殆若獨偏於無狀賤臣者然,畸危之蹤,滿盈斯極,撫躬顧分,寧不凜然。此猶屬臣一己事,未知聖明,何取於臣,而誤恩稠疊,乃至此也。臣手奉華誥,震駴戰灼,五情遁爽,不能自定。噫,周官冢宰之職,尙矣無論,至若甄別流品,銓敍功能,世道之平陂,朝象之萃渙,亶係乎此,則其爲任也亦重矣。矧今大明中天,治化洋溢,雨露之降,不擇高卑,沙礦之微,咸歸陶鑄,當此時也,必得精白公平爲擧世所服者,畀以是任,然後上可以將順激揚,尊國勢於嵬蕩之域,下可以調劑彌綸,愜物情於取舍之際矣。如臣者,狂愚顚妄,百不猶人,屢叨佐貳,醜拙畢露,長之視亞,秩尤尊而任尤專,則其何可憑恃寵靈,冒昧承當,累則哲之明而招四方之譏乎?嗚呼,臣之得有今日,是誰之賜也?伏惟我殿下,愍臣孤立,憐臣信心,默運造化,曲加陶鎔,俾得以漸沐恩波,遂廁崇顯,臣方仰戴再造之渥,俯激一死之願,雖湯火而不辭,豈夷險之暇擇,邇來忝竊,罔非踰濫,而隨除輒膺,若無廉愧者,非敢謂一分可堪而然,竊自附身不自有之義,今又不損益之,據匪其所,前擔未缷,後負愈重,是無異鼓已摧之柂,而溯于激浪,策將蹶之馬,而加以萬勻,臭溺顚踣,可立而俟,臣身狼狽,固不足恤,而竟未免孤負隆委,僨誤國事,則雖以我聖上拯活生成之至仁大德,亦安得每每曲庇,以卒終始之澤哉?且臣於近日疎通一事,竊有所不勝憂愛者,惟我聖上,範鎔一世,大化恢蕩,覆燾如天地,鼓舞如雷霆,不大聲以色,而使陰厓枯荄,擧皆噓茁回蘇於仁風化日之中,臣雖萬萬愚迷,豈不知大聖人所作爲,寔出於咸囿竝育之盛德苦心,而第伏念疎通自疎通,隄防自隄防。記曰,以舊防爲無所用而壞之者,必有水敗,況新防未峻,舊隄隨決,浸浸有汎濫懷襄之慮者乎?臣之出位一言,實由斷斷寸腔,而誠未仰格,語又涉禁,兪音靳下,原疏留中,軍銜之付,不待送西,而騎堂無難擧行,外補之命,殆若微眚,而凶孼偏被恩數,至若劇賊同堂之親,混蒙添書,干犯至重之類,旣登銓疏,則義理之墜壞,人鬼雜糅,殆有甚於日前之比,此又臣慨惜徊徨,不敢爲進身之計者也。玆敢荐違召牌,瀝血哀籲,守在咫尺,懇由方寸。伏乞聖慈,特垂矜察,將臣新授職名,亟行鐫免,以重銓任,俾全微諒,千萬幸甚。臣無任云云。答曰,省疏具悉。此際此除,先欲自卿,責其對揚,勿辭行公。
癸丑五月初五日卯時,景慕宮擧動入侍時,行都承旨洪明浩,行左承旨申光履,右承旨金履成,左副承旨洪仁浩,右副承旨李喆模,同副承旨南公轍,假注書鄭文始·申龜朝,記注官安經心·金良倜,檢校直提學徐有防,以次隨詣,上具翼善冠·衮龍袍,乘輿出宣化門。喆模曰,今日動駕時,左通禮柳,不爲來待,至使假通禮擧行,其在事體,萬萬駭然。所當重勘,而本院請推之外,無他可施之罰,何以爲之?上曰,拿處,可也。出擧條由建陽門·弘化門,入逌瞻門,詣景慕宮,御齋室,改具冕服,近侍跪進圭,上執圭,就板位,南向立,行再拜禮,仍詣宮內,奉審訖,詣省牲器位,省牲省器,仍行隷儀訖,入齋室改具翼善冠·衮龍袍,命書傳敎曰,政官牌招開政,陞輿出逌瞻門,入弘化門,由明政門·永淸門,入交泰門還內,諸臣以次退出。
上在昌德宮。停常參·經筵。
申光履,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申光履啓曰,大司憲金尙集牌不進,執義宋煥箕,掌令李羽逵·趙錫晦俱在外,持平趙恒鎭·崔鎭夏呈辭,監察茶時之意,敢啓。傳曰,知道。
申光履啓曰,禁衛營將官來言,今日本營軍兵,日次私習云矣,敢啓。傳曰,知道。
申光履啓曰,御營廳將官來言,今日本廳軍兵,日次私習云矣,敢啓。傳曰,知道。
申光履啓曰,合辭方張之時,兩司無詣臺之員,事甚未安。除在外·傳旨未下外,未肅拜人員,竝卽牌招,何如?傳曰,允。
洪明浩啓曰,右承旨金履成,今日不爲仕進,卽爲牌招,何如?傳曰,聞有實病,許遞。前望單子入之。
承旨前望單子入之,李家煥落點。
傳于洪明浩曰,吏房承旨入侍。
傳于洪明浩曰,下直守令·察訪入侍。
傳于南公轍曰,同副承旨入侍。
以正言朴宗正·沈鏗牌不進罷職傳旨,傳于申光履曰,只推。
申光履啓曰,正言朴宗正·沈鏗,旣有只推之命,一體牌招,何如?傳曰,允。
以副修撰李遇濟牌不進罷職傳旨,傳于李喆模曰,只推。
以副校理鄭尙愚,副修撰宋民載,牌不進罷職傳旨,傳于李喆模曰,只推。
以左通禮柳,拿處傳旨,傳于李喆模曰,分揀,嚴飭供職。
以江原監司申耆啓本,罪人申載文物故事,傳于申光履曰,徒流案罪名爻周。
以平安監司李秉模狀啓,義州府尹李義直,除朝仕赴任事,有旨祗受事。
傳于洪明浩曰,今聞灣尹,亦云親年七十而外補,事本自別,況有弟二人,法典所載,亦不在應遞之科,而觀此狀辭,只言祗受,不言過營下,可知其遲滯,揆以國綱,萬萬駭然。名雖外補,無異行遣,如是申飭之後,若又遲滯,違制之律,焉敢辭也?嚴飭道伯,使之趲程赴任,着意於邊政民事。
吏曹,務安縣監韓泰裕,單付事承傳。
兵曹啓目,粘連慶尙道巨濟居文道平,拯活人命之數,未滿定式,令本道依前例米布題給,何如?啓。八箇人命之救活,豈比於五十石願納乎?何拘於常格,帖加成給,以示重民命之意爲良如敎。
洪明浩,以吏曹言啓曰,新除授戶曹正郞趙重瞻呈狀內,矣身,本非生進,郞署之職,不得冒據,斯速入啓遞改云矣。旣非生進,則三曹郞署,法不當仍置,依例改差,何如?傳曰,特敎書下,則參議猶可爲之,況正郞乎。雖以文武言之,除授之職,亦拘格例乎?此草記還給,捧納承旨推考,可也。
申光履,以義禁府言啓曰,慶尙監司鄭大容狀啓內,河陽前縣監柳秉均罪狀,令攸司稟處事啓下矣。柳秉均時在任所云,依例發遣府羅將拿來,何如?傳曰,允。
義禁府啓目,粘連,務安前縣監徐有器,抱川縣監趙重鎭,臨陂縣令李趾光等,傳旨內辭緣,泛稱遲晩,竝只刑推得情,何如?啓。徐有器段,分揀放送,京職收用爲旀,趙重鎭·李趾光等段,雖文臣之處義,久遠臺評,不必追說,況如渠蔭倅乎?付過放送,除朝辭,卽刻內,發送後,形止草記爲良如敎。
申光履,以義禁府言啓曰,時囚罪人徐有器·趙重鎭·李趾光等,原情公事判付內,徐有器分揀放送,趙重鎭·李趾光付過放送,除朝辭,卽刻內發送,形止草記事,命下矣。徐有器分揀放送,趙重鎭·李趾光等,以判付內辭意,各別嚴飭,卽爲發送城外之意,敢啓,傳曰,知道。
癸丑五月初六日卯時,上御誠正閣。左副承旨·下直守令,同爲入侍時,左副承旨洪仁浩,假注書申龜朝,記注官安經心·金良倜,豐川府使柳甲基,榮川郡守金命淳,河東府使李喜大,固城郡守黃宅昌,永平縣監李敬心,奉化縣監林遠,求禮縣監洪浩源,玄風縣監張錫周,河陽縣監任希默,漆原縣監金樂海,眞寶縣監朴應煥,濟州判官洪履祚,松羅察訪韓在中,金井察訪權聖應,利仁察訪李五鎭,輸城察訪李顯紀,召村察訪金鼎鎭,幽谷察訪金重行,省峴察訪韓泰裕,以次進伏訖。上曰,左承旨,右副承旨入侍。出榻敎上曰,下直守令,盡爲待令乎?仁浩曰,皆來待矣。上曰,未肅拜守令幾人乎?仁浩曰,李祉光·趙重鎭·徐有器矣。上曰,李祉光有何情勢乎?仁浩曰,年前入於柳畊疏,故不敢肅謝云矣。上曰,守令進前。柳甲基奏職·姓名訖。上曰,下去殫力也。金命淳奏姓名訖。上曰,曾經守令幾次乎?命淳曰,隄川·陜川,竝今新除爲三處矣。上曰,榮川,甫經瘡痍,凡事務爲殫竭,可也。李喜大奏姓名訖。上曰,下去殫力也。李敬心奏職·姓名訖。上曰,下去殫力也。鄭宅昌奏職·姓名訖。上曰,下去殫力也。林遠奏職姓名訖。上曰,下去殫力也。洪浩源奏職姓名訖。上曰,下去殫力也。張錫周奏職·姓名訖。上曰,下去殫力也。任希默奏職·姓名訖。上曰,下去殫力也。金樂海奏職·姓名訖。上曰,下去殫力也。朴應煥奏職姓名訖。上曰,守令幾次乎?應煥曰,曾經扶餘縣監一處矣。洪履祚奏職姓名訖。上曰,守令幾次乎?履祚曰,曾未經守令,而始除濟州判官矣。上曰,諸守令宣諭,可也。喆模宣諭訖,俾誦七事。上命守令先退,察訪進前,韓在中〈奏〉職·姓名訖。上曰,具陳履歷也。在中曰,初仕則吏文學官,出六,典牲主簿矣。權聖應奏職·姓名訖。上曰,年幾何?聖應曰,犬馬之齒,今爲六十五歲矣。上曰,守令幾次乎?聖應曰,延豐·交河矣。李五鎭·李顯紀·金鼎鎭·金重行,次第奏職·姓名訖,命先退,韓泰裕奏職·姓名訖。上曰,年幾何?泰裕曰,犬馬之齒,今爲七十矣。上曰,守令幾次乎?泰裕曰,聞慶·松禾矣。上命仁浩書傳敎曰,特敎之下,聞有未下直守令,極爲駭然。當該三邑守令,令該府拿問處之,其中務安縣監徐有器,尤涉無端,爲先改差,今日見省峴察訪韓泰裕,宜示念舊之意,乙未冬,遣史官傳諭也。孰不知本意?大臣附奏之辭,至今莊誦。況伊後給牒之傳敎,錄後之筵敎,不知者,尤必知之尤,況昨年此時煩聒也。指擧故相事,亦有申申者,爲故相之子者,今始混入於近日收錄之中,可謂久事,今適有窠,豈可以察訪下送,亦何拘年限乎?守令現窠,令該曹單付,使之辭朝,以其難言也。故尙無文跡,向於筮仕照擬,不以承傳懸錄,今則旣發言端,不可仍默,此意,銓曹知悉。故相家人,無論淸貫漫任,切勿拘礙,使朝家彰癉之政,快有區別,此乃爲前後義理隄防,賴而益明益嚴之意也。上曰,記念乃父之意,發於前後絲綸者,非止一再,汝必知之矣。今汝年限已過故,始除察訪矣。今又守令相換,汝須下去,邑務民事,殫竭爲之,可也。命先退。上曰,今於韓判府事事,昭釋如此者,必欲使麟漢逆節,尤爲彰著也,韓判府事則旣不知之,無足怪也。麟漢則知之,而如此世,豈有如許凶獰者乎?仁浩曰,湛滅云云。此指申應顯上疏矣。上曰,然矣。今番疎通後,易致覬覦之徒,乘間增氣,今日廷臣,若不領會,則必陷虛穽矣。命退,承史以次退出。
癸丑五月初六日辰時,上御重熙堂。吏房承旨入侍時,行都承旨洪明浩,假注書鄭文始,記注官安經心·金良倜,以次進伏訖。上命明浩書榻敎曰,新除授承旨牌招察任。又命書傳敎曰,旣有釐弊間勿爲移擬之命,則移擬館職,當該銓官推考,奉常前正李羽晉,仍任前職,蘇弊草記前,勿擬他職事,分付。仍命退,承史以次退出。
上在昌德宮。停常參·經筵。
申光履啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
申光履啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
傳于申光履曰,左承旨·左副承旨入侍。
傳于南公轍曰,同副承旨入侍。
以右承旨李家煥牌不進推考傳旨,傳于洪明浩曰,更爲牌招。
以正言朴宗正·沈鏗牌不進罷職傳旨,傳于申光履曰,只推。
傳于申光履曰,右承旨批下,更爲牌招。
以右承旨李家煥牌不進推考傳旨,傳于申光履曰,焉敢若此?牌去來勿施,申飭行公。
吏批有口傳政,獻陵令李義敎,南部令李光德相換。
傳于李家煥曰,坐直承旨入侍。
承旨前望單子入之,尹㬦落點。
李家煥啓曰,新除授承旨尹㬦,方在罷散中,何以爲之?敢稟。傳曰,敍用。
洪明浩,以吏曹言啓曰,今此獻陵忌辰祭獻官,前承旨柳焵塡差,而時無職名,令該曹口傳付軍職,何如?傳曰,允。
兵批,有口傳政,副司直柳焵單付。
申光履,以備邊司言啓曰,頃因喬桐水使許所報,松家屯租及三道常賑軍餉耗條,會減之過濫者,使之從實入,更報矣。卽見該水使牒報,則此是前水使李潤彬,在任時磨勘云,公穀會減,何等審愼,軍需支用,何等嚴重,而一千二百餘包之穀,托以弓箭修補,虛張名目,盡爲用下,致有此瞞報之擧,紀綱所在,萬萬駭惋,李潤彬雖在被謫中,令該府,拿問嚴勘,以懲其蔑公不法之罪,雖以時水使言之,慢不照察,有若循例修報者然,亦甚矇然,喬桐水使許,從重推考,何如?傳曰,允。
申光履,以守禦廳言啓曰,本廳右別將金處坤,身病沈重,勢難察任,今姑改差,何如?傳曰,允。
李家煥疏曰,伏以臣自來無墻壁,只知有君父,榮悴一聽於天,夷險不有其身,平生所勉,惟在於此,寧有一半分氣力,可以開口發言,而只緣噂四至,冤鬱如新,寂寥數語,仰首鳴號,爲齏爲粉,固已預料,果然揆地尋箚,辭意危怖,傍觀助嗔,聲罪狼藉,山卵爐毛,理宜無全,乃蒙我殿下,天覆日臨,無幽不燭,十行辭敎,丁寧諄複,而其所以洞然開諭者,又必擧先大王前後下敎,昭晰備至,猗歟盛哉。日星昭揭,臣闔門聚首,奉讀千百,淚從以逬,感入骨銘,得此抱此,雖卽地滅死,亦榮矣。況居留非分之銜,仍得遞解,屛伏畢命之願,庶可漸遂,惟其杜門却掃,息念榮途,歌詠聖澤,固守微諒而已。不意向日違傲之罪,尙未蒙勘,卽者聯翩之除,又復繼降,臣惝怳隕越,五內失守,不知螻蟻賤臣,何以得此於聖明也?逖違之餘,誠切覲光,嚴召之下,義不俟駕,如或稍可轉動,寧敢復事逡巡,而難冒之端,猶復前日,自劃之義,矢在方寸,玆敢猥陳衷曲,仰瀆崇嚴。伏乞聖慈,俯垂矜諒,將臣所帶職名,特賜鐫免,仍治臣逋慢之罪,以肅朝綱,以靖私分,千萬幸甚。臣無任云云。答曰,省疏具悉。卿其勿辭行公。
癸丑五月初七日卯時,上御誠正閣。左承旨·左副承旨入侍時,行左承旨申光履,左副承旨洪仁浩,假注書申龜朝,記注官安經心·金良倜,以次進伏訖。上命仁浩,書獻陵代押單子訖。上曰,左承旨曾經桂防矣。未嘗不寵遇,其後間闊不得見,蓋參涉不緊李遠事故耳。其時先朝,齋宿典設司,歷歷如昨日事耳。申光履聞卿之兄云,所坐何事?光履曰,以啓能相親,爲世指目,然臣兄十七年來,無往來啓能家之事矣。上曰,李義翊,發啓能削逸啓,李秉模亦能嚴討,眞英雄也。以卿參涉李遠事之手段,何不先事嚴斥,如兩人之爲耶?光履曰,其間連在謫所,其後則無職名,故不得爲之矣。上曰,苟欲論討,則何不以前持平爲之乎?年前尹塾之直驅彙晩,一筆句斷,似涉過矣。曾於筵中,有所昭諭者,卿亦聞知乎?光履曰,筵話嚴祕,不得詳聞矣。上曰,百世後義理,予亦未知,何如?相老詬罵,後世或多悠悠之辭說,然予則以爲半生讀書,頗明於此箇義理,人之爲說,固不足恤,後世良史,亦未知何以書之,而予心則無愧矣。且以丙申事言之,徐判府事疏後,曾無驅斥一邊人之事,蓋與金判府事,鄭履煥之明張立幟,稍有異焉。人多不知,故過忤徐判府矣。其時金判府,以工議入來,一蹴而到矣。大體論之,物理盈盛,故至出丙申事耳。光履曰,聖敎誠然,粤自乙亥,便爲主人,五十餘年,安得無惡盈之理乎?上曰,乙亥以後,仍爲主人則好矣。何惡於予而不念吾君之子之義乎?予於外家,亦嘗乖矣。尙何言哉?丙申韓判府事書啓事,注書知之乎?賤臣起伏曰,一轉而爲徐命善,再轉而爲申應顯,必欲湛滅云者,卽麟賊疏語,而韓判府本意,則見其書啓,槪可知矣。上曰,然矣。上曰,近日疎通事,順成矣。丙申治逆,以熱治熱,故猶有存者,若或以水治熱,則人將無餘,豈有今日之疎通乎?雖曰,可塞者塞之,十年之後,則天道猶云小變,當枳者,不當永枳,而況査頓之八寸乎?爲今之道,牛溲馬渤,具收竝畜,昭塗政眼,然後規模可以定矣。光履曰,疏滯之德意,孰不欽仰乎?上曰,今年麥事大登云,言念民事,誠爲萬幸矣。光履曰,聞秋牟,無前大豐,而春牟亦無所損云矣。命退,承史以次退出。
癸丑五月初七日酉時,上御重熙堂。坐直承旨入侍時,行右承旨李家煥,假注書鄭文始,記注官安經心·金良倜,以次進伏訖。上命家煥書傳敎曰,不爲仕進承旨許遞,前望單子入之,待下批牌招。仍命退,承史以次退出。
上在昌德宮。停常參·經筵。
藥房提調李,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲金尙集未肅拜,執義宋煥箕,掌令趙錫晦俱在外,掌令李羽逵,持平趙恒鎭·崔鎭夏呈辭,監察茶禮之意,敢啓。傳曰,知道。
申光履啓曰,禁衛〈營〉將官來言,今日本營軍兵,日次私習云矣,敢啓,傳曰,知道。
申光履啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹㬦曰,同副承旨入侍。
右議政金履素箚曰,伏以臣一病支離,尙此呻楚,委頓床席,便同籧篨,瘝曠之罪,惟日夕自訟,而憂愛一念,銷鑠不得,日前短箚,再冀反汗,緣臣誠淺,未克感回,伊後處分,轉益過中,愚衷耿耿,只自繞壁而已。際伏見李家煥辭職之疏,實不勝萬萬驚惋,臣於向來家煥事後,以其事關名,義不容泯默,略入文字,有所論列者,亶出於爲世道之斷斷血忱,而今其言,乃以冤鬱二字,肆然筆之於書,又以危怖助嗔等說,譏嘲臣侮辱臣者,殆無餘地,其他可驚可駭之句語,亦非一二矣。噫,彼之縱恣無嚴,固是自來伎倆,而其力戰角勝,睯不知畏,復至於此,其爲憂憤,豈獨止於臣一身之見輕,而名以大官,受其凌踏,尙何顔面冒據於具瞻之地哉?伏乞天地父母,諒臣情勢疾病之俱屬難强,亟遞臣相職,以幸公私,不勝大願。取進止。答曰,省箚具悉卿懇。其疏,純是自引,意謂別無侵逼於卿矣。卿辭之如此,或太深繹耶?卿須安心愼攝,俟少間,卽起視事。仍傳曰,此批答,遣史官傳諭。
上在昌德宮。停常參·經筵。
申光履啓曰,三皇忌辰日望拜禮,前期一日以稟事,曾有先朝受敎矣。今初十日,太祖高皇帝忌辰日,親行望拜禮,何以爲之乎?敢稟。傳曰,當詣冽泉門外行禮,該房知悉。
洪仁浩啓曰,大司憲金尙集未肅拜,執義宋煥箕,掌令趙錫晦在外,掌令李羽逵,持平趙恒鎭·崔鎭夏呈辭,監察茶時之意,敢啓。傳曰,知道。
申光履啓曰,禁衛營將官來言,今日本營軍兵,日次私習云矣,敢啓。傳曰,知道。
申光履啓曰,御營廳將官來言,今日本廳軍兵,日次私習云矣,敢啓。傳曰,知道。
申光履啓曰,右承旨李家煥,今日不爲仕進,卽爲牌招,何如?傳曰,許遞,前望單子入之,待下批牌招。
承旨前望單子入之,徐龍輔落點。
傳于洪仁浩曰,右副承旨入侍。
傳于尹㬦曰,左承旨·左副承旨入侍。
傳于南公轍曰,同副承旨入侍。
傳于洪仁浩曰,同副承旨許遞,前望單子入之,待下批,牌招察任。
承旨前望單子入之,李益運落點。
以同副承旨李益運牌不進罷職傳旨,傳于申光履曰,違牌何事,處分亦敢處義乎?此傳旨勿施,仍以前牌申飭。
申光履啓曰,吏曹判書李秉鼎,參判丁範祖牌不進推考傳旨,今方捧入,而開政命下之後,如是違牌,不卽擧行,事甚未安。更卽牌招,何如?傳曰,允。
有政。吏批,判書李秉鼎,參判丁範祖進,參議李勉兢在外,行左承旨申光履進。以姜忱爲執義,申禹相爲司諫,鄭毅祚爲掌令,金履禧爲戶曹參判,李祉永爲司成,張至冕爲吏曹佐郞,徐有器爲司䆃主簿,申龜朝爲省峴察訪,李始源爲戶曹佐郞,奉常正李羽晉,仍任事承傳。
有政。兵批,判書金文淳,參判李集斗,參議李身晦病不進,參知林道浩入直進,左副承旨尹㬦進。副司直趙瑍·沈晉賢·李師濂·李喆模·南公轍·李敬五·金遇國,副司果崔守魯,竝單付。
假注書申龜朝遷轉,代以鄭馦爲假注書。
傳于洪仁浩曰,吏房承旨遞差,吏曹判書問啓。
洪仁浩啓曰,今日齋宿,承旨當爲備員,都承旨未差之代,政官牌招,開政差出,何如?傳曰,前望單子入之,待下批牌招察任。
承旨前望單子入之,徐鼎修落點。
以大司諫尹尙東,執義姜忱,正言朴宗正·沈鏗牌不進推考傳旨及罷職傳旨,傳于洪仁浩曰,情勢及實故似然,竝許遞,前望單子入之,待下批,牌招淸齋,至於都憲處義,萬萬寒心,飭敎何如,則先爲參班,無所不可,旣不欲參班,則晝何冒昧違傲,屢煩辭敎,夜何無端出肅,至請留門乎?顚倒甚矣。大非所知,大司憲金尙集罷職,待點下,一體牌招。
臺諫前望單子入之,大司憲趙尙鎭,大司諫沈晉賢,執義黃樟,正言尹致性落點。
傳于洪仁浩曰,正言前望單子入之,待下批,牌招齋宿。
正言前望單子入之,鄭德弼落點。
傳于洪仁浩曰,龍宮縣監肅拜後,除朝辭下送後,狀聞事,分付畿營。
以咸鏡監司金憙狀啓,永興本宮祭享物種,敗船給代,會減事,傳于申光履曰,此後祭享所用,載運船隻之護送等節,各別嚴飭,若或不謹,當該守令,狀聞論罪事,載之本宮謄錄及本司謄錄事,令廟堂知悉,分付。亦令兩本宮,定例釐正,閣臣知悉。此一款,添載於印本。
以咸鏡監司金憙狀啓,永興山四社,流民還集,形止馳啓事,傳于申光履曰,五百七十戶之幾皆還接,未還接者,只是八戶云。雖甚可幸,何必以五百七十戶爲限,若考其前最多摠,則必不止此數矣。道伯·邑宰等,惟以目下彌縫,爲塞責免罪之計,報營之辭如此,輿御之說,又如許,可謂有是邑倅,有是道伯,當該道臣推考,該府使爲先從重推考,最多摠數爻,先爲狀聞,限多摠,盡爲還接後,更爲措辭狀聞事,分付。萬有一,名雖增戶,其實不然,亦豈成說,此則追當發遣繡衣,或宣傳官,備郞,考其勤慢,以此嚴飭,北道之擧行,如是疎忽,則他道可以推知,江原道之杆城,平安道之江界,亦以最多摠爲限事,及來頭考勤慢事,道伯處,申明嚴飭。
以東萊府事尹弼秉狀啓,珍島郡漂民,還送原籍官事,傳于申光履曰,年前申嚴法禁之後,漂往,果絶罕矣。近頗頻數,此亦飭弛而然,當該地方守令,令廟堂指名論勘,更以此意,申飭兩南伯。
徐鼎修,以吏曹言啓曰,成均館典籍尹悌東呈狀內,矣身老母,年迫八旬,氣息奄奄,長時凜綴。且當換節之時,一倍添劇,目下情理,萬無頃刻離次供職之望云。親病旣如此,則不可强令察任,今姑改差,何如?傳曰,允。
徐鼎修,以吏曹言啓曰,今此孝昌墓忌辰祭獻官,前承旨金履成塡差,而時無職名,令該曹口傳付軍職,何如?傳曰,允。
兵批,有口傳政,副司直金履成單付。
申光履,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
癸丑五月初九卯時,上御誠正閣。左承旨·左副承旨入侍時,行左承旨申光履,左副承旨尹㬦,假注書申龜朝,記注官安經心·金良倜,以次進伏訖。上命光履讀公事,仍書判付訖。上曰,政官牌招開政。出榻敎仍命退,承史以次退出。
癸丑五月初九日辰時,上御重熙堂。同副承旨入侍時,同副承旨南公轍,假注書鄭文始,記注官安經心·金良倜,以次進伏訖。上命公轍讀公事,書判付訖。仍命退,承史以次退出。
癸丑五月初九日午時,上御重熙堂。右副承旨入侍時,右副承旨洪仁浩,假注書申龜朝,記注官安經心·金良倜,以次進伏訖。上命仁浩書傳敎曰,明日望拜禮時,侍衛不可不備員,未肅拜人牌招齋宿,在外人許遞,今日政差出,待下批,一體牌招齋宿。上曰,明日皇壇望拜禮時,訓局軍兵,以五哨磨鍊事。出榻敎上曰,齋宿則當於自內,從便爲之矣。命退,承史以次退出。
上在昌德宮。停常參·經筵。
上詣皇壇,望拜禮罷,入齋室後,內閣政院·玉堂·藥房口傳問安。答曰,知道。
還內後,內閣政院·玉堂·藥房口傳問安。答曰,知道。
李益運啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于徐鼎修曰,都承旨入侍。
傳于李益運曰,坐直承旨入侍。
以京畿監司朴祐源狀啓,龍宮縣監金觀柱,發向任所事,傳于洪仁浩曰,辰時發行,申時登聞,昨夜下敎,今始擧行,畿營事,誠寒心,無一言捧納承旨推考,令廟堂嚴飭。
以忠淸監司李亨元狀啓,尼城縣監申大有,身病沈篤,不得已罷黜事,傳于洪仁浩曰,令該曹口傳擇差,待下批,當日辭朝。
吏批,有口傳政,以洪樂顯爲尼城縣監。
大司憲趙尙鎭啓曰,臣於前後,偏被恩造,官職去就,不擇夷險,以爲一半分報效之圖,至於風憲長席,責任自別,如臣骫骳,如臣譾劣,初何嘗彷彿於是任,而庚牌荐臨,飭敎截嚴,臣惶懍震越,他不暇顧,雖不得不章皇出肅,粗伸義分。第臣自來蹤地,與他有異,合啓聯參,旣無其勢,矧玆見職,初無擬望,而蒙此點下,旣非宿趼,則便是誤恩,豈可以一時承膺,視同儻來,不思自引,晏然蹲冒乎?請命遞斥臣職。答曰,近日紀綱掃地,如洪時溥者,雖多有之,徹夜酬應於臺望,曉下再牌,飭敎何如,則傳啓之參與不參,無關於暫膺召命,强赴陪班,則看作氣節,萬牌不聽,金尙集己駭然。況卿乎?尙集雖晩時,猶卽膺,又況卿,旣過宵,尤固拒者乎?憲府雖無卿,豈乏長官,前望之添點,自覺太過,姑施削職之典,知所懲艾,後勿如是,可也。
行大司諫沈晉賢啓曰,臣之從前情勢,旣自劃於言地,且甚譾劣,本不合於見職,況於通擬之際,有違格例,赴政銓官,亦已言之。臣雖欲含恩畏義,冒沒承當,得無愧於廉防乎?向日逡巡,諒非獲已,意外除旨,又値事會,闕禮雖甚悚惶,微諒實難放倒,果犯違傲,恭竢譴罰,卽者庚牌荐下,飭敎截嚴,臣驚惶震懍,他不暇顧,雖不得不章皇出肅,而因仍蹲據,斷無是理,請命遞斥臣職。傳曰,赴政銓官,姓名誰某,所言亦果何如云乎?今番去就,雖甚駭然。若有眞箇其然之情勢,則亦不可勒令行公,其委折,政院爲先問啓,啓批,追當書下矣。
李益運啓曰,赴政銓官,姓名誰某,所言亦果何如云乎?今番去就,雖甚駭然,若有眞箇其然之情勢,則亦不可勒令行公,其委折,政院爲先問啓事,命下矣。問于行大司諫沈晉賢處,則以爲臣於向來待罪承宣時,適有諫長望新通之下敎,伊時銓官李冕膺,以三銓獨政,例不得通淸之意轉達,至蒙恩推,始得擬入,蓋諫長之職,亦自不輕,苟非銓堂備員之時,則獨政擧行,未免苟艱,冕膺之援例覆難,可謂得體,臣以其時參望之人,亦豈敢視若儻來,揚揚冒膺乎?微執如此,俄有所自引之啓矣。今伏承問啓之命,尤不勝惶懍之至云矣,敢啓。傳曰,知道。過矣。申飭行公,答避嫌啓曰,勿辭,亦勿退待。
癸丑五月初十日寅時,上詣皇壇。望拜禮入侍時,行都承旨徐鼎修,行左承旨申光履,行右承旨徐龍輔,左副承旨尹㬦,右副承旨洪仁浩,假注書鄭文始·鄭馦,記注官安經心·金良倜,一提學鄭民始,檢校直提學徐有防,原任直閣尹行任,檢校直閣南公轍,以次隨駕,上具翼善冠·黑團領袍,乘輿出集成門,詣朝宗門外。上曰,同副承旨李益運分揀卽爲入來參班。賤臣承命出傳,上降輿,就板位,行四拜禮,仍詣壇內奉審訖,御齋室復具翼善冠·衮龍袍乘輿出。上曰,近來禁喧,專不申飭,致有各司下隷之攔入,喧譁於駕前至近之地,事極駭然。兵曹判書記過,使之過齋後待令,禁喧郞廳汰去。出榻敎上曰,參班儒武,皆令進前,而曾經入侍者退去,初入參班者入侍。賤臣承命出傳,幼學宋眭,閑良金再亮等,各奏姓名訖。上曰,李敦敍子孫錄用事,曾有下敎而尙不擧行者,其可成說乎?以此意,申飭銓曹,仍命儒武先退,有司堂上尹行任曰,兩南風落松發賣,別定差員,使之主管矣。今聞湖南擧行,漫不致察,木商輩,捨却風落,濫斫生松,斧斤日入,傳說狼藉,法綱所在,萬萬寒心,當該監司及左右水使,爲先從重推考,當該差使員,令該府拿問處之,所謂木商,仍令該道,一一査出,嚴刑定配,而如是嚴飭之後,自本司摘奸,若或現發,則導帥臣論以重勘事,預爲分付,湖南如此,則嶺南難保其無弊,竝以此意出擧條申飭,何如?上曰,依爲之。出擧條乘輿出明禮門,由進善門·肅章門,入協陽門還內,諸臣以次退出。
癸丑五月初十日酉時,上御重熙堂。坐直承旨入侍時,同副承旨李益運,假注書鄭文始,記注官安經心·金良倜,以次進伏訖。上命益運讀公事,書判付訖。仍命退,承史以次退出。
上在昌德宮。停常參·經筵。
洪仁浩啓曰,大司憲未差,執義黃樟在外,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
申光履啓曰,禁衛營將官來言,今日本營軍兵,日次私習云矣,敢啓。傳曰,知道。
申光履啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,右承旨入侍。
徐鼎修,以吏曹言啓曰,今此宗廟望祭獻官,前承旨洪明浩塡差,而時無職名,令該曹口傳付軍職,何如?傳曰,允。
兵曹口傳政事,副司直洪明浩。
徐龍輔,以奉常寺言啓曰,東籍親耕田,所種大麥·小麥兩種,今五月念間,當爲成熟之意,敢啓。傳曰,攝刈。
癸丑五月十一日卯時,上御重熙堂。右承旨入侍時,行右承旨徐龍輔,假注書鄭文始,記注官安經心·金良倜,以次進伏訖。上命讀公事,書判付訖。仍命退,承史以次退出。
上在昌德宮。停常參·經筵。
夜自二更至五更,灑雨下雨,測雨器水深二分。
徐鼎修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐龍輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐龍輔啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,司諫申禹相,自鄕上來云,一體牌招,何如?傳曰,允。
傳于徐鼎修曰,陰竹縣監,當日辭朝。
傳于徐鼎修曰,諸承旨,持公事入侍。
傳于徐龍輔曰,下直守令入侍。
李益運啓曰,稟事堂上李文源·金文淳·閔鍾顯·李秉鼎·李得臣,依下敎來待矣。傳曰,入侍。
承旨前望單子入之,兪漢寧落點。
傳于洪仁浩曰,推考房承旨入侍。
以抱川前縣監吳泰詹拿處傳旨,傳于洪仁浩曰,分揀。
傳于徐鼎修曰,都承旨入侍。
傳于李益運曰,左副承旨入侍。
注書鄭馦汰去,代以宋知濂爲假注書。
以忠淸監司李亨元狀啓,因刑曹關,淸州居班族金命新,冤死委折,詳細會査,則諸人所招以爲,具純,被金命新因事切責,結成仇怨,白做無根之說,巧飾逢賊之樣,錄給姓名,勒歸賊魁,被捉諸漢,皆是所嫉,甚至愚迷之村女,萬端䝱誘,使證命新,前府使具純,欲逞私憾,陰設巧計,陷人不測,竟至致命,究厥心迹,萬萬叵測,其罪狀,令攸司稟處事,傳于洪仁浩曰,觀此狀啓,具純事,論列若此,渠亦人耳。爲此常情所不到之事者,可謂求說不得者,若干見失,曰以多數,以至於告官,猶不可,況不被盜而曰被盜云者,何其虛謊之甚乎?道啓査案,如彼其丁寧,則又不可歸之不然,又況金命新稱名者,抱冤致命云爾,則無論因病與否,抱冤則抱冤,由渠則由渠也。旣聞之後,豈可尋常看過,徑加處分?具純,爲先令該府,卽爲拿囚,嚴覈其罪狀,捧草供以聞。
以忠淸監司李亨元狀啓,溫陽等邑鎭還牟,待秋成,以租收捧事,令廟堂稟處事,傳于洪仁浩曰,依狀請施行事,回諭。
傳于徐龍輔曰,右承旨入侍。
以趙翼鉉囚單子,傳于洪仁浩曰,今日開坐捧供,待判下草記,照律勘放。
李益運,以備邊司言啓曰,頃因守禦使李文源所啓,摠戎廳給代條,海西小米五百石預下事,有令廟堂稟處之命矣。今聞摠帥,已於守使筵達之前,發關該道,先爲取用云,故取見其關辭,則以留庫穀中,先爲出給之意,論報備局,自備局行關云云。而昨冬該廳之報本司,卽當年條之春初出給,非明年條之今歲引用者,已自守廳取用故,乃有守使筵奏,則以此報辭,謂以報本司,而使之預下,已萬萬駭然。且況守使筵達之時,至有下詢摠帥之擧,則不以發關該道之實狀仰陳,而泛稱不爲出給者,寧有如許道理?公穀會減,何等嚴重,且海西小米,例以詳定劃給,無留庫穀出給之法,則旣不論報於惠廳,又不關由於本司,私自行關,惟意取用,揆以法綱,誠極寒心,摠戎使李邦一,施以削職之典。雖以該道臣言之,不待惠廳之頒降,只憑摠帥之關辭,徑先出給,任自與受,事未前聞,有關後弊,該道道臣,指名現告,令該府,拿問處之,何如?傳曰,允。
李益運啓曰,摠戎使李邦一削職事,允下矣。將兵之任,不可一刻無摠察之人,何以爲之?敢稟。傳曰,守禦使兼察,牌招聽傳敎。
徐龍輔,以備邊司言啓曰,卽見忠淸監司李亨元狀啓,則以爲淸州德坪居前府使具純逢賊事,申飭五鎭及兵使處,使之跟捕,而追聞具純家隣居班族金命新,謂以賊魁,自兵營,捉去盤覈,浹月滯囚,竟無眞贓,仍爲致死,保授中。其外無辜平民,多被惡刑云,故卽令各鎭營將,會査臣營,應問各人,使之逐條覈問,則諸人所招,皆以爲具純,被金命新因事切責,結成仇怨,常懷必戕之心,釀出陰害之計,白做無根之說,巧飾逢賊之樣,戒囑廊屬,外張聲聞,綢繆校卒,錄給姓名,勒歸賊魁,而命新之外,前後被捉之諸漢,皆是具家所嫉,亦皆錄給云。大抵具純,欲逞私憾,陰設巧計,陷人不測,竟至致命,究厥心跡,萬萬叵測,其罪狀,令攸司稟處。淸州營將李文協,職在討捕,推覈專係於兵營親裨之手,惟令是從,袖手傍觀,亦甚可駭,罷黜。兵使李光爕,偏信虛誣之說,枉捕無瑕之人,竟使抱冤而病死者,難免知非誤決之歸,其罪狀,令廟堂稟處矣。戢盜之政,何等審愼,而一或橫罹,尤爲抱怨之端,今此具純,爲逞私憾,謀陷平人,白做無根之言,巧飾逢賊之樣,以至告官,則爲帥臣者,所當詳細盤覈,辨別眞僞,俾不至無故橫罹,而當初査事之一聽告者之言,專委裨將之手者,已不成說,而及夫巡營之飭令決放也。諉以端緖畢露,竟使被誣之金命新,致命於保授之中,至於京司行査之後,尤宜趁卽移送巡營,以爲詳覈之地,而又以不必更査之說,費辭防塞者,亦涉無據,畢竟巡營會査之際,具純之誣人情節,畢露無餘,命新之含冤致死,十分明白,則該帥臣之偏信誤聽,遂非執拗,前後擧措,萬萬駭然。忠淸兵使李光爕,爲先罷職,令該府,拿問嚴勘,何如?傳曰,允。
忠淸監司李亨元啓本,平薪三牧場馬匹見縮委折,査覈馳啓事判付,觀此錦伯査啓,比之御將所奏,不啻倍蓰,牧馬九百餘匹,虛錄至於四百餘匹云者,豈有如許馬政乎?渠輩口供,已如此,若又逐日査點,則當至於空其群,事旣現發,不可尋常處之,該牧官,卽其地定配,牧屬令道伯,照法痛治,其所釐弊之方,付之該寺,草記稟處。凡事若不大加振刷,何以責其成效?況此牧若此,則他牧可知。査點之方,釐弊之道,亦自該寺,論理草記,俾有來頭之實效爲良如敎。
傳于李益運曰,凡事在所平均,況用人之政乎?名以恢拓,文蔭武久屈者,旣皆收用,則名在官案,不與嫡類,同爲擧論,則是豈一視之道乎?此意,纔有下敎於筵中仍命書入矣。只是五人,更命加抄,此外果無之云。然則申飭銓曹,庶類之久枳之類,自今政,次次收用,中人中,若或有之,一體收用事,分付。
有政。吏批,判書李秉鼎,參判丁範祖進,參議李勉兢在外,都承旨徐鼎修進。以李聖圭爲大司憲,李在學爲禮曹參判,吳大坤爲兵曹正郞,洪良浩爲惠民署提調,金思穆爲平市提調,敦寧主簿兪洪柱,掌樂主簿權䘩相換,學正單金致礪,學錄二單李錫心·金景煥,學諭二單洪宅柱·金良,兼春秋單成彦檝。
再政。以尹欽烈爲惠陵令。
三政。以朴宗海爲軍資主簿,尹之衡爲繕工主簿,洪鐸輔·趙宗復爲引儀,尹在益爲司圃別提。
四政。以許默爲宗廟直長。
五政。以金相謙爲掌苑奉事。
六政。宗廟直長許默,司饔直長金世根相換。
兵批,判書金文淳進,參判李集斗,參議李身晦病,參知林道浩入直,右承旨徐龍輔進。以尹尙東爲副摠管,李宜秀爲都摠都事,南志彧爲訓鍊判官,張志近爲慶尙水虞候,鄭根爲平薪僉使,金理一爲白峙僉使,方泰成爲慶熙將,鄭潤弼爲淸州營將,副護軍姜忱·宋煥箕·高廷憲·趙錫晦·金昊吉,副司直尹尙東·尹㬦,副司果朴宗正·沈鏗,竝單付。
再政。以李潤國爲忠淸兵使,副司果沈養之。
三政。以柳和源爲訓鍊判官,金儀祥·金翊烈爲訓鍊主簿。
傳于李益運曰,忠淸兵使,當日辭朝。
傳于洪仁浩曰,忠淸兵使留待。
傳于洪仁浩曰,忠淸兵使入侍。
備忘記,忠淸兵使李潤國下直,長弓一張,長箭一部,片箭一部,筒兒一箇賜給。
傳于兪漢寧曰,左承旨·同副承旨入侍。
都承旨徐鼎修,左承旨申光履,右承旨徐龍輔,左副承旨洪仁浩,右副承旨李益運啓曰,臣等於同副承旨兪漢寧不敍之命,竊不勝區區憂歎之至。噫,相謙,卽相福之弟也。相福許多負犯,一部明義,已成鐵案,臣等固不必更事臚列,今雖以納款求生,無知妄作,曲費辭敎,而納款自歸黨逆,妄作亦是身犯。況其罪負,不特納款妄作而止乎?名其同氣者,不可以卑微而議到於疎通之政也決矣。乃殿下,添書望單,有若尋常枳廢者之年久疏滯者然,聽聞之駭惑,隄防之潰壞,殆無餘地,入侍承宣之不避屢瀆,力請反汗者,槪出於嚴忠逆明義理之忱,而不惟不賜嘉納,乃反過加摧折,前席逬出,景色愁沮,此豈臣等所仰望於聖明者哉?臣等憂慨之忱,與入侍僚員,實無異同,而目見處分之過中,豈可泯默而止乎?玆敢相率聯籲。伏乞亟加三思,還寢前承旨兪漢寧罷職之命,以光聖德,以嚴大防,千萬幸甚。惶恐敢啓。答曰,王言信如金石。莫曰,金可鎔石可泐,百鍊然後,金也。不磷然後,石也。近日懸法,卽卄載苦心,金相福事,纔有布諭者,非爲相福,卽欲示信而信令也。大抵明義錄,卽一部麟經,所以扶植撐拄之方,在於簡當二字,況免坐者,猶滌用,此非免坐乎?予亦閱歷世情,非不念近來處分之或啓妄想者覬覦,而此則固不滿一哂,予志旣大定,群惑當自釋然,則義理日明,溲渤俱收,豈非何許大好消息乎?承宣處分。非曰不當言而言,正欲明示本意,而卿等反汗之啓,亦可曰,擧職,特允所請。
洪仁浩啓曰,同副承旨兪漢寧,旣有分揀之命,卽爲牌招,何如?傳曰,允。
傳于兪漢寧曰,假注書鄭馦汰去分揀。
徐龍輔啓曰,朝臣除職,如無特敎,不得無時肅拜例也,而都摠都事李宜秀,徑呈肅單,臣之矇未覺察,不勝惶恐。李宜秀所當重勘,而本院請推之外,無他可施之罰,何以爲之?敢稟。傳曰,如非入直,拿處。
以李宜秀囚單子,傳于洪仁浩曰,分揀放送。
傳于洪仁浩曰,刑房承旨入侍。
洪仁浩啓曰,判義禁金華鎭,持時囚罪人具純草供來待矣。傳曰,入侍。
兵曹口傳政事,宣傳官李彬,訓鍊僉正權逴,相換。
傳于徐鼎修曰,發遣吏郞,諸執事淸齋與否,摘奸以來。
徐鼎修,以吏曹言啓曰,寧陵別檢尹行直呈狀內,矣身八耋老母,素抱貞疾,屢朔添重,症形危篤,時月之內,萬無離側就直之望云。親病旣如此,則不可强令察任,今姑改差,何如?傳曰,允。
徐鼎修,以吏曹言啓曰,成均館典籍尹德雨,除拜後,過限未上來,依例改差,何如?傳曰,允。
李益運,以都摠府言啓曰,副摠管李應爀,以御營中軍,軍兵等中日試放事,南小營晝仕出去之意,敢啓。傳曰,知道。
李益運,以都摠府言啓曰,入直內三廳武兼禁軍及軍兵等,中日習射事,自今十五日,至二十一日,依例姑停之意,敢啓。傳曰,知道。
李益運,以備邊司言啓曰,卽見水原留守蔡濟恭狀啓,則以爲闕里祠營建告訖,而所入物力,自畿營無區劃之事,故不得已以臣營諸般上納錢米,推移用下,而錢爲一千八百四十兩,米爲十二石零,令攸司區處爲辭矣。本府係是草創,此等物力,措辦無路,勢將從他區處,而旣以京上納條,先爲取用,則趁卽拮据,然後可無掣礙之端,嶺南耗作錢條中,限二千兩許劃,以爲充代之地,如有零餘,使之會錄,而耗作錢,頃因道啓,許令待秋上納矣。賑廳留庫錢,依此數,輸送本府,嶺南錢則待秋,直納該廳事,分付該廳及該道,何如?傳曰,允。
洪仁浩,以備邊司言啓曰,以東萊府使尹弼秉狀啓,珍島郡漂民,還送原籍官事。傳曰,年前申嚴法禁之後,漂往果絶罕矣。近頗頻數,此亦飭弛而然,當該地方守令,令廟堂指名論勘,更以此意,申飭兩南伯事,命下矣。以漂海之多有故犯之跡,前後飭敎,不啻申嚴。而再昨年,又因興陽漂民事,漁採時,勿越外洋,至煩聖諭,則沿海守令,所當着意奉承,曉諭民間,俾無更犯之弊,而飭禁未幾,有此登聞,紀綱所在,萬萬駭然。珍島郡守具絳爲先罷職,仍令該府,拿問重勘,何如?傳曰,年前申禁之後,或有稍久旋弛之弊,使之論勘,而若至罷拿,則亦反爲弊,以推考捧傳旨,可也。
洪仁浩,以壯勇營言啓曰,伏見外營從事官金魯成牒報,則園所水原府官吏校卒等處,頒賜節扇封,自畿營傳來,而封頭破綻,扇子二柄欠縮云,事極驚駭。發關査問於京畿道臣處,卽接該道臣査報,則以爲扇封,自營吏廳,直爲出給於該府假邸人,而假邸人金啓煥持去之路,拆開封皮,偸出扇子二柄,仍賣於過去人云。頒賜物種,何等至重,園所所送,事體尤別,則道臣之不爲親自照檢,別爲傳送,而只令營吏,自下出給於邸人者,已難免不善擧行之責,莫重賜物,封裹踏印,而邸人之中間拆封,私自偸出者,事未前有,誠一變怪,揆以紀綱,萬萬痛駭。該道臣不能檢飭之失,不可無警,京畿監司朴祐源,爲先從重推考,偸出之邸人,令該營,嚴刑遠配,其餘營屬,分輕重各別懲治之意,分付,何如?傳曰,何論賜物之輕重,邸人之眞假乎?莫非道臣不能照察之致,問備薄勘,徒涉屑越,後勿如是之意,嚴加責飭,可也。
禁府啓目,全州前判官趙翼鉉原情云云。傳旨內辭緣,泛稱遲晩,刑推得情,何如?啓。除刑推草記勘放爲良如敎。
洪仁浩,以義禁府言啓曰,時囚罪人趙翼鉉,草記勘放事,命下矣。趙翼鉉傳旨內,當初遺失,近於故犯,京廳捉得之事,該道則未免讓頭,令該府,拿問重勘。罪取考律文,則大典通編逃亡條有曰,定配罪人,中路逃躱,地方官拿問嚴處,大明律徒流人逃條有曰,主守不覺失囚者一名,杖六十,大典通編推斷條有曰,犯私罪,杖六十,奪告身一等,犯枉法受贓外,笞杖竝收贖矣。趙翼鉉,杖六十收贖,奪告身一等放送,何如?傳曰,允。如有功議,各減一等,可也。
洪仁浩,以義禁府言啓曰,趙翼鉉杖六十收贖,奪告身一等,照律草記批旨內,如有功議各減一等可也事,命下矣。趙翼鉉六代祖啓遠,扈聖原從功臣漢原府院君六寸親云。功議各減一等,笞四十收贖,附過放送之意,敢啓。傳曰,知道。
洪仁浩,以義禁府言啓曰,備邊司草記內,喬桐前水使李潤彬,令該府拿問嚴勘事,允下矣。李潤彬,前以他罪,定配於平安道宣川府,依例發遣府書吏拿來,何如?傳曰,允。
洪仁浩,以義禁府言啓曰,忠淸前兵使李光爕拿問嚴勘事,傳旨,啓下矣。李光爕時在任所云,依例發遣府都事,交龜後拿來,何如?傳曰,允。
洪仁浩,以義禁府言啓曰,湖南風落木發賣時,慢不致責之當該差使員,拿問處之事,擧條啓下矣。當該差使員,令道臣指名狀聞後,拿問處之,何如?傳曰,允。嶺南亦若如此,該差員,一體指名現告事,嚴飭道伯,可也。
洪仁浩,以義禁府言啓曰,平薪兼監牧官申好祥·金光玉·石鍊郁·史廷煥·李泰郁等,竝卽其地定配事,承傳,啓下矣。申好祥·石鍊郁·史廷煥·李泰郁等,以承傳內辭意,具罪目,依例發遣府書吏,卽其地,平薪鎭定配,李泰郁時在任所云。亦以承傳內辭意,具罪目,發遣府羅將交代後,卽其地定配,金光玉身故云。罪名勿論,何如?傳曰,允。
洪仁浩,以左邊捕盜廳言啓曰,本廳兼從事官權逴,時帶宣傳官之任,職務相妨,從事官之任,依例改差,何如?傳曰,允。
正言尹致性啓曰,臣孽由自作,罪陷罔測,而猥煩陳暴,未蒙嚴勘,前牌申飭,又出格外。臣衷情隕墜,涕淚交橫,他不暇顧,冒沒趨膺,而私義之放倒,公議之駭惑,已無餘地。雖不敢復事瀆擾,重犯死罪,而其不可抗顔周行,貽累淸班,伏惟日月之明,庶或照燭矣。且臣於本院,曾經納言,公格有拘,雖非如臣情地所敢自引,而由前由後,其何敢一刻仍冒於臺次乎?請命遞斥臣職。答曰,依啓。
執義黃樟,司諫申禹相,修撰高宅謙啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根抵則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陞之命,不審殿下,何爲此萬萬過擧乎?噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也?危逼聖躬之如此賊,而有此內地之移置也。當初殿下之不忍置法,姑凋次律者。不過曰,恐傷先王之德也。欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟·獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊接迹而起,籍爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行。又爲煽動之窩窟,而近畿尙置,思之及此,每不覺懍然,今於千萬夢想之外,擅離黜置之所恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根。則其可曰,國有臣子乎?其不可一刻容貸也次矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,惟國脈之潛圖也。四字凶言,已是振吉所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,推擁賊湛之凶謀逆節,及今益彰,擧國臣民,腐心之痛,切齒之讎,尤有倍於前日,請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓單,將欲啓達,而先售嘗試之計,急於掉脫,而反肆欺罔之習。噫嘻,痛矣。是豈今日臣子之所敢萌於心而肇諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於崇,賊堅之於積,以下一行刀割姻付賊復,陰助聲勢,不軌之跡已綻,懷二之謀難掩,賊復之輸款,卽尙喆之法案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相及其逆節綻露之後,王章無所撓屈。今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。以下十五行刀割答曰,不允。六字刀割
執義黃樟,司諫申禹相啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰衛逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及至賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開之傳講其文義云者,與相吉·澤遂之招,若合符契,卽政一節,乃渠之法案旣已遲晩後物故,則不可不未及結案置之,趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能私義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也。其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源,以啓能之壻,兼有師生之義,啓能凶慘不道之謀,次無不知之理,而以蒙駭爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻,痛矣。從古亂逆何限,而其有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付內,未露之端緖,全不究覈,獄體疎虞,寧不寒心,到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該司者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文,今此夏賊,卽是開闢以來,所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚擔掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶言,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,次不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊謙之妻,敢生凶濫之心,至有擊鼓之擧,此亦古今所無之變怪,而渠不過幺麽一賤女,則次非渠所可獨辦者也。是必其夫暗地指使,爲先嘗試之計,據此一事,劇逆親屬之從中跳踉,復事綢繆之狀,照不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之律,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣。神人之憤鬱深矣。古今天下,寧有是耶?噫,彼榮賊,貪天爲已之罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,以下一行刀割凶肚莫掩,至於製給凶疏,沮遏大計,則有浮於逆莽,煽動人心,僭圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,次不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給曰柱,先占身數,其所爲計,至凶極獰,十字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆此邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論,時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不院之意,章奏之上,力遏邦慶二字,酬酢之間,牢諱邦忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故,潛藉逆復之煙婭,七字刀割與同二字刀割之說,旣已遲晩,二字刀割他日之計,明白納招,甚至於干涉善復,自知當死之供,吐宣於平問之下,其窮凶情節,更無可言,有賊如此,不施邦刑,則天綱,絶矣。王法,壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是耶?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何,纔到湖界,旋從迂路,初則領付本鄕,末乃移配近島,殆若量移者然。義理自此晦塞,亂賊無所懲畏,思之及此,寧不大可憂而大可懼者哉?請遲晩罪人宇鎭捧根脚,夬正王法。柳星漢疏語之窮凶,情節之陰慝,諸臣箚啓,亦已槪論,今以其疏中,逆心之呈露,凶言之悖慢者言之,最是上款講學之說,而特以聖懷之不忍提道,諸臣之不敢語及,近日疏啓,亦多隱映爲辭,糢糊爲說,此固出於聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之,昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孼之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者,今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慽意廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊巳之間,終成慘變,更熾於乙丙之際,自就芟夷,及至近年,夏·恭,顯投凶書於內,福,晴逞凶圖於外,蚓結虬蟠,種下生種,式至今日,又有星漢,渠輩亦一臣子,何乃悖逆至此,又若下款兩條之說,自前文武率榜動駕之日,新恩之前辱,每許倡夫之後隨,非今斯今,古例卽然,其所爲說,不足多辨,下款女樂之云。向日燈夕,各營將臣,果有遊衍張樂於壯營馬國之事,而壯營處所,旣在闕門之外,馬國基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,强稱禁苑之遊,做出女樂之說,抑勒矯誣,誑惑疑眩,是誠何心,其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,譸張傳播,紹述乙丙諸賊舊套餘論,何其無倫不道之甚,一至於此極?今臣等所倫,只就其疏中所言而言耳。又聞星漢,自有玆事,不小退訟,全無悚蹙之意,惟肆忿毒之氣,居家對容,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕。而又況九宗之佯狂,實爲此賊之眞贓,人或癡狂,則終身廢棄,而噫,彼九宗,抑何心腸,不顧終身之棄,佯作癡狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈如此,而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行公里,凶肚逆腸之無所不至,昭不可掩,今若置而不問,方來之慮,尤不可勝言,請柳星漢,亟令王府,設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟·獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者,無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癡狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何,到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典宜矣。答曰,不允。
執義黃樟啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相連,逆節世襲,平日怨國懟君之心,弸結于中,愈往而愈肆者也。且其子凶疏之構成也。敢曰,在家不知,其子悖說之噴出也。亦是自有所受,則此賊父子,窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天綱太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府,設鞫嚴問,期於得情,夬正王法。新除授司諫院正言鄭德弼,時在全羅道光州地,請斯速乘馹上來事下諭。答曰,不允。下諭事依啓。
司諫申禹相啓曰,罪人,克觀·克泰以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法,逆賊尙魯,卽是千萬古,所未有之劇逆,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬戮,不足以懲其罪,孥之戮之,在法當然,凡係祖宗朝,金科玉條,猶或隨時變通,則今此追孥之禁,自近年,斷然定行,守之太固,致使應行之律,不得施於此賊,萬有一,日後惡逆之如尙魯窮凶者,抵賴不服,頑忍徑斃,則孥戮之法,其將不施乎。罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疎釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府,投鞫嚴問,夬正典刑。答曰,不允。
吏曹判書李秉鼎,參判丁範祖等疏曰,伏以我聖上,咸囿竝生之苦心大德,至及於蟣蝨微賤之類,一政五人,擧蒙霈澤,凡在瞻聆,熟不欽仰,而至若金相謙,卽金相福之庶弟,而相福之罪名,昭載於明義錄,開卷第一案,則臣等之沬血明目,二十年如一日者,卽此箇義理也。今此添書點下,渠何足言,關係則重,義在執藝,短章聯籲。伏乞聖明,特賜反汗,仍治臣等瀆擾之罪,俾隄防嚴而私分安焉。答曰,省疏具悉。旣非可坐之地,應在竝用之科,況其弟金相肅,欲滌用而未果,只除僉樞,屢發於筵敎,在其時猶然,況今恢蕩之際乎?卿等之言,萬萬不然矣。
正言尹致性疏曰,伏以臣身陷重僇,分甘永棄,只日夕悚蹙而已。不自意,薇垣寵命,有隕自天,半夜庚牌,儼臨窮蓽,臣驚遑戰慄,汗淚交逬,而情窮勢隘,冒犯違傲,鈇鉞之誅,伏地以俟,而又有此格外之召命,恩山德海,去益罔極。此生此世,何以爲報?噫,臣罪臣自知之,豈萬戮所可贖哉?司直之論,銓堂之疏,或斥以辭巽之未能,或責其淑·慝之不明,一則臣罪,二則臣罪,抑臣之所撫躬傷悼,如欲無生者,臣再造餘生,頂踵毛髮,非臣之有,擧常矢心,只思明張於義理之關,庶圖一分報效,而孼乃自作,情又未白,俯仰跼蹐,誰怨誰尤,念臣性本庸拙,跡又齟齡,塊蟄深巷,罕與人接,凡係小大事,一切聾瞽,於昨冬,臣母病症,十分苦重,頃刻之間,頻數昏窒,臣晝宵煼泣,不省戶外事,賓筵大論之峻發,實出忠憤之同情,而臣則漠然無所聞,忽於此際,謂有政院待令之敎,促使交道,臣蒼黃疾驅,直詣政院,則在院承旨始云不允批答製進有命,臣再三詰難,不但逃遁無路,且臣李家煥敎書之不爲製進,纔承嚴敎,有命輒違,恐非義分之所敢出,遂未免潦率葫蘆,而臣於神精飛越之中,從以忙後錯了句語之間,自謂煞有商量,而手不從心,文不達意,未有責辭之帶得,莫非臣迷闇庸愞之罪,而適値本館闕直,爲陳請急之章,暫過騎省,始得見一重臣疏本,槪論伊日顚末,臣看來未半,駭汗浹骨,而事屬旣往,咋指無及,此固入直騎堂所目擊,臣焉敢誣也?至若原篇外,一二字句之流播一世,指無爲有,實非臣意慮之所及,吁,亦异矣。臣猥蒙曲保之聖恩,歷颺非分之華銜,榮耀極矣,涯分溢矣。乃於莫重掌誥之地,敢懷顧瞻匪類之計,則天必殛之,狗彘亦不食其餘,臣雖萬萬無狀,豈忍爲是也哉?從玆以後,惟有屛息訟愆,以爲沒齒自靖之計,而向者一政官之壞損銓格,忽地擧擬,以添臣一番玷汚者,其意所在,臣實痛之,臣方慙愧,欲面無面可顯,今於荐召之下,若復冒沒抗顔,揚揚於一步淸近之地,則此眞不識人間有羞恥事,而放恣無忌憚之甚者,臣於此,有死而已。玆敢瀝血爲章,唐突呼籲於天地父母之前。伏乞聖明,亟降威罰,以爲人臣辜恩不忠者之戒焉。臣之目下情地,何敢以見職自居,而義關懲討,衷情自激,略此冒死附陳焉。噫嘻痛矣。星漢之至妖極潛,不容一日假息於覆載之間者,非但國人之共憤,臣於昨年,屢效沬飮之請,而誠淺辭拙,未蒙允兪,雖在杜門訟罪之中,有不勝腐心痛骨,而且觀近日章疏,則渠以戴頭之鬼,出沒郊畿,蹤跡閃倏,跳踉放肆,全無一分畏忌,禍根未隱憂無窮,而臺紙旣毛,天討尙靳,此豈所仰望於聖明者哉?伏望廓揮乾斷,夬允群請,俾王法伸而輿憤洩,千萬幸甚。
癸丑五月十二日卯時,上御熙政堂。諸承旨持公事入侍,備局稟事堂上,下直守令,同爲入侍時,行都承旨徐鼎修,行左承旨申光履,行右承旨徐龍輔,左副承旨尹㬦,右副承旨洪仁浩,同副承旨李益運,假注書鄭文始·鄭馦,記注官安經心·金良倜,陰竹縣監金養根,行司直李文源,行兵曹判書金文淳,吏曹判書李秉鼎,刑曹判書李得臣,以次進伏訖。上命承旨,讀公事,書判付。上曰,守令進前,養根奏職姓名。上曰,從宦幾年乎?養根曰,三十一年矣。上曰,下去善爲之,仍命宣諭先退。仁浩曰,入啓公事,未及踏下,而徑先混下,事甚未安。當該中官,從重推考,何如?上曰,依爲之。出擧條文源曰,松坡倉移轉米設置者,專爲京廳支放之便近,而行之數三年,已見其實效矣。去辛亥年,適因京畿監司徐鼎修所奏,爲除災年民弊,各處城餉,皆令捧留本邑之時,本倉移轉米,亦爲捧留於山城,而此移轉米,則與他城餉有異,旣非散分於各邑,又不遠納於京廳,而只自廣州一邑,輸納於松坡倉,則其所輸納之節,松坡與山城,本無彼此難易之別,則捧留山城,事涉無意,而未免混同捧留,至今因循未改,數年以來,京廳支放,必就山城而爲之,往來半百里,動費二三日,如干斗料,浮費幾半,一營軍情,用是爲悶,或者以爲,捧留山城然後,城南九面之民,可無越嶺遠輸之弊,此亦有不然者,城南之民,雖爲除弊,城北九面之民,移受其害,捨其平地松倉,遠輸山倉,城北稱冤,反甚於城南,眞所謂祛一弊生一弊者,均是民也,而南疾移北,實無意義,軍亦民也,而遠地受料,爲弊可悶,臣意則一依當初啓下節目,更自今秋,如前還捧松坡倉,而至於城南民人遠輸之弊亦不可不念,松坡附近平地往來之面,旣爲九面之多,則三千餘石,移轉之穀,足可以自其中糶糴,亦自今年如始,本倉移轉米,以平地附近各面,磨鍊分排,定式遵行,則城北城南,俱無負戴遠輸之勞,軍兵亦無歷日糜費之弊,此爲軍民兩便之道故,敢此仰達矣。上曰,依爲之。出擧條文源曰,臣於向者登筵時,以馬場內牧馬事,適因聖敎,猥陳愚迷之見。仍伏奉往審形便之命,場內形止,馳往看審,本寺謄錄,詳細取考矣。大抵場內,地形平曠,水草豐足,正合於牧馬之狀,非但今番看審而知之,前日屢次過去之路,臣已有所領略者,而當初創設之法意,何等緊重,而中年以後,漸次廢弛,土地則或折受宮房,或移屬鎭屯,芻草則或草牌取去,或該寺分兒,許多放牧之場,漸致減縮,殊甚可惜,臣意則宮鎭折受,皆令還屬,牌草刈柴,一切禁斷,修築防閑,疎鑿壕渠,牡馬牝馬,竝限三四百匹,自今年爲始,收聚放牧,而各牧場中,另擇其體大善孶長者,隨其馬摠多寡,分定上來,西北之産,素稱耐寒暑最勁悍,此亦多數買聚,以爲取種生息之地,則必有其效,若以牧馬爲定,則防閑之道,不可不備,築石鑿壕等役及取種馬匹買聚之費,所入財力,似當不些,而此亦有可以變通者,本寺年例分養之數,爲六百四匹,而牽夫料米六百六十九石,馬粥米九百六十六石,太一千九百三十二石,皆以戶惠廳所管公穀會減,而以詳定價計之,則殆近一萬二千兩之多,一年內,故失馬之數,少則八九十匹,多則百餘匹,本寺每年應用馬匹,軍馬分給者,爲一百五六十匹,邊馬代立者,亦爲五六十匹,臣意則自今爲始,六百四匹內,三百二匹,依例分養,三百二匹,姑爲權減,則三百二匹分養之中,除其故失,其餘實數,足可爲一年應用之備,三百二匹權減者之牽夫料與馬粥米太之詳定價,亦近六千兩,此則年年劃屬本寺,嚴飭典守,以爲場內設施之費及日後需用之資,至於分養馬永罷一款,姑觀牧馬生息之多寡,徐徐爲之,則辦財之方,用馬之政,似可爲互相推移之道,六百匹馬裝木及近百匹故失木,例自本寺,年年收捧,充補應用,而今若隨分養馬而竝減罷之,則本寺用度,無以策應,臣意則分養馬,雖或半減或全罷,其兩件作木,則依其比年假令之數,量宜酌定隨邑大小,均排磨鍊,依前捧用,然後可以爲本寺繼用之道,毋論事務之輕重巨細,必也得人,然後可以慮始有終,今此牧馬事,不可不任之於可堪人,使之專意主張,臣意則武弁中,已經邊禦有地望有誠勤可以責成者,各別擇出,付之於兼內乘一窠,各項事務,次知照管,俾有實效,且馬政與軍政無異,場內犯禁作奸之類,如不用棍,難以懲戢凡係馬政,特許用棍,而輕則內乘自斷,重則論報提調,移法司,照律嚴勘之意,定式施行,恐合事宜。臣之所講究者,略爲數條故,竝此仰達矣。上曰,諸條皆有意見,卿退與本寺一二提調相議,先從可行者試之之意,論理草記事,令該寺知悉,可也。出擧條文淳曰,臣於見職,實難堪承,而向來人言,義難仍冒,東銓旣處義,至蒙曲諒之恩,則勢不可異同,乞賜鞶遞,是臣區區之望也。上曰,卿言過矣。西銓疎通,不過一二人,則與東銓有異,人言之來,何足深嫌,不可以此,輕遞重任矣。文淳曰,今番北漢城役時,訓·禁·御三營門,物力所入,通計猶未滿二千兩云,以此觀之,則其所容入,多不過萬兩,而向來摠使所奏,極爲過多,故廟堂覆啓之時,亦慮一時修築之難,果有五年分排之請矣。事狀旣如此,保障重地,修繕旣急,多年延拖,事面苟艱,臣意則今年內,各別申飭,期於畢役爲好,而至於摠使之初不酌量,率易陳達,誠極未安。摠戎使李邦一,從重推考,何如?上曰,依爲之。出擧條上曰,尹致性上疏還給,仍以前牌申飭。出榻敎上曰,擧條未及結辭,而注書徑先讀批,當該假注書鄭馦汰去。出榻敎鍾顯曰,進獻事體,何等重大,而今番嶺營所封端午節扇,比前最劣,全不成樣,所當自臣曹,直爲退送,草記論罪,而改備之際,必致節晩,故不得不姑先捧入,而其在事體,萬萬駭然。該道道臣,從重推考,當該封進邑守令,捧現告罷職,何如?上曰,依爲之。封進官,此時遞易宜念,爲先從重推考,可也。出擧條秉鼎曰,惠陵令李義和,以未經五品之人,陞品復職,有違法例,改差,何如?上曰,依爲之。依任希默例,守令待窠調用,可也。秉鼎曰,李義和,旣伏承守令調用之命,而非但義和一人,今番疎通蔭官中,或無守令薦,或拘於陵令,三曹·金吾等六朔之限,守令無以排望矣。上曰,今番疎通之類,勿拘無薦,勿拘六朔,可也。秉鼎曰,敦寧主簿兪洪柱旣無敦寧,不得行公云,今姑改差,何如?上曰,相換,可也。秉鼎曰,今朔爲始,當爲儲窠,而若出郡守以上窠,則京職中,可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條上曰,卿之今番新除,意有存焉,自卿對揚,然後凡在疎通之類,必將謂自同平人,卿其留意。秉鼎曰,近日處分,實出於大聖人造化之權,孰敢不欽仰,而至於隄防之義,亦不可不嚴,騎堂之單付軍銜,於渠輩,雖不足深責,亦深駭然。且以趙尙鎭之避辭見之,誠不勝痛駭矣。不幸近出之言,王導自引之美事,而尙鎭則全無此等句語,敢以踪地異他,難參合啓等語,肆然筆之於避辭,可見蹢躅之有漸矣。上曰,趙哥中,尙鎭最爲曖昧,至於官職,亦無因此登庸之事矣。秉鼎曰,曾經副學,此非其時乎?上曰,此則其時,爲防其吏議之路,故以副學塞責矣。趙時偉之罪,雖殺之無惜,以完伯時事言之,誠極無狀,尙今生存,於渠亦云幸矣。至於尙鎭,則旣非同堂之親,而以日前避嫌之辭,歸之躑躅之科者,誠過矣。過矣。秉鼎曰,金觀柱疏中,可驚可愕忌諱等說,臣於其時,目覩而耳聞者,辭語之陰慘,情節之窮凶,尙今思之,不覺心寒膽掉,此等之類,豈可竝擧於疎通之列乎?亟令還收補外之命焉。文淳等曰,忌諱二字,極其凶慘矣。上曰,此謂其時人蔘事而言,今不可容易拕及他說矣。秉鼎曰,臣非一品,不敢辭職於筵中,而旣帶銓職,文任之又兼,在臣實有難安之心矣。上曰,筵體不然,二品豈可辭職乎?得臣曰,恤刑愼獄,卽我列聖朝傳受家法,而我殿下,臨御以來,凡可審克之道,欽恤之方,靡不用極,獄案則必審理而付之生道,刑具則輒較正而慮其或過,絲綸諄複,京外遵奉,已成金石之典,大聖人好生之德,洋溢區宇,孰不欽仰。而第令行之已久,或有有名無實之弊,人情易狃,不無始勤終怠之慮,方今天時漸熱,癘氣大熾,犴陛滯囚之流,桁楊病楚之輩,多有傳染之患,其中或有死不足惜之囚,而用法之前,徑使瘐斃,亦非獄體。令廟堂關飭各道,有病者給藥救療,不痛者各間移置,至如枷杻之洗滌,囹圄之修掃,亦令無或慢忽,着意擧行之意,更加嚴飭,何如?上曰,所奏甚好。令廟堂拔例嚴飭,俾有實效,京獄則先自卿曹,各別申飭,可也。出擧條命書傳敎曰,左副承旨,許遞。前望單子入之,待下批,牌招察任。又命書傳敎曰,政官牌招開政。命退,諸臣以次退出。
癸丑五月十二日巳時,上御重熙堂。右承旨稟事閣臣,同爲入侍時,行右承旨徐龍輔,假注書鄭文始,記注官安經心·金良倜,一提學鄭民始,以次進伏訖。民始曰,本營關西穀耗條作錢,今將輸來,而關西則頗以錢荒而爲患,本營則方欲貿銀而儲置,兵營軍木庫,有銀萬餘兩云。以此錢,限銀五千兩,給本價相換以來,而兵營則有年例貿銀,今此相換條,一體貿取還報,則錢貨可以流布道內,銀子可以依舊充數,可謂兩便,依此施行,而充報之道,亦不可遲延,限一二年貿充,而每年貿銀還報之數,使之報備局,以爲憑處之地,何如?上曰,依爲之。出擧條仍命退,諸臣以次退出。
癸丑五月十一日未時,上御熙政堂。左承旨,推考房承旨,同副承旨,忠淸兵使入侍時,行左承旨申光履,左副承旨洪仁浩,同副承旨兪漢寧,假注書鄭文始,記注官安經心·金良倜,忠淸兵使李潤國,以次進伏訖。上曰,忠兵進前,潤國職姓名訖。上曰,下去善爲之,仍命宣諭先退。漢寧曰,臣亦疎通中人,自引之不暇,豈敢容喙他說,而至於相福事,義在隄防,不敢不言,相福何等罪犯,而其弟相謙之添書落點,大關世道矣。言未畢。上命書傳敎曰,旣非伏法,則去姓稱號,輕率甚矣。又以負犯等許多奏語,亦甚張皇。大抵防限已定,象魏昭揭,除非應坐之類,合施一視之典,如是然後,明義錄之眞箇隄防當益堅,而眞箇義理當益嚴,此箇本意,夫夫亦知,則身居近密之任,不體辛勤之苦心,敢以如此如彼等說,煩聒不已乎?彼草木之無靈覺,猶且區而別之,況生人之倫,衣冠之裔乎?金相福自金相福,其親屬自其親屬,相福伊時事,特昏昧畏怯,徒知納款之爲生路而然,雖媿於故相與沁留,眞所謂惶忙中,無知妄作處分之止此,可謂稱當,當者罪旣止此,則其外更何株連,若以此等收用,謂放過於隄防義理,而如是爭執,則反有妄發之弊,爲害於國是,當如何?其在明眎界限之道,不可無處分,同副承旨兪漢寧,亟施罷職之典。漢寧曰,臣雖蒙罷職之命,抑有區區所懷之可達者矣。上曰,罷職承旨,焉敢不卽退去?又爲勦說乎?前承旨兪漢寧,加施不敍之典。仍命退,承史以次退出。
癸丑五月十二日申時,上御熙政堂。刑房承旨入侍時,左副承旨洪仁浩,假注書鄭文始,記注官安經心·金良倜,判義禁金華鎭,以次進伏訖。上命仁浩讀罪人具純,供辭訖。上敎華鎭曰,見錦伯狀辭,事甚怪駭,故使卿持草供入來矣。所見,果何如耶?華鎭曰,供辭與狀辭,言多逕庭,以此以彼,實難臆度,姑待兵使之就拿,更査,似好矣。上曰,當送按覈御史矣。仍命退,諸臣以次退出。
上在昌德宮。停常參·經筵。
藥房都提調洪樂性,提調李,副提調徐鼎修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于徐龍輔曰,承旨入侍。
傳于徐鼎修曰,禮房承旨,馳詣受香所,奉審摘奸以來。
備邊司薦望,以金思穆爲摠戎使。
癸丑五月十三日辰時,上御重熙堂。禮房承旨入侍時,行都承旨徐鼎修,假注書鄭文始,記注官安經心·金良倜,一提學鄭民始,原任直提學徐有防·朴祐源,原任直閣徐龍輔·尹行任,檢校直閣南公轍,原任待敎金祖淳,以次進伏訖。民始等曰,是月載屆,聖慕益新,此際聖體,若何?上曰一樣矣。上曰,三南賑事似畢,而狀啓何當入來乎?民始曰,忠淸道磨勘文書,已來到於賑廳矣。仍命退,諸臣以次退出。
上在昌德宮。停常參·經筵。
傳于徐鼎修曰,禮房承旨,馳詣宗廟·景慕宮,奉審摘奸以來。
傳于徐龍輔曰,承旨入侍。
癸丑五月十四日未時,上御重熙堂。右承旨入侍時,行右承旨徐龍輔,假注書鄭文始,記注官金良倜·承膺祚,以次進伏訖。上曰,日氣似好,而雨意稍閟,是爲可悶矣。龍輔曰,今則似無關於農形云矣。仍命退,承史以次退出。
上在昌德宮。停常參·經筵。
傳于徐龍輔曰,承旨入侍。
兪漢寧啓曰,戶曹判書沈頣之,持徽陵丁字閣修改書啓來待矣。傳曰,入侍。
徐鼎修,以景慕宮都提調言啓曰,太常所進黃杏,今方薦新於本宮,而宮苑黃杏,姑未成熟,待爛熟薦新之意,敢啓。傳曰,知道。
癸丑五月十五日辰時,上御誠正閣。左承旨·左副承旨入侍時,行左承旨申光履,左副承旨洪仁浩,假注書鄭文始,記注官安經心·金良倜,以次進伏訖。上曰,齋日不得肅拜,始自何年?仁浩曰,雖無朝令,近來則初不來呈肅單,故不得捧入矣。上曰,此後則肅拜,勿拘齋日,可也。上曰,自政院,招致部官,問其時氣止息與否之初不報來之由,仍令申飭,可也。上曰,日前奪符宣傳官,無端回還,豈有如許紀綱乎,此則過齋後處分,而行首宣傳官,常時檢飭,則豈有是事?出給兵判,姑令拘留於龍虎營,從當嚴處,而至於兵判,不知標信事體之重,無一言默默者,誠慨然,以此言及,可也。仍命退,承史以次退出。
癸丑五月十五日巳時,上御誠正閣。同副承旨入侍時,同副承旨兪漢寧,假注書鄭文始,記注官安經心·金良倜,戶曹判書沈頣之,以次進伏訖。上敎頣之曰,今番徽陵役事形止,果何以爲之,而如是神速耶?頣之曰,不過柱木修改之役,而別無細瑣之役,故果能速了矣。上曰,今則能完久乎?頣之曰,其中最腐傷者修改,以今所見,似爲完久矣。上曰,物力幾何?頣之曰,所入殆近一千三四百兩矣。上曰,若設都監,則將爲幾何?頣之曰,以都監言之,殆過萬兩云矣。上命漢寧書傳敎曰,徽陵丁字閣·碑閣·水刺閣·守僕房·紅箭門·殿內外月臺·禁淸橋,各處修改,皆已完役於六七日之內,而事體則莫重,雖不設都監,其在重其事之道,不可無賞典。戶曹判書沈頣之大鹿皮一領賜給,今番自度支主管,地方官不爲待令,勿論,陵官等,依光陵·永陵修改時例,捧傳旨,工匠邊首中,最效勞人,令該曹,米布從厚題給。又命書傳敎曰,莫重之事,豈可拘於坐齋,不爲酬應乎?今番徽陵丁字閣修改別單,混置於不爲酬應之公事軸中,今日問役事形止,始覺別單之遲滯,萬萬駭然。渠輩推諉之說,不足信,況政院之不請司謁,措辭入稟,委諸院吏之手,以致掖隷之受來,當該坐直承旨罷職,當該中官,令該府,照律定配,司謁及院吏,令攸司,照律嚴懲草記事,分付。仍命退,諸臣以次退出。
上在昌德宮。停常參·經筵。
自人定至十七日開東,灑雨下雨,測雨器水深三分。
傳于李益運曰,承旨入侍。
癸丑五月十六日卯時,上御重熙堂。都承旨入侍時,行都承旨徐鼎修,假注書鄭文始,記注官安經心·金良倜,原任直閣徐龍輔·尹行任,檢校直閣徐榮輔·南公轍,原任待敎金祖淳,以次進伏訖。上曰,昨日之雨,雖未洽足,亦爲多幸矣。鼎修等曰,以今觀之,大豐可期,此實我聖上憧憧爲民之念,夙宵靡懈,天神默佑之致,臣等只切欣賀之忱。仍命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深一寸一分。
傳于徐龍輔曰,承旨入侍。
癸丑五月十七日申時,上御重熙堂。承旨入侍時,行右承旨徐龍輔,假注書鄭文始,記注官金良倜·承膺祚,以次進伏訖。上曰,昨今之雨,可謂豐點矣。龍輔曰,莫非天神默祐之致,不勝欣幸矣。仍命退,承史以次退出。
上在昌德宮。停常參·經筵。
藥房提調李,副提調徐鼎修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
上在昌德宮。停常參·經筵。
夜自二更至二十日開東,灑雨下雨,測雨器水深三寸三分。
傳于徐鼎修曰,承旨入侍。
以全羅監司權狀啓,道內各邑鎭驛畢賑後,饑口石數,修正成冊上送,守令等勤慢及自備穀物富民願納數爻馳啓事,傳于申光履曰,今予一心所重,卽奉先與爲民也,日前陵官事,亦有下敎,旣聞通一道賑事之告完,豈可以坐齋,不卽回下乎?召接則難矣,賑廳堂上及吏兵判,卽爲來會公廨,回啓以草記擧行。至於守令治績,昨冬因繡啓,所下飭敎,何等丁寧,至有姑勿罷拿,書付壁上,待新伯到任,過麥秋,更考勤慢,使之論理狀聞,則此狀聞中,無一言枚擧區別者,萬萬駭然,以昨冬下敎之稍久,認以爲忘却而不爲擧論乎?抑不欲結怨於邑倅而抛置乎?身爲道臣,以十行申諭,看作過去休紙者,究厥所爲,合施重典,以勵紀綱。初欲直遣宣傳官都事,奪符拿來,嚴覈勘處,而遠外之事,猶未詳知,爲先令廟堂,其委折,星火査問,草記稟處。若或以彌縫漫漶之說,一從道牒而循例草記,竝與當該有司堂上嚴處,該房以此卽爲嚴飭。
徐龍輔,以兵曹言啓曰,卽伏見前統制使李潤慶畢賑啓本,則本營,處在僻海,本不耕作,雖在稔歲,轅門內四千餘戶,仰哺營門,猝當大無,歲入倍減,支放之資,排比無路,營各鎭軍民之方秋饑饉,無異窮春,自去九月初,抄出各洞最急顑頷者,略略救濟而料量,限麥秋,所入賑資,且計各樣穀,則太半不足,生穀之方,不出於貿遷穀物,故別擇幹事將校嘉善金德秋,貸給營錢,使之賑穀於湖南,又爲狀請錢軍米二千石作租,則爲五千石,而三千石則添補支放,二千石則付之賑資後,東西道二十三鎭,則嚴飭該鎭將,分賑一依法式,而亦遣親裨,眼同監賑,各洞各島則分爲三所,使軍官前郞廳鄭翊周,將校前主簿金仁澤,掌一所東部二十六洞,軍官前郞廳金彦澤,將校前主簿朴時燁,掌二所西部二十一洞,軍官出身梁世述,將校前別將廉德升,掌三所閑山等三島十六洞,而自昨年九月十二月至,次次抄飢,每朔六次式賙賑,歲翻後一依元賑式,乾糧分給,飢餒最甚者,間巡救急,每十日或粥或飯,而至於還民段置,十日一巡之還分,不能繼食者,間五日白給,無籍無依流離之民一百三十口,各於三所,結幕以給,分處男女,計給糧饌,裁着衣服,使之奠居。自昨年九月十二月至,營底及閑山島,抄付飢口,爲六千八百十八口,自正月四月至,飢口爲六千五百三十八口,而分賑還民中,最急之類,每朔三次間巡救急,無依流丐,計日分給外,都廳募屬飢口,爲五百六十七口,分賑東西道二十三鎭飢口,爲四千一百九十五口,元賑外兩次白給,三所內外監六人,各一百石自備,一千石貿穀,將校自備二千七百八十石零,營賑穀中,取用一千三百石,賑恤利錢三千二百五十兩貿得,而今則麥已登場,賑亦告訖,家無捐瘠,野無餓殍,三所還賑,民之賴以全活,莫非三裨三校,殫誠竭力,百計周旋之致。非但八朔勤勞,其所恤民奉公之誠,辦穀補賑之義,誠極嘉尙,合有別般褒賞之典。金德秋段,千里駕海,許多賑穀,陸續不絶,自辦願納,爲一千石,其積久勤勞,已極可嘉,宜有大加褒賞之典。唐浦鎭居嘉善卓萬胤段,素是鎭下校屬,抄出該鎭飢民,私自分給,已至百有餘石,及其營賑纔了,牟麥未及爛熳,民勢之遑急,有甚於設賑之時,而又出四百石租,營下及各島還賑民,一依賑恤例,分給一巡,許多飢民,賴以延命,渠以海南愚氓,能有急人之義,不愛五百石穀,救此營賑間,萬餘口人命,此則設營來所未有之事也,不可以尋常褒賞。鄭翊周等之一心做去,金仁澤等之百端勤勞,金德秋之爲公忘私,卓萬胤之多費廣濟,足爲褒揚激勵,鄭翊周等八人功勞,令該曹,考例稟處爲請矣。賙賑之政,道臣主之,故帥臣之自備,富民之願納,必待道臣之論列,元無帥臣之登聞,則今此前統制使李潤慶之以賑事請賞,事異常規,已不免猥屑,況其啓語首尾,初不及於民勢之如何,意惟在於裨校之褒稱,事未前有,萬萬寒心,此輩雖或有分賑往來之役,不過帥臣之指使,則敢以幕屬之微事,煩猥於奏御文字,至以別般褒賞,大加褒賞,不可以尋常褒賞等語,重複爲說,肆然陳達者,節節猥越,此啓本勿施,前統制使李潤慶拿問嚴處,富民中願納之不可不上聞者,付之道臣,更爲査實馳啓,何如?傳曰,允。富民願納之類,卽令道臣,査實狀聞,俾無捐財補賑者抑鬱之歎,可也。
申光履,以賑恤廳·吏曹·兵曹言啓曰,卽見全羅監司權畢賑狀啓則以爲,昨秋災荒,沿海最甚,公賑設行,偏在於沿邊營邑諸島各鎭,至於野邑山郡面里中,被害有或尤甚,私賑救急,而或月三分饋,或隨宜救急,俵穀旣足,査減無多,今已竣事,民皆安堵,荒政得失,別無可論,而餘穀二萬四千八百餘石,依例會錄,邑倅鎭將之自備三百石以上者,皆錄別單,私賑救急,雖異於公賑,均是民命濟活,而各有官備民納,一例條列于別單之下,而兵使李壽鵬公賑專當,自備各穀,爲二千二百六石之多,其誠可嘉,前縣監李在天,自備各穀,爲九百八石,瓜後臨歸,可見誠力之終始不怠,鹿島萬戶沈公綽,以殘鎭薄況,捐俸賑救,乃爲二百十一石。至於富民願納,多是在前蒙恩之類,或出於感激圖報,或緣於觀感慕義,捐出家財,捨施急人,毋論公私賑,別單中所錄,爲七十八人,此等之人,合有論賞之道,五十石以下,小小願納者,各令該府,蠲役酬賞。歲前救急,與元賑自備不同,故不爲論列,內下錢椒,別巡分賑,旣出特恩,而守令·邊將之自備條,數爻無多,亦異於元賑,不敢擧論,竝令該廳,考例稟處云矣。三道設賑,今皆告竣,國家之視湖南,以豐沛而兼河內,而沿海之地,到處尤甚,山野之邑,未免冗農,民情遑汲,茫無涯岸,及乎恤窮之德意,去益懇摯,先事之惠澤,無不遍及,前期講確,及時拯濟,稅糴則停退,穀布則代捧,準給災結,優劃賑穀,周民急則不恤度支經費,開別巡則特賜內庫錢椒,疾病之類,擧被賙救,童稚之屬,亦得收養,今幸麥事告豐,疲氓快蘇,遂使湖以南百萬生靈,回呻爲謠,出溝壑而奠衽席,懷保之仁,普洽三南,拯救之恩,若偏一方,閫邑鎭牧之臣,承藉德音,殫竭誠力,雖是職分內事,其所以奉行,必有優劣,而道臣啓本,旣無勤慢區別之事,自本廳無可論列,若其自備數爻,俱在別單,宜有分等褒嘉之典。至於士民之願納私賑者,殆近八十人,而三千石者一人,二千石以上者二人,一千石以上者七人,其餘五十石以上,爲六十餘人,當此饑荒,出義捐財,已極嘉尙,而其中亦有累次願納者,其在酬奬激勸之道,分多少,施賞典,在所不已,竝令該曹,考例稟處。賑穀之會減會錄,依狀聞施行,卽因賑恤廳草記,湖南設賑邑論賞,令該曹,考例稟處云矣。凡賑事之勤慢,守令之能否,不在於自備穀數之多寡,專係於誠心接濟之如何,伏況昨冬繡啓中,論列守令,旣有麥秋後査實狀聞之特敎,則當此畢賑形止之啓聞,固宜詳査條陳,以備乙覽,而今此全羅監司權之畢賑別單,不體聖敎,全沒事實,只擧如干之穀數,不論營賑之勤慢,揆以事體,萬萬駭然,該道臣,從重推考,原狀啓,還爲下送,使之改修正上送,而守令論賞一款,待其上來稟處。其中願納人,全州前僉使嘉義張益福,出義補賑,至於三千石之多,宜有激勸之擧,似當施以加資後,實職調用之典,全州前五衛將嘉善河福彦,願納租爲二千三百石,茂長將校折衝朴大采,租爲二千一百石,羅州將校折衝鄭彦禧,各穀爲一千五百五十石,鎭安將校嘉善梁德大,租爲一千五百石,全州將校折衝宋仁喆,租爲一千二百石,扶安前五衛將嘉善盧達宗,租爲一千一百五十石,光陽鄕品折衝姜必潤,租爲一千石,茂長將校閑良全致瓘,租爲一千石,昌平前五衛將折衝金致宗,租爲一千石,以上九人,竝依事目,施以實職除授之典。茂長將校閑良徐有源,租爲七百石,扶安將校折衝金聲五,租爲五百五十石,順天前郞廳朴宗秀,租爲五百石,以上三人,依事目,施以賞加之典。全州將校折衝金福奎,租爲四百石,長城將校折衝梁得浩,租爲三百三十二石,茂長將校閑良申光協·梁源益,嘉善金聲亮,折衝金光益,順天幼學洪儀,玉果將校折衝兪漢益等,租各爲三百石,益山將校折衝李守哲,租爲二百五十石,全州將校嘉善金哲浩,租爲二百二十石,全州將校折衝白信哲,租爲二百石,扶安將校折衝辛光周,租爲一百四十五石,金鎭厚,閑良李士鳳,租各爲一百十石,茂長將校閑良金尙郁,咸悅將校金鳳集,租各爲一百一石,綾州將校通政吳瓚有,淳昌幼學崔時哲·朴春根,將校折衝林聖蕃,扶安將校出身李基東,龍潭幼學金之國,海南鄕品李見龍,鎭安將校閑良徐致大,咸悅將校閑良黃錫祉·金致瓘,羅州將校嘉善姜世儉,折衝崔啓弘·崔啓良等,租各爲一百石,以上三十二人,或有願納數爻之多寡,而俱不滿五百包,依事目,竝施以帖加成給之典。寶城將校嘉善金延澤,全州將校折衝金基默等,租各爲八十石,淳昌將校金器賢,租爲七十五石,扶安幼學金鴻澤,租爲七十石,綾州老職資憲孫興新,將校折衝崔遴,閑良具師赫,淳昌將校閑良仇聖弼,和順幼學朴孝采,將校閑良李美孫等,租各爲六十石,昌平將校閑良尹商晉,租爲五十五石,全州幼學南雲祥,將校通政姜渭老,鄕品朴潤源,咸悅將校閑良林億,綾州將校折衝具陽旭,淳昌將校閑良薜昌成·徐達修·朴燁·金潤澤·李德潤·李德三·河潤成·崔有基·成志采·張有德·薜永修,幼學金致汶·朴東植·趙漢成·金壽興,扶安幼學尹聖民,良人金興己,龍安幼學金鍾大,昌平將校折衝朴鳳陽,南平將校閑良朴昌吉等,租各爲五十石,以上三十六人,依近例,竝施煙役勿侵之典,而事係恩賞,臣曹不敢擅便,恭俟上裁。全羅兵使李壽鵬,自備各穀爲二千二百六石零,左水使李殷福,救急自備各穀爲六百七十二石零,鹿島萬戶沈公綽,自備各穀爲二百十一石零,古群山僉使徐命漸,自備各穀爲一百五石零,智島萬戶金彦植,自備租爲一百石,羅州監牧官金彝行,自備租爲八十七石,興陽前監牧官鄭宗柱,自備租爲三十石矣。兵使李壽鵬,專當賑恤,自備之數,至於二千餘石之多,克體分憂,捐廩賑窮,誠極可尙,而帥臣事體,與守令有異,其所施賞,亦宜有別,施以璽書表裏之典。左水使李殷福,自備穀物,雖爲六百餘石,而救急與公賑有異,曾無請賞之例,鹿島萬戶沈公綽,古群山僉使徐命漸,智島萬戶金彦植,羅州監牧官金彝行,興陽前監牧官鄭宗柱,捐出殘薄之廩,濟活鎭牧之卒,誠心措辦,有足可稱,且係公賑,事面稍異,而考其數爻,則多不過數百餘石,少則爲三十石,以此論賞,亦涉屑越,竝置之,何如?傳曰,允。富民願納中,前僉使張益福,前此補賑石數,合而計之,近於萬包,而旣經邊將及同樞五衛將,亦入於守令望云,此等之人,宜有拔例收用,守令特爲承傳。前五衛將河福彦,通計亦甚夥然,邊將瓜滿人,作窠差送,折衝朴大采,數過二千石,不可除職而止,特爲加資,折衝鄭彦禧等七人,皆過千石,今此實職承傳之請,循例允下,仍作休紙,是豈聳勸之意乎?依近例,五衛將或實職中,從石數,次次調用,其餘帖加之類,如有已經實職者,亦爲依近例,以賞加施行,而收用一款,敎旨成送,過齋後開政,待下批當日下送,可也。
癸丑五月十九日辰時,上御重熙堂。右承旨入侍時,行右承旨徐龍輔,假注書鄭文始,記注官金良倜·承膺祚,一提學鄭民始,原任直提學徐有防,以次進伏訖。上敎民始等曰,嶺南畢賑狀啓入來,雖値致齋之日,爲民之政,不可少忽,皆以草記,今日內稟處,此時酬應甚難,故兩銓及備堂不能召接矣。仍命退,諸臣以次退出。
癸丑五月十九日午時,上御重熙堂。右副承旨入侍時,右副承旨李益運,假注書鄭馦,記注官金良倜·承膺祚,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
自午時至人定,灑雨下雨,測雨器水深二寸一分,自人定至二更,灑雨下雨,測雨器水深二分。
上在昌德宮。停常參·經筵。
傳于李益運曰,承旨入侍。
癸丑五月二十一日辰時,上御重熙堂。右副承旨入侍時,右副承旨李益運,假注書鄭文始,記注官承膺祚,記事官洪樂游,以次進伏訖。上命書代押。仍命退,承史以次退出。
上在昌德宮。停常參·經筵。
李益運啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
徐鼎修啓曰,藥房提調李,副提調徐鼎修,爲承候來待矣。傳曰,膈氣阧發,眉癤肆毒,姑難强力酬接,卿等若令入侍,則諸臣之入來者,不可不召見,如是之際,酬應苦矣,茹藿湯一貼煎入,卿等退去,可也。
徐鼎修啓曰,判府事朴宗岳,爲承候來待矣。傳曰,今日姑難酬應,退去事,遣史官傳之。
徐龍輔啓曰,時原任閣臣,爲承候來待矣。傳曰,退去。金判府事,聞亦上來云,而此時酬應爲難,久阻之餘,當有多少酬酢,尤難强作,雖明日,如得差減,卽當召接,姑爲留京之意,遣檢書官傳之。
藥房口傳啓曰,臣等卽伏見承候啓辭批旨,有膈氣阧發,眉癤肆毒之敎,臣等不任區區焦遑之至,茹藿湯一貼,今方煎入,而此時瀆擾,雖極惶悶,聖候診察,不容少緩,伏乞特命入侍,以爲趁卽診候之地,千萬伏祝,惶恐敢啓。答曰,氣升比昨少歇,而癤毒益肆,膈氣益甚,雖非卿等入侍,自多公事酬應添劇,可悶,卿等退去,湯劑則不必登筵議定矣。
洪仁浩啓曰,大臣去就,體面自別,則固宜趁卽登聞,無容暫緩,今日判府事金鍾秀,入城在於早朝,而畿伯狀啓,今始來呈,事體所在,誠極未安,京畿監司朴祐源,從重推考,何如?傳曰,允。
徐龍輔啓曰,奏御文字,事體何如,而今此全羅道補賑人,自備局錄入之際,姓名有誤書處,事甚未安,臣之矇然捧入,不勝惶恐,而當該有司堂上,推考警責,何如?傳曰,允。
備忘記,慶尙兵使白師誾,全羅水使李東植下直,各長弓一張,長箭一部,筒兒一箇賜給。
以摠戎使薦望,傳于徐龍輔曰,新摠帥,使之卽爲上來,本道地方交龜,自政院,成送有旨,右水使已爲辭朝,今日內登程,俾勿遲滯。
徐龍輔啓曰,新除授摠戎使金思穆,時在全羅右水營任所,上來時給馬事,本道監司處,下諭,何如?傳曰,允。
傳于徐鼎修曰,政官牌招開政。
傳于徐鼎修曰,亞銓批下,牌招參政。
徐鼎修啓曰,吏曹判書李秉鼎,參判丁範祖,牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。潮南賑恤加資之類,旣有今日內下批之命,則不可踰日,先爲口傳擧行,與兵批口傳下批者,今日內,成送有旨于道伯,俾勿遲滯,卽爲頒給事,下諭。
以吏曹參議李勉兢牌不進罷職傳旨,傳于徐鼎修曰,實病果難參政云,許遞,前望單子入之,待下批牌招。
吏曹參議前望單子入之,李冕膺落點。
傳于申光履曰,湖南願納人,未及收用四人,皆令道伯起送,已經五將,問其所願區處,其餘次次收用,茂長閑良全致瓘,係是白徒,以巡將區處,卽爲口傳施行事,分付兵曹。
兵曹口傳政事,以朴大采·鄭彦禧爲五衛將,梁德大爲忠壯將,宋仁哲爲忠翊將,河福彦爲所斤僉使。
徐鼎修啓曰,吏曹判書李秉鼎疏批已下,卽爲牌招,何如?傳曰,允。
徐鼎修啓曰,吏曹判書李秉鼎,參判丁範祖,再牌不進推考傳旨,及參議李冕膺牌不進罷職傳旨,今方捧入,而開政命下之後,如是違牌,不卽擧行,誠極未安,判書·參判,所當更請牌招,而係是一日三牌,何以爲之?敢稟。傳曰,所謂臣分,可謂掃地,聞今日靜攝之敎,且有口傳下敎,於渠俾勿違牌。欲省酬應,兩堂則有情勢,更待申飭,尙或爲說,三銓之隨他違牌,而承宣又循例入更牌啓辭,大抵近來諸臣之無嚴無禮,固非一端,甚至此等外面人事上道理,眜然若此,所謂承宣輩,飭敎之下,不知申飭,惟恐傳旨之或緩,萬萬駭然。當該承旨罷職,參議李冕膺,爲先令該府,拿問得情,而先使入來開政後,捧傳旨,少懲習俗之日頑。
以徽陵令李勉齊陞敍,參奉徐有曾陞六傳旨,傳于徐鼎修曰,依光陵·永陵陵官例,以其窠陞品仍任,專意檢飭事,分付。
有政。吏批,判書李秉鼎,參判丁範祖,參議李冕膺,都承旨徐鼎修進。以金翰東爲承旨,尹羽烈爲司諫,南涑爲正言,金思穆爲知敦寧,宋俊載爲典籍,注書單徐有聞,徽陵令徐有曾,陞六事承傳。
兵批,判書金文淳受由,參判李集斗,參議李身晦,參知林道浩病,左承旨申光履進。副護軍申禹相,副司直李家煥,副司果尹致性,竝單付。
以濟州牧使李喆運狀啓,本島三邑畢賑事,傳于申光履曰,賑政告完,民事萬幸,觀此狀辭,明月萬戶高漢祿之五百石願納補賑,是豈海外殘邑鎭將,所敢爲者哉?極爲可嘉,本牧地方滿瓜守令中,口傳單付,似已出代辭朝,如未越海,他窠收用事,分付該曹,亦令廟堂,星火知委道伯處。
吏曹口傳政事,旌義縣監單高漢祿。
以全羅監司權啓本,兩南風落松發賣時,擧行差使員,指名現告事,傳于徐龍輔曰,雖無申飭,不敢乃爾,況於風落松自朽山中,定式未久之後乎?地方守令,亦不敢如是泛忽,名以水使,所爲若此,不禁之罪,何異於故斫,該水使李殷福,風落木最多鎭定配,俾圖收之桑楡之方。向聞嶺南繡衣之言,統營所管各鎭,亦然云,令廟堂知悉,發遣備郞或先爲關飭,從長擧行。
徐龍輔,以兵曹言啓曰,今五月二十日,文臣朔試射日次,而內外中日,旣已停止,不得爲之之意,敢啓。傳曰,知道。
徐龍輔,以兵曹言啓曰,今五月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
徐龍輔,以兵曹言啓曰,卽接西道參軍金致五牒報,則訓鍊都監所授彰義門南邊近處,體城五間許,因雨頹圮云,令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
徐龍輔,以訓鍊都監言啓曰,本局分授都城彰義門南邊,體城五間許,因雨頹圮處,令該軍門,待晴修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
金翰東,以賑恤廳言啓曰,卽見江原監司申耆畢賑形止啓本則以爲,尤甚,寧越·平昌·旌善·蔚珍·平海,之次,原州·橫城·洪川·江陵·三陟等十邑,無依遑急之民,營邑相議救食,前道臣措劃錢穀,預先分俵,該邑各自拮据,前期措備,自歲末,次次排日,饋粥白給,或於四月晦間,或於五月旬前,畢分撤賑,而十邑飢口,爲七千五百九口,營邑自備穀數,爲五千七百十三石零,錢爲八百十二兩零,捱到麥秋,無一民捐瘠之患,誠甚萬幸,此與公賑有異,只以賑穀都數,始賑畢賑月日,開錄于後,而前監司尹師國,劃給穀三千九十二石零,錢七百六十九兩零,寧越府使朴基正,自備穀一百五十六石零,平昌郡守南羲老,自備穀一百七石,旌善郡守黃瑗,自備穀二百九石零,錢十五兩零,蔚珍縣監李宗憲,自備穀四百三十九石零,平海郡守吳徹常,自備穀四百十九石,原州判官元羽孫,自備穀四百二十石零,橫城縣監張集紹,自備穀一百五十石,洪川縣監申暎,自備穀三十石,江陵府使洪義浩,自備穀三百九十七石零,三陟府使尹㬘,自備穀二百八十九石零,錢二十八兩零云矣。關東一路,素稱土瘠而民貧,昨年穡事,間有被災而失稔,乃於尤甚·之次之邑,不無遑急無依之類,營邑之臣,仰體恤民之仁,各盡分憂之責,自備錢穀,排巡賙賑,擧無捐瘠之患,得有安堵之幸,不煩公穀,捐出薄廩,着意接濟,誠極嘉尙,而旣與公賑有異,且自備之數,多不過三四百包,少則爲數三十包,別無分等施賞之事,而道臣旣已登聞,令該曹,稟處,何如?傳曰,允。
領府事洪樂性箚曰,伏以一旬齋居,孺慕彌篤,區區瞻慮之忱,倍切恒時。臣於今日承候之班,固當竭蹶,少伸情禮,而素患風眩痰痞之症,達宵添劇,末由趨參,方切惶隕,卽伏見藥院批旨下者,玉候靡寧,至有湯劑煎入之命,伏不勝焦悶之至。拚死力疾,擔舁寸進,卽於路次,伏承勿入之敎,辭旨至嚴,臣聞命惶,莫省攸措,不得不徑還私次,聖慈之曲加軫念,逈出尋常,瞻天感泣,曷有其極?第臣職忝嘗藥,晏然退伏,不得仰請診候。躬承起居,虧闕之罪,煼鬱之忱,猶屬私分,而其爲壞損國體,尤當如何?玆敢忙陳短箚,仰瀆崇嚴,伏乞聖明,特許召接藥院,診察聖候,議定繼進之劑,仍降威罰,重勘臣罪,以爲人臣虧分不職者戒焉。答曰,省箚具悉卿懇。酬應苦矣,飮湯付藥,不在於召接,卿須安心,勿辭愼攝。仍傳曰,此批答,遣史官傳諭。
右議政金履素箚曰,伏以顯隆園忌辰奄過,伏惟我聖上孝思,益復如新,仍伏念,近旬齋居之餘,玉候不瑕有損,區區下懷,不勝耿耿,今日承候,卽是情禮之所不容已,而一病支離,轉動無路,亦不能自伸寸誠,有臣如此,生不如死,瞻天戀結,伏地惶隕,惟願聖明,亟勘臣虧分廢禮之罪,以警具僚焉。抑臣狗馬賤疾,前旣屢暴,到今何敢更事瀆擾,而疾痛之呼,終不敢自阻於仁覆之天,況其上關國體,不但臣目下悶蹙之私,玆不得不冒罪申籲,仰冀體諒之恩,尤增隕越,不知所云。蓋臣病情,旣非外感內傷之候,故雖其酬酢寢食,有似平常,而獨此脚部拘攣之症,已成癃廢之形,屈伸俱妨,寸步難運,雖於房闥之間,須人而起,恃杖而行,而猶不免顚仆之患,驟看外面,別無著現之重症,徐察實狀,直是跛躄之貞疾,若是者,旣非死生所係,人或認爲輕歇,而至於時月之間,萬無復起爲人之望,則蓋亦不待良醫,而已知其難爲也。噫,此殆臣叨冒過分,盈滿招災,竝與筋力奔走之微願,而不得自效,中夜以思,惟有撫躬悼恨而已,然此猶臣一己之私耳。夫有國所重,莫過於輔相之職,而如臣無似,獨當匪據,竊位尸素,加之以一疾沈淹,三朔癏闕,以言乎享儀倍班,則觀瞻或駭,以言乎賓對籌坐,則曠廢已久,將使中書重任,爲一賤臣養病之地,則臣之惶隕悶塞,如添一病,姑捨無論,揆以朝家事面,關係不輕,是尙可以一任其因循捱過,不念所以通變哉?此則不待臣言之畢,而聖明亦當有以俯燭也。至於向來薦望之失於周旋,顚倒錯誤,臣之觸事憒憒,無所逃罪,雖荷包容之恩,尙切惶恧之忱,玆敢披瀝肝血,疾聲仰籲。伏乞天地父母,矜臣實病,察臣至懇,亟許遞免,以幸國事,以安賤分,不勝幸甚。答曰,省箚具悉卿懇。愼節奉念若此,則賓廳何日開鑰,籌對何日臨殿?機務之委積,極可關心,益須加意將攝,俟少間,卽起視事。仍傳曰,此批答,遣史官傳諭。
兵曹判書金文淳疏曰,伏以猥以無似,謬膺重任,觸事昏憒,無往非罪,隨處曲庇,恩造隆深,不敢復事祈免,惟以奔走爲恭,而第伏念,臣之老父,年與病深,筋力常在凜綴,而每當春夏之交,輒有厭進之症矣,向當月初,偶失將攝,頑痰用事,風眩陡劇,精神如在煙霧,氣力隨以凘敗,蔘朮少效,食飮專却,床褥轉側,亦皆須人,情私煎迫,罔知攸措。此際以賑恤賞典擧行事,開政有命,伏惟我聖上,一念憧憧,凡係民事,罔或有滯,臣雖愚迷,豈不思所以趨走承奉,對揚德音,而目下情理,有難暫離。玆敢疾聲呼籲於孝理之下,伏願聖慈,俯賜鑑諒,特遞臣職,俾便救護,仍治臣瀆擾之罪,以肅朝綱,千萬幸甚。答曰,省疏具悉。願納人收用,此亦爲民之事,豈可踰日?五衛將·忠壯·忠翊將中,量宜先爲作窠,口傳擬入,待其上來行公然後,依渠願,或改差差代,或移送巡將,俾朝令示信,而卿則勿辭救護。
吏曹參判丁範祖疏曰,伏以臣年紀衰邁,神識耗喪,不堪爲當世用久矣,唯是一段忠愛之心,根於秉彝,銷鑠不得,目見義理日晦,君綱日卑,居常憂憤,無路一陳,際此而有近日疎通之擧,凶孽醜類,接跡彈冠,承命順旨,莫或匡救,臣以垂死,不遑自顧,越俎叫閽,欲障狂瀾,而誠淺辭拙,不能孚格,原疏留中,潰決猶舊,撫心慙恧,無地可容,乃於匪意,復叨銓地,揆以私義,決難冒膺,而飭敎旣嚴,微諒莫遂,至有十二日參政之擧矣。噫,伊日庶類五人檢擬之命,是豈今日廷臣,所可奉承者哉?臣生老鄕曲,此輩之負犯釁累,茫然不知,而第其積久廢痼,形跡可疑,是宜卽地商覈,無或放過,設令意見參差,不可糢糊苟同,而天奪神魄,不知辦此,袖手傍觀,便同木偶,遂使凶渠之切族,妖逆之狎客,布列政紙,一例甄敍,至於聯疏之單擧一人,有若區別,何等錯謬,而瞢然隨署,作一藍丞,反覆思惟,莫非臣罪。噫,庶類雖賤,逆孽則一也,亞堂雖卑,銓官則一也,出位懲討,曾未幾日,參席疏注,沕歸一轍,擧措之顚倒,一世之嗤點,固不可恤,而竊悲夫朝著之上,一脈正論,緣臣一着,便至墜絶,論臣罪負,嶺海鈇鉞,顧安得以贖其萬一哉?自有此擧,欲投身田畝,而依遲未決,欲抗顔班序,而羞憤難堪,撫躬自悼,寧欲無生,惟有力解銓職,杜門屛蟄,以圖息補之方,而間値齋日,含生之哀痛如新,公車之瀆擾無路,今始瀝血封章,首實自劾。伏乞天地父母,憐臣衰憒,察臣微忱,亟命鐫削臣職名,勿復廁跡於朝列,伊日五人望筒,亦命勿施,以嚴隄防,千萬幸甚。答曰,省疏具悉。此非如是之事,從重推考,勿辭行公。
吏曹判書李秉鼎疏曰,伏以臣祗受政牌,纔到闕外,得接爛報,有本曹參判丁範祖自劾之疏槪矣,臣與亞銓,同時除拜,間行三政,而一政則臣獨參焉,兩政則兩堂俱參焉。凡有昏謬,臣實爲首,如欲自劾,相報聯陳,不害爲爛熳同歸,淸朝忠厚之風,而今僚堂,非但不報於臣,亦不使曹吏知之,是不以僚堂待臣也。臣之去就,於是乎無可論矣,且臣於頃日政,引儀望筒,大有做錯之失,趙宗汶之身故已久,而緣臣聞見之不周,倉卒擬入,至蒙天點,此亦臣悚媿之一端也,今日違傲,實非義分之所敢出,而艮限在前,短章呼籲,臣罪至此,尤合萬殞。伏乞聖明,亟命鐫削臣職名,仍治臣辜犯,俾昭法紀,以靖私義,而引儀原望筒,亦令勿施焉。答曰,省疏具悉。卿其勿辭行公。
執義黃樟疏曰,伏以臣自訟舊愆,恭俟重勘,今於言地,何敢有一毫承當之望,而祗緣寵擢新命,逈出格外,惶懍感恩,義分是懼,黽勉出肅,以爲一番叩謝之忱,而因仍蹲冒,義所不敢,玆敢略陳短章,悉暴衷懇,伏乞聖明,矜垂察焉。臣本庸陋殘劣,性且愚騃,年前一疏,亶出於憂時憤激之忱,而誠未上格,自速天譴,辭敎嚴重,責之以捧入囑托,臣於是,滿心惶恧,不知所以措躬之所也。臣以布衣寒士,猥竊科第,跧伏鄕曲,與世不干,墻壁無依,縉紳之間,不知爲何狀人,所謂囑托者,從何而入乎?世固有牽於親密,附於威勢,爲人所使者,是則貪躁趨利,有求於榮塗,而不知恥之甚者也,臣雖無狀,犬馬之齒,將近七十,病又侵尋,念絶榮塗久矣,有何所求,而爲此碌碌陋劣之事乎?此莫非臣不忠無狀,不見孚信於君父之致也。臣罪大罰薄,撫躬惶隕,杜門訟愆,甘心溝壑,以終餘年矣,以此顚沛之蹤,豈敢抗顔就列,有若固有之哉?伏乞亟命鐫削臣職名,仍治臣瀆撓之罪焉。臣方求免之不暇,豈敢贅及他說,而於近日事,竊有所區區不能默默者,敢此尾陳焉。夫爵賞,所以勸善而待賢人也,威罰,所以懲惡而防小人也,苟不得其平,則賢邪竝立,王綱陵夷,馴致於人不人國不國,豈不大可懼哉?殿下以堯·舜之聖,囿萬物於同春,渙發德音,行之以疏滯之政,必也審愼謹嚴,可疏者疏之,可通者通之,權度尺量,咸適其中,則可以召天地之和,弭水旱之災,熙皞之風,可見於今日矣,在廷之臣,孰不欽仰奉承,而竊瞷聖度,過於仁覆,凡諸干連凶孽之類,不問其所犯之深淺輕重,而置之可疏之科,一日加於一日,二日加於二日,致使聯翩飄纓於淸朝之列,其可曰,爵賞威罰,得其平乎?易曰,羸豕孚躑躅,書曰,無俾易種于玆新邑。此輩之凶肚逆腸,乃其本性然也,是豈可畀之爵位,恣意混雜於周行之間哉?臣愚死罪,竊以爲,大有欠於大聖人順天應人造化出治之道,伏願殿下,亟加三思,伊日中批,添書除職者,竝令還寢,以靖朝廷,以光聖德焉。
以執義黃樟上疏,傳于李益運曰,還給。
上在昌德宮。停常參·經筵。
藥房都提調李,副提調徐鼎修啓曰,伏未審夜間,聖體調攝,若何?寢睡·水刺之節,何如?膈煩眉癤之候,亦何如?昨日湯劑進御後,諸節益有差勝之效乎?連陳口啓,未蒙晉接,區區下情,不勝焦鬱之至,臣等率諸御醫,趁早入診,詳察聖候,繼進之湯劑,當付之膏藥,趁卽議定,爲宜。王大妃殿氣候,何如?惠慶宮氣候,何如?臣等不任終宵憂慮,敢此問安,竝爲仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李益運啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏,竝呈辭,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,判府事朴宗岳,右議政金履素,爲承候來待矣。傳曰,入侍。
李書九啓曰,時原任閣臣,爲承候來待矣。傳曰,入侍。
傳于李益運曰,左副承旨,馳詣健元陵,奉審摘奸,局內諸陵,一體奉審以來。
承旨前望單子入之,洪明浩·李書九·洪義榮·南公轍落點。
兵曹口傳政事,副司直徐龍輔。
傳于洪明浩曰,藥房提調,持湯劑入侍。
傳于洪義榮曰,右承旨入侍。
洪義榮啓曰,日前忠淸前兵使奪符宣傳官下去之時,自上,爲慮外邑多日供給之弊,有宣傳官翌朝發送之命,而司謁誤傳下敎,至有自畿營,馳撥招還之擧矣。標信事體,何等至重,而旣發之宣傳官,中路還歸者,事未前有,萬萬驚駭,臣亦有當初未及提稟之罪,不勝惶恐,而當該宣傳官及行首宣傳官,旣有出付本兵之命,雖不敢更爲請罪,不卽致察之兵曹判書,亦不可無驚,從重推考,誤傳司謁,令攸司,從重科治,何如?傳曰,允。當該宣傳官,過齋後,令兵判嚴棍論理草記。
洪義榮啓曰,卽伏見忠淸兵使李潤國到任狀啓,備陳交龜遲滯之由,而遣辭之際,多入衍語,極涉屑越,事甚未安,當該兵使李潤國,從重推考,原狀啓,還下送,使之改修正上送,何如?傳曰,允。
南公轍,以兵曹言啓曰,卽接集春營入直哨官丁海翼手本,則集春門南邊,舊築宮墻半間許,蓋瓦脫落云,令紫門監,急速修改,而其在愼重之道,不可無申飭,亦令該軍門,限修改間,晝察夜巡之意,分付,何如?傳曰,允。
南公轍,以壯勇營言啓曰,本營將校射會時,連六巡全布人,別單書入之意,敢啓。傳曰,依別單判下,令政院,捧傳旨,可也。
南公轍,以御營廳言啓曰,本廳字內,集春門南邊宮墻舊築半間許,仰板及蓋瓦缺落處,晝察夜巡事,自兵曹草記矣。別定將校一人,率集春營入直軍四名,限修改間,晝察夜巡之意,敢啓。傳曰,知道。
南公轍,以司僕寺一二提調意啓曰,守禦使李文源,箭串設牧擧條批旨內,諸條皆有意見,卿退與本寺一二提調相議,先從可行者試之之意,論理草記事,令該寺知悉可也事,命下矣。臣與守禦使臣李文源,二提調臣鄭昌順,一處相會,逐條爛商,而本寺弊瘼,今至莫可收拾之境,財力則漸就凋殘,馬政則漸至耗縮,臣與提調,嘗懷憂歎,每思矯救,智慮淺短,莫適所從,此際守使,面承聖敎,躬審牧場,慨然有擔當對揚之意,若果因此而馬畜蕃息,地用富庶,則臣等之與榮,誠亦幸矣。第以守使擧條中諸條見之,以臣等愚見,不無一二可以更合商量者。宮房折受之還屬,草牌柴場之禁斷,皆如其言,而至於修築防閑,疎鑿濠渠,固是不可已之事,數百年頹癈之基址,今欲重修,雖或有崩砌頹石,因舊補築者,陵夷平鋪之地,在在皆然,不可不浚濠築城,以防踰逸,國初設牧之時,土曠人稀,歸馬此地,便同華陽,今則場外民家,周遭聯絡,一或踰逸,大爲民害,築堤峻防,以定界限,所入物力,當以萬計,而守使乃欲以一年分養馬除半權減之雜費會減,近六千兩,當之者,已與臣等之見相左。且分養馬,年例分給軍馬及邊馬之數,當爲二百餘匹,分養之馬,今若權減其半,則明年分養,只爲三百二匹,以此三百二匹之馬,除出二百餘匹之例給,則再明年分養,已不滿百匹,今此馬場放牧之馬,數年之內,恐無孶長服乘之理。然則再明年以後,軍馬邊馬,年例應下之數,專以各牧場馬,收取備給,此爲目下難處之端。旣欲放牧,則驅牧之卒,當爲定數,而場內田畓,旣令陳廢,則驅牧幾名,料布幾許,位田幾許,亦當料理,今此擧條,竝不擧論,守使之意,欲以驅牧之役,使諸員責立云,而諸員與驅牧,名號旣異,使役亦殊,則位田已歸陳荒,料布更不磨鍊,而責以驅牧之役,似無願從之理,此亦不可不更加理會,而雖令放牧之具,果能畢備,無他所費。今以目下所見言之,每年分養上來後,放牧者,率多致斃,正當春夏之際,非無水草之豐,而昨年致斃,爲八十四匹,再昨年致斃,爲七十五匹,此固圉人不善畜牧之罪,從前已往,致斃多寡,雖或不同,年年如此,今於水落草枯之後,其不無多少致斃,亦不可知,今雖一依擧條所達,牡牝健馬,竝限三四百匹,使之放牧,而若又致斃如分養之馬,則其所蕃息之計,反致耗縮之患,亦豈不可惜之甚者乎?臣昌順,頃與守使,同審牧場,雖不無差異之見,而身居其職,未能蘇革,致令他人,替擔其憂,反生橫議,恐或沮敗,區區意見,不敢畢陳,只以做時說時,本自不同,宜效故人,疑則少嘗之義,有所仰奏,今此守使之折半爲言者,亦有取於提調之所奏而然云,其言亦不無所見,臣意則,分養之法,雖有弊端,自是四百年流來古規,亦不可一朝廢閣,姑取守使所奏牡牝取種之馬,先以四五十匹,放之牧場,以觀成就,水草之美,孶長之蕃,果如守使所言,則分養可以永罷,放牧可以增數,而今旣以數十匹放牧爲定,略以木柵,防其奔突,修築煩費,亦可除減,內乘加出,尤近張大,拜峯鎭將,旣在場外,使之兼牧主管,亦可擧行,其在試可之義,實爲簡便,守禦使意見,已悉於筵達擧條中,而臣與提調迷見如此,敢啓。傳曰,卿等與守使,同爲登筵時,稟處,可也。
洪義榮,以司僕寺一二提調意啓曰,忠淸監司李亨元啓本,平薪三牧場馬匹見縮委折査覈馳啓事,判付內,觀此錦伯査啓,比之御將所奏,不啻倍蓰,牧馬九百餘匹,虛錄至於四百餘匹云者,豈有如許馬政乎?渠輩口供,已如此,若又逐日査點,則當至於空其群,事旣現發,不可尋常處之,當該牧官,卽其地定配,牧屬,令道伯,照法痛治,其所釐弊之方,付之該寺,草記稟處。凡事若不大加振刷,何以責其成效?況此牧若此,則他牧可知,査點之方,釐弊之道,亦自該寺,論理草記,俾有來頭之實效事,命下矣。今此平薪牧馬之多數見縮,事之驚駭,莫此爲甚,原摠九百餘匹之內,見縮之數,殆居其半,此固牧屬所供,若又査點,其所見縮,亦不知爲幾匹,其在嚴馬政懲後弊之道,不可仍置,待秋査點,必以壯健馬匹,隨闕徵立,斷不可已,而大抵牧馬欠縮,在在皆然,稱以遺失故斃,逐年報來,少不下六七百匹,査點久闕,疎虞莫甚,故徵立或代價,隨闕補充之意,每每嚴關,而牧官則以虛爲實,專事瞞報,牧卒則指無謂有,惟意幻弄,提飭雖勤,而奸竇層生,點馬久廢,而現發無路,此專由於牧官不能盡職,睯不畏法之致。且場內冒耕,法禁至嚴,則牧民肆然偸占,橫縱犯耕,牧官矇不禁斷,尋常看過,以致水草之場,年年漸縮,遂使牧馬致斃之相續,孶産之不繁,原摠之虛錄者,職由於此。今以平薪一牧,推之他弊,亦可反隅,若此不已,則前頭空群,其勢必至,設牧攻駒之意,果安在哉?今伏承聖敎,釐弊之策,反復揣量,則無過於點馬一款矣。蓋以動民驅點之爲弊,廢而不行者,積有年所,故各牧官吏,無所畏憚,虛僞成習,馬政之痼瘼,至於此極,則何拘於些少貽弊之端,一向廢閣,不復舊規乎?又況點馬之行,兼有檢田之政,則因其點馬之停廢,竝與檢田而抛棄,馬籍徒擁虛簿,田政漸至紊亂,積弊交集,莫可收拾,言念馬政,寧不寒心?自今秋爲始,發遣郞官,各道牧場,次第考閱,點馬檢田等事,輪回擧行,馬籍虛實,場內犯耕,各別査櫛,則雖不必一年之內,俱閱諸牧,以致騷擾,亦可期數歲之後,畢點各場,隨處察飭,若有如今番平薪之多數欠縮,則該牧官吏,一依平薪例勘處,其餘隨其執頉多少,分輕重,草記論勘之意,定式施行,何如?傳曰,允。
洪義榮,以一所巡廳言啓曰,臣於今月十四日行巡時,到興仁門,使本廳軍士,依例打考門鑰,則上下鑰中,下鑰則無頉,而上鑰排目,本自不固,暫經掀搖,自致拔落。城門鎖鑰,何等嚴重,而常時開閉之際,不能審察,有此疎忽之事,萬萬驚駭,趁卽改備之意,已爲通報于兵曹,而當該護軍部將,令攸司,照法勘處,何如?傳曰,允。
南公轍,以義禁府言啓曰,前統制使李潤慶拿問嚴處事,傳旨啓下矣。李潤慶,時在任所云,依例發遣府都事,交龜後拿來,何如?傳曰,設賑之餘,厨傳宜念,待待命拿囚,可也。
南公轍,以義禁府言啓曰,頃因備局有司堂上尹行任所啓,湖南風落松發賣時,慢不致察之當該差使員,指名狀聞事,行會該道矣。觀此全羅監司權啓本,則風落松發賣時,右道差使員,加里浦僉使李瑞龜,指名以來,而李瑞龜,時在任所云,依例發遣府書吏,交代後拿來,何如?傳曰,水使不能致察之致,如渠差員,何論,令道臣,嚴棍懲勵,可也。
南公轍,以義禁府言啓曰,全羅左水使李殷福,風落松最多鎭定配事,承傳啓下矣。李殷福,全羅道興陽縣蛇渡鎭定配,而以承傳內辭意,具罪目,依例發遣府書吏,交龜後執捉,仍令押送配所,何如?傳曰,允。
洪義榮,以義禁府言啓曰,中官梁大宜照律定配事,承傳啓下矣。取考律文,則大明律詐僞條有曰,凡奏事,詐不以實者,杖一百徒三年,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。梁大宜杖一百收贖,告身盡行追奪,黃海道松禾縣維安驛,徒三年定配,而以承傳內辭意,具罪目,依例發遣府書吏,押送配所,何如?傳曰,允。洪義榮,以刑曹言啓曰,徽陵丁字閣修改別單遲滯之司謁及院吏,竝令攸司,照律嚴懲草記事,命下矣。取考律文,則大明律違令條有曰,凡違令者,笞五十,司謁李孝得,院吏朴聖汲等,依此律,各決笞五十之意,敢啓。傳曰,知道。
吏曹啓目粘連,濟州牧使李喆運,似當施以表裏賜給之典,濟州判官李徽祚,旌義縣監許湜,似當施以兒馬賜給之典,大靜縣監鄭運躋,置之,而事係恩賞,上裁,何如?判付啓,依回啓施行爲旀。濟州判官李徽祚,旌義縣監許湜,殘邑百石,亦足當腴邑千包,施以陞敍之典爲良如敎。
癸丑五月二十三日辰時,上御重熙堂。藥房入診入侍時,提調李,副提調徐鼎修,記事官徐有聞,記注官安經心·承膺祚,醫官金光國·李翊臣·周命新·李敬培·李周憲·白成一·金順行,一提學鄭民始,檢校直提學徐有防,檢校直閣徐龍輔·徐榮輔·南公轍,原任直閣尹行任,檢校待敎金祖淳,以次進伏訖,等曰,聖體欠和,下情不勝焦迫,膈候諸節,若何,而癤候亦有復常之慶乎?上曰,膈候如昨,頭癤肆毒,使諸醫官入診,可也。翊臣·命新,以次診候訖。翊臣曰,氣候不得調和,利膈之劑,恐好矣。命新曰,脈度浮數,此是膈煩之致矣。上曰,鍼醫進前仰瞻,可也。順行·成一,以次進前仰瞻訖。成一等曰,癤候當有毒氣,三紅膏粘付,恐好矣。上曰,提調率醫官退出,議定當劑,以方文書入,俾卽煎入之地,可也。等退出。上曰,昨日大臣,爲承候入來,而以靜攝之無以酬應,不得召接矣。鼎修曰,聞大臣方又入來云矣。上曰,入侍。賤臣承命出,與判府事朴宗岳,偕入進伏。上曰,右相不爲入來乎?宗岳曰,下情不勝焦迫,與臣同爲入來,而右相則以其病難登陛,不得入侍矣。上曰,右相之病如此,政府事可悶矣。宗岳曰,聖體調攝,若何?上曰,今則比昨稍勝矣。宗岳曰,此時聖孝益新,膈候安得不添損乎?癤候則可以仰氣度之康旺,目下雖甚悶迫,實是歡忭事矣。上曰,予之膈氣,每每如期而發,誠爲悶然。宗岳曰,王大妃殿氣候,何如?上曰,一樣矣。宗岳曰,惠慶宮氣候。何如?上曰,一樣矣。宗岳曰臣於園所享官之行,奉審局內樹木之茂盛,佳氣之菀蔥,尤勝於前,實是國家億萬年無疆之慶,天以吉地,卜我園寢,卽是聖孝仰格之致也。上曰,園幸每在歲初,樹木之茂盛,不得親見,殊甚沓沓。命宗岳先退,宗岳退出。命鼎修書傳敎曰,有實病承旨及在外承旨許遞,與未差之代,前望單子入之,待下批,牌招察任。又命書榻敎曰,進御加減六和湯前方中,加黃連五分,一貼更爲煎入。又命書榻敎曰,藥房夕問安及內閣·政院·玉堂問安,勿爲之。又命書榻敎曰,進御六和湯本方中,加陳皮一錢五分,唐木香五分,藿香·縮砂各五分,香藿厚朴減五分,甘草減二分,去人蔘,一貼煎入。命退,諸臣以次退出。
上在昌德宮。停常參·經筵。
藥房提調臣李,行都承旨臣洪明浩啓曰,伏未審夜間,聖體調攝,若何?寢睡·水刺之節,何如?昨日湯劑進御後,膈煩之節,有差勝之效,而眉癤浮高之候,亦何如?臣等率諸御醫,趁早入診,詳察聖候,爲宜。臣等不任終宵憂慮,敢來問安,竝此仰稟。答曰,知道。膈煩比昨通利,癤處亦旣差歇,卿等不必入侍,而黃蓮加入六和湯一貼,更爲煎入,可也。王大妃殿·惠慶宮·中宮殿,藥房口傳問安。答曰,知道。
南公轍啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
傳于李書九曰,左承旨·左副承旨入侍。
傳于洪明浩曰,坡州牧使,今日政差出,待下批,當日辭朝。
以忠淸監司李亨元罷職傳旨,傳于李書九曰,雖有不飭之失,異於知而故犯,姑先從重推考。
以保寧縣監吳正根拿處傳旨,傳于李書九曰,賑政纔畢,待待命拿囚事,分付。
以忠淸道漂頹戶稽報守令,恩津前縣監徐重修,洪州前牧使李昌會,沔川前郡守鄭東杓,淸州前牧使洪善養,淸風前府使洪喜榮,鴻山前縣監洪樂正,鎭川縣監洪大應,堤川縣監尹厚東,懷仁縣監卞緯鎭,靑山縣監任靖周,永春縣監李明誠,槐山郡守李英敎,大興郡守李觀秀,海美縣監申啓文,木川縣監金載華等,待畢賑,拿處傳旨,傳于李書九曰,賑事苟完,微眚宜貰,分揀。
以牙山前縣監李義文,天安郡守李舒永,木川縣監金載華等拿處傳旨,傳于洪義榮曰,紀律所關,有難全恕,而寧越倅,旣以同罪分揀,不可異同,先施重推之典。
以鴻山縣監金思䄷拿處傳旨,傳于洪義榮曰,精約之治,宜恕晩載,分揀。
義禁府啓目,吏曹參議李冕膺原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,旣無難强之情勢,僚堂勉出,綽有後政,則聞伊日之飭敎,遽納召牌者,觀其擧措,極涉無狀,而聞其事實,專由於政院之不能猛加促飭而然云,此或爲一分可恕乎?設令政院無一言,渠敢不嫌其致煩酬應,再違三違,携持僚堂,其將不離跬步乎?所謂可恕之端,適爲添罪之資,渠於此,焉逭重勘乎?然遞罷,近於曲循,以公罪,從重勘律,附過還職後,草記爲良如敎。
李書九啓曰,吏曹判書李秉鼎,疏批已下,卽爲牌招,何如?傳曰,允。參判一體牌招。
有政。吏批,判書李秉鼎,參判丁範祖牌招不進,參議李冕膺進,右副承旨李益運進。啓曰,判書李秉鼎,參判丁範祖,竝牌招不進,小臣獨政未安,何以爲之?敢稟。傳曰,判書·參判,更卽牌招,同參政事。又啓曰,判書李秉鼎,參判丁範祖,竝牌招不進,小臣獨政未安,何以爲之?敢稟。傳曰,只出緊任。以金孝建爲承旨,金宗爀爲禮曹正郞,李海愚爲坡州牧使,兼養賢主簿單宋俊載,靑山縣監任靖周,今加通政加資事承傳,西學訓導單安敬默,南景龍爲典籍,金喆淳爲引儀,李東明爲寧陵別檢。
兵批,判書金文淳受由,參判李集斗,參議李身晦病,參知林道浩入直進,行右承旨洪義榮進。副司直徐鼎修·申光履·金翰東·李勉兢,以上竝單付。
傳于李書九曰,刑曹參判之代,令該曹口傳差出,待下批,牌招察任。
洪義榮,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪明浩,以吏曹言啓曰,卽因賑恤廳草記,江原道畢賑諸守令,別無分等施賞之事,而道臣旣已登聞,令該曹稟處事,允下矣。蔚珍縣令李宗憲,自備穀爲四百三十九石,原州判官元羽孫,爲四百二十石,平海郡守吳徹常,爲四百十九石,救食雖異公賑,穀包俱過四百,全然置之,有欠激勸,已上三邑守令,竝施以兒馬帖賜給之典。江陵府使洪義浩,自備穀爲三百九十七石,三陟府使尹㬘,穀爲二百八十九石,錢爲二十八兩,旌善郡守黃瑗,穀爲二百九石,錢爲十五兩,寧越府使朴基正,穀爲一百五十六石,橫城縣監張集紹,穀爲一百五十石,平昌郡守南羲老,穀爲一百七石,洪川縣監申韺,穀爲三十石,雖有自備之多寡,俱不滿四百之數,一竝置之,至於前道臣尹師國,錢穀劃給。雖曰不些,旣是私劃,不必擧論,而事係恩賞,臣曹不敢擅便,上裁,何如?傳曰,事關恩賞,不可屑越,私賑諸道,則畢賑後,守令褒賞,除非特敎,無得擧行,自是不易之典,則本曹回啓,直爲分等請賞,有違格例,當該堂上,從重推考。蔚珍縣令李宗憲等三倅,自備數爻,各近半千,竝施陞敍之典,其餘勿論,寧越府使朴基正,以他罪,在就理中,特爲分揀放送事,分付該府,可也。
洪明浩,以司饔院都提調·提調意啓曰,昨因蘇魚所監捉官所報,以生箭魚代封事,草記矣,以休紙批下,莫重御供,初旣不能嚴飭準封,到今節晩之後,敢爲代封之請者,莫非臣等誠意未到,有此稽慢之致,臣等之罪,在所難免,今方惶恐待罪,而當該監捉官,亟施罷拿之典,該吏,令攸司從重科治之意,敢啓。傳曰,休紙還下者,若從草記之請,或有爲弊而然也,卿等之待罪,過矣,此草記,亦以休紙還下矣。
洪義榮,以濬川司言啓曰,濬川,自松杞橋,至永都橋,今日畢役之意,敢啓。傳曰,知道。
李書九,以賑恤廳·吏曹·兵曹言啓曰,卽見忠淸監司李亨元畢賑狀啓則以爲,昨年穡事,酷被災荒,惟我聖上,特推如傷之恩,準劃賑穀,別下帑錢,拯濟之方,懷保之策,靡不用極,遂使塡壑之類,盡蒙咸育之澤,各營邑驛鎭堡畢賑文書,今纔齊到,賑資劃得穀,空名帖發賣租,合各穀二萬三千九百二十一石內,計除用下,爲八千七百九十四石零,餘在一萬五千一百二十六石零,還爲會錄于各衙門後,分賑都成冊,修報于備邊司·賑恤廳,而守令之治賑俱著,自備較優者,民人之出義願納,與私賑五十石以上者,別單修啓,恭俟該廳考例稟處,而公州判官李鍾徽,天安郡守李舒永,舒川郡守李迪,禮山縣監柳烇,堤川縣監尹厚東,延豊縣監金弘道,黃澗縣監鄭殷祥,永春縣監李明誠,尼城前縣監申大有,俱以尤甚之次之邑,不藉公穀,私自拮据,分穀饋粥,饑民賴活,忠州牧使鄭東閔,淸州牧使李樂培,洪州牧使鄭東愈,淸風府使徐簡修,韓山郡守李集星,沔川郡守朴始榮,瑞山郡守鄭時采,槐山郡守李英敎,沃川郡守金宗範,大興郡守李觀秀,丹陽郡守李協聖,林川郡守朴知源,文義縣令洪大顯,泰安縣監韓永逵,陰城縣監申大羽,淸安縣監李鼎烈,懷德縣監金相儼,鎭岑縣監徐理修,連山縣監申在維,靑陽縣監朴英秀,鎭川縣監洪大應,結城縣監朴尙春,全義縣監金思羲,報恩縣監沈公著,懷仁縣監卞緯鎭,永同縣監金履錫,木川縣監金載華,德山縣監金直休,海美縣監申啓文,唐津縣監徐有升,安興僉使申德就,所斤僉使金命嶷,平薪前僉使李泰郁,連原察訪鄭東愼,栗峰察訪趙秀民,金井察訪姜文岳,利仁前察訪金致說,亦以之次稍實之邑驛鎭,雖不得一遵賑規,意在濟民,捐廩救急,私賑便是格外,不爲擧論於別單,而附錄於原啓云。取考別單則以爲,燕岐縣監黃運祚,謹約詳密,悉心奉公,多般賙恤,民免顚連,賑穀不精,則每勤簸揚,廩俸有餘,則殫力添補,自備穀物,爲三百餘包,定山縣監鄭亮采,人旣安詳,治先字恤,疲癃稚弱之無一冤漏,可驗抄付之審愼,斛斗粥米之必自躬檢,爭頌饋給之精準,能辦五百石自備,終致千餘口沾活,靑山縣監任靖周,五載撫摩,蚤夜勞思,賑事抄付,救民察弊,闔境安堵,頌聲如一,自備穀物,爲九十五石,恩津縣監尹行進,人素多質,治亦勤恪,抄付則親自核察,而無冤漏之怨,饋給則務盡精實,而有含哺之譽,賑外賙給,亦甚夥然,貧戶不至流離,饑口得免捐瘠,自備爲五十石,藍浦縣監曺允遂,自當賑政,一倍刻勵,捐廩拮据,逐口檢察,不致混漏,雖非受賑之民,亦有勤恤之惠,自備穀物,爲三百石,願納人瑞山嘉善金宗喆,租一千石,淸州折衝趙明瑞,租三百石,韓山嘉善金鎭秀,租二百石,嘉善李東相,租一百八十石,忠義衛李廷松,租一百六十石,忠州出身李廷烷,租一百五十石,閑良李希星,牟一百二十石,良人李壽漢,牟一百十石,良人尹得慶,各穀一百十一石,永同嘉善全春遇,租一百五十一石零,唐津閑良文時采,租一百石,靑山高召史,租五十石,淸風良人崔允山,各穀五十一石零,閑良金光潤,牟五十石,業武金宜福,牟五十石,業武嚴日載,牟五十石,私賑人公州幼學李在英,各穀二百七十〈石〉零,報恩嘉善朴順興,租六十二石零,懸錄矣。湖西之被災,比諸兩南,稍有間焉,而以歉荒則,兩年之水災荐仍,以蓄積則,一路之穀簿耗縮,顑頷之民情,到處遑汲,公私之賑政,殆遍沿野,將不免溝壑之憂,而軫恤之德音,均視三南,蠲免之惠澤,若偏一道,還穀之停退,軍布之代捧,有請許施,及時拯濟,溫綸頻煩於察眉,仁恩洋溢於浹髓,而曰猶不足,特捐內帑之錢椒,以補別巡之賙救,疾病皆有助給,童稚咸被收養,遂使湖以西屢十萬生靈快免捐瘠,幸致安堵,得有今日,莫非恩賜也。守宰之承藉對揚,殫竭心力,係是職分內事,而有勩無酬,殊非勸奬之道,公私之賑雖殊,接濟之勞無異,則亦不可區別置之,別單修啓守令,及成冊所載守令·察訪·邊將之自備者,宜有分等褒嘉之典,士民之願納與私賑者,出義捐財,補賑活民,俱極嘉尙,隨其多寡,施以賞典,在所不已,竝令該曹,考例稟處,賑穀之會減會錄,依狀聞施行。卽見賑恤廳草記,湖西設賑邑,別單修啓守令及成冊所載守令·察訪·邊將之自備者,士民之願納與私賑者,竝令該曹,考例稟處云矣。燕岐縣監黃運祚,開賑之前,多般賙恤,抄飢之際,親自核實,賑穀每勤簸揚,廩餘殫力添補,自備穀物,亦爲三百餘石,道臣修啓,旣以治績賑政之最爲俱著者,參量登聞,置諸首褒,則穀數雖曰不夥,賑績可知最優,其在褒賞之道,合施表裏賜給之典。定山縣監鄭亮采,人旣詳明,治先字恤,抄付審愼,饋給精準,而自備穀數,亦爲五百石,道臣論列,雖置之次,自備數爻,旣滿五百,似當施以陞敍之典。靑山縣監任靖周,自當賑事,蚤夜勞思,不忽救民之政,必勵察弊之際,自備穀物,亦爲九十五石,恩津縣監尹行進,抄付則親自核察,饋給則務盡精實,賑外周急,亦甚夥然,自備穀物,亦爲五十石,以上兩邑守令,論其賑政,雖甚可尙,考厥自備,未滿百包,藍浦縣監曺允遂,性是安詳,治則孜孜,捐廩拮据,逐口檢察,自備穀物,亦爲三百石,出自從班,克體分憂,自備穀數,亦滿三百,而道臣分等,旣置第五,則以上三邑守令,似當竝施兒馬賜給之典。成冊所載公賑邑,庇仁縣監任長源,自備穀爲五百石,似當施以兒馬賜給之典,保寧縣監吳正根,扶餘縣監朴齊家,平澤縣監鄭述仁,石城縣監金復光,稷山縣監金在明,牙山縣監尹光心,鴻山縣監金思䄷,溫陽郡守李弘源,稷山前縣監李鳴運,新昌縣監鄭文在,前縣監鄭昌耆,恩津前縣監徐重修,成歡前察訪李挺龍,其所自備之穀,多不過二百餘石,小則爲十石,而俱無治績之可言,不必賞典之猥及,竝置之。私賑邑,舒川郡守李迪,各穀自備,雖爲一千一百二十九石零,而係是私賑,似當施以熟馬賜給之典。公州判官李種徽,自備各穀,爲一千六十六石,似當施以陞敍之典。禮山縣監柳烇,自備各穀,爲八百九十九石,似當施以兒馬賜給之典。永春縣監李明誠,黃澗縣監鄭殷祥,天安郡守李舒永,堤川縣監尹厚東,尼城前縣監申大有,延豊縣監金弘道,其所自備,多不過四百,小則爲百餘包,而係是私賑,一竝置之。救急守令·察訪,忠州等三十五邑驛,其所自備,雖或有多寡之別,救急論賞,曾無可據之例,亦爲置之。願納人瑞山嘉善金宗喆,願納租,爲一千石,依事目,施以實職除授之典。忠州折衝趙明瑞,租爲三百石,韓山嘉善金鎭秀,租爲二百石,嘉善李東相,租爲一百八十石,忠義衛李庭松,租爲一百六十石,永同嘉善全春遇,租爲一百五十一石,忠州出身李廷烷,租爲一百五十石,閑良李希星,牟爲一百二十石,良人尹得慶,各穀爲一百十一石,良人李壽漢,牟爲一百十石,唐津閑良文時采,租爲一百石,以上十人,竝依近例,施以帖加成給之典。公州私賑幼學李在英,分給各穀,爲二百七十石,而係是士人,亦依近例,施以郞階成給之典。靑山高召史,租爲五十石,淸風良人崔允山,各穀爲五十一石,閑良金光潤,業武金宜福·嚴日載,各牟爲五十石,私賑,報恩嘉善朴順興,租爲六十二石,以上六人,竝依近例,施以煙役十年勿侵之典,而事係恩賞,臣曹不敢擅便,恭俟上裁。忠淸水使李潤謙,自備各穀,爲三十石,馬梁僉使方允哲,自備租,爲十石,舒川浦萬戶申鏶,自備租,爲十石,此三閫鎭,雖是元賑處,而自備穀物,數甚些略,安興僉使申德就,自備各穀,爲一百三石零,平薪前僉使李泰郁,自備租,爲三十四石零,所斤僉使金命嶷,自備穀,爲八石零,此三鎭,旣是救急處,不但無請賞之例,自備之數,多不過百餘石,小不滿十石,接濟之勞,雖甚足尙,褒嘉之典,非所可論,一竝置之,何如?傳曰,允。燕岐縣監黃運祚,四品職調用。靑山縣監任靖周,慣知所存於挾冊之時,宜乎治績之如此,桂坊舊僚,皆施拔例記念之擧,而此人未免獨漏,特加一資。藍浦縣監曺允遂,治績之殫誠可尙,陞敍,可也。
李益運,以義禁府言啓曰,時囚罪人李冕膺厚情公事判付內,以公罪,從重勘律,附過還職後,草記事,命下矣。李冕膺,以制書有違律,杖一百,公罪收贖,附過還職,放送之意,敢啓。傳曰,知道。
吏曹判書李秉鼎疏曰,伏以,日昨政命,卽我聖上重民事之盛德也,臣於草記承批之餘,無端違召,揆分懍悚,略控短章,仰暴私義,晩始得見本曹參判丁範祖疏本,以臣日前庶流之疎通,遣辭嚴峻,聲罪狼藉,始旣曰,是豈今日廷臣所可奉承?繼又以聯疏之單擧區別,歸之錯謬,檢擬之庶類五人,謂以逆孼,末乃以一脈正論,便至墜絶,嶺海鈇鉞,安贖萬一,結之,語雖自引,而罪實有歸,臣於此,心驚體栗,誠莫知爲喩也。噫,今日廷臣之藉手以事我殿下者,惟在於嚴隄防,明義理,一或有忽於此,則倫綱墜矣,臣分滅矣,臣雖萬萬無狀,惟是立朝,垂三十年,不顧仇怨之溢世,只欲生死之向前者,亦在於此,雖以近日疎通一事言之,疏籲筵奏,寸忱可質,此時此任,初何敢爲出膺之計,而竟因飭敎之荐降,莫遂微諒之固守者,非但爲嚴畏義分而然也。竊伏惟念,我聖上,咸囿竝生之至仁苦心,寔與天地造化,同其功用,疎通隄防,竝行不悖,則于以扶植義理,于以導迎和泰,爲銓臣者,審量輕重,參互遠近,或爲覆難,或爲對揚,庶可爲一半分涓埃之報,若或只占謀身,隨處規免,則亦非如臣受恩罔極者之所敢爲。遂乃不暇自恤,以此矢心,居銓七日之內,一經問啓,一遭陳章,而至若庶流疎通之敎,前席承命,傳敎繼降,區區之見,金相謙外別無可以看作凶孼,一例廢格者,朴宗海,卽時偉之姻婭,尹之衡,卽在簡之妻四寸,洪鐸輔·趙宗汶之於麟漢,或爲五寸叔,或爲姨從,尹在益,以親切國榮,曾遭臺評,竄配蒙宥,而初無親戚連累,則混驅逆孼,無或近於太囫圇耶?噫,臣於五人,只識宗海,而其餘則初不知面目死生,且若人者,或株累於榮·麟,或關涉於偉·簡,以臣之平日秉執,豈或有意於甄敍,而與嫡類,同爲恢蕩之命,實在於有釁累可洗滌者,則無故積滯,一斥不復者,雖指不勝屈,而不可竝廁於此中,故拈出錄入者,此也。今忽目之以積久廢痼,形跡可疑,而謂無區別於金相福之同氣者,雖如渠輩蟣蝨之賤,公議自在,人其信之乎?況於聯疏時,臣與僚堂,迭相呼寫,衆目皆覩,而今乃曰,瞢然隨署,殆若初不照管者然,吁亦異矣。抑臣之竊自悲悼者,有之。昨年本月卄二日,卽臣闔門再造之日也,欲報之德,河海莫量,矧又周歲之間,光寵愈隆,位躋崇顯,恩浹肌髓,臣非木石,寧不感結?凡係名義之嚴,隄防之重,明目張膽,必嚴必愼,固宜百倍他人,而不自量度,冒當睢盱,徒知德意之宣導,甘蹈危穽之重險,以臣嚴防扶正之自來言議,橫遭口語,乃在是日,一則臣罪,二則臣罪,僚疏所謂嶺海鈇鉞,安得贖萬一者?儘是實際語也,撫躬慙痛,尙誰咎哉?嗚呼,亂本逆魁,迄未芟除,天經地義,漸益晦塞,而若臣者,眷係隆恩,低徊明時,縱未能引義決退,沒齒窮山,庶自勉有懷必陳,如鷹逐雀,而今僚堂之羞憤難堪,至欲投身壠畝者,反由於臣之倉卒一政,則此又臣骨靑魂,寧欲無生者也。周行偪側,更無其望,官職去就,尙何可論?至若臺疏批旨之致煩提飭,賑啓覆奏之全昧格例,莫非臣惶媿自引之端,而顧何敢拖長爲說,重犯屑越之誅哉?非不知此時瀆擾之冞增罪戾,而歷日虛縻情窮勢隘,玆不得不披瀝肝血,疾聲呼籲於天地父母之前,伏乞聖明,俯賜諒察,特垂終始全保之澤,亟削臣銓衡之任,仍勘臣鈇鉞之誅,以謝僚議,以安微分,千萬幸甚,臣無任云云。答曰,省疏具悉。卿其勿辭行公。
癸丑五月二十四日辰時,上御重熙堂。左承旨·左副承旨入侍時,行左承旨李書九,左副承旨李益運,記事官徐有聞,記注官安經心·承膺祚,以次進伏訖。上曰,有司堂上入侍。出榻敎賤臣承命出,與有司堂上鄭民始·尹行任,偕入進伏。上敎民始等曰,湖西畢賑狀啓來到,卿等筵退,以草記稟處,可也。民始等先退。命書傳敎曰,政官牌招開政,湖西畢賑狀啓來到,今日政,待下批,令政院,與有旨下送。又命書榻敎曰,吏曹判書上疏入之。命讀公事,書判付訖。命退,承史以次退出。
上在昌德宮。停常參·經筵。
藥房提調臣李,行都承旨臣洪明浩啓曰,伏未審夜間,聖體調攝,若何?寢睡·水刺之節,何如?昨日問安批旨,伏承膈煩通利,眉癤差歇之敎,臣等誠不勝萬萬欣忭,而湯劑進御之後,益臻快勝之節乎?臣等率諸御醫,趁早入診,詳察聖候,議定繼進湯劑,爲宜,臣等不任區區憂慮,敢來問安,竝此仰稟。答曰,知道。今得差勝,自明日,勿爲問候。
王大妃殿·惠慶宮·中宮殿,藥房口傳問安。答曰,知道。
南公轍啓曰,大司憲李聖圭牌招啓辭未下,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
洪義榮啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
洪明浩啓曰,左副承旨金孝建,今日不爲仕進,卽爲牌招,何如?傳曰,允。
備忘記,淸州營將鄭潤弼下直,長弓一張,長箭一部,片箭一部,筒兒一箇賜給。
傳于洪明浩曰,吏房承旨入侍。
洪明浩啓曰,前假注書鄭文始,仍察廳任,何如?傳曰,允。
洪義榮啓曰,卜相事,命下矣。右議政金履素命招,何如?傳曰,允。
洪義榮啓曰,卜相事,命下矣。政官牌招開政,何如?傳曰,允。
賓廳卜相望,以蔡濟恭·金鍾秀爲卜相。
備邊司,水原留守單李命植。
洪明浩啓曰,水原留守李命植牌不進推考傳旨,纔已捧入,而當日辭朝,旣有成命,更爲牌招,何如?傳曰,允。
洪明浩,以吏批言啓曰,玉堂東壁,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書李秉鼎牌不進,參判丁範祖牌不進,參議李冕膺進,行都承旨洪明浩進。啓曰,判書李秉鼎,參判丁範祖,竝牌招不進,小臣獨政未安,何以爲之?敢稟。傳曰,只出緊任。以成德雨爲應敎,閔廣魯爲宗簿主簿,水原留守兼行宮整理使單李命植,領議政單蔡濟恭,左議政單金鍾秀,承文都提調二單領議政蔡濟恭,左議政金鍾秀。吏批再度,以李栢龍爲坡州牧使。
兵批,行判書金文淳進,參判李集斗病,參議李身晦病,參知林道浩入直,行右承旨洪義榮進。以沈煥之爲副摠管,李潤禧·柳得源爲宣傳官,曺命楫爲全羅左水使,洪達三爲守門將,壯勇外使單李命植。
洪義榮啓曰,新拜領議政蔡濟恭,時在水原府任所,左議政金鍾秀,時在京畿楊州地,上來事,依例遣史官傳諭,上來時,給馬事,本道監司處,下諭,何如?傳曰,允。傳諭,當以別諭書下矣。
傳于李書九曰,左承旨入侍。
傳于南公轍曰,同副承旨入侍。
鄭馦拿處,代以李弘達爲假注書。
李弘達有頉,代以金景煥爲假注書。
備忘記,坡州牧使李栢然下直,長弓一張,長箭一部,片箭一部,筒兒一箇賜給。
領議政蔡濟恭敦諭,枚卜於金甌,凡三百有三人,躋上相者,竝計卿,約爲百餘,大抵輔相重任也,而上相爲尤重焉,難其人,不備其位,自古在昔,已然矣,矧今才難,有倍於古昔,予安得不且審且愼也?予於卿,注意者有年,而華城,卽仙寢所奉地方也,陞府之初,思得元老而借重,不得不煩卿一出,卿自受任以來,整頓宏綱,旁及細務,孜孜於日夜,還切爲之念念,際見卿所上築城方略,益感老相之費精,莫曰行百里者半九百里?此正始之者半也。旣如是經始,則惟其成之之功,直在幹董之勤慢,又豈必重勞於筋力間事也?授卿以上相之任,玆遣簪筆之臣,勉以遄歸,卿須卽卽登進,進至城外,與新留,相交龜後肅命。仍傳曰,此敦諭,遣史官,傳諭于領議政。
左議政金鍾秀敦諭,卿卽予舊臣也,予知於卿者,卿故耳,取乎卿者,卿故耳,非卿則予何必旣知之,又取之也?卿也者,古所謂吾黨之士也,自宮筵,至揆席,風霜百變,肚腔一乃,所以積卄年如今日。客臘之三,我有贈詩,其東郭對梅之句,已有先致意者,身居鼎鼐,調我五味,不於卿而伊誰責諸?予今恢拓庭衢,渾鎔金鐵,敷錫太和之丹,斂用九疇之福,所須者,輔相之承佐,於是乎臨軒甌卜,乃備三相,卿亦新拜中一人,出而對揚,卽惟曰,平平蕩蕩四箇字,在卿可謂易爲力,卿須旁助上相,克諧端揆,爲柯於具僚,作礪於淆俗,時之義,大矣哉。更望措時之適其中,多少在面悉,先遣史官,略申萬一,卽日幡然,庸答知卿取卿之本意。仍傳曰,此敦諭,遣史官傳諭于左議政。
吏曹口傳政事,以徐邁修爲刑曹參判。
刑曹參判徐邁修,以巡將,不得出牌事,微稟。傳于李益運曰,許遞,令該曹口傳差出,待下批,牌招察任。
吏曹口傳政事,以李家煥爲刑曹參判。
洪義榮,以兵曹言啓曰,辛未年,故重臣趙觀彬,以輔國知中樞,除拜江華留守,有仍帶樞銜之例矣,新除授水原府留守李命植,資級係是輔國判中樞,依例仍帶之意,敢啓。傳曰,知道。口傳下批,可也。
兵曹口傳政事,判府事單李命植。
傳于李書九曰,水原留守批下,更爲牌招。
洪義榮,以兵曹言啓曰,政院啓曰,日前忠淸前兵使奪符下去之時,自上爲慮外邑多日供給之弊,有宣傳官翌朝發送之命,而司謁誤傳下敎,至有自畿營馳撥招還之擧矣。標信事體,何等至重,而旣發之宣傳官,中路還歸者,事未前有,萬萬驚駭,臣亦有當初未及提稟之罪,不勝惶恐,而當該宣傳官及行首宣傳官,旣有出付本兵之命,雖不敢更爲請罪,不卽致察之兵曹判書,亦不可無警,從重推考,誤傳司謁,令攸司從重科治,何如?傳曰,允。當該宣傳官,過齋後,令兵判嚴棍,論理草記事,命下矣。依傳敎,當該宣傳官洪章煥,嚴棍十五度,而標信傳命,至爲嚴重,一番齎奉之後,雖有還來之命,必也祗受符信然後,可以承命,而不此之爲,只憑畿營招還而來者,事未前有,萬萬驚駭。且奪符宣傳官之星夜往來,蓋出重傳命之意,而淸州程途,不過三百里之地,則多日遲滯,緩緩復命者,尤極無嚴,其在師律,自有當罪,此等重犯之人,不可嚴棍而止,當該宣傳官洪章煥,爲先汰去,令該府拿問,依律嚴斷。以此無前驚駭之事,出於下位,則行首宣傳官金益彬,亦有常時不能檢飭之罪,所當一體嚴勘,旣有過齋後處分之敎,臣不敢擅便,而恐不可仍令在職,爲先汰去,何如?傳曰,允。
洪義榮,以兵曹言啓曰,禁軍來秋冬等都試,政府及本曹,連因有故,不得設行,今已過時矣,在前如此之時,有仍停都試,代行祿試射之例,今亦依此擧行,何如?傳曰,允。
洪義榮,以備邊司言啓曰,昨冬繡啓,論列守令,麥秋後,不爲狀聞委折,發關査問於全羅監司權處矣,卽見其報辭則以爲,愚淺之見,自初誤入,竊以爲格外處分,特出於使繡啓中諸守令,知所改勉,莫或更犯,故四五朔間,顯探密廉,微眚細失之易改者,竝無更犯,別無追査之端,其外居官處事之可以論斷者,更考實績,分等條列于褒貶啓本計料,而畢賑後,次第擧行者,先以此意修啓,封發於今十九日,至於畢賑狀啓中,竝爲論列,初不意到,矇無知識,錯認擧行之罪,萬死難贖,惶懍震越云。昨冬飭敎,昭如日星,該曹關辭,又復申明,書揭壁上,可以常目,別無疑晦難解之事,則自初誤入,初不意到,已是意外,麥秋後,査實狀聞,明有指敎,則待褒貶,欲焉條列云者,亦不成說,十九日所封之啓,姑未啓下,未知措語之如何,而旣曰,待褒貶條列,先爲修啓云者,亦相矛盾。朝令之下,不敢一毫放忽,自是藩臣道理,而至若此事,麥秋爲期,査啓有命,而守令則稱以別無追査意見,則托以自初誤入,竟自歸於廢閣朝令之科,其所報辭,亦多有牴牾漫漶之說,揆以事體,萬萬駭然。且他道已爲擧行,則寧有人所共知,己獨不知之理,而全然掩置,不爲擧行,大關紀綱,全羅監司權,拿問嚴處,何如?傳曰,當初査問之命,以昨冬下敎之後,仍爲掩置,無一語也,今見草記,所謂追到未徹之狀,雖不明的論列,與全然掩置,差有間焉云,罷拿之典,姑且參酌,而朝令之下,焉敢爲此漫漶䌤縫之計乎?其爲駭然,與掩置之罪,可謂五十步百步。若待貶題時,同爲磨勘,則焉有別爲論啓之本意乎?該道臣權,爲先緘辭,從重推考,更以昨冬以後實績勤慢,逐邑論列啓聞。如是申飭之後,又或若前含糊,當重繩,以此嚴飭分付,可也。
南公轍,以義禁府言啓曰,昨秋,因忠州牧殺獄罪人許昴査啓,初檢官忠州牧使李元采,覆檢官陰城縣監申大羽,待麥秋拿問處之事,命下矣。今則節屆麥秋,申大羽,又因槐山郡殺獄罪人陰孝寬檢獄疎忽之罪,已爲就囚,以許昴査啓判付內辭意,添問目取招,李元采,以砥平縣監,時在任所云,依例發遣府羅將,拿來,何如?傳曰,同罪他囚,旣分揀,依昨日湖西守令例,令政院,以從重推考,捧傳旨,可也。
禁府啓目,承政院假注書鄭馦原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,保寧縣監吳正根原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,在載大典通編,議處,何如?判付啓,事實如許,則容有可恕,以公罪,區別功議,勘律放送後,草記爲良如敎。又啓目,河陽縣監柳秉均原情云云。問目內辭緣,泛稱遲晩,刑推得情,何如?判付啓,嶺以外,最蕞至殘,指屈於河陽,設令河陽之倅,眞箇有換貿取剩,用於賙飢之擧,爲道伯者,先從同俗之大吏,按法請勘,以責大懲創之效,卽事理之當然是去乙,忽以此一倅,其然豈然,似然不然之罪,章皇陳聞,如捉觸犯之大不法然者,道伯擧措,可謂求說不得兺不喩,觀此爰辭,節節有據,所謂狀聞中罪目,莫非面議受諾之事也,該道臣拿問處之,此倅段,卽爲放送,待城門開,嚴飭還官,使倖免之類,知所恥畏,時任縣監,口傳還付京職事,分付爲良如敎。
吏曹判書李秉鼎疏曰,伏以,銓官之有情勢者,冒當口政,曾多已例,臣於秋曹參判差出之命,固當擧行之不暇,而第伏念,臣之目下遭罹,與尋常情勢大異,僚堂之羞憤難堪,至欲投身壠畝者,直由於臣之政注一事,則臣之諉以口傳,厭然呼望,儘是行不得之事,今若怵畏嚴命,顚倒迷執,則毋論臣一身廉防之蕩然壞盡,其爲玷聖上之簡畀,而累淸朝之四維,果何如也?臣固不足言,顧其職則冢宰也,臣豈忍爲此哉?伏惟聖人御極,無物不遂,如臣處義,庶或體諒,玆敢席藁闕外,冒死呼籲,臣罪至此,萬殞猶輕,伏乞聖慈,曲賜照察,仍勘臣始旣逋慢,終又瀆擾之誅,俾法紀昭而微諒全焉,臣無任云云。答曰,省疏具悉。在前政官之凡有情勢者,口傳政則無不擧行,豈可如是煩瀆乎?卿其勿辭,卽爲擬入。
吏曹參判丁範祖疏曰,伏以,臣召牌之下,連日違傲,伏地惶蹙之際,卽見本曹判書李秉鼎疏本,竊不勝其驚訝矣。臣於五人疎通之政,始則疑晦,今始覺察,然而懼,怵然而悔,陳疏自劾,如恐不及,義分之所當然也,若使首堂意見,初無異同,則靈犀相照,纖芥無滯,不害其爛熳同歸,而臣抵書商礭,觀其答辭,則其論斷五人處,與臣迷執,判不相入,臣則曰有釁累,而首堂則曰別無可礙,臣則曰不可疎通,而首堂則曰未爲不可。若是而責臣以不肖,相議陳疏者,抑何意也?大抵本領牴牾,方寸山海,則無怪其過自疑阻,指臣訟罪之辭,而自爲分疏,無端慍怒也。臣於聯疏之時,初不知五人之竝爲嚴防,而但知添書金相謙之力請反汗,則首堂所云,迭呼疏辭者,容或有之,此臣所以始疑終覺,而引以爲罪者也。臣性本柔懦,重以氣衰,僚寀之間,豈欲無故厓異,致傷和氣,而事關義理,不容苟同,致此紛紜,其亦不幸之甚矣。臣之前疏自引,去就已決,有難改圖,今此首僚,以臣疏語,引爲處義,則尤是臣難冒之一端,玆敢短章呼籲,申暴危懇,伏乞聖明,亟命鐫削臣見職,俾得歸伏田畝,以畢餘喘,千萬幸甚,臣無任云云。答曰,省疏具悉。卿其勿辭行公。
注書徐有聞疏曰,伏以,臣於直中,卽接家信,則臣母素患痰癖之症,當暑阧劇,食飮全却,氣息凜綴,轉側須人,促臣歸視,臣自聞此報,心神飛越,按住不得,玆敢忙陳短章,徑出禁扃,伏乞聖明,俯垂諒察,亟賜遞改,以便救護,仍治臣擅離之罪,以肅朝綱,臣無任云云,省疏具悉。爾其勿辭,救護母病。
水原留守李命植疏曰,伏以,臣以僇廢之蹤,病伏之喘,居恒杜門,奄奄若盡,又自昨今,一倍添劇,方此負席昏囈之中,忽伏承居留新命,恩旣特簡,職又自別,臣始焉驚惶,終而感泣,莫知所以自措也。臣旣非林下高蹈之士,在前踐歷,不論險夷,無不趨膺,則乃於近日,豈敢爲退避之計,而蓋亦有不可進之義三焉。一則曰,貞疾多年,精力耗竭,無以自效於任使之末也。二則曰,七十致事,禮防難越,雖不能追古人懸車之例,其何可不戒鍾漏,莫知自休者耶?三則曰,情勢之至畸危也。臣之所被金復仁之疏,其言至悖至憯,爲人臣子,聞此一字,何可一日自立於世,而特其爲說,殆無倫脊,實無足以辯暴者,故抱此冤憤,以至七八年之久矣,臣之得此言,專由於懲討獨嚴之故,而以年前布諭之後,臣之從初所執,便屬誣人之科,夫懲討何等關係,而事旣無實,雖以言非白做,得免反坐,在臣自處,何可晏然唐突於班聯之間,而又況臣位秩崇顯者乎?自是以來,臣遂處以廢僇,雖在至親之間,未有還往之事,殆乎人理之都絶,而至於官職去就,一未嘗出脚,歲時庭候,動駕陪扈,亦未參過,其於臣分公體,虧曠無可言,今此新除,依近珠丘,拱護行宮,此在臣榮耀光寵,極矣,事體道理,豈或復爲逡巡辭避之圖,而區區私義,株守難改,庚牌再辱,衷情轉苦,荐犯違傲,尤增死罪,玆敢冒入文字,悉暴危懇,伏望聖慈,特軫微諒,亟賜鐫罷,仍治臣瀆擾之罪,以爲執迷慢命者戒焉,臣無任云云。答曰,省疏具悉。是府是任,予之視之,如視股肱,如視肘腋,卿是五道建節,三掌關防,而績庸茂著於同朝之人也,予所取卿於是府是任,蓋亦深量者存,藉令卿有逡巡之義,往役不可辭巽。矧玆華城居留,須看制置之意,爲守護仙寢也,爲整理行宮也,卿亦必見春初幸行時綸音,而是府是任,寧或有商量計度於可出不可出耶?卿其卽起肅謝。
敎水原留守李命植書,王若曰,眷玆華城,卜我仙寢,幸在六十里有餘之地,月出衣冠,爰基億萬年無疆之休,天作襟帶,覇陵之佳氣長護,方勤樹木之栽培,豐邑之新居甫完,尙軫井閭之奠接,虔奉之儀大備,盡我情文,拱衛之責斯存,篤乃倚畀,念玆最大之府,豈可仍舊其官?整理行宮之任,所以尊體貌之意,壯勇外營之設,兼寓重關防之謨,新定分司之稱,寧使三品官汝往,庸備陪京之制,先從一相臣特除,較諸兩都,顧斯任尤有重也,秩視三事,當是時屬之誰乎?惟卿,醇雅自持,忠貞世篤,文學政事之該具,乃濟以淸廉,法度繩墨之必遵,所守者名義,兩銓之權衡屢典,望實俱隆,五路之藩臬是膺,績庸夙著,向來地陪之劇務,惟予曲循,今於水城之隆毗,非卿莫可,玆授卿以兼水原府留守壯勇外使行宮整理使,卿其勉膺股肱郡寄,勿以筋力禮爲,杜曲徙民,對揚勞之徠之之意。鳳陽置衛,經紀築斯鑿斯之方,自餘稟裁,厥有典例,於戲,丹心皓髮,何有東都之保釐,龍節虎符,仍侈西樞之兼管,故玆敎示,想宜知悉。知製敎臣鄭尙愚製進
癸丑五月二十五日卯時,上御誠正閣。藥房入診入侍時,提調李,行都承旨洪明浩,記事官徐有聞,記注官安經心·金良倜,一提學鄭民始,檢校直提學徐有防,檢校直閣徐鼎修·徐龍輔·尹行任·徐榮輔·南公轍,檢校待敎金祖淳,醫官金孝儉·金光國·李翊臣·李敬培·李周憲·金順行·李惟鑑,以次進伏訖。等曰,聖體,若何?上曰一樣矣。等曰,王大妃殿氣候,若何?上曰一樣矣。等曰,惠慶宮氣候,何如?上曰,一樣矣。等曰,醫官使之入診,好矣。上曰,不必入診矣。命書榻敎曰,進御加味六和湯,自今日一貼,或限三貼煎入。又命書傳敎曰,卜相。民始曰,巫女之逐出江外之後,自地方官檢束,而露梁之距本官稍遠,距城都至近,故雖有潛入之弊,未及詳察,殊非嚴法之意,露梁鎭,今則稍成,官府之制,與前有異,而鎭將常任於此,其所照管檢察,比在遠之地方官,大有勝焉,此後則露梁所居巫戶,勿屬地方官,使該鎭別將,主管擧行,何如?上曰,依爲之。出擧條民始曰,孝廟朝,以漢人漁夫及陞戶砲手,移接於昌慶宮之東,以實宮城之外,深遠之聖謨,可以仰認,而中間遷徙無常,無復古事,殊甚慨惜矣,自昨年,本營校卒,次第移接於左右家舍,宛然舊規,不期然而然,誠非偶然。但坊契,自有應役,而營屬與平民,同居一坊之內,凡干使役,不免有紛拿相妨之弊,而部官恐難鈐束指使,似不無難便之患,聖念每欲嚴束營屬,軍民兩便,則此不可無變通之道。臣意則營屬所居,分作別契,屬之本營,凡諸使役與管束檢飭,自本營,句管擧行,平民所居,依前屬之該部,而坊役則平均分授,應行條件,成出節目啓下,使之遵行,似爲便好,故敢此仰達矣。上曰,依爲之。出擧條民始曰,本營善騎將李海愚,主管善騎隊納馬事,姑未了當,而昨日政,移拜坡州牧使矣,馬政關係不細,而旣已主管事,今不可付之生手,善騎將之職,仍任,何如?上曰,依爲之。渠之地處履歷,別無關緊,而亦不可無端勿施,仍用防禦履歷事,分付,其代,今日政差出,待下批,當日辭朝,可也。出擧條民始曰,湖南左右水營及各邑鎭戰兵船,蓋覆草芚價,元無公穀會減之事,左水營則,節目中,自別儲倉措備,右水營各邑鎭則,各自措備,而惟沿海若干邑,間有請報會減之事,亦不過或四五石,或五六石矣,忽自數年以來,左右水使,報備局,得會減之題,水營則或會減百餘石,邑鎭則各會減三十餘石,摠計一年會減之數,爲一千三百餘石,莫重公穀之無前例,而請報會減,已極駭然。且自備局,無定給之事,而惟意取用,一年所下,至於千餘石之多者,尤不成說,所當盡爲革罷,而邑鎭則事力或有不逮,且間有會減之例,左右沿邑鎭草芚價,各限五石,使之枚報會減,而左右水營草芚價,一竝革罷勿施,何如?上曰,依爲之。出擧條民始曰,景慕宮望廟樓,御眞奉安處,今已修改矣,移奉日字,令日官推擇,則來六月初一日辰時爲吉云,以此日時擧行,何如?上曰,依爲之。出擧條民始曰,鄕軍色接濟之需,姑未及如數拮据,米布之一年所入,不足以支用,不可不及今措辦,湖南船儲米耗條,每年用下,亦有餘數,限一千石,數年劃付本營,而其所換用之道,則以此米,添付於該道均廳軍作米,而以湖西所在均廳軍作米移換,仍與惠廳相換取用,木則湖南兵水營休番木,每年有留置者,各軍門每多請得,故內習操犒賞之資,亦取於此,則本營事體自別,若干取用,無所不可,以右水營所在木,限十同,每年移來取用,何如?上曰,依爲之。出擧條民始曰,本營官制,今旣大備,殿最之法,當自今年設行矣,拜峯別將,兼別後司把摠,古城僉使,兼別中司把摠,露梁別將兼別牙兵將,竝當入於考績之中,而露梁別將姑未差出,且當差之人,亦無定制,趁來朔貶坐,不可不差出,而以本營將校中,極擇可合人,自軍色,自辟備三望,拜峯別將則,遴差之規,已有節目,亦自軍色,一體自辟備三望,移送兵曹事,定式施行,何如?上曰,依爲之。係是令初,以假別將陞實,此後備三望自辟,送于銓曹差出,可也。出擧條命退,諸臣以次退出。
癸丑五月二十五日辰時,上御重熙堂。左承旨入侍時,行左承旨李書九,行右承旨洪義榮,右副承旨李益運,假注書鄭馦,記注官安經心·承膺祚,以次進伏訖。上曰,右承旨·右副承旨入侍。出榻敎賤臣承命出傳,偕入進伏。上曰,傳命之際,注書誤持鍮硯而出,當該假注書鄭馦拿處。出榻敎命書傳敎曰,飭已施,時囚罪人申大羽,附過放送。又命書傳敎曰,行知中樞府事李命植,爲水原府留守,仍令當日辭朝,卽爲牌招,傳授敎諭書,而所佩虎符兵符,以前使所受,傳授事,成送諭書于前使,發遣宣傳官傳諭事,該房知悉。又命書傳敎曰,大臣兼管,雖有定式,時任與原任,自有別焉,況上相乎?此後,原任大臣之兼管水原留守者,爲時任,則其代擬薦事定式,令廟堂知悉。命退,承史以次退出。
上在昌德宮。停常參·經筵。
南公轍啓曰,大司憲李聖圭牌招啓辭未下,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
傳于洪義榮曰,水原留守留待。
傳于洪義榮曰,水原留〈守〉入侍。
傳于洪義榮曰,右承旨入侍。
傳于洪義榮曰,同副承旨入侍。
以左副承旨金孝建牌不進罷職傳旨,傳于洪明浩曰,許遞,前望單子入之,待下批,牌招察任。
以忠淸監司李亨元狀啓,忠州牧使鄭東閔,實病沈篤,不得已罷黜事,傳于李益運曰,政官牌招開政,各別擇差,待下批,不多日內,辭朝。
洪義榮啓曰,卽見宣傳官趙運永狀啓,則諭書傳諭,以諭旨傳授誤書,奏御文字,有此不審,所當重勘,而本院請推之外,無他可施之罰,何以爲之?敢稟。傳曰,近來宣傳官,奉命則輒如是作罪,極爲駭然。名以宣傳官,不知安寶者爲諭書,踏印者爲有旨,如此而何以傳宣命令,竝與有旨,而不知何以書之,書以諭旨,節節痛駭,令兵判嚴棍,銅雀津充軍。
有政。吏批,判書李秉鼎牌不進,參判丁範祖牌不進,參議李冕膺進,行都承旨洪明浩進。啓曰,判書李秉鼎,參判丁範祖,竝牌不進,小臣獨政未安,何以爲之?敢稟。傳曰,只出緊任。以金履銈爲忠州牧使。
兵批,行判書金文淳病,參判李集斗入直進,參議李身晦病,參知林道浩病,行右承旨洪義榮進。副司直單徐邁修。
以江原監司申耆狀啓,平海郡守吳徹常畢賑後,更考實績馳啓事,傳于李益運曰,觀此狀辭,向因兵虞候事,有待畢賑,更考實績狀聞之命矣,今其實績,如是可尙,運穀事可謂殫誠,備穀事足云約己,待滿瓜,營將調用事,分付。
以平安監司李秉模狀啓,龍川府使柳光國,姑爲仍置,更責來效事,令該曹稟處,碧潼郡守徐有鳳,向下判付,極其嚴截,有不敢自下論列,恭俟處分事,傳于李益運曰,觀此狀辭,龍川庶可更觀,勘罪姑爲分揀,碧潼則治績旣如此,亦足贖其怠忽之罪,新郡守,使之循例下送事,分付。
記事官洪樂游書啓,臣敬奉聖諭,馳往水原府,傳諭于議政府領議政蔡濟恭所住處,則以爲殿下何爲以有此恩命之誤也?何爲以有此聖慮之失也?臣之本末長短,畢露無餘於幾年任使之際,其不足備數於淸朝百執事,聖鑑之所洞悉,何待臣言,而第臣犬馬之齒,餘日無多,當事則無不健忘,出言則間多顚錯,形殼雖存,其中則非陽界人矣。華城留後,尤是曠絶之恩,雖不得不承命淟涊,而心勞政乖,日夕所俟,唯郵罰之降,今此上相恩除,何嘗夢寐所到,而忽地有隕於九天之上,臣五內失守,夜不交睫,卽者簪筆之臣,又奉十行別諭,儼臨於壯南軒中,拜跪奉讀,悸恐靡定,臣雖耗昏,一息未泯之前,豈不欲一進文陛,仰陳萬不近似之實,退遂歸死田野之願,而區區秉執,實有不可以放倒者,此非數行附奏所可悉,謹當歸伏府內弊屋,罄悉苦誠血忱,進身交龜,非所可議,瞻望宸極,有淚如瀉而已云矣,敢啓。傳曰,知道。
記注官安經心書啓,臣敬奉聖敎,馳往傳諭于楊州芚夜面靑龍洞議政府左議政金鍾秀所住處則以爲,臣於枕席昏昏之中,伏奉議政新命,惝怳驚懍,神爽飛越,史官踵臨,傳宣別諭,聖意隆重,恩渥曠絶,有非滓穢賤臣所當得者,臣擎讀三復,以首頓地,自不覺感淚之無從也。噫,臣之保有軀命,至今生在地上者,是誰之賜?以臣之病入膏肓,已判癃廢,而有時匍匐上途,蹣跚入闕,登文陛,覲耿光,則喜悲交倂,志願滿足,自擬未死之前,粗效臣一分者,只此一事而已,忽地除旨,是豈臣夢寐之所敢到哉?臣之不敢復廁人類,要存天下大防之實狀,聖明業已洞燭無餘,而今焉至此,則此殆臣命卒之秋也,尙何言哉?倘未蒙天日廻照,亟寢前命,則臣謹收拾神魂,刳瀝肝血,丐霑天地父母之恩造云矣,敢啓。傳曰,知道。
吏曹口傳政事,瓦署別提單任希默。
洪義榮,以兵曹言啓曰,集春門南邊舊築宮墻半間許,蓋瓦脫落處,今已修改云,晝察夜巡軍,解送之意,分付該營,何如?傳曰,允。
洪義榮,以兵曹言啓曰,政院啓曰,卽見宣傳官趙運永狀啓,則諭書傳諭,以諭旨傳授誤書,奏御文字,有此不審,所當重勘,而本院請推之外,無他可施之罰,何以爲之?敢稟。傳曰,近來宣傳官,奉命則輒如是作罪,極爲駭然。名以宣傳官,不知安寶者爲諭書,踏印者爲有旨,如此而何以宣傳命令,竝與有旨而不知何以書之,書以諭旨,節節痛駭,令兵判嚴棍,銅雀津充軍事,命下矣。依傳敎,宣傳官趙運永,嚴棍十五度後,銅雀津充軍,卽爲押付之意,敢啓。傳曰,知道。
洪明浩,以弘文館言啓曰,本館上番副校理臣鄭尙愚,以兼東學敎授,今日儒生試取事,晝仕出去之意敢啓。傳曰,知道。
洪義榮,以備邊司言啓曰,卽見水原前留守蔡濟恭狀啓則以爲,今番壯勇營新頒節目中,兼從事官及中軍以下諸將官殿最,具等第題目,同議於內營修啓,而今於內外使定制之後,以當初同議摠廳之規,行之於內營,未知其必然。況外使,以原任相臣手下諸將士,不敢自斷黜陟,稟議內營,揆以朝體,其果得宜乎?臣方帶判府事,則與內都提調,爲僚相,而內營不與外營同議,外營獨議內營,有若兵水閫之事觀察使然者,終以爲如何,請令廟堂稟處矣。大抵褒貶同議之法,本衙門堂上,與兼堂上合坐,同爲磨鍊,而此法中廢,始有成送單子之規矣,兵水使之問議於觀察使者,蓋以觀察使,例兼兵水使,水陸邊將,皆其管下,故與之同議,非兵水使秩卑,不敢自斷,而稟裁於觀察使也。內而各司,雖是都提調衙門,亦送同議單子於所屬該曹,以此推之,可知其非下事上之禮也,外營從事官以下,管轄於內營,則雖是大臣留守時,同議修啓,似無難便之端。且內營將官,初不管轄於外營,則以內營之不爲同議於外營,而以此較挈,恐非的當,一依節目施行,似合事宜。但大臣,以此事,至於狀聞,而今拜首相,待其造朝,更爲相議稟處,何如?傳曰,允。
洪義榮,以備邊司言啓曰,軍餉事面,本自不輕,而以京軍門言之,餉米餘儲,或有以久陳發賣之事云,雖未知果有是事,而旣是軍餉,則毋論發賣與改色,固當關由本司,而不此之爲,任自出納者,揆以事體,萬萬寒心,而旣往雖難摘發論勘,而自今以後,各軍門餉穀,設或有久陳腐傷,眞合發賣者,該營論報本司,自本司,草記或筵稟,蒙允後,始爲擧行事,定式施行。以貿米一事言之,米條不敷之營門,年年貿用,自是常規,旣係軍需,則本司豈有不知之理乎?此後各營貿米時,所貿數爻,預爲報本司事,一體定式施行之意,分付各該軍門,何如?傳曰,允。
洪義榮,以禁衛營言啓曰,來六月當二番前部中司屬黃海道五哨軍兵,逢點實數,六百五十二名,已爲點閱整齊,來六月初一日,與內外各處入直將官軍兵等,依例替代後,舊軍放送之意,敢啓。傳曰,知道。
洪義榮,以壯勇營言啓曰,東部蓮池洞,營屬民戶,分契節目,磨鍊以入之意,敢啓。傳曰,知道。倣古便今,有此定式,爲先揭板,本營統案一件,斯速修正,俾各遵守劃一之制,可也。
洪義榮,以禁衛營言啓曰,來八月當二番前部右司屬黃海道五哨軍兵,來七月二十五日,京中逢點,依例準二朔立番之意,本道監兵使處,預爲委知,何如?傳曰,允。
洪義榮,以御營廳言啓曰,本廳來六月七月兩朔應立後部前司屬江原道二哨,京畿左道三哨,合五哨軍兵,六百五十二名,已爲逢點整齊矣,六月初一日,與右部後司軍兵,替代立番後,舊軍放送之意,敢啓。傳曰,知道。
洪義榮,以御營廳言啓曰,本廳來八月九月兩朔應立後部左司屬京畿左道三哨,右道二哨,合五哨軍兵,七月二十五日,京中逢點,八月初一日,與前司軍兵,當爲替代立番,趁期調送事,本道監司處,依前知會之意,敢啓。傳曰,知道。
洪義榮,以御營廳言啓曰,本廳字內集春門南邊宮墻舊築半間許,外面仰板及蓋瓦缺落處,今已修改,晝夜巡軍四名,還入直所,將則解送之意,敢啓。傳曰,知道。
南公轍,以刑曹言啓曰,因一所巡廳啓辭,興仁門上鑰排目,掀搖拔落,常時不察,萬萬驚駭,當該護軍部將,令攸司,照法勘處事,命下矣。取考律文,則大明律門禁鎖鑰條有曰,京城門,誤不下鎖者,杖九十,大典通編用刑條有曰,常時犯軍令者,杖九十,名例云,二罪俱發,罪各等者,從一科斷,護軍劉道亨,依此律,決杖九十,部將金亨遇,係是出身,移義禁府處之,何如?傳曰,允。
南公轍,以義禁府言啓曰,時囚罪人吳正根原情公事判付內,事實如許,則容有可恕,以公罪,區別功議,勘律放送後,草記事,命下矣。吳正根,以制書有違律,杖一百,公罪收贖,而無功議云矣,敢啓。傳曰,知道。
南公轍,以義禁府言啓曰,柳秉均原情公事判付內,該道臣拿問處之,此倅段,待城門開,嚴飭還官事,命下矣。柳秉均卽爲還官之意,嚴飭放送,而慶尙前監司鄭大容,時在任所云,依例發遣府都事,交龜後拿來,何如?傳曰,賙飢之餘,待其待命,拿囚,可也。
禁府啓目帖連,金城前郡守魚用謙,陞鄕捧錢,亦違禁令,事當照法重勘是白乎矣,庚戌年,旣因此事,至被徒配之典,則今不可以一罪再勘,上裁,何如?判付啓,雖近於一事再勘,旣云致謗違禁,則亦不可仍置䵝昧之科,更問決處,實合審克,魚用謙拿囚,以回啓,論列條件,出問目取招,仍爲論理議處爲良如敎。
慶尙監司趙鎭宅疏曰,伏以,臣卽一造化中物耳,以糞土無似之賤,荷天地罔極之恩,門衰跡畸,而惟殿下拯拔之,質下才疎,而惟殿下剪拂之,歷揚淸顯,至躋緋玉,所受告身,罔非天隕,若臣蒙被,求之廷紳,實無有倫比,則臣亦不自知其何以獲此,涯分太踰,榮耀已極,每一念至,感涕成血,區區所自勉者,祗在於夷險不避,隕結爲期,而無奈恩愈摯而罪愈彰,責益重而報益蔑,乃至邊補之冒叨而極矣。一麾西出,恩逾常格,默運洪造,俾效息補,而經年莅任,絲毫莫裨,縱荷聖明寬假,嚴誅不加,而歸報無辭,兢懼彌切,迺者嶺臬新命,又出夢想之外,華誥遠頒,隣境動色,臣於此,驚惶震越,茫然如墜落煙霧之中,古人所謂,前恩未償,後恩復至者,不料臣當之。雖聖簡偶失於上,而公議莫嚴於下,如臣所處,初非可擬於是任,循名知懼,撫心增悼,莫省所以自措,然而此猶臣情踪耳,固不敢僭猥哀鳴,而所惜者,聖朝官人之方,緣臣而壞了也。夫藩臬之任,孰非不重,而嶠南一方,其責尤大,民物之殷,獄訟之繁,甲於八域,素號難治,重以大賑纔了,瘡痍甫起,穀簿垂罄,麥事未登,仰惟宵旰一念,尤軫斯土,當此時,雖使威望著而才猷足者居之,尙懼其不能仰體,況臣天下之拙措大耳,性本迷騃,識且鈍劣,凡於一切吏事,全無通曉,而所叨之任,不啻如蛟蝱之負山,則何聖明不少難愼,至有此謬恩也?豈殿下,以臣之失之於西者,責之於南也,則若臣不才,已試蔑效,一節制,且不堪,況七十州之按乎哉?噫,人臣願忠,彝性雖同,自中人以下,受恩厚者,其誠自激,至若世祿之裔,其義愈別,臣雖至愚極劣,一段圖報之誠,自謂不後於人,而亦庶蒙天鑑之俯燭,果使臣,一分髣髴於斯任,則顧以逖違之蹤,旣奉催促之敎,旅次歸身,象闕入望,豈不欲竭蹶出肅,少伸微忱,而內省外怵,左思右量,終不敢晏然冒膺,以辱朝廷,跼天蹐地,當作何心?且臣素患痰厥之症,已成痼疾,近緣風土之祟,又値炎程之役,危兆疊出,幾殊僅蘇,幸賴王靈,雖則生還,而顧此病狀,實無以擔負重任,剸理劇務,則此又臣難冒之一端,自非然者,臣之一身,非臣自有,苟得報效之所,赴蹈湯火,如就淸涼,豈忍於特簡之下,故爲此飭辭逡巡,自歸於不誠之科哉?玆敢披瀝衷懇,仰瀆崇嚴,伏乞聖明,俯垂矜諒,特許鐫免,以爲公私之幸焉,臣無任云云。答曰,省疏具悉。卿其勿辭,斯速赴任。
癸丑五月二十六日辰時,上御誠正閣。右承旨入侍時,行右承旨洪義榮,假注書鄭文始,記注官金良倜·承膺祚,水原留守李命植,以次進伏訖。上敎命植曰,不見卿久矣。命植曰,非但病勢難强,亦有區區情勢,逖違天陞,一念耿耿不已,今始登筵,下情曷勝欣幸?上曰,卿之所謂情勢,非卿之故也,其時,擧世皆言之時,而卿之其後引入,亦過矣,卿之處義,在卿,猶或可也,朝廷待朝臣之道,豈如是耶?非不欲强迫,而以卿固執,有難與大臣同周旋,故欲勉出而未果矣,今適有便此時此任,想必不敢辭巽,故特除矣。命植曰,臣之情勢,不敢盡達於辭疏者,仙寢旣有所重,又以往役爲敎,故不敢言私,至於犬馬之齒旣衰,視聽無異全廢,是爲最悶處也。上曰,旣有經歷,此亦何妨?卿其下去,規模凡百,必留意爲之,至於城役,前伯雖已區劃,此則不必汲汲爲之矣。命植曰,臣之可堪處,敢不殫竭,而精神聰明,實難收拾,以禮經致仕之年,當此重任,以情以病,恐負聖明特簡之意矣。上曰,何時離發?命植曰,再明日發行計耳。上命義榮書傳敎曰,嶺伯批下催促,使之一兩日內辭朝。仍命退,諸臣以次退出。
癸丑五月二十六日申時,上御重熙堂。同副承旨入侍時,同副承旨南公轍,假注書金景煥,記注官金良倜·承膺祚,以次進伏訖。上命書傳敎曰,昨冬湖西繡啓後,諸倅更考實績,論列之狀本,上來已久,尙不回啓,吏曹當該堂上,從重推考,使之今日內回啓,又或遲滯,該房承旨當嚴處,以此嚴飭。命退,承史以次退出。
上在昌德宮。停常參·經筵。
藥房提調臣李,副提調臣洪明浩啓曰,伏未審日間,聖體調攝,若何?寢睡·水刺之節,何如?再昨問安批旨,伏承差勝之敎,臣等益不勝欣忭之忱,而湯劑進御後,諸節快臻康復乎?臣等率諸御醫,趁早入診,詳察聖候,爲宜,臣等不任區區憂慮,敢來問安,竝此仰稟。答曰,知道。今則差勝,自明日,勿爲問候,可也。
王大妃殿·惠慶宮·中宮殿,藥房口傳問安。答曰,知道。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,大司憲李聖圭牌招啓辭未下,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,來初一日,輪對日次矣,敢稟。傳曰,爲之。
洪義榮啓曰,備局稟事堂上鄭民始·李·沈頣之·徐有防·李漢豐·尹行任,依下敎來待矣。傳曰,入侍。
傳于李書九曰,忠淸道暗行御史李肇源入侍,備局有司堂上,吏兵曹堂上,同爲入侍。
洪義榮啓曰,司僕提調鄭昌順,行司直李文源,依下敎來待矣。傳曰,入侍。
洪義榮啓曰,備局堂上趙心泰,依下敎來待矣。傳曰,入侍。
傳于李益運曰,慶尙監司留待。
金吾堂上前望單子入之,知義禁閔鍾顯·沈頣之,同義禁趙心泰落點。
傳于李書九曰,左承旨入侍。
傳于南公轍曰,同副承旨入侍。
李書九啓曰,昨冬湖西繡啓後,守令更考實績,論列狀啓,啓下多日,尙未回啓,至有昨下飭敎,而屢度催促,謂有情勢,已至經宿,終不擧行,事體所在,極爲未安,吏曹判書李秉鼎,從重推考,何如?傳曰,允。
洪義榮啓曰,御營大將趙心泰,以本營新舊番習操,明日出去矣,兼帶右邊捕盜大將命召及大將牌傳令牌,何以爲之?敢稟。傳曰,仍佩往來。
吏曹參判前望單子入之,徐鼎修落點。
有政。吏批,判書未差,參判徐鼎修進,參議李冕膺進,行左承旨李書九進。啓曰,公州判官,今當差出,而本州以營下劇邑,素稱難治,不可不擇差,同道及他道有聲績已準朔未準朔守令,竝擬,何如?傳曰,允。以車敬鎭爲禮曹佐郞,沈公著爲公州判官,洪秉益爲結城縣監,權尙熺爲新昌縣監,金箕南爲扶餘縣監,成肯柱爲德山縣監。吏批再政。以尹光濩爲報恩縣監。
兵批,行判書金文淳進,參判李集斗入直進,參議李身晦病,參知林道浩病,行右承旨洪義榮進。以沈豐之爲知事,鄭宅興爲洪州營將,副司直李秉鼎·丁範祖·金孝建,竝單付。
傳于李益運曰,情理似然,吏曹參議李冕膺許遞。
備忘記,全羅左水使曺命楫下直,長弓一張,長箭一部,片箭一部,筒兒一箇賜給。
備忘記,洪州營將鄭宅興下直,長弓一張,長箭一部,片箭一部,筒兒一箇賜給。
洪義榮啓曰,御寶出納,事體何如,而諭書寶,啓請之後,以政事寶,誤爲來傳,事極駭然,當該司謁,令攸司科治,當該中官,所當重勘,而本院請推之外,無他可施之罰,何以爲之?敢稟。傳曰,近來中官擧行駭然,査出卽其本鄕充定訓局保軍,當該司謁,令兵曹,決棍五度。
承旨前望單子入之,洪仁浩落點。
以慶尙監司鄭大容壯啓,統營海稅弊端,條列馳啓,令廟堂稟處事,傳于李益運曰,今日酬應甚煩,而係是民事,如是判下,明日諸有司及曾經嶺伯人,會于廟堂,先爲看詳,仍又講確,待停當,就議大臣,粘連草記。
傳于李益還曰,右副承旨入侍。
以禁府都事金成鎭壯啓,罪人李光燮,病勢危劇,尙此遲滯事,傳于李益運曰,許久遲滯,傳有弊,爾則先爲上來事,回諭。兵使則待其待命,拿囚事,分付該府。
南公轍啓曰,判義禁金華鎭,知義禁沈頣之·閔鍾顯,同義禁趙心泰,依下敎來待矣。傳曰,入侍。
以京畿監司朴祐源狀啓,領議政蔡濟恭,左議政金鍾秀,上來時差員夫馬,待分付擧行事,傳于南公轍曰,大臣陪行,不可闕如,雖不直至所在處,待其上來,依例陪行事,回諭。
以京畿監司朴祐源狀啓,法聖倉平字漕船致敗委折査實馳啓事,傳于南公轍曰,安往,今乃登問乎?令廟堂,査問論勘。
以京畿監司朴祐源狀啓,法聖倉鳳字漕船致敗委折査實馳啓事,傳于李益運曰,何去,今始登聞乎?令廟堂,査問論勘。
傳于李書九曰,校理洪大協,待開門牌招來待。
傳于李書九曰,慶尙監司明日來待。
洪義榮,以兵曹言啓曰,政院啓辭,御寶出納,事體何如,而諭書寶啓請之後,以政事寶,誤爲來傳,事極駭然。當該司謁,令攸司科治事,批旨內,近來中官擧行駭然。査出卽其本鄕充定保軍,當該司謁,令兵曹,決棍五度事,命下矣。依傳敎,當該司謁白宗爀,決棍五度之意,敢啓。傳曰,知道。
洪義榮,以兵曹言啓曰,依下敎,藝文館行首書吏李聞㷜,決棍五度,閤門不爲待令書吏洪胤玟,決棍七度之意,敢啓。傳曰,知道。
洪義榮,以兵曹言啓曰,依下敎,前宣傳官金益彬,放送之意,敢啓。傳曰,知道。
洪義榮,以兵曹言啓曰,依下敎,政院書吏金性潤,使令金昌麗,各決棍五度之意,敢啓。傳曰,知道。
洪義榮,以備邊司言啓曰,卽見守禦使李文源所啓則以爲,廣州軍餉,漸致減縮,除今番戶曹貸去及今年還分,則留庫不過一萬九千餘石,軍餉之四留一分,法意嚴重,而今則半留,亦爲不足,其在備不虞之道,誠極悶迫,戶曹戊戌貸去未捧二千五百石,今春貸去七千五百石,合爲萬數,該曹如難準報,或三分二,折半之間,趁此穀貴時還報,則及今作錢,待秋貿米,雖値穡事之平年,足可依數貿充爲辭,而批旨,有令廟堂與度支長相議,多少間,從便區劃,先充半留之命矣。以此,與戶曹判書沈頣之相議則以爲,戶曹,無他穀物之可以推移者,只有己酉貿米之在畿·湖,爲二萬三千餘石,自廟堂,旣無從他區劃之道,則勢將就此中,量宜許劃云。城餉虛耗,誠甚憂悶,守禦使充補半留之請,亦出於不得已之事,則該曹形勢,雖甚可悶,折半留庫之數,姑先以己酉湖西貿米條五千二百石劃報,似合宜,以此分付該曹及該廳,何如?傳曰,允。
洪義榮,以備邊司言啓曰,坡州牧使具埉,在任身死矣,依法典,返柩時擔軍題給之意,分付該道,何如?傳曰,允。
洪義榮,以備邊司言啓曰,頃因前摠戎使李邦一所啓,批旨內,有令廟堂稟處之命矣。水原所在摠廳壯抄三哨牙兵一哨移屬之,代以仁川·積城等邑軍需保,換名作哨事,旣有高陽牙兵減額,代以長湍軍需保作哨之例,此則,依所請施行,而把摠哨官,亦以軍丁所在邑差出,至於水原習操時參操,陽城·仁川等牙兵二哨,移付南陽習操事,問議於諸將臣則皆以爲,牙兵,乃是摠帥親兵,本不關於防營,南陽雖不設防,係是摠廳前營,水原牙兵二哨,移付於南陽前營,爲宜云。屯牙兵之移屬南陽,蓋爲該廳之前營,非因防營之新設,則移屬一款,不必以防營之存革,有所持疑,一依前摠帥所奏,施行之意,分付,何如?傳曰,允。
洪義榮,以訓鍊都監言啓曰,依傳敎,中官李允默,渠之本鄕忠淸道報恩縣,充定本局保軍事,發關本道道臣,使之知委該邑之意,敢啓。傳曰,允。
洪義榮,以訓鍊都監言啓曰,依下敎,中官李允默,本局保軍充定分揀之意,敢啓。傳曰,知道。
李書九,以賑恤廳言啓曰,南部雙里洞契任掌李泰福,今月二十六日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該府,同日牒呈,故依節目給料,使之乳養之意,敢啓。傳曰,知道。
洪仁浩,以賑恤廳言啓曰,西部挑楮洞契任掌金點福,今月二十七日,本洞路傍,得一歲遺棄男兒,同里居良女李召史,欲爲收養,南部小川邊契任掌禹世得,同日本洞路傍,得二歲遺棄男兒,同里居良女吳召史,欲爲收養,而貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
南公轍,以義禁府言啓曰,金城前縣令魚用謙,回啓判付內,不可仍置䵝䵢之科,更問決處,實合審克,魚用謙拿囚,以回啓論列條件,出問目取招,仍爲論理議處事,命下矣。魚用謙,今方待命,拿囚之意,敢啓。傳曰,今日開坐捧供。
南公轍,以義禁府言啓曰,時囚罪人具純,着枷杻足鎖,移囚南間之意,敢啓。傳曰,知道。䌤啓論列,誰至嚴,眞贓姑未的捉,杻用於死囚,姑除之,可也。
南公轍,以義禁〈府〉言啓曰,刑曹草記內,部將金亨遇,移本府處之事,允下矣。金亨遇,今方待命,拿囚之意,敢啓。傳曰,知道。
義禁府啓目,罪人具純口招云云。反覆推問,則一辭抵賴,終不直招,究厥情狀,萬萬凶狡,且知世郞三字,何等凶悖之說,則以何心腸,乃敢發於口而播諸人乎?贓物之前後相左,固有可疑,而四字之故爲諺書,尤極叵測,其包藏凶,而眩惑聽聞,不可不窮覈乃已,而平問之下,無以輸款,嚴刑得情,何如?判付啓,雖十招百招,渠當一味發明,此則事勢固然,到今區別黑白,分辨玉石,惟在於按覈,姑爲仍囚,以待處分爲良如敎。
左議政金鍾秀疏曰,伏以,臣自承新命,驚惑添疾,史官之回,草草附奏,十行聖諭之開眎心腹,曠絶千古,而生心承膺,已矣毋論,措辭對揚,亦不遑及,悚惕達明,但有涕淚。嗚呼,臣之遭罹罔極,雖是載籍所未有,而業已蒙天地父母之恩德,保有軀命矣,至於赫日之照幽陰,則源委來歷,畢燭無餘,在臣道理,安敢到今更提,而惡逆,是何等名目也?不幸近年以來,世變無所不有,遂以惡逆之名,看作尋常題目,加此於人,旣無所難,受此於人,亦不甚驚,此有天地生民以來,莫大之變怪也。惡逆之名漸輕,則君臣之義漸壞,其流之弊,將至於國不國人不人,此臣所以腐心痛骨者也,故區區賤見,常以爲,爲人臣子,一被此名,則雖極孟浪,極瞹昧之事,已白脫已昭釋之後,猶必終身自廢,不齒人類然後,君臣之分嚴,而爲可以存天下之大防,臣之誦此於前席者,屢矣,其心苦矣,其情戚矣。苟非然者,以臣之受恩如天,而因一橫逆,敢生自阻之計,則是眞犬馬之不若,神明必殛之,臣雖無狀,寧忍爲此?似此事理,以殿下之明聖,寧或遺燭,而乃有今日之誤恩,則是必臣之平日言行,有足以厚誣天聽者,而亦關臣命數之窮奇,臣於此,撫躬慙恧,繼之以自悼也。噫,別諭二百三十有三言,何莫非隆渥殊遇,而至於吾黨二字,與風霜百變,肚腔一乃之敎,臣不敢知,從古君臣之際,有是事否乎?臣奉讀未半,不覺涕簌簌下。嗚呼,臣之平生秉執,與世枘鑿,臣之受知於聖明,以此,臣之獲罪於一世,亦以此,知我罪我,此之謂也。噫,士爲知己者死,雖於敵以下猶然,況爲人臣而獲此於君父,則其感激忘死,苟有一分人心者,夫孰不然,而獨無奈王綱漸弛,人心胥溺,一世之譸張誑惑,月異而歲不同,百般設計,必欲殺臣,至於昨年事而極矣,餘憂尙殷,後出逾巧,則推往知來,不待智者,臣非敢畏死也,所畏者,死而無補於國,祗以傷殿下知遇之明也。雖然,此特因聖敎之及,而白此心於未死之前也,据臣目下處義而言,則猶屬餘事,匹夫咫尺之守,有死而已,始旣虛辱恩數,則終必自陷罪辟,倘未蒙及早處分,恐至到頭狼狽,此於公私,何利焉?玆敢畢瀝腔血,從縣道上聞,至若賤疾,漸成難醫,朝不謀夕,陳力就列,此生無望之實狀,亦未暇縷列,伏乞聖慈,曲賜鑑燭,俯垂愍惻,將臣議政新命,卽日還寢,以存大防,以全微諒,千萬血祝,臣無任瞻天望涕泣云云。答曰,省疏具悉卿懇。夫所謂天下之大防云乎者,其義不過是盡己之分,有辭於人,故曰進思盡忠,聖人豈欺後人?諗如卿云云,經訓字句,改進易退然後,方可,卿欲盡臣分,爲存大防,益念進進之義,毋悖經訓,以答眷毗,備例敦勉,竝略之,卽起登程肅命。仍傳曰,此批答,遣史官傳諭,與之偕入。
癸丑五月二十七日辰時,上御重熙堂。藥房入診入侍時,藥房提調李,副提調洪明浩,假注書鄭文始,記注官金良倜,記事官洪樂游,一提學鄭民始,原任直提學徐有防,原任直閣徐鼎修,檢校直閣徐龍輔,原任直閣尹行任·徐榮輔·南公轍,原任待敎金祖淳,醫官金孝儉·金光國·李敬培·李惟鑑·安昌禧,以次進伏訖。等曰,日間聖體調攝,若何?上曰,今則快差,而慈殿若有暑症,問於周命新等處,議定湯劑製入,可也。仍命退,諸臣以次退出。
癸丑五月二十七日辰時,上御熙政堂。備局稟事堂上,湖西暗行御史入侍時,左承旨李書九,右承旨洪義榮,右副承旨李益運,假注書鄭文始,記注官金良倜,記事官洪樂游,左參贊鄭昌順,右參贊鄭民始,兵曹判書金文淳,守禦使李文源,戶曹判書沈頣之,工曹判書李,行副司直李漢豐·趙心泰,副司直尹行任,御史李肇源,以次進伏訖。上曰,吏曹堂上入侍。賤臣承命出傳,與吏曹參判徐鼎修,參議李冕膺,偕入進伏。上曰,今日筵席紛擾,未暇詳問,司僕提調守禦使進前,先達牧場便否之大體,可也。昌順曰,守〈禦〉使所奏,有難遽行之意,已於草記仰達,而守〈禦〉使,未知本寺許多難便,只以外面,有此放牧之言,場內田畓事,當還奪陳廢,而良田沃土,幾至屢月耕之多,毋論宮房折受與私田,今旣傳子傳孫,彼賣此買,則勢難白地還陳,如欲給價,則所費夥多,此爲難處,而設令放牧孶長,畢境取來服乘,當在本寺,而近見外邑分養馬,亦多體大健實者,歸之邊馬,不過數月,多至病斃,此則無他邊馬,爲一百二十匹,而看養巨達,不滿數十,又應雜役,無暇養馬,若當卜馱使役,則皆令貢人奴子,使之驅策,終至病斃,故臣與判官相議,定立牧子爲計,而一年朔下,當爲四千餘兩,二千兩,自本寺,似有變通之道,其餘不足之數,各牧場牧子之免役閑遊者多,收其除番錢,每名一兩,則足當其數,在牧子輩,亦不過每年一疋之役,而外牧事情,姑未詳知,故不敢遽然仰達矣。文源曰,誠如重臣所奏,臣旣未經本寺提調郞官,故頃有仰奏者矣,今聞重臣所達,誠多難便之事矣。上曰,後日大臣入侍,詳議更稟,可也。上曰,御史進前。予則意謂旬後齋前,卽當入來矣,今見書啓,牲邑外,遍往列,邑何故也?肇源曰,封書中,有詳察賑政周行之敎,而栍邑俱非賑邑故,欲察賑政,有此不審之失矣。上曰,然則他御史亦然乎?肇源曰,他御史事,未及聞之,而逢見尹魯東則以爲,六月念間,可以復命云,似是如臣遍行故耳。肇源曰,臣於歸路,到新昌界,微聞有人覘臣行色,趲程追躡云,故心甚驚疑,歷入再從兄弘源溫陽任所,欲觀動靜,少頃,洪州鎭營草料五張,一時竝到,健校悍卒十名,隨後卽至,臣之再從兄,招問來由,則願屛左右密言,該營將昨見御史祕關,以爲結城出道御史,係是假御史,使之卽速捉來,故罔夜躡後,俄見入來此中,勢將結縛以去云云。臣再從兄,謂以是吾近族,非假御史,速令退去,則鎭校,窺視房中,將有突入之意,頭勢危怕,事變難測,遂卽地出道,拿下盤問則以爲,營將謂有御史祕關,發送渠輩曰,結城出道御史,乃是假稱,馬牌的是僞造,速卽捉來,故果爲追蹤至此云。臣竝皆枷囚,該營將,發關使之進來,翌日午後,忽見牙山吏校三十餘人,來到本郡,謂以御史出道,該縣發送渠輩,執促溫陽出道假御史以來云云。臣尤不勝駭愕,莫測端倪,自念牙山出道者,眞假難分,或者奸民,作此擧措,而恐其蹤跡之綻露,故散吏校,乘虛脫走,亦不無其慮,周思處變之道,莫如窮見而辨覈,故臣卽具威儀疾馳前往,彼御史,亦具儀前來路中,立馬照燭相見,則果是同時奉命者矣。臣責其處事之太輕率,則以爲,認以獨任一路之按廉,錯疑出道者之爲假,果爲此擧云云。旣已面看破疑,故各自回馬而歸矣,營將來待,故且詰且責,則謂以篤信祕關之爲眞,遂有校卒之發送,而恇怯失措,語多粧撰,臣於其時,若逢路次,則衆寡旣殊,難以力敵,符驗雖存,末由取信,必不免無限危辱,至今追思,不覺魄,王靈攸曁,雖免辱命,而該營將之只憑一張之關文,不問虛實,不採眞假,遽發校卒,作此前所未有之擧者,萬萬駭妄,此而置之,則日後之弊,實有難言之慮,洪州營將李顯宅,不可不嚴勘,故敢此仰達矣。上曰,設有眞箇假御史有出沒之擧,明知其十分無疑然後,始可下手,況繡衣之行,事體何如,則信聽不當信之文跡,犯此無於前之罪科者,豈不萬萬駭然乎?爾則三處出道之眞御史也,御史尹魯東,則以未出道之蹤跡,輕發祕關,駭妄甚矣。爾之能免,古御史李性孝之困境者,可謂不辱命,以營將言之,祕關自祕關,審愼自審愼,烏可免重罪乎?該營將李顯宅,爲先削職,卽令該府,拿來嚴問,取招捧草供以聞。爾雖只請營將之罪,而牙山倅之助給數十吏校,略不致愼者,與營將一而二,然與該倅之直送稍異,該縣監尹光心,亦爲拿問處之,可也。出擧條肇源曰,營將初欲棍治而未果矣。上曰,旣非軍務御史,則堂上官,何可棍治?此則似不識事體而然矣。上曰,書啓外民事農形,果何如耶?肇源曰,若保之聖念每勤,朝家之申飭至嚴,故營邑殫誠以賑,且麥農旣登,民情大勝,今則無飢黃之色矣。今番雨澤適中,移秧幾盡,農民之言皆云無前之豐徵,臣所目見,亦如其言矣。上曰,人才亦爲訪問否?肇源曰,瑞山有金漢九,經學之稱,此則臣爲莊蹤,旣不躬探,只聞傳說,故不敢論列於書啓矣。肇源曰,平薪士人李喆休,三年居廬,仍居墓下,平日多有篤行,人頗傳道,而臣旣未見其人,則所聞有欠十分眞的,不敢登聞,今承下詢,敢此仰達矣。上曰,旣聞之,令道臣採訪,實蹟狀聞,可也。出擧條上曰,全羅水使入侍。良倜承命出傳,與全羅左水使曺命楫,偕入進伏。上曰,進前。命楫奏職姓名訖。上曰,此是水原衛將乎?民始曰,然矣。上曰,水營松政,第一件事,爾其下去,善爲之,仍命義榮宣諭訖,先退。肇源曰,臣以具純逢賊之無實,有所論列於別單,而具純之家,前臨大街,村落甚盛,初非火賊可入之地,旣曰逢賊,則四隣當知,奴僕難欺,名以火賊,豈有一村晏然,無一人覺得者乎?卽此一事,初不近理。金命新,與純隣居,嘗斥其居憂之時,不參朝哺之饋奠,避寓之來,不許其兄之容接等事,則純因此含憾,必欲謀陷,於是乎粧成逢賊之樣,至做知世郞凶悖之說,傳播遠邇,駭惑聽聞,虛將短小之櫃子,謂以藏錢見失,謬指奴背之疾瘢,稱以禦賊中鎗,遂以此,構成命新之罪案,致有營獄之冤死。兵使則病憒昏謬,初不詳査,委諸賤裨,任其手勢,所謂賤裨,卽純之家客,故一從純囑,惟意鍛鍊,命新旣死,其妻又殉,自有此事以來,一道無不切齒,行路擧皆反目,群情所在,公議可見,不可不嚴覈得情,如法勘斷,故敢此仰達矣。上曰,有司堂上先陳所見,可也。民始·文淳·頣之·行任曰,具純之逢賊虛實,自金吾査實,姑未結末,而今聞御史所奏,則此事於渠,乃是薄物細故,論斷以不孝二字之罪,已不可一日自容於覆載之間,而至於知世郞三字絶悖之說,渠旣做出云,萬萬驚痛,毛骨俱竦,此言旣登於繡啓,則不可一刻容貸,具純,卽令王府,設鞠嚴問,爲宜。雖以繡衣言之,旣未捉得眞贓,而直加人以二字之目,已是率爾,三字旣聞之後,關係何如,則所當卽地出道,狀請按覈,而今乃只以傳聞之說,附諸書啓之末,極爲寒心,爲先罷職,何如?上曰,諸備堂,各陳所見,可也。昌順曰,具純事,臣於日前取見其文案,猶在疑信,今聞繡衣書啓措語及筵奏之辭,道伯之査啓如彼,暗行之繡啓如此,可知其眞跡無疑。其中知世郞三字,非有人心者所可萌心而發口者,御史旣聞此言,則亦當按査,而旣以書啓登聞,則在朝家嚴覈之道,雖設鞠嚴問,得實取服,在所不已矣。文源曰,具純誣陷金哥,於渠猶屬細故,知世郞三字,萬萬絶悖,不勝驚心,設鞠嚴問,期於得情,斷不可已矣,曰,具純,三字引用,萬萬驚駭,設鞠嚴覈,斷不可已矣。有防曰,繡啓中,具純之知世郞凶悖之說,誠不勝心寒,設鞠嚴覈,不容少緩矣。心泰曰,具純所犯之繡啓中,論列若此,究厥情節,萬萬凶獰,設鞠之請,臣亦與諸臣同矣。漢豐曰,具純所犯,繡啓所論如此,誠萬萬兇獰,設鞠嚴問,恐不可已矣。上曰,見其別單,渠之家行一句語,渠亦有人心,寧有是乎?聞來不覺駭愕,御史旣聞之,則何不出道覈實,乃以過去說話,如是插入於轉語間乎?雖因年少未經事之致,豈不念爲人爲鬼之關係乎?御史事誠非矣,不須更提,至於知世郞云云,尤豈可泛聞而來,泛說於別單乎?御史罷職事,依爲之。以具純言之,可謂於渠無不有,到今兵使之就拿,別無關係,以繡啓中,今番白做逢賊一款,許多論列者,及所謂知世郞云云之說,渠果做出與否,當盤覈於渠,而鞠則過矣,令該府嚴囚,卽爲開坐,反覆究問,期於得情,若或有其實而不卽輸款,加刑取服,斷不可已,以此添問目,取招事,分付,可也。出擧條上曰,二字之目,實係風化,渠亦人耳,寧有是理,而何可以傳聞,如是輕達於書啓乎?當初,予亦惜其武技而用之,武技則近來武弁中所罕有矣,爲人本多不美,罪犯又如此,還爲之難處矣。命書傳敎曰,判義禁來待,諸堂中,呈告人與不爲入侍人許遞,前望單子入之,待下批牌招,先參坐後謝恩。御史姑勿捧傳旨,使之往至禁府,以其別單中所錄,逐條面傳於禁堂,以爲査推之地,其中二字一句語,不必措辭盤問,渠亦人耳,爲人子,問此而豈敢對供於本事究覈乎?令禁府知悉。又命書傳敎曰,政官牌招開政。命書榻敎曰,新除授承旨洪仁浩敍用。又命書榻敎曰,王大妃殿進御加減六和湯,自今日一貼式,限五貼煎入。命書傳敎曰,亞銓之旣參其政,退復疏陳,似出生疎所致,而僚堂之言,旣如許,其在禮使之方,不可一味督迫,吏曹判書李秉鼎許遞。長銓之事,專由對揚,此豈有異論?設欲可否,未免後時,參判丁範祖遞差。又命書傳敎曰,吏曹參判前望單子入之,待下批牌招,繡啓,卽爲登筵回啓,仍令先入侍後謝恩。鼎修曰,此湖西暗行御史李肇源書啓也,靑山縣監任靖周,以殖錢營屯,約己補賑,誠意所到,吏民交孚,愷悌之政,爲一路最爲言,燕岐縣監黃運祚,以誠心勤賑,捐廩修廨,甚爲可尙爲言,而已上兩邑守令,前因道臣畢賑後論啓,已蒙賞典,今姑置之。其餘瑞山郡守鄭時采,平澤縣監成鼎柱,保寧縣監吳正根,溫陽郡守李弘源,稷山縣監金在明,定山縣監鄭亮采,藍浦縣監曺允遂,沔川郡守朴始榮,洪州牧使鄭東愈,禮山縣監柳烇,全義縣監金思羲,文義縣監洪大顯,懷仁縣監卞緯鎭,牙山縣監尹光心,沃川郡守金宗範,連山縣監申在維,天安郡守李舒永,成歡前察訪李梃龍,利仁察訪李五鎭,金井察訪姜文岳,振威縣令曺允植,水原判官金魯成,果川縣監李祉源等,繡啓臚列,旣無優異之績,又無顯著之疵,竝姑置之,何如?上曰,依爲之。出擧條鼎修曰,結城縣監朴尙春,以糶糴則濫縮太懸,量卜則陞降委下,島松之作板,刑具之違則,論其罪負,不可不照法嚴繩爲言,新昌縣監鄭文在,以自初至終,賑饋不及於諸邑,而設粥則稀淡如水,給糧則升合太少爲言,扶餘縣監朴齊家,以抄飢不精,處事太輕,營賑則人謂還穀之那移,督稅則擧怨囚禁之太久,以至私債之徵督,童民之決棍,專由引滿,俱在難恕爲言,德山縣監金直休,以需米作錢,散給富民,雖云勸分,殆同勒奪,春還之絶巡,捧稅之濫觴,俱係難恕爲言,公州判官李種徽,以捧糴分還,一不親監,倉儲庫積,委其出入,大同米之立本歸私,官復戶之預賣肥己,其他昏憒鄙瑣,有難盡擧爲言,已上五邑守令之所犯,俱係不法,合施重勘,竝先罷後拿,何如?上曰,依爲之。出擧條鼎修曰,海美縣監申啓文,以束下漸致懈弛,治盜間或失當爲言,不可置而不論,令該府,拿問處之,何如?上曰,依爲之。出擧條鼎修曰,庇仁縣監任長源,以賣鄕補賑,聞來可駭爲言,近以外邑之賣鄕一事,飭敎何如,則乃敢無難犯科,至登繡啓,不可以賑資補用,有所參恕,罷黜,何如?上敎肇源曰,出道査問乎?肇源曰,不爲出道矣。上曰,聞於御史,旣不出道,又不査問云。然則道路之傳,不可盡信,若或眞有是事,則不可以同浴而獨露,有所寬恕,先令該府,拿問處之,可也。出擧條鼎修曰,鴻山縣監金思䄷,以乞丐則繼給衣食,還民則給錢療飢爲言,恩津縣監尹行進,以饋賑之際,盂飯肉饌,以豐爲主,畢賑之後,擊牛烹狗,大宴民人爲言,兩邑守令之殫誠賙賑,雖似可尙,而旣涉要譽,亦關後弊,不可以繡啓之褒奬,有所容恕,竝推考警勵,何如?上敎文源曰,此事,卿則以爲如何?文源曰,臣在前待罪賑邑時,亦以飯羹食之,而三四器肉饌等事,皆出於要譽,亦違定式之本意矣。民始曰,大違法意,不可無罪矣。上曰,依爲之。遵式賙恤,何患不濟,而別創無於前之擧,以眩飢氓之觀瞻,民雖至愚,亦必至神,則豈不知這擧之不出於眞箇誠心乎?旣聞之後,不可仍置,姑先從重推考,俾責務實之效,可也。出擧條鼎修曰,石城縣監金復光,捧糴欠精,房嬖招譏爲言,兩條論列,俱係難恕,罷黜,何如?上曰,御史更爲詳陳,可也。肇源曰,金復光,以篤老親病之故,或有妨於臨民,而其誠則果孜孜。至若房嬖,卽人有譏笑之謂,無大段害政之事,臣只以聞見論列而已矣。上曰,聞御史言,所謂房嬖之招譏,非招謗之謂,而渠則小心畏法,聞有九十老親云,爲先重推,更令道臣,詳探實績狀聞事,分付,可也。出擧條文淳曰,卽見忠淸道暗行御史李肇源書啓則以爲,水使李潤謙,以最少之飢口,得優助之賑資,賙飢之政,固無可疵,而大抵莅閫以來,無一善狀,災荒孔甚,而撫恤莫及於水卒,賑政方張,而妓樂前導於街路,已非古人鶯花任送之意,泛海之遊,鹽商混捉,而推水幾死,宴客之需,原犢勒椎,而論價不明,鹽盆新設,專爲利己之計,風松發賣,厚招染指之謗,島女勒屬,而其夫呼冤,衙奴索酒,而市民受困,論其罪犯,照法重勘,斷不可已爲辭矣。其中張樂街路之事,御史,旣以越境,仰陳筵席,帥臣之毋敢越境,法意何如,則有此犯科,極爲妄率,爲先從重推考。外此諸條,繡衣論別,極其狼藉,且況風松發賣,旣云染指,則所當仰請重勘,而初無文書之見捉,亦未出道,而按査則,徒憑傳聞,有難徑斷,分付本道道臣,各別詳査,狀聞後稟處,何如?上曰,依爲之。身爲帥臣,越境一事,不可不査處,而風落松發賣事,辭朝時,申飭至嚴,渠非濫滑之人,傳聞似過矣。發賣之歇價事,歇價也,故人皆願買,則此不必爲罪,設盆煮鹽,旣有廟堂知委,尤非渠所犯,似此諸條,勿問,可也。出擧條民始等曰,卽見忠淸道暗行御史李肇源別單,則以爲,賑政則,道伯邑倅,對揚德意,悉心殫力,今幸麥事告登,民憂快紓,誠爲萬幸,而第今所憂,在於倉儲之錯亂,穀簿之徒擁虛簿,反閱水營等三處各倉,則時留多不過千餘石,小或爲百餘石,蓋有未捧,亦皆加分,三處如此,他邑可知。賤見則,道臣始事在己,宜使結末,待秋未捧之穀,亟歸儲積,已紊之簿,復就齊整,係是大政,敢此仰陳云矣。未捧加分,俱已狀聞,則此非道臣之擅許,而纔經賑政,儲積之罄匱,穀簿之紊亂,槪可推知,御史之請使此道臣結末,有似請仍,此則事體未安,而穀物之待秋準捧釐正,乃是不可已之事,以此嚴飭道臣,何如?上曰,依爲之。今旣仍任,宜責贖愆,待秋釐正後形止,使之狀聞,此乃爲來後民食之意,爲道伯者,豈敢放忽乎?自本司,措辭嚴飭,可也。出擧條民始等曰,其一,三稅之已捧者,爲五分之四,而其餘一分,則實爲難捧之最,民情願以待秋畢納,從所見仰陳云矣。昨年穡事,兩南爲尤甚,畿·湖稍勝,則兩南三稅,今旣畢納,而畿·湖之至今遲滯,已極駭然。惟正之供,決不可輕議,而且今夏節過半,民間決無未收之理,必是戶首輩,都收拒納而然,有不可許施,置之,何如?上曰,依爲之。出擧條民始等曰,其一,海美船艙,水未停滀,若非潮漲之時,則運船無路,春秋掘浦,民弊滋甚,洪州高北面,有一條大路,若爲橫截兩界者,以路上,屬之洪州,路下,割與本縣,實爲兩便之道云矣。船艙掘浦之弊,沿海閫邑,擧多如此,不獨海美爲然,且高北面前旣劃給該縣,而旋因洪州民人之呼訴,還付本邑,則到今復議劃給,徒涉煩屑,置之,何如?上曰,依爲之。出擧條民始等曰,其一,海美縣與洪州牧,壤地相接,兩鎭校卒,左右出沒,民受其苦,海美縣監所兼營將之任,從今革罷,恐合事宜云矣。當初鎭營之旣設洪州,又設海美,在前制置,必有意義,且況五營之制,不可闕一,則移設他邑,容或可也,直請革罷,太涉生疎,雖欲移設,係是官制,待大臣登筵,更爲稟處,何如?上曰,依爲之。鎭管邑名之移此屬彼,容或附陳意見焉,敢以革罷爲請乎?輕率甚矣,當該御史,從重推考,可也。出擧條民始等曰,其一,平薪牧馬虛錄,至於四百餘匹之多,而上司則按例責殖,牧場民人,㰸錢充錄,擧懷離避之心,屬之該司,從長變通,爲宜云矣。各處牧場,似此弊端,所在皆然,而繡啓旣已登聞,民弊不可不念,令該寺,從長變通,何如?上曰,依爲之。劃卽決給後,使之草記事,分付該寺,可也。出擧條命書傳敎曰,吏曹判書前望單子入之,亞三銓,先爲開政,守令有闕之代,各別擇差。益運曰,繡衣之栍邑與沿路外,不得擅行,自是常典,而今此忠淸道暗行御史李肇源,非栍邑,非沿路,而迂路作行,有關後弊,事甚未安,推考,何如?上曰,栍邑只是三處,意謂今月旬前復命矣,遍踏道內,不可但以越境言,封書中周行云云,卽指栍邑沿邑也,賑政云云,亦謂所過處公私賑也,雖曰生疎所致,偏信備局印本事目,有此做錯,推考輕矣。然諸繡衣同然可知,待其齊到,當處分矣。出擧條有防曰,陵園墓祭享所用各項器皿,每於道臣春秋奉審時,執頉狀聞,而自戶曹,籌摘修改矣。及其修改之後,不善典守,旋又入頉,事體所在,誠萬萬未安,此後則,戶曹修改者,依法式定年限,使之另加典守,如或有年限內執頉之弊,當該陵園墓官,別爲論勘之意,出擧條申飭,何如?上曰,依爲之。出擧條曰,御藥封進,何等嚴重,而春等羅蔘,極爲品劣,退却之數,尙此夥然,今方另飭改備以納,而事體所在,誠極駭然,不可無警飭之道,當該道臣罷職,審藥,令攸司科治,何如?上曰,依爲之。出擧條心泰曰,北漢城役,三軍門一從分授地界,今年內,盡爲修築事,兵曹判書金文淳,筵稟蒙允矣。其在重保障之道,固當擧行之不暇,而値此潦雨之節,城堞修築之役,恐不可完固,且所入石灰,亦有節晩難備之慮,則勢將待秋經紀,而山高早寒,凡係工役,八月以後,不得如意爲之云,限今年,拮据措備,以爲自明春始役完築之地,何如?上曰,依爲之。出擧條仍命退,諸臣以次退出。
癸丑五月二十七日申時,上御重熙堂。同副承旨入侍時,同副承旨南公轍,假注書鄭文始,記注官金良倜,以次進伏訖。公轍曰,史官旣係實職,除非堂后假官,則凡於外邑奉命傳諭之行,出去時下直,入來後肅拜事,當如例爲之,又其附奏之辭,亦當以狀啓登聞,而奉敎洪樂游,昨於領相傳諭時,下直及入來肅拜,俱不爲之,狀啓亦以書啓修呈,揆以格例,極涉未安,從重推考,何如?上曰,依爲之。假注書則不敢爲之,兼春秋亦當爲之,而爾之只論翰林,不言兼春秋者,其爲昧例,何異於翰林乎?爾則爲先從重推考。雖以知申言之,兼帶者卽藝文之直學春秋之修撰,則無一言申飭,此雖微事,其在存古例敬大臣之道,不可無飭,都承旨洪明浩罷職,館吏重治,此後申復舊規事,分付,可也。出擧條仍命退,承史以次退出。
癸丑五月二十七日酉時,上御誠正閣。左副承旨入侍時,左副承旨洪仁浩,假注書金景煥,記注官金良倜·承膺祚,判義禁金華鎭,知義禁沈頣之·閔鍾顯,同義禁趙心泰,以次進伏訖。上曰,判義禁進前。華鎭等進伏。上曰,今日具純招辭,與前所供何如?華鎭等曰,多般嚴問,終不直招,萬無究覈之路,而至於知世郞三字,決非尋常之言,必當嚴刑然後,可以得情矣。上曰,姑爲嚴囚,以待結末,可也。命禁堂先退,華鎭等退出。仍命退,承史以次退出。
上在昌德宮。停常參·經筵。
自人定至二十九日開東,灑雨下雨,測雨器水深四分。
藥房都提調洪樂性,提調李,左承旨李書九啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐邁修啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,合辭闕啓,已至多日,事甚未安,除在外禫月未盡外,未肅拜人員,竝卽牌招,何如?傳曰,近來臺廳長鎖,不但官師無聞,竝與生毛之故紙,不爲曬閱者,不知爲幾朔,所惜者官名,苟欲詣臺合辭,例不待牌,此啓辭勿施。
傳于洪義榮曰,右承旨入侍。
洪義榮啓曰,按覈御史洪大協,依下敎來待矣。傳曰,入侍。
金翰東啓曰,慶尙監司趙鎭宅,依下敎來待矣。傳曰,入侍。
傳于洪仁浩曰,左副承旨入侍。
洪義榮啓曰,事變假注書韓永建,身病猝重,勢難察任,今姑改差,何如?傳曰,允。
以禁衛營諸將官射講單子,傳于洪義榮曰,別將趙雲行之小布四十矢,射技極爲可嘉,令該營,拔例施賞後,草記。
傳于金翰東曰,同副承旨入侍。
洪仁浩啓曰,校理洪大協,旣入闕中,不爲肅謝,直爲出去,事甚未安,推考警責,何如?傳曰,允。
都承旨前望單子入之,徐鼎修落點。
傳于洪仁浩曰,違牌承旨許遞,與未差之代,前望單子入之,待下批,牌招察任。
承旨前望單子入之,趙尙鎭·金翰東落點。
以都承旨趙尙鎭牌不進推考傳旨,傳于李書九曰,已甚則亂,況不特已甚乎,私也非公也。前吏判向筵所奏,心切惡之,如此則昭晣極矣,一番違牌,廉防足伸,更卽牌招,申飭行公。
傳于李書九曰,都承旨批下,更卽牌招。
傳于李書九曰,義當竭蹶,如是遲滯,行都承旨趙尙鎭,尙州牧使除授,當日辭朝,時仕牧使,遞付京職。
吏曹堂上前望單子入之,判書金文淳,參判沈煥之,參議李益運落點。
李書九啓曰,吏曹判書金文淳,參判沈煥之,參議李益運,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,長亞堂,皆是宿趼,則無端違牌,致煩酬應,從重推考,仍以前牌,各別嚴飭。三銓之一味自劃,亦甚未安,推考,更卽牌招,違牌,勿爲呼望。近日政官去就之猥煩,而其勞甚於招延林下士,此亦有關國綱,申牌前,若不開政,該房承旨,難免重勘,以此嚴飭。
洪仁浩啓曰,吏曹參議李益運,更招有命,飭敎截嚴,而謂有情勢,屢度催促,終不承牌,揆以事體,萬萬未安,從重推考,何如?傳曰,情勢卽不過自做之情勢,而飭敎聽若不聞,萬萬駭然。雖無李益運,豈乏三銓乎?吏曹參議李益運,慶州府尹除授,當日辭朝,時任府尹,令該曹口傳付軍職。
吏曹口傳政事,慶州府尹單李益運。
兵曹口傳政事,副司直姜彝正。
金翰東啓曰,卽者司鑰手本,院隷四五人,毆打掖隷云,故査問委折,則院隷兩漢,與掖隷朴仁甲等三人,因事相鬨,仁甲果爲被毆云。事未前有,萬萬驚駭,院隷等,出付秋曹,照法嚴繩,常時不能檢飭之注書,所當重勘,而本院請推之外,無他可施之罰,何以爲之?敢稟。傳曰,掖隷自侮,院隷宜侮,可謂春秋之戰,勘以齊楚之失事,該房知悉。以渠昏劣,應役之類,猶難嚴束,況所謂前仕乎?注書勿論。
奉敎洪樂游狀啓,臣敬奉聖批,馳往楊州芚夜面靑龍洞,傳諭于議政府左議政金鍾秀所住處則以爲,臣瀝血哀籲,丐蒙憐察,前旨之卽日收還,方此顒祝,卽者史官臨宣聖批,諄諄十行,旣以進進之義,爲盡臣分之道,牖曉臣迷惑,終又勉之以卽起登程肅命,至命史官,與之偕入,臣奉讀以還竊自悲,忱誠無素,不足以一言格天,悚恧之極,無地自容。噫嘻,臣之爲世僇人,矢心自廢,是豈臣之所樂爲哉?莫非臣窮命所致,而以殿下之知臣愛臣,乃獨於此,猶有遺照,不惟不準所請,反勤敦迫之敎,有若臣强引情勢,故爲盤桓者然,此臣之罪也,此臣之命數也。勢將冒僭猥之誅,申窮急之呼,而王人之留止荒峽,在私心,益增惶阨,於公家亦多弊端,惟願卽命召還,使負罪賤臣,獲免添一罪戾而已,天地神祗,臨之在上,有死而已,轉動無路,伏地悲泣,不知所達云矣。臣旣伏承偕入之命,姑爲仍留之意,馳啓云云。傳于洪仁浩曰,昨諭非急於敦迫,勒之以臣分也,卿亦思之,昨諭近於勒乎否乎?大抵義之所在,卽理之所寓,予所提及者,爲卿參前倚衡之當理合義底說話,卿乃聞此,而猶浼浼不改堅執者,是果於義當而於理合乎?當之對爲悖,合之耦爲反,大臣之事君,有異於小官之微諒,則牽滯一隅,殆若悻悻然爾征我邁者,反恐有妨於卿,所謂天下之大防矣。且況近日日熱頗劇,膈煩轉甚,此時酬應,一倍艱辛,觀於朝紙,亦必聞知,今也爲卿所困,將攝不以時日,以勉出一事,爲勞惱之端,卿可謂負予之人也,慨咄慨咄。玆因附奏之啓,申敍輪囷之萬一,卿須熟究於出處之可否,無至曠日事,爾其更爲傳諭事,回諭。爾之奉命,在昨午,則此狀本,今日始修啓,稽滯甚矣,爾則推考事,亦爲回諭。遲滯傳致,責在道伯,其委折,令廟堂嚴飭,後勿如是。
洪仁浩啓曰,左議政金鍾秀偕來史官處,有旨當日卯時成貼,出付畿營,使於申前,受納狀啓矣,卽聞畿營,認爲史官之方在水原,誤爲發送,今始覺得,推還中路,傳送楊州之際,將致大段遲滯云。大臣傳諭,何等體重,外營擧行,尤當審愼,而畿營之錯認云者,萬萬疎謬,事未前有,誠極駭然,京畿監司朴祐源,從重推考,何如?傳曰,忍之久矣,豈必爲德?今番擧行,亦關國綱,不可推考而止,其委折,令該曹,爲先發緘取招以聞。
有政。吏批,判書金文淳,參判沈煥之進,參議未差,左副承旨洪仁浩進。啓曰,副提學今當差出,而擬望之人乏少,承旨竝擬,何如?傳曰,外任竝擬。以徐邁修爲承旨,徐有防爲兵曹判書,李義弼爲副提學,徐鼎修爲奎章閣直提學,李龜雲爲軍資正,曺命峻爲廣興守,趙景鎭爲顯陵園令,兪弘柱爲西部令,金祖淳爲奎章閣直閣,兼春秋單韓永逵,訓鍊提調單徐有防,禁衛提調單徐有防,御營提調單徐有防。
以吏曹參議望筒,傳于李書九曰,前參議李勉兢仍任,牌招參政。
以東部令李趾采單付單子,傳于李書九曰,詞訟之任,不可久曠,今日政,時仕中差代,李趾采則,都政後,卽爲調用事,分付。近來部官之擇人,不若年前定式之初,申飭銓曹,後勿如是。
再政。以尹行元爲禮曹參議,洪益烈爲司䆃僉正,徐洛修爲東部令,鄭謙煥·南省老爲掌樂主簿,徐有防爲軍器提調,掌樂僉正鄭昌期,中部令金基厚相換,吏曹參議李勉兢,仍任事承傳。
兵批,判書徐有防未肅拜,參判李集斗病,參議李身晦病,參知林道浩入直進。副司直徐鼎修單付。
以吏曹參議李勉兢,罷職傳旨,傳于李書九曰,只推。
洪義榮啓曰,新除授兵曹判書徐有防,卽爲牌招,傳授命召,何如?傳曰,允。
李書九啓曰,兵曹判書徐有防牌不進推考傳旨,今方捧入,而命召傳授,一時爲急,如是違牌,不卽承膺,事甚未安,更卽牌招,何如?傳曰,允。
洪義榮,以兵曹言啓曰,卽接銅雀津所管露梁別將金重玉牒報,則今日午時量,自兵曹押來,充軍罪人趙運永,管下銅雀津軍充定,緣由馳報矣,敢啓。傳曰,近日宣傳官,無非趙運永,渠獨受罪,不亦冤乎?其時副行首,亦爲充定於該津管領,竝待大臣還朝,分揀,姑勿出代,可也。
洪義榮,以兵曹言啓曰,本曹草記,罪人趙運永,銅省津軍充定緣由事,批旨內,近日宣傳官,無非趙運永,渠獨受罪,不亦冤乎?其時副行首,亦爲充定於該津管領,竝待大臣還朝,分揀,姑勿出代可也事,命下矣。依傳敎,其時副行首宣傳官吳應常,充定於銅雀津管領,卽爲押付之意,敢啓。傳曰,知道。
金翰東,以兵曹言啓曰,卽接銅雀津所管露梁別將金重玉牒報,則今日午時量,自兵曹押來罪人吳應常,銅雀津管領充定緣由事,馳報矣,敢啓。傳曰,知道。
洪義榮,以備邊司言啓曰,昨因傳敎,法聖倉漕船致敗査實狀啓,今始登聞委折,査問該道矣,卽見京畿監司朴祐源所報則以爲,穀物拯拘之後,屢度盤覈,必欲得其故敗情節,非但自該邑査實,亦自本營親執究問之際,自致遲滯,有此査問之命,惶隕震越云矣。稅船故敗,係是極律,究覈置法,雖或審愼,上聞之事,宜不敢遲緩,且推問得情,亦非踰時越月之事,而形止修報,殆過四十餘日,始爲具格登聞,大是稽忽,京畿監司朴祐源,從重推考,何如?傳曰,允。
洪義榮,以禁衛營言啓曰,本營諸將官射會單子判付內,別將趙雲行之小布四十矢射技,極爲可嘉,令該營,拔例施賞後,草記事,命下矣。依傳敎,別將趙雲行處,元賞給米一石外,平弓一張,拔例施賞之意,敢啓。傳曰,知道。
李書九,以戶曹言啓曰,宗廟東西外墻瓦子蓋板缺落處,日氣今已快晴,修改吉日,令日官推擇,則今五月二十九日辰時爲吉云,以此日時擧行,何如?傳曰,允。
李書九,以戶曹言啓曰,時御所內各處雨漏及內外宮墻雨漏處,日氣今已快晴,修改吉日,令日官推擇,則今五月二十九日辰時爲吉云,以此日時擧行,何如?傳曰,允。
李書九,以漢城府言啓曰,依壯勇營節目,自宣仁門,至梨峴屛門,分東西,爲壯勇營左右契,其餘民戶所居,則因舊貫,以蓮花坊蓮池洞契,稱號之意,敢啓。傳曰,知道。
南公轍,以義禁府言啓曰,前洪州營將李顯宅,拿來嚴問取招,捧草供以聞,牙山縣監尹光心拿問處之事,傳旨啓下矣。李顯宅,自任所,未及上來,尹光心,時在任所云,依例發遣府書吏羅將,竝拿來,何如?傳曰,允。
禁府照目,喬桐前水使李潤彬矣,該營屯租及耗條之隨用會減,管由籌司,則便是公穀,其所勘簿,固宜審愼,而各項支用,徒襲流來謬規,循例添錄於軍器修補名色者,揆以法意,殊極痛駭,以此照律,罪,杖一百收贖,告身盡行追奪,流三千里定配罪,奉敎依允爲旀,功減一等爲良如敎。又照目,宣傳官洪景煥矣,標信旣出城外,則只憑傳言,徑先還來,已極妄錯兺不喩,淸州程路,不過三百里地,而屢日稽滯,緩緩復命,尤極痛駭,以此照律,罪,從重論,杖九十收贖,告身四等罪,奉敎依允爲旀,功減一等爲良如敎。又照目,金城前縣令魚用謙矣,賣鄕一事,各人誣告,今旣現發,自歸落空是白乎矣,座首·風憲之格外差任,以致疑謗者,固有矇然之罪是白遣,黃腸監官之願納防役,雖出於爲民除弊之意,終難免違越禁令之科,今不可以已經勘處,有所寬恕,以此照律,罪,從重論,笞五十收贖,解見任別敍,私罪,奉敎,今此更覈之擧,卽格外差任與願納防役二件事,而差任之由於懲頑,不由於賣鄕,不啻辭直而已。防役之循襲謬例,雖曰爲民,渠旣一一指陳於前疏後供,亦可謂昭脫無餘是如乎,雖非南哥鄕人自處之擧,別無用意染指之狀,可以知之,分揀放送爲良如敎。
行大司諫沈晉賢啓曰,臣於向來避嫌之啓,旣伏承恩批,且有申飭行公之特敎,臣誠不勝感惶之至,而區區私義,終不敢以言職自居,虛縻數旬,縮伏俟譴矣,卽伏奉傳敎下者,以兩司諸臺之許久闕啓,竝與官師而無聞,飭敎截嚴,臣滿心悚恧,無地自容。若論近日含默之罪,臣實爲首,其何敢一刻晏然於臺次乎?請命遞斥臣職。答曰,勿辭,亦勿退待。
執義黃樟,掌令李羽逵·鄭毅祚,持平趙恒鎭·崔鎭夏啓曰,臣等魯莽譾劣,百不近似於淸朝耳目之任,而虛縻臺銜,已至多日,不職之罪,實合重誅,而卽伏見傳敎下者,以兩司諸臺之許久闕啓,竝與官師而無聞,辭旨截嚴,臣等滿心惶恧,無以自解,其何敢一刻晏然於臺次乎?請命遞斥臣等之職。答曰,勿辭,亦勿退待。
獻納柳協基啓曰,臣於丙午夏,以李東馨事之未卽發啓,銓曹警以停望之罰,姓名不掛於政紙,足跡永阻於周行,八年于今矣,自速之辜,惟甘擯廢,有隕之恩,屢煩特點,臣仰佩恩私俯怵公議,惟以栖身畎畒,畢命溝壑,爲一分息補之圖,千萬不虞,憲職諫銜,迭授於半日之內,華誥馹召,猥辱於窮巷之濱,自臣見枳以來,前望特恩,不可以一再數,而今至于五矣。滓穢賤蹤,有無何關於朝籍,天地大德,收錄每勞於宸衷,除書遠降,鄕隣驚聳,闔門聚首,以惶以泣,生死肉骨,未足形容,隕首結草,惟期他生,顧臣危臲之身,何敢爲晏然赴召之計,而縣途陳籲,極知惶畏,馹旨踰限,亦涉慢蹇,章皇上來,冒沒出肅,唐突之罪,自知難免,感祝之忱,只爲一謝,噫,起廢之聖恩雖隆,見停之銓罰自在,公論莫嚴,私分冞蹙。謝命之日,適値動駕,瀆擾是懼,泯默而退,喉院以行公之臺,不請出牌,微臣以引義之故,未敢詣闕,虛縻數旬,惶隘轉甚。卽伏見傳敎下者,以臺廳之長鎖,官師之無聞,誨責截嚴,至若生毛故紙,不爲曬閱者,尤是行公臺臣稽忽之罪,而姑寬嚴誅,先眎飭諭,臣何敢復事逡巡,重犯違慢,而情地兢惶,如上所陳,不可以暫時叩謝,爲仍因之計,旣不以官職自居,何可晷刻蹲冒於臺次乎?請命遞斥臣職。答曰,勿辭。亦勿退待。
金翰東啓曰,獻納柳協基,謂有情勢,不爲傳啓,直爲出去,事甚未安,推考,何如?傳曰,允。
行大司諫沈晉賢,執義黃樟,掌令李羽逵·鄭毅祚,持平趙恒鎭·崔鎭夏,副校理鄭尙愚,修撰高宅謙啓曰。措辭見上答曰,不允。末端事,付丙矣。
行大司諫沈晉賢,執義黃樟,掌令李羽逵·鄭毅祚,持平趙恒鎭·崔鎭夏啓曰。措辭見上答曰,不允。
執義黃樟,掌令李羽逵·鄭毅祚,持平趙恒鎭·崔鎭夏啓曰。措辭見上答曰,不允。
都承旨趙尙鎭疏曰,伏以,臣卽滓穢之賤,倥侗之姿耳,自顧魯莽,無足備數於器使之列,而重以疾病沈痼,踪地畸危,杜門蟄伏,萬念都灰,而特蒙我聖上,德如天地,恩如河海,坑坎而袵席之,枯荄而煦噓之,七載廢枳之中,特除聯翩,出入近密,歷揚該司,前後洪造,若偏臣身,感戴恩眷,不知死所,而若其爲世見棄,有靦周行,愈久愈深,乃者慈覆之天,不遺微物,甄錄之恩,逈絶曠蕩,春曺佐貳,摠府兼帶,除旨連降,一門諸族,俱蒙恩造,太陽回照,雨露遍濡,隆恩厚澤,與天無極,不知螻蟻賤品,何以得此於聖明也。闔門聚首,相對感涕,雖至糜粉隕結,無以圖報,惟於夷險燥濕,庶期殫竭,而向者都憲特旨,又出於千萬夢想之外,臣惝怳感激,宜卽承膺,而風憲長席,地望自別,旣非宿趼,況是濫叨,只知廉防之可畏,不覺義分之至嚴,愚迷顚倒,自速嚴譴,罪重罰輕,屛伏訟愆,嶺海鈇鉞,惟日夕是俟。曾未幾何,特垂滌瑕之命,遽紆收簪之渥,銀臺除旨,爵秩如舊,臣手奉華詰,以首頓地,自不禁淸血之交逬。噫,臣之生死向前,身不自有,矢在方寸,豈不欲竭蹶趨膺,以伸叩謝之忱,而第重臣之筵奏,臺臣之疏論,相繼迭發,筵話旣祕,疏亦留中,雖未知聲罪之淺深,擬律之如何,而得伏見批旨下者,昭晣備至,恩敎鄭重,脫彼鬼關,置諸陽界,照燭之明,庇覆之仁,雖使臣自爲之說,無以加此,臣始則心骨戰掉,神魂震剝,終焉感祝惶隕,涕淚如瀉。人臣之遭罹罔極,從古何限,而得蒙曠絶之私,全保之德於君父者,豈復有如臣之比哉?當日引避之顚錯,嚴召之違傲,實由臣天奪其魄,擧措駭妄,自底罪戾,幸逭誅殛,至今追思,惶懍震越,司直之地,公議峻發,臣方自訟不暇,無面可顯,又豈敢費辭自辨,重自陷於唐突無忌憚之科乎?臣以孤畸之身,臲卼之跡,墻壁無依,而仰戴聖明,榮悴進退,一聽造化之陶鎔,每思不避湯火,以報涓埃,而緣臣持身無素,處事不謹,被人論勘,若是危懍,莫非自取,尙誰怨尤?今若徒感恩私,遲回盤礴,則重貽曲保之憂,而竟不免爲薤爲粉,惟宜退伏田里,避遠駴機,以圖息補,歌詠聖澤而已,庚牌荐臨,飭敎嚴截,而顧此危苦之蹤,萬無進身之路,玆將肝血之懇,仰瀆崇嚴之聽。伏乞聖慈,俯賜鑑諒,亟許鐫削,以謝人言,以靖私義,仍治臣逋慢之罪,以肅朝綱,以安微分,千萬幸甚。答曰,省疏具悉。卿其勿辭行公。
敎慶尙監司趙鎭宅書曰,畀鎖鑰於龍灣,三載政績,移節旄於島嶺,一路按司,勵爾淸愼之操,紆予頻繁之命。眷玆嶠南重鎭,每貽宸北深憂,地産粟米麻絲之供,嗟,荒年轉輸之爲苦,人習俎豆絃誦之業,伊近日趨向之焉如,蠻差之往來無常,漢南邊之鐵器易釁,窮氓之飢癘荐酷,周東國之杼軸亦空,前伯仍留於準瓜,蓋難遽畀生手,賑政纔畢於登麥,豈云少紓此心?屬委任方揀於旬宣,乃才諝歷數於朝著。惟卿,繼緖賢祖,蜚英早年,瀛館之綾被乍淹,夙察剛礪之志,水府之繡衣纔返,爰擢出納之班。向者外符之暫毗,蓋欲才器之歷試,在卿報答之義,應勉精淬而殫誠,惟予考課之方,正宜奬擢而聳聽。玆授卿以慶尙道觀察使兼兵馬水軍節度使巡察使大丘都護府使,卿其祗服寵命,丕布令猷,幽明黜陟之斯嚴,毋憚大吏,勞來安集之是盡,用保小民,懋興學敦俗之治,將見儒風之彬郁,恢交隣固圉之策,克思陰雨之綢繆,行部輶鸞騰美謠於春脚,公堂琴鶴勵雅操於氷心,自餘稟裁,悉遵彝曲。於戲,按使卽古連帥之職任,可不其愼其難?維嶺爲我根本之封疆,是宜汝欽汝往,克體予意,永肩乃誠,故玆敎示,想宜知悉。
領議政蔡濟恭疏略曰,仍念臣,直一孤負如天之德,自投不測之坎者耳,自夫昨冬嚴譴以來,賜環之恩,非不銘鏤,息黥之圖,惟在自廢,深居牢蟄,不敢以平人自待,乃殿下再生之渥,去益隆摯,華城留後之命,忽降於蹕路祗伏之際,行宮召接,有若造膝,密勿恩諭,別是置腹,臣於此,安敢以唐宋以後始有之官,千不近似於萬死之身,爲辭遜逃遁之計哉?拭盡千行之淚,强察一營之務,五朔之間,一味兢業,或庶幾隨處圖報,而惟是才力素綿,神精又耗,無以少紓我聖上荒歲旰食之憂,畢竟罪戾,自分其必無幸,蓋上相恩命,何爲而及於此際也?臣始聞驚悼,或疑虛聲,良久戰慄,全爽五內,嗚呼,孰謂以殿下之至明至睿,遽有此許大錯料之命也?臣嘗待罪相府,五易歲矣,殿下視臣以股肱心膂,而臣則不能報殿下以絲毫抄芒,人非霧集,身名日敗,此殿下之所洞照也。然揆地左右,猶可以仰成於元輔,至若元輔,社稷之安危,億兆之休戚,都係於身,有國所重,孰有加於此者哉?念臣桑楡徐景,冉冉距地者尺寸耳,人世間事,都屬忘漏,有時出言發慮,雖室中之人,暗笑其老妄者居多,況於千乘之國,儼據百僚之首,以應八方棼集之事務,決知其無是理矣。昨奉別諭下者,如綍之言,反復於難愼上相之義,致意者,不啻三焉,殿下旣言其難愼,則所以行之者,何其與難愼反也?臣於此,不能無慨然失望,而徐究其故,則都是臣命卒之秋而然也,撫躬悲歎,尙何言哉?雖然,此皆就臣之儱侗本危老病實狀而仰陳之耳,臣爲國願死之人,不忍於垂死之日,呑不復宣,終作千古不瞑之鬼,玆敢忘其嚴畏,願畢其說,惟殿下惕然俯覽焉。嗚呼,臣於己酉遷園之際,奉覩我聖上所御衫袖,流淚成血,點點紅濕,嘗於古書,知有血淚二字,而未之目擊,忍於君父,親見有是,嗚呼,天曷故焉。臣固知殿下,以帝王之尊,躬曾閔之行,而苟非至冤貫霄,鬱結未伸,從睫注下之水,何至於眞箇成血也?然而測衷之內,蟠而又蟠,抑而又抑,使義理不得大闡者,亦由我殿下隱忍含茹之苦心至德,而先大王,旣以巨魁之爲讎者,爲殿下擧名而諭之,又以宮掖之譖間者,微意而指敎之。嗚呼,當時諸賊之爲讒爲誣,若架鑿以貨利聲色,搆捏以馳騁弋獵,則其罪固上通于天,而殿下之以事屬先朝,隱忍不發,猶可以有說,臣之幾十年腐心痛骨,如不欲生者,直以姦兇所以誣之者,卽千古不忍言之事,而臣身不死,尙未及泣血剖心,昭晣辨破,以詔天下萬世矣。殿下以不忍聞而遂不聞,臣以不忍言而遂不言,而若以殿下之心,與臣之心,爲心不敢提而不忍書之,使天下萬世,亦識不敢提不忍書之義,則此固良史氏如董狐之筆,而臣愚死罪,竊以爲奸兇之惡,隱而不彰,闡明之擧,寧然無聞,百代之後,將何以憑信哉?臣每念至此,中夜失聲,以殿下之孝思,寧有慮不及此之理乎?臣自叨水城留營,漢寢之衣冠密邇,候嶺之笙鶴彷彿,瞻依之餘,每懷悽愴,日前忌辰行祭之班,臣亦趨參拜跪於燎光松籟之間,儘然聲容,肅然歎息,如覩如聞,臣乃飮涕自語于中曰,身沐睿德,老而不死,周旋寢園者,微軀之外,更有幾人,親見當時之事,明知罔極之誣,而遂不得不更暴肝血,度日如常,此負先大王五紀之恩造也,負我殿下再生之大德也,又以負自己之一片丹心,朝暮入地,以何辭,奏我先大王,以何語,報我先世子乎?如是思量,牢有所決。殿下擢臣於上相者,豈欲富貴臣而然哉?必將有以使臣義理以持心,義理而事君,納一世於義理之軌也,若然則,臣所以事殿下者,捨此大義理,更於何藉手也哉?至若臣之昨臘蒙宥以還也,瀝血而疏,碎首而爭,在廷傍觀,不以爲狂且愚者幾希,而臣之斷斷苦心,爲社稷深遠之慮也,防凶徒窺覬之漸也,殿下之於簡驥之事,許臣以先見,臣則竊恐,後之人視臣之此言,亦猶殿下之視臣前日之言也。若然則,臣之先見,於國家不幸甚矣,何殿下視臣藐藐,不少採納,使臣漆室之憂,無時而可弛也?臣於再昨附奏所稱區區秉執者,卽此兩箇義理也,王庶幾行之,臣日望之。第以近日事言之,殿下之於隄防義理,破壞無難,天地間極惡大憝之至親切姻,無不彈冠結綬,充滿仕籍,臣之所怪者,無勢而爲逆,則其累至及於八九寸,有勢而爲逆,則國典收用之外,雖三四寸及女壻娚妹之平日綢繆者,不特不以爲累,縻以好爵,猶恐不及。天下之逆一也,國家之所以懲之者,若有所厚薄於其間者,其故何也?此莫非殿下於大義理關頭,終有所持難,不欲夬施典刑,故隨事隨處,隄防之日就陵夷,至於如此,此實忠臣志士痛哭流涕處也。古之人,以言不用而不去,爲人臣之大羞恥,言之大且重者,莫義理若也。臣名以大官,以上所云兩箇大義理,進言於君父之前,畢竟無一半分採用之實,而今乃以陞至首席之故,撓改秉執晏然承,則不但爲人臣之羞恥,莫大於此,其爲世道國家之害,當如何哉?臣之不稱之實,癃疾之狀,猶屬第二件事,惟此大義理,貫徹心肺,見用則進,不見用則抱歸泉下而已,玆敢血泣構疏,仰首鳴號。伏乞天地父母,俯賜矜察,遞臣新授相職,以全微諒,仍採臣言,使義理大明,則雖死之日,猶生之年,心魂飛越,不知所云,臣無任云云。答曰,省疏具悉卿懇。卿疏曰,區區秉執,卽此兩箇義理云云,第一件,卽不忍聞不忍言之言也。去年是月二十二日之口敎,和淚而泚筆,呑聲而口呼,結塞移時,僅能獲蘇,卿在前席而目覩,大抵伊時一諭,非欲明示本意,如是然後,可以永有辭於天下萬世,一之,猶不敢爲而爲,不忍爲而爲,以予之頑,其可更提於今日乎?卿自其後,亦不敢更提,亦不忍更提者,其以知所未知,覺所未覺,而以予心,爲卿心也。第二件,亦屬邦禁,附陳恢蕩之弊,未假索意詳答。嗚呼,予甚無能爲,而所知者天經地義,所守者大綱大倫,無作於心,不求於人。興言及此,惟有肝血,自不禁上激,卿之聞之,想亦怵然而悅然矣,卿須勿俟駕屨,卽日上來。仍傳曰,此批答,遣史官傳諭,原疏封還。
癸丑五月二十八日卯時,上御誠正閣。右承旨入侍,藥房入診,同爲入侍時,行右承旨洪義榮,都提調洪樂性,提調李,行左承旨李書九,假注書鄭文始·金景煥,記注官金良倜·承膺祚,檢校直閣南公轍,醫官金孝儉·金光國·李敬培·白成一·李周憲·李惟鑑,以次進伏訖。樂性等曰,日熱如此,聖體,若何?上曰一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,向來聖候欠寧,而聖敎截嚴,故臣不敢一次入診,尙不勝悚恧之忱矣。眉癤之處,亦已差復乎?上曰,今則快差矣。樂性曰,王大妃殿湯劑,自昨製進,未知若何?上曰,差復矣。樂性曰,醫官待令矣。上曰,置之,可也。樂性曰,扈衛廳,旣合屬於壯勇營,而都提調軍官,以扈衛廳軍官移差,則在前遷轉久勤窠,亦當以本營久勤施行矣。且軍官四人中一人,卽扈衛廳付祿軍官,而在本廳時,雖非久勤窠,今旣同受本營傳令,隨行軍官之任,則獨漏於久勤遷轉者,不無向隅之歎,事當一體施行,而都政隔月,久勤成冊,行將修送兵曹,故敢此仰達矣。上曰,依爲之。出擧條上曰,具純事,卿聞之乎?樂性曰,見御史書啓,誠萬萬叵測矣。上曰,御史之輕加二字之目,未知如何,而以其爲人論之,莫非渠自取,至於知世郞之稱,甚可駭矣。渠若有一分人心,得此二字之目,生亦何爲?上曰,左副承旨洪仁浩,校理洪大協入侍。賤臣承命出,與之偕入進伏。上敎大協進前。上曰,其間已經外任,昨年又往關東,想有履歷,故差送按覈御史,具純事聞之乎?大協曰,臣於歸路,略聞其槪,而知世郞之稱,聞年前湖中火賊,以此稱號者有之,似非今番始創之言矣。上曰,下去詳査以來。命書傳敎曰,校理洪大協,忠淸道公州按覈御史差下。命先退,大協退出。上曰,右副承旨李益運,慶尙監司趙鎭宅入侍。良倜承命出,與之偕入進伏。上曰,慶尙監司進前,鎭宅進伏。上曰,邊門,因卿淸操,朝廷亦得尊重,豈不可幸?嶺藩新除,意有在焉,嶺民之弊,異於灣府,必務盡誠意,以圖實績。大抵此事彼事,卿其隨處着念爲之,可也。上曰,卿在灣上時,彼人之事,亦可想矣,彼人能知我國事情乎?鎭宅曰,我國之人,茫未聞知,而鳳城將,詳知我國事情矣。上曰,何時下去乎?鎭宅曰,初一日間,當下直矣。上曰,卿自灣府來,民情邑弊之有可達者乎?鎭宅曰,臣於灣府事,猥承詢瘼之敎,敢此仰達矣。本府田案摠數,爲六千餘結,一年稅米,爲二千四百餘石,而在前本府公用,專靠於債錢利殖矣,乙丑蕩債之後,本府一年排朔,八千餘兩,辦出無路,自朝家,就稅米中,劃給一千六百五十餘石,使之添補需用,名之以官需補用條,而餘米八百三十餘石,則付之會錄。丁卯故府尹權一衡,廣築垌堰,伊後亦多繼之者,歲收租七八千石,以防六千餘結之稅,上以備惟正之貢,下以補官需之資,遂使灣府一境,秋熟無稅。丁卯後四十七年之間,水道橫流,土利漸縮,雖以近年言之,所收租,比前半減,而除出會錄條一千六百餘石,則餘數僅爲二千餘石,所謂排朔之資,無路充數,一千石則,例以每石價二兩,趁歲前先賣,而一千餘石則,翌年正月,預散民間,以四月八月高其直而收之,充作八千兩排朔之用,而一包之直,至過五兩,民之受弊,罔有紀極。前後守土之臣,何嘗不念及於此,而許多公下,捨此不得,始也預散而略添,終焉仍循而轉加,遂致灣民莫大之痼弊,臣自待罪本府以後,煞費經紀,或辦穀付糶,或築垌添租,歲可得小米四百餘石,每石四兩式,折價發賣,以充排朔之資,則其所不足之數,爲二千四百餘兩,而以米計之,則當爲五百餘石,若不能及今措置,快祛永革,所謂預散厚懲之弊,終必如前。臣意則,就本府所在留庫條小米一萬石,限八年許貸於本府,使之逐年取耗,五百石則充補於結稅不足之數,五百石則耗上加耗,其數至於五千餘石之後,原貸下一萬石,還付會案,而剩條五千石,年年取耗,以爲永久補結之地,在朝家,不失元數,在灣民,實爲大惠,下詢廟堂而處之,何如?上曰,依卿所奏爲之,可也。出擧條命先退,鎭宅退出。命書傳敎曰,嶺伯旣命從近辭朝矣,交龜日字,當在貶目封啓之際,新使之淬勵致察,必勝於舊使,勿拘過限,令新道伯限滿後,封啓事,新伯知悉,仍令廟堂,分付舊伯處。命書榻敎曰,都承旨前望單子入之,待下批牌招察任。又命書榻敎曰,吏曹參判參議前望單子入之,與新除授判書,待下批牌招開政。又命書榻敎曰,牙山縣監尹光心,令該府拿問處之。又命書榻敎曰,吏刑換房。命退,承史以次退出。
癸丑五月二十八日辰時,上御重熙堂。同副承旨入侍時,同副承旨南公轍,假注書鄭文始,記注官金良倜·承膺祚,以次進伏訖。上命書傳敎曰,近因閣臣不備,時任只有一員,御書編校之役,一味委置,直提學之代,今日政差出,直閣亦令今日會圈,越薦如有前望,直爲越送薦狀事,令內閣知悉。又命書傳敎曰,內閣直學差出,有命,而副學前望,只有一人云,副提學未差之代,今日政,除在外衆所共知實病,以在京無故人差出,待下批牌招察任。又命書傳敎曰,飭已施,前大司憲金尙集敍用,趙尙鎭給牒敍用。仍命退,承史以次退出。
上在昌德宮。停常參·經筵。
自開東至午時,灑雨下雨,測雨器水深一寸五分。
洪義榮啓曰,左承旨李書九,今日不爲仕進,卽爲牌招,何如?傳曰,允。
洪義榮啓曰,兵曹郞廳來言,今日堂下武臣朔試射,當爲設行,而判書徐有防未肅拜,不得爲之云矣,敢啓。傳曰,知道。
洪義榮啓曰,兵曹判書徐有防牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
傳于金翰東曰,同副承旨入侍。
傳于洪仁浩曰,左副承旨入侍。
傳于南公轍曰,右副承旨入侍。
傳于金翰東曰,都承旨入侍。
洪義榮啓曰,兵曹判書徐有防,再牌不進推考傳旨,今方捧入,而命召傳授,一時爲急,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于洪義榮曰,左承旨聞有實,許遞,前望單子入之,待下批,牌招察任。
承旨前望單子入之,李勉兢落點。
洪義榮啓曰,新除授右副承旨李勉兢,以前任榮川郡守,方在解由未出中,何以爲之?敢稟。傳曰,勿拘。
傳于李勉兢曰,右承旨入侍。
以京畿監司朴祐源狀啓,左議政金鍾秀,待命於楊州獄,緣由馳啓事,傳于洪仁浩曰,更當敦諭,勿待命,卽爲還第事,令偕來史官傳諭,還第形止,使卽狀聞,而以進進之意,昨有下敎,乃反退尋數十里外州獄,不料務勝之至此,良覺寒心。況此酬應,添一苦事,去夜之轉輾明發,卽承宣之所知,觀於朝紙,庶或領會,則此時豈可更事困惱?大抵君臣之義,無所逃於天地之間,予不更諭,須加留之意事,同爲傳諭,狀啓若不申前入來,當該道臣及地方官,當嚴勘,以此分付。
以偕來史官洪樂游狀啓,左議政金鍾秀,今方前進城外,以俟鈇鉞之誅,仍爲隨往事,傳于洪仁浩曰,金吾或闕外則,或可也,城外云云,何其暇豫乎?朝者敦諭,非恐脅大臣也,實狀如此,又命知申,書報筵敎,則何以傳之,有此書啓乎?當該入侍承旨,亟施不敍之典。筵敎似未聞之而然,此狀啓,卽爲還下送,侵夜前捧入。
洪仁浩啓曰,臣與都承旨徐邁修伴直矣,纔有不敍之命,伴直無人,同副承旨金翰東,卽爲牌招,何如?傳曰,允。
傳于金翰東曰,都承旨前望單子入之,待下批牌招察任。
承旨前望單子入之,沈煥之落點。
以副提學李義弼牌不進罷職傳旨,傳于金翰東曰,只推。
洪仁浩,以義禁府言啓曰,海美縣監申啓文,拿問處之事,傳旨啓下矣。申啓文,時在任所云,依例發遣府書吏,差兼官拿來,何如?傳曰,允。
刑曹啓目,粘連京畿監司朴祐源緘答取招云云。已爲遲晩,而有發緘取招以聞之命,上裁,何如?判付啓,對供極爲駭然。翰林洪樂游之水原往還,藉或未知,樂游昨在楊州,修上附奏之狀本,則身爲道臣,其敢曰不知狀本去來乎?然則誤傳,自有誤傳之罪,有何分疏之可論?出自正卿,供何若此?當該道臣朴祐源,施以罷職之典爲良如敎。
傳于洪義榮曰,政官牌招開政。
有政。吏批,行判書李文源進,參判徐鼎修進,參議未差,同副承旨金翰東進。以李冕膺爲吏曹參議,趙用鎭爲監察,鄭昌順爲京畿監司,李益懋爲海美縣監,兼京畿監司單鄭昌順。
兵批,判書徐有防牌不進,參判李集斗病,參議李身晦病,參知林道浩入直進,左副承旨洪仁浩進。副司直金尙集·李冕膺,副司果宋持敬,知中樞鄭昌順,竝單付。
以海美縣監李益懋肅拜單子,傳于李勉兢曰,未及照檢而點下,見肅單更思,該府旣請兼官差定後拿來,則銓曹之徑先出代,似是不察,其委折,令政院問啓,捧單承旨推考。
洪仁浩啓曰,未及照檢而點下,見肅單更思,該府旣請兼官差定後拿來,則銓曹之輕先出代,似是不察,其委折問啓事,命下矣。問于行吏曹判書李文源處則以爲,兼營將守令,若有拿命,而禁府草記允下,則例當出代,故今此海美縣監申啓文拿來草記,只知爲交代後拿來,而差兼官措語,初未照察,至有徑先差代之擧,莫非臣昏謬不察之罪,問啓之下,不勝惶懍云矣,敢啓。傳曰,令該曹,草記處置。
洪義榮,以吏批言啓曰,正二品以上監司,京職兼差事,載在法典,新除授京畿監司鄭昌順資級,乃是從一品,依例兼監司下批後,送西之意,敢啓。傳曰,知道。
洪仁浩,以吏批言啓曰,海美縣監,雖是兼營將守令,而該府草記,旣請差兼官拿來,則矇未照察,徑先差代,臣不勝惶悚,而海美縣監李益懋,望筒勿施,何如?傳曰,允。
洪仁浩,以兵批言啓曰,正二品監司,京職兼差,載在法典矣,新除授京畿監司鄭昌順,資級係是崇祿,知中樞有闕代,依例下批之意,敢啓。傳曰,知道。
傳于洪仁浩曰,左相疏到院於州獄待命時,而格例所在,聞已還送,其封發則,似在待命前,其上疏取來入之。
記事官洪樂游書啓,臣路中,伏見狀啓批旨,以批旨內辭意,傳于左議政金鍾秀處,則今方直入金吾門外,席藁待命云矣。臣旣承偕入之命,仍爲隨來之意,敢啓。傳曰,知道。卿旣進身金吾門,有面諭者,勿待命,待開門造朝事,遣承旨傳諭,與之偕入。爾則先爲入來,偕來承旨坐直,下位承旨進去,夜漏已深,卽爲留門出送。
洪仁浩啓曰,卽者議政府錄事來言,左議政金鍾秀以爲,伏見今日所下傳敎,有非臣子所敢承聞者,不勝震懍,自楊州獄門外,今方入來,席藁待命于金吾門外,恭俟鈇鉞之誅云矣,敢啓。傳曰,知道。史官書啓,有下敎矣。
金翰東啓曰,卽者義禁府都事來言,左議政金鍾秀,今方待命於金吾門外云,係是大臣去就,敢啓。傳曰,知道。
洪義榮,以備邊司言啓曰,因慶尙前監司鄭大容,海稅釐正事狀啓。傳曰,今日酬應甚煩,而係是民事,如是判下,明日諸有司及曾經嶺伯人,會于廟堂,先爲看詳,仍又講確,待停當,就議大臣,粘連草記事,命下矣。臣等與曾經嶺伯人金華鎭·鄭昌順·洪檍,時嶺伯趙鎭宅,齊會廟堂,屢次看閱其狀本,仍與商確其事情,則皆以爲,道臣之原啓論列,後錄釐弊,雖似纖悉,終未見其有豁然蘇救,使海民淸脫於積痼之弊,蓋其源頭,不離於仍屬統營,依前收稅,而許多奸弊,徒然設法禁防之致也,臣等取見丁酉年右沿漁稅劃付時擧條,則其時大臣諸臣,以均廳事目之至嚴,初則不許,末乃以均廳案付外,可合新設者,民力不及處,可惜廢棄者,借此名,黽勉許之,其微意,槪可見矣。海稅之劃給統營,每年爲一萬兩,而又爲將士沾漑之資,右沿漁稅,特爲劃付,則朝家之軫恤統閫,曲盡無餘,而論以均役事目,則已不無撓毁之歎矣,今者將吏之奸弊滋甚,海民之受困至此,未有兩便之效,久貽朝廷之憂,今於矯革之日,若不打破其本源,只規規於末流之弊,則安得不祛弊生弊,徒見其傅會穿鑿乎?今以道臣及統帥所陳救弊諸條觀之,俱是因循姑息,無一永久可行,小小諸條,俱無足加損,不必提論,若就其稍大者論之,地帖之代以掌標,雖似救弊,量入加請之際,安知無將吏欺瞞之患?船稅之無得疊徵,雖有定式,入海收捧之時,豈無將吏奸濫之習乎?執籌,乃是爲弊之最大,而革罷無路,則許以營裨之眼同者,是豈終始無弊?條簾之許屬,實爲將吏容奸之資,而地帖之債,未能革罷,則還給海民,何足爲救弊之道乎?至於船隻之借名冒占,已難究覈摘發,而新條之査實毁撤,實是行不得之政,均後事目,何等詳備,定制設法,又何等嚴密,而畢竟生弊,殆至於莫可收拾,則今以漁稅,專屬於統營,京廳不得句管,道臣不得操切,只使賭利之將吏,抵死奔趨,而今乃擬之以贓律,怵之以刑配,以防其奸者,適見其有損紀綱,無補海弊,右沿漁稅,仍屬統營,則許多海弊,終無可救之日,還付本邑,則諸條痼瘼,不期祛而自祛,安用道臣·帥臣章皇論啓爲哉?道啓則,雖以營樣之不如古,爲却顧之端,而當此海民倒懸之日,些少窒礙,有不足恤,臣等之議以爲,右沿漁稅,一依均廳節目,依前還付各邑,統營則更不得管涉,方可爲十分救革之道。至於左右沿邑官用,魚物之廉價厚取,蔚山府藿稅疊徵等事,道臣旣以存減革罷,分成節目云,此則各別嚴飭,使之永久遵行,更毋敢以弊端,上聞於朝廷。進上全卜,係是沿邑應貢之物,則所産各邑,自當措備,何嘗使之必貿於濟州所産乎?進獻事體,至爲尊重,而道臣之以此陳聞,事極未安,合施推考之典矣。諸議同然,以此停當後,就議於大臣,則右議政金履素以爲,右沿漁稅之劃付統閫,專爲該營將士聊賴之資,而渠輩多年作奸,積成痼瘼,以至海民難支之境,聖念用是憧憧,屢下嚴命,使之矯救,今者道帥臣所上救弊諸條,俱無的確之論,皆是牽架之說,可知爲弊已痼,下乎無路故也,今此會議諸臣,以拔本之道,有還屬之請,事面圓正,積弊自祛,蓋當初劃給,非該營經用,卽不過取其剩餘,沾漑將吏,則渠輩些少失利,不須較論於通變之日,臣亦無異議云。以此施行,何如?傳曰,允。隨其土産封進,而勿拘大小,旣有湖南·關東釐弊之近例,蔚鰒事,依狀請施行,道臣勿推,可也。
洪義榮,以備邊司言啓曰,有司堂上鄭民始減下,卽爲差代事,命下矣。知敦寧金思穆,備堂還差,使之仍察有司之任,何如?傳曰,允。
洪義榮,以奉常寺都提調·提調意啓曰,東籍親耕田所種大麥打作,則所出爲十石五斗,小麥打作,則所出爲一石六斗之意,敢啓。傳曰,知道。
洪仁浩,以義禁府言啓曰,李潤彬,杖一百收贖,告身盡行追奪,流三千里定配,照律公事判付內,功減一等事,命下矣。李潤彬,功減一等,告身盡行追奪,杖一百,徒三年定配,以喪前所犯,當爲收贖,而前因他罪,定配於平安道宣川府,以今番罪目,添書於前罪目,依例發遣府書吏,還發配所,何如?傳曰,更定配所,發配,可也。
行大司諫沈晉賢,持平崔鎭夏,副校理魚用謙,修撰高宅謙,副校理鄭尙愚啓曰,請黜置罪人鄭致達妻,亟令王府,夬正典刑。請物故罪人德相,亟施孥籍之典。請逆賊尙喆,追施孥戮之典。以下一行刀割措辭見上答三司曰,不允。五字刀割
行大司諫沈晉賢,持平崔鎭夏啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。請遲晩罪人宇鎭,捧根脚,夬正王法。請柳星漢,亟令王府,設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答兩司曰,不允。
持平崔鎭夏啓曰,請還寢秋曹罪人柳師文放釋之命,仍令王府,設鞫嚴問,夬正典刑。措辭見上答府曰,不允。
弘文館副提學李義弼疏曰,伏以,臣前後辜負之罪,實合萬戮,而嚴誅不加,薄勘施敍,無狀賤臣,何以得此?臣含恩訟愆,不知死所,杜門江干,自分永廢,向者三銓除命,忽下於千萬夢想之外,臣驚惶感涕,莫省攸措。天官佐貳,何等極選,則如臣陋劣,固不足擬議,而且臣於其時,適有公格所拘,則去就一節,尤無可論,而喉院不稟,召牌連降,門鑰已下,陳章路阻,臣進退迫阨,不知所爲,萬不獲已,屢犯違傲,致煩乙夜之酬應,荐承未安之嚴敎,臣罪至此,死且難贖,而聖度包容,只賜反汗,臣旣感曲諒之恩,且訟轉添之罪,縮伏俟勘,鑽地不得,月前春曹除旨,適下此際,感切收錄,義急叩謝,不暇他顧,章皇出肅,而尙今蹲冒,有靦面目,今此副學恩命,又何爲而及於臣也?臣誠惝怳震懍,罔知攸措。噫,臣姿本鈍劣,性又疎迂,年踰知非,而事務全昧,跡廁朝班,而墻壁無依,始若虛舟,不知所屆,終如瞎馬,自墜深池,默數愆殃,罔非自召,而惟我殿下,悶之憐之,不忍終棄,積費造化,必欲生成,偏降有隕之渥,屢霑無似之身,拔之坎窞,置之袵席,恩誥聯翩,揚歷淸華,燃於死灰,肉於朽骨,此恩此德,天地莫量,臣雖至愚,猶具秉彝,固宜淬礪精神,殫竭心誠,少答罔極之殊私,而館錄大政也,聞見未周,取捨乖當,厚招物議,至妨賢路,臣之罪一也,禦牧重寄也,事多昏聵,政欠察飭,邊情有急,民生受困,臣之罪二也,至若向來之違逋,不覺自底於慢蹇,於是乎臣之罪,難數矣。嗚呼,人臣圖報之路,內而贊一代平明之化,外而分百里懷保之憂而已,而臣則不然,於內於外,無一報效,動輒僨敗,仰累聖簡,受恩愈大,負罪愈重,噫,臣是何人,殿下矜欲拯之,則臣自溺焉,殿下愛欲榮之,則臣自悴焉,徒誤恩私,屢積罪戾,一至於此哉?是臣材本樗散,命亦畸窮,譬若枯卉朽木,生意已斷,雖被陽和之呴噓,理難復華也,臣情到此,亦云戚矣,今臣自靖之道,惟在於逡巡榮塗,粗守息補之義,奔走往役,略效涓埃之報而止耳,倘若憑藉寵靈,一味進取,則壞損廉防猶屬餘事,小大狼狽,灼然無疑,他職猶然,況僨誤之地乎?臣之一身,固不足恤,而若其有違於我殿下終始曲保之澤,則夫豈細故也哉?玆將危苦之懇,仰瀆崇嚴之聽,伏乞天地父母,俯垂矜諒,亟遞臣職,以安私分,仍治臣罪,以肅朝綱,千萬幸甚,臣無任云云。省疏具悉。爾其勿辭察職。
左議政金鍾秀疏曰,伏以,臣誠意無素,言行不孚,未格聽卑之天,獨阻體下之恩,斷斷腔血苦懇,都歸一番文具,臣於仰慙于天,俯愧于人,置身無地,直欲溘然而不可得也。噫,臣疏,以天下之大防爲言,聖批,亦以天下之大防爲敎,而賤臣,以其事之變者而言,聖敎,以其理之常者而言,噫,臣之所遭罹,是變之大者也,尙何敢妄援人臣事君之常道以自解乎?以臣之冥頑懦弱,尙未辦剖心自明,僅以一退字爲究竟法者,已落第二層義理,到今內萌饕榮之念,外托盡忠之義,敢生承命進身之計,則是其處乎變而泥乎常,無異行舟於大江成陸之時,運車於平陸成江之日,其可得乎?似此事理,合蒙聖鑑之洞照,而乃有此敎,臣不勝悶阨之至。嚮臣所謂存天下之大防者,非係臣一身之私也,實出於爲國家萬世慮,則以殿下之明燭萬理,必思所以扶植而開導之,尙何忍驅勒束縛,必令毁壞無餘而後已乎?區區迷執誓在方寸,有死而已,變動無路,嶺海鈇鉞,惟是甘心而已。嗚呼,臣本至愚極陋,百無一能,而只有一心向上之死靡他,竊自附於齊人莫如我敬王之義,而異己者之欲殺臣,輒以惡逆驅之,臣之日夜叩心飮泣,惟願速死,只在於此,雖幸本事顚末言者,情形卽地莫逃於日月之燭破,而臣則身名已衊矣,大質已虧矣,今雖百回洗濯,萬般陶鑄,終無以滌其汚而補其缺矣。嗚呼,生逢堯·舜,永斷平生,是豈臣本心之所欲爲,而只緣臣命途奇險,橫被惡名,天之所廢,尙誰尤哉?臣今不幸垂死之年,又作方命忘恩之人,撫躬流涕,無所逃罪,雖然,倘因賤臣一身之出處,而毫髮有裨於存天下之大防,則是尙可爲報佛恩之一端耶。言之及此,情亦慽矣,臣誠惶恐,而竊意聖上,憐臣之以大臣而陷大僇,不忍終棄,留神於薰沐拂拭之政,遂有此誤恩,而若臣矢心自廢之義,實關大防,嗚呼,不忍終棄,上之仁也,矢心自廢,臣之分也,始以不忍棄而收之,終以矢自廢而許之,則玆豈非臣主俱得上下各遂者乎?抑臣往歲乞骸之章,雖間因嚴敎中輟,而至於終必許還故山,不令失却本色,臣之親承聖敎屢矣,臣奉持恩言,銘在心肺,亦已積有年所,則況今僇辱之餘,癃廢之久,而尙可以官職去就論乎?王人之亟命收回,尤係時日爲急,玆不得不申暴血懇,疾聲號呼,伏乞天地父母,哀之憐之,夬許解免臣職名,仍命有司,重勘臣逋慢之罪,使朝綱肅賤分安,公私不勝大幸,臣無任云云。答曰,省疏具悉卿懇。傳諭旣言之,豈可更煩?去就在於卿量處,不在於循例敦迫,卿須諒之,無壞大防。仍傳曰,此批答,偕來史官,傳諭於大臣處。
敎京畿監司鄭昌順書,王若曰,商家千里之畿,寔維邦本,漢代三輔之職,最難其人,疆域則三十州布碁,民物則五百里納秸,奉灑掃於仙寢,地望體勢之尤尊,壯關防於京都,舟車梯航之斯湊,迨玆華城之新置重鎭,矧爾巡伯之兼管居留,士庶軍吏之用遷,尤急奠安之策,城池廬舍之肇創,正須經理之方,舊令尹之四載久任,非無已就之緖,新按使之數朔徑罷,想有未遑之功,顧其職,孰非劇要?當是時,尤重掄簡,勤虞朝之咨岳,疇膺僉諧,眷周士之盈庭,思得共理。惟卿,文雅整飭,才識周詳,內外之華顯歷揚,位躋崇秩,南北之治績夙著,人稱通材,資望旣優,迭授冢宰司馬,謨猷益練,遍試藝苑廟籌,玆授卿以兼京畿觀察使兵馬水軍節度使水原府留守開城府留守江華府留守都巡察使,卿其克殫乃誠祗服予命,黜陟則,惟以毋憚大吏爲務,繕修則,惟以不勞小民爲心,耕耨方殷或無未闢之野,賑貸甫訖,益察不給之民,自餘稟裁,厥有彝典。於戲,按施銊而承風動之化,九重紓憂,出卿班而敷旬宣之治,一路得重,故玆敎示,想宜知悉。知製敎臣魚用謙製進
癸丑五月二十九日卯時,上御誠正閣。都承旨·左副承旨·同副承旨入侍時,行都承旨徐邁修,左副承旨洪仁浩,同副承旨金翰東,假注書金景煥,記注官安經心·承膺祚,以次進伏訖。上敎翰東曰,同副嶺人也,嶺南自是禮義之鄕,其見識秉守,必有異於流俗貿貿之人,似能知予苦心矣。昨年嶺儒之疏,特以世多詿誤之類,故爲世道慮,批旨之間,不得已忍爲提說,而到今復提,是豈臣分之所敢出乎?昨日領相,以有素所秉執,敢爲尋常說到,況字以下一句語,尤豈成說乎?昨夜下批時,臆塞不成辭說久矣。大抵義理,本自如此,不特仰遵先大王遺意,予於此,亦有所執守,領相非不知予之苦心,而乃敢形諸文字,極爲慨然,以待大臣之故,只曰慨然而已,下段云云,亦謂有秉執,而此不過出於鉗制之意也,夫於敵以下,苟有受知之深,豈不有酬報之道乎?嶺南則專委於同副,須以此意,相與曉諭,俾知予之本意,可也。苟或於今日義理,有所未盡闡明,則末流之弊,將不免爲無父無君之朝廷,雖同副,立朝何爲也?仁浩曰,緘辭粘啓,自有格例,而京畿監司朴祐源緘辭啓目,粘付於原供之上,有違格例,殊甚未安,當該刑曹堂上推考,何如?上曰,依爲之。出擧條仍命退,承史以次退出。
癸丑五月二十九日未時,上御重熙堂。右承旨入侍時,右承旨李勉兢,假注書鄭文始,記注官安經心·承膺祚,以次進伏訖。上命書榻敎曰,京畿監司明日辭朝。仍命退,承史以次退出。
上在昌德宮。停常參·經筵。
洪義榮啓曰,備邊司郞廳來言,今日賓廳日次,而領議政在外未肅拜,左議政·右議政,身病不得來會云矣,敢啓。傳曰,依例來會。
沈煥之啓曰,禮曹參議尹行元,除拜後,過三日不爲出肅,依定式推考警責,仍卽牌招察任,何如?傳曰,允。
傳于洪義榮曰,左承旨馳詣宗廟·景慕宮,奉審摘奸以來。
備忘記,京畿監司鄭昌順下直,長弓一張,長箭一部賜給。
記事官洪樂游書啓,節祗受有旨內,爾以左議政金鍾秀傳諭批旨,姑爲仍留事,馳啓矣,昨諭,非急於孰迫,勒之以臣分也,卿亦思之,昨諭近於勒乎否乎?大抵義之所在,卽理之所寓,予所提及者,爲卿參前倚衡之當理合義底說話,卿乃聞此而,猶浼浼不改堅執者,是果於義當而於理合乎?當之對爲悖,合之耦爲反,大臣之事君,異於小官之微諒,則牽滯一隅,殆若悻悻然,爾征我邁者,反恐有妨於卿所謂天下之大防矣。且況近日日熱頗劇,膈煩轉甚,此時酬應,一倍艱辛,觀於朝紙,亦必聞知,今也爲卿所困,將攝不以時日,以勉出一事,爲勞惱之端,卿可謂負予之人也,慨咄慨咄。玆因附奏之啓,申敍輪囷之萬一,卿須熟究於出處之可否,無至曠日事,爾其更爲傳諭事,回諭。爾之奉命,在昨午,則此狀本,今日始修啓,稽滯甚矣,爾則推考事,有旨敎是乎等以,卽爲傳諭于議政府左議政金鍾秀所住處,則以爲,纔又冒死封章,未及上徹,而卽伏見書啓批旨,辭敎至嚴,有非臣子所敢承聞者,不勝萬萬震慄,今方走伏州獄門外,以待處付云矣。臣旣承偕入之命,仍爲隨往緣由馳啓爲白臥乎事是良爾,詮次善啓云云。踏啓字。
同副承旨金翰東書啓,臣敬奉聖諭,傳諭于中部堅坪坊典醫監契左議政金鍾秀所住處,則以爲,臣席藁金吾,惟俟嚴誅之遄降,乃蒙特遣承宣,至命勿待命造朝,又命與之偕入,臣惶恐感泣,罔知所措。以臣僇辱釁穢之蹤,官職去就,雖非可以擬議者,旣伏承有面諭者之敎,臣安敢不一登文陛,躬奉恩言,申暴肝血乎?第臣狗馬賤疾,昨今越添,目下精力,實無强策之望,謹當馱還旅邸,經夜調治,如獲少間,卽時承命,乞卽召還近臣,以安賤心。大臣旣欲經夜調治,卽時承命,今方還歸私次,臣則先爲入來之意,敢啓。傳曰,知道。
傳于沈煥之曰,都承旨入侍。
傳于李勉兢曰,左議政入侍。
傳于李勉兢曰,大臣·備局堂上引見。
傳于洪仁浩曰,京畿監司入侍。
傳于南公轍曰,右副承旨入侍。
以入直守門將望單子,傳于洪義榮曰,朴英秀之代,前守門將金世禎加出,使之弘化門入番,待闕陞實。
記注官金良倜狀啓,臣於二十九日午時,復路纔到果川邑站,自院中書報筵敎,使之更往傳諭,故旋馬卽馳,還到水原府內,戌時量,傳諭于議政府領議政蔡濟恭所住處,則以爲,朝承恩批,略有附奏,而惶慓悸恐之中,語不盡意,卽者史官,中路回轡,更以院中所報筵敎,丁寧傳宣,臣於是,乃有怳然覺悟者矣,聖度雖賜寬容,臣罪終難自恕,謹當泥首都門之外,敢請金木之誅云,故先爲修啓,臣則今方更爲復路,緣由馳啓爲白臥乎事云云。踏啓字。
沈煥之啓曰,卽者議政府祿事來言,領議政蔡濟恭以爲,臣於昨夜,伏承還來史官曰傳筵敎,怳然覺悟,震慓罔措,求死不得,不敢息偃處外,冒曉離發,來伏金吾門外,席藁泥首,只願遄被金木之誅云。係是大臣去就,敢啓。傳曰,知道。勿待命事,遣史官傳諭,與之偕入。
洪仁浩啓曰,卽者義禁府都事來言,領議政蔡濟恭,今方待命於金吾門外云,係是大臣去就,敢啓。傳,知道。
記注官金良倜書啓,臣敬奉聖敎,馳往傳諭于中部堅平坊禁府內契,領議政蔡濟恭所住處,則大臣今方造朝云矣,敢啓。傳曰,知道。
傳于洪仁浩曰,坐直承旨入侍。
洪義榮,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
洪仁浩,以吏曹言啓曰,以全羅監司權畢賑狀啓,草記回啓事,命下矣。日前以繡啓中,守令勤慢,不爲擧論,自臣曹稟請,還下送,使之改修正上來後,覆奏矣,觀此道啓,則只謄前啓與回啓關辭,而守令勤慢,又不論列,無以區別論奏,道臣擧行,極爲駭〈然〉,爲先從重推考,使之卽速改修登聞,以爲稟處之地,何如?傳曰,允。
洪義榮,以司僕寺一提調意啓曰,因備局有司堂上鄭民始所啓,平薪牧馬虛錄,至於四百餘匹之多,上司則按例責殖,牧場民人,斂錢充錄,擧懷離避之心,繡啓旣已登聞,民弊亦不可不念,令該寺,從長變通事,批旨內,依爲之。劃卽決給後,使之草記事,分付該寺,可也事,命下矣。設牧放馬,國之重務,而今此平薪牧馬四百餘匹見縮,揆以法意,萬萬驚駭,設官任事之意,果安在哉?排置牧子,劃給位土,蠲免身役,專責牧養,則着意看護,隨闕充立,固是渠輩當然之事,而稱以年年欠縮,有此闕額之夥然,究厥罪狀,誠極痛惋,其在嚴法懲後之道,如數徵立,斷不可已,而況遺失馬,準數追徵之法,載在大典通編,則設法之嚴,亦可以知,繡啓之只憑過去之聽聞,未諳裏面之事實,則至稱民怨,條列登聞,不是異事。今以多數馬匹,一時責徵,其爲呼冤,誠如繡啓,亦當限年分數,參量事勢,每年以百匹,擔當責立,則今此闕額之馬匹,當於數三年內,可以準數,而若或因此而牧官急於徵償,一有侵徵隣族之弊,則當該牧官,草記重勘之意,今方別關嚴飭,限年分數之後,雖彼牧吏牧子,亦可無呼冤之端,朝家恤隱之政,牧民紓力之方,似爲得宜,而馬政闕額,終必有準償之日,以此意,發關分付,何如?傳曰,允。
癸丑五月三十日卯時,上御熙政堂。大臣·備局堂上引見入侍時,行都承旨沈煥之,行左承旨洪義榮,右承旨李勉兢,左副承旨洪仁浩,假注書鄭文始·金景煥,事變假注書李弘達,記注官安經心·承膺祚,左議政金鍾秀,右參贊鄭民始,行兵曹判書金文淳,工曹判書李,行副司直趙心泰,京畿監司鄭昌順,以次進伏訖。上命左相進前。鍾秀進伏曰,久未承候,聖體,若何?上曰一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上曰,臺諫何不入來乎?仁浩曰,以停朝市,故未及入來云矣。上曰,備堂之追來人,使之入來,臺諫亦令入侍。弘達承命出傳,行司直李文源,行副司直金持默,禮曹判書閔鍾顯,刑曹判書李得臣,行大司諫沈晉賢,持平趙恒鎭,副校理魚用謙,修撰高宅謙,與之偕入。鍾秀曰,臣之情勢,昨日待命啓辭,只達其槪,而今日登筵,只爲畢露衷懇矣。上曰,何待卿言?予當先諭矣。昨年卿之所遭,可謂前古罕有者矣,以予敬大臣之心,豈欲少忽於辭令之間,而今番屢敎,外面則雖似不甚敦迫,而其實則必欲致之也,故不得不爲此敦迫之擧矣。大抵大臣去就,異於庶僚,卿之所遭,又非如臺評人言之比,則豈忍使終冒一字之帽,而不爲之昭晣乎?今則旣佩命召,旣登前席,除非因事待命外,念予勤意,更勿辭巽,可也。鍾秀曰,臣之情勢,聖明洞燭無餘,不敢更事煩聒,而此外悲苦之情,亦不能詳陳於日前辭疏矣。旣失陟屺之後,可謂天地間無依之人,惟我聖明,拯之活之,臣何敢爲此任便之計乎?病勢難强之狀,昨日書啓,略有仰達,而旣已肅謝,又行次對,一出卽免,古亦有例,得蒙體諒,是臣區區之望也。上曰,卿等之故,畿邑奔走,畿伯亦被罪矣,今則可謂無事矣。鍾秀曰,昨日都承旨不敍之典,寔爲臣難安之端矣,承旨所報,非不詳悉,而緣臣愚迷,至有進詣城外之奏,致令承宣被罪,臣心愧悚,無以盡達矣。上曰,予亦豈不知乎?卿言如此,何難從施乎?上曰,前承旨徐邁修敍用。出榻敎上曰,昨使知申,錄報筵敎,固其大略,而予於近日,屢以酬應煩則膈氣升之意,形於絲綸之間,此豈予之所得已者哉?實狀則然故也,至於恢蕩之政,予意亦有所存,無分物我,不爲區別,雖若太過分數,而予則以爲除却應坐者外,固無輕重淺深之可言,且況卿是義理主人,此時相職,非卿莫可,卿豈不諒予心乎?此非獨爲卿拯濟之意而已也。數日以來,連夜酬應,專爲卿等之事,觀於朝紙,亦可領會,卿何可復以辭免之說,縷縷於前席乎?鍾秀曰,臣雖愚迷,亦非木石,豈不仰感曲庇之恩,敢萌飾讓之計,而以臣情踪,依例叩謝,依例登筵,至於依例次對之境,聖意蓋出於欲其復爲遭羅前所爲之事,得廁生人之列也,臣若有一分可强之勢,而猶且祈免,則實非臣分之所敢出也,一番出脚,臣分粗伸,卽地許免,俾安賤分,是臣血稅也。上曰,重卜於卿,敦諭於卿者,豈欲只行一番肅謝,一番次對而已乎?予言不再,卿勿更辭。鍾秀曰,臣之狗馬之疾,未敢仰煩,而日來添劇,僅僅登筵,不能罄達下懷,而且伏念,日前聖候欠安,幸卽平復,而酬應過時,實切悶迫,雖不敢長語更瀆,而天日之明,豈不俯燭於微諒乎?上曰,予之酬應之勞,卿旣言之,似指日昨領相處批旨而然也。其疏,旣已封還,予雖不言,而一提學略聞之,出而問之,可也。鍾秀曰,昨年五月二十二日,口傳下敎時,至以師·翰二字凶言爲敎,伊時備堂之親承者,今亦有登筵者,而大臣聯箚,搢紳聯疏,尙今記得矣,爲人臣子,豈敢更發此言乎?上曰,近來朝廷事,皆如此矣,名以禁令,則雖曰大臣之疏,承旨無一辭捧入,此豈成說乎?鍾秀曰,雖小官,不敢更事提起,況大官乎?聖人,人倫之至,故至重至大之義理,旣已明示聖意,爲人臣子,戴天履地者,焉敢更發此言於殿下之前乎?嶺儒入侍筵說及口傳下敎,皆出於萬不獲已,殿下不忍聞,臣等不忍言,在外諸臣之聞此敎者,猶然,況其時時任之相乎?以僚相,攻僚相,殆若諺所謂互相呑噬者,臣亦當此境界,而今番事,以下僚,攻首僚,雖似如何,大關義理,忠逆之分,何爲顧此細瑣之嫌耶?上曰,近來覬覦成習,故日前領相之疏入,卽賜批旨,似出於老昏之致,何必如是爲言也?鍾秀曰,二月,臣與之相逢於得中亭也,臣問曰,數年獨相,何無一言,昨冬神箚,抑何故也?彼之所答,昨冬三司合啓中,抺下一句,實爲冤痛,故不得不爲拔足之計云,豈不萬萬寒心乎?大抵師·翰之爲逆,卽是二字凶言,而其所藉重之說,尤極兇悖,今日北面於朝廷者,復踵兇逆之跡者,不可但以護逆,亦逆論也,其時聖敎,孰不感泣,而到今世變,若是層生矣,至於逆宗事,嶺南之萬有餘人,皆曰吾輩,於宗室事,初無參涉云云,究厥心腸,直與師·翰逆節,脈絡相串矣,嶺人此言,聞之者,傳之者,蓋有其人,大抵壽賢·興祿輩締結者,皆此類也,以其萬餘人,當刻內嘯聚之權,又有此變怪,此豈不萬萬驚懍處乎?上曰,疏中句語,予雖不能一一詳記,而批答中,略有示意者,似或可以領會矣。酬應之難,俄已言之,卿何爲如此之言,使予添一酬應乎?姑待同登筵席而說去未晩也。鍾秀曰,臣之冒沒登筵,豈獨爲私懇乞解之計,而聖敎先及於微臣去就,故雖不敢不對,然一自伏見昨日批敎於朝紙之後,驚憤痛惋,今日一出,專爲嚴忠逆明義理之地,而聖敎不賜肯可,至使臣不復言,今則惟有奉身而避一節而已,堂堂相職,何許地位,旣與彼,義不忍共戴,寧有比肩作僚之理乎?上曰,下殿不失和氣,此是美事,卿言何如是乎?鍾秀曰,此等處,若不嚴明處分,人心世道,將何以底定乎?原疏雖不頒布,若以批答之出於朝紙者言之,則疏中句語,不聞可知,臣於縣獄待命之中,得見朝紙,不覺心寒骨驚,而今過數日,朝廷之上,寥寥無一言,世道如此,變怪安得不層生乎?無難捧入之在院承旨,固無可言,而今日臣分,誠可謂無如之何矣。上曰,伊日在院承旨誰也?仁浩曰,臣及同副承旨金翰東矣。上曰,南公轍亦在閣直矣。仁浩曰,然矣。上曰,洪仁浩則,似不無形跡之嫌,而旣曰邦禁,無一辭捧入,豈成說乎?承宣之姑不處分,爲慮欲其入閉其門之嫌也。鍾秀曰,臣與彼之間,不特形跡之嫌,而猶不暇顧,則設有些少嫌端,豈可因此而無一言捧納乎?區區所懷,懲討是急,故承宣論罪,姑屬餘事,而無難捧疏,誠爲駭然矣。仁浩曰,大臣奏事之際,臣雖不敢勦說,而初見到院之疏,與伴直承旨,相顧駭惋,未忍畢覽,臣顧語金翰東曰,古人云,讀陳情表而不下淚者,無人心者也,昨年口傳下敎,義理明正,辭敎懇惻,爲今日臣子者,苟有一分人心,豈敢容喙萌心於復提乎云爾,則翰東亦云,渠於昨年,屢承筵敎,自是之後,認以不敢復提,爲臣分之當然云云。至於捧入之時,則只緣臣之迷昧昏錯,不能措辭入啓,此固臣之罪,豈可以區區私懷,有所計較而然乎?今於大僚之奏,惶恧無措,臣何敢自明乎?上曰,畿伯進前,昌順進伏。上曰,日勢已晩,卿則先退,卿固老鍊,必善爲之矣。上曰,宣諭除之,敎諭書,卽爲安寶出給,可也。上曰,次對爲之。鍾秀曰,臣自鄕上來,未詳廟謨,不敢仰達,而旣登筵席,只令諸宰稟事,似好矣。上曰,然矣。文淳曰,新除授旌義縣監高漢祿,以本島明月萬戶,移拜見職,方在本鎭,本曹當請除朝辭赴任,而此是未署經之人,不得擧行,故敢此仰達矣。上曰,除朝辭,至於除署經,則未嘗無端開路,而此則海外之人,拔例何妨?特爲除署經,可也。出擧條文淳曰,章陵令宋繼相,以未經五品人,陞品復職,有違格例,改差,何如?上曰,特爲勿論,可也。出擧條鍾秀曰,臣情病,俱難行公,謹當更入文字矣。上曰,一番文字之入徹,任卿之意,豈可竝此而靳許乎?仁浩曰,昨夜兼史,附奏之啓,踏啓封還,聖意所在,有以仰認,其中字句,雖不拈出,而驚憤駭惋之忱,有不容泯默而已矣。上曰,史官狀啓,承旨則見之乎?仁浩曰,然矣。上曰,臺諫進前。晉賢等進前奏曰,鄭致達妻事。上曰,不允。德相事,上曰,不允。尙喆事,上曰,不允。䄄事,無批答,啓能等事,上曰,不允。夏賊等事,上曰,不允。國榮事,上曰,不允。明謙等事,上曰,不允。宇鎭事,上曰,不允。柳星漢事,上曰,不允。九宗事,上曰,不允。上曰,玉堂亦陳所懷,可也。用謙曰,臣極知惶恐,而職忝論思,忠憤倍激,敢此仰達矣。殿下於莫重大義理之至難言至難處之事,處之得中,至精至切,永有辭於天下後世者,雖使堯·舜·禹·湯·孔·孟·程·朱,竝生一世,合席講確,豈復毫髮差爽於其間乎?然而世道不幸,變怪層生,方有生心爲撓奪此義理之計者,其漸已見,將使天經地維,墜壞而後已,此不可但以背義理悖聖人而言,爲今日臣子,敢萌此心者,直是悖君父也,其跡不啻至於履霜堅氷而已,可不懼乎?可不懼乎?伏願聖上,堅定聖志,廓揮乾斷,使亂言異論者知懼,是臣區區之望也。上曰,毋論如此如彼,非提起之言也。鍾秀曰,臣固耳聾,不得詳聞,想其大體,則玉堂所奏,果出忠憤,而臣言之合於共公,亦可驗矣。仁浩曰,事變假注書李弘達,傳命旣多,做錯行步,又極稽緩,事甚未安,推考,何如?上曰,依爲之。出擧條仍命退,諸臣退出,承史以次退出。
癸丑五月三十日辰時,上御重熙堂。右副承旨入侍時,右副承旨南公轍,假注書鄭文始,記注官承膺祚,記事官洪樂游,以次進伏訖。上命書榻敎曰,備局堂上鄭民始,有司之任減下。仍命退,承史以次退出。
癸丑五月三十日二更,上御誠正閣。左副承旨入侍時,左副承旨洪仁浩,假注書金景煥,記注官承膺祚,記事官洪樂游,以次進伏訖。命書傳敎曰,領議政入侍。賤臣出傳,與領議政蔡濟恭偕入,止於庭下,免冠俯伏,不卽登筵。上曰,大臣何不入來乎?膺祚對曰,免冠於庭下矣。上曰,何爲如是乎?卽爲登筵之意,傳諭,可也。膺祚出傳,回奏曰,臣有死罪,只願被罪而已,何敢冒登前席云矣。上曰,過矣,何如是乎?使卽登筵之意,更諭,可也。膺祚承命出傳,輒以只願被罪之意仰奏。如是者三四。上命書傳敎曰,深夜之中,旣入前陛,免冠庭除,屢諭不起,過矣,卿其安心登筵。膺祚出往傳諭,濟恭始爲進伏。移時,上曰,見卿以上相之任登筵,固可謂宿心始遂,而從前至今,予之爲卿勞心者,凡幾度矣,所謂有何緣分而然也?拯於坑坎之中,置之廊廟之首,積費心慮,固非一端,今予此言,實非自贊於予,責報於卿者,而卿之所以自陷罪戾者,至於今番疏事而極矣,他事姑捨之,卿之爲此疏者,是何意也?是何事也?展疏未及數行,已不覺心寒骨驚,未忍仔細看閱,以予爲卿之心,猶且如是,若使世人見之,謂卿爲何如人也?到此地頭,從前拯拔之意,不免歸虛,目今方生之議,莫可力遏,衆口難防,國論莫嚴,雖欲爲卿曲護,末如之何矣。縣道封疏,旣無掩跡之勢,若又稍久留中,則又恐生出何許辭說,於是乎不得不賜批,而批旨辭意,予則以爲十分商量,只欲使卿自覺矣,只此疏批,已莫掩衆目之所覩,今則反悔批旨之徑宣矣。至於書啓中句語,此又何事也?自內封下皮封踏啓之擧,予意有在,而伊日在院承旨,旣有目擊於捧入之際,則豈有終不播傳之理?書啓句語,若又騰說,則卿之罪案,將不知至於何境,卿之遭此,必死而已,此何事也?至於新除敦諭後,書啓中,壯南軒等句語,此固卿之自來文體,縱有云云之人言,而姑屬餘事,前疏後啓,惟恐獲罪之不重,羅禍之不深,莫非卿之自取而自作也。自有卿疏以後,于今數日,當食忘食,當寢忘寢,雖欲究解其意,而終不可得矣。今日左相登筵,開口第一義,卽聲討卿一事,而辭意嚴峻,直以去就爭之,予雖十分開諭,使之待卿,同登筵席,明辨其心迹云,而此非獨左相一人之言,可見國人共公之論,卿於此,其何策而得免乎?濟恭曰,小臣年老且病,精神昏耗,而纔從待命所,倉皇入來,卽登筵席,仰聆聖諭,心神抑塞,語不成聲,而聖敎縷縷至此,臣非木石,寧不知感?臣之死罪,臣自知之,有死而已,更何仰對乎?仍飮泣而伏,合手而奏曰,臣卽天地間單身而已,以大義言之,則殿下卽臣之君也,以私恩言之,則殿下卽臣之父也,君父之前,豈敢一毫飾辭,重自陷於死罪上死罪乎?昨年口傳下敎之義理,至精至微,莫嚴莫重,臣於伊時,忝居時任,至有陳章質言之事,而第於伊日,臣之筵奏有曰,此義理,使之無敢復提,則旣伸之義理,將恐復晦,自上持守之道,臣固欽承,而在下之義理,不當防塞云云,伏想聖明,亦必記有矣。迷錯之見,本自如是,故意外叨拜上相,欲陳必辭之義,倉卒構疏,有此自陷罪戾之境矣。上曰,昨年卿之筵奏,果有此說乎?然則必載伊日記注矣,聯疏矢言,何等明白,而今忽爲此疏擧,至使不忍聞不忍言之言,復聞於予,卿之自引爲死罪,固當然矣,何爲而自犯死罪?濟恭曰,臣老昏之極,天奪其魄,不知之中,自陷死地,鈇鉞金木,固所甘心,何敢以一言半辭,有若分疏者然乎?上曰,上相之任,地位隆重,卿之猝承除命,必欲逡巡,容或無怪,苟欲辭免,何患無辭,而必也自犯邦禁,自陷死罪乎?濟恭曰,必欲免之,聖敎實爲照燭臣心矣,臣之昨年筵奏,旣以爲義理之在下者,不當防禁,且念不犯禁則不成罪,不成罪則無可免之道,故急於祈免,不知陷罪,豈非臣老昏將死之致乎?上曰,旣知爲死罪,而無難冒犯,及夫聲罪之後,輒曰天奪其魄,又曰老昏將死,則人孰肯信卿而恕卿乎?濟恭曰,臣之自呈此疏,殆若非出臣心,故敢以天奪其魄之說仰達,所謂天者,非高高在上之天也,卽在己之天也。上曰,老昏二字,卿嘗以此,論罪金致仁矣,今欲效尤於故相,而自諉以老昏乎?予之於卿,爲之拯濟,大費心力,故恃予太過,無難犯罪,今則實無可以拯濟之望矣。濟恭曰,臣是何人,老而不死,徒煩拯濟之勞,旣生之,又生之,而今又自就死地,到今臣身,不死何爲?仍以手扣胸,言言而稱死。上曰,上相初筵,寧有如許光景?過矣過矣。濟恭猶扣胸不已。仁浩曰,咫尺前席,此何體貌?近日酬應,殆至達夜,獨不念聖躬之勞憊乎?濟恭曰,以死自期,何暇念及筵體乎?上命司謁,挽而止之。上曰,陳疏犯禁,則旣自服以天奪其魄及老昏等說,而至於史官附奏之語,又何爲而發也?一見批旨辭意,庶幾領會,而猶復曰差殊,曰異同云者,人苟見之,則卿雖欲得生,其可得乎?卿之本心,予豈不知,而親自書納之字句如此,人若執爲罪案,其將何辭而解之耶?濟恭曰,知心之敎,尤切感泣矣,臣之本心,豈欲爲此言,犯此罪,而信筆書之,此莫非臣死期將迫之秋也,更何仰達?惟願速死而已。上曰,朝筵左相之言以爲,以其情勢,冒沒出脚者,急於懲討云,許多臚列之辭,不可殫記,而今春左相與卿,相對於水原也,以昨冬搢紳疏事,質問於卿,則卿之所答曰,昨冬合啓中一句抹下者,實爲冤痛,故袖箚之擧,果出拔足之計云,聞來不覺駭然。焉有以大官,對大官,輒爲此等之言乎?以此酬酢於左相者,抑何意思乎?濟恭手拍前席,高聲而奏曰,世上安有如許道理乎?今春臣與左相,初次相對於得中亭也,移時酬酢之際,語及如癢得搔之說,而左相曰,袖箚中,湖海·山東等句語,以何意用之耶?云,故臣答曰,湖海云者,昨冬湖西韓·尹事也,山東則指關東事也,別無他意云爾,則彼亦無更答之語,其翌園所臨別之時,左相謂臣曰,小生與大監,情曲則固自如,而今番酬酢,播入洛下,則必有藉藉之所聞,必須十分勿洩云云,臣曰,當知戒矣。伊後入京,李益運來問金判府相對時說話何如云,而臣則惟知與彼相約,不可轉煩他人之聽聞,故雖於李益運之問,未嘗傳說矣,豈料彼之旣背自己別時之約,創做臣所不言之說,至於陳聞筵席,世上天下,寧有如許道理乎?合啓一句抹去之說,臣則初不記得,至於拔足云云,乃常漢之口氣,焉有兩班而爲此言者哉?此一款,願與彼面質矣。上曰,卿言過矣。兩大臣之面質,寧有如許之事?但左相所奏,在於賓筵稠會之中,而今卿之驚訝如此,此則從後相對說破,亦未晩也。上曰,左相筵奏又曰,嶺南人自謂以吾輩於宗室事,自初無一犯手云者,萬萬驚懍,而卿之拔足之說,由於昨冬所遭云矣,大抵卿之昨冬事,豈非卿之自取乎?何愛於尹永僖而斷斷不已,幾陷大戾乎?濟恭曰,尹永僖之脫與不脫,固無關於臣身,臣何必曲護永僖,而臣之本習,不欲隨人而自屈,故人欲以永僖事驅臣,臣果激憤而如此矣,臣若隨人低仰,屈意謀身,則豈至屢陷禍網乎?上曰,謀身誠非矣,而卿之全不謀身,豈非病痛乎?濟恭曰,上敎至當矣,臣果不能謀身,而至於拔足二字,聞不勝駭愕,不得覈辨,則終難忍耐,故至有面質之請矣。上曰,聞卿入肅,侵夜臨殿,敷示予意,不啻縷縷,卿可以領會矣。卽今卿之所遭,可謂國人之言難防,而左相許,已諭與卿偕入筵席之意,數日內,更待入來之敎,而登筵,可也。濟恭曰,臣之冒死登筵,只爲一瞻天顔,退歸矢死之計,豈有復登筵席之望乎?上曰,死之一字,豈可遽發乎?卿言過矣,卿言過矣。濟恭曰,區區衷情,豈忍遽退筵席,終歸便訣,而更鼓已深,不得不退,下情悲咽,不知所達,待城門開,卽當逬出竢罪矣。上曰,不必遠出,須在近城之地,俾便引接,可也。命濟恭先退。仍命退,承史以次退出。
上在昌德宮。停常參·經筵。
李勉兢啓曰,來初五日,朝參日次矣,敢稟。傳曰,停。
傳于洪義榮曰,不爲仕進承旨許遞,前望單子入之,待下批,牌招察任。
承旨前望單子入之,洪明浩,落點。
傳于金翰東曰,慶尙監司留待。
傳于金翰東曰,慶尙監司入侍。
李勉兢啓曰,輪對官來待矣,敢啓。傳曰,入侍。
傳于南公轍曰,吏兵房承旨,持歲抄入侍。
南公轍啓曰,賑恤堂上鄭民始,吏曹判書金文淳,兵曹判書徐有防,依下敎來待矣。傳曰,入侍。
備忘記,慶尙監司趙鎭宅下直,長弓一張,長箭一部,賜給。
以兵曹李柱國,歲招單子,傳于洪義榮曰,渠罪自渠罪,恩造自恩造,施之如尾閭,犯之若須彌,渠亦有秉彝,則中夜思之,能有知戢而知感之心乎?敍用。
傳于李勉兢曰,吏兵曹歲抄點下者,依例捧傳旨。
傳于南公轍曰,右副承旨入侍。
兵曹口傳政事,五衛將金相泂·姜德元·崔周昌,守門將單金世禎。
以成鏡監司金憙狀啓,永興山四社戶數,以丁卯摠數爻還集之意,更加嚴飭事,傳于洪義榮曰,與丁卯式相等後,完事形止,論理狀聞事,嚴飭,分付。
禮曹,今六月十八日,惠慶宮誕辰陳賀時,應行節目,參考磨鍊何如,啓,旣承慈敎,進表衷爲良如敎。
洪義榮,以兵曹言啓曰,前因本曹草記,罪人趙運永,銅雀津軍充定事,批旨內,近日宣傳官,無非趙運永,渠獨受罪,不亦冤乎?其時副行首,亦爲充定於該津,管領,竝待大臣還朝分揀,姑勿出代可也事,命下矣。大臣旣已還朝,銅雀津管領吳應常,津軍趙運永,依傳敎,竝分揀之意,分付該鎭,何如?傳曰,允。
洪義榮,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式,哨官許彬,仕滿十三朔,而宣傳官前仕通計事,命下矣。依例六品遷轉之意,分付銓曹,何如?傳曰,允。卿每於本營事,不能致意,此等處,亦待提敎,屑越莫甚。如許彬者,以宣傳官作散,復職於武兼等,內三廳則當通計,本營哨官,雖與內三廳稍異,與外營將官自別,則旣非罪汰,事當提稟通計,而不此之爲,以特敎樣,如是措語,事體極爲不然,此後如許彬者,通計事,定式可也。
吏曹啓目,粘連,湖西道臣李亨元,繡啓後諸守令,更考實績,論列狀啓,則忠州牧使鄭東閔等,道臣旣已狀罷,結城縣監朴尙春,因繡啓,先羅後拿,海美縣監申啓文,亦在拿處中,論罪一款,竝置之。瑞山郡守鄭時采,俱係不治,仍置罷黜何如?啓依回啓施行爲旀,瑞山倅事,與繡啓,何其相反,當該御史,爲先從重推考爲良如敎。
掌令鄭毅祚啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至諫長之疏論,致有法曹之捉囚,則此其星漢父子,凶肚相連,逆節世襲,平日怨國懟君之心,弸結于中,愈往而愈肆者也。且其子凶疏之構成也。敢曰,在家不知,其子悖說之噴出也。亦是自有所受,則此賊父子,窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天綱太恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。
兵曹判書徐有防疏曰,伏以臣之東銓鞶遞,纔經數十日耳。西銓新命,又何爲而至哉?前後恩造之殆無倫比,內外官職之全蔑報效,亦嘗屢塵崇嚴,今不復事覶縷之說,重犯瀆擾之罪,只就目下不可堪不可當之血懇苦衷,冒事一陳,可乎?噫,臣之有才無才,有能無能,聖明之所俯燭也。東銓長席,豈或一毫髣髴於如臣眇末,而莫計力量,莫恤顚踣,唐突冒膺者,誠以恩旣浹骨,義不顧身之致,而非出於恃寵眷而貪榮祿,區區寸忱,可質彼蒼,旣冒膺矣。曷敢不殫竭鹵質,對揚休命,而其奈誠心未孚,物情難平,臺言出而坑坎在卽,幸賴天地父母之恩,旣拯濟之,又昭晣之,薄補而開進身之路,旋授而諭解職之期,曾未數日,一告卽遞,有若大政之報瓜者然,臣以首頓地,以手祝天,竊自冀永謝睢盱之場,獲副生成之澤,今此誤恩,忽下於千萬夢寐之外,以我殿下之曲庇曲保,而猶且授之,則此殆臣過福招災之秋也。東西雖殊,銓任則一也。設令經穩流而履康莊,遞銓入銓,尙爲之逡巡却顧,況詆斥之來,非止一再,未定羿彀之魂,恒懷曲木之驚者乎?得意之地,不可再往顚沛之轍,寧容更蹈。且臣之兄弟,迭處樞要者,十數年所,縱荷終始覆燾,得免小大狼狽,居常懍惕,則不啻如集木涉氷,而一月之內,周流兩銓,於臣身始有之,臣雖欲存小心之戒,盡鞠躬之義,其於滿則必損,天理可證何哉?臣自聞此命,方寸戰恐,當食忘餐,當夕忘寢,忽忽如木偶人樣子,竝與筋力奔走,而斷無其望,儻殿下,特垂哀憐,想不待臣言之畢,而有所體諒者矣。至於書生之不嫺戎政,菲才之不合劇務,實情則然,而近於夫人之例讓,不敢冒陳,受符體重,末由屢逋,不得不章皇出肅,而仍因蹲據,有愧私心,拙訥之言,何望格天,而肝膈之懇,寔出由中。伏乞聖明,俯賜鑑諒,將臣新授職名,亟許鐫改,毋曠重任,俾安賤分,千萬血祝。答曰,省疏具悉。卿其勿辭行公。
奎章閣直提學徐鼎修疏曰,伏以今玆之命,何爲而及於臣也。臣然惝然,五內失守,循墻之不足,直欲鑽地而入,而不可得也。殿下於臣,天地也,父母也。今有疾疼切於己,安得不仰首哀籲於天地父母之前,蘄舒萬一之急乎?臣之本末長短,聖鑑所俯燭,臣不敢費辭更陳,而凡人之才器,有可强不可强者,若夫陳力效勞,奔走殫竭,雖病且脆者,猶或强而及之,如以笙鏞黼黻之事,猝然責之於傖夫鹵漢,則其勢必駴然却走,惘然喪其所存,夫何論强與不强乎?聖朝之設內閣,所以貯文學之士,賁聲明之治,而況直提學,其望尤峻,其選且簡,乃以如臣空疎蔑劣,殆不辨魚魯之類,苟然充位,强其不可强,則悶蹙迫隘,不啻若疾疼之在己,而殆亦臣命卒之秋也。臣於年前,適會承乏,濫叨直閣,伊來十餘年,得從諸學士後,出入深嚴之地,少效起居之忱,臣之涯分極矣,志願足矣。過此而進一步,實非臣夢想間攸到,斷斷此心,神實鑑之,豈料夤緣暫經之一閣銜,遂階今日千萬分外之職名,上以辱朝廷之名器,下以負平日之微諒乎?撫躬惶恧,寧欲無吪,牙牌體重,不敢違傲,冒昧承膺,一伸叩謝,而仍因蹲據,若固有之,實非私分之所敢出也。玆敢略控血懇,仰瀆崇嚴。伏乞聖慈,察臣所辭,非出飾讓,亟命鐫改臣新授閣職,以卒生成之澤焉。答曰,省疏具悉。卿其勿辭行公。
慶尙監司趙鎭宅疏曰,伏以臣猥膺藩寄,辭不獲命,今將辭陛矣。臣之父母墳山,在於楊根地,大路相距,不滿數舍,今當遠離之日,益切霜露之感,公行逶迤,雖甚惶悚,情私所激,冒煩號籲,伏願聖慈,特加曲諒,亟許歷省,俾伸至情,不勝幸甚。答曰,省疏具悉。卿其依所請歷省。
癸丑六月初一日卯時,上御誠正閣。吏兵房承旨,輪對官吏兵判賑恤廳堂上,同爲入侍時,行左承旨洪義榮,同副承旨金翰東,假注書鄭文始,金景煥,記注官承膺祚,記事官洪樂游,檢校直閣南公轍,右參贊鄭民始,行吏曹判書金文淳,兵曹判書徐有防,典牲奉事沈燦之,奉常判官李東埴,敦寧主簿權䘩,禮曹正郞曺亨壽,以次進伏訖。上命書榻敎曰,左副承旨入侍。賤臣承命出傳,左副承旨洪仁浩進伏。上曰,輪對官進前,可也。燦之等進前,各奏職·姓名職掌訖。命退,燦之等退出。民始曰,卽伏見慶尙監司鄭大容畢賑狀啓,則以爲道內各營·邑·鎭·堡分賑穀簿,今纔了勘,合各穀二十三萬九千三百九石零內,分賑爲二十萬五千七百五十六石零,餘穀三萬三千五百五十二石零,還屬於各其名色,成冊上送于備邊司賑恤廳,而本道昨秋歉荒,實是挽近所無,內帑錢椒之頒下,進上價米之劃付,旣是元俵之外,而又況士民願納私賑,數亦不些,賑糶兩政,賴以就緖,各邑自備及士民五十石以上,姓名穀數,別單馳啓。又以繡啓中論列守令及善賑邑守令,別爲啓聞。令該廳,考例稟處云矣。嶺南歉荒,蓋因風水之爲災,遂致田畓之俱歉,賑邑旣遍七十一邑,飢口殆爲三百萬口,未冬而有顚連之憂,方春而多餓殍之患,拯濟之道,若無涯岸。而聖念深軫於南顧,惠澤另施於先事,停貢停糴,減稅減布,公貨則許貸,穀物則優劃,以至進上價米之許給,內帑錢椒之特頒,尤是格外恩賜,道臣·守令,亦莫不仰體德意,克殫誠力,自備數多,悉心撫摩,道內士民,又多出義損財,幸免損瘠之患,擧有安堵之喜,莫非聖恩之攸曁,別單中所載自備守令及願納士民等,從其石數多寡,不可無施賞激勸之道,繡啓中守令之査啓者,賑邑守令之論列者,亦當分其優劣,施以賞罰,竝令該曹,考例稟處,穀物之會減會錄,依狀請施行,而賑邑中公私賑,區別啓聞,自是格例。且賞典,亦有差等,而該道啓本與別單,初不區別者,有違格式,該道道臣,從重推考,何如?上曰,依爲之。出擧條文淳曰,卽伏見慶尙監司鄭大容,畢賑狀啓別單,則繡啓論列中,二十邑守令,初無能否優劣之區別條陳,一例嘉奬,竝置純褒者,旣非特敎行査之意,有違道臣按廉之體,已極寒心。而且其善賑守令之八邑竝褒,亦涉太過,其在事體,極未安,該道臣,爲先從重推考,原啓本還下送,使之區別優劣,詳査能否,改修正狀聞,願納人中,幼學三人,若是士族,則與富民,一例施賞,亦涉如何?詳探其世閥,兼問其所願,枚報臣曹後,竝爲稟處,而其餘願納人,慶州嘉善金相泂,租一千石,依例似當施以實職除授之典。蔚山折衝劉基德,租六百石。密陽折衝金敬膺,閑良朴文淳,大丘折衝金基彦,各租五百石。宜寧出身許權,各穀五百石。已上六人,竝依例似當施以賞加之典。東萊前參奉金始大,租二百五十石。大丘折衝李烇,租二百石。東萊前營將金魯範,米一百五十三石。永川閑良蔣厚萬,慶山閑良金聲玉,蔚山折衝李性淵,各租一百五十石。慶山閑良秋得齡,租一百四十石。折衝鄭彦琮,租一百三十石。英陽嘉善金養采,各穀一百二十二石。三嘉幼學姜錫範,租一百二十石。慶州前郞廳崔瑞旭,大丘折衝權昌擇,各租一百十石。慶州前郞廳姜彝愚,通德郞柳可基,大丘折衝金貴鍊,各租一百五石。蔚山前縣監徐命國,東萊嘉善金漢成,淸道幼學朴厚載·方尙德·千逸彦,尙州折衝金尙鯉·吳熙老,閑良金致一·李民濟·金時元,三嘉閑良李晩伯,幼學金光澤,聞慶閑良成範柱,各租一百石。已上二十八人,似當施以帖加成給之典,而其中,前縣監徐命國,前營將金魯範,前參奉金始大,係是朝官,竝置之。幼學朴厚載·方尙德·千逸彦·姜錫範·金光澤,亦是士人,依例竝施郞階帖成給之典。永川閑良姜尙采,租九十石,三嘉幼學金光德,租八十二石。幼學李道文,租八十石。永川嘉善李臣楫,三嘉幼學朴永祐,業儒朴順益,各租六十石。幼學申局利,租五十石。已上七人,依例竝施以限十年煙役勿侵之典。而事係恩賞,臣曹不敢擅便,故敢此仰達矣。上曰,依爲之。慶州嘉善金相泂,旣過千石。原賞外,五衛將今日內作窠,口傳擬入。幼學三人探問事,俾勿遲滯。願納人中,前縣監徐命國等三人賞加,金魯範陞敍。昨年嶺南,豈比他道,則願納之數,比諸道,雖曰差少,其在奬勸之道,不可以曾有朝禁或忽,拔例論賞。永川姜尙采等九十石以下,至三嘉申局利五十石以上,特竝郞階及帖加成給,而加資下批,皆以口傳擧行,今日內,令政院,成給有旨,下送該道,可也。出擧條有防曰,卽伏見慶尙前監司鄭大容畢賑狀啓,則左兵使許侙,自備租爲三百四十石。前右兵使李健秀,自備各穀爲二百七十八石零。左水使姜膺煥,自備各穀爲一百二十五石零。前左水虞候金昊吉,自備各穀爲一百八石零。釜山僉使林洙,自備各穀爲五十石。多大浦僉使趙義鎭,自備各穀,爲二十石。西山僉使銓兌瑞,自備租爲十三石零。彌助項僉使池得球,自備租爲二十石。赤梁僉使李大興,自備租爲十石。龜山僉使黃致郁,自備各穀爲八十五石零。包伊萬戶劉斗億,自備各穀爲十五石零。豆毛浦萬戶金性一,自備各穀爲十石。西平浦萬戶嚴尙武,自備牟爲十石。薺浦萬戶金光德,自備各穀爲十五石。平山浦前萬戶景重復,自備各穀爲十一石零。永登浦萬戶韓弼禹,自備租爲十二石。安骨萬戶李爀,自備租爲十石零。加背梁萬戶韓興雲,自備租爲十一石零。禿用別將崔彭齡,自備各穀爲十石零。三千前權管柳春復,自備租爲十石。蔚山監牧官柳始聃,自備各穀爲三十二石。晉州監牧官金星白,自備各穀爲二十九石矣。左兵使許侙,前右兵使李健秀,左水使姜膺煥,自備穀數,不過數三百石內外。且閫帥與守令有間,其餘虞候及各鎭邊將監·牧官,捐出簿廩,濟活鎭卒,有足可稱。而自備之數,多不過百石,小僅爲十石,一竝置之。金烏別將陳德履段,自備租雖爲八十石零,而道臣別單中,至以昨冬鎭還之難捧者,自備充數,爲二百四十餘包。方春抄飢之數,爲百三十餘口,而分俵公穀,不用一包,卑微之地,其意可尙云。道臣旣以此論列,則其在激勸之道,不可無論賞之擧,似當施以兒馬帖賜給之典,而事係恩賞,自下不敢擅便,故敢此仰達矣。上曰,依爲之。金烏別將陳德履,捐廩補還,豈可與反倉射利,同年而語哉?八斗,猶可嘉,況八十石及二百四十餘包乎?更令新道伯,詳考實績狀聞,以爲別般論賞之地,可也。出擧條命讀公事,判付訖。命退,承史以次退出。
上在昌德宮。停常參·經筵。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,統制使申大顯下直,長弓一張,長箭一部,片箭一部,筒兒一箇,賜給。
傳于洪明浩曰,都承旨,右承旨入侍。
傳于洪義榮曰,統制使入侍。
傳于南公轍曰,右副承旨入侍。
金翰東,以吏曹言啓曰,觀此全羅監司權繡啓後,諸守令更考實績。論列啓本及各邑公私賑救急自備穀數別單,則求禮前縣監李在天,以誠力之所及,能不終怠,捐私補賑,廣哺多頌爲目,而畢賑狀啓中,又以自備各穀,爲九百八石,瓜後臨歸,可見誠力之終始不怠,區別論列矣。以至殘之邑,當瓜歸之際,自備穀物,至於九百餘石,則誠心賙救,有足可尙,似當施以陞敍之典,全州前判官趙翼鉉,以年前雜物分定時,不無吏胥之收錢,亦屬官長之不察爲目南原前府使徐琢修,以今已瓜遞,旣往得失,別無拈論爲目茂朱前府使趙時淳,以倉糴最精,房嬖卽黜爲目萬項縣令柳河喆,以穀未免麤,而猶勝虛留,賑旣有譽,政始無闕爲目。鎭安縣監朴華源,以綜明故,吏怨察細慈諒,故民誦賙飢爲目。南平縣監宋欽書,以才氣足以做事,細酌無至妨務,激勸村賑,頗有恤饑之效爲目。淳昌郡守柳河源,以書生初政,豈無疎迂之失,而誠心求治,漸有頭緖爲目。錦山郡守徐日輔,以志無弛日,病有昏時爲目。光州牧使李鼎運,以治尙雅道,吏民期重爲目。扶安縣監李福潤,以一以廉謹,民受實惠爲目。興德縣監趙華錫,以收積逋而充虛簿,罷謬例而補闕額,雖或取怨,實多釐弊爲目。昌平縣令趙光存,以移邑大擧,今方營始,第觀成就,以驗榦事爲目。海南縣監李運春,以徵逋任怨,賙飢多惠爲目。光陽縣監李祖範,以始或生疎,漸知頭緖,務循民情,方欲有爲爲目。而全州前判官趙翼鉉,旣因他罪拿罷,則論罪一款,今無可論。其餘十三邑守令,雖免疵政之可論,亦無治績之表著,竝置之。泰仁縣監趙鎭奎,以爲治剛果,非不諳熟,而官貿偏責於富戶,私賄多行於寵客,間欲釐弊,終不弭謗爲目矣。官貿偏及於富戶,私賄莫察於衙客,則剛果諳熟之治,固如是乎?矇然之罪,宜有照勘,爲先罷黜,令該府拿問處之。潭陽府使李惟稱,以弊局振刷,才力不逮,雖免目下之過誤,似難來頭之收殺爲目矣。弊局疎才,難責振刷。任實縣監李潤瑞,以惠雖救飢,懦實生弊,强欲糾束,反生葛藤爲目矣。始也懦不勝任,終焉束反生弊。金溝縣令韓弘裕,以爲收吏逋,或致民騷,而事屬年前,勉在日後爲目矣。爲收吏逋,實貽民弊。雖曰旣往,有違分憂,已上三邑守令,見其論列,俱難仍置,竝罷黜。公賑邑寶城郡守李檍,自備租爲三百五十石。樂安郡守洪采疇,自備租爲三百石矣。兩邑雖是公賑穀,數旣不夥多,請賞一款,初無可論。私賑邑全州前判官趙翼鉉,自備租爲一千一百六十石零。任實縣監李潤瑞,自備各穀爲一千七十石零。扶餘縣監李福潤,自備租爲四百石。淳昌郡守柳河源,自備各穀爲三百五十石零。綾州牧使尹耆東,自備各穀爲三百十石零。茂長縣監李學彬,自備各穀爲三百十石,而係是私賑,一竝置之。救急守令羅州等九邑,自備穀物,雖有石數多寡之別,救急論賞,曾無其例,亦爲置之,何如?傳曰,允。
傳于金翰東曰,湖南守令之代,令該曹口傳擇差。
吏曹口傳政事,以李廷仁爲潭陽府使,南鶴玄爲泰仁縣監,洪履簡爲任實縣監,沈周賢爲豐基郡守,趙鎭大爲金溝縣令。
禁府啓目,公州前判官李種徽原情云云,傳旨內辭緣,不爲直陳之狀,萬萬可駭,刑推得情何如?判付啓,自明之說有不足取信,而苟有近理,決非杜撰,觀於爰辭中,分等之勒置次等,營賑之不許公賑,諸餘此類之事,營邑之不相信,可以推知,則昨冬仍任之後,雖欲恣行不法,似難無憚兺不喩,不斂富民,不賣帖文,則許多賑需,勢將闊狹於以米易錢,亦不可謂贓汚,況巡營,亦不免執錢云乎?外此條件,比此亦有輕重之別,然繡啓論列,旣如此,嚴飭道臣,無滯前見,以公心,詳査狀聞後議處爲旀,此囚段,保放爲良如敎。
禁府啓目,部將金亨遇矣。城鑰法意,何等嚴重,而常時不能審察,上鎖排目,至有搖落之擧,事極可駭,以此照律,罪杖九十收贖,告身四等,私罪奉敎依允爲旀,功減一等爲良如敎。又啓目,結城前縣監朴尙春原情云云,傳旨問目內辭緣,終不直陳究厥所爲,殊甚痛駭,刑推得情何如?判付啓,除刑推議處爲良如敎。
掌令李羽逵啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞。而至登諫長之疏論,致有法曹之捉囚,則皆其星漢父子,凶肚相連,逆節世襲,平日怨國懟君之心,弸結于中,愈往而愈肆者也。且其子凶疏之構成也。敢曰,在家不知,其子悖說之噴出也。亦是自有所受,則此賊父子,窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。答府曰,不允。
奉敎洪樂游疏曰,伏以臣與弘文館副校理鄭尙愚,有娚妹應避之嫌,所帶春秋兼銜,揆以公格,在下當遞,玆敢陳章,仰瀆崇嚴。伏乞卽命選部,照例鐫改,千萬幸甚。臣無任云云。省疏具悉。疏辭,下該曹稟處。
吏曹啓目,粘連,觀此藝文館奉敎洪樂游上疏,則以爲臣與弘文館副校理鄭尙愚,有娚妹應避之嫌,所帶春秋兼銜,揆以公格,在下當遞,卽令選部,照例鐫改亦爲白臥乎所,翰林春秋,例不得減下,副校理鄭尙愚所帶春秋館記注官之任,今姑減下,何如?判付啓,依允。
癸丑六月初二日辰時,上御誠正閣。都承旨,右承旨入侍時,行都承旨洪明浩,右承旨李勉兢,假注書鄭文始,記注官承膺祚,記事官洪樂游,統制使申大顯,以次進伏訖。上曰,推考房承旨入侍。賤臣承命出傳,與左副承旨洪仁浩,偕入進伏。上敎大顯曰,昨年餉穀,雖難一時盡捧,與監司相議,得免虛留之患,今番漁鹽稅事,亦爲可悶,下去善爲,以爲爲公之地,古有足食足兵之語,當今之務,莫過於此矣。上曰,宣諭。仍命退,諸臣以次退出。
上在昌德宮。停常參·經筵。
自開東,至午時,灑雨下雨,測雨器水深一寸一分。
藥房提調臣李,副提調臣洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
南公轍啓曰,右承旨李勉兢,今日不爲仕進,卽爲牌招,何如?傳曰,與左承旨許遞,前望單子入之,待下批牌招察任。
承旨前望單子入之,沈煥之·徐榮輔·李冕膺·李身晦落點。
沈煥之啓曰,新除授右承旨李冕應,時在京畿水原地,斯速乘馹上來事,下諭,何如?傳曰,允。
傳于南公轍曰,都承旨,左副承旨入侍。
沈煥之啓曰,吏曹郞廳來言,守令有闕,政事,取稟。傳曰,口傳擇差。
吏曹口傳政事,以鄭澤孚爲瑞山郡守,李洛秀爲義興縣監,柳詢爲和順縣監。
傳于南公轍曰,左副承旨入侍。
以同副承旨李身晦牌不進罷職傳旨,傳于南公轍曰,只推,更爲牌招。
傳于李身晦曰,時囚皆令今日內捧供。
以黃海監司李祖承啓本,罪人梁大宜到配事,傳于南公轍曰,分揀放送事,分付。
徐榮輔啓曰,備局堂上鄭民始,依下敎來待矣。傳曰,入侍。
以戶曹,物種輸送單子,傳于徐榮輔曰,旣非差備所下之啓單,卽承宣知委該曹之事,則有此別單之煩稟,該房承旨推考,該曹堂郞,亦爲從重推考。
傳于南公轍曰,坐直承旨入侍。
徐榮輔,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
徐榮輔,以訓鍊都監言啓曰,本局別將吳載徽,身病甚重,勢難察任,改差,何如?傳曰,允。
禁府啓目,牙山縣監尹光心原情云云,傳旨內辭緣,泛稱遲晩,刑推得情,何如?判付啓,供亦然矣,飭已施矣。以公罪,區別功議,今日內,勘放嚴飭,還官後,草記爲良如敎。又啓目粘,向前朴尙春議處云云,令該道道臣,詳査狀聞後稟處,何如?判付啓,依允。
執義黃樟啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑六月初三日卯時,上御重熙堂。都承旨,右承旨入侍時,行都承旨洪明浩,右承旨洪仁浩,假注書鄭文始,記注官金良倜,記事官洪樂游,以次進伏。上命書傳敎曰,都承旨左副承旨許遞,前望單子入之,仍命退,承史以次退出。
癸丑六月初三日辰時,上御重熙堂。左承旨,左副承旨入侍時,左承旨徐榮輔,左副承旨南公轍,假注書鄭文治,記注官金良倜,記事官洪樂游,以次進伏訖。上曰,時囚皆令今日內捧供,同副承旨更爲牌招。賤臣承命出傳。仍命退,承史以次退出。
上在昌德宮。停常參·經筵。
李冕膺啓曰,合辭方張之時,諫院無詣臺之員,事甚未安,司諫尹羽烈,卽爲牌招,何如?傳曰,允。
沈煥之啓曰,右副承旨金翰東,今日不爲仕進,卽爲牌招,何如?傳曰,許遞,前望單子入之,待下批牌招。
傳于南公轍曰,下直守令留待。
傳于沈煥之曰,都承旨入侍。
傳于南公轍曰,下直守令入侍。
傳于徐榮輔曰,左承旨入侍。
傳于李冕膺曰,右承旨入侍。
以左議政金鍾秀出城,來納命召,而日前飭敎之下,言送不得,循例書入,命召何以爲之事,微稟,傳于徐榮輔曰,左議政金鍾秀,罷職。
李冕膺,以義禁府言啓曰,黃海道松禾縣定配罪人梁大宜,分揀放送事,命下矣。梁大宜,卽爲放送事,分付該道道臣之意,敢啓。傳曰,知道。
李冕膺,以義禁府言啓曰,時囚罪人尹光心,原情公事,判付內,供亦然矣,飭已施矣。以公罪,區別功議,今日內,勘放嚴飭,還官後,草記事,命下矣。尹光心,以不應爲事理重律,杖八十,公罪收贖,而其十三代祖坤,佐命功臣慶恩府院君異姓四寸親云。功議各減一等,杖六十收贖,卽爲還官事,嚴飭放送之意,敢啓。傳曰,知道。
持平崔鎭夏啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答府曰,不允。
敎摠戎使金思穆書,王若曰,自東銓而外補,恩召纔宣,摠北閫之中權,宿趼旋界,蓋仗文武具備之略,特授前後三持之餘,惟卿,美濟世臣,戚聯王室,忠謹克襲於先訓,質行夙稱,休戚與同於國家,倚毗有別,兩藩之聲績茂著,宣王化於喣之濡之,八座之位望冞隆,效臣職於國耳公耳,惟舊家柄用之意,奚但爲肺·腑之至親,責王國捍禦之方,宜托以心腹之重寄,故嘗特拔台卿之列,亦已屢授節制之權,賢父之美績是承,忠貞誠篤之益勉,長子之隆毗斯重,訓詰組練之恒勤,蓋玆漢北之舊營,實爲畿右之巨鎭,城池所以捍衛,若爲保障之鞏堅,峙積用備不虞,能無穀簿之虛擁,當是時,宜付於熟手,而厥簡乃在於予心,玆授卿以摠戎使,卿其勉卒前功,祗服新命,豼貅之士氣倍聳,克追周方叔試干,虎豹之戎鞱練諳,宜效宋范老藏甲,於戲,緋衣金帶,出自卿月之崇班,萬墉浚池,毋替陰雨之遠慮,故玆敎示,想宜知悉。知製敎臣高宅謙製進
癸丑六月初四日辰時,上御誠正閣。都承旨下直守令入侍時,行都承旨沈煥之,左副承旨南公轍,同副承旨李身晦,假注書鄭文始,記注官金良倜,記事官洪樂游,報恩縣監尹光護,扶餘縣監金箕南,以次進伏訖。上曰,守令進前,光護奏職名。上曰,下去善爲之,箕南奏職姓名訖。上曰,汝奉祠先正乎?箕南曰,然矣。上曰,幾代孫乎?箕南曰,六代矣。上曰,下去善爲之。上曰,宣諭。仍命退,諸臣以次退出。
癸丑六月初四日未時,上御重熙堂。左承旨,右承旨入侍時,左承旨徐榮輔,右承旨李勉膺,假注書鄭文始,記注官金良倜,記事官洪樂游,以次進伏訖。上命榮輔。書傳敎曰,左議政金鍾秀,罷職。又命書傳敎曰,領議政蔡濟恭,罷職。仍命退,承史以次退出。
上在昌德宮。停常參·經筵。
李身晦啓曰,大司憲李聖圭,牌招啓辭未下,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
李身晦啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
傳于徐榮輔曰,左承旨入侍。
吏曹參議前望單子入之,李冕膺落點。
南公轍,以吏曹言啓曰,今此明陵忌辰祭獻官,洪明浩塡差,而時無職名,令該曹口傳付軍職,何如?傳曰,允。
徐榮輔,以兵曹言啓曰,五衛將李亨復,忠翊衛將權聖鎭,俱以身病猝重,時月之內,無望供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
有政。吏批,判書金文淳受由,參判未差,參議李冕膺進,行都承旨沈煥之進。啓曰,判書受由,參判未差,小臣,獨政未安,何以爲之?敢稟。傳曰,只出緊任,以金啓洛爲承旨,李師濂爲兵曹參知,洪仁浩爲兵曹參議,徐鼎修爲尙衣提調,洪良浩爲司僕提調,沈頤之爲觀象提調,趙宗鉉爲氷庫提調,朴祐源爲司圃提調,李秉淳爲刑曹正郞,柳仁喆爲竹山府使,李之淳爲瓦署別提,兼大司成單徐榮輔,鰲恩君單李敬一,前郡守宋銓,前府使宋應休,以上還陞通政復資事,承傳。
傳于李身晦曰,觀此省記,判堂入直,參判許遞,與未差之代,今日政差出,待下批牌招,推移入直。
再政。以丁範祖爲兵曹參判。
兵批,判書徐有防進,參判丁範祖未肅拜,參議洪仁浩未肅拜,參知李師濂未肅拜,左承旨徐榮輔進,以趙宗鉉爲知事,黃昇源爲副摠管,周命新爲五衛將,李彦敬爲忠翊將,柳相燁爲忠壯將,李海容爲加德僉使,僉知單尹致宖,拜峰鎭別將單鄭如潤,露梁鎭別將單金重玉,前牧使張鉉國,前府使元綮鎭,以上還付折衝復資事承旨,副護軍吳載徽·尹範敍·申大·李文協·具絎·慶來運·李普漢·宋載瑞·李觀賢·崔秉敎·崔重敎,副司直趙宗鉉·朴祐源·洪明浩·徐邁修·李書九·洪義榮·李勉兢·洪仁浩·兪漢寧·李昌會·朴宗甲。
承旨前望單子入之,林道浩落點。
林道浩啓曰,臣與左承旨徐榮輔,伴直矣。陳疏出去,伴直無人,新除授同副承旨金啓洛,卽爲牌招入直,何如?傳曰,允。左承旨批下,亦爲牌招。
以左承旨徐榮輔牌不進罷職傳旨,傳于沈煥之曰,只推。
沈煥之,以景慕宮都提調意啓曰,太常林檎,今方薦新於本宮,而宮苑林檎,初無結實,莫重薦新,無以擧行,不勝惶恐之意,敢啓。傳曰,知道。
吏曹判書金文淳疏曰,伏以臣頃上請急之章,猥蒙錫類之仁,特賜休暇,俾便將護,闔門感激,日夕攢祝,間者趨公,非爲父病之良已也。選部籌司,俱係劇任,每每陳懇,恐歸屑越。且病父神思,有時稍勝,促臣赴公,語甚切至,臣果抑情奔走,更不敢爲煩籲之計矣。忽自昨朝,寒熱大發,嘔吐兼作,諸症越添,氣息危凜,雜試藥餌,有加無減,臣心之焦迫罔措,更當如何?今日卽稟事日次,而臣方左右扶將,萬無暫時離捨之望,玆敢疾聲呼籲於孝理之下。伏乞聖慈,曲諒情理之至切,俯察重任之難曠,將臣本兼諸職,亟許鞶帶之遞,以便救護,以幸公私,仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其勿辭救護。
忠淸監司李亨元疏曰,伏以臣以其地則至孤寒也。人則至鹵下也。荷聖上生成之澤,毛髮頂踵,俱是造化,內外歷揚,罔非踰分,而至於藩臬之重,尤豈臣夢想之攸到,而猥蒙謬恩,待罪于玆,居然歲已周矣。承流之職,隨事生疎,而聖念每勤指誨,迷鈍之性,到處瘡疣,而殊私曲加庇覆,臣雖無狀,豈不思風夜怵惕,圖報萬一,而其奈人望素輕而憚壓無路,才具素蔑而接濟沒策,邑弊則無一釐正,民俗則無一矯礪,每自循省,若隕淵谷,靡甘乎厚廩之虛受,恐孤乎明命之委寄,用是憂瘁,而無望策勵,而災荒之餘,賑救在前,徊徨伈泄,日復一日,而頃於兩稅邑之執船也。臣不能先事檢飭,自底溺職之罪,嶺海譴竄猶屬薄勘,而聖度天大,不加鈇鉞之威,只降遞罷之恩,至有待畢賑捧傳旨之命,臣且惶且感,五內震剝,臣旣不敢以罪自居,致瘝公務,藉手惠澤,粗完賑事,含恩訟愆,日俟勘罪,迺者千萬意慮之外恩諭渙降,職名依舊,臣於是聞命惝怳,滿心惶蹙北向頓首,繼以感涕,顧今臣身所被恩數,何等曠絶,在人臣所未多得,而臣則有之,臣何敢徒事飭讓之語,不思盡瘁之義。第伏念,臣膺命以來,前後僨誤,難以歷擧,而荏苒于今,倖逭大戾,何莫非我聖上天地於臣,父母於臣,含垢匿疵,一味包容之盛德也。今若貪榮畏義,淟涊盤礴,上以徒添南顧之勤念,下以未紓賑餘之民憂,則臣罪於此,尤安所逃,此臣所以撫躬踧踖,不敢蹲仍者也。且臣素患痰濕之症,當暑添劇,形神日就澌爍,頭目時發眩暈,目下病狀,亦無堪勝之望,玆敢按瀝衷懇,仰瀆崇嚴之下。伏乞聖明,俯垂矜諒,亟賜鐫改,以安微分,仍治臣不職之罪,以肅朝綱,千萬幸甚。臣無任云云。答曰,省疏具悉。卿其勿辭察任。
左承旨徐榮輔疏曰,伏以臣於泮任,豈有一毫堪勝之望,而怵畏義分,逃遁不得,未遂循墻之志,不顧濫竽之譏,遂至於抗顔黌堂,冒行課試,每一循省,未嘗不慙汗沾背,不意玆者,待罪院職之中,銓曹又以臣兼銜啓下,臣於是,益不勝驚惶震懍之至,夫師儒之長,固雋選也。而至於兼任,則其望尤別,歷數國朝名碩,居是職者,指不多僂,雖使文華地望,爲一世所推重者當之,猶當逡巡起走,不敢晏然若固有矣。今忽以萬不近似,百無一能之賤臣,授之衆望之外,置之於曠是職百餘年之後,其爲玷汚名器,貽羞淸朝,當復如何?伏況臣前後所叨,無非僥濫,過福之擢,不稱之愧,交集于中,若隕淵谷,則今玆之命,此殆臣命卒之秋也。苟使臣,有一分承當之勢,則以臣生死向前之心,何敢飾辭例讓,重爲不誠之歸哉?誠以無才望可以彈壓,無福力可以消受,顚沛之立至,必無幸矣。臣安得不仰首鳴號,冀賜哀憐也。臣方在院直,而株守難改,祗肅無路,拜章徑出,冒犯瀆擾,臣罪至此,惟大何是竢而已。臣於本職,亦有所難安者,以此以彼,其不可冒據也決矣。殿下於臣,天地也,父母也。伏乞曲賜矜憫,俯垂鑑諒,將臣本兼諸任,亟許鐫改,以卒終始生成之澤,仍治臣擅離之罪,以肅朝綱,臣無任云云。省疏具悉。爾之地閥文華,別格兼大司成,猶可爲之,況新式之例兼乎?爾其勿辭,從速察職。
癸丑六月初五日午時,上御重熙堂。左承旨入侍時,左承旨徐榮輔,假注書鄭文始,記注官承膺祚,記事官洪樂游,以次進伏訖。上命榮輔。書傳敎曰,吏曹參議前望單子入之,待下批,牌招開政。又命書傳敎曰,各司貶目,尙不到院云,六曹則固然矣。諸司之多未爲之可知,申飭擧行,提調有闕之代,今日政差出。仍命退,諸臣以次退出。
上在昌德宮。停常參·經筵。
林道浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林道浩啓曰,大司憲李聖主牌不進,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
林道浩啓曰,禁衛營將官來言,今日本營軍兵,日次私習云矣,敢啓。傳曰,知道。
林道浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈煥之啓曰,左副承旨李身晦,今日不爲仕進,卽爲牌招,何如?傳曰,允。
傳于林道浩曰,同副承旨入侍。
林道浩啓曰,故相文淸公鄭澈家,遣承旨致祭事,禮曹單子,啓下矣。何承旨進去乎?敢稟。傳曰,同副承旨進去。
南公轍啓曰,合辭闕啓,已至多日,事甚未安。除在外·傳旨未下外,未肅拜諸臺,竝卽牌招,何如?傳曰,允。
傳于徐榮輔曰,右承旨入侍。
以左副承旨李身晦,牌不進罷職傳旨,傳于林道浩曰,只推。
傳于南公轍曰,左承旨徐榮輔牌招。
以司諫尹羽烈牌不進罷職傳旨,傳于林道浩曰,只推。
以正言南涑牌不進罷職傳旨,傳于林道浩曰,只推。
以左承旨徐榮輔牌不進罷職傳旨,傳于南公轍曰,設有應避之事,其遞,非由我而卽因公,處義萬萬太過,從重推考,更卽牌招察任。
傳于林道浩曰,在外承旨許遞,前望單子入之,
摠管前望單子入之,趙鎭寬落點。
林道浩啓曰,新除授副摠管趙鎭寬,時無職名,令該曹口傳付軍職,何如?傳曰,允。
兵批,有口傳政,副司直趙鎭寬單付。
南公轍啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,李冕膺·金翰東,落點。
以刑曹坐不坐單子,傳于金翰東曰,貶坐在近,未肅拜堂上牌招,申飭行公。
以刑曹參判李家煥牌不進推考傳旨,傳于金翰東曰,更爲牌招。
以漢城府坐不坐單子,傳于李冕膺曰,呈告堂上許遞,令該曹口傳差出待下批,牌招察任。
以右尹望筒,傳于林道浩曰,向見其人,已以爲不可空老於通政矣。近置近密,更見其人,益知其有氣力,承旨李身晦,此窠擬入事,分付。
吏批,有口傳政,以李身晦爲右尹。
傳于徐榮輔曰,全羅前右水使留待。
傳于沈煥之曰,都承旨入侍。
傳于徐榮輔曰,全羅前右水使入侍。
以慶尙監司鄭大容狀啓,義城縣令李厚源,身病危篤,不得已罷黜事傳于林道浩曰,此時本邑,不可不另擇,令該曹以素有聲績人,口傳差出,捧糴課農,有難瘝曠,依狀請,催促下送,使之明日辭朝。
吏批,有口傳政,以尹守翼爲義城縣令。
林道浩,以景慕宮都提調意啓曰,本宮褒貶坐起,定行於今日,而提調金文淳陳疏受由,不得備員,令政院牌招,以爲同參開坐之地,何如?傳曰,卿其擧行,可也。
林道浩,以司僕一提調意啓曰,本寺褒貶坐起,定行於今日,而提調金文淳,陳疏受由,不得備員,令政院牌招,以爲司參開坐之地,何如?傳曰,卿其擧行,可也。
徐榮輔,以兵曹言啓曰,忠翊衛將李彦敬,前任羅州營將,忠壯衛將柳相燁,前任統虞候,俱在任所,本廳番次苟艱,竝今姑改差,何如?傳曰,允。
李冕膺,以賑恤廳言啓曰,南部越邊契任掌邊大得,今月初四日,本洞路傍,得一歲遺棄女兒,小公洞契居良女千召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
刑曹啓目,粘連全羅監司權,緘辭從重推考,罪杖一百收贖,公罪施行,何如?判付啓,依允爲旀,功減一等爲良如敎。
禁府啓目,新昌前縣監鄭文在原情云云,傳旨問目內辭緣,泛稱遲晩,刑推得情,何如?判付啓,査拔雖諉之精抄,而麤糲亦載於法典乎?過去繡行之驟信道路之傳,未必一一中窾,至於此事,所犯非細,渠能悉心竭力,寧有如許論列,且況繡啓云云,卽所見而非所聞者乎?若不從似此現發之類,嚴加勘律,何以謝阻飢之無辜乎?卽其地定配爲良如敎。
禁府啓目,結城前縣監朴尙春原情云云。問目內辭綠,泛稱遲晩,所當請刑是白乎矣,前因他事,行査本道,姑待査啓來到,一體稟處,何如?判付啓,依允爲旀,日熱如此,保放爲良如敎。
禁府啓目,德山前縣監金直休原情云云。問目內辭緣,泛稱遲晩,刑推得情,何如?判付啓,分給之租,與廉直相反,富民之納,一一給其價誠如所供,不但無其罪,其視勒賣抑聚之徒,亦自有別,而繡啓如彼丁寧,囚供有難偏信,亦不可以名賢之裔,當勘不勘,若於行査之後,一一脫空,雖至還任,固何妨也,卽令道伯,詳査狀聞稟處,此囚保放爲良如敎。
平安監司李秉模疏曰,伏以臣猥叨重蕃,月已累易,曾無寸勞,徒費厚廩,過福之災,理宜必至,果然一疾,自春徂夏,風濕交攻,四體痲痺,神昏若霧,膈煩如焚,簿書堆案,動經時日,長吏及門,無力酬接,種種危敗之證,有不敢一一冒瀆,而中夜轉輾,自知餘生之無幾,若不趁今哀鳴,早獲解免,臣之生行死歸,固不足言,其爲負委毗之重,貽官民之弊,當如何哉?國恩未報,朝露將晞,人事到此,誠亦慼矣。且臣有情理之絶悲者,臣早失怙恃,惟一兄是依,乃於兩年暌違之餘,千里關河之外,忽接不忍聞之報,痛苦號絶,只恨一縷之尙延,縱使臣身無疾痛,惟此情私,已自按住不得,又況病與情俱到不奈何之地乎?精爽怳惚,如將往遇,魂氣彷徉,若責來遲,倘蒙聖慈,愍其垂絶之喘,矜其切苦之懇,亟許鐫改,俾得生還,則尙或可以宛轉扶舁,臨壙一訣,在聖朝重民彝敦風敎之道,恐亦非少補也,惟聖明察焉。臣無任云云。答曰,省疏具悉,藩寄重任,不可以情私之懇,輕許遞解,卿其勿辭,抑情察任。
癸丑六月初六日卯時,上御誠正閣。同副承旨入侍時,同副承旨金啓洛,假注書金景煥,記注官承膺祚,記事官洪樂游,以次進伏訖。上命書傳敎曰,未肅拜摠管許遞,前望單子入之,待下批牌招察任。上曰,王大妃殿進御加減六和湯,依前方,自今日一貼式,限五貼煎入。出榻敎仍命退,承史以次退出。
癸丑六月初六日巳時,上御重熙堂。右承旨入侍時,右承旨南公轍,假注書鄭文始,記注官承膺祚,記事官洪樂游,以次進伏訖。上命書傳敎曰,不爲仕進承旨牌招。仍命退,承史以次退出。
癸丑六月初六日酉時,上御熙政堂。都承旨,左承旨入侍時,行都承旨沈煥之,左承旨徐榮輔,假注書鄭文始,記注官承膺祚,記事官洪樂游,前全羅右水使金思穆,以次進伏訖。上命書傳敎曰,承旨房仍,禮工換房,上敎思穆曰,卿上來之沿路,麥農,如何?思穆曰,初頭謂之大豐矣。其後日氣不順,不如初頭矣。上曰,移秧則盡爲之乎?思穆曰,雨水適中,無論高低,盡已移揷,皆云大豐之漸云矣。上曰,營弊有何釐正者乎?思穆曰,穀簿皆不精實,是爲可悶,而大抵多有換弄於立本之弊矣。仍命書榻敎曰,王大妃殿進御加減六和湯,依前方,自今日一貼式,限二貼更爲煎入。仍命退,諸臣以次退出。
上在昌德宮。停常參·經筵。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏竝呈辭,監察茶時之意,敢啓。傳曰,知道。
傳于林道浩曰,禮房承旨傳香後,奉審摘奸,以局內諸陵,一體奉審以來。
徐榮輔啓曰,來十一日,朝參日次矣,敢稟。傳曰,停。
林道浩啓曰,來十一日,輪對日次矣,敢稟。傳曰,爲之。
傳于金翰東曰,右副承旨入侍。
傳于徐榮輔曰,下直守令入侍。
傳于徐榮輔曰,左承旨·左副承旨入侍。
兵曹口傳政事,副司直南公轍。
金翰東,以義禁府言啓曰,時囚罪人鄭文在原情公事,判付內,卽其地定配事,命下矣。鄭文在,卽其地忠淸道新昌縣定配,而以判付內辭意,具罪目,依例發遣府羅將,押送配所之意,敢啓。傳曰,允。
癸丑六月初七日卯時,上御誠正閣。右副承旨,守令,同爲入侍時,右副承旨金翰東,假注書金景煥,記注官金良倜,記事官洪樂游,義城縣令尹守翼,以次進伏訖。上敎翰東曰,守令進前,守翼進伏奏職姓名訖。上曰,何時發行乎?守翼曰,今日發行矣。上曰,宣諭七事竝除之,下去善爲之,命先退,守翼退出,命讀公事判付訖。命退,承史以次退出。
癸丑六月初七日辰時,上御重熙堂。左承旨入侍時,左承旨徐榮輔,左副承旨南公轍,假注書鄭文始,記注官金良倜,記事官洪樂游,以次進伏訖。上命書傳敎曰,左副承旨許遞。仍命退,承史以次退出。
上在昌德宮。停常參·經筵。
自酉時,至人定,灑雨下雨,測雨器水深八分。
夜自人定,至初九日開東,灑雨下雨,測雨器水深三寸二分。
藥房提調臣李,副提調臣沈煥之啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
林道浩啓曰,明日乃是初伏,自明日,涼生間,視事,頉稟之意,敢啓。傳曰,知道。
傳于李冕膺曰,右承旨入侍。
傳于徐榮輔曰,左承旨入侍。
以北兵使崔景岳狀啓,北關武士邊射便否,論列馳啓事,傳于金翰東曰,依狀請施行事,回諭。
禁府啓目,洪州前營將李顯宅原情云云,傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,且有捧草供以聞之命,上裁,何如?判付啓,觀其所供,渠罪無減,議處以聞爲良如敎。
癸丑六月初八日卯時,上御重熙堂。右承旨入侍時,右承旨李冕膺,假注書金景煥,記注官金良倜,記事官洪樂游,以次進伏訖。上曰,進御加味六和湯,依書下方文,自今日,一貼式,限三貼煎入。出榻敎上曰,留院公事,守廳承旨判付,可也。仍命退,承史以次退出。
癸丑六月初八日辰時,上御重熙堂。左承旨入侍時,左承旨徐榮輔,假注書鄭文始,記注官金良倜,記事官洪樂游,直提學徐鼎修,直閣金祖淳,以次進伏訖。上命榮輔,讀公事,書判付訖。祖淳曰,本閣褒貶時,閣屬官時帶外任人之在任所者,亦書等題事,曾有下敎矣。今番褒貶時,抄啓文臣之時在外任人,則何以爲之乎?敢此仰達矣。上曰,近來書題,雖不陸續下送,而每朔考試,載在節目,則在京與在外,別無異同,一體磨勘,可也。祖淳曰,今番褒貶時,生徒監書,額外監書,及額外畫員寫字官等,旣與實官有異,則等第似當不書,而若不書等第,則參謁等節亦當除之,何以爲之乎?敢此仰達矣。上曰,竝除之,可也。祖淳曰,考功久未擧行,文書積滯,而本閣褒貶,定於再明日,其日,卽是考功日次,然則前所未及磨勘者,一體磨勘以入似好,故敢此仰達矣。上曰,考功則許多座目,不必盡爲修正,閣臣未差之前,當在應頉之科,直閣除拜以後,各日修正,其前竝蕩滌,可也。仍命退,諸臣以次退出。
上在昌德宮。停常參·經筵。
自開東,至午時,灑雨下雨,測雨器水深一寸二分。
金翰東啓曰,大司憲李聖圭牌不進,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
金翰東啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
金翰東啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
金翰東啓曰,合辭方張之時,兩司無詣臺之員,事甚未安。未肅拜人員,竝卽牌招,何如?傳曰,允。
傳于林道浩曰,同副承旨入侍。
傳于李冕膺曰,坐直承旨入侍。
傳于李冕膺曰,景慕宮提調金文淳,許遞。前望單子入之,
景慕宮提調前望單子入之,李文源落點。
傳于李冕膺曰,承旨前望單子入之,待開門牌招察任。
承旨前望單子入之,林濟遠落點。
以忠淸監司李亨元狀啓,慶尙道後倉漕船一隻致敗事,傳于李冕膺曰,若有國綱,敢如是乎?昨年何等嚴飭,則以法典內,最先裝發之漕倉,過限最遲。又有臭載云者,專由於束濕不嚴,奸弊未杜,而拯劣分給,小民徒受其弊,狀本不可循例回啓,應勘者外,竝與道臣及都差員,加等拔例勘罪,令該曹,別般論理草記,以爲懲後之地。
林道浩,以禮曹言啓曰,卽接宗廟署所報,則今日之雨,永寧殿東門,南邊內墻,一間許頹圮云。正殿至近之地,有此頹圮之患,不可無慰安之擧,慰安祭不卜日,今十一日設行,而修改之節,待快晴,擇日擧行,頹圮處改築間,爲先圍排事,分付,何如?傳曰,允。
林道浩,以弘文館言啓曰,本館上番副校理臣鄭尙愚,以禁衛營從事官,今日本營褒貶坐起時,晝仕出去之意,敢啓。傳曰,知道。
金翰東,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
徐榮輔,以兵曹言啓曰,卽接廣智營入直哨官申益大手本,則廣智營西邊新築宮墻,大報壇墻垣連接處,大松一株,自內面顚仆,掛置於墻垣,蓋瓦間多破傷云。待晴卽爲修改,而令該營廣智營入直軍中,量宜除出,晝察夜巡之意,分付,何如?傳曰,允。
徐榮輔,以兵曹言啓曰,卽接西道參軍金鎭五牒報,則訓鍊都監所授,白嶽山東邊第二城廊近處,體城七間許,因雨頹圮云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
徐榮輔,以訓鍊都監言啓曰,廣智營西邊新築宮墻,大報壇連接處,大松一株顚仆,蓋瓦間多破傷,待晴改修,而廣智營入直軍中,量宜除出,晝察夜巡事,自兵曹草記矣。廣智營軍十名,將校一人率領,限修改間,嚴加巡察之意,敢啓。傳曰,知道。
徐榮輔,以訓鍊都監言啓曰,本局分授都城,北岳東邊第二城廊近處,體城七間許,因雨頹圮處,令該軍門,急速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
吏曹判書金文淳疏曰,伏以臣職固匪據,情實難强,疏瀆請急,而恩許荐暇,每一承批,惶隕攢祝,父子相對,感極而涕,區區所冀祝,惟在於藥餌調治,少獲差可,得以抑情供仕,不敢更事煩籲,而近因日候之極熱,父病本症之外,添以暑濕之祟,寒熱區吐,兼發交攻,奄奄床笫,氣息凜綴,而脚部浮漸,尤屬重症,醫技罔效,轉側須人,臣方左右扶將,煎泣罔措,坐臥跬步,離捨不得,此際由限已過,大政期迫,選部長席,不宜一刻暫曠,雖使臣勵情於無故之時,決知其僨事於蔑效之地,矧今方寸亂矣。開戶接客,已非可論,赴坐行政,斷無其望,苟不能早暴情實,遄蒙鞶遞,則臣心悶蹙,猶屬私憂,政務曠廢,豈細故也哉?噫,臣本百無肖似,惟以奔走職事,生死向前,爲一半分塵刹之效,從前叨冒,諒非一再,夷險燥濕,義所不避,豈敢以京察在前,有所逡巡,甘自歸於飾辭例讓之科,而且況臣父,平日勉臣,亦惟在於殫竭匪躬,每當赴公,輒被飭促,今則枕席呻囈,或恐臣身之晷刻離側,病懷易弱,從可知矣。臣情到此,寧不矜惻,至於賤疾之重患輪感,症形非常,而有未敢暇恤,只將懇迫情私,不避煩屑,疾聲呼籲於天地父母之前。伏乞聖慈,曲察情理,深軫事勢,亟遞臣職名,以幸公私,仍治臣瀆擾之罪,以肅朝綱,千萬幸甚。答曰,省疏具悉。重任不可輕遞,卿其勿辭救護。
右尹李身晦疏曰,伏以亞尹特擢之命,何爲而及於臣也。自有誤恩,今已三宿,惝怳驚悸,實不省何以得此也。噫,臣地是寒冷,人亦庸鈍,生老鄕曲,歌詠聖化,幾十年從班告身,殆過五六十通,惟我聖上,功配造化之天,恩遍疎逖之地,如臣百無能之賤,亦以臺省久次,猥升至下大夫,昨冬筵敎,今春特召,恩出常格,榮動遐鄕,一縷未絶之前,不敢虛辱寵命,馱疾驅策,拚死作行,入城無多日,伏奉騎堂除旨,眷顧之渥,若是過分,渺小之福,安得無菑,果然妄作之罪,自速停望之罰,苟使臣,有一分省覺。雖曰,昏耋,其所忙錯,豈至於此耶?公議警飭,受以爲罪,私心愧悚,無以自解,不料騎省之辭單才徹,銀臺之除命又下,怵分畏義,乍違卽膺,猥以癃孱之質,復近日月之光,恩諭鄭重,開釋備至,殊榮此極,至願已畢,區區一念,惟在退尋鄕路,歸詑家人,宰班陞擬,有隕自天,若其三十言恩敎,尤非糞土賤臣所可承當,而垂死殘喘,無由報答,惟願子子孫孫,世世銘恩,生隕死結而已。至若人與哭之,千不近萬不似,猶屬辭巽者之例談,臣不暇隨衆效嚬,而最是有罪而尙逭應勘之律,不虞而濫叨非分之資,明主嚬笑之惜,不容如是,淸朝平明之治,抑亦有累,此臣所以聞命而怵,循墻而走,甘犯違逋,尙稽叩謝者也。適値齋日,惶隕縮伏,今始略入文字,仰暴肝膈。伏乞聖慈,天地父母,俯諒由中之懇,特垂體下之仁,將臣新除職秩,亟行收還,以重官方,以全微諒。答曰,省疏具悉。近見以爲有可取,卿其勿辭行公。
癸丑六月初九日卯時,上御誠正閣。同副承旨入侍時,同副承旨林道浩,假注書金景煥,記注官承膺祚,記事官洪樂游,以次進伏訖。上命書傳敎曰,未肅拜亞尹,牌招察任。上命書榻敎曰,未肅拜守令,明日辭朝,命讀公事判付訖。仍命退,承史以次退出。
癸丑六月初九日戌時,上御重熙重。坐直承旨入侍時,右承旨李冕膺,假注書鄭文始,記注官承膺祚,記事官洪樂游,以次進伏訖。上命冕膺,讀公事,書判付。仍命退,承史以次退出。
上在昌德宮。停常參·經筵。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
徐榮輔啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。竝與諸堂,而以稟事無一人入來,公事少耶?怕炎暑耶?公頉外,有實職緊任之諸堂,竝從重推考。
傳于林道浩曰,禮房承旨傳香後,奉審摘奸以來。
傳于沈煥之曰,都承旨入侍。
傳于林濟遠曰,下直守令入侍。
傳于徐榮輔曰,右承旨入侍。
傳子李冕膺曰,左副承旨入侍。
吏曹口傳政事,鎭岑縣監徐理修,龍仁縣監林淳浩,相換。
傳于金翰東曰,日熱如此,禁府時囚保放。
徐榮輔,以兵曹言啓曰,五衛將李益懋·李遇,俱以身病猝重,時月之內,無望供職,呈狀乞遞,實病旣如此,則宿衛輪番之任,不可久曠,竝改差,何如?傳曰,允。
徐榮輔,以兵曹言啓曰,景福宮衛將金慶赫,慶熙宮衛將尹守弘,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
李冕膺,以戶曹言啓曰,忠淸監司李亨元,慶尙道後漕倉漕船一隻,到泰安縣安興鎭掌內致敗狀啓,判付內,若有國綱,敢如是乎?昨年何等嚴飭,則以法典內,最先裝發之漕倉,過限最遲,又有臭載云者,專由於束濕不嚴,奸弊未杜,而拯劣分給,小民徒受其弊,狀本不可循例回啓,應勘者外,竝與道臣及都差員等,拔例勘罪,令該曹別般論理草記,以爲懲後之地事,命下矣。漕轉事目,本自嚴明,恪謹遵守,不敢違越,何倉不然,而至於嶺南三倉,設置多年,罕有致敗之患,乃於昨年十四船之次第沈沒,已可見營邑檢飭,大不如初,漕輔法意,漸至解紐而然,此已萬萬可駭。況於昨年致敗之後,所下飭敎,何等截嚴,則爲道臣·守令者,固當知警知畏,別加嚴束無或更有此弊,而又於今年,敢以臭載之啓,上徹天聽者,揆以國綱,誠極寒心,雖以裝發先後言之,三倉發船,俱在三月十八日以前,而左右兩倉,已於前月,齊泊京江,獨先發之後倉,尙不離湖西之境,以値霖雨大行之時,海路雖煞有遠近,其間許多奸弊,的然可知,該道道臣差員,苟能嚴加檢束,領運護送,亦能如法察飭,豈至於此乎?其在嚴法紀杜後弊之道,不可不嚴勘,該道道臣施以譴罷之典,後倉都差使員密陽府使李最源,先罷後拿,邇來風色調順,水勢恬靜,許多漕舶,俱得利稅,而獨此後倉漕船,數月逗遛,終至此境,罔非差員,一任船格,慢不董飭之致,薺浦萬戶金光德,爲先罷職,待其稅穀上納,令該府拿問後,施以定配之典,護送之法,近漸解弛,而向於筵稟嚴飭之後,了無其效,反不如前,以致掌內覆沒之患者,極爲駭然。不可區別其掌內與地方,又不可勘斷以決杖或施棍,泰安縣監韓永逵,安興僉使申德就,竝先罷後拿,護送監色,新有定式,嚴刑遠配,沙格監色,等待畢拯,重法嚴繩,而如有奸情綻露,則都沙工施以極律,斷不可已。湖西道臣則其常時不能檢飭之責,在所難免,從重推考,至於穀物之衙門區別等事待査狀登聞,更爲稟處,何如?傳曰,允。都差使員,卽見地方定配,臭載地方官,爲先拿來嚴問,應問各人,付之新嶺伯嚴査,以爲懲一之地事,分付,可也。
吏曹口傳政事,以趙觀鎭爲密陽府使。
金翰東,以義禁府言啓曰,地方官泰安縣監韓永逵,拿來嚴問,安興前僉使申德就,拿處事,傳旨啓下矣。韓永逵時在任所云,依例發遣府羅將拿來。申德就亦在任所云,依例發遣府書吏,交代後拿來,何如?傳曰,允。
金翰東,以義禁府言啓曰,日熱如此,時囚保放事,命下矣。時囚罪人李顯宅,保放之意,敢啓。傳曰,知道。
癸丑六月初十日辰時,上御熙政堂。都承旨入侍時,行都承旨沈煥之,假注書金景煥,記注官金良倜,記事官洪樂游,以次進伏訖。上曰,左承旨與下直守令入侍。賤臣承命出傳,與行左承旨林濟遠,瑞山郡守鄭澤孚,竹山府使柳仁喆,任實縣監洪履簡,泰仁縣監南鶴玄,義興縣監李洛秀,和順縣監柳詢,偕入進伏訖。上敎濟遠曰,守令以次進前。澤孚進伏奏職姓名。上曰,下去善爲之,仁喆奏職姓名。上曰,汝亦善爲之,履簡奏職姓名。上曰,汝則初除之倅,講七事,履簡奏七事,鶴玄·洛秀·詢等,以次奏職姓名。上曰,下去善爲之,命宣諭訖。命守令先退,澤孚等退出。上曰,今番之雨,不爲過乎?濟遠曰,適中無過,而大體今年雨暘以時,似有豐登之望矣。上曰,然則萬幸萬幸。命書傳敎曰,密陽府使之,代以素有聲績者,令該曹口傳各別澤差。仍命退,承史以次退出。
癸丑六月初十日辰時,上御重熙堂。右承旨入侍時,右承旨徐榮輔,假注書鄭文始,記注官金良倜,記事官洪樂游,一提學鄭民始,以次進伏訖。民始曰,日省錄草本,檢書官專管擧行,而時任者,皆新入生疎,前檢書官徐理修,最爲熟習,而方帶湖邑守令,勢難曠官擧行,畿邑守令中,令該曹口傳相換,仍差兼檢書,使之察任,似爲兩便故,敢此仰達矣。上曰,依爲之。出擧條民始曰,考功若値有故,不得設行,則待後日次,竝修啓目以啓,而若或屢朔不行,文書積滯,猝當日次,未及修整,則不得不稟請勿施,徒涉煩屑,此後若當如此之時,則只以本日次啓目修入,而從前未擧行者,勿爲煩稟,依例勿施,似爲便好,故敢此仰達矣。上曰,依爲之。出擧條上命榮輔,讀公事,書判付訖。仍命退,諸臣以次退出。
癸丑六月初十日未時,上御重熙堂。左副承旨入侍時,左副承旨李冕膺,假注書金景煥,記注官金良倜,記事官洪樂游,以次進伏訖。上曰,近聞水原消息乎?冕膺曰,昨月聞之矣。上曰,城役,何以爲之耶?冕膺曰,當此盛熱,勢難赴役故,今姑置之云矣。上曰,外營褒貶,何以爲之乎?冕膺曰,臣父上來後,相議爲之云矣。上曰,日熱如此,禁府時囚罪人具純外,一竝放送,可也。仍命退,承史以次退出。
上在昌德宮。停常參·經筵。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金翰東曰,右副承旨入侍。
傳于林道浩曰,輪對官入侍。
傳于徐榮輔曰,右承旨入侍。
以李光燮囚單子,傳于金翰東曰,保放。
林道浩,以兵曹言啓曰,禁軍,來秋·冬等祿試射時,沒技人,別單中,依例懸註以入之意,敢啓。傳曰,知道。
金翰東,以義禁府言啓曰,都差使員密陽前府使李㝡源,卽其地方定配,領運差使員薺浦前萬戶金光德,令該府拿問後,施以定配之典事,承傳,啓下矣。李㝡源時在任所云,以承傳內辭意,具罪目,依例發遣府羅將,卽其地,慶尙道密陽府定配,金光德,待稅穀上納後,拿囚捧供之意,敢啓。傳曰,知道。
金翰東,以義禁府言啓曰,慶尙前監使鄭大容狀啓內,晴川前別將羅福壽·閔垙·王漢平·陸重秀·印文調,薺浦前萬戶元龍瑞·孫翊成等,從前反逋,不惟掩置,莫重公貨,擅自犯用者,俱極痛駭。其罪狀,令攸司稟處事啓下矣。陸重秀·閔垙,今方待命拿囚,羅福壽·王漢平·印文調·元龍瑞·孫翊成,今己身故云。罪名勿論,何如?傳曰,依海西例,下送該閫査處狀聞事,分付,可也。
癸丑六月十一日卯時,上御熙政堂。右副承旨,輪對官,同爲入侍時,右副承旨金翰東,假注書金景煥,記注官金良倜,記事官洪樂游,中學訓導許䥴,兵曹佐郞鄭觀輝·李義明·李心傳·金若鍊,校書兼校理金祖淳,戶曹正郞鄭東敎·趙重瞻,佐郞閔斗爀·趙鎭寧·李始源,宗親府典簿洪大榮,以次進伏訖。上曰,承旨進前,翰東進伏。上曰,同副承旨入侍,良倜承命出傳,同副承旨林道浩進伏。上曰,輪對官進前,可也。鐫等進前,奏職姓名職掌訖。東敎進前奏曰,元貢各種,有年年有餘者,有每每不足者,有餘者不問遺在,而自惠廳,隨等上下,不足者,計其加用,而自本曹,別貿給價,經費之耗縮,寔由於此,物種之相當者,互相計減,俾無彼遺在,此加用之弊者,固是當然之事,而尙不得行之者,以其貢人之各異,故也。自今爲始,元貢上下時,以恒有遺在者,酌量移充於每出加用之貢,則實爲裒多益寡之道,亦可爲經費之一大助,而事係變通,下詢本曹判書及惠廳堂上而處之似好,故敢此仰達矣。上曰,當商量處之矣。鎭寧進前奏曰,版別房黑角未收,自庚戌,至今年,爲一千九十一桶。雖曰,自倭館初不出送云,而亦不無譯輩,中間操縱之弊,此後嚴飭任譯輩,俾勿如前,似好矣。上曰,依爲之。出擧條命輪對官先退,鐫等退出,命讀公事,判付訖。命退,承史以次退出。
癸丑六月十一日卯時,上御重熙堂。右承旨入侍時,右承旨徐榮輔,假注書鄭文始,記注官金良倜,記事官洪樂游,以次進伏訖。上命榮輔。書榻敎曰,王大妃殿進御加減六和湯,依前方,自今日一貼式,限五貼更爲煎入,今日一貼則加檳榔七分,煎入。又命書傳敎曰,近來所謂擧條,亦屬浮文中一事,故事,凡諸臣筵奏之可以出朝報者,承旨抄出,謄頒朝紙,此所謂擧行條件也。記注之才,漸不如古,而草冊啓下之式出焉。又其後,書送簡通於當者,使改字句矣。近來則所謂簡通,不過是某事何事,三數字之錄送,如是也。故其所答通,便爲一篇文字點綴磨琢,非啓疏而似疏啓,不但有違古例,冗語剩話,屑越莫甚,雖以今日輪對言之,該司微官所懷之出擧行條件者,皆不得不效之,此亦紀綱所關,自今申復舊制,大小朝會,及登筵時筵臣奏語之當。出擧條者,只以擧行之大略,一依筵說例書入,鋪張綴文之習,一切嚴禁。仍命退,承史以次退出。
上在昌德宮。停常參·經筵。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,明日爲之。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,明日爲之。
沈煥之啓曰,藥房都提調洪樂性,提調李,副提調沈煥之,爲承候來待矣。傳曰,入侍。
傳于徐榮輔曰,右承旨入侍。
以忠淸監司李亨元狀啓,慶尙道後漕倉臭載米太,乾缷三十七石外,一竝從民願,發賣上送事,傳于李冕膺曰,依狀請施行事,回諭。係是民事,不可緩,星火知委事,一體回諭。
徐榮輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,後日次爲之。
癸丑六月十二日辰時,上御迎春軒。藥房入侍時,都提調洪樂性,提調李,副提調沈煥之,假注書鄭文始,記事官洪樂游,一提學鄭民始,檢校直提學徐有防,直提學徐鼎修,檢校直閣徐龍輔,原任直閣尹行任,檢校直閣徐榮輔·南公轍,直閣金祖淳,以次進伏訖。樂性等曰,日氣極熱,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮氣候,何如?上曰,好在矣。時元子宮侍坐,誦大學序,小學數張,聲音朗淸,字句分明。樂性等曰,岐㠜之質,聰睿之資,卓越千古,於萬之休,自今而始,臣等不勝慶忭之忱矣。仍命退,諸臣以次退出。
上在昌德宮。停常參·經筵。
藥房提調臣李,副提調臣沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿,惠慶宮·中宮殿,藥房口傳問安。答曰,知道。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
沈煥之啓曰,右承旨徐榮輔,今日不爲仕進,卽爲牌招,何如?傳曰,見有實病,許遞。前望單子入之,待下批,牌招察任。
承旨前望單子入之,徐龍輔落點。
傳于沈煥之曰,承旨房仍,左副爲禮房。
傳于沈煥之曰,時囚議處照律,已判下者外,亦以草記擧行。
以黃海監司李祖承狀啓,各鎭城還穀,未捧委折,査實馳啓事,傳于金翰東曰,帥臣狀本,亦有下敎,而前道臣,若能善爲,豈有更煩登聞,揆以國綱,萬萬駭然。此狀啓還下送,諸鎭還弊,巡營穀居多,尤豈不駭然乎?其所從長區處,及究竟後,槪聞形止,一依帥狀判下,知悉擧行事,回諭。昧爽前後,藩閫何異,以此意,亦令廟堂,知悉行會。
以黃海兵使姜五成狀啓,各鎭城,還弊査實後,反作未捧,東里前僉使李埴等罪狀,竝令攸司稟處事,傳于金翰東曰,鎭還一事,出場無期,寧有如許國綱乎?此後帥臣,又欲免罪,更爲摘發狀聞,則海西一路鎭弊,將無究竟之時乎?亦有回諭於道狀者,此狀啓還下送,今此帥臣,毋論如此如彼,從長區處,矯弊後,只以畢釐正形止馳啓,而馳啓以後,當屬之昧爽,苟有未盡察處,難免重勘,令廟堂嚴飭分付,俾勿如前。
以全羅監司權狀啓,道內各邑各軍代定數爻開坐事,傳于徐龍輔曰,此道伯,事事未見恪謹奉行,而今於黃白之塡代,安知不一任守宰之枚報,謄書登聞乎?湖西之淸州·永同事處分,足爲本道諸邑懲羹之龜鑑,此狀啓姑爲啓下,更令廟堂嚴飭該道臣,未盡條件,益加殫心査括,俾無現發於繡行,以此一事,續當別遣持斧之臣,潛行出沒,考其勤慢,如是而一有泛忽先自道伯,當重繩,俾知先甲之諭。
傳于沈煥之曰,忠淸道按覈御史留侍。
傳于李冕膺曰,忠淸道按覈御史入侍。
李冕膺啓曰,校理洪大協,旣入闕中,不爲肅謝,直爲出去,事甚未安。推考警責,何如?傳曰,遞差。
傳于李冕膺曰,坐直承旨入侍。
以康津前縣監成種仁竄配傳旨,傳于金翰東曰,分揀。
林濟遠,以吏曹兵曹言啓曰,觀此忠淸道暗行御史尹魯東書啓,則監司李亨元,才本鍊達,治懋周便,思效毗付之責,誠心克殫於撫摩,期祛凋瘵之弊,施措不涉於煩苛,災牟停退,朝家盛意,而始不能嚴飭列邑,致有澤不下究之歎,如欲責備,誠爲可惜,爲言鍊達之治,撫摩之政,誠得道臣之體,而不飭停退,澤不下究,至有責備之論,推考警責,禮山縣監柳烇,本自廉詳,濟以綜明,野麥已登而賑設加巡,倉糴各標而民受精穀,明於察隱則捧稅之政,不擾於村閭,嚴於戢奸則徵牟之法,克平其斗斛,諸般施措,俱有可觀,隣境之民。亦曰,賢宰爲言,凡所條陳,俱係善政,隣境之民,皆稱賢宰,則其殊績之爲最可知,似當施以陞敍之典。石城縣監金復光,文義縣令洪大顯,靑山縣監任靖周,懷仁縣監卞緯鎭,槐山郡守李英敎,延豐縣監金弘道,永春縣監李明誠,丹陽郡守李協聖,淸風府使徐簡修,陰城縣監申大羽,鎭川縣監洪大應,淸安縣監李鼎烈,燕岐縣監黃運祚,懷德縣監金相儼,鎭岑前縣監徐理修,連山縣監申在維,恩津縣監尹行進,定山縣監鄭亮采,全義縣監金思羲,洪州牧使鄭東愈,牙山縣監尹光心,溫陽郡守李弘源,天安郡守李舒永,木川縣監金載華,稷山縣監金在明,金井察訪姜又岳,栗峰察訪趙秀民,陽智縣監洪旭浩,龍仁前縣監林淳浩等,繡啓論列,旣無優異之績,亦無顯著之疵,竝置之。忠州前牧使鄭東閔,尼城前縣監申大有,竹山前府使趙文彦,今旣遞職。新昌前縣監鄭文在,已經勘配。公州前判官李種徽,德山前縣監金直休,前因繡啓,方在行査中,竝勿論。淸州牧使李樂培,踐歷雖多,年紀已衰,吏奸一任,民隱莫察,賑資則倉穀之引用,富民之勸分,俱是法外,稅太則城餉之那移,錢還之立本,皆所冒犯論其罪狀,難逭重勘爲言。報恩前縣監沈公著,倉吏之執錢,校任之出帖,俱係不察之失,昨年錢還所捧中,二千二百兩,那移防結之罪,尤涉可駭爲言。保寧縣監吳正根,治固勤幹,事多夸張,抄飢則克精,賑資則自備,隱餘五十結,掩匿不報之罪,在所難免爲言,繡啓條列,俱係不法,竝先罷後拿。沃川郡守金宗範,年紀衰頹,事多荒廢,吏奸則未能戢察,至有軍保之偸弄,稅納則不自照檢,以致戶首之濫捧爲言。永同縣監金履錫,邑自僻小,事何煩瑣,賑資拮据。雖曰,無策貸下名色,極涉可駭昨年停退條中,七十石之歸於吏橐,雖由於矇不覺察,而澤不下究之罪,在於所難免爲言。大興郡守李觀秀,疎於做事,闇於察隱,賑政之無實,怨在窮戶,貢價之代給,害及還民,其餘瑣謗,無足枚論爲言,其所論斷,亦係不治,竝罷黜。結城前縣監朴尙春,倉年之在庫分石,莫察奸吏之偸弄,田結之改量加報,徒貽村里之繹騷,三百結,歸於吏橐爲言。扶餘前縣監朴齊家,停退四百石,歸屬無處之罪,合施重勘爲言。兩邑守令,前因繡啓,方在拿問之中,以此添問目取招,前兵使李光燮,稱以城役餉穀那移,極涉可駭各樣軍器,亦爲破傷爲目。城餉那移,旣難容貸,軍器破傷,亦涉疎虞,揆以法意,合施重勘,而前以他事,今方就拿,以此添問目取招,破傷軍器,嚴飭新帥臣,使之趁卽改備,水使李潤謙,分糶之際,終欠察奸,松板價濫捧之說,尤駭聽聞爲目,松板價濫捧事,向來繡啓,亦爲論列,而此則旣經處分,今無可論,兩邑分糶之監色弄奸,以致民怨,山直犯斫之潛置民家,勒徵白地等事,繡啓條陳,雖歸流來之弊,而其平日不能察飭之罪,在所難免,該帥臣從重推考,忠州營將白泳鎭,譏捕剛明。公州營將尹守默,緝捕不擾。淸州前營將李文協,瑣謗無足推論。洪州前營將李顯宅,勤於奉職爲目,而白泳鎭·尹守默。雖曰,擧職,別無顯著之績,李文協旣已罪罷,李顯宅方在拿處中,竝置之。各樣穀簿及刑具等諸條,令各該衙門稟處,何如?傳曰,允。李樂培·金履錫等,繡啓論列諸條外,籤丁一事,旣聞之後,不可罷職而止,當別下傳敎査勘矣。吳正根·沈公著等事啓語猶欠分明,令道伯嚴査狀聞後,更爲回啓稟處,金直休事,兩繡啓語,一譽一毁,甲乙之間,雖難適從,而濟飢而貿租一款脫空,如是分明,所以行査者,正爲此條也。雖使道臣更覈,豈愈於此乎?近來違道干譽,敢成習俗,此人能取任怨之稱,亦豈不可嘉乎?以囚供直決,有關後弊,始雖泯默,到今足可據,此啓酌決,道査置之。直休罪名分揀,當日下送,時任縣監,道內見窠,移擬,可也。
金翰東,以備邊司言啓曰,卽見忠淸道暗行御史尹魯東別單,則其一,還穀停退,有名無實,黃澗昨年停退條中,吏有偸弄之弊。永同·扶餘,亦有此弊,數邑如此,一路可知。自其翌年除非大歉,皆令還納,當年新還,一體準捧,則必有其效事也。停退各穀,除非大無之歲,則翌年準捧,若如御史之言,舊還未了,新停又起,則將何以翌年準捧乎?穡事之成就,民力之紓慘,旣不得預度,則只當付諸道臣之審察擧行,有非朝廷之定式分付者,而黃澗·永同·扶餘等三邑,旣有停退條中偸弄之弊云爾,則可知實惠未究,徒爲民弊,此不可置之。令該道另加査櫛,一一釐正狀聞後稟處。其一,淸州·永同兩邑,黃·白冤徵之來訴者,一日之間,已至千餘漏戶之類,一一査出塡充事也。軍丁之難簽,何邑不然,漏戶之飭禁,何時不嚴,而爲守令者,不能査括漏戶,以簽闕額,故致有黃白混簽之弊者,守令之罪,已無可言,而淸州·永同之黃白來訴,日過千餘云者,萬萬驚駭。當該兩邑守令,爲先令該府,拿問處之,分付該道,待逃故時,一一査正,俾無疊徵稱冤之弊。其一,松峙間路,向來申飭之後,牛馬通涉,不至狼藉,而步行樵夫,終不絶跡,依鳥嶺例,設置別將,使之把守事也。松面間路之防塞,前後飭禁何如,則步行商賈之終不絶跡云者,紀綱所在,萬萬寒心,帥臣邑守,若能嚴飭,寧有是理,朝令不行於帥臣邑守,而又設無前之鎭將,徒貽民邑之弊乎?嚴飭閫邑,行旅往來,申加禁戢形止,每月終,使之枚報本司,以考勤慢,而此後或有現發者,則帥臣邑守,各別嚴處。其一,沃川鄕校東西齋空虛,朔望之外,元無齋生之入來,自今以往,東西齋生各一人,輪回入直事也。鄕校空齋,雖甚可駭,此係邑守察飭,何煩朝廷命令乎?此非上聞之事,而登諸奏御,事體未安。當該御史尹魯東,施以從重推考之典。其一,具純,謂以逢賊,招來營校,書給金命新等姓名,使之捉去命新,保囚病死,諸囚皆被酷刑,而未得眞贓,營裨韓再郁,捉致卞哥之妻,萬般誘之,以命新,賊魁甚的之說納招,而假托逢賊,構誣良民,至有傷命之擧,照法勘斷,以洩一路之憤事也。按覈御史,姑未復命,置之,何如?傳曰,允。
林道浩,以弘文館言啓曰,本館上番副校理臣鄭尙愚,以兼東學敎授,今日禮曹褒貶時進參事,晝仕出去之意,敢啓。傳曰,知道。
金翰東,以兵曹言啓曰,卽接廣智營入直哨官申尙肅手本,則廣智東邊,新築宮墻外面椽木六箇,朽傷缺落云。令紫門監,卽速修改,而其在愼重之道,不可無申飭,令該營晝察夜巡之意,分付,何如?傳曰,允。
金翰東,以訓鍊都監言啓曰,因兵曹草記,廣智營東邊新築宮墻外面椽木六箇,朽傷缺落處,廣智營入直軍五名,將校一人率領,限修改間,晝察夜巡之意,敢啓。傳曰,知道。
李冕膺,以義禁府言啓曰,慶尙左兵使許侙狀啓內,長鬐縣監李天晟罪狀,令攸司稟處事,啓下矣。李天晟時在任所云,依例發遣府羅將,拿來,何如?傳曰,殘邑廚傳之弊宜念,待待命拿囚,可也。
吏曹口傳政事,以徐邁修爲司圃提調,李得臣爲典設提調,李德鉉爲淸州牧使,黃運祚爲沃川郡守,柳烇爲大興郡守,成肯柱爲永同縣監,張益福爲長鬐縣監。
吏曹口傳政事,以李勉齊爲山淸縣監,丁述祖爲禮山縣監,趙鎭寧爲燕岐縣監。
金翰東,以義禁府言啓曰,德山前縣監金直休,罪名分揀,當日下送事,命下矣。金直休罪名分揀之意,敢啓。傳曰,知道。
李冕膺,以義禁府言啓曰,栗浦前權管韓德載,以還穀反作事,頃因前統制使李潤慶狀啓,拿問處之事,自備邊司,覆啓蒙允。而韓德載病勢危重,未及就囚矣。今已向差,待命拿囚之意,敢啓。傳曰,知道。
李冕膺,以義禁府言啓曰,因忠淸道暗行御史尹魯東書啓,吏曹草記內,結城前縣監朴尙春,倉牟分石,莫察吏奸,田結改量,徒貽繹騷之罪,添問目取招事,允下矣。保放罪人朴尙春,卽爲還囚,發問目取招之意,敢啓。傳曰,知道。
李冕膺,以義禁府言啓曰,保放罪人還囚捧供事,命下矣。李顯宅依例還囚後議處,而李光燮重病之餘,又添毒感,症勢危惡,難以運動云。不得還囚捧供之意,敢啓。傳曰,知道。
傳于李冕膺曰,朝筵,有開坐捧供之命,而門限時,始爲修啓,當該執筆都事拿處,該吏,令該曹嚴治。
金翰東,以義禁府言啓曰,李潤彬還發配所事,草記批旨內,更定配所發配,可也事,命下矣。李潤彬咸鏡道北靑府定配,而依例發遣府書吏,押送配所,何如?傳曰,允。
李冕膺,以義禁府言啓曰,淸州前牧使李樂培,永同前縣監金履錫,令該府拿來,反覆嚴覈,期於得情,置之重辟事傳旨,啓下矣。李樂培·金履錫,俱在任所云。依例發遣府羅將,竝拿來,何如?傳曰,允。
金翰東,以義禁府言啓曰,泰仁前縣監趙鎭奎,爲先罷黜,令該府拿問處之事,傳旨,啓下矣。趙鎭奎時在任所云,依例發遣府羅將,拿來,何如?傳曰,允。
吏曹啓目,粘連,觀此慶尙前監司鄭大容,守令·察訪自備穀別單,則善山府使朴綏源,自備各穀,爲二千四百餘石之多,似當施以表裏賜給之典是白遣,延日縣監朴大良,自備租爲一千石,靈山縣監趙榮慶,自備各穀,爲九百四十石零。似當竝施陞敍之典是白遣,高靈縣監徐季修,自備租爲七百石,軍威縣監朴瀅,自備各穀爲五百六十石零,彦陽縣監李邦幹,自備各穀,爲五百石零。似當施以兒馬賜給之典是白乎矣,事係恩賞,臣曹不敢擅便,上裁是白乎旀,醴泉郡守金履鎬,淸道郡守金在淳,盈德縣令朴宗敬,丹城縣監李榮祚,密陽府使李㝡源,寧海府使尹得孚,榮川前郡守李勉兢,興海郡守朴師默,知禮縣監李采,長鬐前縣監李天晟,昌寧縣監洪景斗,大丘判官李端亨,陜川郡守李義逸,海南縣監李元祥,泗川縣監李旭祥,柒谷府使柳鎭爀,昌寧前縣監李義福,巨濟府使柳弘源,省峴前察訪李元八,黃山察訪李顯默,占村察訪金獻行,昌樂前察訪金致正,自如察訪權文度,自備各穀,多不過四百石,少則爲十石,而俱無治績之可言,不必賞典之猥及,竝置之是白遣,東萊府使尹弼秉,自備各穀,爲一千餘石,而近密分憂,與他有異,置之是白遣,宜寧縣監南麟耉,順興府使許睓,草溪郡守尹昇東,咸安郡守沈縯,尙州前牧使李趾采,金海府使李文喆,晉州牧使朴宗厚,漆原前縣監成彦霖,星州牧使李命杰,河東前府使李謙會,固城前縣令元永龜,三嘉縣監鄭在中,慶州前府尹姜彝正,比安前縣監趙亨逵,熊川前縣監金輔明,蔚山府使李敏亨,昆陽郡守宋綸源,玄風前縣監洪大默,鎭海縣監成道種等,自備穀物,雖有多寡之別,上項十九邑,旣入於繡啓論列之中,不可以補賑一事,循例論賞,亦竝置之是白遣,安東府〈使〉李太亨,前府使金履翼,靑松府使韓光近,仁同府使尹衡東,咸陽郡守尹光碩,豐基前郡守李廷仁,金山前郡守李性淳,義興前縣令李厚源,慶山縣令趙命喆,居昌縣令兪漢純,開寧縣監李學永,奉化前縣監李尙榮,眞寶前縣監金獻祚,慈仁縣監崔粹翁,義興前縣監趙鎭大,新寧縣監李英胄,禮安縣監尹瑩,英陽縣監朴道翔,聞慶縣監朴彝源,山淸前縣監李德鉉,安義縣監朴趾源,安奇察訪金華儉,長水前察訪崔廷,幽谷前察訪趙錫晦,金泉前察訪洪大協,沙斤察訪趙翰逵等,自備穀物,數旣些少。且係私賑,一竝置之,何如?判付啓,依回啓,施行爲良如敎。
吏曹啓自粘連,啓下是白有亦,觀此慶尙前監司鄭大容,繡啓中守令及畢賑後,各邑善賑,論列狀啓,則星州牧使李命杰,以審災已勤,抄飢不略,而性旣尙寬,縱慮奸吏之倖逭,衰且節飮,今無醉杖之招怨爲言,晉州牧使朴宗厚,以自來熟手,克了大賑,到底誠意,庶責劇務爲言,順興有使許晪,以千包自備,闔境全活,輕率之政,剖決之錯,旣自惕勵,姑無顯疵爲言,金海府使李文喆,以優請公貨,參量散貸,多辦賑資,預先措置,穀旣精實,斗給優厚爲言,成安郡守沈鏔,以兩歲營賑,一心效力,分給之精實,還民亦頌,移轉之責應,防民有賴爲言,昆陽郡守宋綸源,以分賑移粟,誠心應接,雖非剸理之通才,庶免越法之大眚爲言,三嘉縣監鄭在中,以旣往之政,無處覓疵,目下之惕念,隨事有效爲言,宜寧縣監南麟耉,以警惕之意,在今尤切,自備各穀,爲千包爲言,鎭海縣監成道種,以刑杖之或濫,得謗於新到,而治規之不疎,可驗於賑政爲言,上項九邑守令之道啓論列,雖有治績之優劣,自備之多少,當初繡啓中,擧有疵政,有此畢賑後,査實啓聞之擧,則到今設有惕勵改圖之事,特不過贖愆而已。論賞一款,非所可論,一竝置之是白遣,慶州前府尹姜彝正,尙州前牧使李趾采,河東前府使李謙會,金山前郡守李性淳,固城前縣令元永龜,比安前縣監趙亨逵,玄風前縣監洪大默,眞寶前縣監金獻祚,漆原前縣監成彦霖,熊川前縣監金輔明等,今旣遞職,亦竝置之是白遣,草溪郡守尹昇東,以才能不逮,柔善太過,下吏奸竇,或慮疎漏爲言,才旣不逮,從又柔善,吏奸之竇,莫之防塞,則小民之受弊,不言可知,其所論列,不可仍置,罷黜是白遣,蔚山府使李敏亨,以貿敗穀物,富民之稱冤旣多,防禁海弊,閫屬之取謗轉甚,扶抑或過,毁譽相半爲言,毋論富民與閫屬,或冤或謗,旣如是藉甚,則不可以毁譽相半,仍以置之。爲先拿問處之是白乎旀,昌原府使李汝節,以每當賙賑,詳察飢民形色,若有浮黃者,加給米醬,期於蘇醒,還民之最貧困者,白給糧饌,勸其農作,官門外結幕,境內流丐,一一召集,繼給米饌,各邑行乞,一竝許接。城堞修改,赴役之丁,俱有勞力而食少,若論役處所入,與還賑民救急所費,將不至幾千金,究其誠意,寔出殫竭爲言,治績之茂著,賙飢之殫竭,非但闔境飢民之賴活至有各邑行乞之許接,城役賑政,一時竝行,自備所入,亦云不些,則其所誠勤,極爲可尙,似當施以壐書表裏之典,永川郡守朴明淳,本邑農田之灌漑,多賴堤堰,大水暴至,幾皆潰破,則先審災形,從察飢口,催科適其分數,付賑宜於先後,田民之無種,堰役之乏糧者,面諭助給,及時興作,自備各穀,爲九百餘包,實有活千之譽爲言,賙飢課農,誠勤俱優,而自備穀物,又近千包是白遣,機張縣監李宗海,以己自歲前,五等賙救,隨其緩急,免其顑頷,諸般戶役,一切蠲減,安集之方,靡不用極,及當公賑,亦自添補,精厚分,抄拔適宜,闔境濱危之命,皆能及春而蘇醒,自備各穀,爲八百餘石,其賙飢之勤勞,補賑之多寡,極爲可尙爲言。以至殘之邑,當大無之歲,諸般官用,一竝蠲減,賙飢分賑,各適其宜,而自備穀,爲八百餘包,上項兩邑守令,似當施以陞敍之典,上裁是白乎旀,梁山郡守成種仁,以昨年風雨之災,左沿之中,梁山爲最,而若論民勢農形,不可與癸卯·丙午同年云。而倘非該郡守之積費憂勞,則以彼至殘痼弊之邑,偏困獨凶之民,實無以自力延命,而亦能全活斯民,奠居是邑,實非始料之所及,先自未寒,預究賑資,峽野迂僻,無不躬審,甁罌儲乏,探問救急,跋涉風露,奔走東西,移粟繼巡,恪勤治規,不近求譽,而成效可驗於實績,則奚但闔境之頌惠,最爲一路之稱頌爲言。以最尤甚處,積費憂勞,消詳接濟,能得全活奠居,其他治規,亦多實績,雖爲一路之稱頌,而侍從分憂道理則然是白遣,松羅前察訪李可運,以本驛尤甚災邑,三百餘飢口,終始賙恤,驛民之應納官用,一切蠲減,屯田所出五百餘金,添補立馬之價,內外驛民,有口皆頌,自備穀,爲二百餘石爲言。賙飢蠲減,殊極可尙,而係是職分內事,自備穀物,旣不滿三百包,論賞一款,竝置之是白遣,以繡啓中守令,待畢賑査實狀聞事,飭敎不啻截嚴,則當初修啓時,固當以賑政時善與不善,繡啓後,改與不改,一一條陳。而不此之爲,致勤飭敎,更爲封啓者,事體道理,俱極未安。其中亦不無前褒而後貶者,雖以善賑褒啓言之,始也八邑,今忽減半,事欠誠勤,不可無責,慶尙前監司鄭大容,從重推考,何如?判付啓,竝只依允爲旀,通一道設賑,與十餘萬石賑穀,可謂罕有之例是去乙,及其賑事告訖,而考績黜陟也。所罷官者殘弁尹昇東一人,則此果爲懲勵七十州長吏之政乎?適增其貽羞瞻聆而已。有辱朝廷,莫甚於此,昇東勿罷,其可勘不可勘,更令新道伯,拔例考察,不待殿·最限滿,使之從所見狀聞後,稟處爲旀,李敏亨段,富民之怨,曰由貿販,卽此一款,他可推知,況且論列諸人中,足爲大吏乎?施以罷職之典。李命杰段,衰且節飮云者,非斷飮卽由衰,然則難責劇地剸理,改差爲旀,梁山郡守成種仁之誠勤,不可以侍從勿論,特擢通政大夫星州牧使爲旀。昌原府使李汝節之能知報效於北邑奬拔之餘者,固可嘉,卽亦職分內事,壐書過矣,待準朔,卽爲陞敍調用爲旀,永川郡守朴明淳,治績嘉尙,不可循例承傳而止,今日口傳政收用爲旀,松羅前察訪李可運,濟活之勞,豈可勿論,上弦弓一張賜給。如無職,則甄用爲良如敎。
沈煥之啓曰,永川郡守朴明淳,今日陞遷事命下,而年限已過云,何以爲之?微稟。傳曰,然則有聲績人,口傳擇差。
吏曹口傳政事,以吳鼎源爲梁山郡守,星州牧使單成種仁。
戶曹啓目,粘連,後倉洪船致敗狀啓,回啓云云。嶺南沈船之啓,上撤未幾,湖南臭載之報,踵又登聞,國綱所在,已極無謂,而苟究其源,皆出於晩裝之弊也。本道下流諸邑,處在僻遠,難於覓船,每致裝運之過期,朝家曲軫其弊,特許一道初運,則道臣,守令,宜體至意,趁卽裝送,不失當納之限是白去乙,船隻則解凍卽發,到泊於二月之內,而三月裝載,四月上納,自是法典所載,故欲免過限之罪,先以略干石許載,治送裝發之狀,而其畢裝駕海,每患許久遲滯,拖到積雨海暗之時,今此光陽·順天,俱以初運之邑,裝載在於三月之內,而六月始過湖境,海路,雖曰候風,寧容如是稽緩乎?船格之逗遛作奸,固已痛惡,而該邑之裝運過時,其罪尤大。光陽縣監李祖範,順天府使洪述祚,爲先罷職,令該府拿問重勘。該邑之晩裝,不能察飭,責在道臣,全羅監司權爲先從重推考。瑞山前郡守鄭時采段,旣到致敗之處,不思拯溺之道,切切於彼疆此界,以致穀物之多日浸水。所斤前僉使金命嶷段,不念稅穀之至重,但知境界之推諉者,俱極可駭。不可以已遞,置而不論,令該府拿問嚴處。泰安縣監韓永逵段,雖在嶺船致敗之處,托以穀物曬乾,不卽馳進駒拯之狀,尤極可駭是白乎乃,旣以後漕倉,洪船致敗地方官,方在拿來嚴問之命,姑不擧論是白遣,護送監色,依新定式,嚴刑遠配爲白乎旀,忠淸監司李亨元段,漕稅船致敗,前後相續於本道之境,沿邑水護不能察飭之失,有所難恕,從重推考,船格之情節鉤覈,穀物之衙門區別等事,待具格登聞,更爲稟處,何如?判付啓,依允爲旀,光陽·順天下去船隻,果能趁期下去,而該邑,故爲緩裝晩發,則該倅,依回啓罷拿,令該曹口傳另擇,待下批辭朝,萬一中路逗留,罪在船人,其委折,爲先關問該道,詳査報來後,更爲草記稟處。而船人犯科與否,與該司堂上,卽爲査實爲良如敎。
禁府啓目,庇仁縣監任長源原情云云。傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,以草記議處照律爲良如敎。又啓目,扶餘前縣監朴齊家原情云云。傳旨問目內辭緣,泛稱遲晩,刑推得情,何如?判付啓,渠供如此,令該道詳査狀聞後議處,渠則保放爲良如敎。又啓目,泰仁縣監趙鎭奎原情云云。傳旨問目內辭緣,泛稱遲晩,刑推得情,何如?判付啓,以草記論理議處,因爲照律爲良如敎。又啓目,海美縣監申啓文原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,公罪草記勘放,待城門開,卽爲還官爲良如敎。又啓目,結城前縣監朴尙春原情云云。問目內辭緣,一辭發明,終不直陳,究厥罪狀,誠極痛駭,刑推得情,何如?判付啓,除刑推議處爲良如敎。又啓目,栗浦前權管韓德載原情云云。問目內辭緣,泛稱遲晩,刑推得情,何如?判付啓,除刑推,以草記議處照律爲良如敎。
癸丑六月十三日辰時,上御誠正閣。藥房入侍時,提調李,副提調沈煥之,假注書金景煥,記注官承膺祚,記事官洪樂游,直閣金祖淳,以次進伏訖。曰,日熱如此,聖體,若何?上曰,一樣矣。曰,王大妃殿氣候,何如?上曰,一樣矣。曰,惠慶宮氣候,何如?上曰,一樣矣。曰,醫官待令矣。上曰,置之,可也。上曰,左承旨·左副承旨入侍。出榻敎賤臣承命出傳,行左承旨林濟遠,右承旨李冕膺,偕入進伏。煥之曰,本院褒貶,今當磨勘,而臣與注書徐有聞,有相避之嫌,則勢難奉行,臣所帶職名許遞之意,敢此仰達矣。上曰,何必遞職爲辭,以注書之褒座不參書中,可也。上曰,進御加減淸肥飮,自今日一貼式煎入。出榻敎上曰,直閣兼帶文任改差。出榻敎命藥房先退,等退出。命書傳敎曰,今聞該房言,諸司褒貶,因提調不備,多有不得磨勘處云。大臣所管衙門外,典設司司圃署提調,許遞。令該曹口傳差出,待下批牌招,使之限內磨勘,兩提調衙門,依昨年特敎,令行公提調磨勘事,分付。又命書傳敎曰,守令有闕之代,令該曹口傳差出,待下批,皆令不多日辭朝。又命書傳敎曰,籤丁黃·白之弊,朝令不啻申嚴,如干口現發,旣聞則不可不嚴處,今此兩邑,則繡啓中。至曰,淸州之黃·白來訴者,一日千餘人,永同亦不下此數云云。十猶駭矜,過百踰千,此豈成說乎?昔在先朝,以畿邑籤丁之不察,駕臨通衢,處分何等截嚴,而今聞湖郡,有過千口無告冤徵之弊,其在仰述先朝處分之道,其敢尋常拿勘乎?淸州前牧使李樂培,永同前縣監金履錫,爲先令該府拿來,反覆嚴覈,期於得情,置之重辟,懲勵他倅,所謂冤懲之千餘口,令道伯別定剛明査官,與地方官,眼同釐正,而實數之果然與否,先卽査啓,以爲參證於囚供事,令廟堂該府知悉。濟遠曰,昨伏見湖西暗行御史尹魯東書啓別單,則栍邑及沿路外,擅自周行,殆遍一路,揆以事例,已極可駭,其餘格式之違誤,辭語之屑越,種種疵纇,不一而足,且況繡啓體段,本自嚴密,毋敢倩寫,前例則然,而今此啓單,異手各書,精粗懸殊,誤字落書,文理不接,節節乖錯,事未前有,不可但以不審論,御史尹魯東,從重推考,何如?上曰,當處分矣。出擧條上曰,向日保放時囚,今日內,捧供以入。賤臣承命出傳。上命書傳敎曰,繡衣封書,事體至嚴,若無沿邑竝探之措語,則過去地方邑倅,猶不敢一體論列,今番繡行也。李肇源之錯看封書,已萬萬疎忽,而此繡衣,又未免不謀而同,栍邑之外,乃敢私自取捨,泛及山沿,甚至有重踏他繡衣已出道之地者,亦可謂奉使僨誤。況身在潛蹤之中,署送關帖,事未前聞,種種擧措,節節輕率,忠淸道御史尹魯東,施以不敍之典,命讀公事,判付訖。命退,承史以次退出。
癸丑六月十三日酉時,上御重熙堂。左副承旨,忠淸道按覈御史,同爲入侍時,左副承旨李冕膺,假注書金景煥,記注官承膺祚,記事官洪樂游,御史洪大協,以次進伏訖。上曰,御史進前,大協進伏。上曰,具純之逢賊一事,亦一疑案,而今見書啓,逢賊則果是眞的矣。大協曰,書啓已爲條陳,更無可達,而各人等,反覆究問,逢賊則果然,而具純誣人之罪,不在逢賊與否矣。上曰,金命新之致死,其果染癘耶?大協曰,初無被杖之事,果以染癘而致死,其妻亦染癘而死矣。上命書傳敎曰,今番公州牧按覈之擧,卽三大疑案也。其一,具純之不逢賊而曰逢賊。其二,金命新之威逼殺與邂逅死。其三,所謂知世大監或大師或郞之稱號,欲知具純之白做與否,觀此繡啓,逢賊則分明云,而三人招供,足爲左契矣。命新夫妻之死,染癘丁寧云。而命新不被一杖,竝與平問不爲,則謂之由渠,猶未必十分的然矣。所謂稱號,自前無職穿窬之流,嘗有言說云。而此說,繡衣聞於土着者,土着者,亦聞於德坪之金矣。又況三條按覈,皆有段落之歸趣到人,雖日取十招於具純,豈有究竟之時乎?大抵挾渠私憾,惹出葛藤,錄給姓名於兵營廉吏,於是乎物件則幻少而爲多,命新則橫罹而茹冤,究厥致此之由,一則具純之無狀也,二則具純之不良也。渠以朝官,得此罪名,査案狼藉,十目難掩,渠雖喙長,焉敢發明?至於大監·大師等不經無倫之說,渠之得免自做,在渠可謂再生之秋,旣非自做,則別無更問於渠者,然渠之生出獄門,非惜於渠也。欲使勿斃於囹圄,禁府嚴囚罪人具純,絶島減死定配,以謝金命新夫妻之恨,語雖俗耳,眞所謂可以喩大。李光燮事,此正非人情不可近,渠與具純,纔免世嫌,則挺身右袒,若己逢賊,鐵椎四箇之達夜打造,何其擧措之太甚乖舛,而純札謄本,出自裨囊,道臣繡衣,無不目見,渠之厚於所薄,不可以厥札之有往無覆,難脫浴裸之譏,無論如此如彼,盜亦人耳。降氣而恕觀,無疑處索疑,求生於必死,如是宅心,如是聽理然後,人無枉死,死不齎冤,而光燮抑獨何心,縱吏而莫察奸僞,委裨而若仰頤指,彼命新之死,究其所由,純與光燮,無異於百步五十步。且況渠家,將家也,將種自異,行己之崖異,決非美奇,目下所犯,亦由於胸中膜塊之,只在與道伯較擊,苟不然也。上營鎭將,何可拿去乎?似此武弁,若不嚴法重繩,非所以杜後弊活渠家之意,待病間還囚,他罪目捧供後,時囚罪人李光燮遠地勿限年定配,所謂兵裨韓哥,令道伯,嚴刑三次,遠島爲奴,尋常訟獄,宜加詳愼,況人鬼之別,在於反覆間,則具純逢賊一款,道狀與繡啓,不無徑庭,如是處分之後,道臣豈可無罪。忠淸監司李亨元,施以罷職之典。又命書傳敎曰,湖西諸倅査啓,尙不來到,必因按覈奉命之行而然,今則旣處分,尤無可引之端,査啓皆令不多日內修啓,俾無時任諸倅瘝曠之弊事,令廟堂嚴飭錦伯處,命讀公事判付訖。仍命退,承史以次退出。
上在昌德宮。停常參·經筵。
金翰東啓曰,大司憲李聖圭未肅拜,執義黃樟,掌令李羽逵·鄭毅祚,持平趙恒鎭·崔鎭夏呈辭,監察茶時之意,敢啓。傳曰,知道。
徐龍輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐龍輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,傳香承旨,馳詣宗廟·景慕宮,奉審摘奸以來。
傳于金翰東曰,右副承旨入侍。
傳于林濟遠曰,下直守令留待。
傳于金翰東曰,禁府堂上入侍。
傳于林濟遠曰,下直守令入侍。
傳于李冕膺曰,左副承旨入侍。
傳于金翰東曰,推考房承旨入侍。
傳于金翰東曰,右副承旨入侍。
林濟遠啓曰,殿最開拆,只隔一日,而吏曹褒貶,尙未磨勘,行吏曹判書金文淳,卽爲牌招,以爲趁時擧行之地,何如?傳曰,允。
林濟遠啓曰,未下直守令,當日辭朝事,命下矣。山淸縣監李勉齊,燕岐縣監趙鎭寧,兩司俱不得署經云,兩司未肅拜呈告人員,竝卽牌招,以爲署經之地,何如?傳曰,竝許遞,前望單子入之,待下批牌招署經。
兩司前望單子入之,大司憲趙宗鉉,執義尹在醇,掌令李挺龍·李鎭宅,持平姜文煥·金憬,大司諫申光履,司諫李龜雲,獻納兪岳柱,正言李光鉉·池德斌,落點。
金翰東啓曰,未下直守令,當日辭朝事,命下矣。山淸縣監李勉齊,燕岐縣監趙鎭寧,庇仁縣監鄭雲達,諫院則旣已署經,憲府則掌令李鎭宅牌不進,執義尹在醇,掌令李挺龍,持平金憬俱在外,持平一員未差,只有大司憲趙宗鉉一人,無以備員署經,未差之代,政官牌招,開政差出,待下批,仍卽牌招,以爲備員署經之地,何如?傳曰,兩司違牌及在外人,許遞。前望單子入之,侍下批,牌招署經。
兩司前望單子入之,執義姜忱,掌令金晦彬·南必錫,持平吳鵬南·趙彦哲,正言洪鳳周·李柱延落點。
金翰東啓曰,執義姜忱,掌令金晦彬,牌不進罷職傳旨,今方捧入,而掌令南必錫,持平吳鵬南·趙彦喆,俱在外,只有大司憲趙宗鉉一人,無以備員署經,何以爲之?敢稟。傳曰,兩司在外人,許遞。前望單子入之,違牌諸臺只推,與新保授諸臺待下批牌招。
兩司前望單子入之,掌令金祖淳,持平鄭繼忠·金驥燦,正言權漢緯·玄重祚落點。
吏曹口傳政事,以林性運爲蔚山府使。
吏曹口傳政事,蔚山府使林性運,豐德府使鄭東協相換。
吏曹口傳政事,以鄭雲達爲庇仁縣監。
傳于林濟遠曰,蔚山府使·豐德府使,除朝辭赴任。
傳于林濟遠曰,今因前望落點見之,持正前單中張至顯,尙在校書分館中,特爲蕩滌事,分付,因此又思之,旣命分館於藝閣,則銓曹當以芸閣收用,而近來此規,有名而無實,此後嚴飭銓曹,俾勿如前。
徐龍輔啓曰,慶尙道暗行御史李相璜,旣入闕中,謂有身病,不爲祗肅,事體未安。推考警責,何如?傳曰,實病果然云,勿推。
徐龍輔啓曰,吏曹判書金文淳牌不進推考傳旨,今方捧入,而本曹褒貶,事體尤別,開坼隔日,尙不磨勘,事甚未安。更卽牌招,以爲擧行之地,何如?傳曰,重任難以數遞,意謂亦或可强矣。更聞供職,其勢誠難云。今則開坼隔夜,不可一味相持,任其瘝曠,行吏曹判書金文淳,今姑許遞,與參判·參議未差之代,前望單子入之,待下批牌招,貶坐,使之待朝擧行。
吏曹堂上前望單子入之,判書李文源,參判丁範祖,參議李勉兢落點。
徐龍輔啓曰,新除授政官,今夜內承牌,違牌勿爲呼望事,命下矣。吏曹參議李勉兢,承牌來詣闕外,而以前任榮川郡守,方在解由未出中,何以爲之?敢稟。傳曰,勿拘。
吏曹口傳政事,以鄭昌耆爲居昌縣令。
以金成鎭囚單子,傳于金翰東曰,分揀放送。
李冕膺,以弘文館言啓曰,本館上番副校理臣鄭尙愚,以禁衛營從事官,今日本營上下坐起時,晝仕出去之意,敢啓。傳曰,知道。
徐龍輔,以備邊司言啓曰,卽見慶尙道暗行御史李相璜別單,則其一,賑邑自備,大係民弊,取用還穀之後,其所充上,不過預貿立本等料理,而輕價勒俵,取其餘剩。名曰自備,民受其害,令道臣區別査聞,俾不與於論賞之列,以示警後事也。賑邑之虛張自備,耗害公穀,誠如繡衣所論,而一道之中,居昌旣登繡啓,則其在懲後之道,不但不爲擧論於論賞之列,宜有別般勘罪之擧,該縣監兪漢紀,令該府拿問處之。外此諸邑,必多此弊,分付道臣,一一査正,俾除秋後預貿立本之弊,此後若有犯科之邑倅,則道臣狀聞請勘,如或掩匿而從後現發,則竝與道臣而嚴處之意,定式施行,一體知委於諸道。其一,麥事又歉,民勢渴急,而倉庫在在枵然,實無發廩之望,令廟堂關飭道伯,別講接濟之策事也。本道旣經大賑,麥又不登,目下接濟之道,宜有措處之策,還賑之餘,道內形勢,無以詳知,分付道臣,從長講究,使之登聞。其一,各邑儲置,加用居多事也。收租頒降時,上納之數,比前增加,故本道儲留,自致縮少,此則分付惠廳,使之善處,俾無加用之弊,而庫中虛實,雖無可閱,用下文簿,豈無覈實之道乎?謂無可論,初不反閱,恐欠按廉之體。其一,故縣監李遇芳,忠孝兩全,合有旌褒之典事也。遇芳,以乃父之子,矢復父讎,挺身討賊,其所成就,可謂卓然,此則令該曹稟處。其一,金泉屬三驛位土,川反沙覆,餘存些少,實無支堪之勢事也。土地之所收旣縮,驛路之應役自如,其在軫恤之道,合有矯救之策,分付道臣,商量蘇革之方,俾爲奠安之地。其一,忠州·尙州·善山三邑城堞,稍待年登,着意修繕事也。邑城之一任頹廢,實非當初設始之本意,分付道帥臣,參量年事與民勢,使之次次修補,期於完築爲宜。其一,自禁松峙路之後,尙州松面數三里民人,無路通行,別開樵徑,面里移屬湖西,間路一切防塞事也。纔防松峙,又開別徑,殊乖重關防之意,事當別加嚴束,一切禁斷,而兩界民人,潛相往來,終非設法可禁之事,嶠南一面之割與湖西,繡衣之論,非無意見。而土地分割之際,兩道之利害形便,有難遙度,令兩道道臣,往復相議,報本司後稟處。其一,寺奴婢,自經庚戌査正,伊時則貢弊大減,而數年以來,逃故相續,侵隣懲族之弊,無邑無之事也。年前貢摠釐正之時,邑有當納之定數,道有推移之餘額,科外不得濫徵,越境而不得侵漁,前後飭敎,不啻申嚴,已成一副定制,德意所遍,宜無滋弊之理,而繡衣之論列如此,則其間或有別般生弊之端而然乎?更令道臣,査究釐正,毋敢違越定式。其一,軍政疊役,爲本道之痼弊,而尙州爲最,書院十處,校院各差備濫定之數,合爲三千二百三十四名,令廟堂關飭該道,一按通編定額,餘竝刊汰,移充軍保事也。軍丁疊役,何道不然,而良丁日縮,職由於校院募丁,科外冒濫之弊,一竝沙汰,充編軍籍,惟在道臣·守令,按法擧行,分付道臣,嚴飭邑倅,一一釐正,俾無黃白虛伍之患,而仍令諸道,一體査括充定,期有實效。其一,居昌庚戌舊還當捧之數,尙餘一萬五千石,今年還穀,幾乎傾庫,且有昨年停退,一時督捧,則居民無以息肩,更定年限,使之排年備納事也。年事之豐歉,民力之舒慘,姑難預度,此則待秋成,令道臣參量事力年分修啓時,同爲稟請。其一,忠州山火田,多是耆老所,軍器寺收稅者,而導掌濫數執卜事也,火田收稅,從實執卜,如或濫執,自本道,直爲刑配,旣有申明之飭敎,則一味任他慢不察飭,極爲駭然。道臣推考,所謂導掌,令該道一遵受敎,査出刑配後,形止,使之報本司,其餘諸條,別無可以稟處者,一竝置之而其中,居昌·善山二邑,各有房嬖云,旣已現發之後,不可置而不論,兩邑守令,依法典竝爲罷黜,繡衣別單,體段自別,上而國計利害,下而民間疾苦之可合,上徹於聰聽者,始乃枚擧陳聞,而今此繡啓所論,非不多矣。只從齎去事目,有若逐段條對,事非緊關,語涉張皇,御史李相璜推考,何如?傳曰,允。賑穀之不拘無例,隨請皆許,欲禁料理之弊,而諸倅所犯如許。其可曰,道有道臣乎?嶠南若此,則兩湖可知,嚴飭三道,已現發外各邑,一竝査櫛還錄,而萬一泛忽道伯,隨現重勘,至於本道穀簿之枵然,萬萬不成說,嚴飭道伯,逐邑料量,仍以接濟措處兩件事,勿以循例看過,別具意見,狀聞事,分付,故縣監李遇芳之旌褒事,年前欲與類此者,一體施行,而在其時,則以人數之太多,廷議參差未免姑置,遇芳之棹楔。夫誰曰不可乎?依施,寺奴貢之依舊侵徵事,萬萬駭然。年前詢問後,姑不指一回下者,將欲大加釐正,而釐正姑捨是,侵徵反如彼,國有紀綱,焉敢乃爾?付之道伯,竭心對揚,無負差遣之本意事,嚴飭分付,可也。
沈煥之,以戶曹言啓曰,光陽·順天稅穀,合載船隻致敗事,本曹覆啓判付內,光陽·順天,下去船隻,果能趁期下去,而該邑,故爲緩裝晩發,則該倅等,依回啓罷拿,令該曹口傳另擇,待下批辭朝,萬一中路逗遛,罪在船人,其委折,先爲關問該道,詳査報來後,更爲草記稟處,而船人犯科與否,與該司堂上,卽爲査實事,命下矣。臣頤之,與舟橋司堂上金文淳,船隻之到泊稅邑日字,及光·順兩邑之裝船發送月日,反覆査問於訓局船船主曺昌大,則以爲正月晦日,治送船隻之後,四月初生,始有一次人便,而只聞來人所傳,則光陽縣稅穀,今已裝載,四月初五日間,當轉向順天府添載云,而當初到泊於光陽,伊後發船於順天日字,更不聞知云。船主之言,旣不得指的日字,則兩邑之緩裝晩發,無以硬斷,若以兩邑裝發狀啓觀之,光陽裝載,在於三月十三日,順天裝載,在於三月二十七日,則船隻到泊光陽,在於二月之內,可以推知。而今以湖西道臣査啓言之,船人招內自順天離發,在於四月二十五日云,自光陽始發之日,至順天擧帆之日,則其間,恰爲五十餘日,其逗遛不發,必由於裝穀之遲滯,或出於船漢之犯科,而自京司,實無覈出之道,該邑畢裝在於何日,與船人發船,亦在於何日,旣已謹奉傳敎,關問該道,事實眞的覈得,然後罪在邑倅,罪在船人,可以詳知,待其査報,更爲稟處,何如?傳曰,允。
徐龍輔,以兵曹言啓曰,依傳敎,義禁府坐起擧行書吏金潤迪,決棍十度之意,敢啓。傳曰,知道。
徐龍輔,以壯勇營言啓曰,本營將校射會時,連六巡全布人,依節目,別單書入之意,敢啓。傳曰,加資屬耳,邊將除授。
李冕膺,以義禁府言啓曰,嚴囚罪人具純,絶島減死定配事,命下矣。臣等卽爲開坐,依下敎,謹以傳敎,洞諭於罪人具純處後,全羅道康津縣薪智島,減死定配,而依例發遣府書吏,押送配所之意,敢啓。傳曰,知道。
李冕膺,以義禁府言啓曰,時囚罪人申啓文,原情公事,判付內,公罪草記勘放,待城門開,卽爲還官事,命下矣。申啓文,以不應爲事理重律,杖八十,公罪收贖,待城門開,卽爲還官事,嚴飭放送之意,敢啓。傳曰,知道。
李冕膺,以義禁府言啓曰,時囚議處照律,已判下者外,亦以草記擧行事,命下矣。時囚罪人朴尙春,繡啓所論諸條,一辭發明,其在獄體,不可徑加勘斷,而前此行査之啓,未及登徹,更爲分付道臣,一體査實狀聞後稟處。李顯宅,繡衣奉命,事體自別,只憑祕關,初不審愼,發送校卒,使之追躡,事極痛駭,以此照律,罪取考律文,則大明律不應爲條,有曰,凡不應得爲而爲之,事理重者,杖八十。大典通編推斷條,有曰,犯私罪,杖八十,奪告身三等,犯枉法受贓外,笞杖竝收贖矣。李顯宅杖八十收贖,奪告身三等放送。趙鎭奎,觀其所供,衙客之捧賂,雖或發明,官貿之責出富戶,係是法外,則旣知爲弊,因循襲謬者,萬萬可駭。不可以數朔前矯弊,有所寬恕,任長源賣鄕捧錢,雖出補賑之意,旣犯飭敎,則有不可容貸,竝以此照律,罪取考律文,則大明律製書有違條有曰,凡奉制書,有所施行而違者,杖一百,大典通編推斷條,有曰,犯私罪,杖一百,告身盡行追奪,雜令條,有曰,王府決杖者,代以金贖矣。趙鎭奎·任長源,各杖一百收贖,告身盡行追奪放送,韓德載,還穀法意,何等嚴重,而流來舊逋,旣未準捧,敢以了殺樣,質言統帥者,究厥所爲,殊極可駭,以此照律,罪取考律文,則大典通編倉庫條,有曰,還上反作守令,徒三年定配,又五年禁錮。大明律詐僞條,有曰,凡奏事,詐不以實者,杖一百徒三年。名例云,二罪俱發,以重者論,大典通編推斷條,有曰,犯私罪,杖一百以上之罪,決杖告身盡行追奪。雜令條,有曰,王府決杖者,代以金贖矣。韓德載從重論,杖一百收贖,告身盡行追奪,黃海道長連縣朴山驛,徒三年定配,又五年禁錮,而以議啓內辭意,具罪名,依例發遣府書吏,押送配所,何如?傳曰,允。如有功議,各減一等,可也。
徐龍輔,以禁府言啓曰,趙鎭奎·任長源,各杖一百收贖,告身盡行追奪。李顯宅杖八十收贖,奪告身三等。申啓文杖八十,以公罪收贖。韓德載杖一百收贖,告身盡行追奪,又五年禁錮,徒三年定配,照律草記批旨內,如有功議,各減一等事,命下矣。趙鎭奎五代祖潝,靖社功臣淸原府院君,異姓三寸親云。功議各減一等,杖八十收贖,奪告身三等。李顯宅五代祖曙,靖社功臣云,功減一等,杖七十收贖,奪告身二等,任長源無功議云。而韓德載,卽接其呈狀,則母年七十,無他兄弟云。故取考律文,則大明律存留養親條,有曰,凡父母老疾應侍,家無以次成丁者,若犯徒流收贖,存留養親矣。韓德載,以其母年七十,無兄弟獨身,杖一百徒三年定配收贖,告身盡行追奪,又五年禁錮,何如?傳曰,允。
吏曹啓目,粘連,觀此慶尙道暗行御史李相璜書啓,則知禮縣監李采段,以綜明之治,濟以殫竭,糴糶之精,不似災歲之穀,賑濟之善,大騰飢民之頌,至於斷訟之明,束濕之嚴,實蹟旣著,闔境俱稱爲言,糴糶之政,不似災歲,賑濟之善,大騰民頌,以至斷訟束濕,旣著闔境之俱稱,則其治績之爲列邑最,可以推知,似當施以陞敍之典是白乎矣,事係恩賞,臣曹不敢擅便,上裁是白乎旀,開寧縣監李學永段,以剛嚴故吏屬知戢,明核故,倉簿不虛,賑事之勤勵,隣民亦稱,糴政之精實,沿路所罕,治績政規,爲列邑最爲言。而臣與該縣監,有娚妹應避之嫌,揆以公格,不敢可否,置之是白乎旀,咸昌縣監李榮運段,以災歲賑事之務從優厚,民弊僧役之蠲減蘇殘爲言。聞慶縣監朴彝源段,以勘災之最精,惜穀之多貯,無怨有譽爲言。延豐縣監金弘道段,以調飢分還,別無疵欠爲言。利川府使沈禧段,以抄饑濟急,災歲大惠爲言。廣州府尹徐有臣段,以不見作爲之跡,自成恬靜之治爲言。連原察訪鄭東愼段,以誠勤之治,郵卒騰頌爲言。繡啓論列,旣無優異之跡,亦無顯著之疪,竝置之是白乎旀,尙州前牧使李趾采段,以聰明不逮威令不行,鄕奸吏猾,莫之操束,穀簿反幻,恰過七千餘石,災政偸弄,實爲四百餘結,此雖與身自染指,煞有分間是白乎乃,其矇然不察之罪,不可以已遞,置而勿論爲言。善山府使朴綏源段,以賑穀之自備。雖曰數多,或從料販中,出殘戶給錢不過沽衒之歸,倉簿三百石之虛留,莫察欠逋,災政二百結之見瞞,大是昏憒,斷訟決獄,吏多干政爲言。居昌縣令兪漢紀段,以民怨,專在於立本,而立本,亶出於補賑,其立本千餘石之數,與補賑千餘石之數,恰然相當,料販雖係法外,旣與無所歸屬有異,而吏奸莫察於偸弄,鄕謗多由於差任爲言。三邑守令之繡啓論列,俱係不治,而況穀簿之幻弄,災結之偸竊,雖皆歸之於奸猾,而其全不照察,一任欺蔽者,已極矇然,而至於立本之補賑,差任之多謗,尤屬可駭,竝先罷後,拿何如?判付啓,竝只依回啓施行爲旀。每誦漢帝其惟良二千石之語,歎其深得治體,字牧之得人,勝似萬包賑飢是如乎,善治如彼,善賑又如此,又況是誰之孫而是誰之家乎?知禮縣監李采,何拘郡守履歷,特擢本道三品職見窠,口傳啓下爲旀,繡啓論列,極爲精約,其所譽訾,必有料量,是豈非多年簪筆之效乎?旣嘉其人,則宜用其言,開寧縣監李學永,待窠首擬郡守爲旀,咸昌縣監李榮運,聞慶縣監朴彝源等,陞敍段置,不可循例回啓,不待窠出,卽擬爲旀,李趾采之罪,不可但以不逮言,若有一分嚴畏之心,昨年飭敎之下,焉敢若是無狀?各項所犯,歸之吏奸者,繡啓未免巽軟,旣聞之後,先從聞之者,當嚴處,趾采道內最遠地竄逐,善山·居昌事,罷拿之請,雖已依施,而捧供則當發明,待其供行査,太不新奇,嚴飭道伯,與別單論列條件,爲先詳査狀聞,以爲懲一之地事,分付爲良如敎。
吏曹口傳政事,以閔斗爀爲宗廟令,善山府使單李采。
吏曹口傳政事,以李秉淳爲知禮縣監。
兵曹啓目,粘連啓下是白有亦,觀此慶尙道暗行御史李相璜書啓,則尙州營將金載仁段賊贓必歸本主,捕校罕出村里爲言。金烏山城別將陳德履段悉心營賑,自備穀數,爲八十餘石,軍餉之自當充納米租爲二百石零,隨處殫竭爲言。鳥嶺山城別將曺以周段,職務別無毁譽爲言。忠州營將白泳鎭段,人旣精明,譏詗亦能擧職爲言。而尙州營將金載仁,忠州營將白泳鎭,鳥嶺山城別將曺以周等段,繡啓論列,不過是鎭將職分內事,而別無顯著之蹟,竝置之爲白乎旀,至於金烏山城別將陳德履段,頃因本道畢賑狀本稟處,有更令新道伯,詳考實蹟狀聞,以爲別般論賞之命敎是白如乎,待新道伯,採實登聞後,稟處,何如?判付啓,竝只依回啓施行爲旀,金烏別將陳德履事,前有閫狀道啓,而使之査聞稟處者,意在審愼,今觀繡啓,益覺嘉尙,聞其履歷,亦不過殘營微官,眞所謂人才不擇地者也。此等之人,豈可例給加資張而止乎?加里浦時僉使之減等決棍,未免失刑,汰其人,今日內,口傳差擬,待下批,除朝辭赴任事,分付爲良如敎。
兵曹口傳政事,以陳德履爲加里浦僉使。
行大司憲趙宗鉉,大司諫申光履,司諫李龜雲,獻納兪岳柱,副校理魚用謙·鄭尙愚,修撰高宅謙,副修撰宋民載·李遇濟啓曰,鄭致達之妻凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·獜之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉以爲合辭之啓,合辭之啓,又閱幾年,而轉以爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧乎?噫嘻,此賊之有萬戮難赦之罪者,殿下之所當洞燭者也。無一分可恕之端者,殿下亦當俯諭者也。國無法則已,如其不然,則夫安有謀危宗社之如此賊,而使其首領之得保也。危逼聖躬之如此賊,而有此內地之移置也。當初殿下之不忍置法,姑從次律者,而過曰,恐傷先王之德也,欲體先王之心也。此則有大不然者,先大王之於渠,止玆至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王之日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理明精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂敝貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈胳之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽動之窩窟,而近畿尙置,思之及此,每不覺懼然,今於千萬夢想之外,擅離黜置之所,恣到近京之地,人心驚懼,莫不戰悼。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其在益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也決矣。請黜罪人鄭致達妻,亟令王府,夬定典刑。噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,惟國脈之潛圖也。四字凶言,已是振古所無之大逆,而到今眞賊,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃是澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮賊之律,不施於此賊。其可曰,國有三尺乎?且況逆復正法之後,以下十五字刀削擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣,尙喆之罪,可勝誅哉?本以庸瑣之品,久據均軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,愈於掉悅而反肆欺罔之習,噫嘻,痛矣,是豈今日臣子之所敢萌於心而筆諸之者耶?且況網打之計莫售,則反爲薦人之擧,樹黨之意斯愈,則至有擬帥之謀,父子綢繆,同惡相濟,殆有甚於世番之於凶,賊堅之於積,以下二十四字刀削姻付賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典,以下十三行刀削答曰,不允。以下九字刀削
行大司憲趙宗鉉,大司諫申光履,司諫李龜雲,獻納兪岳柱啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密唱凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕疏,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也。其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源,以啓能之壻,兼有師生之義,啓能凶慘不道之謬,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻,痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允。治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女而有待年與否之論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭提誦夏賊之凶言,乃以相議,勸成納招,又發夏賊所不道之凶言,則梟·獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同,明矣。噫,其一家之內,生出二夏賊,則此非一朝一夕之故,其凶言逆節,傳襲有素,平日之爛熳酬酢於一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賊女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。噫,國榮之亘萬古所無之窮凶劇賊,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可格擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,以下一行半刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣,明謙之凶謀逆節,實是亘萬古所無之賊也。身爲閫帥,以下五字刀削已是劇逆之斷案,而乙巳諸賊指日擧兵時,自擬內應大將,至於書給四柱,先占身數,其所爲計,至凶極獰,以下八字刀削逆復之堂姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當,以謙以逆復之子,傳襲其父之凶圖,以下八字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺棄者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論,時偉,性本陰譎,行又凶悖,賊翰之餘論,無不主張,東馨之悖語,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力過邦慶二字,酬酢之間,牢諱邦忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣,逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之煙婭,以下七字刀削與同以下三字刀削之說旣已遲晩以下二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天網絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請遲晩罪人宇鎭,捧根脚,夬正王法,柳星漢疏語之窮凶,情節之陰慝,諸臣箚啓,亦已槪論,今以其疏中,逆心之呈露,凶言之悖慢者言之,最是上款講學之說,而特以聖懷之不忍提道,諸臣之不敢語及,近日疏啓,每多隱映爲辭,模糊爲說,此固出於體聖上茄痛之懷,有不忍言,而以其不忍而終於不言,則將何以明凶結詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年已停之經者,此魯·禧諸賊綢繆之凶計,自是以後,托講義而引喩者,罔非媒孽之凶言結奧,援而交煽者,皆是潛構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命,淒惋之玉音,不禁於由中,掩抑之玉色,難制於見外,登筵諸臣,亦皆仰覩者,今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛聽之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟夷,及至近年,夏·恭顯投凶書於內,瑮·福暗逞凶圖於外,蚓結虯蟠,種下生種,式至今日,又有星漢,渠輩亦一臣子,何乃悖逆至此,又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辯,下款女樂之云。向日燈夕,各營將臣,果有遊衍張樂於壯營馬園之事,而壯營處所,旣在闕門之外,馬園之基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙丙諸賊舊套餘論,何其無倫不道之甚,一至於此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖德,在於包荒,認賊爲子,反累聖德,臣等竊爲之慨然,繼而憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂則終身廢棄。而噫,彼九宗,抑何心腸,不顧終身之棄作,癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈,如此而尙何望亂逆之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩,今若置而不問,方來之慮,尤不可勝言。請柳星漢,亟令王府,設鞫嚴問,期於得情,夬正邦刑。噫嘻,痛矣,亂臣賊者,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽卓之所當有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星漢之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所未可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後,物故罪人九宗,亟施孥籍之典,宜矣。答曰,不允。
行大司諫申光履,司諫李龜雲,獻納兪岳柱啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫洩,輿憤莫洩。請金甲島爲奴罪人克觀,古今島罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬䂨,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近來,斷然定行,守之太固,致使應行之律,不得施於此賊,萬有一,日後惡逆之如尙魯,窮凶之如抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疎釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。新除授正言李光鉉,時在京畿廣州地,正言池德斌,時在忠淸道天安地,司憲府新除授執義尹在醇,時在京畿通津地,掌令李挺龍,時在忠淸道忠州地,持平金憬,時在京畿廣州地,請竝斯速乘馹上來事下諭。答曰,不允。下諭事依啓。
癸丑六月十四日卯時,上御熙政堂。右副承旨入侍時,右副承旨金翰東,假注書金景煥,記注官金良倜,記事官洪樂游,以次進伏訖。上曰,左承旨入侍。賤臣承命出傳,行左承旨徐龍輔進伏。上曰,守令入侍。賤臣承命出,與梁山郡守吳鼎源,禮山縣監丁述祖,燕岐縣監趙鎭寧,長鬐縣監張益福,偕入進伏。上命書榻敎曰,右承旨入侍。賤臣承命出傳,行右承旨林濟遠進伏。上命書傳敎曰,庇仁縣監之代,令該曹口傳差出,待下批,與未下直守令,當日辭朝。上曰,守令進前。鼎源進前奏職姓名訖。上曰,爾能如前官之治績乎?以爾了了,若欲不爲則已,不然則何難做治,爾須體今日申飭之意,着意爲之,可也。命除七事,述祖奏職姓名訖。上曰,誦奏七事,可也。述祖仰奏訖。上曰,爾能如前官之治績耶?述祖曰,才識魯鈍,何能質言仰對乎?龍輔曰,禮山縣監丁述祖,不待下詢,徑先奏對,事體未安。推考,何如?上曰,依爲之。出擧條鎭寧奏職姓名訖。上曰,曾經守令乎?鎭寧曰,係是初宰矣。上曰,爾須善爲之,可也。益福進前。上曰,職姓名仰奏,可也。益福曰,全羅道張益福矣。如是誤對者,屢次。龍輔曰,長鬐縣監張益福,職姓名奏對之際,擧措駭然。從重推考,何如?上曰,依爲之。出擧條濟遠曰,長鬐縣監張益福重推之下,擧措之顚倒,奏對之駭錯,愈往愈甚,全不成樣,不可問備而止,本院請推之外,無他可施之罰,何以爲之乎?上曰,遐方之人,不識筵體,必由於惶劫,纔已推考,渠之下去後,堪任不堪任,付之道伯考察狀聞,以今日筵席所見觀之,禮山倅之做錯,不下於長鬐,然治績不在於奏對之喋喋,亦從寬典,姑不深責,下去後,堪任與不堪任,令道伯限秋冬,考察狀聞,可也。出擧條上命宣諭,仍命守令先退,鼎源等退出。上曰,禁堂入侍。賤臣承命出,與同義禁趙心泰,偕入進伏。上曰,同義禁進前。心泰進伏。上曰,昨夜以具純事,何時開坐乎?心泰曰,三更後開坐矣。上曰,具純之發配也,別無更問其本罪之端,以何言之乎?心泰曰,只以德意傳布矣。上曰,聽言觀貌,具純之情狀,槪可見,大體如何也?心泰曰,生出獄門,非渠所料,仰頌聖德,只自感泣而已矣。濟遠曰,草記體段,自有格式,而今此金吾草記,雜以吏讀,有違常例,原草記,使之改修正以入,當該參坐禁堂,推考,何如?上曰,依爲之。出擧條命禁堂先退,心泰退出。仍命退,承史以次退出。
癸丑六月十四日巳時,上御重熙堂。軍士房承旨入侍時,行左承旨徐龍輔,假注書鄭文始,記注官金良倜,記事官洪樂游,以次進伏訖。上曰,嶺南御史來到城外云。書啓復命,何時與否,知入。賤臣承命出。上命書榻敎曰,進御加減淸肥飮前方中,加便香附一錢五分,減地骨皮五分,去天麻,一貼,更爲煎入。又命書傳敎曰,年太淺,劇邑蘇弊,宜取熟鍊,蔚山府使,他道守令中,素稱剛核人相換。命退,承史以次退出。
癸丑六月十四日未時,上御誠正閣。左副承旨推考房承旨,下直守令入侍時,左副承旨李冕膺,右副承旨金翰東,假注書鄭文始,記注官金良倜,記事官洪樂游,星州牧使成種仁,密陽府使趙觀鎭,豐德府使林性運,庇仁縣監鄭雲達,以次進伏。種仁奏職姓名訖。上曰,治績誠謹爲之可嘉,昨年年事,何至於此?種仁曰,兩次雨水,非但害稼,至於草菜,亦不得生矣。上曰,卽今皆已安堵乎?種仁曰,姑無捐瘠之患矣。上曰,麥農,如何?種仁曰,稍登處,或有之,未免歉歲矣。上曰,市直,何如?種仁曰,一石麥價,幾爲二兩許矣。上曰,何爲上來?種仁曰,待勘次上來矣。上曰,何時下去?種仁曰,旣入京,十八後,下去計矣。上曰,嶺南事,有下詢事,後日下直,可也。觀鎭奏職姓名訖。上曰,蜜陽素稱難治,下去善爲之。性運奏職姓名訖。上曰,年紀幾何?性運曰,二十九矣。上曰,視汝若家人,而蔚山素稱難治,以汝年紀之少,雖善爲於交河,不可任此劇任,故姑令相換,善爲之,可也。雲達奏職姓名訖。上曰,下去善爲之,命除宣諭,仍命退,諸臣以次退出。
上在昌德宮。停常參·經筵。
徐龍輔啓曰,大司憲趙宗鉉,持平鄭繼忠呈辭,執義姜忱,掌令金祖淳·金晦彬傳旨未下,持平金驥燦在外,監察茶時之意,敢啓。傳曰,知道。
徐龍輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐龍輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
傳于林濟遠曰,吏兵房承旨,持褒貶啓本入侍。
承旨前望單子入之,洪仁浩落點。
兵曹參議前望單子入之,金翰東落點。
傳于徐龍輔曰,左承旨入侍。
傳于林濟遠曰,吏曹參判,許遞。
以掌令金祖淳牌不進罷職傳旨,傳于林濟遠曰,聞有情勢,許遞。
以執義姜忱,掌令金晦彬等,再牌不進罷職傳旨,傳于徐龍輔曰,只推。
吏曹口傳政事,西部都事李在咸,童蒙敎官韓復衍,相換。
以林道浩囚單子,傳于徐龍輔曰,附過放送。
傳于林濟遠曰,兵曹判書批下,更爲牌招。
傳于林濟遠曰,兵曹判書爲先推考,行首五衛將汰去。
以五衛將呂萬永汰去傳旨,傳于徐龍輔曰,身爲曹司衛將,初不現告,萬萬駭然。所當嚴棍,姑爲參酌,令該府,拿問處之。
徐龍輔啓曰,兵曹判書徐有防,入侍命下之後,謂有難安之端,屢度催促,終不入來,事體未安。推考警責,仍卽牌招,何如?傳曰,私義雖似難强,公格不敢擺脫,此所以古人處義,或多見笑於俗眼處,而其實則不以私害公也。䆳古之例,姑舍是,此吏判,與故重臣吳載純,同時行公,竝參大政,娚妹則一也。且無格例之新有釐改者,則今忽看作必遞之義,半日相持,致煩請牌,意出戒懼,跡反屑越,前望之點下於此吏判也。豈不深量此箇事理乎?兵曹判書徐有防,爲先推考,牌招申飭行公。
以兵曹判書徐有防牌不進推考傳旨,傳于徐龍輔曰,申飭之下,又復違牌,吏判畏公格,兵判知私嫌而然乎?不除則已,旣授之,決不當以無於例之事,曲施體諒,然則揆以道理,豈敢坐要飭敎乎?爲先從重推考,更卽牌招,嚴飭開拆,仍卽開政,政院之尙不更請牌招,極爲駭然。當該承旨洪仁浩,從重推考。
徐龍輔啓曰,兵曹判書徐有防再牌不進推考傳旨,今方捧入,而開拆及開政命下之後,連事違召,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
徐龍輔啓曰,兵曹判書徐有防三牌不進推考傳旨,今方捧入,而開拆及開政,旣有成命,前後飭敎,何等截嚴,而連事違召,無意承膺,揆以事體,萬萬未安。所當更請牌招,而係是一日四牌,何以爲之?敢稟。傳曰,更爲牌招。
林濟遠啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
以呂萬永囚單子,傳于洪仁浩曰,付過放送。
以朴綏源·兪漢紀囚單子,傳于徐龍輔曰,日熱如此,今日內捧供,處暑前,時囚,切勿無端經夜不捧供事,分付。
徐龍輔,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
洪仁浩,以吏曹言啓曰,司饔院官員等矣,今癸丑年春夏等褒貶,當爲等第,而因提調有故,不得磨勘之意,敢啓。傳曰,知道。
林濟遠,以吏曹言啓曰,今日本曹開拆坐起時,考見諸道褒貶啓本,則鳳山郡守柳心源,以難責振刷爲目,則宜置中考而置諸上考,殷栗縣監金致光,以病豈妨務,校宜制悍爲目,則宜置下考而置諸中考,殊無嚴明殿最之意,該道臣推考警責,鳳山郡守柳心源,中考施行,殷栗縣監金致光罷黜,何如?傳曰,允。殷栗縣監金致光,自在兼史之時,熟知純勤之恢恢於蕞縣,況忠壯之家從宦者,只有此人,欲令官以享之,曾有除郡之擧矣。道伯若能隨處察飭,如渠無勢者,自有柔必剛之效,大抵海俗制悍之難,朝家則認以爲營邑同然,若欲自勉而勉他,不必責人如彼太備,致光勿罷,以此意申飭道伯,可也。
林濟遠,以吏曹言啓曰,樂安郡守洪采疇,以三年窠守令,兩次居中,其不治可知,依例罷黜,何如?傳曰,允。本邑之難治與數遞,爲吏民切痼之瘼,若不拔例擇送,何以蘇弊乎?卿其知悉。兩南貶遞守令中,賑邑之代,瘡痍之餘,一刻曠官可悶,今日開政,先爲另擇,待下批,一兩日內,申飭下送,可也。
有政。吏批,行判書李文源進,參判未差,參議李勉兢病,行都承旨沈煥之進。以李在學爲吏曹參判,以洪克浩爲掌令,尹光普爲校理,洪秀輔爲左參贊,洪良浩爲知經筵,李羽逵爲軍資正,元晦鎭爲戶曹佐郞,趙祥逵爲司僕僉正,金獜淳爲景慕宮令,權以綱爲兵曹參判,南省老爲刑曹佐郞,南正周爲長興府使,柳相亮爲樂安郡守,申禹相爲茂長縣監。
以高山察訪望筒,傳于林濟遠曰,數遞宜念,前察訪仍任。
以全羅監司權狀啓,鎭安縣監朴華源,御史封庫,依例罷黜,其代各別擇差,催促下送事,傳于林濟遠曰,以賑餘殘邑,願得良倅,不待狀請,可以推知,況所請如此,拔例擇差,待下批,明日下送,而得失之狀,若或將無同,不擇之判堂,難免重勘,此意申飭政廳。
再政。以尹文東爲鎭安縣監,左參贊單鄭民始,右參贊單洪秀輔,高山察訪權漢緯仍任事,承傳。
李冕膺,以戶曹言啓曰,本曹郞廳及所屬各司官員,今癸丑春夏等褒貶,依前例磨鍊以入,而去壬子秋冬等褒貶時,軍資監,因都提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李冕膺,以禮曹言啓曰,宗廟署社稷署各陵殿園墓·景慕宮·本曹郞廳·四學童蒙敎官·通禮院·掌樂院·奉常寺·典牲署·禮賓寺·東南關王廟·東西氷庫·東西活人署·圖畫署·典醫監官員等,今癸丑年春秋等,褒貶等第以入,而弘文館·藝文館·春秋館·承文院·成均館·觀象監·內醫院·司譯院·惠民署官員等褒貶,各其司領事·都提調·提調及堂上有故,不得一體磨勘之意,敢啓。傳曰,知道。
李冕膺,以禮曹言啓曰,今此所屬各司官員等褒貶時,翼陵參奉李在翼,與參判臣李在學,有應避之嫌,中學敎授洪秀晩,與參議臣尹行元,有應避之嫌,不得同爲磨勘,各爲別啓本,以入之意,敢啓。傳曰,知道。
徐龍輔,以兵曹言啓曰,本曹,今癸丑年春夏等,褒貶啓本中,刀擦伍處之意,敢啓。傳曰,知道。
徐龍輔,以兵曹言啓曰,本曹,今癸丑年春夏等,褒貶等第,磨鍊以入,而曹所屬訓鍊院·司僕寺·軍器寺官員等,去壬子年秋冬等褒貶,其時官員,已多遞易,依例蕩滌之意,敢啓。傳曰,知道。
沈煥之,以工曹言啓曰,本曹郞聽,今癸丑年春夏等褒貶及屬司繕工監·掌苑署·瓦署·造紙署·典涓司,今癸丑年春夏等褒貶,合六度,磨勘以入,而屬司尙衣院,今癸丑年春夏等褒貶,因該司提調之有故,限內不得磨勘之意,敢啓。傳曰,知道。
李冕膺,以弘文館提學意啓曰,今春夏等本館褒貶,當爲等第磨勘,而以領館事大提學不備,限內不得爲之之意,敢啓。傳曰,知道。
林濟遠,以議政府右議政意啓曰,今癸丑年春夏等褒貶,當爲等第,而臣以身病,限內不得磨勘之意,敢啓。傳曰,知道。
徐龍輔,以中樞府言啓曰,本府郞廳及醫員錄事等,今春夏等褒貶,當爲等第,而領中樞府事臣洪樂性,有身病,限內不得磨勘之意,敢啓。傳曰,知道。
林濟遠,以敦寧府言啓曰,府郞聽等矣。今春夏等褒貶等第,當爲磨勘,而首堂上未差,限內不得爲之之〈意〉,敢啓。傳曰,知道。
林濟遠,以耆老所言啓曰,本所堂上,多有身病,今癸丑年春夏等褒貶,限內不得磨勘之意,敢啓。傳曰,知道。
徐龍輔,以壯勇營都提調意啓曰,本營從事官及諸將官,今癸丑春夏等,褒貶磨勘以入之意,敢啓。傳曰,知道。
徐龍輔,以壯勇營言啓曰,本營諸將校·各哨色·頭目軍及統首等,今癸丑春夏等,勤慢磨勘以入之意,敢啓。傳曰,知道。
徐龍輔,以訓鍊都監言啓曰,本局從事官禁松參軍及諸將官等,今癸丑年春夏等褒貶,當爲等第,而都提調,時未出代,限內不得磨勘之意,敢啓。傳曰,知道。
徐龍輔,以禁衛營都提調意啓曰,今癸丑春夏等褒貶,磨勘以入,而去庚戌春夏秋冬等,辛亥春夏秋冬等,壬子春夏秋冬等褒貶,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
徐龍輔,以禁衛營都提調意啓曰,今春夏等,褒貶磨勘啓本中,二處刀劑之意,敢啓。傳曰,知道。
徐龍輔,以御營廳言啓曰,今癸丑年春夏等,褒貶依例磨勘以入,而自庚戌春夏等,至壬子秋冬等褒貶,連因有故,不得磨勘矣。到今其時從事官諸將官,多有已遞之人,竝不爲磨勘之意,敢啓。傳曰,知道。
徐龍輔,以宣惠廳都提調意啓曰,本廳郞廳等,今癸丑春夏等褒貶,當爲等第,而臣等俱有故,限內不得磨勘之意,敢啓。傳曰,知道。
徐龍輔,以濬川司都提調意啓曰,本司都廳及郞廳等,今癸丑年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李冕膺,以成均館同知館事意啓曰,停擧儒生,生員洪祐淵,幼學兪仲煥·李正東·辛鳳祚·尹陽光等,竝依下敎,解停之意,敢啓。傳曰,知道。名不記,向因闕門內,服着犯科勘配者相考,分揀放送事,分付。至於洪祐淵所犯,不可止於杖流,十分斟酌,姑先停擧矣。亦入於解停中,雖不拔去,此後若或不謹,當用重律,令二同知事,知悉嚴飭,旣有館長,則此草記之兼堂替行,極爲昧例,何關於職名實兼之例付與否乎?大司成推考,雖以內閣·政院·本館言之,尙無一言措辭請付,當該閣臣承旨同知事,亦爲推考,此後除非開政例付之時,而如値擧行之事,以口傳還付之意,閣館院中,各隨當司,卽爲稟啓事,申飭,可也。
吏曹口傳政事,大司成單徐榮輔。
以大司成徐榮輔單付單子,傳于李冕膺曰,無口傳之命,亦無定式,則豈可徑付乎?該房承旨推考,今番則時帶檢校,仍爲口傳下批。
徐龍輔,以義禁府言啓曰,瑞山前郡守鄭時采,所斤前僉使金命嶷等,拿問嚴處事,傳旨啓下矣。鄭時采·金命嶷等,自任所未及上來云,依例發遣府書吏羅將,拿來,何如?傳曰,允。
禁府啓目,善山前府使朴綏源,居昌前縣令兪漢紀等原情云云。傳旨內辭緣,泛稱遲晩,竝只刑推得情,何如?判付啓,竝只除刑推,待朝議處照律,仍別功議,減等以聞爲良如敎。
兵曹判書徐有防疏曰,伏以臣於見職,豈敢曰堪承,而荐違召命,幸逭譴何,猥陳衷懇,未蒙體諒,牀迫義分,黽勉行公,居然已踰朔矣。每回循省,若隕淵谷,求遞一念,寤寐如結,今於目下,竊有萬萬難安,不得不控籲者,臣與新除授行吏曹判書臣李文源,爲娚妹間也。娚妹親嫌,與他自別,而若使之一東一西,倂據兩銓,文武官職,互相進退,從他譏議,恬不知避,則非但區區私義之極其懍惕,其於公家用人之道,豈不苟簡之甚,且況都目大政,非尋常注擬之比,而不日當行者乎?年前之一時已例,非臣之所可援,而雖以資級崇卑言之,在下當遞,又在於臣,飭敎截嚴,天牌儼臨,冒犯違傲,益增罪戾,玆敢略入文字,仰瀆黈纊之下。伏乞聖明,俯賜鑑諒,特遞臣本兵之任,以重官方,以安賤分,千萬幸甚。臣無任云云。答曰,省疏具悉。娚妹自娚妹,金石自金石,卿其勿辭行公。
癸丑六月十五日寅時,上御熙政堂。吏兵房承旨持褒貶啓本入侍時,行都承旨沈煥之,行左承旨徐龍輔,行右承旨林濟遠,左副承旨李冕膺,右副承旨金翰東,同副承旨林道浩,假注書鄭文始·金景煥,記注官金良倜,記事官洪樂游,直提學徐鼎修,以次進伏訖。上曰,今日肅拜守令入侍。賤臣承命出,與居昌縣令鄭昌蓍,智禮縣監鄭雲逵,山淸縣監李冕齊,偕入進伏。上曰,守令進前。昌蓍進前奏職姓名訖。上曰,下去善爲之。雲逵奏職姓名訖。上曰,今此除宰,意有所在,汝知此意否?雲逵對曰,閤門惶感之外,更無仰達矣。上曰,第欲試汝之才,下去善爲之。冕齊奏職姓名訖。上曰,幾次出宰乎?冕齊對曰,初倅也。上曰,下去善爲之。仍命宣諭,命守令先退,昌蓍等退出。上曰,進御加減淸肥飮,依前方一貼,更爲煎入。出榻敎上曰,吏判,本曹褒貶後,卽爲開拆座起,兵判亦令入來。上曰,當該承旨爲先遞差拿處。出榻敎道浩退出,仍詣禁府。上曰,承旨前望單子入之。出榻敎上曰,新除授承旨牌招。出榻敎賤臣承命出,洪仁浩牌招。上曰,兵曹堂上前望單子入之,待下批,牌招察任。出榻敎濟遠曰,卽伏見咸鏡監司金憙,今春夏褒貶啓本,則守令無一人居下,殊無嚴明殿最之意,推考警責,何如?上曰,依爲之。出擧條濟遠曰,卽伏見全羅監司權,今春夏等褒貶啓本,則長興府使元永胄題目,宜置下考而置諸上考,致勤點下,推考警責,何如?上曰,依爲之。出擧條仍命退,承史以次退出。
癸丑六月十五日卯時,上御重熙堂。左承旨入侍時,行左承旨徐龍輔,假注書鄭文始,記注官金良倜,記事官洪樂游,以次進伏訖。上曰,左副承旨入侍。賤臣承命出傳,與左副承旨洪仁浩,偕入進伏。上命書傳敎曰,西部都事李在咸,他官口傳相換。仁浩曰,卽伏見忠淸監司李亨元,江原監司申耆,今春夏等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條龍輔曰,捕校褒貶之以勤慢書考,自是古例,而今此左右捕廳部將褒貶啓本,以上中下書考者,有違格例,殊涉未安。當該刑曹堂上,推考警責,原啓本還給,使之改修正以入,何如?上曰,依爲之。出擧條龍輔曰,殿最修啓,自有格式,而今此御營廳將官褒貶啓本中,把摠未差者,書以入啓未下,時任把摠之類,竝無職名而只書姓名者,大是不察,極涉未安,當該大將推考,何如?上曰,依爲之。出擧條龍輔曰,卽伏見平安兵使柳孝源,今春夏等褒貶啓本,則古城僉使高應濂題目,宜置中考而置諸上考,致勤點下,殊無嚴明殿最之意,推考警責,何如?上曰,依爲之。出擧條龍輔曰,卽伏見忠淸水使李潤謙,黃海兵使姜五成,水使李禹鉉,平安監司李秉模,慶尙左水使姜膺煥,南兵使許任,北兵使崔景岳,今春夏等褒貶啓本,則守令·邊將無一人居下,殊無嚴明殿最之意,竝推考警責,何如?上曰,依爲之。出擧條仍命退,諸臣以次退出。
上在昌德宮。停常參·經筵。
徐龍輔啓曰,大司憲趙宗鉉,持平鄭繼忠呈辭,執義姜忱,掌令金晦彬未肅拜,掌令洪克浩,持平金驥燦俱在外,監察茶時之意,敢啓。傳曰,知道。
徐龍輔啓曰,兵曹郞廳來言,明日武臣堂上祿試射試官,當爲擬入,而判書徐有防,謂有情勢,不得擧行云,何以爲之?敢稟。傳曰,牌招。
傳于沈煥之曰,都承旨入侍。
傳于沈煥之曰,下直守令入侍。
承旨前望單子入之,金孝建落點。
以兵曹判書徐有防牌不進推考傳旨,傳于徐龍輔曰,更爲牌招。
林濟遠啓曰,兵曹判書徐有防,特敎申飭,何等諄複,而謂以俟勘,來到闕外,屢度催促,終不膺命,事體所在,誠極未安,推考警責,何如?傳曰,此啓辭勿施,當該承旨推考,仍以前牌催促。
傳于林濟遠曰,聞朝者下敎,乃以區區私義,終不膺命,紀綱所在,萬萬駭然。兵曹判書徐有防,爲先記過,仍以前牌催促,去來知入。
傳于徐龍輔曰,武臣堂上祿試射,當於都目前爲之,何待兵判出仕,然後出望筒乎?極熱等待之弊,不可不念,明日卽元定日也。御將及禁將,爲試官,開場於訓鍊院,除騎芻片箭,以柳葉箭十巡試取,今朔則十五矢以上,雖過元數,特竝給祿事,分付。
傳于徐龍輔曰,記過有命,兵判聞已入來,記過,故爲分揀,開拆及開政,斯速擧行事,嚴飭。
林濟遠啓曰,兵曹判書徐有防,以記過而旣入闕中,開拆開政命下之後,不爲擧行,直爲出去,事體所在,誠萬萬未安,從重推考,何如?傳曰,記過分揀,欲使之行公,則又卽出去云者,豈有如許道理分義乎?同一地處,同一處義,年前兩堂旣行大政,此重臣,獨自如此,果有過於人之固執而然乎?今於嚴飭之後,又以出往闕門外,待罪之說微稟者,政院事,巽軟甚矣。當該承旨推考,兵曹判書徐有防,不可循例問備而止,斯速入來擧行事,各別嚴飭,仍卽牌招去來,星火申飭。
傳于李冕膺曰,大司成明日來待。
徐龍輔,以義禁府言啓曰,尙州前牧使李趾采,道內最遠地竄逐事,承傳啓下矣。李趾采慶尙道泗川縣竄逐,而以承傳內辭意,具罪目,依例發遣府羅將,押送配所,何如?傳曰,允。
徐龍輔,以義禁府言啓曰,行査未議處諸囚保放事,命下矣。時囚罪人朴尙春,保放之意,敢啓。傳曰,知道。
洪仁浩,以義禁府言啓曰,時囚罪人朴綏源·兪漢紀等,原情公事,判付內,待朝議處照律,仍別功議,減等以聞事,命下矣。朴綏源斷訟決獄,吏多干政,猶或自明,而至於給錢貿穀,先用庫還,雖出於經紀賑資之意,論其所犯,難免料販那移之科。倉簿之虛留,災結之見瞞,亦不可以矇未覺察,有所寬恕,兪漢紀差任得謗,莫察吏奸,特其餘事,營賑料理,法禁甚重,則許多逋穀,以錢代捧,立本取剩,至於千餘石之多,不可以補用賑資,明有歸屬,遽議容貸,竝以此照律。罪取考律文,則大典通編雜令條有曰,凡官庫錢穀,京外官料理爲名,那移防納者,依那移出納律論。大明律那移出納條有曰,凡各衙門收支錢糧等物,監臨主守,不正收正支,那移出納,還充官用者,竝計贓,准監守自盜論,罪止杖一百,流三千里。欺隱田糧條有曰,凡欺隱田糧者,五畝以上,罪止杖一百。名例有曰,二罪俱發,以重者論。大典通編推斷條有曰,犯私罪,杖一百以上之罪,決杖,告身盡行追奪。雜令條有曰,王府決杖者,代以金贖。大明律犯罪存留養親條有曰,父母老疾應侍,家無以次成丁者,若犯徒流,收贖存留養親矣。朴綏源從重論,杖一百收贖,告身盡行追奪,流三千里定配,而其六代祖東亮,扈聖功臣錦陽尉五寸親云,功議各減一等,杖九十,徒二年半定配,而其母年七十二,無兄弟獨身云,依法典杖配收贖,告身盡行追奪放送。兪漢紀杖一百收贖,告身盡行追奪,流三千里定配,而其曾祖命一,保社原從功臣云,功減一等,杖一百收贖,告身盡行追奪,忠淸道天安郡新恩驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
禁府照目,慶尙前監司鄭大容原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處何如?判付啓,大官以下,旣命蕩滌處分,不可異同兺不喩,守令之供,道伯不必深罪,以公罪,區別功議先放後,草記爲旀,此囚,與前錦伯自在收敍之中,則徒然差代,爲弊民邑。又況日前處分,涇渭已別者乎?前忠淸監司李亨元仍任事,一體分付該曹爲良如敎。
李冕膺,以義禁府言啓曰,時囚罪人鄭大容,以公罪,區別功議,先放後,草記事,命下矣。鄭大容以奏事錯誤律,杖六十收贖,而其十二代祖蘭宗,佐理功臣云,功減一等,笞五十,以公罪收贖,放送之意,敢啓。傳曰,知道。
李冕膺,以兵批言啓曰,前領議政蔡濟恭,前左議政金鍾秀,敍用事,命下矣。當爲隨品置處,而領中樞一窠,判中樞二窠,他大臣今方見帶,依例加設判中樞下批之意,敢啓。傳曰,知道。
兵曹口傳政事,判府事單蔡濟恭·金鍾秀,副司直柳戇·李祖源·鄭大容·金履翼·孟至大,副司果尹羽烈·尹魯東·南涑·玄重祚·朴載淳·任長遠。
癸丑六月十六日辰時,上御誠正閣。都承旨左副承旨入侍時,行都承旨沈煥之,行左承旨徐龍輔,左副承旨洪仁浩,假注書鄭文始,記注官承膺祚,記事官洪樂游,鎭安縣監尹文東,以次進伏。文東奏職姓名訖。上曰,爲宰幾次?文東曰,三次矣。上曰,下去務爲之。命仁浩宣諭訖,仍命除七事先退。命書傳敎曰,未下直守令,皆令當日辭朝。又命書傳敎曰,行査未議處諸囚保放。又命書榻敎曰,進御加減淸肥飮,自今日停止。命書傳敎曰,以今之俗,若不矯今之弊,朝廷事無可爲,近日銓長除拜之微意,卽其中一事也。不然,乏人雖甚,豈必爲此苟且之擧,使吏判,與其妻兄妹壻,竝列於三曹緊任乎?俗弊滔滔,虛僞成風,占便之過,至於工謀,工謀之不足,莫嚴者公格,而毁劃無難,以予所覩記言之,昔之大臣,以弟單擧於籌堂,以娣夫薦似於備局副提擧矣。今也竝與姻婭而避之,亦以從姪與弟,直擬於銓長藩任矣。今也竝與姓同寸外之親,而爲嫌,朝廷之不尊,未必不由於此等處,下以格外之嫌,唐突煩浼,上亦未免一一曲副,於甲已若此,於乙又不得不援例而許之,如是也。故纔有可東可西,難於去就之處義,輒以規免爲計,年少位卑之人,眛例迷執,尙可說也。爲銓長重任者,亦欲效此,揆以事理,不但萬萬不是,前輩作事,盛水不漏,以從兄弟,猶且行公於兩銓,雖無年前此吏判已例,其不敢言私,自昔然矣。今番除命,非爲侈其人,意有所據,必欲釐正而後已,則雖日違十召,挨過政期,最後究竟法,惟在督出二字,若勉膺行政,徐圖鞶褫,則亦豈可一味强拂,反乖體下禮使之方乎?兵曹判書徐有防推考,更卽牌招,勿以違牌捧傳旨。又命書傳敎曰,大臣,卿宰侍從堂上堂下,罷削奪告身在謫人員,竝放,蕩滌敍用,大臣付樞銜,今下政事寶,卽爲安寶,使該府郞,卽爲往傳,其餘皆付軍職,令該曹口傳擧行,當日下批安寶。龍輔曰,來十八日儒生試取時,有承旨與泮堂,偕往捧券,命官入侍科次之命矣。今此試取,係是以製代講,則依殿講例,七試官,似當備員,而泮宮試取之時,命官以下,亦當一齊進去乎?適因言端,敢此仰達矣。上曰,更思,若備七試官,則卽親臨之例,旣有命官,則卽亦殿試之例矣。依節製例,文任及閣臣·玉堂·騎郞爲試官,而直提學及堂上檢校直閣·抄啓文臣,同爲考試,可也。出擧條上曰,來待守令入侍。賤臣承命出傳,與長興府使南正周,樂安郡守柳相亮,茂長縣監申禹相,偕入進伏。正周奏職姓名訖,上曰,經幾邑?正周曰,初爲守令矣。上曰,勿以年老爲,終必善爲之。相亮奏職姓名訖,上曰,樂安弊邑,爾其下去善爲之。禹相奏職姓名訖,上曰,勿爲文辭之治,必也務誠爲之,可也。仍命退,諸臣以次退出。
上在昌德宮。停常參·經筵。
洪仁浩啓曰,大司憲趙宗鉉,持平鄭繼忠呈辭,執義姜忱,掌令金晦彬未肅拜,掌令洪克浩,持平金驥燦俱在外,監察茶時之意,敢啓。傳曰,知道。兩司未肅拜及在外人員,許遞。
李冕膺啓曰,來二十一日,朝參日次矣,敢稟。傳曰,停。
李冕膺啓曰,來二十一日,輪對日次矣,敢稟。傳曰,爲之,先爲受點,涼生後來侍。
徐龍輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐龍輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,兵曹判書徐有防,再牌不進推考傳旨,今方捧入,而特敎申飭之下,連事違召,無意承膺,其在事體,誠極未安。所當更請牌招,而係是一日三牌,何以爲之?敢稟。傳曰,深夜如是酬應,擧措轉益駭然。聞嚴敎,亦不知勉膺,觀於平日謹畏,判作兩截人,決無曲循之理,更卽牌招,嚴飭行公。
徐龍輔啓曰,龍虎營兼從事官來言,明日本營軍兵習陣日次,而兵曹判書有情勢,不得爲之云矣,敢啓。傳曰,知道。
徐龍輔啓曰,兵曹判書徐有防牌不進推考傳旨,今方捧入,而特敎申飭之下,又爲違召,無意承膺,事體所在,誠極未安,更卽牌招,何如?傳曰,如是相持者,不過曰,無於例之公格,不欲爲重臣一人之私義,而有所闊狹也。明知其必不曲循,如是逡巡,是豈分義之所敢出乎?爲先入侍事,分付。
傳于洪仁浩曰,大司成入侍。
傳于林濟遠曰,藝文提學前望單子入之。
藝文提學前望單子入之,洪良浩落點。
金孝建啓曰,兵曹判書徐有防,謂有公格之不可冒當,筵退之後,不爲開政,直爲出去,事體所在,萬萬未安。從重推考,仍卽牌招,何如?傳曰,筵中,雖未畢說,所謂公格,設有遞改者,亦安知無行公之例乎?年前此吏判之與故判書,行都政也。其時亦必有考據而然,以此以彼,公格云云,未知的當。況直自筵席,逬出闕外,昨日今日,殆作課程,揆以分義,亦甚寒心,從重推考,其委折,問啓。
徐龍輔啓曰,筵中雖未畢說,所謂公格,設有遞改者,亦安知無行公之例乎?年前此吏曹之與故判書,行都政也。其時亦必有考據而然,以此以彼,公格云云,未知的當。況直自筵席,逬出闕外,昨日今日,殆作課程,揆以分義,亦甚寒心,從重推考,其委折問啓事,命下矣。問于兵曹判書徐有防處,則以爲臣猥將難冒之義,屢犯逋慢之罪,促敎荐下,迷不知變,俄又承命登筵,責諭極其截嚴,屑越是懼,未敢畢陳,開政開拆,連有促命,而終不免冒死逬出,泥首俟勘,繼而有重推問啓之命,惶凜震越,益不知攸措。噫,夷險燥濕,生死向前八箇字,卽臣平生自矢者,則今於見職,豈敢爲旣出還入之計。而第目今處義,株守難改。蓋娚妹之爲親,至近至切,從古未聞以吏·兵判一時竝據,同行大政,臣固謏寡未詳故事,而只以五六十年來已例言之,曾聞故相臣李宗城,與故重臣徐宗王,爲娚妹之間,徐宗玉,又與故重臣李周鎭,爲娚妹之間,而及其同長兩銓,輒皆控辭遞免,此豈非明白可據之例?而至若故相臣徐志修,與故重臣李昌壽,卽從娚妹之間,而亦於同長兩銓之時,故相猶且積費撕捱,而其時傳敎。若曰,吏判撕捱。雖皆曰過,予則曰,不無所執,以禮使臣之道,亦難强迫,曾前親娚妹一遞一否,前例皆然。況從娚妹乎?特命許遞,此是癸未四月間事也。必當昭載政院日記,一考可知矣。然則臣之必欲冒死引遞者,不可但以私義言,雖謂之公格所在,可也,年前,今吏判,與故重臣吳載純,黽勉行公,特是一時副急之擧,恐非有別般考據而然,今何可捨前輩屢行之例,效今人一時之事乎?況於昨年冬,此吏判之又與故重臣,同在兩銓也?過動駕,卽爲處義之意,明言於朝班,則此吏判,亦不以向來一出,仍以援例,亦可以知之矣。兩銓,重任也,都目,大政也。官職進退,人物取舍,一皆出於娚妹二人之手,則臣等之私心懍懼,姑捨是,朝體之苟簡,孰大於此?此臣所以寧被鈇鉞之誅,不敢爲唐突冒出者也。今若怵迫義分,擺壞格例,開政開拆,晏然奉行,則非但同朝諸人,相與嗤笑,輿儓下賤,亦必唾罵曰,夫夫之如彼力辭,特不過飾辭虛讓,坐要督飭,臣雖有百喙,無以自明,而亦何以抗顔自廁於簪紳之列乎?如臣譾劣,固不足比數,而豈忍爲此欺天欺人,不誠不信之事乎?從座目,一遞一存,明有故事,而臣之年序資級,俱下於吏判,不獨吏·兵曹之次第,則在下當遞,專屬臣身,西銓一步,鐵限在前,咫尺脩門,進身無路,此豈敢一毫少忽於謹畏之規,自陷大戾也?惟願速被邦憲,少贖積逋之罪,震懍之極,不知所達云矣,敢啓。傳曰,然則對語中,指陳之諸人已例,似不以泛然塗聽之說,有此質言矣。卽自本院,詳考堂后日記,先朝下敎,及其時筵話,槪略以啓,如或與問啓對語相左,更卽牌招,斯速行公。
徐龍輔啓曰,兵曹判書徐有防問啓批旨內,然則對語中,指陳之諸人已例,似不以泛然塗聽之說,有此質言矣。卽自本院,詳考堂后日記,先朝下敎及其時筵話,槪略以啓事,命下矣。取考癸未四月二十四日,常參朝講入侍時日記,則因吏判徐志修,與兵判李昌壽,以從娚妹,竝據兩銓引義撕捱事,大臣筵奏有曰,故相臣李宗城,與徐宗玉相避,而宗玉遞焉。又與李周鎭相避,而周鎭亦遞,以親娚妹言之,一遞一存,其例多矣爲達,而先朝下敎。若曰,吏判撕捱。雖皆曰過,其知若此,亦難强迫,吏曹判書徐志修,今姑許遞爲敎矣,敢啓。傳曰,徐文淸事,係是一時特異之恩也。其後從娚妹行公者,當指不勝計,則此非可援之例,而外此故相諸人事,最合於此兵判地處,而此不過大臣奏對間過去說話,未見上敎文蹟之載錄於日記者,決不可以此謄本,作爲金石之典。徐文淸亦被格外特遞之恩,兵曹判書徐有防,許遞。其代前望單子入之。
傳于徐龍輔曰,以禮使之意,雖已許遞,無於例之公格,若自此兵判爲例,則所可懼者,金石之賤於珷玞瓦礫也。因一兵判,打壞常憲,終涉未安,承牌後,逡巡於鎭長行公,猶可說也。竝與出仕而一直牢拒,此徐文淸恬退者之所不爲,古人何故謹守公格,今人又欲以私抗公乎?到今四維輕而常憲重,其所出場,亦甚至易,若無年前此吏判之當遞不遞,竭蹶行政,則今番豈有許多日酬應乎?如是之際,重臣亦豈不難安乎?行吏曹判書李文源,特姑許免,以寓體下之意,今則可謂毛將焉傅,而以私抗公之習,不可任他,兵曹判書徐有防勿遞,卽爲牌招,入來開政,仍行開拆坐起。
傳于林濟遠曰,吏曹判書前望單子入之。
吏曹判書前望單子入之,李落點。
傳于徐龍輔曰,守禦使李文源,令該曹口傳付軍職。
兵曹口傳政事,副司直李文源。
兵曹口傳政事,副司直鄭存中·李邦一。
鄭文始奉命在外,代以金錫泰爲假注書。
金孝建,以義禁府言啓曰,歙谷縣投竄罪人李祖源,鐵山府遠地定配罪人金履翼,鍾城府限三十定配罪人孟至大,安州牧竄配罪人朴載淳,竝放送事,承傳,啓下矣。李祖源·金履翼·孟至大·朴載淳,竝放送事,分付該道臣之意,敢啓。傳曰,知道。
金孝建,以刑曹言啓曰,因成均館啓辭,名不記,向因闕門內服着犯科勘配者相考,分揀放送事,命下矣。取考曹上配案,則昨年十二月,日次儒生應製時儒生李卿尹,以白帶唐鞋,攔入闕中罪,徒一年,定配於黃海道遂安郡,故依傳敎放送事,分付道臣之意,敢啓。傳曰,知道。
李冕膺,以武臣堂上祿試射試官意啓曰,今日試射時,嘉義朴壽崙未滿四矢,依承傳罷職,何如?傳曰,今番則分揀。
癸丑六月十七日辰時,上御重熙堂。左承旨稟事閣臣,同爲入侍時,行左承旨徐龍輔,假注書鄭文始·金景煥,記注官承膺祚,記事官洪樂游,大司成徐榮輔,一提學鄭民始,直閣金祖淳,兵曹判書徐有防,以次進伏訖。上敎文始曰,持此御題,馳往水原府,明日開場,收券以來,可也。上曰,兵判有入侍之命,斯速促入,可也。膺祚承命出,與之偕入。有防進伏。上曰,私義則雖然,而旣無公格之所拘,則前後申飭,不啻諄複,而何可引以無於例之義相持,致煩酬應乎?有防曰,臣受恩如天,義當竭蹶,何擇夷險,而娚妹之不得竝據於兩銓,雖無國典所載,昔在先朝,故相臣徐志修,與故重臣李昌壽,爲從娚妹之間,而得蒙體諒之恩,故相臣李宗城,與故重臣徐宗玉,爲娚妹之間,徐宗玉又與故重臣李周鎭,爲娚妹之間,而及其同長兩銓,輒皆控辭遞免,此實爲臣等今日可據之例矣。上曰,其時事實,雖未詳知,而此吏判,旣與故重臣吳載純,竝據而同行大政,則近例如是班班,豈可輕遞重任乎?命書傳敎曰,筵席奏語,不當若是,況所謂已例,亦不可以依俙傳聞之說,輕改金石之典,以此以彼,屑越甚矣。兵曹判書徐有防,從重推考,筵退後,卽爲開政事,各別申飭。上敎榮輔曰,近日食堂數額,爲幾人耶?榮輔曰,將近二百人矣。上曰,今日食堂則勿拘元額,盡爲許入,可也。近日日熱如此,多士之冒炎,不可不念,必於未明開場整齊,待承旨出去,卽爲擧火懸題,可也。命書傳敎曰,特敎停擧外,如有本館停擧人,一體解停事,分付。上曰,前慶尙監司入侍。出榻敎膺祚承命出,與前慶尙監司鄭大容,偕入進伏。上曰,嶺南荐飢之餘,賑事纔了,目下民情,果何如耶?予以爲嶺民一念,尙今憧憧矣。大容曰,冬春以後,幸以賙賑,得免顚連之患,而但麥農,大違初料,多有告歉處,不無艱食之患,而挨過來月,則見今雨暘調順,穡事將有大登之望,還切萬幸矣。上曰,畿湖過來處所見,比之嶺南,亦何如?大容曰,去月雨水,無論高燥,擧皆立苗,其中早播者,多有發穗之處,農談皆以爲無慮云矣。命先退,大容退出。民始曰,今番本閣褒貶時,待敎徐有榘,以貶座不參,居中矣。直閣待敎爲任之淸切,在玉堂之右,而法典中有曰,時任玉堂殿最居中,卽出其代,則直閣待敎之殿最居中者,恐不可仍帶,似當遞職,而事係創始,亦關官制,不可無定式遵行,故敢此仰達矣。上曰,依玉堂例,遞任,可也。出擧條命退,承史以次退出。
上在昌德宮。停常參·經筵。
大殿·王大妃殿·中宮殿,內閣·政院·玉堂·朝廷二品以上·六曹堂上·兩司長官,口傳問安。答曰,知道。
惠慶宮·元子宮,內閣·政院·玉堂·朝廷二品以上·六曹堂上·兩司長官,單子問安。答曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,卽者中樞府錄事來言,判府事金鍾秀,今方入城云,係是大臣去就,敢啓。傳曰,知道。
傳于沈煥之曰,承旨持此御題,進詣泮宮,日次殿講到記儒生等,試製以來。
傳于徐龍輔曰,科次入侍。
傳于徐龍輔曰,入格儒生入侍。
傳于洪仁浩曰,慈宮誕辰,本宅承候入來之人洪守榮,久無職名,令該曹口傳調用。
吏曹口傳政事,以洪守榮爲掌樂主簿。
傳于洪仁浩曰,未肅拜玉堂,許遞。
吏曹口傳政事,行副護軍申□·韓光濟,今加嘉義,加資事承傳。
傳于洪仁浩曰,今六月朔,水原邑內儒生應製時,賦三中幼學李師淳,直赴會試,三下生員林周喆,給二分,次上生員申光軾,幼學黃明漢·申勗·李弘德·任鼎常·沈秀永,進士閔榮祖,幼學曺鴻振,各扇子三柄,賜給。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而惠慶宮誕日相値,不得爲之之意,敢啓。傳曰,知道。
抄啓文臣等,以日次儒生應製科次對讀官入來,特命宣醞,仍命以儒生應製之題,各製進七言四韻律詩,用鐸等四人呈券,餘皆限後,遂考下,各於其券,特書賞典,令捧傳旨,內閣啓言,今日應製時,抄啓文臣嚴耆,居首陞敍事,有命,而已徑準職,何以爲之?答曰,以其文華,合置顧問,修撰除授,令政院牌招入直。
癸丑六月十八日辰時,上御重熙堂。科次入侍時,行左承旨徐龍輔,假注書金景煥,記注官金良倜,記事官洪樂游,弘文提學李秉鼎,藝文提學洪良浩,一提學鄭民始,檢校直提學徐有防,直提學徐鼎修,原任直閣鄭大容·尹行任,檢校直閣南公轍,直閣金祖淳,宗簿正尹寅基,副司果洪秀晩·安廷善·李羲甲·崔璧·李明淵·韓用鐸·嚴耆,副司正宋知濂·金熙華·申星模·朴宗京·沈鎜·閔致載·李弘達,副校理鄭尙愚,校理高宅謙,兵曹正郞鄭觀輝,以次進伏訖。上曰,弘文提學,持試券,進前考試,其餘諸試官,各持五軸,而以抄啓文臣,對讀考試,可也。上曰,都承旨入侍。賤臣承命出傳,都承旨沈煥之進伏。上曰,都承旨沈煥之,試官加差下。出榻敎上曰,右承旨入侍。賤臣承命出傳,右承旨林濟遠進伏。上曰,泮長與試所承旨,催促收券以入。賤臣承命出傳,大司成徐榮輔,同副承旨李冕膺,持收券單子,仍卽入侍,諸試官考試訖。上命拆榜。仍命書傳敎曰,今六月朔,日次殿講儒生製述居首,三上進士柳之羽,進士吳泰曾,竝直赴殿試,之次三下一進士權晙,直赴會試,之次三下進士申奭相,生員金冕鎭,進士尹孝植,生員李東延,生員崔時澤,各給二分。上曰,居首二人,皆令卽爲來待,命試官先退,諸試官退出。仍命退,承史以次退出。
癸丑六月十八日午時,上御重熙堂。同副承旨入格居首儒生,同爲入侍時,同副承旨李冕膺,假注書金景煥,記注官金良倜,記事官洪樂游,進士柳之羽·吳泰曾,以次進伏訖。上敎冕膺曰,之羽·泰曾,呼新來進退,可也。冕膺承命墨畫其面,再三進退後,上命讀試券,之羽等讀數句訖。上敎之羽曰,汝年幾何?之羽對曰,五十三歲矣。上曰,汝居何處乎?之羽對曰,家在富平矣。上敎泰曾曰,汝年幾何?泰曾對曰,年今四十矣。上曰,今番汝之科文,別無可取,而呈券次第,適在於月軸之第六,則六月試取,六月試券,豈不偶合乎?玆以高中,汝知此意否,泰曾不敢仰對。上曰,汝則年限雖過,依崔光泰例,抄啓文臣擧行,可也。仍賜樂命退,之羽等退出,承史以次退出。
上在昌德宮。停常參·經筵。
藥房提調李,副提調沈煥之啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
沈煥之啓曰,右承旨林濟遠,左副承旨金孝建,今日不爲仕進,竝卽牌招,何如?傳曰,允。
傳于洪仁浩曰,右副承旨入侍。
傳于李冕膺曰,前吏判入侍。
沈煥之啓曰,假注書金景煥,身病猝重,勢難察任,今姑改差,何如?傳曰,允。
沈煥之啓曰,假注書鄭文始,姑令仍察,何如?傳曰,允。
洪仁浩啓曰,人臣告君之辭,何等敬愼處,況欲敢引先朝故事,則又何等十分詳審處乎?兵判今番事,初則不欲索諭,至今含默,而更思之,此雖至微之事,與先朝處分,大有相左,則因其不屑,而不欲索諭,以致處分本事之湮晦,亦豈不悚然之甚乎?故相李宗城之甲子正月二十三日,特除吏判也。兵判徐宗玉,爲其妻兄,故相以此辭職。聖批若曰,旣有前例,其卽行公爲敎,仍卽出肅,行都目大政,前後赴政,不知爲幾次,至四月念後,移拜禮判,其間兵判,先已見遞。大抵一時行公,則已例分明,然則重臣問啓對語中,所指陳者,果相左乎,不相左乎?古人之事君,一點誤書,猶稱死罪,況不特一點而已乎?以是也故,前吏判謹守家庭之訓,不以私義,抗公格,此所以有日前責備之恩敎也。適於故相之在銓也,前吏判之先卿,以諫長,駁故相,而其言不過祭酒之單付諮議之倒望事而已,未嘗以娚妹之行公爲非,前吏判之年前行公,亦此意也。前吏判之畏公格,此兵判獨不畏之,抑何心乎?今於如是詳諭之後,其在國體,不可伈泄,且以事理言之,兵判若知故相故重臣諸人故事,則初不據實引義,乃於最後登筵也,有此所奏乎?兵判之不能典故,曾所稔知,故深以爲惑,問於筵臣,則徐文淸事,其孫果言之,未嘗及於故相李宗城諸人事云,然則錯見於何書,錯聞於何人,而有此誤引故事乎?其委折,兵判處,卽爲問啓事,命下矣。問于兵曹判書徐有防處,則以爲臣無知妄作,自速重戾,嚴敎洊降,覓死不得,此際又伏承問啓之命,心神飛越,罔知攸措,臣於日前,待罪朝房也。以故相臣徐志修,故重臣李昌壽,同在兩銓,陳疏引義事,與族姪榮輔,有所酬酢而行公與否,猶未詳知,故乃於故重臣家,謄來癸未四月間,故相徐志修,吏判許遞傳敎,及筵話中大臣所奏,故相李宗城,與故重臣徐宗玉,及徐宗玉,與故重臣李周鎭,娚妹相避,一遞一存,文蹟之錄置者,未及更有他考據,只以此事,認爲援引之資,敢於對辭中歷擧,而至於故相李宗城甲子除拜吏判後,與兵判徐宗玉,同爲行公一款,實所矇然矣。奏御文字,關係莫重,而專昧前輩已行之例,只憑私家傳錄之說,有此錯對而誤陳,臣罪至此,萬隕難贖云矣,敢啓。答曰,知道。
以慶尙都事姜世揆狀啓,順興府使許腆身死之代,令該曹擇差下送事,傳于林濟遠曰,賑餘民事,不可一刻暫曠,今日政差出,待下批,當日辭朝。
林濟遠,以吏曹言啓曰,別軍職中受由上京守令,今日內下送後,草記事,命下矣。永興府使朴基豐,龜城府使李身敬催促,纔已下送,肅川府使金燨,聞老母病報,受由上京矣。病勢尙未快差,旬月之內,萬無還官之望云,其親病,雖未知如何,而特敎催促之下,謂有親病,終不下去,事體所在,誠極未安。本曹請推之外,無他可施之罰,何以爲之?敢稟。答曰,改差,今日政差出,待下批,明日下送,可也。
有政。吏批,判書李,參判李在學,參議李勉兢,行左承旨林濟遠進,以金啓洛爲承旨,申大升爲大司憲,尹羽烈爲執義,鄭履玉·兪漢人爲掌令,崔履亨爲持平,權中憲爲獻納,柳憲周·李尙友爲正言,李秉鼎爲工曹判書,徐鼎修爲禮曹參判,權宜一爲刑曹正郞,趙儀逵爲工曹正郞,洪百淳爲佐郞,李明淵爲直講,鄭鳳祥爲禁府都事,韓光迪爲肅川府使,朴長卨爲順興府使,忠淸監司李亨元仍任事承傳。
兵批,判書徐有防進,參判權以綱病,參議李師濂入直進,參知金翰東病,右承旨金孝建進,以兪碩柱,趙雲祥爲五衛將,尹守默爲忠壯將,金爲忠翊將,副護軍鄭宇鵬·柳相燁·林光進·張鉉國·元綮鎭·梁垸·趙岱·宋應休·朴光迪·金就明·黃樟·尹在醇·姜忱·鄭毅祚·李鎭宅·李挺龍·洪克浩·金晦彬·副司直金文淳·李聖圭·趙宗鉉·徐龍輔·丁範祖·沈晉賢·林道浩·宋銓·李枰·洪大協·崔鎭夏·金驥燦·趙恒鎭·金憬,副司果沈樂洙·鄭德弼·池德斌·李光鉉·玄重祚·李廷恢,僉知四金爔·朴大采·鄭彦禧·宋仁喆,同知周命新,以上竝單付。
以兵曹文臣朔試射試官望單子,傳于金孝建曰,日熱如此,休紙,還給。
金孝建,以吏曹言啓曰,司饔院主簿尹博基,受由過限未上來,依例改差,成均館學正金初燮,除拜後過限未肅拜,依例罷職,何如?傳曰,允。
洪仁浩,以兵曹言啓曰,拆見諸道褒貶啓本,則平安兵使柳孝源啓本中,古城僉使高應濂題目,宜置中考,而置諸上考,致勤點下,彌串僉使金得臣,以浮謗何疚,束下當嚴爲目,仇寧萬戶白東信,以體貌宜愼,倉弊益察爲目,則竝宜置中考而置諸上考,吾老梁萬戶文德重,以柴謗奚至爲目,北兵使崔景岳啓本中,防垣萬戶鄭勳世,以誡之在色爲目,則竝宜置下考而置諸中考,殊無嚴明殿最之意,各該帥臣,推考警責,古城僉使高應濂,彌串僉使金得臣,仇寧萬戶白東信,竝以中考施行,吾老梁萬戶文德重,防垣萬戶鄭勳世,竝以下考施行,何如?傳曰,允。
行大司憲趙宗鉉啓曰,伏以臣自日前,猝患暑癨,肚腹如刺,嘔泄兼作,委身床笫,神息全迷,晩聞前掌令臣金祖淳,謂與臣有嫌,在闕違牌,至蒙體諒,僚臺引遞,旣由於臣,則臣獨蹲仍,有愧廉防,其所辭避,豈容或緩,而病勢暴重,轉動無望,候班隔日,瀆撓非時,今始來避,所失尤大,亟命遞斥臣職。答曰,依啓。
癸丑六月十九日午時,上御重熙堂。右副承旨入侍時,右副承旨洪仁浩,假注書金錫泰,記注官金良倜·承膺祚,以次進伏訖。上命書傳敎曰,人臣告君之辭,何等敬愼處,況欲敢引先朝故事,則尤何等十分詳審處乎?兵判今番事,初則不欲索諭,至今含默,而更思之,此雖至微之事,與先朝處分,大有相左,則因其不屑,而不欲索諭,以致處分本事之湮晦,亦豈不悚然之甚乎?故相李宗城之甲子正月二十三日,特除吏判也。兵判徐宗玉,爲其妻兄,故相以此辭職。聖批若曰,旣有前例,其卽行公爲敎,仍卽出肅,行都目大政,前後赴政,不知爲幾次,至四月念後,移拜禮判,其間兵判,先已見遞。大抵一時行公則已例分明,然則重臣問啓對語中,所指陳者,果相左乎?不相左乎?古人之事君,一點誤書,猶稱死罪,況不特一點而已乎?以是也故,前吏判謹守家庭之訓,不以私義,抗公格,此所以有日前責備之恩敎也,適於故相之在銓也。前吏判之先卿,以諫長,駁故相,而其言不過祭酒之單付諮議之倒望事而已,未嘗以娚妹之行公爲非,前吏判之年前行公,亦此意也。前吏判之畏公格,此兵判,獨不畏之,抑何心乎?今於如是詳諭之後,其在國體,不可伈泄。且以事理言之,兵判若知故相,故重臣諸人故事,則初不據實引義,乃於最後登筵也,有此所奏乎?兵判之不能典故,曾所稔知,故深以爲惑,問於筵臣,則徐文淸事,其孫果言之,未嘗及於故相李宗城諸人事云。然則錯見於何書,錯聞於何人,而有此誤引故事乎?其委折,兵判處,卽爲問啓。又命書榻敎曰,呈告臺諫許遞,今日政差出。又命書榻敎曰,不爲仕進承旨牌招。仍命退,承史以次退出。
癸丑六月十九日午時,上御誠正閣。右副承旨入侍時,右副承旨洪仁浩,假注書金錫泰,記注官金良倜,記事官洪樂游,前吏判李文源,以次進伏訖。上曰,前吏判進前,文源承命進伏。上曰,日前傳敎,卿其領會,而聞一提學鄭民始言,則卿以爲惶悚云,果然否?文源曰,臣不勝惶悚之忱,而一遞一否事近如何矣。上曰,遞免之免字,意有在焉。卿亦知之乎?文源曰,臣雖愚迷,豈不仰體聖意乎?命先退,文源退出。仍命書榻敎曰,政官牌招開政。又命書傳敎曰,日前吏判遞免,兵判勿遞傳敎,見之者,孰不領會微意乎?況遞者之感於無間推心,而不遞者之畏其嚴於鈇鉞,諺所謂鍮匙喫飯者,亦孰不代感而代畏,則伊日召牌之下,乃敢坐違,不可但以唐突無嚴言,藉使時未解夢,犯在无妄,于今幾日,赴政姑捨是,開拆亦不爲者,果又何許意指乎?人臣處義,貴在難進,而難進亦有許多般,則豈必使君上,莫或可否於其間,動撣不得,然後方可謂眞箇處義乎?其事雖微,其弊難言,勿遞更召之後,一任所爲者,夫夫也,亦必知於汝何誅,則佯若不知,息偃在家,已非臣分之所敢出,名以該房,尙未聞一開口角,兵判事,固不欲索諭,竝與承宣而有罪莫勘,豈有如許國綱乎?該房承旨,爲先刊名於銀臺座次之案若此,則本職毛將焉傅,待後政,直爲差代事,分付,若於都政畢度,兵判呈告,循例捧入,當該承旨,當施島竄之典,預令知悉。又命書傳敎曰,大臣體重,付銜之不爲於口傳,豈不知之,或有其例,不可再爲,以是之故,兩原任之日前付樞銜也。不待該曹之送西之草記,特敎付銜,謂之恩禮,可也。降殺之禮云爾則未也。至於口政云云,尤有太相反,其時政席之開,已至經宿,吏批則答下直,而兵批則以判堂引義,在未決中,以吏批所下之寶,卽令兵批,先爲下批安寶,而猶慮大臣之或有難安,原傳敎中,卿宰以下,付軍銜,別書口傳二字,另示區別之意矣。至於入直堂上之擧行,除非判堂赴政,則自是常格,大臣箚子,雖不可持難於出納之際,苟有句語間事實之相左,一番具由往復,不害爲惟允之義,而皆不爲此,溺職大矣。在院承旨,一竝從重推考,以此傳敎,一本謄送于兩原任處,俾知事實。命退,承史以次退出。
上在昌德宮。停常參·經筵。
金啓洛啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
金孝建啓曰,合辭方張之時,諫院無詣臺之員,事甚未安。正言李尙友,卽爲牌招,何如?傳曰,近來賓廳雖長鎖,臺廳亦然,日請牌招,徒欲酬應,銓官之必以原在外者差出,豈成說乎?兩司在外及未肅拜人,竝許遞。此啓辭還給,吏曹參判·參議前望單子入之,待下批牌招,開政差出。
吏曹堂上前望單子入之,參判徐鼎修,參議鄭大容落點。
傳于金孝建曰,右承旨入侍。
洪仁浩啓曰,水原留守李命植,依下敎來待矣。傳曰,入侍。
金孝建啓曰,都承旨沈煥之禁推事,命下矣。依定式,遞差傳旨捧入之意,敢啓。傳曰,知道。
金啓洛啓曰,副校理鄭尙愚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于金啓洛曰,日前兩大臣敍用,付樞銜也,時値開政,寶未還匣,而西銓之政,在欲開未開之中,先令依例以入直堂上,下批安寶矣。今聞傳諭史官回奏之言,朝紙則與卿宰侍從付軍銜,混以口傳政書出云者,萬萬駭然。其時坐直承旨,一竝遞差,該堂亦爲遞差,朝紙卽爲釐正事,分付。
傳于金啓洛曰,近因暑熱,頭癤作苦,而民國之事,不敢遑寧,今日以賓廳日次之故,大臣雖臥閤,諸堂則意謂稟事入來,凌晨而起,欲整衣召接,及其問之,無一人來待,近來國綱。雖曰解弛,諸堂所爲,焉敢乃爾乎?今日不入來備局諸宰,卽令該房,招致啓板前,嚴間以啓,內閣仕進及公幹在家者,昨日已經入侍人勿論,昨日政牌之判堂一違,猶可說也。諸堂之隨衆,以致一場酬應,亦爲駭然。當該亞三堂,爲先遞差,下義禁府推考。且以藥院言之,請診議藥,職分固然,而提調在家,副提調懸病,亦極駭然。一竝禁推。
傳于洪仁浩曰,禁府堂上中禁推人許遞,與未差之代,前望單子入之,待下批,先開坐,後謝恩。
禁府堂上前望單子入之,徐鼎修·李洪載落點。
金啓洛啓曰,近因暑熱,頭癤作苦,而民國之事,不敢遑寧,今日以賓廳日次之故,大臣雖臥閤,諸堂則意謂稟事入來,凌晨而起,欲整衣召接,及其問之,無一人入來,近來國綱。雖曰,解弛,諸堂所爲,焉敢乃爾乎?令日不入來備局諸宰,卽令該房,招致啓板前,嚴問以啓事,命下矣。問于備局堂上沈頤之,洪秀輔,金思穆,閔鐘顯,李秉鼎,李得臣,金持默,趙心泰,徐有大,李漢豐處,則臣頤之,臣思穆,臣鍾顯,臣得臣,臣有大,臣心泰,臣漢豐以爲臣等,或叨緊務,或忝有司,或帶將任,苟能殫竭職分。敢曰無一事可稟,而愚迷所致,未能講究其一二,自陷罪戾,臣秀輔,臣秉鼎,臣持默,雖無所帶緊務,俱忝籌司之任,則亦宜蚤夜職思,竭蹶毋怠,而昏謬之極,無端闕參,嚴命之下,聚首震懍,罔知攸達云矣,敢啓。傳曰,時帶緊任者,姑無論,雖以自以爲非緊任者言之,其中李秉鼎·金持默之俱有兼任緊務,亦焉敢云云乎?今日不爲入來諸備堂,一竝下義禁府推考,其中耆堂及再昨入侍兩武將,分揀,可也。
傳于洪仁浩曰,禁推備堂中,沈頤之日前與一提學,聞亦入來,而因諸堂之不來還出云。宜有區別,飭已施,分揀放送,其餘捧供以聞事,分付。
傳于金啓洛曰,禁推外,來待備堂入侍。
洪仁浩啓曰,義禁府都事來言,領府事洪樂性,今方待命於金吾門外云,係是大臣去就,敢啓,傳曰,知道。
洪仁浩啓曰,中樞府錄事來言,領府事洪樂性以爲,卽伏見藥院提調處分傳敎,有不勝萬萬惶懍,走伏金吾門外,恭俟嚴譴云矣,敢啓。傳曰,旣命勿爲入來,何如是乎?提調副提調禁推,特爲分揀,以便卿心,勿待命,卽爲安心還第事,遣史官傳諭,如是下敎之後,若又入來煩聒,竝與提調,而不爲酬應,此意一體傳諭。
以吏曹參判李在學,參議李勉兢,禁推傳旨,傳于金孝建曰,分揀。
傳于洪仁浩曰,諸司都提調未差之代,前望單子入之,
都監都提調,司譯都提調,司饔都提調前望單子入之,都監都提調判府事蔡濟恭,司譯都提調判府事金鍾秀,司饔都提調領府事洪樂性落點。
吏曹口傳政事,掌樂主簿洪守榮,尙衣僉正韓文洪相換。
金孝建啓曰,吏曹參議鄭大容疏批已下,一體牌招開政,何如?傳曰,允。
金孝建啓曰,吏曹判書李,旣有分揀之命,一體牌招開政,何如?傳曰,允。
藥房口傳啓曰,臣等伏聞入侍醫官所傳之言,則頭癤症候,多有肆毒之處云,誠不勝萬萬焦惶之至。伏乞暫許率諸御醫入診,詳察聖候,議定湯劑,千萬顒祝,惶恐敢啓。傳曰,知道。淸肥飮,依前方煎入,卿等不必入侍矣。
以吏曹參議鄭大容,牌不進罷職傳旨,傳于金孝建曰,只推,更爲牌招。
洪仁浩啓曰,合辭闕啓,已至多日,事甚未安。今日政,新除授兩司諸臺,竝待下批牌招,何如?傳曰,允。
有政。吏批,判書李藥院進,參判徐鼎修禁府座起進,參議鄭大容,左副承旨洪仁浩進。啓曰,判書李藥院進,參判徐鼎修禁府座起進,小臣獨政未安,何以爲之?敢稟。傳曰,只出緊任,以洪明浩爲承旨,曺允大爲大司憲,申大尹爲執義,權儐爲掌令,南涑爲持平,徐有鍊爲獻納,安廷善·林漢浩爲正言,沈煥之爲禮曹參判,洪大協爲兵曹正郞,藝文待敎單徐有聞。
兵批,判書徐有防病,參判權以綱進,參議李師濂病,參知未差,同副承旨金啓洛進。副護軍尹羽烈·兪漢人,副司直沈煥之·李在學·申大升·李勉兢·權中憲·崔履亨,副司果柳憲周·李尙友,以上竝單付。
傳于金啓洛曰,關西武技申飭之後,果有將進之效乎?見今都政不遠,若有別殿超異之才,當有登聞,而尙今寂然,今之道帥臣,必皆着意勸課,而人才未見有刮目之效乎?限臘月都政,益加勸課,以鐵箭二百步內外遠射者,一二人,抄試狀聞,雖未及二百步,如有身手地處之可取,而射過百五十步,亦爲狀聞事,令廟堂分付道帥臣處,以此傳敎,錄置兵曹,臨時稟旨事,分付。
傳于洪仁浩曰,耆堂旣命區別,年之七十,文蔭何間乎?時囚中,金持點原傳旨付標,以此分付該府,使卽放送後,草記。
洪仁浩啓曰,壯營大將金持默放送事,命下矣。卽爲牌招,虎符及傳令牌傳授,何如?傳曰,允。
洪仁浩,以賑恤廳言啓曰,南部瓦有豆里契任掌徐貴乭,今月十九日,本洞路傍,得三歲遺棄男兒,同里居良女金召史,欲爲收養,貧不自食,願爲受料,告于本部,自該部,同日牒呈故,依節目給料,使之乳養之意,敢啓。傳曰,知道。
金啓洛,以兵曹言啓曰,宣薦內禁衛取才時,三技以上入格人,單子書入之意,敢啓。傳曰,知道。
金啓洛,以兵曹言啓曰,五衛將兪碩柱,前任順天營將,趙雲祥前任北虞候,忠翊衛將金,前任晉州營將,忠壯衛將尹守默,前任公州營將,俱在任所,而上來間,本廳番次苟艱,竝改差,何如?傳曰,允。
金孝建,以義禁府言啓曰,卿宰禁推,該府草記,待批下捧供事,載在大典通編矣。時囚罪人沈頤之·金思穆·閔鐘顯·李秉鼎·李得臣·徐有大·金持默等,係是卿宰,敢啓。傳曰,捧供。
掌令金履玉啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。措辭見上
禁府照目,備局堂上金思穆·閔種顯·李秉鼎·李得臣·徐有大等矣。傳旨內辭緣,惶恐遲晩,各笞五十收贖,解見任別敍,竝只私罪,奉敎,位躋卿宰,職兼籌謨,宜識君逸臣勞之義,而占便之不足,乃敢規避,所謂民國之事,看作笆籬邊物,飭墨未沫,塞責漠然,固已萬萬駭然兺不喩,問啓之下,所對含糊,置對之後,遊辭依舊紀綱所在,尤爲無狀,竝施不施之典爲旀,其中徐有大段,敢當久任而久任。非曰。能之,欲使自贖,則一日二日,漸成弊局,究厥罪狀,豈止隨衆禁推是去乃,猶不知懼,敢於爰辭之際,隨他文蔭諸宰,以外面假飾之說,唐突書納,眞所謂亦足以觀國綱,當初禁推之擧,未免混淪,待朝開坐,以拿處例捧供,又或如前,直以口招擧行爲良如敎。
禁府啓目,薺浦萬戶金光德原情云云。問目內辭緣,泛稱遲晩刑推得憤,何如?判付啓,治績自治績,罪犯自罪犯,豈可以曾有準瓜勿遞之成命,有所容恕乎?然渠異於守令,則遞罷不足爲懲後之端,今日內,出付畿營,定將校押付該道伯處,大張威儀,嚴加棍治後狀聞事,分付爲良如敎。又啓目,瑞山前郡守鄭時采原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,以草記照律,區別公議,減等放送爲良如敎。
吏曹參議鄭大容疏曰,伏以。臣濫叨嶺藩,觸事僨誤,偏荷山藪之庇,倖逭斧鉞之誅,恩渥愈隆而孤負逾積,半夜對理,敍命繼降,翌朝登筵,威顔孔邇,轉罪爲榮,惶感交中,雖卽日退塡溝壑,萬萬無餘恨矣。迺者,天官新命,忽下於夢想不到之地,驚慌震越,不知攸措,伏念臣,潦倒蔭籍,晩竊倖第,臣旣自處以庸散,人亦待之以常調,邇來踐歷,罔非踰分,而至若銓衡之甄別,淸濁之激揚,責任特重,揀選尤難,雖使望實俱當者膺之,尙欲逡巡,況臣之魯莽昏鈍,豈或有一分稱塞之望哉?臣若怵畏義分,冒進承膺,瘡疣立見,郵罰隨至,則在臣,固分也宜也。而上而貽累於淸朝用人之方,非細故也。玆不得不隨牌詣闕,冒陳血懇。伏乞聖慈,俯垂矜察,將臣職名,亟賜遞改,以重官方,仍治臣瀆擾之罪,以安私分,不勝幸甚云云。省疏具悉。爾其勿辭察職。
副校理鄭尙愚疏曰,伏以臣之偏母,素患痰癖之症,已成貞痼之疾,居常凜綴,長在牀褥,每當劇暑,一倍添劇,卽接家信,則數昨以來,重患關格,舊痾新恙,一時交發,胸膈煩憫,寒熱兼作,食飮全却,症形危苦,家僮踵至,促臣歸視,臣聞此報,方寸如灼,情私若是急切,番次終未推移,玆不得不忙陳短章,徑出禁扃。伏乞聖慈,俯垂矜憐,亟遞臣所帶之職,以便救護,仍治臣擅離之罪,以肅朝綱,千萬幸甚云云。副校理鄭尙愚上疏。踏啓字。
癸丑六月二十日辰時,上御誠正閣。右副承旨水原留守入侍時,右副承旨李晩膺,記事官徐有聞,記注官承膺祚,記事官洪樂游,水原留守李命植,以次進伏訖。上命書榻敎曰,壯勇大將,以本營都提調摠察,從事官,發牌聽傳敎,訓鍊大將,以御營大將兼察,摠戎使,以守禦使兼察,牌招聽傳敎。命植曰,本府公都會事,姑未有決定者,臣俄逢禮堂而問之,則答以當初有博採物論,狀聞之敎,而尙未擧行,故本曹亦無以指一知會云。大抵博採物議一款,臣雖今始聞之,府內人士所言,各自不同,居外村者,以頻數赴試爲難,南北里儒生,居在府下,雖使一朔屢試,不以爲難,統以言之,此與應製有異,一境之人,旣許盡赴,則遠面之裹糧往來,誠亦可悶,臣意則以春之溫和,秋之涼生時,連日設三場,初擇更爲涓日覆試試取,而初擇時,額數廣取,似好矣。至於科場,元無獨爲考試之例,當以本府判官,爲對讀,而蔭官參試,事係稀有,科試定日之後,行移畿營,以文守令或察訪中,差送同試,何如?上曰,依爲之。命植曰,本府還穀盡分,無一石留庫者,本府處地,旣是重大,不時需用,不可不念矣。今年則已無可言,若至年年如此,則此豈非疎虞之甚者乎?當初盡分,專出於爲下隷加料,本府排朔添補之資,而下隷加料旣施之後,雖不可復減,至於排朔,不必更加。且況排朔之於還穀,輕重懸異加料,姑爲仍置,添排亟令勿論,則此亦可爲若干留庫之道,而其外則臣未思得,更以此俯詢廟堂主計之臣,庶可有矯救之策矣。上曰,退與廟堂之臣面議,使之指一稟處,可也。出擧條上曰,此外亦有可達之事乎?命植曰,本府前排之御前待令者,疲殘莫甚,根着不明,終涉未安。臣意則以爲不可無變通之道矣。上曰,與前府使趙心泰商確,俾爲稟處之地,好矣。命退,諸臣以次退出。
癸丑六月二十日巳時,上御重熙堂。右承旨入侍時,右承旨金孝建,假注書鄭文始,記注官金良倜·承膺祚,以次進伏訖。上命孝建,讀公事,書判付。仍命退,承史以次退出。
上在昌德宮。停常參·經筵。
自申時,至人定,灑雨下雨,測雨器水深一寸四分。
夜自人定,至二十二日開東,灑雨下雨,測雨器水深五分。
金啓洛,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金孝建曰,日熱如此,都提調卽爲退去事,遣史官傳諭。
金啓洛啓曰,今月二十四日,都目政事爲之之意,敢啓。傳曰,知道。
金孝建啓曰,判府事朴宗岳,右議政金履素,爲承候來待矣。傳曰,入侍。
金啓洛啓曰,藥房提調李,爲承候來待矣。傳曰,請對不緊,退去,職務相妨,許遞。
金啓洛啓曰,時原任閣臣,爲承候來待矣。傳曰,入侍。
傳于金啓洛曰,大臣旣入來,次對,今日爲之。
傳于洪仁浩曰,左副承旨入侍。
金啓洛啓曰,今日次對,兩司當爲進參,傳旨未下外,兩司諸臺,竝卽牌招,何如?傳曰,允。
傳于金啓洛曰,大臣·備局堂上引見。
傳于金孝建曰,右承旨入侍。
傳于金孝建曰,政官牌招開政。
都承旨前望單子入之,徐鼎修落點。
傳于金孝建曰,藥房提調前望單子入之,
藥房提調前望單子入之,洪良浩落點。
傳于金啓洛曰,訓將之代,更待下敎出代。
有政。吏批,判書李,參判未差,參議鄭大容,左副承旨洪仁浩進。以洪義榮·金翰東爲承旨,宋翼孝爲校理,李錫夏爲副校理,李文源爲禮曹判書,尹師國爲刑曹判書,李致中爲工曹判書,尹塾爲知敦寧,宋銓爲兵曹參知,沈煥之爲知春秋,洪良浩爲同成均,洪檍爲內醫提調,洪明浩爲司僕提調,金文淳爲平市提調,洪檍爲長興提調,李洪載爲典設提調,申大升爲瓦署提調,同春秋單沈煥之,判敦寧單尹塾,知敦寧單李敏輔。
金啓洛,以兵曹言啓曰,五衛將周命新,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
金啓洛,以兵曹言啓曰,景福宮衛將鄭煜,慶熙宮衛將高泰成,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
兵批,判書徐有防進,參判權以綱病,參議未差,參知宋銓未肅拜,同副承旨金啓洛進。以姜世東爲同知,李學淵爲僉知,權揵·全大重爲五衛將,成東一·李永老爲忠壯將,崔必大·方在成爲景福將,羅春彬爲慶熙將,護軍單趙雲祥,司直單林濟遠,李冕膺·鄭尙愚,同知單梁德大。
金孝建啓曰,新除授左承旨洪義榮,右副承旨金翰東,卽爲牌招,何如?傳曰,允。
洪仁浩,以賑恤廳言啓曰,南部惠民署契任掌李福金,今月二十日,本洞路傍,得二歲遺棄女兒,同里居良女沈召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
金啓洛,以都摠府言啓曰,副摠管李應爀,以御營中軍軍兵等中日試放事,南小營晝仕出去之意,敢啓。傳曰,知道。
金孝建,以義禁府言啓曰,時囚中金持默,原傳旨付標,以此分付該府,使卽放送後,草記事,命下矣。金持默放送之意敢啓。傳曰,知道。
金孝建,以義禁府言啓曰,時囚罪人鄭時采,以草記照律,區別功議減等放送事,命下矣。鄭時采傳旨內,旣到稅船致敗處,不思拯溺之道,切切於彼疆此界,以致穀物之多日沈水,拿問嚴處,罪取考律文,則大典通編漕轉條,有曰,凡漕運船致敗地方官,不肯盡數拯出者,拿問定罪,大明律不應爲條,有曰,凡不應得爲而爲之,事理重者,杖八十。大典通編推斷條,有曰,犯私罪,杖八十,奪告身三等。犯枉法受贓外,笞杖,竝收贖矣。鄭時采,杖八十收贖,奪告官三等。而其四代祖德徵,揚武功臣云,功減一等,杖七十收贖,奪告身二等放送,何如?傳曰,允。
禁府啓目,徐有大原情云云。判付問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,兩罪俱發,從重論,載在法文是置,施以不應爲事理重之律,而區別功議,放送爲良如敎。
癸丑六月二十一日卯時,上御熙政堂。大臣·備局堂上引見入侍時,左副承旨洪仁浩,同副承旨金啓洛,假注書鄭文始·金錫泰,事變假注書李弘達,記事官洪樂游·徐有聞,判府事朴宗岳,右議政金履素,左參贊鄭民始,行副司直李文源,吏曹判書李,戶曹判書沈頤之,右參贊洪秀輔,兵曹判書徐有防,行副司直金持默,訓鍊都正趙心泰,行副司直李漢豐,禮曹參判沈煥之,直提學徐鼎修,檢校直閣徐龍輔,行副司直尹行任,吏曹參議鄭大容,應敎成德雨,待敎金祖淳,持平鄭繼忠,以次進伏訖。上曰,右相入來乎?仁浩曰,來坐閤外,而脚病之故,難於殿陛之陞降,不得入來矣。上曰,然則使司謁,扶腋陞殿,可也。宗岳等曰,庚熱比甚,聖體,若何?上曰,近以頭癤,甚苦矣。宗岳等曰,下情不勝憫然,而癤處,似有妨於盥櫛矣。上曰,日熱如此,不得不盥櫛矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。宗岳等曰,中宮殿氣候,何如?上曰,一樣矣。上敎履素曰,卿之脚患,近果如何?履素曰,似有動靜,而步屧之艱澁,無異前日矣。病勢旣如此,故尋常廟務,亦皆廢却,每勤自上董飭,以今番諸堂處分言之,莫非臣罪,而諸堂之替當,尤切臣心之悚惶矣。上曰,鼎席向謂備員矣。適因事端,不得已遞免,而本事則涉禁,不必提說,而卿之病情,旣如彼。且爲卿分勞,不可不從速備員矣。履素曰,以臣魯鈍之質,雖無疾病,亦難堪任,然聖明,以臣不似,旣置相職,則在臣一分報效之道,只是筋力奔走,而以今病狀,此亦不得如意,私心悚惶,尤用倍切矣。上曰,大臣旣登筵,次對爲之。履素曰,湖西暗行御史李肇源別單中,海美與洪州,壤地相接,校卒出沒,民受其苦,海美縣監所兼營將之任,革罷爲辭矣。洪州·海美之竝設鎭營,當初制置,必有意見。且五營之制,亦不可闕一,革罷一款,有難輕議,置之,何如?上曰,依爲之。出擧條履素曰,分館揀擇擧行後,以分館猥雜,物議紛紜,槐院諸郞,羞以作僚,至請降付故追探物論,則及第韓光烈,地處凡百,果不免濫圈槐院云。新進文官分館後,揀擇法意,何等嚴重,而揀選之際,依本院圈紙,循例擧行,不審之罪,臣固有之,萬萬惶悚,旣知之後,不可無釐正之道。韓光烈降付國子施行,當初主圈上博士閔廣魯,初不致意,猥雜如此,不可無警,罷職,何如?上曰,依爲之。出擧條民始曰,稅穀上納,自有期限,見今夏序已暮,而湖西大同之來納者,僅爲五六分之一,昨年湖西年事,比兩南差勝,兩南則未納不多,而湖西之如是愆期,已極駭然。且見舟橋司移牒,則船人之下去湖西者,以穀物之不爲出給,擧皆留滯,大段狼狽云。此亦不可不念,稅穀之初不收捧,尙在民間,決無是理,此必里胥·戶首輩之中間幻弄,以致遲延。該道道臣,難免不能董察之失,從重推考,另加督飭,使之七月前,畢納之意,出擧條,嚴飭畿邑,亦多有未上納處,一體申飭,何如?上曰,依爲之。出擧條文源曰,松坡庫舍,今幾畢役,其在董飭之道,不可不一番看審,而旣佩密符,又兼察摠廳,有難任自往來,將何以爲之乎?上曰,仍佩往來,上敎。履素曰,吏判許遞傳敎,卿等如何見之乎?當遞不遞云云。予非謂前吏判,眞有當遞不遞之失也。觀於遞免之免字,意有存焉。以綱目某官某免之免字言之,蓋出於於優待之意矣。兵判之問啓,豈成說乎?其對辭中,所引,雖與誤引傳敎,有異,其時事實,旣有相左,則莫重對辭,輕先引據,豈不未安乎?若其屢日違逋之罪,殆若不怕不顧者然,畢竟處分,不得已發之於絲綸,大抵辭官,自是美事。古人以辭樞密一事,爲平生長處,人臣恬退之操,固當奬成之不暇,不必過加摧折。而至於兵判之規模也,處地也,不但煞異於前吏判而已。今番擧措,有非平日之所知,安得免不韙之責乎?履素曰,初次則臣亦以爲或不無所據,而終始固執則誠過矣。曰,前尼城縣監申大有,抱川縣監吳泰詹,道臣俱以身病,論罷矣。當入於今番歲抄,而其時未及照察,自歸落漏中,故敢此仰達矣。履素曰,歲抄修啓,在所詳審,而當入而致漏,至於二人,則銓曹之不能照察,極涉駭然。伊時吏曹判書金文淳,罷職,何如?上曰,從重推考,申大有·吳泰詹,敍用,可也。出擧條頤之曰,臣有區區所懷,而大臣今適登筵,敢此仰達矣。金銀設店之禁防,寔出於軫民弊之德意,臣何敢議到,而爲念防弊之道永,塞生財之源,終有所窒礙者。且以目下事勢言之,丁銀已絶種,礦銀亦罕採,銀路漸至艱貴,若不及今變通,則前頭事勢,誠多切悶。此後則毋論金銀銅鐵,如聞其脈豐處,則自臣曹先爲關問該道,仍又發遣可信人,驗其豐殘後,開店與否,關由廟堂,始爲筵奏設店,則庶不爲民邑之弊,亦可有公私之補,下詢大臣處之,何如?上曰,大臣之意,何如?履素曰,禁採之令,雖出於軫民邑之弊,國用銀貨,全在土採,則一向防禁,以塞生財之源,臣常以爲憫然,今聞戶判所奏,誠爲公私兩便之政,依此施行,似好矣。上曰,年前飭敎,出於軫弊,而防奸,苟有十分明的,俱益於公私之用,亦何必塞其竇而杜其源乎?然無端弛禁,必致雜亂,所謂可信人之先往試察者,安知無之此之彼,依舊爲弊乎?此後分明可合採取處,筵稟發送,如或所告不實陳告人依田畓誤告者,勘治之新定式,施行,可也。出擧條頤之曰,營繕所屬軍契,應役浩繁,貢價些略,貢人輩,不能支當之故,往在癸巳,革罷本貢,添給軍價,付之該監,使之擔當擧行矣。近年以來,奸僞漸滋,弊端層生,幾至於莫可收拾之境,反不如貢人應役之時,若不及今變通,則日後之弊,尤不可勝言,一依當初定式,還給貢人,使之如前擧行,仍令該監,着意照檢,其受價應役之道,參互新舊,嚴成節目,俾無生弊之患,似好,故敢此仰達矣。上曰,依爲之。出擧條秀輔曰,殿下臨御以後,賁飾文治,培養多士,菁莪之化,蔚然丕興,而至於童蒙敎官,當初設置本意,專爲培養童蒙,而近來敎官輩,初不留意,便爲冗官,實違法意,此後則另加嚴飭,申復舊規,俾有實效,似好矣。上曰,言則儘好,當更思下敎矣。上曰,近來年少輩,未聞有篤工之士云。經書,乃是爲學之根本,治國之謨猷,而非但經書之初不留意,至於史傳,亦無勤讀之人,雖以疏章言之,莫過於朱書及陸宣公奏議等事,而擧皆抛棄矣。向觀朴判府上疏,則多有得力於朱書者,可驗其讀書之工,若非枚卜則當爲文衡,予之嘗所嘉歎者也。宗岳曰,臣素無下帷之工,而今承聖敎,不勝愧恧之忱矣。有防曰,各軍門敎鍊官,雖與東班職有異,仕滿後,自臣曹,付司果單子啓下,則不可但以軍校論故,凡係堂嘉善,若非正資,不得通擬於政目矣。向聞北漢城役時,自廟堂,劃給空名帖,而各軍門敎鍊官,多買取懸圈其意,蓋欲因此而希覬於堂嘉善僉使等實職之計也,事之寒心,莫此爲甚。故自臣曹,收聚其帖,竝爲爻周矣。各營大將,視以尋常,不爲察飭,不可無警,竝推考,當其許賣之時,敎鍊官之買取,必當知之,而臣爲將臣,初不禁斷,任其塡名買去者,萬萬駭然。前摠戎使李邦一,宜有別般嚴勘之道,故敢此仰達矣。履素曰,北漢城役時空名帖,各軍門敎鍊官,買取懸圈者,自兵曹收聚帖文之說,臣亦聞之矣。敎鍊官,與他凡校有別,則敢生格外之望,有此希覬之習,事極可駭。爲將臣者,視之尋常,誠有不飭之罪,而兵判旣請推考矣。至如前摠使之以主管營門,買賣之際,必知其人之誰某,而任具所爲,初不禁斷云,尤極萬萬駭然。前前摠戎使李邦一,罷職,何如?上曰,依爲之。將校雖微,卽亦官員,凡有國役,欲施賞典,則例以賞加擧行,而帖加亦不輕施之,前摠戎使李邦一事,依爲之。邦一之罪,比之他將臣之使之爲之,猶輕矣。今聞卿等之言,首犯而最多者訓將云,而犯者亦首校云。當該訓將徐有大罪狀,令該府添問目捧供,禁營則不過一校云,從重推考。御將之獨免可嘉,特爲勿論,渠輩之買得,不以爲恥者,無職所致,加資帖之爻周者,還給渠輩,區處,可也。有防曰,巡將爲任,本自不輕。毋論文蔭武卿宰,下大夫,通瀜抄啓,則是豈常賤白徒所可擬議者乎?非正資則不得啓下,自是格例,且年前相臣鄭存謙,以此筵奏,嚴飭其帖加等猥雜之類,毋敢擧論矣。近來又復蕩然,多有雜亂之弊,事體所在,極爲駭然。此後則京外閑散人中,可合抄啓者,非正資之載在兵曹官案者,毋得抄啓之意,出擧條定式,啓下時該房承旨,考其正資與否,然後始爲入啓,似好,故敢此仰達矣。上曰,依爲之。有防曰,守門將洪相五,今番都政,仕日不足,爲三日矣。未滿十日者,曾有啓稟出六之例,故敢此仰達矣。上曰,依例遷轉,可也。出擧條持默曰,司宰監物種,乃是莫重供上,而旣非京貿,自本監行關於北關及海西,使之貿取矣。近來道臣·守令,全不檢飭,每有愆期之弊,令廟堂申飭,何如?上曰依爲之。出擧條上敎持默曰,卿之供辭中,年歲何不以七十書之乎?持默曰,惶悚,故如是書之矣。上曰,推考,可也。漢豐曰,禁營上番軍,煙戶雜役,勿侵素有定式,而挽近以來,外邑之侵漁如前云,申飭,似好矣。上曰,豈無可達之事,而以此細瑣之事,强覓仰奏乎?仍命書榻敎曰,禁衛大將李漢豐,推考。上曰,臺諫進前。繼忠曰,請亟寢秋曹罪人放釋之命,仍令王府,設鞫嚴問,期於得情,夬正王法。措辭見上上曰,不允。仍命退,諸臣以次退出。
癸丑六月二十一日辰時,上御重熙堂。右承旨入侍時,右承旨金孝建,假注書鄭文始,記注官金良倜·承膺祚,以次進伏訖。上命孝建,讀公事,書判付。仍命退,承史以次退出。
癸丑六月二十一日午時,上御重熙堂。右承旨入侍時,右承旨金孝建,假注書鄭文始,記事官洪樂游·徐有聞,兵曹判書徐有防,以次進伏訖。上命書傳敎曰,身爲一院之長,有此不察,當該承旨遞差,前望單子入之,待下批,牌招察任。又命書傳敎曰,安興,以關防重地,兼有漕轉檢飭之責,今番則勿拘常格,各廳久勤中,必以可堪之人,各別澤差,待下批,仍令當日下送。仍命退,諸臣以次退出。
癸丑六月二十一日未時,上御重熙堂。左副承旨與星州牧使同爲入侍時,左副承旨洪仁浩,假注書金錫泰,記事官洪樂游·徐有聞,星州牧使成種仁,以次進伏訖。上曰,守令進前,可也。種仁進前,奏職·姓名訖。上曰,星州,嶺南之大治,荐飢之餘,民邑之受困,尤宜軫念,下去後,必着意撫摩,以副朝家特簡之意,可也。種仁曰,謹當悉心對揚,圖報萬一,而第臣愚迷譾劣,恐不免僨誤之罪矣。上曰,梁山治蹟,予極嘉。乃以此做去,何適不宜。益須惕念爲之,可也。命退,諸臣以次退出。
上在昌德宮。停常參·經筵。
自申時,至酉時,灑雨下雨,測雨器水深一寸七分。
藥房都提調洪樂性,提調洪良浩,副提調徐鼎修啓曰,庚炎轉甚,伏未審此時,聖體,調攝,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪義榮啓曰,聖像奉詣時,兵曹判書徐有防,以同成均,當爲陪進矣。所佩命召,何以爲之?敢稟。傳曰,仍佩往來。
傳于洪義榮曰,左承旨入侍。
傳于金孝建曰,吏房承旨入侍。
傳于金啓洛曰,同副承旨入侍。
傳于洪義榮曰,聖像奉詣時,館堂當備員進去,同成均洪良浩,在內局,許遞。前望單子入之,待下批,牌招察任。
同成均前望單子入之,沈煥之落點。
傳于洪義榮曰,同成均,先陪進,後謝恩。
傳于洪義榮曰,大司成聞有實病,許遞。前望單子入之,待下批,牌招察任。
大司成前望單子入之,李書九落點。
洪義榮啓曰,卜相事,命下矣。政官牌招開政,何如?傳曰,允。
洪義榮啓曰,右議政金履素有稟達事,來詣請對矣。傳曰,入侍。
賓廳卜相,以洪樂性爲領議政,加卜,以金憙爲右議政。
洪義榮啓曰,新拜右議政金憙,時在咸鏡監營任所上來事,依例遣史官傳諭,上來時給馬事,本道監司處,下諭,何如?傳曰,允。
傳于金孝建曰,咸鏡監司,今日議薦,待下批當日辭朝。
以備邊司,咸鏡監司薦望,傳于金孝建曰,行知中樞府事金華鎭除授。
洪義榮啓曰,吏曹郞廳來言,咸鏡監司,下批政事取稟。傳曰,今日政爲之。
傳于金孝建曰,大臣交龜,雖不可遲緩,篤老侍下,勢當將往,北伯辭朝,特許差退數日,以此分付。
諭議政府領議政洪樂性,有國所重,相耳將耳,予先以將喩,郭子儀,福將也。李光弼,智將也。光弼用兵如神,往往爲子儀所讓與,號令一施,壁壘增彩,豈不誠韙哉?其位極而功蓋,身完而家全,爲一千三百六十二年中一人者,惟子儀爲然,始知智謀,不能揜福力也。將猶然,況相乎哉?卿百無一欠,萬有千歡,卽今之郭令公耳。郭之在中書,凡二十四考,卿之入中書,迨二十四考,又何其事事彷彿,乃若耶?莫曰唐制歲一考,我朝則再考,此所謂周之七八月,夏之五六月也。予以爲得來福星,置之台階,敷錫群工,爰及兆庶,自宮中而朝廷,朝廷而鄕黨州閭,都在一團太和元氣中,則萬戶千門,三元題帖,乃卿領議政華誥一通云爾。惟今迓吉納祥之功,誕委於卿一人,壽我兮福我,以答隆寄。仍傳于金孝建曰,此敦諭,遣史官傳諭。
記事官徐有聞書啓,臣敬奉敦諭,馳往傳諭于南部會賢坊越邊契,議政府領議政洪樂性所住處,則以爲臣自聞除命,驚惶震懍,五內失守,半日之間,坐不安席,食不知味,如醉如癡,罔知措躬之所。卽者史官儼臨,誕宣聖諭,首尾二百五十有四言,字字句句,焜燿隆摯,夐越千古,殆史牒之所罕有,覩聞之所未及,未知癃耄賤臣,何以得此,感淚被面,惶汗浹背,心悸魂,莫省仰喩,以臣微末之蹤,綿薄之姿,顧何嘗有一毫彷彿,而一分堪當之望哉?區區顒祝,惟在遄降體諒之恩,而方寸慌亂,肝膽隕墜,不能悉暴衷懇,謹當收拾精神,冒入文字,仰請處分云矣,敢啓。傳曰,知道。
諭議政府右議政金憙,宰相須用讀書人,書是經傳之謂也。其用曰,邇之事父,遠之事君,其味如茶飯粱肉,日用飮食,沈潛實地,爲君子,咀嚼詞華,爲文士,近世士大夫,童而不習,以至白紛,樂放縱。賤名檢,自侮而人侮,大爲世道之累,言語文字之反有妨於踐履之篤,未暇爲嫌,昉行月講之式,欲觀循名之效,效無已,太蔑志,不亦徒勞。諏日甌卜,屬之之子,區區懸懸,政在於分,此勞而責其效,出奴入主,丕定趣向耳。卿以卿家人,夙聞談經說傳之言,金華挾冊,多有資益,況躬樵山間,親堗斯黔,尙今爲輿人攸誦,於是乎吾之相,定於卿矣。見今元輔,元老也,難以筋力爲禮,左揆戒在下堂,此時延竚之想,不翅如渴,差待交龜,須卽登途。仍傳于金孝建曰,此敦諭,遣上番翰林,傳諭于右議政。
傳于洪仁浩曰,左副承旨入侍。
傳于洪義榮曰,都承旨聞有實病,許遞。
傳于洪義榮曰,領敦寧久未差出,今日政下批後,西樞諸相,從座次,陞付樞銜事,分付兩銓。
洪仁浩啓曰,卽見全羅監司權,道內時氣形止狀啓,則列書昌平地九邑,而後錄則以咸平書之,未知兩邑中,誤書者何邑,而事關民情,所當詳審,奏御文字,尤宜愼重,而乃有此邑號誤書之擧,揆以事體,萬萬未安。原狀啓,所當還下送而旣係民事故,雖不得不捧入,當該道臣不察之失,不可無警,從重推考,何如?傳曰,允。
有政。吏批,判書李進,參判未差,參議鄭大容進,左副承旨洪仁浩進。以李在學爲吏曹參判,韓光植爲執義,李遇濟爲司諫,李奭濟爲掌令,李東宇爲持平,尹致性爲獻納,朴載淳·趙恒鎭爲正言,趙宗鉉爲判尹,李賢運爲監察,林濟遠爲同義禁,領議政洪樂性,左議政金履素,右議政金憙,承文院都提調二單洪樂性·金履素,領敦寧單兪彦鎬,咸鏡監司單金華鎭。
金翰東,以兵批言啓曰,領中樞府事,今方有闕矣,依例從座目,行判中樞府事蔡濟恭,領中樞下批之意,敢啓。傳曰,知道。
兵批,判書徐有防,參判權以綱病,參議宋銓進,參知李師濂病,右副承旨金翰東進,領府事單蔡濟恭,同知單崔必大,僉知二單金大重·權揵,副護軍成東一·李永孝,副司直洪明浩·徐鼎修·徐榮輔,以上竝單付。
金啓洛,以兵曹言啓曰,忠壯衛將成東一,前任慶尙監營中軍,忠翊衛將李永老,前任全羅監營中軍,俱在任所,而上來間,本廳番次苟艱,竝改差,何如?傳曰,允。
金啓洛,以兵曹言啓曰,今六月二十一日,武臣賓廳講書日次,而中日相値,不得爲之之意,敢啓。傳曰,知道。
金孝建,以義禁府言啓曰,時囚罪人徐有大,原情公事判付內,兩罪俱發,從重論,載在法文,施以不應爲事理重之律,區別功議,放送事,命下矣。徐有大兩罪俱發,從重論,以不應爲事理重律,杖八十收贖,奪告身三等。其七代祖渻,扈聖原從功臣云,功減一等,杖七十收贖,奪告身二等,放送之意,敢啓。傳曰,知道。
禁府啓目,淸州前牧使李樂培原情云云。問目內辭緣,惶恐遲晩是白乎所,傳旨及繡啓諭列,發問目,反覆嚴覈,則謂以物故之代,自春充定者,爲二百餘口,而至於黃白則流來軍案,姑未盡釐,難保其必無等說,游辭粧撰,終不自服,其餘諸條,竝皆漫漶,究厥所爲,極涉痛駭,平問之下,難以取服,刑推得情,何如?判付啓,諸條多屬不法兺不喩,黃白之勒捧,親族之來訴,日近千數之說,繡啓如彼其丁寧是隱,則無論近理不近理,若無許多法外白懲,寧有訴冤之擧乎?旣聞之後,若不到底窮覈,嚴法重繩,是豈仰述臨街處分之意乎?所當另遣宣傳官,與帥臣眼同査閱,而繡衣諸人往來之餘,民邑必多受弊,今姑參酌,爲先令道伯,出意見,各別詳査狀聞,無敢遲滯爲旀,簽丁外,諸道之繡啓囚供,相左者,令政院問啓於繡衣處,待其對辭,更良嚴問得情爲良如敎。又啓目,所斤前僉使金命嶷原情云云。傳旨內辭緣,泛稱遲晩,刑推,何如?判付啓,考律勘放後,草記,次堂擧行爲良如敎。
掌令李奭濟啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。措辭見上
癸丑六月二十二日卯時,上御重熙堂。行左承旨入侍時,行左承旨洪義榮,假注書金錫泰,記事官洪樂游,徐有聞,以次進伏訖。上命書榻敎曰,進御加減淸肥飮,依前方一貼,更爲煎入。又命書傳敎曰,右議政命招卜相。命退,承史以次退出。
癸丑六月二十二日巳時,上御誠正閣。左副承旨,右副承旨,同副承旨入侍時,左副承旨洪仁浩,右副承旨金翰東,同副承旨金啓洛,假注書鄭文始,記事官洪樂游·徐有聞,以次進伏訖。上曰,雨澤乍閟之餘,一雨沛然,殊爲多幸,嶺南農形,果何如云耶?予之爲嶺民,憧憧一念,惟在年事之登熟,右副則嶺人也。近來所聞,果何如?翰東曰,雖無從近所聞,而雨暘均適,民情甚以爲幸云矣。上曰,聖像方自內閣,奉詣水原府闕里祠,同副出去,與泮堂,同爲陪往,與果川倅,交替後,復命,可也。啓洛承命先退。上曰,今日陪進聖像時,祗迎儒生,袖擧案,纔令捧入,右副出去申飭,可也。翰東承命先退。上曰,吏房承旨,持卜相單子入侍。賤臣承命出傳,左承旨洪義榮,捧單子進前。上命書傳敎曰,加卜。仍敎賤臣曰,此傳敎,注書傳于大臣,而如有請對之事,入侍之意,傳諭,可也。賤臣承命出傳,與右議政金履素,偕入進伏。履素曰,時雨浹洽,而炎熱則一樣,夜間,聖體,若何?上曰一樣矣。上曰,有國所重,置相是已,邇來鼎席之不備,廟謨之久曠,誠爲可悶,而向者重卜,適因事端,俱未行公,國體之苟簡,爲如何哉?今欲枚卜而爰立,則當於卿宰中注意,以人事君,大臣之職也。卿必有平日留意者,當屬何人乎?履素曰,以臣無似,致位至此,莫非洪造,雖令身健無病,固無以擔着重任,惟以筋力奔走,庶或爲盡分之地,不幸賤疾,實無時日內,自力視事之望,如是之際,莫重廟務,一切瘝曠,私心惶悶,如添一病,今承下敎,鼎席有備員之期,以公則仰成,以私則分勞,下情誠不勝幸甚。第臣謏陋蔑劣,雖於尋常銓注,尙不能鑑別人器,況今枚卜之擧,何等至重,而敢以以人事君之義,晏然冒當薦剡乎?上曰,此與銓注,格例有異,只取其人器之可合,輿論之所歸矣。履素曰,聖敎委曲至此,臣苟有淺見之可及處,豈敢不仰對乎?左參贊資歷凡百,可合是任,此則人望之所同也。臣與此重臣,雖無自來雅分,而年前都監同周旋之後,果有所歎服者,要之,盡分奉職,可謂無出其右矣。上曰,其地處樹立,實爲可合,而予常以爲漢光武之不用功臣爲三公,眞是後世可法之事也。以若地處也,樹立也,今姑徐徐,亦何晩也。卿須更陳,可也。履素曰,臣於在廷卿宰間,或有初無雅分者,旣無鑑識,不敢輕易薦人,況輔相是何等重任,而乃敢率易仰對乎?上曰,須勿如是,第更思之。履素曰,水原留守資歷地望,亦合此任矣。上曰,此重臣,實爲可合,而所帶居留之任,不輕而重,上而守護園寢,下而撫綏軍民,其爲重任,無減相職,予之視之,尤有所自別,況今授任屬耳,有難輕遞矣。大抵宰相,須用讀書人,以今俗樣,尤宜揀選讀書之人,置之廊廟之上,予於昨筵,縷縷下敎者,蓋以此也。雖於庶僚執事之列,苟得需用於讀書之士,則世道朝體,豈如此乎?爲今急務,惟在奬用學術,卿若以此留意,必有其人矣。履素曰,臣雖不學無識,猶知上之所需於下,下之藉手於上,無出於學術,況伏承昨筵下敎,尤認聖意之出尋常萬萬,而以臣愚昧,果難輕擧而仰對矣。上曰,居今之世,留意經典之學,此固可感。且以其家之人,聞見自別,又況篤孝之行,矜式一世,御邦之道,蓋本於修齊,至於立朝踐歷,自有雅望。況其辭亞銓一事,亦可知確乎有守,北伯卽其人也。卿意以爲如何?履素曰,薦剡之規,先從資歷故,俄以兩重臣擧似,而二品則未及議到矣。及承下敎,誠爲允當,以其地處人器,兼有經術學識,實合輔佐之任矣。上曰,然則吾之相,定矣。卿其出去,卽爲書入。履素曰,臣於昨日,略已仰達,而今日之事,推諉無處,不得已入來,病情旣如此,僚相又當備員,特蒙許副之恩,是臣區區之望也。上曰,鼎席備員,則實爲公私之幸,見卿病狀,豈不念獨賢之勞也。從當商量,或許以旬日之暇,何必辭巽之乃爾乎?仍命先退。上曰,吏房承旨出去,卜相單子,斯速捧入,義榮承命出去捧入,上落點訖。敎義榮曰,北伯之代,卽爲擬入事,言于廟堂。命書傳敎曰,都政日,飭諭兩銓,卽古例之應行,而臨政提敎於望筒排比之後者,莫如先甲勉勵之爲實,凡事不始則已,旣始之,則宜懋悠久不息之效。一曰,疏枳之擧,尤合留意也。二曰,收攬遠人,無使編陂也。以此意,嚴飭兩銓,着意對揚,守令·邊將初仕擇用,其他調用之節,一依每政飭諭遵行事,分付。仍命退,承史以次退出。
上在昌德宮。停常參·經筵。
自開東,至午時,灑雨下雨,測雨器水深四分。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,合辭闕啓,已至多日,事甚未安。今日政,新除授兩司諸臺,待下批牌招,何如?傳曰,允。
金孝建啓曰,判敦寧尹塾,除拜後,過三日,不爲出肅,依定式推考警責,仍卽牌招,何如?傳曰,允。
傳于金孝建曰,禮房承旨入侍。
傳于洪仁浩曰,吏兵判入侍。
傳于金孝建曰,吏禮換房。
傳于洪仁浩曰,左承旨入侍。
傳于洪仁浩曰,同副承旨入侍。
以獻納尹致性,正言趙恒鎭,牌不進罷職傳旨,傳于洪仁浩曰,只推。
以漢城府民家頹壓別單,傳于金孝建曰,恤典,令該廳,卽爲分給事,分付。
洪仁浩啓曰,卽者中樞府錄事來言,判府事金鍾秀,今方下去楊州地云。係是大臣去就,敢啓。傳曰,知道。
洪仁浩啓曰,簽丁外,諸條之繡啓囚供相左者,令政院問啓於繡衣事,命下矣。問于忠情道暗行御史尹魯東處,則以爲臣奉使無狀,隨處僨誤,私心惶恧,歷日靡定。又伏承問啓之命,震懍悚蹙,尤無所措,卽伏見淸州前牧使李樂培原情,則其所對辯簽丁也,稅太也,橋梁租也,勸分也,而簽丁一款,方有道査,不敢煩陳。稅太則城餉太,一千二百石那移之事,及移太價,每石九兩五錢之說,渠亦不敢自明,而至於結戶例給,自相賣買等說,可謂欲巧反拙,城餉,本非納稅之穀,則以餉防稅,非那移而何?稅太,亦非私買之物,則代錢貿納,非立本而何?其所爲說,太近粧撰。且以橋梁租言之,只憑謬例,先爲取用之招,與臣所執捉,誠不近似,臣則以倉穀一千八百石那移之罪,有所論列於原啓,而橋梁租,則待秋充納倉穀之說,發於邑吏之招故,略已附陳矣。今其所供,有若先用於橋梁租,而倉穀則初不犯手者然,此雖出於掩諱那移之計,倉色文書,旣已現捉,則在臣有可據之端,勸分則趙明世錢六百兩之說,非但邑民之皆以爲然,明世之子,亦以此質言,凡此數條,皆是實狀之所已採探者,此外,別無可達之辭云矣,敢啓。傳曰,知道。
金孝建啓曰,吏曹郞廳來言,承旨有闕,政事取稟。傳曰,前望單子入之,
都承旨前望單子入之,沈煥之落點。
傳乎金孝建曰,政官牌招開政。
有政。吏批,判書李,參判李在學進,參議鄭大容牌不進,右承旨金孝建進,以尹羽烈爲副修撰,李文源爲判義禁,尹師國爲繕工提調,金履顯爲儀賓都事,權偗爲徽陵令,通德郞李聖榏,贈戶參例兼,成均生員李夏濟,贈左承旨例兼,已上右尹李身晦兩代。
以司饔僉正望筒,傳于金孝建曰,閑司相換。
再政。司饔僉正鄭致綏,儀賓都事金履顯相換。
洪仁浩,以兵曹言啓曰,景福宮衛將崔必大,慶熙宮衛將羅春斌,五衛將權揵,俱以身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
兵批,判書徐有防進,參判權以綱病,參議宋銓入直進,參知李師濂病,左副承旨洪仁浩進,以金世徵爲五衛將,鄭尙愚·李明淵爲文兼。
傳于金孝建曰,都承旨差祭云,望筒勿施,前望單子,更爲入之。
都承旨前望單子入之,洪明浩落點。
金孝建啓曰,待敎徐有聞,謂有情勢,陳疏徑出,原疏纔已退却矣。所當直捧禁推傳旨,此與無端徑出有異,推考警責,仍卽牌招入直,何如?傳曰,待開門牌招。
傳于金孝建曰,戶刑換房。
傳于洪仁浩曰,左承旨,同副承旨許遞,前望單子入之,
以忠淸監司李亨元啓本,公州前判官李種徽,所犯諸條査實馳啓事,傳于洪仁浩曰,査啓異於辭疏,則只嘗枚擧各人供招,論理於跋辭而已。焉敢以査事外條件,尾附勦說,有若卞明然者,國綱所在,萬萬駭然。當該捧納承旨遞差,該道臣從重推考,卽此可知査啓之不公,藉使李種徽,有罪倖逭,豈至於大關後弊乎?種徽特爲分揀放送,原啓本還下送,付之道伯,使卽量宜處決。
承旨前望單子入之,閔台爀·李庚運·兪漢寧落點。
以忠淸監司李亨元啓本,水使李潤謙,越境張樂一款,査實馳啓事,判付內,啓下兵曹爲旀,無論數里,雖數步,身爲帥臣,名以越境,事旣登聞之後,不可仍置,從重推考,至於張樂一款,近來營閫,外飾之推務太過,事有涉於活潑動盪邊,可勸不可抑兺不喩,所謂張樂,亦非非時之遊讌,何妨於賑事乎?俾勿因此懲羹之意,分付該帥臣爲良如敎。
金孝建,以禮曹言啓曰,卽接宗廟署所報,則宗廟西月廊西邊,下磚石階砌二間許,自第一層,至第三層,今朝頹圮云。正殿至近之地,有此頹圮之患,不可無慰安之擧,慰安祭,不卜日。今二十五日設行,修改之節,待快晴,擇日擧行,何如?傳曰,允。禮房承旨,奉審以來,階砌築石處,必因罅隙,有此頹圮,若於有罅未頹之時修改,則豈有告由改築之節乎?近來廟司,不擇人而然,後復汎忽,當該官員,當重勘,以此嚴飭,可也。
洪仁浩,以義禁府言啓曰,時囚罪人金命嶷原情公事,判付內,考律勘放後,草記,次堂擧行事,命下矣。金命嶷傳旨內,不念稅穀之至重,但知境界之推諉者,俱極可駭,不可以已遞而不論,令該府拿問嚴處,罪取考律文,則大典通編漕轉條,有曰,漕稅船致敗,指路船,馳告近處邊將拯出,如或不卽拯出,該邊將拿問定罪。大明律不應爲條,有曰,凡不應得爲而爲之,事理重者,杖八十。大典通編推斷條,有曰,犯私罪,杖八十,奪告身三等,犯枉法受贓外,笞杖竝收贖矣。金命嶷,杖八十收贖,奪告身三等放送,何如?傳曰,允。如有功,減等,可也。
洪仁浩,以義禁府言啓曰,金命嶷杖八十收贖,奪告身三等,昭律草記批旨內,如有功,減一等事,命下矣。金命嶷八代祖公亮,光國功臣云。杖七十收贖,奪告身二等之意,敢啓。傳曰,知道。
刑曹啓目,粘連永同前縣監金履錫段,松木之杖,無刻之棍,俱係法外,淸州前收使李樂培段,松木訊杖,旣不刻正,厚薄長短,亦不準式揆以法意,誠極駭然。竝令該府,拿問嚴處是白乎旀,守令之犯科如此,而矇不檢飭者,難免疎忽之失,當該道臣推考爲白乎旀,奏御文字,何等重愼,而今此永同縣刑具中,枷子旣稱準斤,而渾置有頉者,殊欠愼審,當該御史,亦爲推考何如?判付啓,依允爲旀,永同之松木杖,雖未知棍與他杖,而淸州地之訊杖松木,萬萬駭然。眞木棍,猶嚴防,況訊杖之松木乎?誠有是也,似此別造法外之刑杖者,豈可不以法治之,俾懲他倅乎?若不一從實狀直招,則刑推得情,斷不可已,令該府嚴覈於兩倅以聞爲良如敎。
禁府啓目,泰安縣監韓永逵原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,以公罪,區別功議,草記勘放,嚴飭,卽爲還官爲良如敎。
副提學李義弼,司諫李遇濟,應敎成德雨,掌令李奭濟,校理尹光普,修撰嚴耆·高宅謙,副修撰宋民載啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,兩轉而爲伏閤之爭,當日處分,迺至於近島黜置,揆以邦刑,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也。危逼聖躬之如此賊,而有此內地之移置也。當初殿下之不忍置法,姑從次律者,不過曰,恐傷先王之德也。欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨乃狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽動之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也。與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千削萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊。其可曰,國有三尺乎?且況逆復正法之後,以下十五字刀削擧國臣民,腐心之痛,切齒之讎,尤有倍於前日,請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據白軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳習有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,以下二十四字刀削付賊復,陰助聲勢,不軌之跡已綻,懷二之謀難掩,賊復之收款,卽尙喆之結案,揆以邦憲,焉逭天討,而當律未施,陰誅先加,輿情去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今此逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典,以下十三行半刀削答曰,不允。以下六字刀削
司諫李遇濟,掌令李奭濟啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不憤惋,此豈可以尋常物故,置而不論載,論其平日罪犯,則密樹逆黨,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆節,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬應於展開書傳,講其文義云者,與相吉,澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也。其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心,到今追究之道,惟在於親屬奴傔之及時訊鞫,而章疏之請,俱未蒙允。治逆之律,不當如是。且爲此賊之支屬者,若使一日留置於天壤之間,則今日廷臣,有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃是尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟·獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不究覈嚴斷,則未知何樣禍機伏在何地,今於事端旣露之後,尤不容蹔緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,以下一行刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著輿情愈激,惟其伸王法,討國賊之道,只在追施一款,則凶如此賊,逆如此賊者,決不可以常例論,請物故罪人國榮亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀削已是劇逆之斷案,而乙巳春,諸賊指日擧兵之時,自擬內應大將,至於書給四柱,先占身數,其所爲計,至凶極獰,以下八字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,以下八字刀削鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈不捧結案,遽爾用刑,只施應坐,古今天下,寧有是耶?籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道。殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論,時偉,性本營譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之收款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號何如是太早,究厥心腸,已萬萬窮凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下七字刀削與同以下二字刀削之說,旣已遲晩以下二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣。王法壞矣,宇鎭之於善·謙兩賊,一而二,二而一也。今於兩賊伏法之外,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何,纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不可大可憂而大可懼者哉?請遲晩罪人宇鎭,捧根脚,夫正王法。柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱暎爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之,昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言結奧,援而交煽者,皆是讒構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制于見外,登筵諸臣,亦皆仰覩者,今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則小無慼意,癈讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛聽之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙·丙之際,自就芟夷,及至近年,夏·恭·顯投凶書於內,瑮·福,暗逞凶圖於外,蚓結虯蟠,種下生種,式至今日。又有星漢,渠輩亦一臣子,何乃悖逆至此,又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多卞,下款女樂之云。向日燈夕,各營將臣,果有遊衍張樂於壯營馬園之事,而壯營處所,旣在關門之外,馬園基址,又是營後之地,距關旣遠,在營又僻,則渠亦有耳必聞,有目必見,旣無近似之事,寧有流傳之言,而强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙丙諸賊舊套餘論,何其無倫不道之甚,一至此極,今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有其極聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶末免墨沫還下,誠爲無前之擧,聽聞所及,莫不駭惑,罔知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢呈凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫,彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,鑄張之根柢,尙今未覈,如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚·逆腸之無所不至,昭不可掩,今若置而不問,方來之慮,尤不可勝言,請柳星漢,亟令王府,設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣,此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆,所未發之語,而此賊之肆然發口,抑何心腸,屢次供招之罔測不道,至於此極,則此誠古之莽卓之所未嘗有,而今之夏·瑮之所未敢爲也,卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也。噫,彼星賊之凶疏,聞之者,無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀光,窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大懟,徑先致斃於獄中,輿情之憤惋,固不暇言,而國家之失刑,當復如何,到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令李奭濟啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。措辭見上
司諫李遇濟啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一,日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之疏論,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法,討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疎釋者然,國體之隳壞,已無可言,輿情之轉激,去而益甚,請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。
咸鏡監司金華鎭疏曰,伏以臣千千萬萬夢寐之外,忽伏承北臬特授之命,噫,此何事也。驚惶感泣,五內失守,罔知所以自措也。仍伏念,臣家之得有今日,一則聖恩,二則聖恩,夷險燥濕,生死向前,卽臣闔門之交相勉勵者,而至於方面之任,官尊祿厚,人所艶羨,臣亦有一端彝性,顧何敢爲辭遜之計。而第臣老耋偏母,數十年貞疾,不離牀褥,居常凜綴,起居轉側,動輒須人,區區目下情理,旣不可暫時離捨,亦不可遠地將往,臣雖欲貪榮冒赴,其於私心之萬分難强,何哉?昨日祗肅,亶出叩謝之忱,及奉恩諭,辭敎懇摯,歸對病母,聚首攢祝,尙復何心,敢事飾讓,而情私所迫,實無按抑登道之勢,玆不得不披瀝衷懇,仰瀆孝理之下。伏乞聖慈,俯賜矜諒,特許鐫免,公私不勝幸甚。答曰,省疏具悉。稔聞老人氣力之足可將往,有此特畀,卿須速往欽哉。
判敦寧尹塾疏曰,伏以天祐我東方,元子宮衣尺漸長,睿質夙嶷,又際伊月伊日,惠慶宮千秋令節,壽山之祝,重輪之頌,同日齊聲,臣民鼓舞於遠近,宗社盤泰於億萬,如臣病昏濱死之喘,雖不得正簪笏,而踵候班之末,自不覺蹶然扶起,北向攢手,口誦華封之請,繼之以感愾徊徨而已。臣情到此,生亦何爲。仍伏念臣,命途窮險,經歷峗嵲,卄年喪哀,五內消涸,氣血所損,眼先受病,七八年之間,月異而日添,果中少日究命者之言,咫尺脩門,一路永絶,九重彤雲,兩眼莫瞻,況又臣,門衰影單,才薄識短,榮途華貫,自知負乘,崇班嵬級,每懼覆餗,不自意,誤恩聯翩,華誥洊疊,十許年之間,乃以無絲勞縷績之賤,遽爾廁卿月犀鞓之列,內而秩宗司馬,外而居留兵閫,無不兜攬,便若器使而大耐者,然,早晩招災,臣亦自分而自懼者也。果罹一疾,沈嬰四載,一縷雖存,不以生自居,屬司提擧,惟莫非天地父母,覆恤危喘,萬一調治之隆恩盛德,臣每於神精稍蘇之時,感結嗚泣,旋伏切惶隕不自寧之忱矣。今於千萬夢寐之外,銓曹擧臣名於見職之副擬,天心垂憐,謂臣名之尙存政目,授之以恩點,侈之以陞降,臣心抑塞,經日靡定,恩旨奉讀,不忍捨手,天牌隨臨,復犯違傲,如有一分竭蹶之勢,則固欲亟趨延英門外,仰天叩謝,少伸四箇年,未瞻望之微忱,而病絶其路,誠亦何補。本府雖曰閑司,緣臣廢痼,屢日瘝曠,寔添病中之一病。且臣前此屢除是府,皆以無敦寧呈遞,今於本職,前後無異。伏乞聖明,亟命有司,考例遞改,以存公格,以便私心焉。噫,臣之一心,銘鏤報國,平生所期,惟以生死夷險,向前無貳,造次顚沛,灸手必是,抑亦神明之所仰質者也。苟獲治療之得方,更覩天日之垂朗,則當收拾弊精,一瞻耿光而退,若病終不治,轉臻無奈,則臣當爲犬馬於來世,含珠環於他生,庶報我天高地厚之盛德也。臣無任注血祈懇之至云云。答曰,省疏具悉。不見卿久矣,每從筵臣,問卿病如何,卽見卿疏,益用悶念,所辭本職,許令該曹,援例稟處。
癸丑六月二十三日辰時,上御重熙堂。左承旨入侍時,行左承旨洪義榮,假注書鄭文始,記注官承膺祚,記事官洪樂游,以次進伏訖。上曰,吏兵判入侍。賤臣承命出傳,與吏曹判書李,兵曹判書徐有防,偕入進伏。上曰,昨下傳敎,卿等見之乎?今番則務從恢蕩之政,兩銓以此留意,南行而至於初仕,必以鄕曲中,行誼學識之有稱者,各別擇差,可也。曰,向來瓜滿守令差代後,眞寶縣監金獻祚,以九考九上,有先付司果,後調用之命矣。奉化縣監李尙榮,同是九考九上,似當與金獻祚,一體施行,而伊時未及提稟,故敢此仰達矣。上曰,依爲之。出擧條命書傳敎曰,進御加減淸肥飮,依前方一貼,更爲煎入。又命書傳敎曰,在外臺諫許遞。仍命退,諸臣以次退出。
上在昌德宮。停常參·經筵。
藥房提調洪良浩,行左承旨閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,來二十五日,朝參日次矣,敢稟。傳曰,停。
洪仁浩啓曰,合辭方張之時,兩司無詣臺之員,事甚未安,未肅拜人員,竝卽牌招,何如?傳曰,允。
傳于金孝建曰,傳香承旨,馳詣宗廟,奉審摘奸以來。
傳于李庚運曰,左副承旨,右副承旨入侍。
傳于閔台爀曰,左承旨入侍。
傳于金孝建曰,右承旨入侍。
傳于洪明浩曰,未肅拜臺諫許遞,前望單子入之,待下批,牌招察任。
傳于洪明浩曰,未肅拜正言·持平許遞,今日政,差代。
臺諫前望單子入之,正言李心傳·李義明,持平金若鍊落點。
洪仁浩啓曰,合辭闕啓,事甚未安,今日政,新除授兩司諸臺,竝卽牌招,何如?傳曰,允。
都政吏批,判書李,參判李在學,參議尹行任,都承旨洪明浩進。啓曰,蔭仕六品官之陞五品者,每於過都政後照擬,而見今在職者,絶無徑一考之人故,五品官,無以推移備擬,未徑一考之人,勿拘陞擬,何如?傳曰,允。又啓曰,守令多窠,今當差出,而未準朔禁軍將及營將·邊將,虞候·中軍,都事·守令,察訪,竝擬,何如?傳曰,允。又啓曰,今都目大政,各岐仕滿應遷者,相避及未準朔監察·禁府都事,戶曹刑曹工曹漢城府郞官,平市署言員,五部令,各司久任時推人員,竝擬,何如?傳曰,允。又啓曰,四館陞出六品時,例有九處講後,遷轉之規,而承文院褒貶,如或有故過限,則四館積滯,不可不慮,故自前雖未徑九處講,亦有陞六之規矣。今春夏等褒貶,不得爲之故,當出六品者,未免積滯,依例遷轉,何如?傳曰,允。又啓曰,新除授參議牌招,同參政事,何如?傳曰,允。
以繕工監役望筒,首副望受點,何以爲之?敢稟。傳于洪明浩曰,如有未差之窠,以受點人施行。
傳于洪明浩曰,作散最久,俄果添書特點。更思,三十年前,前僉正落仕者,豈令以察訪復職乎?濟原察訪望筒勿施,更爲擬入。前僉正李景祚,問其坐地,可堪參議·都正,則擬參議·都正,可堪五將·僉知,則擬五將僉知事,吏兵判知悉擧行。此人,纔已口傳,下於政廳矣,時無參議窠云,而寸內無累,特以稀姓之故,此推彼諉,尙不檢擬,何乃苟且之甚乎?前都正睦萬中,今日政,參議見窠擬入,此後如許循謬之習,一體嚴飭。
洪明浩啓曰,京畿都事鄭德弼,今日肅拜事命下,而不知去處,何以爲之?敢稟。傳曰,改差,今日政差出。
傳于洪明浩曰,先朝儀賓女壻,只有金濟萬,而落仕在甲午,而尙未復職矣。今日又以參下復職,甚不然。參上窠擬入事,分付。
傳于洪明浩曰,未肅拜兵曹郞廳,今日政差出。
傳于洪明浩曰,郞廳不備,不知申飭,謝恩判堂則固未暇,次堂豈可無一言乎?兵曹參判以下,竝遞差。
以尹行任爲吏曹參議,張僴爲典牲主簿,任光白爲尙衣主簿,安弘迪爲義禁都事,徐謙淳爲司僕主簿,金樂行爲典設別提,申應漢爲監察,宋俊載爲京畿都事,趙重瞻爲兔山縣監,許根爲順川郡守,李基正爲濟原察訪,尹應烈爲泰川縣監,南會英爲假引儀,洪秉德爲顯陵令,宋益鼎爲軍資直長,尹應鉉爲靖陵直長,申錫老爲尙衣直長,李永夏爲司饔直長,金基普爲尙瑞直長,李東實爲戶曹佐郞,蔡濟恭爲冬至兼謝恩使,朴宗球爲濟用奉事,權太應·趙榮錫爲義禁都事,盧爲尙瑞副直長,李喆祚爲景慕宮奉事,黃梓爲執義,崔守魯爲持平,朴宗正爲正言,鄭德弼爲京畿都事,金遇國爲沃溝縣監,曺學臣爲鳳山郡守,崔粹浻爲廣興副奉事,鄭觀輝爲寧越府使,李宅淵爲禮賓主簿,李義述·宋景載爲掌苑別提,金相夔爲尙衣別提,韓佐奎爲引儀,孫克福爲仁同府使,林景鎭爲持平,李景祚爲濟原察訪,李洪載爲副使,鄭東榦爲書狀,李明孚·朴宗正爲兵曹佐郞,李永耆爲濟用主簿,姜克成·崔時淳爲兵曹佐郞,李始源爲戶曹正郞,李東稷爲司僕正,李昌杰爲濬源殿令,黃道源爲繕工監役,徐惇修爲活人別提,朴向榮爲典設別提,李可運爲司圃別提,鄭致愚·李民秀爲繕工假監役,權䘩爲戶曹佐郞,典籍三單宋應望·李彙·崔雲翰,禁府都事趙榮錫,司饔奉事申夔相相煥,金說澤爲靖陵參奉,金恕行爲典獄主簿,趙來鎭爲司饔主簿,尹命基爲中部都事,朴聖集兵議,睦萬中爲參知,丁範祖爲兵曹參判,李脩補爲敦寧主簿,丘泰垕爲懿陵參奉,金養淳爲貞陵參奉,金濟萬爲內贍主簿,崔逵翰爲濟原察訪,金箕象爲京畿都事,金相岳爲弘陵參奉,金箕憲爲廣興主簿,李之珩爲宗簿主簿,韓範敏·李命心·吳俊祥爲兼引儀,南正和爲典設別提,崔行鎭·吳持常·張思恭爲假引儀,李相普爲禧陵參奉,李秉烈爲長寧殿別檢,洪時濟爲穆陵別檢,康文祥爲社稷令,尹行喆爲典籍,李換益爲引儀,洪受浩爲兵曹佐郞。
洪明浩啓曰,寧越府使鄭觀輝,時無加資之命,何以爲之?敢稟。傳曰,係是特除,以堂下施下。
兵批,判書徐有防,參判權以綱進,參議未差,參知未差,同副承旨兪漢寧進。啓曰,各道營將虞候及訓鍊正,今番差出,而擬望之人乏少,未準朔守令,竝擬,何如?傳曰,允。
兪漢寧啓曰,今日政,新除授本曹堂上,竝待下批牌招,同參政事,何如?傳曰,允。
以公州營將李觀成,北虞候趙雲履望筒,傳于兪漢寧曰,無論宣薦·守副薦,最久沈滯人,及在京而無勢者,在鄕而有地處中,拔例擇擬。
以北虞候望筒,傳于兪漢寧曰,鄭聖鶴,關西名族,旣見入擬,豈可闕點?此望筒,加點以下,準朔營將中,作窠,單付啓下。
以月串僉使,越松萬戶望筒,傳于兪漢寧曰,時久勤,雖可收用,名以承傳,過四十餘年者,亦有之,況先朝承傳,則事體何如乎?若於此等處收用,在渠輩,可謂望外,一則爲所重,一則擧沈滯,此意知悉。更令擬入,首擬者待窠,隨卽調用。
以承傳宣傳官望單子,傳于兪漢寧曰李甲會仍任,承傳亦爲仍任。
以神光僉使望筒,傳于兪漢寧曰,訓鍊副正,以宣傳官中,可堪人擇入。
兪漢寧,以兵曹言啓曰,同知中樞府事姜德恒·金應壽·姜世東,僉知中樞府事李學淵·李周憲,俱以身病猝重,時月之內,無望供職,呈狀乞遞,西樞雖是閑局,不可虛帶,竝改差,何如?傳曰,允。
兪漢寧,以兵批言啓曰,宣傳官吳應常,身病猝重,勢難供職,呈狀乞遞,今姑改差,何如?傳曰,允。
以趙瑍·金光宇爲知中樞府事,鄭仁謙爲僉知,林懋遠爲羅州營將,尹衡東爲晉州營將,李寬會爲順天營將,洪栒爲訓鍊副正,趙東源爲慶尙左兵虞候,張重吉爲群山僉使,李殷錫爲慶尙中軍,趙瞰爲全羅中軍,李弼大·金贊胄·金德基爲同知,尹世英·池日浩爲僉知,金宗煜爲忠壯將,成德綱爲忠翊將,金禮欽·李光曄·具興遠爲武兼,王漢佐爲安興僉使,朴道默爲阿耳僉使,邊益興爲德積僉使,韓聖欽爲牛峴僉使,同知單方在成,白東運爲訓鍊正,李彬爲宣傳官,李時菡爲都摠經歷,曺命集爲全羅兵虞候,金仁厚爲臨淄僉使,柳孝遠爲彌串僉使,金致擎爲許沙僉使,韓景琦爲文城僉使,金仁集爲恃寨僉使,李基榮爲柔遠僉使,陳就大爲智島萬戶,李弘澤爲伐登萬戶,金仁國爲安骨萬戶,李孝得爲幕嶺萬戶,吳光勳爲西平萬戶,舍有樑爲玉浦萬戶,兪命煥爲防垣萬戶,鄭顯行爲吾老梁萬戶,金翰周爲訓鍊僉正,李廷麟爲雲羅萬戶,韓德增爲魚面萬戶,白宗海爲仁遮外萬戶,張景濟爲格浦別將,李枝英爲金城別將,曺漢光爲金烏別將,尹宅輝爲九月別將,副司果李寬福·李柱,以上陞六事承傳延就近爲景福將,高景昇·李東㷲爲慶熙將,姜弼潤爲五衛將,李雨龍爲都摠都事,申光赫爲安義僉使,沈有祖·具載肅爲宣傳官,鄭夏·李秉玉·尙得容·黃潤銓爲部將,趙重明·金福實爲守門將,金春衡·宋聞鶴爲部將,安思默爲武兼,權尙鎭爲統虞候,柳相斗爲訓鍊主簿,吳景勣爲月串僉使,金應極爲越松萬戶,許彬爲訓鍊主簿,鄭東觀爲北評事,池友璧爲訓鍊判官,李休·宋堯熙·金萬鎰爲訓鍊主簿,姜昌煥·黃相轅爲武兼,金宗喆爲五衛將,柳煒·徐益修爲部將,同知單延就近,副司果柳煒·徐益修·白仁哲·沈學祖·洪相五,大興中軍單鄭聖鵠,同知單高景昇,護軍崔誡道·尹範衡·許鍰·咸正禧·副司果金彦植·李爀·嚴尙武·全大壽·金珍澤,副司直鄭繼忠·崔守魯,副司果趙恒鎭·朴宗正,訓鍊主簿單朴道文,本院去官護軍李寬會·林懋遠·高雲瑞·尹衡東,已上單,梁埉爲宣傳官,李海範爲神光僉使,李文道爲訓鍊副正,崔慶臣爲兼司僕將,鄭弼煥爲訓鍊判官,趙祥麟·尹汝昇爲訓鍊主簿,已上依定式減下鄭寅煥·鄭東顯·韓光爲護軍,洪義榮·金翰東·金啓洛·李東宇爲副司直,朴載淳爲副司果,朴性裕·金宗喆爲同知,呂萬永·李翼鉉·韓景禹爲僉知,李甲會爲訓鍊副正,姜必潤爲僉知,柳相斗爲宣傳官,權管秩,同仁崔岦,靑金起奉,乫軒洞南鶴裕,楸九非金祥麟,於汀灘權載恒,大坡兒林兌起,小坡兒吳希常,已上單,趙恩鎭爲訓鍊主簿,李彬爲都摠經歷,李時菡·李光曄·金禮欽·具興遠爲副司果,鄭宅柱·金元基·金萬珩爲武兼,呂文永·金鎭億·成舜民·閔喆·李成德·元永厚·李元臣副司果,竝單付,李景祚爲五衛將,李宜秀爲宣傳官,李性淳爲僉知,朴熙輔爲武兼,崔尙厚爲僉知。
以承旨房望,傳于洪明浩曰,仍。
傳于兪漢寧曰,首陽山城別將,明日政,內擬差代。
閔台爀書啓,臣敬奉聖批,馳往傳諭于南部會賢坊北越邊契,議政府領議政洪樂性所住處,則以爲,臣冒瀆忠懇,顒俟體諒之恩,卽者承宣來宣聖諭,十行諄複,字字懇摯,龍光之輝赫,眷毗之隆重,迥出尋常萬萬,今古無比,瞻聆感聳。況臣身當,感激惝怳,尤當如何?只自雙擎恩敎,百回莊誦,瞻天望聖,攢手頌祝而已。臣於今日,若有一毫承當之望,豈敢爲飾辭例讓,不思所以竭蹶趨膺之道,而賤臣癃耄之狀,供職理務,萬無其路,故七八年來,處以休退,大小朝班,一未陳力,而惟以藥院一任,自作瞻依之所,日夕祝華,寤寐呼嵩,玉體康寧,百祿川至,仰以孝奉我殿宮,俯以慈懷我元子,萬有千歲,歡樂太平,宗社有磐泰之安,兆庶有熙皞之化,夬覩昌熾之純嘏,粗效祈頌之微忱者,是臣之至誠至願也。至於元輔重任,百爾思量,以臣衰病,實無一半分自力之勢,不敢轉動。若不識恩命之可感,義分之可怵者然,益不勝惶悶悚懍之至,莫省措躬之所,謹當更入文字,申暴至懇,仰請生成之澤云矣,敢啓。傳曰,知道。
傳于兪漢寧曰,訓將差代有命,而卿雖未爲陞次肅謝,係是行公大臣,求之古例,亦多可據,似不必爲引,而以殿陞給扶,爲固辭之證。今日雖出肅不欲引見,至於殿庭拜跪,足可須人强爲矣,須卽入來謝恩事,遣史官,傳諭於左議政。
兪漢寧,以備邊司言啓曰,訓鍊大將,今當差出,而擬望之人乏少,二望書入之意,敢啓。傳曰,知道。若此則摠使望,只有李漢豐一人,事甚苟且,文宰中,地處資歷可合者一人,依筵敎,通擬以入,可也。
備邊司,以趙心泰爲訓鍊大將。
兪漢寧啓曰,訓鍊大將趙心泰所佩御營大將命召還納,訓鍊大將命召傳授次,密匣請出之意,敢啓。傳曰,姑令兼察兼佩,牌招聽傳敎。
兪漢寧啓曰,御營大將趙心泰,移拜訓鍊大將矣。將兵之任,不可一刻無摠察之人,何以爲之?敢啓。傳曰,姑勿出代,壯勇大將兼察聽傳敎。
兪漢寧,以備邊司言啓曰,摠戎使今當差出,而擬望之人乏少,以二望書入之意,敢啓。傳曰,知道。待下批,令政院牌招,傳授密符及敎諭書,可也。
以鄭民始爲摠戎使。
命漢寧啓曰,摠戎使鄭民始牌不進推考傳旨,今方捧入,而密符及敎諭書傳授,一時爲急,更卽牌招,何如?傳曰,允。
兪漢寧啓曰,摠戎使鄭民始,再牌不進推考傳旨,今方捧入,而密符及敎諭書傳授,一時爲急,如是違牌,事甚未安,所當更請牌招而係是一日三牌,何次爲之?敢稟。傳曰,更爲牌招。
兪漢寧,以都摠府言啓曰,今日入直內三廳武兼禁軍及軍兵等,當爲中日習射,而都政相値,不得爲之之意,敢啓。傳曰,知道。
洪仁浩,以義禁府言啓曰,時囚罪人韓永逵原情公事判付內,以公罪,區別功議,草記勘放,嚴飭,卽爲還官事,命下矣。韓永逵以不應爲事理重律,杖八十收贖,而其十代祖繼禧,佐理功臣云,功減一等,杖七十,以公罪收贖,卽爲還官事,嚴飭放送之意,敢啓。傳曰,知道。
領議政洪樂性疏曰,伏以,臣陳懇乞休者,八年于玆矣。雖未獲三字銜之特許,而幸蒙體念之至仁,承奉容俟之恩諭,上不責之以職事,臣亦處之以告退。臣於是,仰依生成之澤,不敢更爲控籲之計,身雖未退,心同告老,惟期殫竭於藥院,以圖涓埃之報,而中書一步,念已斷而夢不到矣。乃於千萬匪意,重卜之命,忽及臣身,恩諭繼降,鄭重隆摯,古往今來,殆無與比,臣驚惶感隕,震懍罔措,若墜淵谷,若墮煙霧,神魂飛越,歷日靡定。伏念臣之本末長短,卽聖明之所悉燭,則今不必更事煩陳,以效飾讓之套,而顧以百不肖似,一無可取之資,厚沐洪造,濫廁三事之列,于今十有二年,而偏荷曲庇,獲免大戾,全保身名,優游歌詠者,莫非我聖上,天地於臣,父母於臣之隆恩鴻渥也。且況前後恩敎,輒以福字,稱道於臣,古人有言曰,人君造命,而殿下斂時五福,敷錫厥庶民,臣亦庶民中一人耳。得以遭遇昌期,保此眇福者,是乃殿下造臣之命,而錫臣之福也,臣有何受福之道,而其能自致於此哉?仍竊惟上相之責,至重至大,有非左右參佐之比,況今世道日下,人心日溺,義理漸致湮晦,忠逆將至混雜,當是時,居是任,若非明識雅量,德重望鉅之人,則固難責之以協贊至治,對揚洪化,振紀綱而辨淑慝,嚴隄防而明憲章矣。況如臣癃耋昏憒者所可議擬者哉?臣之不合於是任,不一其端,難以枚擧,而就其中,尤不宜冒進者有三。臣於相職,屢試蔑效,軌致僨誤,則今不可諉之以歲月稍久,晏然重入,一也。當退不退,積年遲回,竟進上秩,又復揚揚,則從他嗤罵,都壞廉隅,二也。至於年近八旬,病成癃痼,腰脚麻痺而寸步不能自致,神精消鑠而百事全然忘失,朝見之人,夕或莫辨,對面之語,回首不記,尋常話言之錯謬,凡百作爲之顚倒,月異而日甚,直一漫不省事之人,以此病狀,出入廟堂之上,規畫軍國之務,殆有甚於聾之審音,瞽之辨色,三也。有一於此,其進無路,況兼有此三者乎?臣於是,雖欲憑恃寵靈,怵畏義分,莫恤情跡,不顧廉防,而其於衰病如右,趨走承膺之萬萬無望,何哉?此實一世之所共知,萬目之所共覩也,臣何敢一言半辭,倚託欺慢,以圖占便之計,甘自陷於辜恩慢命之科哉?惶阨悶迫之極,不敢一向泯伏,悉暴肝血,仰瀆崇嚴。伏乞聖慈矜垂由中之懇,特垂終始之恩,將臣職名,亟許鐫改,以幸國事,以延殘喘,公私不勝大願,臣無任震慓顒祝之至云云。答曰,省疏具悉卿懇。昨諭卽一西序之福壽全書,予旣畀於卿矣。卿宜有答予者,周之詩人,當其君讌嘉賓之時,尙以天保九如之章,答鹿鳴以下五篇,況卿元老也,元輔也乎哉?經曰,無言不酬,無德不報,卿之謂也。卿且休說,甚矣衰也。視卿年紀以上人之拜相中書之古事可按,權仲和年八十三,康純年七十九,張順孫年七十八,鄭澔年如張順孫,而皆至首相,外此拜左右揆者,指難勝僂,又求之於重卜,與卿同年者二人,加卿二歲,或三歲者,亦有之,卿須克體委毗之眷,毋更控辭,卽筵廊廟,以助我洪範九五之治,而康而色,予則受之,仍傳于金孝建曰,此批答,承旨傳諭。
大司成李書九疏曰,伏以臣於日者,伏承除旨,以臣爲行成均館大司成者,臣誠震惕慙懼,歷日靡定。夫是職,卽成周大司樂之遺也。後世以來,凡所以治學敎胄,成德達材之道,雖不能悉法古昔,而其爲任,則又未嘗不責之以訓迪多士,培養賢材,固已重矣。況今聖化洋溢,至治昭融,當世之士,萬不淬礪名行,講究經術,思效生國之盛,政宜愼簡宿儒,俾爲師長,以盡其誘掖鼓舞之方,乃以如臣不肖,一朝苟充於東序論說之列,膠庠俊秀之斐然興起者,必將相顧羞沮,笑朝著之無人,此其不可冒居,一也。殿下每以文風之不古,慨然發歎,敦尙實學,斥默浮華之意,屢形於絲綸,而學校者,文敎之所由興也。臣姿性庸虛,見識鹵莽,凡於經傳大義,詞章小技,俱所未曉,又不幸而早歲蔑學,僥倖通籍,至於時俗功令之文,亦昧方向,雖蒙聖上陶鎔之化,出入禁近,親承敎誨,如明師嚴父者,已多年所,而愚陋之質,終未變化,荒嬉惰窳,不殖將落,今雖欲强策駑材,祗奉明訓,使士趨克端,文體丕新,顧無所藉手,將何以副特簡而稱聖旨,此其不可冒居者,二也。似此情實,臣雖不言,聖明庶幾照燭,抑臣私心之所不安,又有甚於此者,國家置風憲諫諍師儒之官,爲其長者,其望尤峻,其職尤淸,而臣之次第踐歷,俱在旬月之內,在古名碩,亦固罕覯,非臣淺劣,所堪承當。且臣於大小試事,不敢冒當者,蓋爲從前身名,厚被戮辱,縱被聖慈曲加薰濯,臣所自處,竊欲固守微諒,稍存廉防,間或怵迫嚴命,一再勉膺。然每自循省,不覺惶汗之沾背,況此所叨,課試,乃其職耳。今若包羞忍恥,坐黌堂而對諸生,則其爲負初心而招物議,果何如哉?嗚呼,君臣大義,與生俱存,極天罔墜,致身盡節,乃其常分,較量知遇之淺深,以期報答之輕重,君子恥之。然恩隆則愛篤,德厚則誠激,亦是常情之所不免,殿下之於臣,恩旣隆矣,德旣厚矣。雖天地之高大,河岳之崇深,未足以喩其萬一,死生夷險,此身非已有也,況臣區區所自勉,亶在於有誠無飾,凡有除命,豈敢虛辭例讓?上煩聰聽,自陷矯詐,而惟是誤恩不可以輕受,私義不可以全壞,此臣所以反復思惟,徊徨悶蹙,誠莫知其措躬之所者也。玆敢披露衷悃,仰首嗚呼,幸冀仁天之降鑑,伏願殿下,俯賜矜諒,將臣新授職名,亟許鐫改,俾微情少伸,愚分獲安,以卒終始生成之澤,千萬幸甚云云。答曰,省疏具悉。卿其勿辭行公。
癸丑六月二十四日辰時,上御重熙堂。左副承旨·右副承旨入侍時,左副承旨洪仁浩,右副承旨李庚運,假注書金錫泰,記注官承膺祚,記事官徐有聞,以次進伏訖。上命書傳敎曰,專對之任,何如,而大臣自可別論,年及七十者,篤老奉親者,苟然排擬於飭敎之下,吏曹判書李,從重推考。又命書傳敎曰,曰君曰臣,臣或見君面於駕出瞻旄之中,而君則不知其眼鼻者,是豈成說乎?以我國地方之偏小,雖在未沾祿仕者,君臣之相阻,猶可謂之欠事,況名以朝官者乎?旣稱朝官,則有文與蔭與武,亦豈必區別於其間哉?近閱作散人姓名於案簽,則文武參上參下,蔭參下諸人之御極以後,尙稽一沾職名者有之,其數頗夥然,嘗念其有累而見枳者之積歲空老,猶且拔例恢蕩,況有官而無官,無累而有累,不得爲拜跪朝班於御極之後者,是誠不可使聞於人。大抵都目謂之大政者,爲其有用舍之不若散政也。不然,一政吏足矣,何必備三堂,臨殿受點也哉?今日窠闕,雖曰甚窄,苟欲爲之,則應出六品之類,姑當先付虛司果,豈可無區處之道,朝官三班,丙申以前作散者,一竝抄出書啓,自今政先爲收用事,分付兩銓。又命書傳敎曰,每於開政之日,飭諭兩銓,而今番則拔例,申申以先甲之論,則爲銓官者,宜思對揚之方,而兵批初入之同樞諸望,雖皆以二三四十年在家者,如序陞例擬入,此或差强,而吏曹則初度諸窠,照爛莫甚,若此則日前傳敎,用於休紙乎?雖以西銓言之,閑散陞資,亦非拔例,吏曹判書李,從重推考,兵曹判書徐有防推考。自再度以後,擺脫俗規,益勉對揚事,嚴飭兩銓,如是而泛忽,吏判之大靜外補,兵判之旌義外補,焉可已也,竝以此意知悉。又命書榻敎曰,未肅拜京畿都事改差。又命書榻敎曰,新除授訓鍊大將牌招,傳授命召。又命書榻敎曰,呈告待平許遞。又命書榻敎曰,大司成李書九,牌招察任。仁浩曰,持平金若鍊,正言李義明,旣已肅謝,不爲傳啓,直爲出去事甚未安,竝推考警責,何如?上曰,從重推考,可也。出擧條仍命退,承史以次退出。
癸丑六月二十四日巳時,上御重熙堂。右承旨入侍時,右承旨金孝建,假注書鄭文始·金錫泰,記注官承膺祚,記事官徐有聞,以次進伏訖。上命書傳敎曰,今日政,新除守令僉使萬戶,明日謝恩後待令。又命書傳敎曰,湖南繡衣,旣命退去,使之明日來待,政官待開門,牌招開政。又命書榻敎曰,進御淸肥散一貼,依前方,更爲煎入,上敎賤臣曰,兵曹判書入侍。賤臣承命出傳,兵曹判書徐有防,承命進伏。上曰,丙申以前落仕人,一一收用,無或遺漏,可也。有防曰,毋論京外,文蔭武朝官之有無頉,每歲六臘,修報於兩銓,則自兩銓,修正官案以入法意,何等至重,而近來京而部官,外而守令,慢不致意,委諸下吏,只以故紙謄報,故兩銓之據此修正,至有有無頉莫辨之擧,事之駭痛,莫此爲甚。昨冬磨勘部官守令,姑不請勘,而自京兆及各道,嚴飭各部各邑,文蔭武有無頉,一一採探,無或遺漏,限八月部報京兆,邑報巡營,京兆巡營,都成冊子,秩秩區別,文蔭報吏曹,武班報兵曹,而今番枚報之後,若或有頉,則不待臘月,劃卽報府營,以爲文移之地,而又於六臘,依定式,自京兆巡營,照例擧行,如是而更或有有無頉相混之弊,則部官守令,自兩銓,直以罷拿草記,京兆堂上及各道道臣,一體嚴勘之意。出擧條知委,何如?上曰,依爲之。出擧條命退,諸臣以次退出。
上在昌德宮。停常參·經筵。
大駕,詣景慕宮,入齋室,展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
兪漢寧啓曰,備邊司郞廳來言,今日賓廳日次,而領議政未肅拜,左議政身病,右議政在外,不得來會云矣,敢啓。傳曰,知道。
兪漢寧啓曰,備局稟事堂上李文源·沈頤之·徐有防·尹師國·金持默·趙心泰·李漢豐,依下敎來待矣。傳曰,入侍。
傳于洪仁浩曰,在外承旨許遞,前望單子入之,
承旨前望單子入之,蔡弘履,洪樂恒落點。
閔台爀啓曰,新除授承旨蔡弘履,曾經都承旨,例不得降付,何以爲之?敢稟,傳曰,一遞一否之間,詳考前例爲之。
傳于兪漢寧曰,咸鏡監司留待。
傳于兪漢寧曰咸鏡監司入侍。
備忘記,咸鏡監司金華鎭下直,長弓一張,長箭一部,片箭一部,筒兒一箇賜給。
傳于閔台爀曰,吏兵曹堂上入侍。
傳于兪漢寧曰,留待守令·邊將入侍。
傳于兪漢寧曰,全羅道暗行御史留待。
傳于兪漢寧曰,全羅道暗行御史入侍。
傳于洪仁浩曰,在外承旨許遞前望單子入之,
承旨前望單子入之,韓光近落點。
傳于洪仁浩曰,新除之下,不爲入直,懶惰甚矣。右副承旨遞差,前望單子入之,
傳于金孝建曰,右承旨入侍。
傳于金孝建曰,明日當由逌瞻門展拜,該房知悉。
以吏曹參議牌不進罷職傳旨,傳于洪仁浩曰,以何才能,左赴政席,右決廟謨乎?大政隨參足矣,許遞。仍令該曹,口傳付軍職。
吏曹參議前望單子入之,鄭大容落點。
兵曹口傳政事,副司直單尹行任,副司果單沈埉。
傳于洪仁浩曰,日熱如此,時囚皆令今日內,捧供草記,議處照律。
傳于洪明浩曰,在外持平許遞。
臺諫前望單子入之,正言姜克成,持平朴宗正落點。
以持平朴宗正,牌不進罷職傳旨,傳于洪仁浩曰,許遞,前望單子入之,待下批,牌招察任。
持平前望單子入之,李秉喆落點。
以正言姜克成,牌不進罷職傳旨,傳于閔台爀曰,許遞,與未差玉堂,前望單子入之,
三司前望單子入之,持平柳師模,正言吳泰賢,校理尹得孚落點。
兪漢寧啓曰,今日吏曹省記中,中部都事,以昨已出六之李義述,錯認誤塡,以至入啓之境,臣等之矇然捧納,不勝惶悚,而該曹之不能致察,萬萬可駭,當該入直郞廳,所當重勘,而本院請推之外,無他可施之罰,何以爲之?敢稟。傳曰,汰去。
傳于閔台爀曰,司僕正改差。
傳于洪仁浩曰,未肅拜兵曹郞廳改差,今日政差出。
傳于洪仁浩曰,爲此恢蕩之擧,行此活狹之政,緣是而積仕者,付虛司果夥然,反有齎薪之歎,其可乎?文司果,今政皆當區處云,蔭武則一從積仕次第,次次收用,若或窠闕不出,拖至屢朔者,蔭則出六六朔,仍於司果計除,武則摠都訓主武兼,守部各廳,權加二窠付祿,待區處畢,卽爲陞實,然後始用復職事,分付銓曹,俾朝廷擧措,得以兩便。
傳于金孝建曰,元陵別檢尹益烈年多,申溆區處時,欲爲之省峴察訪,申龜朝年近五十矣,乃叔近不見於朝班,竝於今日政望擬入,其代,權作蔭令或參上窠事,分付銓曹。
傳于洪明浩曰,昨日則蔭武積滯者收用,今日則時仕虛司果收用,而其在一視之道,文臣之丙申以前落仕者,豈可以前僉正李景祚,五衛將一窠而止乎?自今政,次次收用,其中年過七八十者,依武參上例,僉知加設擬入,如可强力上來,使之上來謝恩事,分付各該道。
傳于關台爀曰雨露不擇地,用舍豈可只觀門閥?況遠人收攬之敎,意在一視,而昨政未見對揚之效,我國之最遠,卽耽羅也。近見耽羅文臣中,仕宦兩人,人皆勝於京士大夫,或特除於詞訟,或見知於郵官,益知近來用道之太窄,今日之政,無異大政,則又何可伈泄乎?掌令呈告人許遞,忠淸都事姜鳳瑞,陽德縣監邊景祐,除後牌招,使之行公。
以康津縣監元晦鎭望筒,傳于洪仁浩曰,此邑若不別般擇差,豈勝於前官乎?首擬者人頗純謹,雖已點下,純謹,非蘇弊此邑之題目,其在爲民擇官之道,何拘常格?兩湖蔭倅則明人中,相換差送。
閔台爀,以吏批言啓曰,未下直守令,當日辭朝事,命下矣。泰川縣監尹應烈,在溫陽地未肅拜,有難遲待其上來,何以爲之?敢稟。傳曰,改差,以蔭官差代,待虛司果區處,復職調用,可也。
閔台爀,以禮曹言啓曰,卽接懿陵令所報,則今六月二十九日,本陵忌辰祭享時,兩官當爲備員將事,而新除授參奉丘泰垕,時在全羅道,未及上來,斯速變通云矣,莫重祭享,兩官不可不備,在外參奉丘泰垕,今姑改差,其代,卽令該曹口傳差出,以爲備員將事之地,何如?傳曰,閑司相換,可也。
有政。吏批,判書李受由,參判李在學,參議鄭大容進,行都承旨洪明浩進,以宋翼孝爲執義,金熙采爲獻納,權訪·姜世揆爲兵曹佐郞,李漸運爲礪山府使,閔斗爀爲南平縣監,徐有悌爲泰川縣監,元晦鎭爲康津縣監,朴左源爲綾州牧使,權以經爲長連縣監,洪光一爲江原都事,李基禎爲黃海都事,注書徐有聞,典籍李東冕·鄭彦仁·李元八·金致正,已上竝單付。金履縞爲長城府使,鄭昌期爲漢城庶尹,韓文洪爲永陵令,任光白爲工曹佐郞,南陽龍·金相夔爲監察,韓聖煥·盧橙爲兵曹佐郞,黃乃正爲慶尙都事,孫會慶爲全羅都事,李賢運爲戶曹佐郞,李學永爲醴泉郡守,金光遇·李東冕爲兵曹佐郞,朴龍源爲中部令,李之淳爲監察,金守曾爲長寧殿令,李煥益爲監察,丁俔祖爲直講,黃爲寧海府使,邊景祐爲陽德縣監,李東實爲狼川縣監,康津縣監元晦鎭,龍潭縣監李勉輝相換,鄭馦爲司錄,金喆淳爲開寧縣監,康文祥爲禮曹佐郞,柳謐爲漢城主簿,李之珩爲直講,徐洛修爲戶曹佐郞,金樂行爲刑曹佐郞,徐有器爲工曹正郞,柳相文爲社稷令,金成鎭爲東部令,李元八·鄭彦仁爲兵曹佐郞,金得範爲監察,李命奎爲司䆃主簿,李厚植爲尙衣主簿,秦潚爲瓦署別提,沈養之爲義禁都事,金獻祚爲引儀,李鍾淑爲宗簿主簿,朴右源爲掌樂主簿,李復鉉·李尙榮爲義禁都事,金文淳爲判敦寧,金膺著·楊致鶴爲兵曹佐郞,鄭東愼爲司僕正,李安默爲忠淸都事,申思益爲加平郡守,曺允精爲靑松府使,南景龍爲咸鏡都事,車敬鎭爲平安都事,呂駿永爲吏曹佐郞,申龜朝·尹益烈爲正言,金恕行爲連原察訪,李應燁爲良才察訪,卞光復爲延曙察訪,金東鎭爲麒麟察訪,金履禧爲大司憲,李喆模爲大司諫,許晊爲執義,宋民載爲司諫,李景溟·鄭爲持平,權中憲爲獻納,鄭鳳祥爲工曹佐郞,洪載淵爲繕工副正,鄭時養爲元陵令,兪洪柱爲省峴察訪,南履範爲麻田郡守,尹行醇爲楊根郡守,金致正爲禮曹佐郞,李果爲典籍,金兌琦爲軍器主簿,李命心爲引儀,判敦寧李敏輔,知敦寧金文淳,以上竝單付。高鳳允爲引儀,申宅權爲義盈主簿,姜善鎭爲典設主簿,朴壽亨爲溫陵令,宋彙敏爲尙衣主簿,呂文永爲典獄主簿,漢城庶尹鄭昌期,以宗廟令改付標,李時菡爲義禁都事,朴休源爲社稷令,宋景載爲司僕主簿,鄭德濟爲肇慶廟令,李義述爲漢城主簿,申宅權爲司饔主簿,任希默爲西部令,朴晉煥爲監察,洪相五爲掌苑別提,具興遠爲禮賓主簿,李寬福爲活人別提,李宗明爲昌陵令,具忠元爲監察,李元臣爲義盈主簿,安必濟爲掌苑別提,李允行·鄭璲爲典籍,李景洙爲明陵令,李尙榮爲肇慶廟令,韓師鎭爲瓦署別提,宋彙敏爲義禁都事,徐鼎修爲戶曹參判,韓光植爲副修撰,李興材爲尙衣別提,懿陵參奉丘泰垕,氷庫別檢李周斌相換。
傳于兪漢寧曰,御極以前,作散武臣,旣命收用,而其中年過七八十者,五衛忠壯·忠翊將,各二窠加設陞遷,待湖南私賑人收用,次次陞實事,分付,可以上來肅命者,申飭諸道伯上送,無以自力上來者,亦卽具由狀聞事,令兵曹行會。
傳于兪漢寧曰,俄以丙申以前落仕武臣,參上參下者,年過七八十人,五將忠將,使之擬入矣。觀此政目,可謂問東答西,旣入之望,雖不勿施,擧行則難免疎漏,當該兵判推考,待窠出,次次收用。
傳于兪漢寧曰,文兼宣傳官鄭尙愚,與未肅拜人改差,權作武窠,待陞實還作。
傳于兪漢寧曰,宣傳官閔喆·李成德,旣有備郞兼銜,姑爲改差。若此則虛司果今日政,皆當收用,此類,與摠郞相避改差者,加設窠陞實後,次次收用事,分付。
傳于兪漢寧曰,近來宣傳官乏人,人且瞭然,監察李煥益仍任單付,參上待窠陞實。
以武兼韓泳望筒,傳于兪漢寧曰,此等科,前司果從後收用,亦可今日加設窠中,一窠陞實事,分付。
以都摠都事朴明勳望筒,傳于兪漢寧曰,此代以加設武兼,擬之加設訓主,送于東銓處置。
以軍器主簿望筒,傳于兪漢寧曰,金兌琦陞實政事,勿以加設書出。
兵批,判書徐有防進,參判丁範祖牌招不進,參議睦萬中進,參知朴聖集入直,同副承旨兪漢寧進。以權逴爲訓鍊副正,金翰周爲都摠經歷,梁成龜,柳和源爲都事,金鎭億爲訓鍊主簿,韓昌國爲越松萬戶,朴寅爀爲首陽別將,李宗爀爲宣傳官,劉泰說爲訓鍊僉正,尹恒儉·趙運永爲判官,元永厚爲武兼,李命奎·李厚植·李命心·秦潚·印宗瑞·崔星甲·金兌琦·許容副司果,竝單付。南志彧爲都摠經歷,金宗珣爲訓鍊判官,安必濟·韓師鎭爲都摠都事,羅州營將林懋遠,公州營將高雲瑞相換,閔喆·李成德爲宣傳官,吳載衍爲訓鍊判官,成舜民爲主簿,白仁哲爲武兼,呂文永·李時菡爲加設訓鍊主簿,陳邦一爲判官,李彦煐·許彬爲宣傳官,朴東旭爲訓鍊主簿,李興材·具興遠爲加設武兼,李元臣·李寬福爲加設部將,沈學祖·洪相五爲加設守門將,金禮欽·李柱爲武兼,僉知單姜守性·李光曄爲武兼,白師斌爲訓鍊主簿,副司果閔喆·李成德,竝單付,康宙爲僉知,柳相熙·崔尙厚爲加設五衛將,南宮贇·鄭昌仁·宋思鑑爲五衛將,鄭肯來爲忠壯將,姜重濟·朴泰鳳爲加設忠壯將,張齊白,朴東新爲加設忠翊將,安復和爲忠翊將,五衛將單崔尙厚,武兼單李興材,以上陞實事承傳,副司果單趙惠鎭,宣傳官單李煥益,以上單付,李尙德·閔琇爲宣傳官,李宗爀爲訓鍊副正,南志彧爲宣傳官,沈公燁爲都摠經歷,朴明勳爲都事,韓祐增爲訓鍊主簿,印宗瑞爲部將,沈學祖·金世禎守門將,竝單付,部將崔星甲,陞實事承傳,陳漢輔·朴泰周爲僉知。
傳于兪漢寧曰,五衛將私賑外作窠,次次單付陞實事,分付。
禁府啓目,永同前縣監金履錫原情云云,傳旨問目內辭緣,惶恐遲晩,刑推得情,何如?判付啓,他條竝只議處爲旀。簽丁事之千餘口黃白一款,不待渠供,已料其繡啓之錯說,本邑軍摠,不過二千云,則一日來訴者,旣爲千口,若使御史,加留一日,更當倍此,該倅雖昏庸,寧有全一邑純是黃白之理乎?令政院,問于御史以啓後,更自本府,枚擧捧供,仍卽議處照律,以爲歸一決處之地爲良如敎。又啓目,李樂培更招云云,以繡衣對辭及判付內辭意,發問目,反覆嚴覈,則刑具一款,雖已自服,而餉太也,橋梁租也,富民錢也,右項三條,其所爲供一味漫漶,無甚別白,平問之下,無以取服,刑推得情,何如?判付啓,一事二事,初招更招,徒添酬應之端,竝只論理議處爲良如敎。
洪仁浩啓曰,因永同前縣監金履錫原情判付,簽丁事之千餘口黃白一款,不待渠供,已料其繡啓之錯說,本邑軍摠,不過二千云,則一日來訴者,旣爲千口,若使御史,加留一日,更當倍此,該倅雖昏庸,寧有全一邑純是黃白之理乎?令政院,問于御史以啓事,命下矣。問于全羅道暗行御史尹魯東處,則以爲臣奉使無狀,以永同簽丁事,有此問啓之命,惶懍震越,罔知攸措。臣於廉察本邑之日,以簽丁一事,探問於民間,則以爲本邑之嶺民來寓者,在在成村,而謂之漏戶,一不査充,故軍丁橫侵之,如黃白逃老疊懲之類,殆近千名,而無以代頉,將不支堪云,故臣果混同論列於淸州軍丁之下,而以淸州軍丁言之,臣之留在於淸州,實爲二日,而二日之內,黃白逃老疊懲之來訴者,不下千數,故果有所仰陳於別單,而只緣倉皇忙迫,未及照檢,乃以黃白之一日來訴者,近千爲辭,致有此語實之相左,此莫非臣昏謬生疎,不能區別之致,此外,別無可達之辭云矣,敢啓。傳曰,知道。
吏曹啓目,粘連觀此判敦寧府事尹塾上疏,則以爲臣,屢除本職,皆以無敦寧呈遞,今於本職,前後無異,亟命有司,考例遞改亦爲白有臥乎所,旣無敦寧,則法不可仍帶,似當許遞是白乎矣,重臣遞仍當否,臣曹不敢擅便,上裁,何如?判付啓,依回啓施行。
閔台爀,以弘文館言啓曰,新除授校理尹得孚,時在慶尙道寧海府任所,經筵入番事緊,請斯速乘馹上來事下諭。答曰,依啓。
金孝建,以賑恤廳言啓曰,漢城府民家頹壓別單判付內,恤典,卽爲題給事,命下矣。西部字內,全家頹壓三戶,各錢二兩,完少頹多三戶,各布一疋,南部字內,全家頹壓二戶,各錢二兩,完少頹多三戶,各布一疋,合錢十兩,布六疋,恤典,依例分給之意,敢啓。傳曰,知道。
兪漢寧,以兵曹言啓曰,依下敎,行首宣傳官李潤禧,決棍五度,承傳宣傳官李甲會,決棍七度之意,敢啓。傳曰,知道。
兪漢寧,以訓鍊都監言啓曰,今六月二十五日,景慕宮展拜時,因兵曹節目,金虎門軍三十名除出,把摠李厚在,哨官兪鉉商率領,挾輦侍衛,金虎門軍五十名,哨宮申大益率領出付,排立當次營門,還宮後,還入直所,而竝行標信擧行之意,敢啓。傳曰,知道。
兪漢寧,以御營廳言啓曰,今六月二十五日,景慕宮展拜時,依兵曹節目,集春營入直軍五十名,新營入直千摠崔孝達,領赴于禁衛營都領陣,該入直哨官呂喆永,率該哨標下七名,仍直,東營入直軍三十名除出,入直把摠徐有建率領,宮大門外把守,而竝待標信出用,解嚴後,各還本處入直之意,敢啓。傳曰,知道。
掌令李奭濟啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑六月二十五日卯時,上詣景慕宮。展拜入侍時,行都承旨洪明浩,行左承旨閔台爀,右承旨金孝建,左副承旨洪仁浩,右副承旨李庚運,同副承旨兪漢寧,假注書金錫泰,記注官金良倜,記事官徐有聞,直提學徐鼎修,檢校直閣南公轍,待敎金祖淳,以次侍立。上具翼善冠·衮龍袍,乘輿出永淸門,由弘化門,入逌瞻門,命書傳敎曰,吏曹參議前望單子入之,待下批牌招,同參政事,至齋殿門外降輿,入齋殿,由東挾門,詣板位,行再拜禮訖,仍詣宮內奉審訖,還齋殿。仁浩曰,新除授吏曹參議鄭大容,方在罷散中,何以爲之乎?上曰,敍用,可也。出擧條仍命入外辦,通禮跪啓請外辦,上出齋殿門,至逌瞻門,命書傳敎曰,新除授吏曹參議鄭大容敍用,出逌瞻門,由弘化門,集禮門,建陽門,入協陽門還內,諸臣以次退出。
癸丑六月二十五日辰時,上御熙政堂。備局稟事堂上·吏兵曹堂上·守令·邊將全羅暗行御史,同爲入侍時,行都承旨洪明浩,左副承旨洪仁浩,同副承旨兪漢寧,假注書金錫泰,事變假注書李弘達,記注官金良倜,記事官徐有聞,行司直李文源,戶曹判書沈頤之,兵曹判書徐有防,刑曹判書尹師國,行副司直金持默,訓鍊都正趙心泰,行副司直李漢豐,吏曹參判李在學,全羅道暗行御史鄭東榦,咸鏡監司金華鎭,寧越府使鄭觀輝,仁同府使孫克福,鳳山郡守曺學臣,順川郡守許根,沃溝縣監金遇國,兔山縣監趙重瞻,群山僉使張重吉,神光僉使李海範,阿耳僉使朴道默,牛峴僉使韓聖欽,德積僉使邊益興,臨淄僉使金仁厚,彌串僉使柳孝遠,許沙僉使金致擎,文城僉使韓景琦,月串僉使吳景勣,恃寨僉使金仁集,柔遠僉使李基榮,魚面萬戶韓德增,雲寵萬戶李廷麟,仁遮外萬戶白宗海,智島萬戶陳就大,伐登萬戶李弘澤,安骨萬戶金仁國,西平浦萬戶吳光勳,玉浦萬戶舍有樑,幕嶺萬戶李孝得,吾老梁萬戶鄭顯行,防垣萬戶禹命煥,以次進伏訖。文源曰,臣待罪咸營時,定陵·和陵火巢內,周遍奉審,則後龍來脈不遠之地,傍麓數三處,地勢高峻,沙土頹下,年年如此,不無前頭之慮,故臣與其時本府判官李泰懋,眼同看檢,以樹木枝幹,層揷編結,以爲停畜沙土,更不成汰之計矣。當年經潦,果有其效,臣申飭本府,使之年年補葺,一如其例,則足可無慮,故不敢煩達于朝家矣。營本府累遞之後,其所補葺之道,難保其依前擧行,而新伯辭陛,適在今日,臣意則自今爲始,限五六年,每年補葺後,狀聞之意,分付新伯處,俾有實效,恐合事宜,故敢此仰達矣。上曰,依爲之。出擧條師國曰,欽恤典則,乃是不易之關和,一自頒行之後,凡厥刑具,制各有度,京外庶皆謹守勿墜,而近年以來,法久解弛,或不無不準式之慮,雖以今番永同·淸州等兩邑事言之,松木訊杖,無刻重棍,已是法外,而況長短厚薄,初不較正,以致繡衣之驟看執頉,是豈仰體聖德之本意也哉?觀於湖西,足可反隅,嚴飭諸道,列邑刑具之違越定式者,使之摘發論罪,何如?上曰,依爲之。出擧條持默曰,本營善騎隊所授官馬見失,而軍兵事體自別,故定限推納之意,分付左右捕廳矣。尙今未捕,事甚可駭,當該捕校,從重決棍懲勵後,使之刻期譏捕,不飭之左右捕將,推考警責,何如?上曰,依爲之。。出擧條漢豐曰,臣營馬太,自來不足,以均廳給代米中七百石,換太一千四百石,連爲取用矣。昨年自惠廳筵稟,革罷其換給之規,今方貿取放下,非但事面之苟艱,其間爲弊之端,不一而足,臣營所納,各道太産邑所在米保中,限數千石,換作太保,每名米六斗,代以太十二斗,準折收捧,則自可除貿取之弊,亦似有自願之民,實爲兩便之道矣,下詢廟堂處之,何如?上曰,依爲之。出擧條心泰曰,本營馬政之轉至凋弊,槪由於官馬窠漸廣之致,今方圖所以另加操飭,正其端本之方,而又以分馬時言之,司僕寺之以玄黃駑駘,苟充以送者,大違法意,今番則各別擇送之意,出擧條申飭,何如?上曰,依爲之。出擧條上曰,北伯進前。華鎭進伏。上曰,卿何日發行乎?華鎭曰,明日發行矣。上曰,何時當交龜乎?華鎭曰,大臣交龜體重,不可遲緩,而大臣登程日字探知然後,可以定交龜之期,而若於鐵嶺,如例交龜,則似在初一日間矣。上曰,將老之行,在於何時乎?華鎭曰,臣之母病,無路將往於遠程,而第以恩敎之曠絶,卽於處暑後,率往伏計,而其果得達與否,未能預料,情理甚憫迫矣。上曰,老人此等行李,似有喜好之心,其果如何耶?華鎭曰,以國恩之罔極,必欲下去,區區下情,誠不勝惶感榮幸之忱矣。上曰,北關水土,素有名稱,未知果然否?華鎭曰,咸興水土,素稱八路中第一矣。命宣諭,仍先退,華鎭退出。上曰,御史進前,可也。東幹進伏。上曰,栍邑外,亦皆周行,如湖西繡衣乎?東榦曰,臣愚迷譾劣,果錯認事目,遍審諸邑,莫非臣奉使無狀之致矣。上曰,吏兵曹及有司堂上,旣登筵,御史書啓與別單,卽爲稟處,可也。在學曰,卽伏見全羅道暗行御史鄭東榦書啓,則順天府使洪述祖,以治不要譽,賑務實惠,稔知勸分之弊,不受富民之穀,留置月廩之餘,以作救飢之資,論以治政,實所罕見爲辭。興陽縣監李性重,以彈竭奉公,勤榦做事,移轉得免艱食,徵逋亦已就緖,志切矯弊,惠稱寬恤爲辭。龍潭縣令李勉輝,以從實抄飢,人無損瘠,隨闕簽丁,民免黃白,闔境稱頌,治蹟可觀爲辭。長興府使元永胄,以賑政爲甲,飢案抄丁,不但懋實之可貴,抑亦任怨之足尙爲辭。洪述祖之賑政治蹟當爲一道之最,合施陞敍之典。李性重·李勉輝,繡衣褒語,雖驗其實蹟,而回啓體段,只論其首褒,竝姑勿論。元永胄則前已居下,亦爲勿論。全州前判官趙翼鉉,以國穀反作,貿米多謗,儲置之移置閭家,災結之無處歸屬,差任則不察受賂,捧疤則莫飭奸吏爲辭。任實前縣監李潤瑞,以姿本昏憒,政委吏鄕,隣族之徵太濫,獄訟之決無定,糴米之單租代捧,還穀之發賣換分,停退條之勒先捧耗,請得米之從中消瀜爲辭。鎭安前縣監朴華源,以治無可稱,事多不法,穀簿則恣意反弄,賑政則虛張飢口,勸分之所剩六百兩零,歸於私用,災結之俵餘三十一結,亦歸私用,究厥所爲,非尋常犯科爲辭。樂安郡守洪采疇,以倉庫空虛而民食益艱,威令不行而吏逋難懲爲辭。南平縣監宋欽書,以穀簿虛留,恰爲四千餘石,錢還取剩,殆過七八千兩,昨年牟還之執錢立本,無異虛錄,陞戶抄上之情債剩餘,入於工庫,名以補賑,賣鄕賣任,刑具之不較正,斗斛之無標識,猶屬細故爲辭。康津縣監成彦檝,以倉庫空虛,付賑無實,雇馬租之加捧,勸分錢之立本,稱以自備,而擅出庫穀,加斂結錢,而不禁防結爲辭。以上六邑守令之許多犯科,繡啓論列,俱有證據,究厥罪狀,不可但以不治論,竝先罷後拿。綾州牧使尹耆東,以振刷難望,吏鄕無憚爲辭。礪山府使金命爀,以儲米之非時入倉,有駭瞻聆,稚孩之冒法施刑,實乖欽恤爲辭。繡啓措語,旣云難以責效,又云有難曲恕,則兩邑守令之不治可知,竝罷職。其餘栍邑沿邑守令·邊將·察訪,旣無優異之褒,且無顯著之疵,竝姑置之,何如?上曰,依爲之。順天府使洪述祖,待準瓜,牧使陞敍。今聞御史之言,龍潭之李勉輝,興陽之李性重,治不要譽,皆有實蹟云,近來此等剛明之治,必須別般勸奬然後,庶爲矯俗之端,待其準朔,待當窠陞敍。長興之元永胄貶題,獲此看書之目者,旣非郤穀,亦近僧梳,文倅之浮文,猶可禁,況武倅乎?且況看書,異於讀書,則其爲無實,尤如何?點下之擧,意在另施懲創矣。聞繡衣言,治蹟瞭然,五年如一,以今貪財蔑恥之俗,宜有示嘉之擧,下等特爲蕩滌,勿拘檢擬,可也。出擧條有防曰,卽伏見全羅道暗行御史鄭東榦書啓,則兵使李壽鵬,全州營將朴宗和,梨津萬戶金晉福,繡啓論列,旣無優異之蹟,亦無顯著之疵,竝置之。監營中軍李永老,以私錢之營底料販,跡涉爭利爲目矣。身爲中軍,以私錢而料販營底,極爲可駭,雖與不法有異,不可以已遞,置而不論,亟施罷職之典。中軍旣係首幕,營底尤異他邑,而私錢料販,若是狼藉,則道臣之初不察飭,任其所爲者,事體所在,誠爲未安,從重推考。加里浦僉使李瑞龜,旣已遞職,勿論,何如?上曰,依爲之。有防曰,都政中,新除授越松萬戶金應極,自昨至今,廣加搜問,而不知在處云,何以爲之乎?上曰,改差,可也。出擧條頤之曰,旣見湖南御史鄭東榦別單,則其一麥農終未免歉,目下窘急,倍切於春窮,令廟堂,別講救急之策事也。纔經大飢,麥又未登則民勢窘急,誠如繡啓,而道內事情,有難遙度,令道臣,齊量民情邑勢,接濟之策,出意見狀聞後稟處。其一,營耗作錢,每劃於穀貴邑,故沿邑之穀,年年減縮,山邑之穀,歲歲增加,而其中立本一事,爲其根柢,自今爲始,營耗作錢,山沿參半,守令則毋得襲謬立本,而如有犯者,道臣譴罷,守令論以贓汚之律事也。沿邑作錢,還穀立本,果是南土積痼之弊,朝家飭令,本自申嚴,而今其爲弊,猶復如前,則其所禁防,宜有別般嚴飭,此則議于大臣稟處。其一,各邑有補民·補役·雇馬等三庫,以應公役,而用度漸廣,出處無路,自官差出有司,收斂加徵之數,少不下五六百石租,從今爲始,依關西例,年終用下,報營事也。此三庫,乃是邑中需用,元非上關朝廷者,而雖曰公用,旣云斂民,則事極驚駭,宜卽釐革,嚴飭道臣,使之逐邑蘇弊後,形止枚報本司,以考其實效。其一,田稅十斗,大同十二斗,自是不易之典,而兩稅所捧,逐年增加,多至二十五六斗,三四斗,申明舊典,俾無加斂之弊事也。兩稅上納,十斗·十二斗之外,例有雜費條應捧之數,則自有一定之規,宜無加減,而今此逐年增加之說,事甚驚怪,其委折,令道臣逐邑査究,上納雜費之外,或有升合加斂之弊,一一釐正後,據實狀聞。其一,稅船之全船致敗者,不爲狀聞,以地方邑還穀,舂精備納,縮米又徵於民,此後全船致敗,不爲報營之守令,隨現論勘事也。纔因京畿前道臣徐有防筵達,處分至嚴,已有行會諸道,自當惕念奉行。其一,封山禁松,無不稀疎,欲嚴封山之禁,宜許私山之養事也。若因私山之禁斫,有妨公山之養松,則繡啓所論,不無意見,而私山之禁,一如封山,昭在於松政事目,今不可闊狹,此兩條,竝置之。其一,良役之冤,黃白爲最,校院投托,各廳契方之類,抄出塡補事也。校院各廳投托冒濫之弊,果如繡啓所論,而至於沙汰移充非朝家所可發令指揮者,元額外,査實汰定,惟在道臣·守令,嚴飭道臣,釐正軍籍,俾無黃白簽伍之弊。其一,南原紙弊添價之後,別無可稱之冤,而僧徒無以資生,六寺中,四寺俱空,只有若干僧事也。年前自朝家,添給紙價之後,雖以繡啓觀之,別無生弊之端,而本邑紙政,在於紙所,不在於各寺,則六寺空虛,似由於僧役苦重之致,分付道臣,一一釐救,以爲六寺支存之地。其一,各驛凋殘,誠有絶站之慮,位畓之預賣禾利,復戶之歸於錢債,申嚴舊禁事也。驛路之凋殘,皆由於位畓復戶之預賣,朝家之前後申飭,不啻嚴明,而爲弊已久,尙無其效者,誠極可駭,嚴飭道臣,細究爲弊,或嚴防其賣復,或還退其位畓,一從法典,申明禁飭,俾有實效。其一,羅州私奴判乭渰死之後,其妻崔女,過終祥而隨以溺死事也。此則事係烈行,令該曹稟處,何如?上曰,依爲之。文源曰,羅州私奴判乭渰死後,終祥之日,其妻崔女,從而投水溺死,以微賤之人,從容取義,如是卓異,其在激勸之政,合施給復之典矣。上曰,依爲之。出擧條頤之曰,今秋年分事目,非久當爲磨鍊,而敬差官,不爲差送,令道臣擧行,已成近例,今年亦依此爲之乎?不可不一番稟定,故敢此仰達矣。上曰,依近例爲之,可也。出擧條仁浩曰,奉命事體,至爲嚴重,栍邑之外,無得擅行,自是法例,而卽見全羅道暗行御史鄭東榦書啓,則栍邑外,遍行廉察,已違法例,至於書啓之外面着銜,別單之不爲摺貼,無非失格,事體所在,俱涉未安,當該御史,從重推考,何如?上曰,雖因生疎,大違法例,亦不可一罷一否,原隰之勞,有難曲恕,罷職,可也。上曰,御史之職責,卽搜訪一路人纔於蓬蓽之間,採探特異行誼於村落之中也,今番奉使之行,果有所得者乎?東榦曰,一道中,似無全無其人之理,而以臣行期之悤悤,曾無聞見之,及於此者矣。上曰,沿路各處農形,果如何?東榦曰,日氣調和,雨水均適,老農之言,皆以無前大豐之兆云矣。上曰,民情今則如何?東榦曰,得蒙朝家軫念之澤,擧皆安堵矣。命東榦先退。明浩曰,入侍筵體,何等敬謹,而今日稟事諸堂陞殿之際,班次不能整齊,事體所在,極爲未安,入侍諸備堂,竝推考,何如?上曰,依爲之。出擧條上曰,守令以次進前,可也。觀輝進前奏職姓名訖。上曰,下去善爲之。克福奏職姓名訖。上曰,善爲之。學臣奏職姓名訖。上曰,汝若不善爲之,是負特除之本意,各別着意爲之。根奏職姓名訖。上曰,善爲之。遇國·重瞻奏職姓名訖。上敎仁浩宣諭後,以次退出。邊將重吉·海範等,立於階下,奏職姓名後,因爲退出。上曰,宣傳官李甲會擧行,萬萬駭然。兵判出去,決棍七度,行首宣傳官,亦爲決棍五度,可也。命退,諸臣以次退出。
癸丑六月二十五日巳時,上御重熙堂。右承旨入侍時,右承旨金孝建,假注書金錫泰,記注官金良倜,記事官徐有聞,以次進伏訖。上命書榻敎曰,未肅拜呈告在外諸臺,竝許遞。又命書榻敎曰,未署經正言許遞,與持平未差之代,前望單子入之,待下批牌招。又命書榻敎曰,未下直守令,皆令當日辭朝。又命書榻敎曰,翰林徐有聞,還付注書,牌招察任。又命書榻敎曰,進御加減淸肥飮,依前方一貼,更爲煎入。仍命退,承史以次退出。
上在昌德宮。停常參·經筵。
兪漢寧啓曰,禁衛營將官來言,今日本營軍兵,日次私習云矣,敢啓,傳曰知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,合辭許久闕啓,事甚未安,今日政,新除授兩司諸臺,竝待下批牌招,何如?傳曰,允。
傳于兪漢寧曰,守令留待。
傳于兪漢寧曰,留待守令入侍。
傳于閔台爀曰,左承旨同副承旨入侍。
備忘記,礪山都護府使李漸運下直,長弓一張,長箭一部,片箭一部,筒兒一箇賜給。
承旨前望單子入之,李洪載落點。
以承旨房望,傳于閔台爀曰,房仍,左副爲禮房。
兪漢寧啓曰,假注書金錫泰,時無職名,令該曹,依例付軍職,冠帶常仕,何如?傳曰,允。
兪漢寧啓曰,三南守令,皆令當日辭朝事,命下矣。南平縣監閔斗爀,開寧縣監金喆淳,兩司俱未署經,憲府則今方備員署經,而諫院未肅拜諸臺,竝卽牌招署經,何如?傳曰,允。
李洪載啓曰,守令署經事命下,而大司諫李喆模牌不進,獻納權中憲,正言申龜朝俱在外,正言尹益烈未署經,只有司諫宋民載一人,無以備員署經,何以爲之?敢稟。傳曰,大司諫只推,更爲牌招。
閔台爀啓曰,藥房提調洪良浩,持湯劑來待矣。傳曰,入侍。
傳于洪仁浩曰,諸承旨牌招察任。
李洪載,以賑恤廳言啓曰,南部九里介契,任掌林興伊,今月二十五日本洞路傍,得二歲遺棄女兒,同里居良女金召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
兪漢寧,以備邊司言啓曰,卽見禮曹粘目,則枚擧東萊府使尹弼秉狀啓,以爲關白生子,告慶大差倭,非久出來,京接慰官及差備譯官·堂上·堂下各一員,預爲差出事,請令廟堂稟處,差倭等所贈宴禮單雜物,依例磨鍊擧行爲辭矣,京接慰官及差備譯官差送,自是前例,依此擧行之意,分付該曹該院,何如?傳曰,允。
兪漢寧,以壯勇營言啓曰,本營別武士之勤勞,比各營自別,而元無久勤之制,乃於三內禁軍革罷後,該番正領之久勤,移屬於別武士,與各該番正領,通同間,五都目遷轉矣。今則別武士倍增於設施之初,正領有減於七番之時,其久勤,比前而稍近,當初三內移屬之久勤,還屬於各番正領,使之通同於前仕通計之類,每都目遷轉,而前仕通計之久勤,則移屬於本營別武士,俾有遷轉之實效,而在禁軍正領,別無所損,以此定式施行之意,分付該曹,何如?傳曰,允。
禁府啓目,粘連向於李樂培等,餉太事段,旣是報營,請得爲民納稅者,而又無自官取剩之跡,則比之那移立本,似有間隔,至於橋梁租,雖捧在各倉,而旣與會付之還穀有別,則爲補賑資,姑先貸用,富民錢段,囚供則托以報營,而繡啓則斷以勸分,雖緣賑穀之拮据,難免名色之苟且,刑具朝飭,不啻申嚴,則訊杖之斲以松木者,已是法外,而長短厚薄,俱不中式,不能審愼之罪,尤極痛駭,所當以此照律,而黃白冤懲一款,旣因特敎,自本道行査,姑待査啓,一體擬律,何如?判付啓,更思簽丁之不察,與繡啓,未必一一無差,本邑素稱有弊,不待行査,必知有勒懲,繡衣豈以太孟浪之說,登諸啓中乎?直爲照律以聞爲良如敎。又啓目,粘連金履錫議處云云,判付問目內辭緣,惶恐遲晩,以此照律,何如?判付啓,依允。
副校理李錫夏疏曰,伏以,臣材品則百無肖似,揚歷則一是造化,出入三司,居然已十餘年,未嘗出一言,論一事,以效一日之責,黽勉隨行,愧懼恒切,近年以來,猝得阿睹之疾,源委非細,轉輾成痼,幾廢僅甦者,數矣。自入今春,症形越添,鍼藥蔑效,劇歇無常,杜門蟄伏,落席呻吟,間叨三司之職,不敢爲隨除出膺之計,揆以私分,尤切悚蹙。不意玉署除命,又下此際,以惶以感,何敢言私,而病狀方劇,自力無由,玆敢略入文字,仰瀆崇嚴。伏乞聖慈,亟遞臣所叨之職,俾便調治,仍勘臣瀆擾之罪,以肅朝綱焉,臣方丐免,何敢贅他,而事在目下,憂惋交中,略此附陳,惟聖明垂察焉。噫嘻,近日政注之間,疏通之名一出,而義理也,隄防也,墮乖無餘,致使窮凶極逆之親姻血黨,布列在朝,古今天下,寧有是耶?雖以昨日都政言之,許多政望之特批者,多是凶徒醜孽,臣不勝愕眙憂惋,而至於尹應烈之差除外邑,此何擧也?以下九行半刀削至若伊時赴政銓官,政廳承宣,目見處分之非常,則聯籲覆難,靡不用極,期於回聽,乃是臣分之當然,而顧反趁卽頒布,視若尋常,銓注之任,惟允之職,固如是乎?臣謂當該銓官,承宣,竝施譴削之典,斷不可已也,臣無任云云,答曰,省疏具悉。赴政銓官及政廳承旨譴削事,尹應烈之點下,卽添書,銓官奚罪,前比,大於此之類,皆擧行,承宣又何罪乎?爾其勿辭察職。
癸丑六月二十六日卯時,上御誠正閣。左承旨同副承旨,謝恩守令入侍時,行左承旨閔台爀,同副承旨兪漢寧,記事官徐有聞,記注官金良倜·承膺祚,礪山府使李漸運,靑松府使曺允精,寧海府使黃,加平郡守申思益,龍潭縣監元晦鎭,南平縣監閔斗爀,開寧縣監金喆淳,陽德縣監權以經,狼川縣監李東實,泰川縣監徐有悌,長連縣監李文道,以次進伏訖。上曰,左副承旨入侍。賤臣承命出,與左副承旨洪仁浩,偕入進伏訖。命書榻敎曰,昨日政,新除中,三南守令,皆令當日辭朝。上曰,守令進前奏職姓名,可也。漸運等,以次奏職姓名訖。上曰,下去善爲,可也。漸運等承命,以次退出。上曰,代押判付,豈可不爲致愼乎?仍命書傳敎曰,承旨兪漢寧致謹之事,如是不謹,從重推考,命書榻敎曰,都承旨之不爲仕進,情勢似然,許遞。未差之代,前望單子入之,與未肅拜承旨,牌招察任。又命書榻敎曰,左參贊鄭民始上疏入之。又命書傳敎曰,聞有諫長留院疏欲見之,取來乍展,已可領略矣,諫長事,萬萬駭然。此豈如是,左發右發,鉦人伐鼓之事乎?況近日恢蕩之擧,欲使無物不遺,則其可隨處隨人,一一爭難,而亦將一人始之,則十人從爲乎?嚴飭之下,政院之循例捧置,不可以言事,有所曲恕,當該承旨推考,大司諫李喆模遞差,其疏還給。又命書傳敎曰,今番繡衣四人之差遣也,三人則生疎所致,錯看封書中,周行二字,遍踏栍邑之外,纔有處分,而其中李相璜一人不然,意以爲,多年簪筆之效云爾,近聞同是錯看,同是遍踏,而甚至金海出道之說,亦及於京洛云,則金海明是栍邑之外,近來囂囂之說,雖不足取信,此言屢發於筵席,則渠若無犯,豈不爲暖昧難明之端?此所以問於湖南繡衣者,而湖繡旣曰不聞知,䵝昧愈甚,到今不可不一問於渠,渠若同犯,而只拔於書啓,宜施加等之律,否則亦可謂不負判下中稱道之本意,以此意,慶尙道暗行御史李相璜處,令政院,卽爲問啓。命退,承史以次退出。
癸丑六月二十六日巳時,上御重熙堂。承旨入侍時,右承旨金孝建,記事官徐有聞,記注官承膺祚,記事官洪樂游,稟事閣臣鄭民始,前前水原府使趙心泰,以次進伏訖。上曰,有何稟達之事乎?民始曰,水原府還穀,自來不敷,且因本府需用之添補,不得不盡分取耗,以莫重居留之處,無一包留庫之穀,不成事理,不可不趁今變通矣。畿內穀簿,雖曰,不足,四五千包穀物之從便裒益,似不至甚難,待秋以本府附近諸邑,京司句管穀,限五千石,爲先移轉本府,以爲推移留庫之地事,分付該道該府,何如?上曰,依爲之。畿內穀簿,足可拮据乎?往復道伯,卽爲從長區處,從後加劃五千石,以準千石公用之需,可也。心泰曰,水原府之以御前前排,待令於園幸時者,旣援南城之例,以尊事面之意,而擧行不過數年,前排漸不成樣,外貌之疲殘,姑舍之,根着又復不明,逃走間多有之,留守以昵近駕前,終涉未安,有所仰稟,則今之以依前待令,輕先爲說,揆以分義,恐非愼重道理,而第伏念,本府旣兼本營外使,軍務所重,比前尤別,則近來良丁之好身手,有根着者。雖曰,難得,以本府人民之衆,廣加抄擇,另爲鍊習,則二十雙巡牢,豈有未充數之理乎?臣意則自本府,各別精選,依前擧行,恐合事宜矣。上曰,依爲之。出擧條命退,諸臣以次退出。
癸丑六月二十六日午時,上御誠正閣。左承旨同副承旨,藥房提調入侍時,行左承旨閔台爀,同副承旨兪漢寧,記事官徐有聞,記注官金良倜·承膺祚,藥房提調洪良浩,以次進伏訖。上曰,右承旨入侍。出榻敎賤臣承命出,與右承旨李洪載,偕入進伏。上敎良浩曰,進御加減淸肥飮,依前方一貼,更爲煎入,自明日停止。出榻敎仍敎良浩曰,申間煎入。台爀曰,臣於年前,待罪寧邊,而本府烽燧一事,有區區所見,適因言端,敢此仰達矣。本府自是天塹之地,而自罷兵營,不設間烽,只有四十里外德山烽燧一處,而處在城外,間多遮障,無他間烽故,以已往事言之。丁卯安州之亂,亦聞之於五日之後,事在邑誌,不是浪傳,莫重守城之地,疎虞莫甚故,煙臺及軍校處所朔下等,不得已設施者,臣果略有所辦置,而雖是間峯,所重自別,不可自下擅便。累報巡營兵營,而尙未設施,事係邊政,不可荏苒,前道臣今適登筵,下詢處之,似好矣。良浩曰,臣於巡路,屢見寧邊,果是天險金湯,而藥山東臺,乃其要害之地,舊設烽臺,中間廢置,寧邊城中,無以相接,誠爲疎虞,而狀聞體重,未及許施,可合復設之論,誠如前府使所奏矣。上曰,依爲之。出擧條命台爀,洪載漢寧等,讀公事,書判付訖。命退,諸臣以次退出。
上在昌德宮。停常參·經筵。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
李洪載啓曰,知敦寧金文淳,戶曹參判徐鼎修,除拜後過三日,不爲出肅,依定式,推考警責,竝卽牌招察任,何如?傳曰,竝許遞。
傳于閔台爀曰,左承旨入侍。
傳于金孝建曰,左副承旨入侍。
金孝建啓曰,今番繡衣四人之差遣也,三人則生疎所致,錯看封書中,周行二字,遍踏栍邑之外,纔有處分,而其中李相璜一人不然,意以爲,多年簪筆之效云爾。近聞同是錯看,同是遍踏,而甚至金海出道之說,亦及於京洛云,則金海明是栍邑之外,近來囂囂,雖不足取信,此言屢發於筵席,則渠若無犯,豈不爲曖昧難明之瑞?此所以問於湖南繡衣者,而湖繡旣曰不聞知,䵝昧愈甚,到今不可不一問於渠,渠若同犯而只拔於書啓,宜施加等之律,否則亦可謂不負判下中稱道之本意,以此意,慶尙道暗行御史李相璜處,令政院,卽爲問啓事,命下矣。問于慶尙道暗行御史李相璜處,則以爲,臣於四月十八日,伏奉嶺南按廉之命,而以治裝之未備,未免滯留數日於楊州邑治,始於四月二十一日登程,而晦日以前,則歷探畿湖沿路七邑,其間爲十日矣。五月初一日踰嶺,十四日出道於居昌,其間爲十四日,而所徑歷者,嶺南栍邑與沿路,蓋八邑也,通計日字,合爲二十四日,而歷遍十五邑,三驛,顧奚暇於旁及沿邑外諸邑乎?五月十四日,居昌出道後,卽地移關於巡營,俾卽起送陪行營吏,而連以賤疾,不得爲更潛之計,直發回還,路文到廣州而止,此實爲不往栍外邑之證也。至於在途濡滯之由,則病勢到尙州越添,留十一日,始乃登途日行不過數十里,此則沿邑守令之所目見。至於金海出道事,金海距居昌絶遠,計臣潛行日字,非但無暇往來,若出道則該守,豈有不見之理,道臣豈有不聞之理?許多吏民之視聽,亦豈可盡掩乎?此則不待臣之分疏,而自可立辨矣。只緣臣之行已無素,奉使無狀,至登囂囂之說,致勤問啓之命,惶隕震越,不知所達云矣,敢啓。傳曰,可謂昭脫於本事,暴白於本情,使卽退去,可也。
傳于李洪載曰,政官牌招開政。
傳于兪漢寧曰,戶禮換房。
有政。吏批,判書李受由,參判李在學牌招不進,參議鄭大容,行左承旨閔台爀進。啓曰,判書李受由,參判李在學牌招不進,小臣獨政未安,何以爲之?敢稟。傳曰,只出緊任,以沈晉賢爲左尹,金光遇爲監察,贈戶參金涑贈戶判例兼,贈戶議金泰菴贈戶參,贈訓鍊正金櫓,贈左承旨例兼,以上知事金光宇三代追贈,贈吏參金峻行贈吏判例兼贈吏議金好謙贈吏參例兼,以上判敦寧金文淳兩代,追贈朴宗羽爲禧陵參奉。
兵批,判書徐有防病,參判丁範祖未肅拜,參議睦萬中病,參知朴聖集入直進,同副承旨兪漢寧進。副護軍李遇濟,鄭履玉,李奭濟,副司直尹塾,金文淳,徐鼎修,申光履,洪明浩,李庚運,洪樂恒,韓光近,金熙采,金若鍊,柳師模,朴宗正,李秉喆,副司果吳泰賢,李義明,李心傳,姜克成,以上竝單付。
以趙翼鉉·李潤端·朴華源囚單子,傳于洪仁浩曰,日熱滯囚可悶,捧供待判下,以草記議處照律。
注書徐有聞書啓,臣敬奉聖批,馳往傳諭于南部會賢坊越邊契,議政府領議政洪樂性所住處,則以爲,前後恩諭,萬萬隆重,臣豈不知,感激殊渥,竭蹶趨承者,義分之所當然,而蠢然若無所省識,再上附奏,連陳辭章,煩聒而不知止者,是誠可已而不可已者哉?今又史官儼臨,誕宣聖批,優異之恩眷,愈篤愈摯,誨責之諄複,且嚴且勤,至有卽日簉朝之命,伏不勝惶感震悚,實欲鑽地而不可得也。每一陳懇,緣誠淺薄,未蒙矜許,徒增恩禮,此尤臣夙宵兢惕,靡所容措者也。到此地頭,惟當他不暇顧,冒沒承膺,而第自日前,本症之外,又添暑感,身烘頭疼,寢啖俱減,貼席叫苦,神息凜綴,欲起還仆,末由自力,謹數日調治,如有一分可强之勢,則扶曳進身,少伸叩謝之忱,更暴至懇,仰請體諒之恩云矣,敢啓。傳曰,知道。
兪漢寧,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
兪漢寧,以壯勇營言啓曰,今六月二十七日,本營中日試射時,騎芻及鳥銃沒技人,別單書入之意,敢啓。傳曰,知道。
洪仁浩,以義禁府言啓曰,昨日傳敎中,日熱如此,時囚皆以草記照律事,命下矣。李樂培本府議啓內,餉太事,旣是報營,請得爲民納稅者,而又無自官取剩之跡,則比之那移立本,似有間隔。至於橋梁租,雖捧在各倉,而旣與會付還穀有別,則爲補賑資,姑先貸用,容或爲說,富民錢六百兩,囚供則托以報營,而繡啓則斷以勸分,雖緣賑穀之拮据,難免名色之苟且。刑具朝飭,不啻申嚴,則訊杖之斲以松木,已是法外,而長短厚薄,俱不中式,不能審愼之罪,尤極痛駭,所當以此照律,而黃白冤懲一款,旣因特敎,自本道行査,始待査啓,一體擬律,何如?判付內,更思。簽丁之不察,與繡啓未必一一無差,本邑素稱有弊,不待行査,必知有勒徵,繡衣豈以太孟浪之說,登諸啓中乎?直爲照律以聞。罪取考律文,則大典通編備荒條有曰,托以備穀,勸分民間者嚴禁,大明律制書有違條有曰,凡奉制書,有所施行而違者,杖一百,免役條有曰,軍士物故,經年未代定,而假名虛錄守令,二十名以上徒配。名例有曰,二罪俱發,以重者論,推斷條有曰,犯私罪,杖一百以上之罪,告身盡行追奪矣。李樂培從重論,告身盡行追奪,江原道洪川縣蓮峰驛,徒三年定配,而以議啓及判付內辭意,具罪目,依例發遣府羅將,押送配所,金履錫本府議啓內,黃白冤徵一款,繡衣對辭,不過民間之傳說,則設有未及塡代之事,比諸淸州之紛然衆訴,容或有間,還穀停退條之混及吏逋者,繡啓則以爲七十石,囚供則以爲三十七石,而無論數爻之多寡,新舊不能區別,吏民同歸停退,糴政之淆雜,據此可知。至於富民租之貸下名色,極涉不正,不可以充補賑資,有所寬貸,訊杖之斲以松木,棍杖之初無刻誌,揆以法意,尤爲可痛。罪取考律文,則大明律不應爲條有曰,凡不應得爲而爲之,事理重者,杖八十,大典通編備荒條有曰,守令稱以補賑箕斂者,以報上不以實律論,杖八十,徒二年,制書有違條有曰,凡奉制書有所施行而違者,杖一百。名例有曰,二罪俱發,以重者論,大典通編推斷條有曰,犯私罪,杖一百以上之罪,決杖,告身盡行追奪,雜令條有曰,王府決杖者,代以金贖矣。金履錫從重論,杖八十收贖,告身盡行追奪,黃海道平山府寶山驛,徒二年定配,而以議啓內辭意,具罪目,亦爲發遣府羅將,押送配所,何如?傳曰,允。如有功議,各減一等,可也。
洪仁浩,以義禁府言啓曰,李樂培告身盡行追奪,江原道洪川縣蓮峰驛,徒三年定配,金履錫杖八十收贖,告身盡行追奪,黃海平山府寶山驛,徒二年定配,照律草記批旨內,如有功議各減一等事,命下矣。李樂培十一代祖恕長,敵愾功臣,達城尉異姓四寸親云,功議各減一等,告身盡行追奪,徒二年定配,金履錫六代祖尙憲,靖社原從功臣,錦昌副尉異姓四寸親云,功議各減一等,杖六十收贖,告身盡行追奪,徒一年定配之意,敢啓。傳曰,知道。
領議政洪樂性疏曰,伏以,臣冒陳辭本,悉暴衷懇。竊意我聖上,曲加容光之照,必垂體諒之恩矣。緣臣誠意淺薄,言辭拙訥,未能天心之乎格,更勤聖敎之鄭重,恩眷之隆,曠古曠今,委毗之重,愈往愈篤,臣稽首奉讀,愧感交集,惶阨靡措,歷累日而不能自定也。臣於是任,何曾有毫分堪勝之望,而恩旨出常,義分至嚴,貪榮懷祿之譏,力薄任重之懼,且置一邊,竝不暇顧。惟當竭蹶趨承,冒昧祗肅,而第臣賤疾,已成癃痼,萬無承當之狀,盡暴前章,今不敢更煩,而雖以藥院供職言之,日次候班,尙不得趨進效誠,恬然闕禮,十居七八,時或蒙恩召接,而咫尺天陛,拜跪升降,每每須人,問候請診之際,雖一二句奏語,猶不免顚錯遺忘,此豈但觀瞻之所共駭?亦已蒙聖明之所俯燭也,至於平居對人接物之時,其昏耋乖謬,不可盡述,而言語纔至數三轉,酬應不過尋常事,神精輒致暈眩,首尾莫能領會,以此貌樣,其於閑漫簿書之間,亦難望點檢而省察。況於賓對重事,雖一月一兩次,尙無以自力於備員之際,燮理寅亮,固無可論於如臣賤品,而朝廷之大議,民國之重務,一日之中,百端叢集,非可以泛忽措施等閑抛却者,則臣雖欲憑恃寵靈,黽勉膺命,竊位素餐之誚,固所甘心,而其奈國體之苟簡,廟謨之委屬,何哉?且伏見日前批旨中,歷引我朝諸大臣,年老後拜相者之敎,益不勝惶愧之至,臣是何人?敢與前輩之老成耉俊,較擬於萬一乎?若其才德經綸之相去天淵,臣固未敢屑屑容議,而神識之消耗,筋力之衰頹,古之耆相,亦何嘗有如臣之甚,而苟然充位者哉?宋朝宰相,有以老疾居職者,而諫臣有以政府非養病之坊譏之,則假使臣,前此已叨是職。見今癃衰若是之後,則理宜力懇辭免,退居散地,矧今旣處閑局,復膺重務,揆以事體,尤萬萬不可。以我殿下燭理之明,必不待臣言之畢,而想有所曲諒者矣。恩命之下,一味違逋,悚恧惶悶,晷刻靡寧,玆敢申控至衷,仰籲天地父母之前。伏乞聖明,俯垂諒察,特許解臣議政之任,還縻樞銜,隨分優閑,俾蒙終始生成之澤,不勝萬幸云云。答曰,省疏具悉卿懇,初諭再諭,旣懇且懃,竊意肅命之擧,不待三諭之後,辭疏又至,引讓愈篤,大臣體國之義,決不容若是,況大臣也?故不以筋力責之。不以筋力責之也,故自昔枚卜,多在於耆耉,且求之近古之例,首相年近八耋者,一年之內,赴朝堂,不過是數次。況卿之康旺,有勝於古之八耋首相者乎?苟有體諒之心,初何拔例重卜?卿須卽日簉朝,以聽我面諭。仍傳于洪仁浩曰,此批答,遣史官傳諭,簉朝日字知來。
左參贊鄭民始疏曰,伏以,臣之保有今日,莫非聖明攸賜也。小器而注浥不止,駑才而負乘且多,求之於理,必無幸矣。倘非我聖上,憫其冥擿,每示趨生之路,憐其孤立,俾遠睢盱之場,軫恤庇覆,有若父母之於稚子,則臣安得至此?恩造已極,餘生無幾,竊自幸長處帡幪之下,得蒙終始之澤矣。摠帥新命,忽下於千萬夢想之外,乃以體下之盛念,遽有格外之誤恩,此殆命卒之秋也,震懍竦蹙,罔知攸措。噫,臣前後所叨,罔非踰濫,而人器雖甚不稱,格例猶或無拘。至若摠帥,卽是武將之階梯,本非文宰之例授,非勳非戚,而膺是任者,在古亦罕。臣是何人?華貫顯秩,無不揚歷,別格殊選,又復兜攬,莫體聖明愛欲生之德。自犯古人滿招損之戒,使數十年生成之澤,將不免有始而無終,則孤負之罪,臣何以自贖?至於軍旅之未學,統轄之非才,有未暇言。且人之才器,各有分限,所謂文任也,錢穀也,甲兵也,雖古之碩德重望,尙不能兼管而摠理,左酬而右應。如臣庸愚,分掌一事,猶懼不效,今乃萃緊要之諸任,加眇末之賤軀,殆有甚於蚊蝱之泰山,鶢鶋之鍾鼓,必致僨敗,可立而俟,臣固不足恤,其於公事何?抑臣尤有所不敢承當者,臣之所帶壯勇營提調,便一軍門,軍門之不得兩兼,公格則然。前此守禦使之任,幸蒙恩遞,以臣一人之身,而由前則引例得解,由後則晏然竊據,前後兩截,寧有是理?此又臣必遞之義也。受符體重,義分是懼,不得不冒昧祗承,當遞之端,較然如此,以我聖明,憫覆慈恤之念,不待臣言之畢,而有以矜諒也。玆敢略控衷懇,仰瀆崇嚴。伏乞聖慈,亟命收還臣摠戎使之任,以重公器,以安微分,千萬顒祝,臣無任云云。答曰,省疏具悉。摠帥新命,實循輿論,予非私於卿者。昨臘卿在湖南也,金判付,因召登對,話舊談今,不覺筵燭之屢跋,而語次適及於卿,其娓娓之奏,至今歎服不忘,欲使明義一部,如日月之長明,用捨之際,安得不留意也?至於壯營提擧之難於兼帶事,前此一遞,未免曲循,壯提雖緊任,豈比度支·惠局之專摠財賦,守使雖漫務,亦與訓·御·摠·禁,通稱五營,則彼而兼帶,此作應遞,亦未知其爲可,卿其勿辭行公。
上在昌德宮。停常參·經筵。
蔡弘履啓曰,藥房提調洪良浩,副提調閔台爀,爲承候來待矣。傳曰,日服涼劑,菀熱愈甚,湯劑之改定,蓋欲淸肺而已,不必入侍承候,徒煩酬應,卽爲退去,可也。
傳于洪仁浩曰,右副承旨入侍。
承旨前望單子入之,洪義榮落點。
傳于蔡弘履曰,政官牌招開政。
吏曹判書前望單子入之,李文源落點。
兵曹判書前望單子入之,鄭好仁落點。
傳于兪漢寧曰,沁留之代,卽爲議薦,待下批,待開門辭朝,前留守卽爲進來,所到處交龜之意,分付。
金孝建,以禮曹言啓曰,卽接貞陵令·靖陵直長·明陵參奉所報,則本陵來六朔朔望焚香香,今三十日當爲祗受陪進,而貞陵參奉金養淳,時在忠淸道洪州地,靖陵參奉金說澤,時在江原道洪川地,明陵令李景洙,時在平安道肅川地,俱未上來。令直長參奉,今方入直,受香無人,斯速變通云矣。貞陵參奉金養淳,靖陵參奉金說澤,明陵令李景洙,竝今姑改差,卽令該曹口傳差出,以爲受香陪進之地,何如?傳曰,明陵令李景洙,今日政相換,貞陵參奉金養淳,年過七十,靖陵參奉金說澤,年近七十云,落仕數十年內外,年之七八十,豈下於文臣之科前五十,登科十年乎?兩人因其職,升作令窠,俾着銀帶,而受香隔日,不可等待其上來,他陵令,亦令今日政相換事,分付。蔭武之丙申以前落仕者,無論今番復職與參望·未參望人,參上則年七十以上,參下則年六十以上人,令吏·兵曹,抄出草記事,分付,可也。
蔡弘履,以吏曹·兵曹言啓曰,卽因禮曹草記,貞陵參奉·靖陵參奉·明陵令變通事,批旨內,明陵令李景洙今日政相換,貞陵參奉金養淳年過七十,靖陵參奉金說澤年近七十云。落仕數十年內外,年之七八十,豈下於文臣之科前五十,登科十年乎?兩人因其職,陞作令窠,俾着銀帶,而受香隔日,不可等待其上來,他陵令,亦令今日政相換事,分付。蔭武之丙申以前,落仕者,無論今番復職,與參望·未參望人,參上則年七十以上,參下則年六十以上人,令吏·兵曹抄出草記事,分付,可也事,命下矣。臣,取考吏曹官案,丙申以前落仕人,參上年七十以上,及參下年六十人,竝爲抄出,則參上年七十以上人,前縣監兪漢章,壬寅生,落仕十九年,居廣州,前縣監金顯和,壬寅生,落仕十九年,參下年六十以上人,前奉事李泰漢,壬寅生,落仕二十二年,居忠州,前守奉官安宗裕,壬寅生,落仕二十五年,居善山,前監役宋震五,己酉生,落仕二十年,居長水,前參奉朴師轍,戊申生,落仕二十五年,居春川,前監役辛漸,辛亥生,落仕二十二年,居定州,前參奉金鼎濟,甲辰生,落仕二十年,居玄風。已甄復,參上年七十以上人,引儀金箕衡,癸卯生,落仕二十四年,連原察訪金恕行,甲辰生,落仕二十二年,居大興,魚川察訪金鼎鎭,癸卯生,落仕二十年,已甄復,參下年六十以上人,溫陵參奉洪亮猷,壬子生,落仕十九年,元陵參奉趙時衡,壬子生,落仕十九年,中部都事尹命基,癸丑生,落仕二十五年,居尼城,弘陵參奉金相岳,甲辰生,落仕二十年,居果川,氷庫別檢丘泰垕,甲辰生,落仕二十年,居慶山。臣有防,取考兵曹官案,丙申以前落仕人,參上年七十以上,及參下年六十以上人,竝爲抄出,則參上年七十人,守薦前僉使宋載仁,甲辰生,落仕三十四年,部薦前武兼朴根昌,癸卯生,落仕三十年,居全州,前僉使林鳳到,甲辰生,落仕二十五年,居安岳,前主簿全世益,癸卯生,落仕二十二年,居潭陽,守薦前武兼全仁壽,甲辰生,落仕三十一年,居瑞興,參下年六十人,宣薦前武兼朴致文,乙巳生,落仕二十年,居廣州,前部將金得遇,己酉生,落仕二十年,居廣州,前武兼尹始龍,壬子生,落仕二十年,居咸安,守薦前守門將元撮,壬寅生,落仕二十一年,居安岳。至於今番參上甄復人及參望人,雖是丙申以前落仕,年紀俱未滿七十矣,敢啓。傳曰,知道。今番兩銓大政也,以蔭官之從官於先朝,而丙申以後,未甄復者,武臣之承傳於先朝,而年數最久者,特命復職收用,或差遣邊將,豈但爲疎通之政而已也?大抵凡事,不始則已,旣爲則豈可或爲或否乎?今日令兩銓,分等抄啓者,意在一視,莫曰此外蔭武角圈,亦多有七十六十以上人,此則不然。公然數十年落仕空老,至七十之之類,其可不拔例除職乎?吏批,蔭參上年七十以上,前縣監兪漢章·金顯和,引儀金箕衡,察訪金恕行·金鼎鎭,令金養淳等六人,五衛將加設單付,參下年七十以上,參奉金鼎濟,聞是先正金宏弼奉祀孫云,敦寧都正,作闕擬入,參奉金相岳·李泰漢,前守奉官安宗裕,別檢丘泰垕等四人,僉知加設單付。參下年六十以上,參奉洪亮猷·趙時衡,都事尹命基,前銜宋震五·朴師轍·辛漸等六人,出六調用,而時仕參奉都事,因其職,權作令窠,前銜則陞作窠,今日政調用。兵批,武參上年七十以上,前僉使宋載仁·林鳳到,前武兼朴根昌·全仁壽,前主簿全世益等五人,忠壯將加設單付,參下年七十以上,前守門將元撮,僉知加設單付,參下年六十以上,前銜朴致文·金得遇·尹始龍等三人,今日政調用,而在鄕人之可以上來與否,自吏·兵曹,關文草記,可也。
傳于兪漢寧曰,兵曹開政,有次堂擧行之命,未肅拜參判許遞,前望單子入之,待下批牌招,先參政,後謝恩。
兵曹參判前望單子入之,閔台爀落點。
有政。吏批,判書李文源未肅拜,參判李在學病,參議鄭大容,右承旨金孝建進。啓曰,判書李文源未肅拜,參判李在學病,小臣獨政未安,何以爲之?敢稟。傳曰,只出緊任,以徐有成爲大司諫,朴孝成爲持平。明陵令李景洙,昌陵令李宗明相換,貞陵令金養淳,恭陵令李儀亨相換,靖陵令金說澤,顯陵令洪秉德相換,接慰官單崔獻重,金鼎濟爲敦寧都正,南弼壽爲魚川察訪,金儀祥爲連原察訪,鄭敬行爲引儀,朴師轍爲弘陵令,宋震五爲貞陵令,辛漸爲氷庫別提,元陵令趙時衡,溫陵令洪亮猷,中部令尹命基,以上竝單付,曺允彦爲魚川察訪,李東弼爲連原察訪。
兵批,判書鄭好仁未肅拜,參判閔台爀進,參議睦萬中入直進,參知朴聖集病,同副承旨兪漢寧進,五衛將金顯和·兪漢章·金箕衡·金恕行·金鼎鎭·金養淳,僉知金相岳·李泰漢·安宗裕·丘泰垕·元撮,忠壯將宋載仁·林鳳到·朴根昌·全仁壽·全世益,以上竝加設單付,副司直權之彦單付,朴致文·金得遇爲都摠都事,尹始龍爲訓鍊主簿,副司直徐有防單付,訓鍊主簿尹始龍,宣傳官李宜秀相換,北道參軍沈,副司直李喆模,副司正金錫泰,以上竝單付。
傳于兪漢寧曰,取見官案,則參下前銜,有前參奉李潤身之名,而今番草記中遺漏,問于該曹以啓。
傳于兪漢寧曰,承旨前望單子入之,待開門牌招。
承旨前望單子入之,李冕膺落點。
禁府啓目,全州前判官趙翼鉉原情云云。傳旨內辭意,發問目嚴問,則游辭漫漶,終不直告,究厥所爲,誠極痛駭,刑推得情,何如?判付啓,除刑推議處照律爲良如敎。又啓目,任實前縣監李潤瑞原情云云。傳旨內辭意,發問目嚴問,則諸條所犯,間或首實,率多呑吐,究厥所爲,殊甚痛駭,所當請刑是白乎矣,曾經都摠都事,勿爲請刑,載在大典通編,議處,何如?判付啓,許多條件,雖似呑吐,亦多首實,而其中最無狀者,昨年歉荒,還穀之前期分數停退者,欲使實惠,一分下究,則元還分不捧,耗條則勒徵,寧有如許不法乎?渠所發明,尤爲駭痛,此一款,若不直招,一次嚴刑,限直招而止,卽爲開坐,更良嚴問,待直招修啓目以聞,若或一向抵賴,直以加刑得情之意草記,卿等姑勿罷坐爲良如敎。又啓目,鎭安前縣監朴華源原情云云。傳旨內辭意,發問目嚴問,則所犯諸條,間或首實,率多呑吐,究厥所爲,殊極痛駭,刑推得情,何如?判付啓,繡啓中,論列諸罪,姑無論,事屬賑政之需,名以邑倅,一或犯手,其罪不啻罔赦,所謂會減穀之浪用,富民錢之取剩,果有是也,先從現發者,宜施懲一之典。此與李潤瑞之停還條取耗有異,不可以渠所供,取信決處,一番行査然後,可以得其實,分付道伯,親執詳査,卽爲狀聞,此囚段,保放爲良如敎。
洪仁浩,以義禁府言啓曰,昨日傳敎中,時囚捧供,待判下,以草記議處照律事,命下矣。趙翼鉉,本府議啓內,國穀反弄,初無執贓之文跡,則不可斷以犯科,賑資料販,旣有貿米之實事,則容或有間於牟利蠲米之徵納,非爲修補,而煙丁之使役,自是流例,則其所自明,似或無怪,而儲置傳守之法,本自嚴重,則設有廩穀之可推者,儲米之當分者,名色不同,條件各異,則倉儲之出置閭家者,安得免擅自互換之罪乎?至於田結之隱餘,雖云倉逋之充補,初不現納,任自區處,殊涉可駭。傔漢之差任受賂,吏屬之簽丁作奸,藉曰不察,不察之罪,亦所難免。竝以此照律,罪取考律文,則大典通編徭役條有曰,儲置米擅貸者,徒二年定配,又五年禁錮,收稅條有曰,實結隱漏者,十結以上,三年禁錮,名例有曰,二罪俱發,以重者論,推斷條有曰,犯私罪,杖一百以上之罪,告身盡行追奪。趙翼鉉,從重論,告身盡行追奪,又五年禁錮,忠淸道保寧縣靑淵驛,徒二年定配,而以議啓內辭意,具罪目,依例發遣府羅將,押送配所,何如?傳曰,削職放送,可也。
禁府啓目,任實前縣監李潤瑞更招云云。判付內辭意,發問目嚴問,則耗條之誤徵,雖爲引服,所捧之入已,猶事漫漶,加刑得情,何如?判付啓,如渠殘弁之嚴處,豈足爲懲一之端,而旣曰停退還穀之捧耗云爾,則可謂不法之大者,不可以殘弁闊略乙仍于,使之更爲嚴問矣。觀此所供,所謂法外之捧,不過爲九石,而旋因營關,卽爲還給云云,然則渠何足責,而不可歇勘,爲先施以徒配之律爲良如敎。
洪仁浩,以義禁府言啓曰,時囚罪人李潤瑞,施以徒配之律事,命下矣。李潤瑞,平安道祥原郡,徒三年定配,而以判付內辭意,具罪目,依例發遣府羅將,押送配所,何如?傳曰,允。
大司諫李喆模疏曰,伏以臣以言議則骫骳,以年紀則衰邁,所叨之職,自知萬萬不稱,而間或夤緣事會,有時冒膺,每一思惟,惶汗沾背。況今亂逆層生,懲討不行,人心陷溺,義理晦塞,而初不敢碎首天陛,必請乃已,有臣如此,生不如死。臣於日前,素患伏暑之症,乘時闖發,嘔泄無數,食飮專却,倂與諸臺傳啓,而不能自力,伏枕惶霣,如添一病,際乃署經,恩召有命,冒犯違逋,大何是俟,聖度天大,罰止問備,庚牌再下,隕越益切,臣怵分畏義,拚死出肅,而以此病情,時日之內,萬無蠢動之望,玆敢力疾呼籲於天地父母之前。伏乞聖慈,俯賜鑑諒,特許鞶遞,以便調治,仍治臣瀆撓之罪,以肅朝綱焉。臣於乞免之章,不宜贅及他說,而事在目下,不容泯默,略此附陳,惟聖明垂察焉。伏惟我聖上,天地好生之德,施雨露不擇之仁,疎蕩之政,鎭日斯行,陰厓枯荄,倂照咸囿於瑞日和風之中,甚盛擧也。凡在瞻聆,孰不欽仰贊歎,而臣愚死罪,不能無區區憂慨者存,自有疎通以來,明燭其罪累至重,在下而難於奉行者,則輒皆添書以下,一番二番,便同例常,而又有今番一二望筒事矣。以下三行半刀削今我殿下,乃以其弟應烈,添書於守令望單,仍下天點,不意聖世,有此擧措也。以下十五字刀削若將不及之時,而承烈之弟,亦添官職,天下寧有是耶?至於李義明事,殿下於此,又有所遺照者矣。噫,一部明義之無地可讀久矣,輅賊凶札,至悖至憯,昭載冊書,已成鐵案,則同堂至親,便同無故,出六而爲典籍,自典籍而爲郞署,已屬意慮之外,而又於都政之日,進此而臺閣淸選,添書以下,擧朝莫不驚瞠,朝紳羞與比肩,此亦豈所望於殿下者耶?雖以銓堂言之,職是激揚,義在覆難,而自上過中之擧,自下遽然頒布,揆以國體,不可仍置。臣謂兩望筒添書,亟賜反汗,以光聖德,以嚴堤防,仍降都政日,銓官譴削之命,以警具僚,斷不可已也,還出給。
持平鄭疏曰,伏以臣窮居養拙,與世寡合,自分冗散,望絶榮祿。乃於昨夏,忽蒙臺除,繼下恩諭,臣於逖違之餘,倍切瞻依之誠,黽勉登途,擬伸叩謝之忱,及到京邸,本職已遞,仍成棲屑,或城或郊。不意柏府除命,又降於尋鄕之日,臣中路承聞,惶感踧踖,旋歸旅館,蹙伏竢命。不知庸孱賤品,何以得此於聖明。宜卽出肅,以伸義分,而不但臣,風裁言議之不合是任,又緣衝暑來往,中暍得病,數日以來,氣息昏綿,欲起還仆,轉動無路,玆暴疾痛之呼,敢瀆崇嚴之聽。伏乞聖明俯垂矜察,亟遞臣職,以安私分焉。仍念臣杜門跧伏,所講者惟古人事君盡忠之義,而目見朝家,刑政日紊,義理日晦,旣忝言地,不思一日之效,則平日所講,便屬空言,臣何敢終默而已也?噫,振拔淹滯,導揚和氣,固是有國之美政,而夫何近日以來,不問才具,不拘地望,唯其負犯之輕重,釁累之淺深,是問是計,重且深者,先爲注擬,輕且淺者,次第甄錄,有若償功酬勞者然,噫嘻,此何事也?其許多名姓,臣本草野寡陋,渠輩之蛇糾蚓結,無以詳悉,而大抵以若勢力,有若癈棄,則其負犯釁累之至深至重,不問可知。且伏見添書特除之類,雖出於造化之陶鎔,而猶不能無憾於天地之大也,況銓官之擔却義理,肆然注擬者,抑何故也?三綱墜矣,臣分掃矣。思之及此,寧欲無吪,而至於向來李柱國之特敍,此又何萬萬過中之擧也?噫,柱國久據戎垣,汲引廢類,何況己酉遷園之時,故放船隻,沮戲敦匠,不欲費一分誠力於至重至敬之事,此其平日猾習悖口,隨處綻露,背馳義理之罪,豈殿下所可得而赦宥,所可得以庇覆者哉?不意傳旨之下,喉舌之臣,無一覆難,伊後側聽者久,而耳目之官,無一匡救,今日廷臣,末如之何矣。從此隄防盡壞,凶孽益進,奚但一柱國之可憂哉?伏乞聖明,淵思遠覽,赫然改圖,亟命還收李柱國收敍之敎,近日注措,竝賜反汗,而前後承宣銓官之沁沁奉行者,臺官之寥寥噤默者,竝施譴罷之典,斷不可已也,臣無任云云。省疏具悉。爾雖本是鄕人,聞亦住在京中,則豈不知近日處分之本意,而焉敢掇拾煩浼乎?至於李柱國事,雖欲論列,就事論事,平說,可也,豈可若是?前有效嚬之失,後有言不稱當之罪,爾則遞差,承宣紛紜引義之章,一竝嚴禁,永勿捧入事,令該房知悉。
癸丑六月二十八日卯時,上御誠正閣。右副承旨入侍時,右副承旨洪仁浩,記事官徐有聞,記注官金良倜·承膺祚,以次進伏訖。上命書傳敎曰,職任自別,其在禮使之方,旣遭譴削之請,不可强令行公,而今日兩銓草記也,亦有先爲擧行,則當卽體諒之諭,命令亦不可不信,吏曹判書李許遞,參判李在學處義,宜無異同,亦爲許遞。又命書傳敎曰,向者嚴敎,一則爲矯俗,一則禁細嫌,而處義之必欲突兀者,亦甚礙眼,其所矯枉之擧,惡可不過於直乎?此所以不念督迫之歎,俾勿開口處義者也,到今多日行公,本事旣屬旣往,目下臺言,添一情勢,然又强策,近於已甚。兵曹判書徐有防許遞,娚妹之竝據兩銓,私義非不知難安,而公格至嚴,豈敢一味力抗?但兩銓通避之法,載在大典,古人之執此爲言,抑或爲據,此後若有前吏兵判之地處,同時兩銓者,依古人已行之例,竝膺則竝膺,一遞則一遞,而又或不得不當政之後乞免,一遵舊規,切勿各出意見,屑越煩聒事,出入長銓者,俾各知悉。又命書傳敎曰,吏兵判前望單子入之。又命書榻敎曰,不爲仕進承旨許遞,前望單子入之,待下批牌招察任。又命書榻敎曰,留院上疏入之。又命書榻敎曰,進御加減連翹飮,自今日一貼式煎入。命退,承史以次退出。
上在昌德宮。停常參·經筵。
藥房提調洪良浩,行左承旨洪義榮啓曰,伏未審日間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于金孝建曰,右承旨入侍。
洪義榮啓曰,左尹沈晉賢除拜後,過三日不爲出肅,依定式推考警責,仍卽牌招察任,何如?傳曰,許遞。
洪義榮啓曰,新除授右副承旨李冕膺,時在京畿水原地,斯速乘馹上來事下諭,何如?傳曰,許遞。
備邊司薦望,以尹師國爲江華留守。
洪仁浩啓曰,江華留守當日辭朝事命下,而時無政命,不得下批,何以爲之?敢稟。傳曰,當日爲之。
金孝建啓曰,應敎成德雨,修撰高宅謙,牌不進罷職傳旨,今方捧入,而校理尹得孚,副校理魚用謙在外,玉堂上下番俱空,事甚未安。副提學李義弼,校理尹光普,副校理李錫夏,修撰嚴耆,副修撰韓光植·尹羽烈,竝卽牌招,以爲推移入直之地,何如?傳曰,允。呈告及在外人許遞,與未差之代,今日政差出。
傳于金孝建曰,曾聞銓官言,因相換事,參奉李周斌·李仁行之削仕,或近五百日,或過四百日云。無罪削仕,殊非吏曹設考功司之本意,旣聞之後,不可以小官而任他而已,因其窠,通計前仕,待準朔,直擬六品,每欲一番定式者,此後以瓜近之右窠,移換於仕遠之左職者,竝計前仕,著以爲例事,分付銓曹。
有政。吏批,判書李文源進,參判未差,參議鄭大容,右副承旨金翰東進,以金啓洛爲承旨,沈煥之爲吏曹參判,宋翼孝爲校理,姜忱爲副校理,鄭尙愚爲修撰,金尙集爲禮曹判書,趙宗鉉爲刑曹判書,林濟遠爲戶曹參判,柳誼爲右尹,鄭好仁爲繕工提調,鄭好仁爲軍器提調,江華留守尹師國單付。
兵批,判書鄭好仁未肅拜,參判閔台爀進,參議睦萬中入直進,參知朴聖集病,左副承旨洪仁浩進。以柳漢源爲訓鍊主簿,李彬·李敏植爲武兼,副司直李在學·丁範祖·李洪載·沈晉賢·李冕膺·尹得孚·魚用謙·鄭,以上竝單付,五衛將朴泰鳳·姜重齊,以上陞實事承傳,部將鄭夏,同仁權管崔岦相換。
備忘記,江華留守尹師國下直,長弓一張,長箭一部賜給。
金孝建啓曰,校理尹光普,副校理李錫夏,修撰嚴耆,副修撰韓光植·尹羽烈,牌不進罷職傳旨,今方捧入,而玉堂上下番俱空,事甚未安,今日政,新除授玉堂,竝卽牌招,以爲推移入直之地,何如?傳曰,允。
洪義榮啓曰,新除授同副承旨金啓洛,卽爲牌招,何如?傳曰,允。
傳于金孝建曰,承旨前望單子入之,待下批,牌招察任。
承旨前望單子入之,沈煥之·金翰東落點。
傳于洪仁浩曰,申退承旨牌招,推移入直。
傳于金孝建曰,昨以娚妹之竝居兩銓者,竝膺則竝膺,一遞則一遞,著爲式矣。今日聞曾經銓長諸人之言,未免錯解本旨,如日前時吏判遞免傳敎之爲云,聞此而更思之,傳敎句語,果似未暢矣。本意則初難竝膺,旋當一遞之謂也,以是之故,其下句,卽以又或不得不當政,政後乞免,一遵舊規爲說,觀於登筵諸臣之錯解他見之類,此可以推知,以此意,更令時曾任吏·兵判知悉。
以忠淸監司李亨元狀啓,前報恩縣監沈公著所犯諸條,査實馳啓事,傳于洪義榮曰,三件行査,不但事屬前官,設有因循,俱無私用之跡,不可以此輕遞,以此意回諭。
以水原留守李命植,江華留守鄭好仁狀啓,五衛將崔尙厚·南宮贇年老,不得起送事,傳于洪義榮曰,然則改差,加設中,次次陞實單付事,分付。
金孝建,以戶曹言啓曰,時御所內各司,依定式,發遣本曹佐郞臣徐洛修,與兵曹參知臣朴聖集,佐郞臣楊致鶴,東所衛將臣金世徵,西所衛將臣姜必潤,南所衛將臣朴大采,北所衛將臣金宗喆,眼同看審後,有頉處,別單書入,而修改則擇日擧行,何如?傳曰,允。
洪義榮,以景慕宮都提調意啓曰,本宮御覽植木帖子,每四季朔,修整以入矣,今季朔則別無生枯之可以修整者,故御覽植木帖子,姑不請出之意,敢啓。傳曰,知道。
洪義榮,以禮曹言啓曰,卽接弘陵令所報,則本陵焚香,受香隔日,而新除授令朴師轍,時在江原道春川地,令今方入直,受香無人,斯速變通云矣。在外令朴師轍,今姑改差,其代卽令該曹口傳差出,以爲受香之地,何如?傳曰,使之斯速上來,而受香則令芸閣官爲之,可也。
刑曹參判李家煥疏曰,伏以,臣卽伏見朝紙,有江華前留守,卽爲進來,所到處交龜之命,臣誠不勝愕眙之至,以下九行刀削忙陳短章。伏乞聖明,淵淵深思,赫然改圖,沁留進來交龜之命,亟令還收,嚴飭前後守臣之節,更加着意,仍許三司之請,永絶亂本,以仰體慈聖懇惻之旨,以奠安我宗祊盤泰之基,千萬幸甚,臣無任云云。
以刑曹參判李家煥上疏,傳于金孝建曰,省疏具悉。進來交龜,有甚大事,焉敢若是煩浼乎?卿則遞差,似此格外之疏,無難捧入,該房承旨,亦爲遞差,身爲一院之長,無一言,都承旨亦爲遞差,在院承旨,從重椎考。
癸丑六月二十九日辰時,上御重熙堂。右承旨入侍時,右承旨金孝建,記事官徐有聞,記注官金良倜·承膺祚,稟事閣臣一提學鄭民始,以次進伏訖。上命書榻敎曰,新除授吏曹判書,牌招察任。又命書榻敎曰,留院上疏入之。民始曰,軍餉色文書,互相回粘,徒涉煩冗,殊非從簡之意,此後諸凡上下,與擧行之事,載在式例者,該所手本,懸錄以報,而自軍色,直爲粘目施行,其他別例之磨鍊擧行者,兩提調,一粘目中聯啓,如有不可不各爲粘啓者,始爲回粘,似便好,依此定式擧行,何如?上曰,依爲之。民始曰,各道中軍貶目,皆以八字書塡,而伏見壯勇外使褒貶啓本,則本府中軍貶目,以四字書塡,似因該府舊例而然,而中軍,今爲履歷窠,則宜從各道中軍之例,此後則以八字書貶目之意,知委,何如?上曰,依爲之。民始曰,軍物措備時,落幅紙多有需用,而備局無餘儲,他無覓得之道,備局所在,無回狀啓,限七百斤,移來取用,何如?上曰,依爲之。出擧條命退,諸臣以次退出。
上在昌德宮。停常參·經筵。
金翰東,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金翰東啓曰,禁衛營將官來言,今日本營軍兵,日次私習云矣,敢啓。傳曰,知道。
金翰東啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,備邊司郞廳來言,今日賓廳日次,而領議政洪樂性未肅拜,左議政金履素身病,右議政金憙在外,不得來會云矣,敢啓。傳曰,知道。
洪仁浩啓曰,大司憲金履禧未肅拜,執義許晊,持平朴孝成·李景溟在外,掌令邊景祐·姜鳳瑞呈辭,監察茶時之意,敢啓。傳曰,知道。
洪仁浩啓曰,備局稟事堂上鄭民始·李文源·沈頤之·趙心泰·李漢豐來待矣。傳曰,入侍。
傳于洪義榮曰,禮房承旨,馳詣宗廟·景慕宮,奉審摘奸以來。
沈煥之啓曰,校理宋翼孝,副校理姜忱,修撰鄭尙愚,牌不進罷職傳旨,今方捧入,而校理尹光普,副校理李錫夏,修撰嚴耆,副修撰尹羽烈,韓光植,傳旨未下,玉堂上下番俱空,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,違牌玉堂只推,更爲牌招。
傳于金啓洛曰,同副承旨入侍。
傳于洪義榮曰,左承旨入侍。
洪義榮啓曰,卽伏見京畿監司鄭昌順,今春夏褒貶啓本,則守令無一人居下,殊無嚴明殿最之意,推考警責,何如?傳曰,允。
沈煥之啓曰,注書徐有聞病代,前假注書鄭文始,姑令仍察,何如?傳曰,允。
備忘記,阿耳僉使朴道默,魚面萬戶韓德曾,吾老梁萬戶·鄭顯行下直,各長弓一張,長箭一部,片箭一部,筒兒一箇賜給。
備忘記,恃寨僉使金仁集,仁遮外萬戶白宗海,雲寵萬戶李廷麟,防垣萬戶劉命煥,下直,各長弓一張,長箭一部,片箭一部,筒兒一箇賜給。
備忘記幕嶺萬戶李孝得,下直,長弓一張,長箭一部,片箭一部,筒兒一箇賜給。
以校理宋翼孝·尹光普,副校理李錫夏·姜忱,修撰鄭尙愚,副修撰尹羽烈·韓光植,牌不進罷職傳旨,傳于沈煥之曰,只推,更爲牌招。
金孝建,以賑恤廳言啓曰,中部敦寧上契,任掌金再渭,今月二十九日,本洞路傍,得一歲遺棄女兒,同里居良女鄭召史,欲爲收養,貧不自食,願爲受料,告于本部,自該部,同日牒呈故,依節目給料,使之乳養之意,敢啓。傳曰,知道。
洪仁浩,以義禁府言啓曰,樂安前郡守洪采疇,南平前縣監宋欽書,康津前縣監成彦檝等,竝拿處事,傳旨啓下矣。洪采疇時在南陽地,宋欽書時在懷德地,成彦檝自任所,未及上來云,依例發遣府羅將,竝拿來,何如?傳曰,允。
修撰嚴耆疏曰,伏以,臣才識庸下,寸無所長,科幸早竊,而未熟之功令,已屬筌蹄,志常昏惰,而幼習之章句,便若墻面,自分不免爲暴棄之歸。何幸聖明在上,文敎丕闡,新學空疎之輩,皆得以自造於鼓舞作成之域,以臣蒙陋之姿,亦玷肄習之列,策勵駑鈍,恪遵課程者,今已四閱歲矣。旬月製講,最居人後,而雨露生成,若偏臣身,禁苑昵陪,屢叩格外之恩榮,準職驟升,不啻歲中之超遷,恩山德海,曠絶無比。迺於河淸之辰,獲瞻岐嶷之姿,咫尺离光,旣承珍箑之寵頒,頌禱蕪詞,至被寶墨之親題,臣且榮且感,雙手擎還。里巷光輝,闔門頌祝。千不意,玉署特除,又在是夕,八字華衮,迥出尋常,夫金華妙選,世稱儒冠之至榮,中批特授,尤是聖朝之罕有,則如臣庸騃,何嘗彷彿於顧問之末,而忽有此誤恩之偏侈也?無論臣涯分之踰濫,其於累聖簡而玷公器,何哉?滿心惶恧,歷日靡措,卽地趨膺,雖緣叩謝之爲急,一向蹲冒,實非私分之攸宜。且臣老母,素抱貞疾,近添暑症,泄痢苦劇,眞元凘敗,委頓床笫,食飮全廢,臣方左右扶將,方寸煎灼,離捨持被,其勢末由,召牌荐降,無以趨承。玆敢略暴衷懇,冒瀆崇嚴。伏乞天地父母,諒臣職名之匪據,察臣情理之難强,亟賜鐫遞,以重官方,俾便救護,千萬幸甚,臣無任云云。踏啓字。
癸丑六月三十日卯時,上御誠正閣。備局稟事堂上入侍時,右副承旨金翰東,假注書金錫泰,記注官金良倜·承膺祚,左參贊鄭民始,吏曹判書李文源,戶曹判書沈頤之,訓鍊都正趙心泰,副司直李漢豐,以次進伏訖。上曰,左副承旨入侍。出榻敎良倜承命出傳,左副承旨洪仁浩,承命進伏。上曰,備堂進前稟事,可也。民始曰,水原還穀移轉事,往復於京畿監司,則以爲先移送五千石,待秋似可推移,而分排於各衙門句管穀,則備局句管穀中,二千石,當爲移送,而但元數六千石,故半分耗,爲三百石,其中折半一百五十石,自畿營,每年請得,補用於支放之資。今若除出二千石,而元數減爲四千石,則半分耗,不過二百石,畿營之折半取用之數,自致減縮,此爲難便云。該營支放,旣不可不念。且二千石,雖移送水原,此當爲留庫條京畿所在四千餘石中,雖依前以三千石分給,通計兩處所在,則半留半分之數,自如而無損矣。備局句管穀中二千石,移送水原,添補留庫條,京畿則分給三千石,依前取耗以用之意,分付,何如?上曰,依爲之。出擧條頤之曰,宗廟東西外墻,與時御所雨漏,來初二日,當爲一時擧行,而正殿西月廊階砌,永寧殿東門南墻修改,以來月初六日卯時,告由擧行,內外墻之分日修改,事涉屑越,以初六日卯時,一體擧行,似好故,敢此仰達矣。上曰,依爲之。出擧條民始曰,京司之如有卜定於外邑者,則必以某物種,卜定於某道之意,知委本廳,以爲憑準於會減成冊者,前例也。近來京司,初不知委故,會減成冊之虛實,無以考據,此後則毋論某衙門,以其定是數爻,依前例趁卽文移之意。出擧條申飭,何如?上曰,依爲之。出擧條仍命書榻敎曰,吏曹判書李文源,兼帶金吾之任許遞。命退,諸臣以次退出。
癸丑六月三十日辰時,上御重熙堂。行左承旨入侍時,行左承旨洪義榮,假注書金錫泰,記注官金良倜·承膺祚,以次進伏訖。上命書傳敎曰,聞卿子承宣言,卿近有暑症云,肅命簉朝,差待來初稍涼時爲之,其前益須愼攝事,傳諭于領議政。又命書傳敎曰,兩京尙矣,孝廉之制未復,名田之限,莫爲獨於將望欲效倉氏庫氏之遺意者,苟且甚矣。旣遞此營,旋叨彼營,亦豈有如許國體乎?勿擬之命,適副圖便,業亦多年,飭庶施矣,御營大將未差之代,前大將李敬懋除授,此後勿拘擬望,牌招傳授命召。命退,承史以次退出。
癸丑六月三十日巳時,上御重熙堂。同副承旨入侍時,同副承旨金啓洛,假注書鄭文始,記注官金良倜·承膺祚,以次進伏訖。上曰,推考房承旨入侍。賤臣承命出傳,與左副承旨洪仁浩,偕入進伏。命書傳敎曰,都政除拜邊將,皆令當日辭朝。又命書傳敎曰,保寧縣監吳正根査啓來到,該堂無故行公者,只有一員,不得議處云,課農之時,曠官可悶,其本事,如何看則似隱餘田結,如何看則似時起漏卜,又如何看則非隱結非漏卜,査啓旣不分明,査出,卽渠査出。特以文報之未及到營,有此論理跋語,該倅吳正根,今日內下送巡營,令道臣,面叩事實,果是査出,而報營未及爲者,依法典,用自首守令勿論之文,嚴飭還官後狀聞事,卽令該曹行會。仍命退,承史以次退出。
上在昌德宮。停常參·經筵。
金啓洛啓曰,來初五日朝參日次,而宗廟秋享大祭,齋戒相値,頉稟之意,敢啓。傳曰,知道。
傳于金孝建曰,右承旨入侍。
金啓洛啓曰,校理宋翼孝·尹光普,副校理李錫夏·姜忱,修撰鄭尙愚,副修撰韓光植·尹羽烈再牌不進罷職傳旨,今方捧入,而玉堂上下番俱空,已至徑宿,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,違牌玉堂只推,更爲牌招。
洪仁浩啓曰,卽伏見京畿水使許,今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
以京畿監司鄭昌順啓本,忠壯將鄭肯菜·柳相熙,俱己身故事,傳于洪仁浩曰,近來御覽官案之不爲修整,駭然莫甚,而大政臨時,竝與其曹上官案,亦不修整,致有此混擬之擧,如是而徒責外道,至於出擧條乎?其委折,問于前兵判以啓,此後吏兵曹官案中御覽冊官案,若有不察處多,則當該堂上,直捧禁推傳旨,郞廳先汰後拿,一二處則堂上推考,郞廳拿處,以此傳敎,載之故事謄置壁上,該房常目擧行。
洪仁浩啓曰,近來御覽官案之不爲修整,駭然莫甚,而大政臨時,竝與其曹上官案,亦不修整,致有此混擬之擧,如是而徒責外道,至於出擧條乎?其委折,問于前兵判以啓事,命下矣。問于前兵曹判書徐有防處,則以爲臣新入銓地猝當大政,未及考閱其成冊,而該道,旣無有頉之例報,官案仍存前付之姓名,故初未照檢,至有混同擬入之擧。矇然不察之失,無所逃罪,而擧條一款,各邑文蔭武有頉,則自其營邑,隨卽枚報本曹,本曹但當據此修正官案,自是前例,而近來各道所報,多不致察,其有頉無頉,移來移去,無以的知,故果因此出擧條申飭,莫非臣不能審愼之罪。問啓之下,誠不勝萬萬惶悚云矣,敢啓。傳曰,旣有成冊,則更使枚報者,京司則何其太便,外方則何其太勞?然定式雖不追改,而其不見成冊不改官案,罪在該堂,不在道臣,前判書徐有防,從重推考,道伯勿論,可也。
洪義榮,以禮曹言啓曰,太廟展謁,每以春秋定式,取稟矣。今秋展謁吉日,以何間推擇乎?敢稟。傳曰,處暑日以其後各日,擇吉草記,可也。
金啓洛,以宗廟署提調意啓曰,臣文源與戶曹判書沈頤之,進詣宗廟·永寧殿,月臺及墻垣不可不及時修改處,眼同奉審,則宗廟西月臺今番頹圮處上下北邊三間,當爲改築,南邊七間,當爲修補,永寧臺·西月臺修補處五間許,北苑階東邊改築處三間許,西邊改築處三間許,祭器庫後面內墻改築處爲一間,西門階砌修補處爲一間,今番告由修改時,一體修改,何如?傳曰,允。
洪仁浩,以禮曹言啓曰,景慕宮展謁,每以孟春孟秋定式,取稟矣。今秋展謁吉日,以何間推擇乎?取稟。傳曰,處暑日以其後各日,擇吉草記,可也。
金翰東,以壯勇營言啓曰,來九月當本營右司屬京畿一番楊州前哨軍兵,來八月三十日京中逢點,依節目準二朔立番之意,本道監司處,預爲知委,何如?傳曰,允。
大司諫徐有成,掌令姜鳳瑞·邊景祐啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,卽合符契,卽此一節,乃渠之結案,旣已遲晩物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其得中之權也。今殿下,以自我防之自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿情未洩,其陰凶情節,其弟萬無不知之理,李觀源以啓能之壻,兼有師生之義,啓能凶慘不道之謀,決無不知之理,而以矇騃爲敎,遽然酌處,有乖獄體。請遲晩後物故罪人啓能,亟施孥籍之典。趾賊等凶種,快施邦刑,養遂·獻遂·李觀源,竝令王府,設鞫嚴問得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未有所未聞者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允。治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此職,決不可異同也明矣。噫,一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱甚矣,古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。曠儲一事,最是宗社之計,臣民之望,而渠敢肆然,以此事不可再擧之說,咆喝公座,略無顧忌,以下一行刀削凶肚莫掩,至於製給凶疏,沮遏大計,則有浮於逆莾,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,以下十字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討夬行,而誅殛之典。只及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,以下八字刀削鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道。殄之滅之,不容少忽,而今此好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,惟此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島蕀之典,可謂失之太輕。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下七字刀削與同之說,旣已遲晩,他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣,宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是耶?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂而大可懼者哉?請遲晩罪人宇鎭,捧根脚夬正王法。柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之,昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賤之設計,悲殿下之茹哀?語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無㥻意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售戊己之間,終成慘變,更熾於乙丙之際,自就芟夷,及至近年,夏·恭顯投凶書於內瑮·福暗逞凶圖於外,蚓結虬蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辨,下款女樂之云,向日燈夕,各營將臣,果有游衍張樂於壯營馬園之事,而壯營處所,旣在關門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,而强稱禁苑之游,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之心,惟肆忿毒之氣,居家對客,詬罵天日,指斥乘輿,凶言悖說,罔有其極?聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意,在於包荒,認賊爲子,反累聖德,臣等竊爲之慨然,繼之以憂憤,公疏則專事誣悖,私室則敢呈凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或顚狂則終身廢棄,而噫,彼九宗,抑何心腸?不顧終身之棄,佯作顚狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二二而一者也,綢繆之情節,不問可知。鑄張之根柢,尙今未覈,如此而尙何望亂賊之知懼,黨與之鋤治也哉?雖以重臣筵奏儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩,今若置而不問,方來之慮,尤不可勝言。請柳星漢,亟令王府,設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莾·卓之所未嘗有,而今之夏·瑮之所未敢爲也。卽此一款,雖千剮萬戮,不足以洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者,無不心寒而膽掉,見之者,皆欲手磔而口臠,則爲今日臣子者,苟有一分秉彝之心,敦不欲明張沬飮,疾聲嚴討,而渠乃身居臺職,忽稱顚狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大懟,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊逆如此賊而不施極律者乎?請承款後物故罪人九宗,亟施孥籍之典。答兩司曰,不允。
掌令姜鳳瑞·邊景祐啓曰,噫嘻,痛矣。柳師文之罪,可勝誅哉?渠以劇逆之父,惟當畏死縮首,恭竢當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極?傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。
穆陵忌辰大祭,祭監監察成道明,以爲今此祭享時,不爲擧火於外位請坐之前,此亦不整之弊,而猶屬細過,不足深責,至於獻官就位行事之際,將以上香,而爐火初不待令,督促持來,則其間自有喧嘩之端,臨時遲滯,極爲未安。擧行凡節,不爲預備,莫重肅敬之地,疾聲喧騰,事甚不謹,則其罪不但責之於守僕輩,而至於陵官,素不檢飭之責,在所難免,則別檢洪時濟,參奉閔致謙,不可無警責之道云,監臺呈課旣如此,則不可置而不論。請別檢洪時濟,參奉閔致謙,拿問處之,新除授執義許晊,時在京畿麻田任所,持平李景溟,時在楊根任所,持平朴孝成,時在楊州地,司諫院獻納權中憲,時在忠淸道牙山地,正言申龜朝,時在慶尙道省峴道任所,請竝斯速乘馹上來事,下諭。答府曰,不允。末端事下諭事,依啓。
副司直李集斗疏曰,伏以臣見差太廟秋享大祭終獻官,已過誓戒矣。第臣自日前,右足生小腫,强赴誓班,作氣肆毒,多般鍼藥,一向疼痛,肄儀在卽,運動無路,臣之區區自效,惟在筋力奔走,未或言私,而莫重享班,以此病狀,末由駿奔,不避煩畏,冒入文字。伏乞聖慈,俯垂鑑諒,臣之所差享官,亟令該曹,趁卽變通,仍勘臣瀆撓之罪,以安私分焉,臣無任云云。踏啓字。
癸丑七月初一日辰時,上御重熙堂。右承旨入侍時,右承旨金孝建,假注書鄭文始,記注官安經心·承膺祚,一提學鄭民始,原任直提學徐有防,直提學徐鼎修,檢校直閣鄭大容·南公轍,直閣金祖淳,以次進伏訖。上命孝建書傳敎曰,日前政,有魚川·連原察訪,以經僉都判擇差,仍其窠用履歷之命,而初擬者非經僉,故望筒勿施,使之改擬矣。今聞司謁誤傳,政院不察,忽以勿施望之首擬者,誤頒落點,仍以受點者作窠後,只用郡守履歷分付,而勿施之金儀祥·南弼壽,無故作散,追除之李東弼·曺允彦,不得用郡守履歷云。雖曰微官,官職除遷,所係不輕,則不但誤傳,而無故作散,亦已出代,事之駭然,莫此爲甚。當該承旨遞差,其時坐直承旨推考,司謁,令攸司從重科治,儀祥等仍任前職,待窠陞實事,分付。又命書榻敎曰,進御加減連翹飮,自今日停止。民始曰,蓮花坊東西契,移屬本營之後,統首輩,自多文簿去來,任掌亦有擧行,不可無紙筆債與聊賴之資,而刑漢兩司朔下條中,略有餘儲留置者,今此統首任掌之事,卽前日部屬之所擧行者,則就此兩司留置條中,限錢一百五十兩劃給,似爲襯當,故敢此,仰達矣。上曰,依爲之。出擧條
上在昌德宮。停常參·經筵。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
金孝建啓曰,藥房都提調洪樂性,提調洪良浩,副提調洪義榮,爲承候來待矣。傳曰,入侍。
傳于沈煥之曰,領議政留待。
傳于沈煥之曰,領議政入侍。
洪仁浩啓曰,大臣方在中樞府直房,入來之意,遣史官傳諭事命下,故使假注書李弘達,傳諭矣。誤傳於議政府直房領議政所住處云,大臣去就,何等重大,而有此傳命之誤錯,事極驚駭,當該注書,所當重勘,而本院請推之外,無他可施之罰,何以爲之?敢稟。傳曰,拿處。
以李弘達囚單子,傳于洪仁浩曰,以公罪考律勘放。
以京畿監司鄭昌順狀啓,摘奸宣傳官違式責馬之罪,令該府拿問重勘事,傳于洪仁浩曰,違式濫把之外,捽髮繫馬尾云者,節節駭然。令兵判棍問事狀,草記勘處事,分付。
沈煥之,以吏曹言啓曰,今此宗廟·永寧殿秋享大祭執禮大祝中時無職名人,令該曹口傳付軍職,何如?傳曰,允。
金啓洛,以禮曹言啓曰,穆陵別檢洪時濟,參奉閔致謙拿處事,命下矣。莫重陵寢,不可暫時曠直,依前例假官差送,以爲替直後就拿之地,何如?傳曰,允。
金啓洛,以內醫院提調意啓曰,出去醫官處,依下敎招問,則金麗顯·崔遂燁·韓重鼎等,以食代次,暫時出去云矣。御藥事體,何等嚴重,而議定書入之後,徑先出去,極爲痛駭。臣之不能檢飭,萬萬惶恐,而該醫官等,依下敎出付該府之意,敢啓。傳曰,知道。
洪仁浩,以義禁府言啓曰,鍼醫金麗顯·崔遂燁·韓重鼎等,依下敎,西間嚴囚各間之意,敢啓。傳曰,汰去放送,可也。
掌令邊景祐啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑七月初二日辰時,上御誠正閣。藥房承候入侍時,提調洪良浩,行左承旨洪義榮,假注書鄭文始,記注官金良倜·承膺祚,一提學鄭民始,檢校直提學徐有防,直提學徐鼎修,檢校直閣徐龍輔·鄭大容,原任直閣尹行任,檢校直閣南公轍,直閣金祖淳,以次進伏訖。良浩等曰,夜來癤候若何?上曰,昨夜則大段矣。良浩曰,醫官待令矣。上曰,出去各書所見持入。上曰,領相入侍。賤臣承命出傳,與領議政洪樂性偕入進伏。樂性曰,日來頭癤之症候若何?上曰,近益苦矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。上曰,卿今以首揆登筵,先言國事可乎?相職固重,而領相尤重,以恒言言之,一人之下,萬人之上者,豈不尊重乎?且國有福將好矣,況福相乎?卿以完福之人,處之首揆,朝廷自可和泰,朝廷和泰,然後國家自可寧謐,予甚欣幸矣。樂性曰,臣本以千不近萬不似之人,素無學識,且乏才能,雖在少壯之年,猶難堪任,況且犬馬之齒旣衰,樗櫟之質已朽,病情癃痼,精力消耗,筋力奔走,簿書期會,尙無可論,至於輔相重任,尤豈有一分堪承之望哉?只緣感激殊渥,怵畏分義,且因今日承候,乃有此出肅登筵之擧,而反顧循省,誠不勝惶愧萬萬矣。且殿下,每以福星爲敎,尤切悚蹙之至矣。臣之得至於此者,皆殿下造命而錫福之致也。以臣眇福,何能自致於此哉?惟願亟降體諒之恩,獲被生成之澤矣。上曰,大臣之任,豈可責之以筋力乎?卿則不必日赴朝堂,正宜臥閤論道,卿之辭巽過矣。金判府入城云,卿其逢見,而未知緣何上來云耶?樂性曰,俄於朝房相見,而專爲蔡濟恭事而來云矣。今臣精神昏耄,言語顚錯,殆不能成說,而無仰達所懷之萬一矣。第向來金判府事,登筵聲討,退而陳箚,請對雖未得其詳,而其公平之憤,蓋可推知,蔡濟恭疏本不頒下之故,無以詳知其如何,而至於四字凶言,誠不勝驚心而痛骨矣。卽此凶言,直是劇逆,宜卽嚴明討罪,以懲凶逆之徒矣。上曰,四字凶言,未知何事。樂性曰,此乃明義錄所載謙賊之凶言也。爲人臣而聞此凶言,伈泄度日,不思所以聲討之擧,則豈可謂有臣分乎?君臣如父子,父若受誣辱於人,而其子恬然視之,不知憤痛,不圖報復,則古今天下,寧有如許不道乎?上曰,大抵明義錄,非但屬於聽政時事,而金判府言,或有過於界限處,爲其攻北村也。故不無觀過原情處,而他人若毫釐失言於此事,則當爲何如人耶?此非謂皆不如金判府而然也,蔡領府疏,亦不無甚麽意思而然,毋論如此如彼,今又更發此等之說,則予亦爲□□□。樂性曰,殿下何爲此不敢聞不忍聞之敎乎?況今聖候欠寧之時,不必如是聲氣爲敎,下情不勝悶迫矣。上曰,近來年紀漸多,氣升之證越添,而纔經五月晦間,又以此事,證情一倍,蓋蔡領府疏,欲伸義理而然矣。樂性曰,然則何不頒示中外,以爲早辨忠逆之道乎?上曰,其中一二句語,不無如何者矣。民始曰,其句語爲凶言,而至以原疏爲非,則此則不然矣,上敎煥之曰,夜來以頭癤苦痛矣。今聞領相出肅,不得已强作酬接,卿若只爲承候,則第當召接,如爲他事,則實難召接,以此意,傳諭于金判府,如云承候而來,則與之偕入。煥之承命出傳,與判府事金鍾秀偕入進伏。鍾秀問候訖。上曰,俄令都承旨先諭予意,而今日領相,出仕登筵,而卿亦意外入城,同登此筵,古人所云只可談風月,正謂此時也。鍾秀曰,俄於閣外,承聞都承旨所傳下敎,而五月晦日次對,略言其槪,其後箚子,一未承批,臣之入城,實爲此事,而旣承俄下筵敎,始知有聖候,故臣亦以只爲承候爲言,而向者有從容召接之敎,間因賤疾,又以口傳樞銜事,不遑求對矣。其疏雖不下,比而言之,亦一厚謙也,孔聖有言曰,自吾得由也,惡言不至,臣等雖不及子路之强勇,似此凶言,豈可比於尋常惡言乎?雖在下之人,若以此辱其親,則其子之腐心痛骨,當如何,而況此何等莫重之事乎?此實逆賊中無與爲比之逆矣。上曰,此何言耶?卿旣謂只爲承候云矣。又何發此等說話,使予煩惱耶?樂性曰,氣聲辭敎,實非調攝之道矣。上曰,安得不聲氣乎?鍾秀曰,到今在下者,別無可達之辭,自上亦無可解之敎,何必聲氣爲也?近來設禁之令,亦爲塞言路之一端,此豈淸朝美事乎?上曰,此等之言,塞之何妨,此豈可彼人此人說往說來者乎?予方氣甚不平,略言于領相,卿其出而詳問也,予則其疏云云,謂朝廷而言,豈可如是深看,仍以謂之辱乎?頃者卿云,見其疏批而急急出肅云,然則雖非予言,卿等可以默諒,大抵一提學見之之說,予語次間不緊說道矣。民始曰,大臣若聲討,則宜料量始終而爲之,可也。不然則只承候而出,不可如是煩瀆於靜攝之中矣。樂性曰,其言誠然矣。上敎鍾秀曰,外間,不知其疏中句語之如何,謂卿處義,不爲苟且,而予則以爲不然也。卿欲何時下去乎?鍾秀曰,若得請則卽爲下去矣。上曰,得請者何事?俄者一提學之言誠然,今日不必爲此等言,未盡條件,出而講究,可也。煥之曰,大臣及一提學之言,誠慨然矣。原疏雖不頒示,而臣亦有耳剽者,爲人臣者,固當明張懲討之不暇矣。此豈暇豫之時乎?上曰,過矣。良浩持入醫官等議藥所懷,命義榮讀奏訖。上曰,出而更問詳議,使醫官,入稟。樂性曰,藥院三提調,父子叔姪之竝帶,誠不勝私分之惶蹙矣。上曰,從當下敎矣。卿等先退。鍾秀曰,自今以後,無非臣負罪之日矣。上曰,何如是也?卿旣上來,譯院取才,從速爲之。鍾秀曰,此等事,臣實未遑矣。上曰,何至廢務也?若以向者事,判府更有一言,則當以俄下不忍聞之敎爲答矣。上曰,大臣雖不可面質,卿欲其彼大臣面對乎?鍾秀曰,作僚猶不可,況同登筵席乎?上曰,若時日稍久,則自當爛熳同歸,何必如是?鍾秀曰,賤臣雖無似,何如是爲敎耶?民始曰,大臣今日,則雖只爲承候,而必將不得請則不止,原疏頒示諸大臣,則事面,似好矣。鍾秀曰,其言誠然誠然矣。上曰,酬應甚苦,卿等退去。上敎鍾秀曰,卿若爲譯院取才,則姑留數日,而不然則勢難從容召接,卽爲下去似好,諒處之也。命書榻敎曰,進御香薷正氣散一貼煎入。仍命退,諸臣以次退出。
上在昌德宮。停常參·經筵。
藥房都提調洪樂性,提調洪良浩,右承旨金孝建啓曰,伏未審夜間,聖體調攝,若何?頭部癤候,何如?寢睡·水刺之節,亦何如?臣等率諸御醫趁早入診,詳察聖候,議定繼進湯劑爲宜,臣等不任區區憂慮,敢來問安,竝此仰稟。答曰,知道。頭部面腫,昨又添劇,洗付有害,茶湯無效,氣愈菀而炎益上,面是諸陽之會,頭又衆陽所絡,而始肆於少陽之分,蔓及督脈之次,左至于鬢邊,下至于鬚際,又傍出于絲竹穴,此皆膈上浮遊之火,噴則尖綻,藏輒煩懣,而上熱未除,中寒闖發,卽醫家炯戒也。涼劑之不可多試亦如此,惟有發陳引越之方,庶可責功,經絡受鍼當否,問于諸醫以啓,欲決意試之矣。
王大妃殿·惠慶宮·中宮殿,藥房口傳問安。答曰,知道。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
沈煥之啓曰,左承旨洪義榮,今日不爲仕進,卽爲牌招,何如?傳曰,待開門牌招。
金孝建,以內醫院都提調意啓曰,批旨下敎,詳問于諸鍼醫,則李敏德·朴春源·張宅祚等諸醫以爲,伏見下敎中症候,則疏鬱散熱之道,恐不可專責於湯劑,發陳引越之方,聖敎至當,經絡受鍼,誠爲合當,而第三庚勿砭,載在醫書,其在愼重之義,自下不敢輕議云矣,敢啓。傳曰,此不過一時疎通經絡,雖値三伏,不必爲拘,明日當受鍼矣。
洪仁浩,以義禁府言啓曰,時囚罪人李弘達,以公罪考律勘放事,命下矣。李弘達傳旨內傳諭誤傳,大臣去就,何等重大,而有此誤錯,事極驚駭,拿處。取考律文,則大明律制書有違條,有曰凡捧制書有所施行而違者,杖一百矣,李弘達杖一百,以公罪收贖放送,何如?傳曰,允。
掌令邊景祐啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑七月初三日午時,上御重熙堂。藥房入侍時,提調洪良浩,右承旨金孝建,假注書鄭文始,記注官金良倜·承膺祚,檢校直提學徐有防,直提學徐鼎修,檢校直閣鄭大容·南公轍,直閣金祖淳,醫官張宅祚·朴春源,以次進伏訖。上命書傳敎曰,進御香需正氣散前方中,加黃連麩炒五分,一貼卽爲煎入。良浩等曰,夜來聖候,若何?上曰,達宵苦痛,晩後差減矣。良浩等曰,貼藥未知何如。上曰,無效矣。上曰,醫官進前。春源等曰,仰瞻然後,可知受鍼與否矣。上曰,仰瞻,可也。春源曰,小陽經分野小陽陽明境穴受鍼,而可至十餘次便磨,可差復矣。上曰,張宅祚亦陳所見。宅祚曰,小臣所見,亦然矣。良浩曰,湯劑,何以爲之乎?上曰,今日則置之,明日當受鍼矣。仍命退,諸臣以次退出。
上在昌德宮。停常參·經筵。
藥房都提調洪樂性,提調洪良浩,副提調洪義榮啓曰,伏未審夜間,聖體調攝,若何?頭部癤候,何如,寢睡·水刺之節,亦何如?今日受鍼事,昨伏承下敎矣。臣等率諸御醫,趁早入侍,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
大殿受鍼後,大殿·王大妃殿·惠慶宮·中宮殿·元子宮,內閣·政院·藥房口傳問安。答曰,知道。
大殿,朝廷二品以上·六曹堂上·兩司長官·宗親·儀賓單子問安。答曰,知道。
王大妃殿·惠慶宮·中宮殿,朝廷二品以上·六曹堂上·兩司長官·宗親·儀賓口傳問安。答曰,知道。
金翰東啓曰,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
沈煥之啓曰,事變假注書徐有聞,謂有情勢,特敎之下,不爲仕進,事體所在,誠極駭然。所當重勘,而本院請推之外,無他可施之罰,何以爲之?敢稟。傳曰,知道。
傳于洪義榮曰,右承旨入侍。
傳于金翰東曰,藥房夕問安,勿爲之。
李書九啓曰,義禁府都事來言,時囚今日捧供照律事命下,而判義禁未差,同義禁林濟遠差祭,李洪載身病,只有同義禁趙心泰,無以備員擧行云,同義禁李洪載,卽爲牌招,判義禁未差之代,今日政差出,待下批仍卽牌招,以爲備員開坐之地,何如?傳曰,允。差祭及有實病人,許遞,可也。
傳于金翰東曰,發遣吏郞,諸執事淸齋與否,摘奸以來。
洪義榮,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲稟行事,載在法典矣。侍從臣父年七十人,別單書入之意,敢啓。傳曰,知道。
以吏曹侍從臣父,姜時揚年七十加資別單,傳于洪義榮曰,耽羅侍從,考之邑誌卽初有,而其中一臺臣之父,又有年近八十者,今乃依例加資,事涉稀貴,掌令姜鳳瑞,今日內許捧覲親呈辭,使之歸覲老人懸玉之鬢。
李書九,以吏曹言啓曰,今日政廳,考見京畿褒貶啓本,則利川府使沈禧,以公堂失言,糴法難恕爲目,則宜置下考,而置諸中考,殊無嚴明殿最之意,該道道臣,推考警責,利川府使沈禧,依例罷黜,何如?傳曰,允。
有政。吏批,判書李文源進,參議鄭大容式暇,行右承旨洪義榮進,以丁範祖爲吏曹參判,魚用謙爲校理,李東稷爲副修撰,金頤柱爲知敦寧,具庠爲判尹,曺允大爲禮曹參判,沈晉賢爲刑曹參判,洪檍爲判義禁,申光履·李書九爲同義禁,李聖範爲昭顯墓守奉官,李壽哲爲興海郡守,趙永祥爲監察。
有政。兵批,判書鄭好仁進,參判閔台爀,參議尹弘烈,參知睦萬中病,行左承旨李書九進。副司直蔡弘履·李義弼·兪漢寧,副司果嚴耆竝單付。
以利川府使望筒,傳于李書九曰,畿內郡守中擬入,其代,時仕武臣差送,而武臣虛司果都政翌政,竝與加設窠而猶皆區處,則南弼壽·金儀祥等之因誤傳公然落職,司謁雖十次科治,何益於渠乎?今日政作武窠,單付區處事,分付。
吏批,再政。以南寅老爲利川府使,幼學姜時揚年七十,今超通政,侍從臣姜鳳瑞父,趙台鎭爲金浦郡守。
兵批,再政。以吳顯忠爲訓鍊僉正,武兼單,南弼壽陞實事承傳,訓鍊僉正單,金儀祥單付事,承傳。
傳于洪義榮曰,兵判亦知近日之靜攝矣。且欲除酬應,有今政單付之命,則初旣懸病而忽地追入,不緊望筒,連爲書入者,萬萬駭然。況履歷,未必非直赴者乎?如許之事,如是擧行,此亦紀綱所在,兵曹判書鄭好仁,越捧一等,當該承旨遞差,階梯望筒,竝勿施。
傳于洪義榮曰,承旨前望單子入之,傳香在明,待下批牌招齋宿。
承旨前望單子入之,李書九落點。
金翰東,以內醫院都提調·提調意啓曰,明日受鍼吉時,令日官推擇,則辰時爲吉云,以此時擧行之意,敢啓。傳曰,知道。
李書九,以兵曹言啓曰,因京畿監司鄭昌順狀啓,摘奸宣傳官來到營門之前,違式責馬,亂打營吏,髻繫馬尾,其在杜後弊之道,不可不嚴處,當該宣傳官,捧現告拿問重勘事,判付內,違式濫把之外,捽髮繫馬尾云者,節節駭然。令兵判棍問事狀,草記勘處事,分付事,命下矣。當該宣傳官鄭惟儉,捉致拿入,發問目決棍七度取招,而問目內奉命之官,先騎兵曹驛馬,到前站替把,自是法例,則到畿營,違式責馬,已極妄率,亂打營吏,繫髻馬尾,亦甚駭悖,特敎査問,事體自別,其間委折,從實直告,則所供內,矣身以遐方之人,新頒定式,全然不知,急於復命,到畿營責出馬匹,則營吏謂以無例,終不擧行,以致馳進之遲滯,故不勝其駭憤。果使繫于馬後,而不過十餘步,亦卽解繫,使之捉來于馬頭,行到沙峴,一鬣來到,故卽已還送,莫非矣身愚迷所致,違式犯科之罪,萬死無惜云矣。渠之入仕,已過周歲,定式之全然不知云者,已極不成說,設令營吏,眞有可罪之端,或棍或笞,猶或,可也。至於繫髻馬尾,駭悖莫甚,棍問之下,不敢隱諱,旣已遲晩,令該府拿問嚴勘,何如?傳曰,允。
洪仁浩,以兵曹言啓曰,去夏三朔能麽兒考講時,都摠府都事朴明勳,訓鍊院副正李海範,主簿李景佐,軍器寺正柳晦源,守門將沈學祖·閔崙·金光郁,繕工監主簿鄭根,長興庫主簿金載遂等二次不通,都摠府經歷李潤默,都事李得滿,訓鍊院主簿朴東旭,武臣兼宣傳官趙一源·黃仁燁·辛有燦·白仁哲,部將李濟遠,守門將朴英秀,掌院署別提洪相五等一次不通,依定式竝從重推考,何如?傳曰,允。
金孝建,以義禁府言啓曰,穆陵別檢洪時濟,參奉閔致謙,拿問處之事,傳旨啓下矣。閔致謙今方待命,拿囚,洪時濟姑未替直云,待替直拿囚之意,敢啓。傳曰,日熱如此,捧供後,待判下卽爲照律,而以草記,功議區別擧行,可也。
癸丑七月初四日卯時,上御重熙堂。藥房入診入侍時,都提調洪樂性,提調洪良浩,副提調洪義榮,假注書鄭文始,記注官金良倜·承膺祚,一提學鄭民始,檢校直提學徐有防,直提學徐鼎修,檢校直閣徐龍輔·鄭大容,原任直閣尹行任,檢校直閣徐榮輔·南公轍,直閣金祖淳,醫官金孝儉·周命新·張宅祚·朴春源·皮弘均,以次進伏訖。樂性等曰,日氣極熱,調攝中聖體,若何?上曰,達宵苦痛,罷漏後始得寢睡,而亦不得穩便矣。樂性等曰,今日受鍼事,下敎矣。先令藥醫,診察後受鍼,何如?上曰,近來醫官,全不畏愼,日前金順行下詢之下,言笑相雜,至於藥物,絡石浮萍之屬,不知爲何許物,誤爲煎入,金順行及其時下番與掌務官,卿等區別勘罪,可也。上曰,鍼醫進前裁穴。春源曰,此是風熱上氣之證,五六次受鍼,則似可差復矣。仍命裁穴,宅祚等較正,上受鍼訖。樂性等曰,生麥散待令矣。上曰,置之。命書榻敎曰,明日受鍼時,朝廷問安,勿爲之。又命書傳敎曰,以近例言之,先朝庚午年癤候受鍼時,不爲直宿,則今番豈可爲之乎?藥院勿爲直宿事,分付。仍命退,諸臣以次退出。
上在昌德宮。停常參·經筵。
藥房提調洪良浩,副提調洪義榮啓曰,伏未審夜間,聖體調攝,若何?寢睡·水刺之節,何如?昨日受鍼後,頭部癤候,有差勝之節乎?今日又當受鍼,臣等率諸御醫,趁早入侍,詳察聖候爲宜,臣等不任區區憂慮,敢來問安,竝此仰稟。答曰,知道。昨見招來之醫,依其言付藥,未及一吸竹頃,痛勢已止,意謂適然,及夜益覺豁然,不知再昨以前之痛在何處,醫可謂名醫,藥可謂神方,豈知近日鹵下之俗?有此隱技祕笈,頭上痛勢,減却八九分,而面姑不能付藥,刺意一樣,鍼亦旣始之,今日亦當受鍼,而勿入正時,待下敎入侍。
王大妃殿·惠慶宮·中宮殿,藥房口傳問安。答曰,知道。
金翰東啓曰,備邊司郞廳來言,今日賓廳日次,而宗廟秋享大祭齋戒相値,不得來會云矣,敢啓。傳曰,知道。
金翰東啓曰,禁衛營將官來言,今日本營軍兵,日次私習云矣,敢啓。傳曰,知道。
金翰東啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,禮房承旨,馳詣宗廟永寧殿,奉審摘奸以來。
傳于李書九曰,職務相妨,大司成許遞。
傳于沈煥之曰,陵官處分之代,令該曹口傳差出。
吏曹口傳政事,以姜時煥爲穆陵別檢,徐有惇爲參奉。
洪仁浩啓曰,啓目年月,例爲踏印入啓,而昨日禁府公事中朴尙春原情啓目,年月及連幅,俱不踏印,本院之矇然捧入,誠不勝惶恐。莫重奏御文書,有此大段不察,誠極未安,原啓目,使之改修整以入,當該堂上,從重推考,何如?傳曰,允。
以金允謙囚單子,傳于洪仁浩曰,放。
金翰東,以兵曹言啓曰,卽接西所衛將呂萬永牒報,則永肅門北邊內宮墻內,松木一株顚仆,橫掛墻外,蓋瓦半間許脫落云。令紫門監卽爲修改,而此與頹圮有異,限改築間,金虎門入直軍,令該營量宜除出,晝察夜巡之意,分付,何如?傳曰,允。
金翰東,以訓鍊都監言啓曰,因兵曹草記,永肅門北邊內宮墻松木一株,顚仆墻上,蓋瓦半間許脫落處,金虎門入直軍五名,將校一人率領,限修改間,晝察夜巡之意,敢啓。傳曰,知道。
禁府啓目,穆陵別檢洪時濟,參奉閔致謙等原情云云。傳旨內辭緣,泛稱遲晩,刑推得情,何如?判付啓,觀其呈課,似非故犯乙仍于,以重祀典之意,雖命拿處,待其納供,欲爲參酌矣。兩囚所供,無嚴駭悖,如渠微官,焉敢乃爾?設令臺監所論,或有爽誤,曰有曰無之間,但當明陳事實而已。或帶侮弄臺監之語,或有妄引經文之辭,雖不畏臺監之以武爲名,亦不知王府爰辭之體重乎?且況祀典,所重何如,則事關於此,而特敎發問之下,尤何敢全沒敬愼之義乎?如許之類,若不別般嚴處,是豈重祀典之意?洪時濟·閔致謙等,畿沿勿限年定配爲旀,獻官重聽,旣發囚供,當該獻官尹行頤,勿差獻官事,分付爲良如敎。又啓目,安興前僉使申德就原情云云。泛稱遲晩,刑推得情,何如?判付啓,除刑推議處爲良如敎。又啓目,南平前縣監宋欽書原情云云。傳旨內辭意,發問目嚴問,則諸條不法之狀,箇箇發明是白乎,乃繡啓臚列,旣甚明的,則其矣所供,有難取信,刑推得情,何如?判付啓,無論綉啓,許多論列之如此如彼,渠是誰家之後,居官奉法,追先美守家聲萬分之一,雌黃之說,何從而出?見綉啓,直欲處而未果,若不嚴加處分,俾知懲畏,是豈曠感渠先之意乎?況渠爰辭,猥雜太甚,此亦忝厥之一端,卽其地定配爲良如敎。
癸丑七月初五日辰時,上御迎春軒,藥房入診入侍時,提調洪良浩,副提調洪義榮,假注書鄭文始,記注官金良倜·承膺祚,直閣金祖淳,醫官金光國·朴春源·張宅祚·皮弘均·皮載吉,以次進伏訖。良浩等曰,俄承批答,有差減之敎,下情不勝慶幸矣。上曰,雖未完合,刺痛止息,故寢睡始得安穩矣。命春源裁穴受鍼訖,命書榻敎曰,明日藥房·內閣·政院·玉堂,受鍼翌日問安勿爲之。又命書榻敎曰,當該中官,令該府拿問,嚴處。仍命退,諸臣以次退出。
上在昌德宮。停常參·經筵。
李書九,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李書九啓曰,藥房提調洪良浩,副提調洪義榮,爲承候來待矣。傳曰,日熱如此,酬應難矣,卿等退去。旣得良方,漸有差意,自初試鍼之擧,非爲其眞箇責效,且擧措張大,上下皆勞,受鍼,自明日停止事,知悉。廷候,亦勿爲之。
李書九啓曰,禁衛營將官來言,今日本營軍兵,日次私習云矣,敢啓。傳曰,知道。
李書九啓曰,御營營將官來言,今日本廳軍兵,日次私習云矣,敢啓。傳曰,知道。
李書九啓曰,中樞府錄事來言,判府事金鍾秀,今方下去楊州地云,係是大臣去就,敢啓。傳曰,知道。
傳于金孝建曰,左副承旨入侍。
洪仁浩啓曰,右承旨洪義榮,左副承旨金孝建,纔因相箚論勘,陳疏出去,臣仁浩,聯名疏中矣,坐直無人,同副承旨金翰東,卽爲牌招,左承旨李書九,所當一體牌招,而拘於廳規,不得請牌,何以爲之?敢稟。傳曰,允。與都承旨一體牌招,至於右承旨,此時豈敢徑出乎?蔭承宣處義,無異武承宣,凡有情勢,例不敢突兀,況此時爲此,亦非領相家規模,入來與否,使之自量爲之。
洪仁浩,以都摠府言啓曰,副摠管李應爀,以御營中軍,軍兵等中日試放事,南小營晝仕出去之意,敢啓。傳曰,知道。
李書九,以禮曹言啓曰,卽接司圃署所報,則各殿宮供上西果,因傳敎,自明日不爲封進云,依所報自明日停封之意,敢啓。傳曰,知道。
洪仁浩,以刑曹言啓曰,依下敎,禁府律官李允迪,嚴囚之意,敢啓。傳曰,曹內保授,待開坐各別嚴杖一百度,以懲低昻照律之罪,可也。
李書九,以義禁府言啓曰,時囚罪人宋欽書原情公事,判付內,卽其地定配事,命下矣。宋欽書,全羅道南平縣卽其地定配,而以判付內辭意,具罪目,依例發遣府羅將,押送配所之意,敢啓。傳曰,知道。
金孝建,以義禁府言啓曰,時囚罪人洪時濟·閔致謙等原情公事,判付內,畿沿勿限年定配事,命下矣。洪時濟·閔致謙等,京畿永宗鎭勿限年定配,而以判付內辭意,具罪目,依例發遣府羅將,押送配所之意,敢啓。傳曰,知道。
禁府啓目,結城前縣監朴尙春矣本府議啓內,棍笞之違式,不卽較正,牟還之分石,莫察吏奸,固已可駭,淫奔良女之定屬官婢,雖是京外通行之事,一女之贖,多至八十兩,捧價則未免太過,用處則極涉猥屑是白遣,田結改量,易致課騷,而其增其減,雖云一從書願,終無實惠之究兺不喩,隱餘一百四結,旣能査出於改量之後,而不報營門,擅自區處,揆以法意,有難容貸是白遣,査事之外,昨夏朴箎旌門尋訪之擧,旣出朝令,則身爲守令,初不詳探,輕先修報,竟至事實之相左,尤極可駭。以此照律罪十年禁錮,以其年六十三分揀,杖一百收贖,告身盡行追奪,私罪奉敎依允爲旀,功減一等爲良如敎。又啓目,扶餘前縣監朴齊家矣,本府議啓內,以如斗小邑,所抄飢民,至爲一千二百餘口,則當初抄飢,不爲不多是白乎,乃民戶流離,吏招不能掩諱,則其所不善撫摩之罪,不可容貸。以此照律,罪從重論,杖一百收贖,告身盡行追奪,流三千里定配,私罪奉敎,今番外邑之稱以營賑,犯手公穀,其弊不可不嚴懲,而許多繡啓,未聞一倅之以那移傍照同律,而日前特敎嚴問之,湖西諸囚,照律尤無形,獨於無勢庶類,若是低昻照律乎?諸道自備守令,旣難一一用此律,則何必偏用於積年效勞於莫重御製文字之人乎?此囚段,依同罪他囚例,奪告身放送爲良如敎。又啓目,向前鄭惟儉亦,馹騎替把,自有其所,而纔到畿營,違式責馬,已極駭然兺不喩,營吏眞有可罪之端,如法推治,何所不可,而繫髻馬後,尤涉駭妄,以此照律,何如?判付啓,草記照律勘放爲良如敎。又啓目,向前申德就,亦漕船之遇風飄蕩,雖出於所斤掌內,必竟臭載之患,旣在本鎭之境,揆以法意,有難容貸,以此照律,何如?判付啓,照律草記勘放爲放。安興臭載之使該鎭將當之,以除民邑迎送之弊,事勢雖似然矣,所謂所掌之地方,如非屬於鎭者,揆以國體,以不管之地方,責掌內之擧行,亦甚不可,令廟堂問于該道道帥臣,從長論理報來後,草記爲良如敎。
執義許晊,持平李景溟啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
判府事金鍾秀箚曰,伏以聖候不日康復,臣民慶忭何極?狗馬賤疾,轉入膏肓,數日旅托,一倍呻楚,情急歸死,徑還故山,伏願聖明,勘臣罪負,以警具僚焉。臣於筵退翼日,封章縣道,願在畢忠,事關莫重,而仄聞原疏到政院之後,承宣道臣,私相與受,至今未徹乙覽,事未前有,聽聞大駭,臣何足言?有辱朝廷,乞卽取入疏本,明賜處分,然後承宣道臣,各以其罪罪之,以存國體焉。答曰,省箚具悉卿懇。未徹之疏,雖一言半辭,若不涉禁,則喉院之往復畿營,還送疏本,有若諸臣章奏之退却然者,後弊所在,決不可不嚴處,若或毫忽反於是,相疏雖體重,禁令亦自在,不收禁令之前,奚但承宣之不敢捧?卿亦不當不請收禁,而犯此冒禁之擧,自歸效嚬之科矣。承宣畿伯之可罪不可罪,未見疏本,不可以懸空之然疑而臆決,至於取見之請,政院之往復畿營,甚殊常,果然涉禁與否,以口語附奏於史官之回。仍傳于李書九曰,此批答,遣史官,傳諭。
洪義榮·金孝建·洪仁浩等疏曰,伏以臣等,卽伏見判府事金鍾秀箚子,則以日前疏本未徹事,論列請勘,辭意嚴峻,臣等誠不勝瞿然慙惶之至,臣等雖甚愚迷,豈不知相臣上疏之體重,而時値靜攝,旣難煩瀆,且涉禁令,未敢踰越,果與畿營往復,畢竟自畿營推去矣。今此論勘,不可但以溺職之罪言而已,懍恧之極,玆敢聯陳短章,徑出禁扃。伏乞聖明,重勘臣等之罪,以嚴公議,仍治擅離之辜,以肅朝綱,不勝幸甚云云。
以右承旨洪義榮,左副承旨金孝建,右副承旨洪仁浩聯名上疏,傳于李書九曰,大臣雖重,禁令自在,則收禁之前,決不可捧入矣。至於送于畿營送于本家之當否,姑捨是,事係無稽之例,則職在惟允。宜有善處之擧,而不此爲,致有此煩聒,上疏還給,疏本未見,則遣辭涉禁之淺深,果然如何?不可臆料決處,而萬一涉禁,雖畿伯,豈敢捧踰敦義門?畿伯,設或不知申禁,兵曹,尤豈敢捧入金虎門乎?法者惟行不惟反,況本事乎?當待附奏,有所處分矣。諸承旨,牌招入直。
癸丑七月初六日辰時,上御重熙堂。左副承旨入侍時,左副承旨金孝建,假注書鄭文始,記注官金良倜·承膺祚,直閣金祖淳,以次進伏訖。上命孝建讀公事書判付訖。命退,承史以次退出。
上在昌德宮。停常參·經筵。
藥房提調洪良浩,副提調洪義榮啓曰,伏未審日間,聖體調攝,若何?寢睡·水刺之節,何如?昨伏奉承候批旨,癤候漸有差意,受鍼停止之下敎,臣等伏不勝欣忭之至,今日率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。昨以鬢癤之結核,頷腫之肆毒,頗甚苦之,付單方旋卽立效,今日則頭與面浮處漸低,痛意快止,差過一兩日,足可如常,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂口傳問安。答曰,知道。
傳于洪義榮曰,提調·副提調入侍。
李書九啓曰,承旨等罪其罪,依箚請許施事,命下矣。以何傳旨捧入乎?敢稟。傳曰,旣非涉禁而曰以涉禁,致有往復之擧者,大關後弊,令該府,勘以不應爲之公律後,草記事,分付。雖不捧供,旣令勘律,則勢難仍帶,依例先捧遞差傳旨。
承旨前望單子入之,洪明浩·南公轍·兪漢寧·李冕膺落點。
傳于李書九曰,如此極熱,諸臣承候入侍,徒煩酬應,明日則藥院只問候,勿請承候,內閣·政院·玉堂問安勿爲之事,分付。
以沈煥之·金孝建·洪仁浩·金啓洛·金翰東等勘律傳旨,傳于李書九曰,日熱如此,先勘放後草記。
以成彦檝囚單子,傳于李書九曰,保放開坐時,還囚捧供。
李書九,以兵曹言啓曰,依下敎,典獄署主簿呂文永,龍虎營拘留之意,敢啓。傳曰,知道。
李書九,以成均館同知館事意啓曰,今七月初七日儒生上旬輪次,當爲設行,而大提學未差,限內不得爲之之意,敢啓。傳曰,日熱如此,處暑後,更稟。
兪漢寧,以內醫院都提調·提調意啓曰,醫人皮載吉,術業極爲精通,超出等夷,今番癤候,至於兼旬之久,而劑進良方,輒奏奇效,一日二日,漸益差復,其所彈誠著功,宜加別般酬奬,皮載吉爲先鍼醫加差下,仍令該曹,東西班六品正職卽爲調用,且待聖候快復,更爲加等論賞之地,何如?傳曰,允。
兪漢寧,以內醫院都提調·提調意啓曰,因本院草記,皮載吉鍼醫加差下事,允下矣。卽令該曹口傳付軍職,冠帶常仕之意,敢啓。傳曰,知道。
兵曹口傳政事,副司果單皮載吉。
兪漢寧,以內醫院都提調·提調意啓曰,因本院草記,皮載吉東西班六品正職調用事,允下矣。問于吏兵曹,則吏曹,時無相當職見窠,兵曹,內職則無相當正職,而外職則監牧官爲六品正職云,當以監牧官調用,而時無見窠,不可等待其瓜限矣。監牧官優厚窠中近瓜者作窠,卽爲調用,何如?傳曰,允。
兪漢寧,以義禁府言啓曰,前承旨沈煥之·洪仁浩·金孝建·金翰東·金啓洛等,今方待命,依例拿囚,而竝以不應爲事理重公律,各杖八十收贖,仍爲放送之意,敢啓。傳曰,知道。
兪漢寧,以義禁府言啓曰,時囚罪人朴齊家照律公事,判付內,今番外邑之稱以營賑,犯手公穀,其弊不可不嚴懲,而許多繡啓,未聞一倅之以那移傍照用律,而日前特敎嚴問之,湖西諸囚,照律尤無形,獨於無勢庶類,若是低昻照律乎?諸道自備守令,旣難一一用此律,則何必偏用於積年效勞於莫重御製文字之人乎?此囚,依同罪他囚例,奪告身放送事,命下矣。朴齊家,依同罪他囚例,杖一百牧贖,告身盡行追奪,放送之意,敢啓。傳曰,允。如有功議,各減一等,可也。
兪漢寧,以義禁府言啓曰,時囚罪人申德就·鄭惟儉等議處公事,判付內,草記照律勘放事,命下矣。申德就本府議啓內,漕船之遇風飄蕩,雖出於所斤掌內,畢竟臭載之患,旣在本鎭之境,揆以法意,有難容貸。以此照律,罪取考律文,則大典通編漕轉條有曰,漕稅船護送時,不用心致敗所管邊將,罷黜矣,申德就罷黜放送。鄭惟儉本府議啓,馹騎替把,自有其所,而纔到畿營,違式責馬,已極駭然。營吏眞有可罪之端,如法推治,何所不可,而繫髻馬後,尤涉駭妄。以此照律,罪取考律文,則新頒定式有曰,奉命各行,稱以兵曹馬疲劣不堪騎,直到雇廳,責把番馬者,以濫騎律論,大典通編禁制條有曰,驛馬濫騎者,杖一百流三千里。大明律不應爲條有曰,凡不應得爲而爲之事理重者,杖八十,名例有曰,二罪俱發,以重者論。大典通編推斷條有曰,犯私罪杖一百以上之罪,決杖告身盡行追奪,雜令條有曰,王府決杖者,代以金贖矣。鄭惟儉從重論,杖一百收贖,告身盡行追奪,慶尙道興海郡流三千里定配,而以議啓內辭意,具罪目,依例發遣府羅將,押送配所,何如?傳曰,允。如有功議,各減一等,可也。
兪漢寧,以義禁府言啓曰,申德就罷黜,鄭惟儉杖一百收贖,告身盡行追奪,慶尙道興海郡流三千里定配,朴齊家杖一百收贖,告身盡行追奪,照律草記批旨內,如有功議各減一等可也事,命下矣。朴齊家,全昌尉異姓親云,議減一等,杖九十收贖,奪告身四等,而鄭惟儉無功議云,申德就罷黜,無功議減等之例云矣,敢啓。傳曰,知道。
南公轍,以刑曹言啓曰,律官李允迪嚴囚草記批旨內,曹內保授,待開坐各別嚴杖一百度,以懲低昻照律之罪事,命下矣。依傳敎,李允迪各別嚴杖一百,懲礪放送之意,敢啓。傳曰,知道。
掌令邊景祐啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
行都承旨沈煥之疏曰,伏以三昨判府事金鍾秀上疏,自畿營到院之際,臣職忝一院之長,不能指導該房,善爲周旋,事到徑日之後,致煩聖慮於靜攝之中,侵夜酬應,有防節臣罪卽此,萬死有餘。況於大臣箚子,論罪臣等,極其峻嚴矣。何敢冒入職次,重犯無忌憚之科乎?趨伏闕下,惟竢斧鉞之誅,而第臣於此,有區區愚慮,附進一言焉。噫,政院之設官,實爲國家之喉舌也。所以出納敎命,通接上下之志,如人身之有脈絡係於是,而呼吸出於是也。此而一有痁塞,則三關六腑無不病,而有國者喉院,隔斷朝野之言路者,亦猶是矣。今我殿下,聖神文武,臨下有赫,禮樂征伐,權在天,顧無憂於竊權蔽聰之在庭,而亦惟聖人,動爲天下後世法,斯不可不愼於言路開塞之際矣。若臣至愚,猥叨是任,無能爲役於先輩,惟以奉遵聖旨爲忠,違忤聖旨爲懼,甚至於懲討之大義,一奉禁令,則自大官三司,凡有箚章,小涉此等處者,輒一開紙,首瞠眼,疑畏備愼,直以彌縫摧却爲能。嗚呼,此可爲殿下喉舌之官者耶?昔在乙丙,麟·謙諸賊,布黨滿廷,圖危宗社,當此之時,國勢岌嶪,凜如一毫矣。故相臣徐命善之一疏,卽到本院,無敢阻搪,以徹乙覽,遂成隻手擎天之功。嗚呼,休哉,聖朝待言者之盛德也。伏願殿下,回鑑于此,而亟撤諸條禁令,以幸國事,仍治臣不職之罪,以肅朝綱焉,臣無任云云。
以都承旨沈煥之上疏。傳于李書九曰,還給。
京畿監司鄭昌順疏曰,伏以聖候遄復天和,臣民普切慶忭,仍念臣待罪藩寄,觸事憒劣,早晩僨誤,臣固自知,今者相臣之箚出,而失職之罪著矣。日前判府事金鍾秀疏,自縣道上來,臣以相疏體重,懲討義嚴,卽地封啓,入呈喉院,則以爲疏中辭語,或涉禁令,不許登徹,還付出送。此際相臣之行,聞已入城,臣又以大臣去就,封啓馳聞,意謂大臣,今旣上京,推還原疏,自可直呈,身在京第,疏由縣道,揆諸事理,有違格例。果以此意,送吏往告,相持數日,終不回聽,疏留營廳,身已還山,臨行之時,忽又發牌,以莫重討逆之疏,敢欲任意還送爲罪,書諸牌面,捉囚營吏,若使大臣沬飮之義,緣臣而不得伸,則臣雖滅死萬萬,將何以自贖也?臣方悚懍,伏地竢勘,又見箚語,聲罪甚嚴,承宣連章,至被勘律,則臣之處義,宜無異同。伏乞聖明,亟削臣職,仍治臣罪,以謝公議,以靖私義,千萬幸甚云云。答曰,省疏具悉。卿其勿辭行公。
癸丑七月初七日巳時,上御重熙堂。右承旨·藥房提調入侍時,右承旨洪義榮,假注書鄭文始,記注官金良倜·承膺祚,提調洪良浩,以次進伏訖。良浩曰,俄承啓辭批旨,癤候差減,下情不勝欣幸之至矣。上曰,今旣差復,欲勿受鍼,醫官竝令退去。命書傳敎曰,今聞傳諭史官口語附奏之語,大臣疏中,無涉禁之句,而只有用臣勘臣等自引之語,竝與收禁之請,不爲槪及,捧與不捧,初不必持難,則何故往復畿營乎?在院承旨等罪其罪事,依箚請許施,其中仕進藥院者勿論,至於畿伯,則以大臣之伊日旋卽入京,不得以縣道上送之意,有所往復,事理固然,亦爲勿論事,分付。又命書傳敎曰,承旨前望單子入之,待下批牌招察任。仍命退,諸臣以次退出。
上在昌德宮。停常參·經筵。
藥房提調洪良浩,副提調洪義榮啓曰,伏未審夜間,聖體調攝,若何?寢睡·水刺之節,何如?昨日入侍,伏承藥力連有顯效,症候漸臻快止之敎,臣等曷勝欣忭之忱,今日諸節,益有差勝之效乎?臣等不任區區伏慮,敢來問安。答曰,知道。差勝後一樣,而日熱愈甚,連喫淸心丸,自可淸熱,卿等不必入侍矣。
李書九啓曰,來十一日專經文臣殿講日次矣,敢稟。傳曰,處暑後,更稟。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,羅州營將高雲瑞,公州營將林懋遠下直,各長弓一張,長箭一部,片箭一部,筒兒一箇賜給。
傳于李冕膺曰,右副承旨入侍。
持平李景溟啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑七月初八日午時,上御重熙堂。右副承旨入侍時,右副承旨南公轍,記事官徐有聞,記注官金良倜·承膺祚,以次進伏訖。上命公轍讀公事書判付訖。命退,承史以次退出。
上在昌德宮。停常參·經筵。
藥房提調洪良浩,副提調洪義榮啓曰,伏未審夜間,聖體調攝,若何?寢睡·水刺之節,何如?癤候諸症,漸益差安乎?昨伏承批旨,有日熱愈甚,連進淸心元自可淸熱之敎,此時診候,尤不宜曠日,臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,入侍。
王大妃殿·惠慶宮·中宮殿,藥房口傳問安。答曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,臣書九依定式進詣香室,奉審香祝櫃祝板袱子,則精潔之意,敢啓。傳曰,知道。
李書九啓曰,判府事朴宗岳,左議政金履素,爲承候來待矣。傳曰,入侍。
南公轍啓曰,昨日湖南道臣狀啓稟處下敎中,初無稟事堂上來待之命,而因司謁之錯傳,致有此誤爲知委之擧,啓辭亦不能審愼書入,臣則不勝惶恐,而當該司謁,不可不嚴處,令攸司各別嚴覈,從重科治,何如?傳曰,允。雖以承宣言之,豈不知有司與稟事之語訓自異,而任其誤傳,近來承宣擧行,皆如此,當該承旨禁推,完伯,祗受狀啓來到後勘放。
有政。吏批,判書李文源進,參判丁範祖式暇,參議鄭大容內閣進,行左承旨李書九進,以徐有秉爲承旨,宋民載爲副校理,嚴耆爲修撰,李相璜爲典籍,兼春秋二單趙德潤·安邁權,軍器直長單金兊煌,軍器奉事單李得仁,軍器副奉事單鄭光璞。
兵批,判書鄭好仁進,參判閔台爀病,參議睦萬中病,參知朴聖集入直進,右副承旨南公轍進,以李雨龍爲都摠都事,田德顯爲宣傳官,朴道文爲西北僉使,皮載吉爲羅州監牧官,僉知單元撮,忠翊將單朴東新,忠壯將單林鳳到陞實事,承傳。
以羅州監牧官望筒,傳于南公轍曰,前官赴任屬耳,待限滿前數朔新除者下送。
洪明浩啓曰,新除授同副承旨徐有秉,卽爲牌招,何如?傳曰,允。
以全羅監司權狀啓,全州居武兼鄭宅柱起送,而光陽居忠翊將安復和,待其地方官報來馳啓事,傳于李書九曰,前兵判事,極爲駭然矣。近來凡百擧行,首尾專不管領,雖以此事言之,今番諸道作散人收用之擧,是何等拔例振滯,則雖無傳敎,猶不敢若是泛忽,而提飭申申,聽若不聞,甚至都政日下敎,初不知委諸道者,豈成說乎?昨見諸道狀本,今又見湖南狀本,只以翌日政忠壯將等收用人訪問事登聞,然則大政除拜者,莫知東西,尙在渠家,如許有司之臣,將焉用哉?前兵判徐有防處,其委折,爲先問啓後,施以不敍之典,事實猶未可知,傳旨則待問啓下批捧入,筵敎之承聆,雖有間隔,吏曹則竝與翌日政下敎,尙不知委,豈特兩罪俱發?前吏判李,亦施不敍之典。
李書九啓曰,前兵判事,極爲駭然矣。近來凡百擧行,首尾專不管領,雖以此事言之,今番諸道作散人收用之擧,是何等發例振滯,則雖無傳敎,猶不敢若是泛忽,而提飭申申,聽若不聞,甚至都政日下敎,初不知委諸道者,豈成說乎?昨見諸道狀本,今又見湖南狀本,只以翌日政忠壯將等收用人訪問事登聞,然則大政除拜者,莫知東西而尙在渠家,如許有司之臣,將焉用哉?其委折,爲先問啓事,命下矣。問于前兵曹判書徐有防處,則以爲臣猥以無似,忝叨銓地,猝當大政,瘡疣百出。今又以大政日傳敎之初不知委,伏承問啓之命,惶懍震越,不知所達,臣於大政日,伏承丙申以前作散者,一倂抄出書啓,自今政先爲收用事,分付兩銓之傳敎,而臣矇眛昏謬,初不知悉於諸道,一則臣罪,二則臣罪,惟伏竢斧鉞之誅而已云矣,敢啓。傳曰,知道。其時以行會諸道事,筵敎何如,則東銓擧行,雖未瞭然,事當提醒同爲,而乃如彼做錯,依昨日下敎,卽爲捧傳旨。
南公轍啓曰,前承旨兪漢寧禁推,完伯狀啓來到後,勘放事,命下矣。狀啓昨日已爲來到,何以爲之?敢稟。傳曰,然則以公罪勘放復後草記事,分付,而新入生疎,設有做錯,爲右位者,若能提醒,豈有是也?昨夜坐直右位承旨,從重推考。
南公轍,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
癸丑七月初九日辰時,上御集春軒。藥房入診入侍時,提調洪良浩,副提調洪義榮,記事官徐有聞,假注書金錫泰,記注官金良倜·承膺祚,判府事朴宗岳,左議政金履素,一提學鄭民始,直提學徐鼎修,檢校直閣徐龍輔·鄭大容,原任直閣尹行任,檢校直閣徐榮輔·南公轍,直閣金祖淳,醫官周命新·白成一·皮弘圭,以次進伏訖。宗岳等曰,近日日熱如此,聖體調攝,若何,而寢睡·水刺之節,亦何如?上曰,大體一樣矣。宗岳等曰,癤處作苦之症,若何?上曰,別無顯然差勝之事矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。宗岳等曰,醫官使之入診,好矣。上曰,不必入診矣。仍命書榻敎曰,進御淸肺湯,一貼煎入。又命書傳敎曰,政官牌招開政。履素曰,頃因湖南御史鄭東榦別單,賑後接濟之策,令道臣出意見狀聞之意,覆啓,分付矣。卽見全羅監司權狀啓,則以爲賑後接濟,惟在還分一路,而纔經大賑,穀簿蕩然,措處無路。大同儲置米多數留在處,較量一年應下,限數除留,從略改色,而若以陳縮之米,依例移錄還分,竝耗捧上,則反爲厲民之慮,特許無耗改色,各衙門兩麥還上應分都數,爲二十萬四千九百石,而今年民勢,不可以常年比論,留庫中量宜加分,各軍保納番,自有月當,而目今催促之困,實爲可矜,八九兩朔京外各衙門納身軍布代錢,限十月退限事,竝令廟堂稟旨,分付矣。儲置改色事,法意本自嚴重,已不可輕易議到,且或有陳腐,列邑必請改色,則今豈有多石之可助民食者乎?雖以道內事情言之,大同儲置,數本不敷,還穀留庫,餘者尙多,以此儲置改色之請,何難推移於糴穀留庫之中乎?此則置之,牟還加分事,民勢旣如此,則朝廷不可靳難,而南土早穀,非久可以登場,加糶過多,在民亦非好事,限三分一許施,身軍布退限事,各軍門則本無當番,而獨兵曹騎步兵之八九月當納,十月退限,其間不過一二朔。此則依所請許施,而麥旣未登,飢餘民情,若是憫急,則道臣何不早自周旋,以爲接濟之道,乃於繡啓頒下之後,始爲陳聞於朝廷者,未免稽緩,該道臣權,從重推考,何如?上曰,依爲之。履素曰,頃因嶺南御史李相璜別單,還賑之餘,接濟措處之方,具意見狀聞之意,覆啓,分付矣。卽見慶尙監司趙鎭宅狀啓,則以爲本道飢饉荐仍,瘡痍未起,繼等排分,趁時給種,專靠牟還,而各邑倉儲,旣盡於賑資,又罄於加分,而以時留實數及牟還已捧條,從略磨鍊,區劃移轉,塗抹分排,至若麥歉尤甚邑還民外最貧窮之類,別般經紀,從便救急,而牟還都數,爲四十萬石,而見今未捧,殆近五分之一,邑牒民訴,專在於作租作錢,有例無例,闊狹弛張,然後民庶息肩,作租一款,從民願許施,恐爲方便之道。且代捧,雖違法例,第念三漕倉除留米五千五百石換貿價一萬六千五百兩,每於穀多邑中,年例區劃,今若以牟還未捧中一萬六千五百石,依詳定例,許令代納,以準除留米換貿之價,則猶可紓力,上項所陳留庫穀,量宜加分,牟還未捧條,作租與代納事,竝請令廟堂,稟處矣。大飢之餘,麥又未登,民情若是悶急,則或加分或轉粟,經紀接濟,惟在道臣之量度形勢,便宜從事,而第念加糶之過,多在窮民,亦足爲可悶之端。且早穀,非久可以登場,務從節略,無或過濫畢加分後,從實數登聞,而至於未捧牟還之作錢或作租事,租與錢,均是爲民紓力之意,以此未捧牟還,作錢移充於漕倉換貿米之價,秋後還耗,更不除出作錢,仍作元穀,則事甚便好,而第其事面之正當,不如作租之如法,未捧牟還一萬六千五百石,依式例,待秋作租之意分付,而毋論加分之量宜與定數,牟還之代錢或作租,固當指一仰請,以待處分,而今此狀辭,頗欠分曉,揆以事體,殊甚未安,該道臣推考,何如?上曰,依爲之。作租一款,名色之正大,莫如本色,而嶺民所負之昨年當年條穀物,不啻卜重,如有一分息肩之方,不必膠守常格,況換此納彼,亦不涉於錢還,數爻亦甚零星,依所請許施,以紓一分民力,可也。仍命退,諸臣以次退出。
上在昌德宮。停常參·經筵。
藥房都提調洪樂性,提調洪良浩,副提調洪義榮啓曰,伏未審夜間,聖體調攝,若何?寢睡·水刺之節,何如?昨日湯劑進御之後,症候諸節,益有差勝之效乎?臣等率諸御醫,趁早入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。差勝後一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,來十一日朝參日次矣,敢稟。傳曰,停。
兪漢寧啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于李書九曰,左承旨·左副承旨入侍。
傳于南公轍曰,右副承旨入侍。
傳于李書九曰,內閣·政院·玉堂問安。自明日勿爲之。
以慶尙監司趙鎭宅狀啓,統營私賑人金德秋等願納穀數詳査馳啓事,傳于南公轍曰,兩人捐財濟飢,義氣可尙,觀於道狀,論列實蹟又如此,令該曹,論理草記稟處,可也。
兪漢寧,以兵曹言啓曰,卽伏見慶尙監司趙鎭宅統營設賑時願納及私賑人穀物數爻査實啓本,則金德秋願納,米爲二百九十一石,租爲二百七十二石零,卓萬胤私賑米爲一百三十六石,租爲一百六十石零矣。今此金德秋·卓萬胤願納私賑之數,若以各穀言之,與帥臣狀本,少有差爽,而折租計之,則別無相左,願納穀物,旣有該營之踏印公文,私賑石數,詳載衆民之請褒等狀,兩人之捐財補賑,果爲的實事,判付內,兩人捐財濟飢,義氣可尙,觀於道狀論列,實蹟又如此,令該曹,論理草記稟處可也事,命下矣。上項金德秋等實蹟,道啓以爲,若以各穀言之,雖與帥臣狀本,少有差爽,折租計之,則別無相左云,考見前統制使李潤慶畢賑狀本,則金德秋願納穀爲一千石,卓萬胤私賑穀爲五百石矣。海浦土校之捐財補賑,極爲可嘉,參以前例,宜有區別論賞之擧,營校嘉善金德秋,合施實職除授之典,唐浦土校嘉善卓萬胤,合施賞加之典,恭竢上裁,而當初帥臣之穀物數爻論列也。米租石數,據實載錄,若謂之折租,則千石五百石,可也。初不區別,混稱至此,率爾登聞,奏御文字,何等謹嚴?不審之失,宜有警飭,前統制使李潤慶,從重推考,何如?傳曰,允。加資及實職,待開門,皆以口傳擧行,待下批卽爲分付,可也。
南公轍,以戶曹言啓曰,全羅道光陽·順天兩邑田稅米太竝載船一隻,到泰安縣致敗事,因忠淸監司李亨元狀啓,本曹覆啓,判付內,有光陽·順天下去船隻,果能趁期下去,而該邑故爲緩裝晩發,則該倅等,依回啓罷拿,令該曹口傳另擇,待下批辭朝,萬一中路逗留,罪在船人,其委折,先爲關問該道,詳査報來後,草記稟處之命。故船隻之下往月日,兩邑之裝發早晩,一一詳査回移之意發關矣。卽接該道監司權回移,則以爲兩邑裝載監色及沙格等,捉致營庭,頭質嚴覈,則該船沙工李重祥·李千己·金千右等所告內,三月十一日到光陽縣,十三四兩日畢裝載,十七日發船,行到二十里許,獐島乃順天地方,故留泊同島,以順天穀運來添載之意,告于光陽官,移文順天府,則同府以爲行船歷路,旣過海倉,不必陸運,以貽民弊。以此相持,果爲遲滯多日,同月二十七日,李重祥躬往順天府,以晦潮裝載發船之意納侤,則順天府始爲修送陳省,伊後適値風雨,四月初九日始到距順天海倉十餘里地,其間又有淺灘,故不得已十六日爲始,以二三十石容載之小船,次次運穀,至二十日畢裝,二十五日發船,連因風勢之不順,六月始到瑞山云。光陽監官李宅吾,色吏尹五三等所告內,三月十二日李重祥船隻,果爲來到,十三日始裝,十四日畢載,十七日卽爲發送矣。以順天稅穀添載事,屢次往復,以致數旬遲滯,四月初九日發船云,順天監官朴思儉,色吏申泰俊等所告內,獐島雖是本府地方,相距爲三十里,不可動發疲民,轉輸半千石穀物,歷路逢載之意,回移光陽矣。同月二十七日該沙工李重祥,來到本府,以晦潮前裝發爲言,故本府,果以三月二十七日裝載,二十九日發船之意,修報粘移,而伊後又無消息,連加催促,則四月初九日始爲來到,而水淺有嶼,無以直抵於海倉,故十六日潮滿後,始以小小葉艇,次次流運,二十日畢裝,二十五日發船云。今以涉格等所告,參互於監色之招,則船隻來泊,雖未及於二月,及到三月望前,船發,亦在於三月十七日,則光陽裝載,本非稽滯,而至於順天添載一款,自光陽上京水路,歷過於該邑海倉,則船人輩不欲歷路逢載,必欲流運者,固已怪駭,光陽官之不卽督飭發船,乃以陸路運載之說,文移於順天,以致船人之遲滯者,亦甚駭然。順天府之不待船隻之來到,只憑沙格之口告,指日修報,終至爽實,揆以事體,極爲驚駭。沙格之自順天發船後,站站留滯,五月卄五日,始過本道境,前後逗留之罪,專在於船人,順天府早捧稅穀,遲待船到,則雖不可責之以晩裝,只憑船人之告,徑發粘移之報,以致登啓日字之差爽者,萬萬駭然。當該監色,爲先自本營嚴加懲治,沙格,旣徑對質,還爲押送于敗船地方官,使之依例擧行云,今以道査觀之,船到於三月十二日,畢裝於本月十七日,則光陽縣稅穀,不可謂之晩裝,順天府則四月十六日爲始,二十日畢裝,則似不免晩裝之罪。且不待船發,先送粘移於營門,以致上聞日字之相左,極爲駭然,而其間近一朔逗遛,罪實在於船人,責不歸於邑守,光陽縣監李祖範,順天府使洪述祖罷拿一款,更待處分,至於船格之稱以風勢不順,已自離發光陽,歷過順天之日,惟意淹滯,乃於五月二十五日,始過湖南沿境者,其罪狀萬萬痛駭。今旣還爲押送,令敗船地方官,添問目嚴覈得情,繩以當律,以爲礪他之地,何如?傳曰,允。順天之晩裝,實由於光陽之怠忽,不可以裝發之遲速,定其罪之輕重,況順倅之治聲日播,光宰之疵聞不已者乎?然揆以刑政,亦難一堪一否,竝施申令之典,使各贖罪於來頭事,分付道伯,另加嚴飭,可也。
李冕膺,以戶曹言啓曰,宗廟東西外墻瓦子蓋板缺落處,今已畢修改之意,敢啓。傳曰,知道。
南公轍,以義禁府言啓曰,時囚罪人兪漢寧,以公罪勘放後,草記事,命下矣。兪漢寧,以凡捧制書有所施行,而失錯旨意律,杖七十公罪收贖,放送之意,敢啓。傳曰,知道。
南公轍,以刑曹言啓曰,依下敎,誤爲傳命之司謁李元相,待完伯狀啓上來勘放次,爲先囚禁,別監白景福,亦爲嚴囚之意,敢啓。傳曰,知道。
南公轍,以刑曹言啓曰,司謁李元相,待完伯狀啓來到勘放,別監白景福,亦爲嚴囚事,昨已草記,入啓矣。完伯狀啓,今旣來到,李元相,依大明律制書有違杖一百之文,決杖一百放送之意,敢啓。傳曰,知道。
癸丑七月初十日辰時,上御重熙堂。左承旨·左副承旨入侍時,行左承旨李書九,左副承旨李冕膺,記事官徐有聞,記注官金良倜·承膺祚,以次進伏訖。上命書榻敎曰,進御淸肺湯,依前方一貼煎入。又命書傳敎曰,同副承旨遞差,前承旨兪漢寧仍任,牌招察任,命書九·冕膺讀公事書判付訖。命退,承史以次退出。
上在昌德宮。停常參·經筵。
南公轍啓曰,大司憲金履禧,執義許晊,掌令邊景祐,持平李景溟呈辭,掌令姜鳳瑞在外,持平朴孝成未肅拜,監察茶時之意,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,右承旨入侍。
兪漢寧啓曰,卽者校理魚用謙,以其親病,陳疏徑出,而原疏,有涉禁者,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以忠淸前兵使李光燮原情啓目,傳于兪漢寧曰,又有淸州黃白簽丁事査啓來到,姑未回下者保放,待回啓,添問目取招勘律。
兪漢寧,以兵曹言啓曰,本曹敎鍊官禁軍遞兒窠,今方有闕矣。依節目,禁軍別將與各番將,眼同取才,以其居首者,塡差之意,敢啓。傳曰,知道。
兪漢寧,以兵曹言啓曰,新除授五衛將鄭昌仁,年滿七十,身病沈篤,實無起動供職之望,呈狀乞遞,實病旣如此,則宿衛輪番之任,不可久曠,改差,何如?傳曰,允。
兵曹口傳政事,以金德秋爲五衛將。
兪漢寧,以舟橋司言啓曰,卽接露梁鎭別將金重玉所報,則行宮小次,昨日初更量,點火時失火,東西春舌及浮椽,至於延燒,故別將多率鎭屬,卽時撲滅,大廳與房堗,幸爲無事云。今此行宮,所重何如,而常時不能檢飭,致有此失火之擧,已萬萬驚駭,而及其失火之後,不卽報來者,亦極駭然。該別將金重玉,令該府拿問重勘,守直人等,移送法司,另加査實,照法嚴繩,臣文淳與都廳臣李鴻運,卽爲出往,看審形止後,令該營,以爲擇日修葺之地,何如?傳曰,始不愼火,將至薰爇,旋卽撲救,畢竟無事,其罪不可不懲,所爲亦不可不恕,該別將嚴棍,守直人等,照法分等處置,可也。
兪漢寧,以壯勇營言啓曰,露梁望海亭南邊行閣,昨日初昏時失火,雖卽撲救,而頗有傷損處云,該鎭別將之不勤看護,致有此意外之患,已萬萬驚駭。且其形止,不卽報來,其所擧行,亦極駭然,別將金重玉,爲先汰去,令攸司從重勘處,失火人及守直員役等,竝令該曹照律嚴治,何如?傳曰,依舟橋司草記批旨,施行,可也。
兪漢寧,以御營〈廳〉言啓曰,當夜四更量,四牌巡邏牌將金基祚來告內,露梁越邊望海亭失火,仍卽撲救之說,傳聞於崇禮門外牌將金性行處云,故待開門出送將校,摘奸計料之意,敢啓。傳曰,知道。
兪漢寧,以壯勇營言啓曰,依舟橋司草記批旨,露梁鎭別將金重玉,嚴棍二十度之意,敢啓。傳曰,知道。
上在昌德宮。停常參·經筵。
藥房都提調洪樂性,提調洪良浩,副提調洪義榮啓曰,伏未審日間,聖體調攝,若何?寢睡·水刺之節,何如?湯劑連日進御之後,症候諸節,益有差勝之效乎?臣等率諸御醫,趁早入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。差勝後一樣,不必入侍,而都提調則再昨旣命勿爲入來,今日又何入來乎?此爲酬應之一端,後日次又若入來,則問候勿爲之。
王大妃殿·惠慶宮·中宮殿,藥房口傳問安。答曰,知道。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
南公轍啓曰,大司憲金履禧,執義許晊,掌令邊景祐,持平李景溟呈辭,掌令姜鳳瑞在外,持平朴孝成未肅拜,監察茶時之意,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,右承旨入侍。
傳于南公轍曰,右副承旨入侍。
李書九啓曰,卽伏見觀象監草記,則命課學兼敎授,初不取才,直爲劃出,兼敎授之取才差出,旣載於再昨年節目,則實是金石不易之典,自上提飭,前後諄複,該監提擧,亦以遵守節目之意,前席陳達,非止一再,而今反違例劃出者,大是顚錯往復之際,任官輩之不善擧行,以致定式之違越,尤極駭然。行公提調之無一言提醒,亦涉寒心,當該任官,令攸司從重科治,前提調徐有防,時任提調沈頤之,所當重勘,而本院請推之外,無他可施之罰,何以爲之?敢稟。傳曰,選擇天時,卽亦敬授之一端,所謂命課學,專忽勸課,莫重推擇,苟且特甚,年前大加釐正,著爲金石之典,其時二提擧,以閣臣,兼管校正之任,其所遵行,當倍他人,而啓下節目之久而後違越,猶不敢乃爾,新式之後,初當幺麽敎授之差出一事,乃敢捨新從舊者,寧有如許國綱乎?聞其事實,雖因任官之掩置節目而然云,身爲提擧,且知本事,則默無一言提醒,致使十行辭敎,一部關和,歸於笆籬邊物,位躋正卿,出入邇班者,擧行如此,任官輩作奸何論乎?其事雖微,所關非細,前提調徐有防,施以削職之典,以若規模,似不難知,而旣云任官輩之所爲,提調沈頤之,勢當勿論矣。蟣蝨任官,何必請罪?領事聞欲嚴治,此一款勿論。
李書九,以內醫院都提調·提調意啓曰,議藥同參洪勉讓,依下敎汰去之意,敢啓。傳曰,特敎議藥之下,事當盡其所見以對,而以如許冷水不成說之茶飮,出方以進者,極爲駭然。聞周命新之言,洪勉讓·卞觀海之所同議云,觀海則要被嚴敎,近於已甚,今番則參酌,只以洪勉讓處分矣。更思命新之默,不可否於出方之時者,雖是渠常時本色,駭然則同矣。命新姑不逐,勉讓亦爲分揀,可也。
李書九,以內醫院都提調·提調意啓曰,御藥事體,何等嚴重,而浮萍草絡石,不以眞品採取,以至煎入於洗藥中,誠極驚悚,臣等不能審察之罪,不勝惶恐。當該掌務官方禹疇·高景殷,入直下番,醫官崔遠基,爲先汰去,令該府拿問處之,何如?傳曰,崔遠基奚責分揀?方禹疇亦爲分揀,高景殷如眞有不察之罪,依草記施行,容有可恕之端,爲先嚴飭,而汰去則分揀汰去,三鍼醫亦爲分揀,今則幾皆差復,惟是自鬢至頷諸處少陽經分野,數枚微核,雖不堅梗,而橫亘相引,按之則如棗大如銀杏,晝則稍歇,夜必浮大,此非痰核,亦非腫核,其消散之方,問于諸醫以啓,切勿如前隨衆書納,必有眞知的識一試卽差之所見,然後書入,若試之有效,當另施重賞矣。
兪漢寧,以刑曹言啓曰,因舟橋司啓辭,行宮小次失火時守直人等,照法分等處置事,命下矣。依傳敎守直人等,竝卽捉來査問,則大廳直崔福祥,使雇工柳鳳得點火之際,初不審愼,以致失火之境,書員盧舜弼,謂以罷仕,全然不知,庫直李億麟,晩聞喧藉,始爲救火云。行宮事體,何等重大,而渠輩,俱以守直之人,事當晝夜待令,罔念少忽,而任自擅離,不能檢飭,只以迷劣雇工,替令點火者,究厥所爲,萬萬痛駭。取考律文,則大明律失火條有曰,若於公廨內失火者,杖八十徒二年,名例有曰,隨從者減一等,不應爲條有曰,凡不應得爲而爲之事理重者,杖八十。大廳直崔福祥,杖八十徒二年,雇工柳鳳得隨從,罪杖七十徒一年半,書員盧舜弼,庫直李億麟不能檢飭,罪杖八十,而崔福祥,決杖八十後,徒二年定配於黃海道遂安郡,柳鳳得,決杖七十後,徒一年半,定配於江原道洪川縣,盧舜弼·李億麟,各杖八十後放送之意,敢啓。傳曰,知道。
癸丑七月十二日辰時,上御重熙堂。右承旨入侍時,行右承旨洪義榮,記事官徐有聞,記注官金良倜,記事官洪樂游,以次進伏訖。上曰,進御淸肺湯,依前方一貼煎入。出榻敎命讀公事書判付訖。命退,承史以次退出。
上在昌德宮。停常參·經筵。
自人定至夜五更,灑雨下雨,測雨器水深一寸。
兪漢寧啓曰,大司憲金履禧,執義許晊,掌令邊景祐,持平李景溟呈辭,掌令姜鳳瑞在外,持平朴孝成未肅拜,監察茶時之意,敢啓。傳曰,知道。
兪漢寧啓曰,來十八日專經武臣殿講日次矣,敢稟。傳曰,處暑後,更稟。
兪漢寧啓曰,臣以入直禁軍戎器點考,下直進去之意,敢啓。傳曰,知道。
兪漢寧啓曰,臣依定式進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于洪義榮曰,右承旨入侍。
南公轍,以壯勇營言啓曰,水原旣兼壯勇外營,馬步軍兵之制,當爲釐正,步軍哨數,從當磨鍊,而馬兵則旣有別驍士二哨,又有馬兵四哨,未免太多,難以精抄限折半減額,作爲二哨,而二哨則降保事,曾與諸將臣相議,仰稟矣。見今該府,逃故方張,擧行不可不趁今決定,馬兵仍以二哨定制,而伏聞本府馬兵,前以武學稱號,鄕品將校,竝爲充補。中年以來,以閑丁充額,遂稱馬兵,人皆厭避,漸不成樣,今旣陞爲外營,則馬兵之制,亦宜復舊,而武學之稱,不必仍用。此後則稱以壯別隊,待以武列,將校前銜及出身閑散中,另加抄擇,成節目擧行之意,分付該府,而新定之類,難責立馬,今年濟州別卜定馬中,限一百四五匹分給,而不足之數,附近牧場中,充數覓給,何如?傳曰,允。
禁府啓目,樂安前郡守洪采疇原情云云。傳旨問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,考律區別功議,以草記勘放爲良如敎。又啓目,粘連向前成彦檝議處云云。以此照律,何如?判付啓,無論用於公私,立本之罪,渠亦不得發明,以草記勘放爲有矣,區別功議減等爲良如敎。
兪漢寧,以義禁府言啓曰,時囚罪人成彦檝·洪采疇,區別功議,草記勘放事,命下矣。成彦檝,本府議啓內,觀其爰辭,實戶受還之甚少,飢民付賑之無實,糶糴時濫縮懸殊,捧稅錢委吏料販等事,雖爲發明,以已遲晩者言之,勸分錢之立本民間,先用還穀爲二千石,擅貸之數,亦爲四百餘石,則論其罪犯,已在那移之科,以此照律。罪取考律文,則大明律那移出納條有曰,各衙門收支錢糧等物,監臨主守不正收正支,那移出納還充官用者,計贓準監守自盜論,罪止杖一百,流三千里。大典通編推斷條有曰,犯私罪杖一百以上之罪,決杖,告身盡行追奪,雜令條有曰,王府決杖者,代以金贖矣。成彦檝杖一百收贖,告身盡行追奪,流三千里定配,而其五代祖以性,寧國功臣云,功減一等,杖一百收贖,告身盡行追奪,忠淸道公州牧敬天驛徒三年定配。洪采疇,傳旨內倉庫空虛,而民食益艱,威令不行,而吏逋難徵,拿處。罪取考律文,則大典通編倉庫條有曰,犯私罪杖一百以上之罪,告身盡行追奪,年限守令禁錮分揀,新有定式矣。洪采疇年今六十六,五年禁錮,依定式分揀,告身盡行追奪,徒三年定配,而其十五代祖吉旼,開國功臣云,功減一等,告身盡行追奪,黃海道鳳山郡劍水驛徒二年半定配,而以議啓及傳旨內辭意,具罪目,依例發遣府羅將,押送于各其配所,何如?傳曰,允。洪采疇則弊邑非其人,豈渠之罪?況憑公貸糴,罪雖難赦,如渠庸殘,豈足懲他?奉告身,可也。
癸丑七月十三日巳時,上御重熙堂。右承旨入侍時,行右承旨洪義榮,記事官徐有聞,記注官承膺祚,記事官洪樂游,以次進伏訖。上曰,進御升麻胃風湯,依前方一貼煎入。出榻敎命讀公事書判付訖。命退,承史以次退出。
上在昌德宮。停常參·經筵。
藥房提調洪良浩,副提調洪義榮啓曰,伏未審日間,聖體調攝,若何?寢睡·水刺之節,何如?更定湯劑,連日進御,症候諸節,益有差勝之效乎?臣等率諸御醫,趁早入診,詳察聖候,議定繼進當否爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
南公轍啓曰,大司憲金履禧,執義許晊,掌令邊景祐,持平李景溟呈辭,掌令姜鳳瑞在外,持平朴孝成未肅拜,監察茶時之意,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,禮房承旨,馳詣宗廟景慕宮,奉審摘奸以來。
兪漢寧,以兵曹言啓曰,巡將洪鏶,於其洞內民人處,稱有債物零數之可捧,結縛捉致,拘囚於巡廳,現發行査之後,始爲放送,巡廳本非捧債衙門,而濫縛濫囚,俱係法外,亦極駭妄。此若已放而仍置,無告小民,將難奠居,當該巡將洪鏶,爲先汰去,其罪狀,令該府拿問重勘,何如?傳曰,允。
兪漢寧,以壯勇營言啓曰,本營將校射會時連六巡全布人,依節目別單書入之意,敢啓。傳曰,知道。
兪漢寧,以舟橋司言啓曰,露梁行宮修葺日時,今月十五日卯時爲吉云。當日臣文淳,率都廳李鴻運,別看役丁遇泰,出往始役之意,敢啓。傳曰,知道。
兪漢寧,以義禁府言啓曰,時囚罪人洪采疇,告身盡行追奪,徒二年半定配照律草記批旨內,弊邑非其人,豈渠之罪?況憑公貸糴,罪雖難赦,如渠庸殘,豈足懲他?奪告身可也事,命下矣。洪采疇告身盡行追奪,放送之意,敢啓。傳曰,知道。
癸丑七月十四日辰時,上御重熙堂。承旨入侍時,行左承旨洪義榮,記事官徐有聞,記注官金良倜,記事官洪樂游,以次進伏訖。上曰,進御升麻胃風湯,依前方一貼煎入。出榻敎命讀公事書判付訖。命退,承史以次退出。
上在昌德宮。停常參·經筵。
申時,灑雨下雨,測雨器水深三分。
夜自二更至四更,月食。
兪漢寧啓曰,備邊司郞廳來言,今日賓廳日次,而月食齋戒相値,不得來會云矣,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪明浩曰,都承旨入侍。
傳于洪義榮曰,提調入侍。
傳于李冕膺曰,右副承旨入侍。
承旨前望單子入之,金孝建落點。
兵曹口傳政事,行副司直南公轍單付。
傳于李書九曰,政官牌招開政。
傳于金孝建曰,再昨夜甘澍,海西則均霑,漢南則不足云,而今日之霶霈,須臾已近盈寸,海西·漢南之所得,比再昨,果如何,而兩日沛然之喜,三南俱得同然乎?令廟堂,關問各該道伯以聞。
以東萊府使尹弼秉狀啓,特送倭平矩寬身死賻物,依裁判例題給事,令該曹稟旨分付事,傳于李書九曰,依狀請施行事,回諭。
李書九,以吏曹言啓曰,顯陵令金說澤呈狀內,矣身積年病蟄,當暑作行,諸症越添,轉側須人,時月之內,萬無供職之望云。成均館典籍李相璜呈狀內,矣身久患毒痁,首尾兩朔,眞元積敗,症形危劇,時月內,實無起動供職之望云。身病俱如是危重,則不可强令察任,竝姑改差,何如?傳曰,允。
李書九,以吏曹言啓曰,今番慶尙道私賑人中,金海幼學孫亮大,軍威幼學司空鉉,咸陽幼學河漢成等處,詳問其地閥,兼問其所願,星火馳報事,移關矣。慶尙監司趙鎭宅回移內,孫亮大,不過土班,別無地閥,司空鉉,時帶鄕任,而毋犯公賤,纔已贖身,河漢成,故相臣河崙十一代孫,故參議活七代孫,俱是饒居之人,歉歲救急,實出恤窮。豈有一分干恩之心爲言云,而孫亮大·司空鉉,願納各穀,俱過千石,似當施以加資之典,而事係恩賞,自下不敢擅便,恭竢上裁。河漢成,願納租六百餘石,旣是士人,不可以富民願納,一例請賞,郞階帖成給,何如?傳曰,允。幼學孫亮大·司空鉉之無一分干恩之心,私賑千石,其心良嘉,五衛·忠壯·忠翊將中,待窠卽爲調用事,分付兵曹,可也。
兪漢寧,以兵曹言啓曰,卽伏見黃海監司李祖承狀啓,則新除授五衛將安岳居姜重齊,衰病沈綿,作行無路云矣。老病旣如是,則宿衛輪番之任,不可虛縻,改差,何如?傳曰,允。日熱如此,今番新除中年老人,問其筋力,如有難强者,草記改差,欲爲强爲供職者,切勿勒遞,務從便當,可也。
兪漢寧,以兵曹言啓曰,景福宮衛將延就近,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
金孝建,以弘文館言啓曰,本館上番,連日闕直,事甚未安,今日政新除授玉堂,待下批仍卽牌招入直,何如?傳曰,允。
有政。吏批,判書李文源進,參判丁範祖牌不進,參議鄭大容式暇,行左承旨李書九進。以李遇濟爲司諫,金熙采爲副校理,洪秀輔爲觀象監提調,申宅權爲工曹正郞,鄭璲爲禮曹佐郞,趙來鎭爲顯陵令,朴源爲昌陵令,李復鉉爲恭陵令,權熀爲肇慶廟別檢。
兵批,判書鄭好仁病,參判閔台爀,參議睦萬中病,參知朴聖集入直進,同副承旨兪漢寧進。景福將單金世德移付事承傳,五衛將單兪漢章,金箕衡,以上陞實事承傳,副司直沈煥之·李家煥·洪仁浩·金啓洛·金翰東·李喆模·尹光顔,副司正李德純,以上竝單付。
以副校理金熙采牌不進罷職傳旨,傳于李書九曰,只推。
兪漢寧,以都摠府言啓曰,今日入直內,三廳武兼禁軍及軍兵等,當爲中日習射,而月食齋戒相値,不得爲之之意,敢啓。傳曰,知道。
兪漢寧,訓鍊都監言啓曰,本局哨官李奭培,身病甚重,勢難察任,改差,何如?傳曰,允。
癸丑七月十五日辰時,上御重熙堂。都承旨·提調入侍時,行都承旨洪明浩,記事官徐有聞,記注官金良倜,記事官洪樂游,藥房提調洪良浩,一提學鄭民始,直提學徐鼎修,檢校直閣鄭大容·徐榮輔·南公轍,直閣金祖淳,以次進伏訖。上曰,進御升麻胃風湯,自今日停止。出榻敎良浩等曰,聖體,若何乎?上曰,一樣矣。良浩等曰,湯劑,有自今日停止之敎,醫官使之入診,議定繼進當否,恐好矣。上曰,不必使醫官入診矣。上命明浩書榻敎曰,右副承旨許遞,前望單子入之,待下批牌招察任。命退,諸臣以次退出。
上在昌德宮。停常參·經筵。
藥房提調洪良浩,副提調洪義榮啓曰,伏未審夜間,聖體調攝,若何?寢睡·水刺之節,何如?症候諸節,益臻差勝乎?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。今則已皆差勝,問候勿爲之。
王大妃殿·惠慶宮·中宮殿,藥房口傳問安。答曰,知道。
金孝建啓曰,合辭方張之時,諫院無詣臺之員,事甚未安,未肅拜人員,卽爲牌招,何如?傳曰,允。
金孝建啓曰,獻納權中憲,下諭後過限不上來,依定式,遞差傳旨及禁推傳旨,捧入之意,敢啓。傳曰,知道。
傳于洪明浩曰,都承旨入侍。
傳于兪漢寧曰,同副承旨入侍。
承旨前望單子入之,申光履落點。
以司諫李遇濟牌不進罷職傳旨,傳于金孝建曰,只推。
以獻納權中憲禁推傳旨,傳于金孝建曰,分揀。
傳于申光履曰,來待諸臣入侍。
有政。吏批,判書李文源進,參判丁範祖牌不進,參議鄭大容內閣進,行左承旨申光履進。以金寅爕爲獻納,鄭民始爲內醫提調,金文淳爲同成均,尹命基爲義禁府都事,洪亮猷爲監察,朴師轍·趙時衡爲司饔主簿,魚用謙爲東學敎授,申光履爲內資提調,金思默爲武烈祠,安昌郁爲律學敎授,尹悌東爲典籍。
兵批,判書鄭好仁病,參判閔台爀病,參議睦萬中入直進,參知朴聖集病,同副承旨兪漢寧進。僉知申鴻周,副護軍申應周·徐有秉·朴長潤,副司直洪義榮·權中憲,以上竝單付。
傳于申光履曰,今聞政廳微稟,參下窠之權作令窠者,見窠移擬原窠當還作云,而丙申以前蔭官落仕人,參上則皆區處,參下則猶有未區處者,雖不可一向權作,亦不可不一例收用,吏判旣承筵敎,參下未及區處之類,先自今政,數窠區處。此後相間,次次收用,今聞承宣言,分明生存云,其時銓堂推考,前參奉李潤身,依他例六品窠調用事,分付。
吏批,以李潤身爲溫陵令,洪秉容爲中部都事,李度翼爲元陵參奉,林周喆爲弘陵參奉。
以全羅監司權狀啓,南原等邑祭享各處屋宇祭器修葺改備事,傳于兪漢寧曰,當待秋成,或遣史官,或遣禮郞·宣傳官,抽栍考察勤慢,慢者,另當施以懲一之典,卿其知此申令,圖所以無犯之方事,回諭。至於濟州各品祀享,隔以重溟,其所修飭恪虔,未必十分致精致愼,而近來飭諭之下,尙無繕葺形止之登聞者,豈但該牧之稽忽?專由卿不謹奉法,爲先從重推考,莫以怠心之已生於宦成,益畏朝令,俾免罪戾事,一體,回諭。
傳于金孝建曰,坐直承旨入侍。
兪漢寧,以兵曹言啓曰,卽接京畿監司鄭昌順移文,則新除授僉知果川居金相岳,年滿七十,衰病方劇,無以上去云。又接忠淸監司李亨元移文,則新除授五衛將大興居金恕行,以風病不能行步,實難强進云矣。金相岳·金恕行,俱以癃老衰病,勢難上來,則不可一向虛縻,且是加設窠,竝減下,何如?傳曰,允。
兪漢寧,以備邊司言啓曰,卽見禮曹粘目,則枚擧東萊府使尹弼秉狀啓,以爲致敗倭船一隻所騎生存倭人一名處,別會木一疋,倭料餘米一石,依例上下,而書契成送,雖有各年已行之例,事係邊情,請令廟堂,稟處矣。書契成送,旣多已例,今亦依此擧行之意,分付該曹該院,何如?傳曰,允。
持平朴孝成啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上答府曰,不允。
癸丑七月十六日卯時,上御誠正閣。都承旨·同副承旨入侍時,行都承旨洪明浩,同副承旨兪漢寧,記事官徐有聞,記注官金良倜,記事官〈洪〉樂游,以次進伏訖。上曰,藥房入侍事,分付,可也。賤臣承命出,與藥房提調洪良浩,副提調洪義榮,直閣金祖淳,醫官金孝儉·金光國·周命新·李敬培·李周憲·朴春源·李惟鑑·吳仁豐·卞,以次進伏訖。良浩等曰,聖體,若何?上曰,一樣矣。良浩等曰,王大妃殿氣候,何如?上曰,一樣矣。良浩等曰,惠慶宮氣候,何如?上曰,一樣矣。良浩等曰,醫官旣登筵,使之入診,恐好矣。上曰,不必入診矣。上命書傳敎曰,承旨房仍,未差之代,前望單子入之,待下批牌招察任。上敎良浩曰,供劇已久,老人筋力,想難自力矣。仍命書傳敎曰,藥房提調,供劇已久,許遞。又命書傳敎曰,政官牌招開政。又命書傳敎曰,右承旨許遞。命退,諸臣以次退出。
癸丑七月十六日午時,上御誠正閣。左承旨·來待諸臣入侍時,行左承旨申光履,右副承旨李冕膺,記事官徐有聞,記注官金良倜,記事官洪樂游,備局堂上鄭民始·李文源·沈頤之·趙心泰,壯勇營大將金持默,水原中軍李漢興,以次進伏訖。上敎民始等曰,水原軍制,尙未釐正,纔有卿等會議稟處之敎矣。訓將於本府,莅任屬耳,邑事民情,想必詳知,卿等退與訓將,爛商議定,必須克體朝家軫念小民之苦心至意,而大體軍額,貴在精鍊,不宜務多,必以減額精抄爲主,使軍容整齊,民情欣悅,一以重關防,一以副予意,可也。民始等曰,臣等敢不仰體德意,務盡方便之道乎?上敎漢興曰,軍丁逃故之査櫛釐正,當在今朔,爾須盡心善爲,無負朝家委任之意,使一民一丁,無或虛實相混,白地冤懲,可也。命退,諸臣以次退出。
上在昌德宮。停常參·經筵。
李冕膺啓曰,大司憲金履禧,執義許晊,掌令邊景祐,持平朴孝成·李景溟呈辭,掌令姜鳳瑞在外,監察茶時之意,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,假注書金錫泰,身病猝重,勢難察任,今姑改差,何如?傳曰,允。
金錫泰改差,代以鄭文始爲假注書。
鄭文始有頉,代以金景煥爲假注書。
傳于洪明浩曰,都承旨·左承旨·同副承旨入侍。
傳于李書九曰,右承旨·右副承旨入侍。
傳于金孝建曰,左副承旨入侍。
以統制使申大顯啓本,晴川前別將閔垙·睦重秀所負公貨,査實馳啓,令該曹稟處事,傳于金孝建曰,閔垙等襲謬之罪,雖甚可駭,旣云還報,不足深責,而鎭將亦官長,鎭吏亦下吏,以吏誣官,有關風化,該吏,卿其拿致嚴棍,照法痛繩,身爲帥臣,似此風化所關之事,不知懲治,當該帥臣推考次,指名現告事,回諭。
以平安監司李秉模狀啓,道內各鎭堡戶斂給代改釐正上送事,傳于金孝建曰,當初給代之擧,出於爲鎭民矯弊,而還穀之贏縮,邑民之偏重,與筵臣適有語到者,今見卿狀本,亦可知事勢之固然,然則令則示信,耗亦排比,邑鎭之民,均霑一視之惠,其責何在?卿之附陳意見,深得按藩之體,須將難便條件,另究易行事宜,更卽指一陳聞事,回諭。
傳于李冕膺曰,坐直承旨入侍。
以水原留守李命植狀啓,農形馳啓事,傳于李冕膺曰,近海三十面之均沾,實爲萬幸。此後農形,則府內及遠近各面,或若今番之彼寡此多,枚擧區分以聞,諸道兩都得雨形止,皆以測雨器分寸啓聞,本府亦依此爲之,測雨器與周尺,卿子旣在該房,取來戶曹,與此有旨,同爲下送,卿其祗受事,回諭。
禁府啓目,粘連淸州前牧使李樂培之周歲居官,一味伈泄,流來當頉之數,至於一千三百餘名之多,而其所塡代,不過三百六十名,則揆以法意,殊極痛駭,不可以已經勘配,有所容貸,更爲拿問嚴勘。前兵使李光爕,身居兵閫之任,一道軍摠,無不管轄,則營下之邑,軍丁之闕額,若是夥多,而矇不察飭,以致軍丁之疎虞,事極駭然,而前以他罪,方在保放中,更爲還囚,以此罪狀,添問目取招,何如?判付啓,依允爲旀,飭禁之下,雖曰大邑,不當懲而懲者如此,取考律文,各別重勘,以懲他邑爲良如敎。又啓目,巡將洪鏶原情云云。傳旨內辭緣,泛稱遲晩,刑推得情,何如?判付啓,考律,以草記勘放爲良如敎。
兪漢寧,以義禁府言啓曰,保放罪人李光爕,還囚後捧供之意,敢啓。傳曰,知道。
禁府啓目,忠淸前兵使李光爕原情云云。問目內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓,所供之繁猥,極爲駭然兺不喩,身非營將,替當治賊所爲近於驅勒,不可以伊時別有禁飭之京關,有所曲恕,其後見發之事件,又甚夥然。一曰法外錢還,二曰抛置戎兵,三曰勒徵黃白,無論襲謬與不察,其罪則均,至於簽丁一事,昨冬十行之敎,渠若住眼看得,其敢若彼之無狀乎?名以兵使,則事關行伍,渠當首被懲一之典,然後庶勵管下邑鎭,豈但仍前律名勘放而止?濫徵最多邑,永同縣加施充軍之律爲良如敎。
禁府啓目,粘連永同前縣監金履錫,簽丁法意,何等嚴重,而千九百軍摠,三百餘名之當頉不頉,一向冤徵,極爲可矜兺不喩,揆以軍政,萬萬寒心。亦不可以繡啓爽誤已經勘配,置而不論,更爲拿問,各別重勘,何如?判付啓,小縣千名之近半千,豈比於淸州乎?昨冬飭敎,不啻嚴截,繡啓論列如此,査案又甚丁寧,旣聞之,不可尋常處之,分付道臣,拿致營門,從重決杖,遠地勿限年充軍,一以謝無辜之冤徵,一以信朝令爲旀。此後更於此邑,有一箇黃白之冤徵,則當該守令,刑推得情,援例重勘,斷不可已,以此意嚴飭道臣,不察之帥臣,亦難免重罪,一體嚴飭爲良如敎。
禁府啓目,粘連善山前府使朴綏源段,自備穀之出於料販,白給錢之自歸沽衒,三百石虛留之莫察,二百結災政之見瞞,前供雖已自服,捧糴時八百石代捧,分還時千餘石擅分,極爲無狀。居昌前縣令兪漢紀段,料理販穀,立本補賑,卄六結之奸吏偸弄,曾已遲晩,而賑餘四百餘包之自歸私用,亦係不法,尤極駭然。不可以已經勘配,有所寬恕,竝只拿問嚴處,何如?判付啓,依允爲旀,査啓如此,不必更爲拿覈,取考當律,草記勘處爲良如敎。
兪漢寧,以義禁府言啓曰,淸州前牧使李樂培,軍丁闕額,慢不充代事,因忠淸監司李亨元査啓,本府議啓,判付內,飭禁之下,雖曰大邑,不當徵而徵者如此,取考律文,各別重勘,以懲他邑事,命下矣。取考律文,則大典通編免役條有曰,軍士物故逃亡,經年未代定而假名虛錄者,守令二十名以上徒配云,而今此淸州牧之應頉不頉,數過千名,則比諸二十名,當用加倍之律,而況纔以軍丁事,方在洪州縣徒配中,則其在嚴勘懲他之道,不可仍舊律名,李樂培比本律加等,平安道肅川府勿限年遠配,而發遣府羅將,自洪州牧執捉,仍令押送于新定配所,何如?傳曰,允。
兪漢寧,以義禁府言啓曰,時囚罪人洪鏶傳旨內,巡廳本非捧債衙門,而濫縛濫囚,俱係法外,亦極駭妄,拿問重勘。罪取考律文,則大典通編囚禁條有曰,各衙門拘留人之弊,一切防禁。大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。洪鏶杖一百收贖,告身盡行追奪放送,何如?傳曰,允。如有功議,各減一等,可也。
兪漢寧,以義禁府言啓曰,永同前縣監金履錫,軍丁闕額,慢不塡充事,因忠淸監司李亨元査啓,本府議啓,判付內,小縣千名之近半千,豈比於淸州乎?昨冬飭敎,不啻嚴截,繡啓論列如此,査案又甚丁寧,旣聞之,不可尋常處之,分付道臣,拿致營門,從重決杖,遠地勿限年充軍事,命下矣。金履錫全羅道靈巖郡勿限年充軍,而前以他罪,徒配於黃海道平山府,依例發遣府羅將,自平山府執捉,押送忠淸監司處,從重決杖後,仍令押付于新定配所之意,敢啓。傳曰,知道。
兪漢寧,以義禁府言啓曰,因善山前府使朴綏源,居昌前縣監兪漢紀等査啓,本府回啓判付內,不必更爲拿覈,取考當律,草記勘放事,命下矣。朴綏源議啓內,自備穀之出於料販,白給錢之自歸沽衒,三百石虛留之莫察,二百結災政之見瞞,前供雖已自服,捧糴時八百石代捧,分還時千餘石擅分,極爲無狀。罪取考律文,則大典通編倉庫條有曰,折半留庫中半分者,限三千徒配,還上各穀遇災年代捧,觀察使啓聞乃施。大明律制書有違條有曰,凡奉制書有所施行而違者,杖一百。名例有曰,二罪俱發,以重者論。大典通編推斷條有曰,犯私罪,杖一百以上之罪,告身盡行追奪。大明律犯罪存留養親條有曰,凡父母老疾應侍,家無以次成丁者,若犯徒流,收贖存留養親矣。朴綏源告身盡行追奪,限三年徒配,以其母年七十二無兄弟獨身,依法典收贖。兪漢紀議啓內,料理販穀,立本補賑,卄六結之奸吏偸弄,曾已遲晩,而賑餘四百餘包之自歸私用,亦係不法,尤極駭然。罪取考律文,則大明律受贓條有曰,凡有司官吏人等,因公擅自科斂所屬財物者,以枉法論五十五貫,杖一百流三千里。大典通編推斷條有曰,犯私罪杖一百以上之罪,決杖,告身盡行追奪。雜令條有曰,王府決杖者,代以金贖矣。兪漢紀杖一百收贖,告身盡行追奪,咸鏡道德源府流三千里定配,而前以他罪,徒配於天安郡,依例發遣府羅將,自天安郡執捉,仍令押送于新定配所,何如?傳曰,允。
兪漢寧,以義禁府言啓曰,時囚罪人李光燮原情公事判付內,豈但仍前律名勘放而止?濫徵最多邑,永同縣加施充軍之律事,命下矣。李光燮忠淸道永同縣充軍,而以判付內辭意,具罪目,依例發遣府書吏,押送配所之意,敢啓。傳曰,知道。
癸丑七月十七日卯時,上御誠正閣。都承旨·左承旨·同副承旨入侍時,行都承旨洪明浩,行左承旨申光履,同副承旨兪漢寧,記事官徐有聞,記注官金良倜·承膺祚,以次進伏訖。上命書公事判付訖。命退,承史以次退出。
癸丑七月十七日酉時,上御重熙堂。坐直承旨入侍時,右副承旨李冕膺,假注書金景煥,記注官承膺祚,記事官洪樂游,以次進伏訖。上曰,見此水原狀啓,則全昧格例,亦不善寫,吏無能書者乎?冕膺曰,狀啓等節,便同初創,規式書法,果多生疎,臣父每以此悶之矣。上曰,以雨澤言之,初無遠近指的測雨分寸之事,以無測雨器而然耶?承旨旣在戶房,測雨器與周尺,取來戶曹,從速下送,可也。命讀公事判付訖。命退,承史以次退出。
上在昌德宮。停常參·經筵。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李冕膺啓曰,大司憲金履禧,執義許晊,掌令邊景祐,持平朴孝成·李景溟呈辭,掌令姜鳳瑞在外,監察茶時之意,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,專經文武臣殿講,處暑後更稟事,命下矣。以何日爲之乎?敢稟,傳曰,涼生後更稟,可也。
傳于申光履曰,左承旨·同副承旨入侍。
傳于金孝建曰,左副承旨入侍。
傳于李書九曰,右承旨入侍。
李書九啓曰,卽者副修撰李東稷,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,事甚未安,副校理宋民載·金熙采,修撰嚴耆,竝卽牌招,以爲推移入直之地,何如?傳曰,允。
李書九啓曰,副校理宋民載·金熙采,修撰嚴耆牌不進罷職傳旨,今方捧入,而校理魚用謙在外,副修撰李東稷受由,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
以吏曹參議鄭大容牌不進罷職傳旨,傳于申光履曰,許遞。
有政。吏批,判書李文源進,參判丁範祖進,參議未差,同副承旨兪漢寧進,以李遇濟爲校理,權坪爲副修撰,徐鼎修爲同經筵,養賢庫主簿單尹悌東,以沈煥之爲大司成。
兵批,判書鄭好仁病,參判閔台爀病,參議睦萬中入直政事進,參知朴聖集病,左副承旨金孝建進,副司直鄭大容·朴基正。
李書九,以景慕宮都提調意啓曰,太常所進生梨,今方薦新於本官,而宮苑生梨,初無結實,莫重薦新,無以擧行,不勝惶恐之意,敢啓。傳曰,知道。
李書九,以成均館同知館事意啓曰,因本館初七日儒生上旬輪次草記批旨,日熱如此,處暑後更稟事,命下矣。今則處暑已過,依下敎更稟之意,敢啓。傳曰,涼生後更稟,可也。
兪漢寧,以備邊司言啓曰,卽見守禦使李文源,摠戎使鄭民始,京畿監司鄭昌順,江華留守尹師國,京畿水使許,永宗防禦使李普溫,黃海兵使姜五成,平安兵使柳孝源,忠淸兵使李潤國,全羅兵使李壽鵬,慶尙左兵使許侙,右兵使白師誾,統制使申大顯,南兵使許任,北兵使崔景岳,江原監司申耆秋操取稟狀啓,則以爲今秋水陸操及巡操巡歷巡點聚點,何以爲之事,請令廟堂稟旨,分付。親騎衛勸別武鄕騎士武學等都試及校生考講,依例設行爲辭矣。每年各道習操,停癈居多,其在詰戎之道,未免疎虞,今年年事,方有登熟之望,則固當一倂設行,而第念三南,纔經大賑,瘡痍未蘇,驅策疲民,裹糧赴操,其艱難辛苦之勢,在所當恤,今秋水陸操及巡歷巡點,竝姑停止,而在前停操之時,官鎭門聚點,多有設行之例,此則另飭擧行,俾有實效,至於海西·北關春操,取稟時,旣有待秋直爲設行之命,自當依例設行,關西·關東·京畿三道,昨今兩年穡事稍豐,戎政不可一向廢闕,水陸操竝令設行,各樣都試及校生考講,竝依前擧行之意,一體分付,何如?傳曰,允。
兪漢寧,以都摠府言啓曰,副摠管李應爀,以御營中軍軍兵等中日試放事,南小營晝仕出去之意,敢啓。傳曰,知道。
金孝建,以義禁府言啓曰,時囚罪人洪鏶,杖一百收贖,告身盡行追奪,照律草記批旨內,如有功議,各減一等可也事,命下矣。洪鏶五代祖宗祿,扈聖原從功臣云,功減一等,杖九十收贖,奪告身四等,放送之意,敢啓。傳曰,知道。
前咸鏡監司金憙疏曰,伏以聖候不日康復,臣民普切慶忭,臣自叨新命,食不知味,夜未交睫者,殆近一朔矣。魂悸心,久愈靡定,而以臣之極愚迷,亦有所滋惑而不敢知者,從古以來,曷嘗有匪其人,而爲治世之輔相者乎?唐虞三代,尙矣不可論,而雖以兩漢唐宋言之,上有明君,則下必有良佐,以成小康之治,是以觀於其君,而其相可知矣。是君是相之上下交相須,豈非理勢之所固然乎?惟我殿下,聖君也。聖心之所自期,群下之所仰望,不在於唐虞三代之下,而至於擇相,不徒不及於後世小康之時,乃反以如臣之至庸極陋百不猶人者,拔之衆望之外,置諸百僚之上,駭四方之聽而累聖朝之政,此臣所以滋惑而不敢知者也。噫,臣雖是世祿之裔,卽一鄕曲之蹤也。年來弱冠,幸賴師友之益,粗有口耳之學,而姿旣駑下,性又懶惰,負笈多年,尙不能爲章句之腐儒。仍又汨沒科業,出入場屋,而自玆以後卄數年間,窮而不堅,轉益放倒,舊日所聞,已成面墻,程式之文,亦極鹵莾,將近五十,倖占一第,而親老家貧,只有祿仕之計,量已揣分,實無榮塗之望。臣之本末,如斯而已,而夷考其實,無一可稱矣。若其歷揚內外,冥升不已,臣亦不自知其何爲而致此,而庇覆拂拭之恩,雖感刻於中心,福過災生之慮,每不勝其懍惕,不料千勻之重,忽地擔着於僬僥之背,而至如所被恩諭,尤豈微臣所敢當所敢勝者耶?竊覸聖意,若以臣,爲眞箇讀書·眞箇飭躬·眞箇有可取者存焉者然。以聖上日月之明,何獨遺照於臣,至此之甚也?藉令臣,曾讀數卷殘書,此不過尋行而數墨也,幸免得罪鄕黨,亦不過細行而曲謹也。此何足可取,而況可以取以爲相,俾贊大聖人挽回世道丕變趣向之治化耶?又況卿列之中,歷試已久,曉達時務,可以謀王體斷國論者,自不乏人,則以臣之萬萬無似,尤何敢濫廁台司,重妨賢路也哉?臣之來伏都門之外,恭俟公議之發,已有日矣,而迄未聞有處分,情窮勢迫,不得不冒眛自列,仰瀆崇嚴。伏乞聖明,念相職之決不可輕授,諒至懇之實非出飾讓,收回誤恩,以幸國事,千萬大願,臣無任跼天蹐地震灼戰掉之至云云。答曰,省疏具悉卿懇。敦諭中申申者,卽取卿而用卿之事實,今雖欲更事敦迫,其說豈有他哉?賓筵久曠,待卿如渴,卿須體此至意,卽起造朝。仍傳曰,此批答,遣史官,傳諭。
副修撰李東稷疏曰,伏以臣之老父,素患痰火之證,入夏以來,漸次添劇,安日恒少,臣每左右扶將,刀圭爲事,而秪緣怵畏義分,未敢言私,輪替苟艱,黽勉就直矣。卽接家信,則臣父,自昨夜忽患急癨,兼以暴泄,跨朔淹病之餘,添此別證,眞元大陷,收拾不得,闔室遑遑,促臣出見,臣方寸煎灼,莫可按住,玆敢短章呼籲,徑出禁扃。伏乞聖慈,俯垂諒察,亟命遞改臣職名,俾便救護,仍治臣擅離之罪,以肅朝綱,不勝幸甚,臣無任云云。省疏具悉。爾其勿辭,救護父病。
癸丑七月十八日未時,上御重熙堂。左副承旨入侍時,左副承旨金孝建,記事官徐有聞,記注官承膺祚,記事官洪樂游,稟事閣臣一提學鄭民始,以次進伏訖。上敎民始曰,有何稟達之事耶?民始曰,本營軍需,尙有未及拮据者,不可不趁卽變通,關西別備條之公下者,比前有減,則雖有如干取用,別無所損於經費,限三千六百兩,自明年上送本營,以爲補用之地似好,故敢此,仰達矣。上曰,依爲之。出擧條命孝建讀公事,書判付訖。命退,諸臣以次退出。
上在昌德宮。停常參·經筵。
金孝建啓曰,大司憲金履禧,執義許晊,掌令邊景祐,持平朴孝成·李景溟呈辭,掌令姜鳳瑞在外,監察茶時之意,敢啓。傳曰,知道。
李書九啓曰,三皇忌辰日望拜禮,前期一日以稟事,曾有先朝受敎矣。今二十一日神宗皇帝忌辰日親行望拜禮,方在靜攝中,不得循例入稟之意,敢啓。傳曰,知道。
兪漢寧啓曰,校理李遇濟,副修撰權坪牌不進罷職傳旨,今方捧入,而校理魚用謙在外,副修撰李東稷受由,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
傳于洪明浩曰,都承旨·右副承旨入侍。
傳于金孝建曰,左副承旨入侍。
傳于金孝建曰,右承旨入侍。
申光履啓曰,吏曹判書李文源,參判丁範祖牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
傳于金孝建曰,當該涉禁憲吏,今日內嚴刑一次,絶島定配。
申光履,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲稟行事,載在法典矣。侍從臣父年七十人,別單書入之意,敢啓。傳曰,知道。
有政。吏批,判書李文源進,參判丁範祖進,參議未差,右副承旨李冕膺進,以李勉兢爲吏曹參議,李東稷爲司諫,崔獻重爲修撰,鄭民始爲同成均,韓尙鎰爲律學敎授。
兵批,判書鄭好仁病,參判閔台爀入直進,參議睦萬中病,參知朴聖集病,行右承旨李書九進,以李集斗·姜世東爲同知,趙惠鎭爲武兼,僉知兪漢章·金箕衡·金顯和竝單付,李潤德爲咸鳳別將。
李冕膺,以兵曹言啓曰,龍虎營拘留罪人呂文永,依下敎放送之意,敢啓。傳曰,知道。
兪漢寧,以訓鍊都監言啓曰,依下敎,敦化門東挾門守門將金尙澤,拘留北營之意,敢啓。傳曰,知道。
李書九,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南壇·先農壇·先蠶壇·祈雨壇·司寒壇·漢江壇·厲壇,次第摘奸,則各壇壇上及紅箭門墻垣階砌,俱爲無頉,而此後看護等節,着意擧行事,申飭之意,敢啓。傳曰,知道。
金孝建,以刑曹言啓曰,當該涉禁憲吏,今日內嚴刑一次,絶島定配事,命下矣。依傳敎,司憲府當該書吏尹道亨,嚴刑一次後,全羅道羅州牧智島絶島定配,卽爲押送之意,敢啓。傳曰,知道。
癸丑七月十九日卯時,上御重熙堂。都承旨·右副承旨入侍時,行都承旨洪明浩,右副承旨李冕膺,記事官徐有聞,記注官金良倜,記事官洪樂游,以次進伏訖。上命明浩·冕膺讀公事,書判付訖。命退,承史以次退出。
上在昌德宮。停常參·經筵。
兪漢寧啓曰,備邊司郞廳來言,今日賓廳日次,而領議政洪樂性,左議政金履素身病,右議政金憙未肅拜,不得來會云矣,敢啓。傳曰,知道。
兪漢寧啓曰,大司憲金履禧,執義許晊,掌令邊景祐,持平朴孝成·李景溟呈辭,掌令姜鳳瑞在外,監察茶時之意,敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,臣書九,以文臣朔試射試官進去下直之意,敢啓。傳曰,知道。
洪明浩啓曰,左承旨申光履,今日不爲仕進,卽爲牌招,何如?傳曰,聞有實病,許遞,前望單子入之,待下批牌招察任。
兪漢寧啓曰,備局稟事堂上鄭民始·沈頤之·趙宗鉉·金尙集·李漢豐來待矣。傳曰,入侍。
承旨前望單子入之,洪仁浩落點。
傳于洪仁浩曰,左副承旨入侍。
以修撰崔獻重牌不進罷職傳旨,傳于兪漢寧曰,只推。
兪漢寧啓曰,玉堂上下番俱空,事甚未安,修撰崔獻重,旣有只推之命,卽爲牌招入直,何如?傳曰,允。
以禮曹圖畫署兼敎授差下單子,傳于兪漢寧曰,自古須以效勞國役或多年積仕者差除,而朴維城之名,近始聞之,殆不稱當,況通仕路之階梯乎?待令畫員本署畫員中,勞多仕久者啓下事,分付。此後無或如是違越格例,嚴飭。
傳于兪漢寧曰,騎馬一匹立之,史官一員待命。
傳于金孝建曰,坐直承旨入侍。
以漢城府坐不坐單子,傳于洪仁浩曰,懸病及在外堂上,許遞。
兪漢寧啓曰,持平李景溟,謂有避嫌之事,昨日之乍入旋出,已極可駭。今於日暮之後,又爲詣臺,忽地出去,臺臣去就,本自不輕,而今此憲臺之倏來倏往,事未前有,大駭聽聞,從重推考,何如?傳曰,擧措甚爲顚倒,先遞差後禁推。
癸丑七月二十日卯時,上御誠正閣。稟事堂上入侍時,同副承旨兪漢寧,記事官徐有聞,記注官金良倜,記事官洪樂游,稟事堂上鄭民始·沈頤之·趙宗鉉·金尙集·李漢豐,以次進伏訖。上曰,諸堂進前稟事,可也。民始曰,本廳需用浩繁,而歲入無幾,無以支用,故貿置關西穀,取耗作錢,以爲補用之資矣。數年以來,停退之數,爲二萬七千餘石,殆減元穀三分之一,廳用未免狼狽,旣是爲經用貿置者,則決不可一任其耗縮,今年秋事,大有豐登之望,停退還穀,自當收捧,而本廳停退條,則勿計年條,雖與他司穀換錄,必以今年內所捧者,準充元數,俾無一包欠縮,而此後則雖値停退之時,毋得擧論之意。出擧條申飭,何如?上曰,依爲之。出擧條頤之曰,頃以銅銀店許設事,陳達,蒙允矣。近聞江界地,有銀脈豐盛,可合開店處云,而遠外見聞,亦難保其眞的,爲先付之平安兵營,使之句檢店事,試其豐殘後,自臣曹主管擧行,何如?上曰,依爲之。出擧條民始曰,嶺南左供倉致敗穀物,因湖西道臣狀聞,從民願發賣矣。此與拯米之分俵者有異,旣已從願發賣,則價本當卽收捧,而已及周年,尙不上送,此必有中間奸弊而然,事極駭然。不飭之該道道臣,從重推考,使之各別査實,來月望前畢上納之意,嚴飭,何如?上曰,依爲之。出擧條命漢寧讀公事,書判付訖。命退,諸臣以次退出。
癸丑七月二十日酉時,上御重熙堂。右承旨入侍時,右承旨金孝建,假注書金景煥,記注官金良倜,記事官洪樂游,以次進伏訖。上敎樂游曰,馳往禁府,摘奸以來。樂游承命出去。上曰,修撰崔獻重上疏到院云,如非涉禁,則捧入,可也。命讀公事,書判付訖。命退,承史以次退出。
上在昌德宮。停常參·經筵。
藥房提調臣鄭民始,副提調臣洪明浩啓曰,伏未審夜間,聖體調攝,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金孝建啓曰,大司憲金履禧,執義許晊,掌令邊景祐,持平朴孝成呈辭,掌令姜鳳瑞在外,持平一員未差,監察茶時之意敢啓。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,來二十五日朝參日次矣,敢稟。傳曰,停。
傳于李書九曰,禮房承旨,進詣皇壇,奉室奉審以來。
兪漢寧啓曰,校理魚用謙在外,修撰崔獻重陳疏入啓,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
洪仁浩啓曰,吏曹參議李勉兢,除拜後過三日不爲出肅,依定式推考警責,仍卽牌招察任,何如?傳曰,允。
以吏曹參議李勉兢牌不進罷職傳旨,傳于金孝建曰,只推。
傳于洪明浩曰,都承旨入侍。
有政。吏批,判書李文源牌不進,參判丁範祖進,參議李勉兢牌不進,同副承旨兪漢寧進。啓曰,判書李文源,參議李勉兢竝牌不進,小臣獨政未安,何以爲之?敢稟。傳曰,仍爲之。以申溆爲持平,李宗燮爲副校理,李在學爲左尹,李家煥爲右尹,蔡弘履爲同敦寧,同知申師顯,今加嘉義加資事,承傳。
再政。贈左議政德豐府院君行統制使贈諡忠武公李舜臣,贈領議政例兼德豐府院君贈諡忠武公加贈事,承傳。
兵批,判書鄭好仁病,參判閔台爀病,參議睦萬中病,參知朴聖集入直政事進,右承旨金孝建進。副司直申光履·柳誼·李身晦。
傳于洪仁浩曰,左副承旨入侍。
金孝建啓曰,合辭闕啓,已至多日,事甚未安,今日政新除授持平申溆,卽爲牌招,司諫李東稷,一體牌招,何如?傳曰,允。
李書九啓曰,玉堂上下番俱空,已至多日,事甚未安,修撰崔獻重,疏批已下,一體牌招,以爲入直之地,何如?傳曰,允。
以副校理李宗燮,修撰崔獻重牌不進罷職傳旨,傳于金孝建曰,只推。
李書九啓曰,玉堂上下番俱空,已至多日,事甚未安,副校理李宗燮,修撰崔獻重,旣有只推之命,更卽牌招,以爲入直之地,何如?傳曰,允。
傳于李冕膺曰,左承旨·右副承旨入侍。
備忘記,中州人後裔之來留小邦,其貴其奇,豈翅壁間之蛛與朱音相似之比也?況承奉皇詔,再奠我國人之後裔,而官至武宰者,其貴其奇,爲尤如何也哉?是日不錄是人,是豈逢是日感是日之意乎?況又替審奉室,如不祭之餘思,不勝耿耿,行副護軍李源,特陞一級,知中樞府事除授,仍兼都摠管,寧遠之後,爲我國之正卿,事係創有,提督祠堂,遣忠武公李舜臣後孫禁衛大將李漢豐,擇吉致祭文,當親撰,祭品祭儀,用己酉周甲日例。
兵曹口傳政事,知中樞府事單李源,都摠管單李源。
傳于兪漢寧曰,都摠管李源,牌招察任。
兪漢寧,以兵曹言啓曰,卽者別監朴仁甲,擊景光門內所藏傳漏鼓,故捉來査問,則所告內,月前與院隷輩相鬨,因此見汰,事甚冤鬱,有此擊鼓云。渠以已汰之掖隷,冒着紅衣,肆然攔入,爲此擊鼓之狀,萬萬驚駭。臣之常時不能檢飭之罪,不勝惶懍,而渠以瑣屑之辭,敢爲冒達天聽之計者,究厥情狀,萬萬巧惡,此等之類,不可尋常處之,出付該曹,照律嚴繩,何如?傳曰,允。照律事,政院啓目,姑未啓下,汰去手本,亦在未決之中,則焉敢擊傳漏鼓乎?聞是癡不識人事之漢云,而本曹之近來諸事檢察,若能嚴明,豈有是乎?爾及判堂,爲先從重推考,郞廳拿處,厥漢貌似拳大,無足責,令守禦使決棍三十。此後擊傳漏鼓者,直爲嚴棍二十度勿施,切勿登聞,以爲使無訟之地,可也。
兪漢寧,以都摠府言啓曰,副摠管李應爀,以御營中軍軍兵等中日試放事,南小營晝仕出去之意,敢啓。傳曰,知道。
前咸鏡監司金憙疏曰,伏以臣敢陳瀝血之懇,冀蒙反汗之恩,而及伏承史官傳諭聖批,不惟不賜曲諒,乃反益加隆眷,臣之悸懍煎迫,尤當如何?臣之前疏,雖自謂盡暴情實,靡有餘蘊,而精爽飛越,言辭拙訥,有不足以槪聖心而回聖聽,此又臣之罪也。臣於此情愈窮而勢愈迫,玆敢不避猥屑,冒死更瀆,惟聖明,少垂察焉。臣雖不肖無狀,臣之祖先則代有名德,而自八代以下,連三世位止亞卿,惟五代祖,纔及正卿而年又不永矣。至于臣身,以位則已躋八座,以年則將近七旬,臣每竊自念居家立朝,無往而非忝先,而年位則過焉。臣心之懍惕危懼,豈但以滿盈之故耶?且念以無才無能之一庸品,卒致隆顯於半生窮苦之餘,宦已成矣,榮已極矣。是以中夜無寐,怵焉而驚,自語于心曰,生逢明時,雖不忍便訣,何以則蒙聖上終始之澤,早得休官,返吾本分,存知足之戒而免招損之患乎?耿耿此心,可質神明,而萬萬不敢當之誤恩,遽出於夢寐之所不到,此殆臣命卒之秋也。噫,蝜蝂之蟲,已載不起,而愈取物以自益,則幾何不覆墜而糜滅也哉?然此不過爲微臣一身而言也。其所以關係於國家者,則不輕而重,季世論相,豈皆是才德俱備者乎?苟有踰人之才,足了一世之事,則猶可以係率群工,維持國勢,不至爲當時之所譏侮,而如臣之泥目塗耳。慢不識事務者,才猶蔑如,德尤奚論,臣若不自量已,抗顔冒出,則同朝諸人,孰不瞠視駭愕,而雖彼街豎市童輩,尙且指點而嗤罵曰,夫夫也亦作相乎云爾,則其爲傷殿下之明,累殿下之政,果何如也?螻蟻微臣之目下愧死,畢竟顚沛,固不足恤,而冒居廊廟之上,徒事伴食,無一攸爲,負殿下之大德,誤殿下之國事,則臣雖萬死,有餘罪矣。臣言至此,臣情可見,倘蒙聖明,特垂愍惻,亟命收還臣新授職名,改卜賢德,則國家幸甚,私分幸甚,臣無任云云。答曰,省疏具悉卿懇。卿則欲修相府故事,旣疏又疏,期於三疏,豈患於辭竭意乏,而予則反於卿,枚卜之本意,卽不過初諭中敷示,何必架疊爲哉?別有寄說于卿者,目今時政之第一件急務,無過於務實,新拜相臣之出肅登筵日,編列條目,撰成文字,稱之曰初筵擧條云者,求諸記注,昔未有焉。只將京外之可以擧行者,抄出條件,無件擧條之體,則務實之效,人當自初筵拭目,外此格非獻可之猷,都在於一堂訏謨之中,卿之幡然,予日望之,亟回前執,卽起造朝。仍傳曰,此批答,遣史官,傳諭。
修撰崔獻重疏曰,伏以臣自來情勢,已不敢冒膺於館職,而數日以來,又添暑泄,落席昏涔,無望就直,新除之下,屢犯違傲,揆以義分,益切惶懍。伏乞聖慈,俯諒臣情病之難强,亟賜譴罰,以昭法紀,以安微分,千萬幸甚,臣於昨日違牌之路,來到闕下,得聞道路所傳,則持平李景溟,以疏論尹文東檢擬事,原疏還給之後,初則詣臺引避,見阻喉院,旋卽退歸云,臣竊不勝訝惑之至。夫臺閣體貌,本自不輕,而其所論列,亦出公憤,則事當極意爭執,不徹則不退,而乃反徒勞往復,畢竟憮然而出,進退無當,擧措顚錯,壞損臺體,莫此爲甚。臣謂李景溟,亟施譴罷之典,宜矣。至於尹文東事,誠亦可言而言者矣。亂逆何限,而豈有如夏賊者哉?噫,彼文東,乃是夏賊之妹壻,則恢蕩之政,非可議到於此人,而銓官之肆然檢擬於字牧之任者,已極萬萬無嚴,而如洪秉容者,又是能賊之親黨高足,而次第甄錄,必先於他人,前政後政,唯意恣行,彼雖急於濟私,獨不念義理之莫嚴,而臣分之至重乎?且況臺疏之入,在於赴政之時,則宜無不知之理,而視若無有,晏然開政,淸朝廉隅,已無可言,而尤可見其放恣而無忌憚矣。伏願聖明,亟加三思,當該銓官,施以譴削之典。尹文東·洪秉容所授職名,竝卽刋汰,以嚴隄放,以礪臣分焉,臣無任云云。省疏具悉。李景溟事,擧措之顚錯,誠如爾言。譴罷之請,豈可不從?依施。當該銓官譴削事,如屬於免坐,雖适娚堅妹,無所拘礙,自有一部當新定令甲,豈可不對揚乎?況他銓官屢已擬之者乎?又況未下批上疏,院中無敢播示,晏然云云,尤豈成說乎?不允。
癸丑七月二十一日午時,上御重熙堂。左承旨·右副承旨入侍時,行左承旨李書九,右副承旨李冕膺,記事官徐有聞,記注官承膺祚,記事官洪樂游,以次進伏訖。上命書九書傳敎曰,遣行副護軍李源,馳詣宣武祠,奉審以來。又命冕膺書傳敎曰,是日何日也?嗚呼,神皇再造之恩,與天無極,匪風之感,下泉之思,將於何寓其萬一乎?旣遣近臣,替審奉室,申使武臣李源,往于宣武祠周視之者,蓋欲識此日,而此何足以識之也?象德報功,有國晟典,況以小國陪臣,荷被天朝寵章,而爲天下名將者,李忠武是也。昔武寧王徐達之碑,皇帝臨書之,有司治其功,謹敢遵倣,曾令該道斲石,以竢篆首之書下,銘詩之撰示,昨年以民事,未遑爲焉。今日召問忠武後孫,俾督其役,且思之,忠武之之忠之武,沒後尙闕首相之加贈,實爲欠事。有明水軍都督朝鮮國贈效忠伏義迪毅協力宣武功臣大匡輔國崇祿大夫議政府左議政德豐府院君行正憲大夫全羅左道水原節度使兼三道統制使忠武公李舜臣。加贈曰議政府領議政贈職,今日下批,豎碑日致祭前,有知委,而贈官宣誥,竝行於伊日。莫曰春秋無地可讀,三傳束之高閣,此義此理,長在宇宙間,與日星竝葆光輝,烏可不思講明之方?是日何日也?書九等曰,今日處分,臣等不勝欽仰矣。命退,承史以次退出。
上在昌德宮。停常參·經筵。
申時酉時,灑雨下雨,測雨器水深六分。
傳于洪仁浩曰,左承旨·左副承旨入侍。
李書九啓曰,副校理李宗燮,修撰崔獻重牌不進罷職傳旨,今方捧入,而校理魚用謙在外,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
以副校理李宗燮,修撰崔獻重牌不進罷職傳旨,傳于李書九曰,只推。
李書九啓曰,玉堂上下番俱空,已至多日,事甚未安,副校理李宗燮,修撰崔獻重,旣有只推之命,卽爲牌招入直,何如?傳曰,允。
以司諫李東稷牌不進罷職傳旨,傳于金孝建曰,只推。
兪漢寧,以司僕寺一二提調意啓曰,濟州出來先運年例進上馬八匹,三名日進上馬六十匹,凶咎駑馬二十匹合八十八匹,禾毛色別單書入,而前後申飭,不啻嚴明,而年年所進,每如是體小品劣,揆以事體,誠極未安,當該封進牧使李喆運,從重推考,何如?傳曰,允。今年則軍馬別封,貢馬之體小,宜有分揀,該牧使勿推,可也。
兪漢寧,以司僕寺一二提調意啓曰,濟州前判官李徽祚遞任進上馬三匹,今纔上來,禾毛色別單書入,依例內廏立養,而進獻事體,何等嚴重,三匹馬俱爲體小無才,事極駭然。當該封進前判官李徽祚,從重推考,以警日後,何如?傳曰,允。
兪漢寧,以訓鍊都監言啓曰,依下敎,宣武祠庫直朴昌義,決棍十度,懲勵之意,敢啓。傳曰,知道。
兪漢寧,以守禦廳言啓曰,因兵曹草記,擊傳漏鼓罪人朴仁甲,令守禦使,決棍三十度事,命下矣。朴仁甲,自臣廳捉來,決棍三十度之意,敢啓。傳曰,知道。
持平申溆啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭竢當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極。傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。新除授司諫院獻納金寅爕,時在忠淸道忠州地,請斯速乘馹上來事,下諭。答府曰,不允。下諭事,依啓。
癸丑七月二十二日午時,上御丹楓亭。頒馬入侍時,行都承旨洪明浩,行左承旨李書九,右承旨金孝建,左副承旨洪仁浩,右副承旨李冕膺,同副承旨兪漢寧,記事官徐有聞,假注書金景煥,記注官承膺祚,記事官洪樂游,直提學徐鼎修,檢校直閣鄭大容·尹行任·徐榮輔,直閣金祖淳,兵曹判書鄭好仁,壯勇大將金持默,訓鍊大將趙心泰,禁衛大將李漢豐,御營大將李敬懋,守禦使李文源,摠戎使鄭民始,以次進伏訖。上曰,守禦使,以銓曹事引嫌而不入,此何義也?以銓官應召,則雖謂之稍有情勢,猶或,可也。如此頒馬之日,守禦使不爲入來可乎?斯速促入。有聞承命出傳,守禦使李文源卽爲入來。上曰,兵判,又與吏判有異,則有何引嫌而不入乎?亦令促入。有聞承命出傳,兵曹判書鄭好仁亦爲入來。上曰,閣臣與各營將臣,皆令給馬一匹,承旨與翰注,亦皆給馬一匹頒馬訖。命退,承史以次退出。
上在昌德宮。停常參·經筵。
金孝建啓曰,大司憲金履禧,執義許晊,掌令邊景祐,持平朴孝成·申溆呈辭,掌令姜鳳瑞在外,監察茶時之意,敢啓。傳曰,豈可無端呈辭,煩請監察茶時乎?此啓辭,還給。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰知道。
洪仁浩啓曰,左尹李在學,同敦寧蔡弘履,除拜後過三日不爲出肅,依定式推考警責,竝卽牌招察任,何如?傳曰,允。同敦寧情勢似然,許遞。
李書九啓曰,故奉朝賀南有容家致祭時,何承旨進去乎?敢稟。傳曰,同副承旨進去。
傳于洪明浩曰,都承旨入侍。
傳于洪明浩曰,禮房承旨入侍。
以副校理李宗燮,修撰崔獻重牌不進罷職傳旨,傳于李書九曰,只推。
李書九啓曰,玉堂上下番俱空,已至多日,事甚未安,副校理李宗燮,修撰崔獻重,旣有只推之命,卽爲牌招入直,何如?傳曰,允。
傳于洪仁浩曰,戶房承旨入侍。
傳于金孝建曰,右承旨入侍。
傳于兪漢寧曰,藥房提調前望單子入之。
傳于兪漢寧曰,本寺釐弊之時,該堂當久任,奉常提調徐有防,仍任前職。
兪漢寧啓曰,守禦使李文源,時無職名,令該曹口傳付軍職,何如?傳曰,允。
兵曹口傳政事,副司直李文源·徐有防。
傳于洪仁浩曰,江原監司,待下批明日辭朝。
傳于李冕膺曰,吏曹判書前望單子入之,待下批牌招開政。
吏曹判書前望單子入之,金思穆落點。
李冕膺啓曰,新除授吏曹判書金思穆,方在罷散中,何以爲之?敢稟。傳曰,敍用,不可一敍一否,同罪諸備堂,一體敍用。
以吏曹參議李勉兢牌不進罷職傳旨,傳于李書九曰,只推。
有政。吏批,判書金思穆進,參判丁範祖進,參議李勉兢進,同副承旨兪漢寧進。啓曰,江原監司,今方差出,而擬望之人乏少,承旨竝擬,何如?傳曰,允。以李祉永爲副修撰,鄭大容爲兵曹參知,徐有防爲同成均,朴宗正爲吏曹佐郞,李肇源爲直講,沈晉賢爲江原監司,奉常提調徐有防仍任事,承傳。
兵批,判書鄭好仁政事進,參判閔台爀病,參議睦萬中病,參知鄭大容未肅拜,右承旨金孝建進,副司直李秉鼎·閔鍾顯·李得臣,五衛將單蔡弘履·金顯和。
傳于兪漢寧曰,軍號書入兵曹堂上,遞差。
以水原留守李命植狀啓,本府農形馳啓事,傳于李書九曰,昨日喜雨,果得均霑乎?遍問防曲,論列狀聞事,回諭。
吏曹判書李文源疏曰,伏以臣庸姿昧識,豈或一分可堪於見職,而感恩怵義,惟事趨走,包羞忘廉,一味蹲據,公議之嗤點,固已久矣。況又涉世迷方,謀身未工,衆怒群咻,交萃坌集,早晩顚沛,料之熟矣。乃者崔獻重之疏出,而滿紙臚列,無非臣罔赦之罪,臣魄骨驚,直欲減死而不可得也。臣於尹文東·洪秉容兩人,素無親好之誼,安有可濟之私?文東則旣蒙甄錄之恩,秉容則久散收用,聖敎諄謹,故臣考閱政案,次第擧擬於內外見窠者也。如使獻重之言,果出於官師之規,斥之以不能審愼,則臣當受而爲過,瞿然愧服,而今其聲罪之迭發,用意深險,把持緊急,至以濟私縱恣無嚴無憚爲目,勒加罔測之言,直驅湛滅之科,人之爲言,胡至此極?至於李景溟未徹之疏,雖未知遣辭之如何,而要之罪狀臣者,想與堂疏,一而二也。苟得聞知於赴政之時,則臣雖頑鈍無恥,豈不爲卽地屛退,恭俟嚴誅之計哉?不料聾聵之罪,反添無嚴之案,亦何敢更事呶呶,以傷事體也?噫,前後恢蕩之政,實是出常之盛德,臣亦不勝欽仰,思欲仰體其萬一,而緣臣昏愚疎率,信心冥擿,乃致言者之欛柄,所遭之罔極,撫躬慙痛,尙誰尤哉?聖度天大,堂批靳允。兩日政命,召牌儼臨,惶隕感激,涕淚無從,而顧臣情踪,今方求死而不得,更何承命之遑論,玆敢瀝血哀籲於天地父母之前。伏乞聖慈,曲垂諒察,亟削臣朝籍,仍治臣罪狀,以快人心,以勵臣分,不勝至祝,臣無任云云。答曰,省疏具悉。前判堂旣體諒,何靳於卿?本職今姑許遞。
掌令邊景祐啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑七月二十三日卯時,上御重熙堂。都承旨·左承旨入侍時,行都承旨洪明浩,行左承旨李書九,記事官徐有聞,記注官金良倜,記事官洪樂游,以次進伏訖。上命書傳敎曰,一提學兼帶藥院泮堂之任,許遞。命讀公事書判付訖。命退,承史以次退出。
癸丑七月二十三日辰時,上御重熙堂。右副承旨入侍時,右副承旨李冕膺,假注書金景煥,記注官金良倜,記事官洪樂游,以次進伏訖。上曰,昨日之雨,亦果霈然於水原境內乎?冕膺曰,未及聞知矣。上曰,近日之旱,農事其無渴急之慮乎?冕膺曰,向日之雨洽足,故迨無渴急之狀,而至於高燥處,亦不無惜乾之慮矣。命書傳敎曰,與聞於定式,泛看於懷格,豈可諉罪?然大臣以此難安云,誠過矣。亦不可一味相持,前提調徐有防,給牒敍用。命退,承史以次退出。
上在昌德宮。停常參·經筵。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,臣漢寧,故奉朝賀南有容致祭事,進去下直之意,敢啓。傳曰,知道。
傳于李書九曰,左承旨·同副承旨入侍。
傳于兪漢寧曰,江原監司留待。
傳于李書九曰,江原監司入侍。
備忘記,江原監司沈晉賢下直,長弓一張,長箭一部賜給。
傳于洪仁浩曰,左副承旨入直。
內醫院提謂前望單子入之,洪檍落點。
金孝建啓曰,合辭方張之時,諫院無詣臺之員,事甚未安,司諫李東稷,卽爲牌招,何如?傳曰,允。
以司諫李東稷牌不進罷職傳旨,傳于金孝建曰,只推。
李書九啓曰,副修撰李祉永牌不進罷職傳旨,今方捧入,而校理魚用謙在外,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲入直之地,何如?傳曰,違牌玉堂只推,更爲牌招入直。
以副修撰李祉永牌不進罷職傳旨,傳于李書九曰,時帶館官,又管吳鼎源校正之印役云,仍任前職,此傳旨勿施。
傳于李書九曰,忠武公詞版,聞自鄕廬上來云,致祭宣誥,行於京第,豎碑日,使秩高守令,宣諭碑銘於牲繫之前事,分付該曹及該道。
李書九,以禮曹言啓曰,水原府闕里祠祀品,今當磨鍊,而取考續五禮儀中啓聖祠春秋節享圖式,則籩豆各二,簠簋各一,豕羊腥各一,爵三用幣矣。旁照是例,似合於從約之義,而至於用幣一節,亦遵啓聖祠之例,揆諸禮義,恐未得當,雖以尼城闕里祠言之,亦無用幣之節,何以爲之?敢稟。傳曰,祭品則簠簋籩豆各一,爵三,而無幣有祝,祝與香,春秋下送,令孔氏世居中行尊者一人,獻三爵,又其中一人讀祝,又數人爲執事,雖以降香祝,事體自別,儒生不可主祀云,而此則不然,外邑似此祭儀,鄕班猶或替行,況孔廟,以孔氏奠獻,有何不可乎?此乃一則必取孔氏之意,一則禮備而儀簡之意,一則除來頭紛拿之意也。以此草記,分付該守臣處,竝與當初建詞傳敎揭板,而守儒任生,如非孔姓世居者,切勿擧論,此祠,關由朝廷,則至於院長稱號,尤當嚴禁,以此分付,可也。
持平朴孝成啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答府曰,不允。
癸丑七月二十四日卯時,上御誠正閣。左承旨·同副承旨入侍時,行左承旨李書九,同副承旨兪漢寧,記事官徐有聞,記注官金良倜,記事官洪樂游,以次進伏訖。上曰,左副承旨與江原監司入侍,可也。賤臣承命出,與左副承旨洪仁浩,江原監司沈晉賢偕入進伏。上敎晉賢曰,朝家於關東民事,夙宵耿耿,而漁戶蔘貢,最爲東民難支之端,外此寺刹緇徒之疲於公役,偏被困苦之狀,不見可知。御極以來,發諸絲綸,飭諭筵席者,殆無虛日,而爲方伯守令者,未有悉心對揚,克盡分憂之責者,如是而何能使一路生靈,得以奠居乎?赴任之後,必須十分惕念,無負朝家特畀之意,可也。晉賢曰,聖敎及此,敢不悉心竭力,圖報萬一乎?命宣諭,仍命先退,晉賢退出。命書九等讀公事書判付。又命書傳敎曰,昨日敍用中前吏判李,同罪獨漏云,一體,敍用。命退,承史以次退出。
上在昌德宮。停常參·經筵。
洪仁浩啓曰,兵曹參知鄭大容,除拜後過三日不爲出肅,依定式推考警責,仍卽牌招察任,何如?傳曰,許遞,今日政差出。
金孝建啓曰,合辭方張之時,諫院無詣臺之員,事甚未安,司諫李東稷,卽爲牌招,何如?傳曰,允。
兪漢寧啓曰,備邊司郞廳來言,今日賓廳日次,而領議政洪樂性,左議政金履素身病,右議政金憙未肅拜,不得來會云矣,敢啓。傳曰,知道。領相旣許勿入,左相則次對異於承候,每每扶腋大臣,甚以爲難便,姑難强進,而次對之每以稟堂替行者,揆以國體,苟且甚矣。何間造朝?遣史官問于右相,欲待三疏後敦迫矣。適因賓對啓辭,有此傳諭,卿須深念鼎席之體重機務之委積,卽爲造朝,仍行今日次對事,亦爲傳諭于右議政,與之偕入。
兪漢寧啓曰,備局稟事堂上沈頤之·鄭好仁·金尙集·金思穆·金持默·趙心泰來待矣。傳曰,右相許以出肅後,仍行次對之意,纔有傳諭,而稟事諸堂,旣皆來對,先爲入侍,其餘諸堂來待,待大臣去就隨入事,分付。
兪漢寧啓曰,今日次對,兩司當爲進參,除在外·未署經外,未肅拜呈告人員,竝卽牌招,何如?傳曰,允。
傳于洪明浩曰,都承旨入侍。
傳于金孝建曰,右承旨入侍。
傳于洪明浩曰,政官牌招開政。
有政。吏批,判書金思穆進,參判丁範祖式暇,參議李冕膺進,行都承旨洪明浩進,李鼎揆爲刑曹參判,徐邁修爲同敦寧,李庚運爲兵曹參知,李文源爲判義禁,李肇源爲南學敎授,權逴爲草溪郡守,延豐君單李,司成李祉永仍任事,承傳。
兵批,判書鄭好仁進,參判閔台爀病,參議睦萬中入直,參知朴聖集未肅拜,同副承旨兪漢寧進,孫亮大·司空鉉爲五衛將,陸致謙爲德積僉使,五衛將金養淳,忠壯將朴根昌,僉知金養淳·朴泰鳳竝單付,副司直朴聖集·鄭大容。
傳于洪明浩曰,當該注書汰去。
金景煥汰去代,鄭文始爲假注書。
事變假注書李弘達書啓,臣敬奉聖敎,馳往傳諭于東部東大門外仁昌坊契議政府右議政金憙所住處,則以爲臣於再疏承批之後,益復隕越,罔知攸措,而賤疾適又危劇。雖欲更暴腔血,冀蒙鑑諒,而自力治疏,其勢末由,只自跼蹐而已,戰灼而已,玆者史官嚴臨,傳宣聖諭,乃以卽爲造朝仍行次對爲敎。且伏聞史官口傳下敎,則又有偕入之敎,臣尤不勝悸懍惶隘之至,臣之前後肝膈之懇,旣陳其不敢冒出之意,目下病狀,又復如此,謹當稍待小間,收拾精神,冒入文字,而王人之留止城外,益添賤臣逋慢之罪,乞卽召還,以安微分云矣。臣旣承偕入之命,姑爲仍留之意,敢啓。傳曰,知道。
洪明浩,以禮曹言啓曰,今七月二十五日備局稟事堂上入侍時,臣尙集所啓,水原闕里祠春秋降香祝行祀事,已有成命矣。例用祝文,當令藝文館撰出,而獻官,旣命以孔姓人差出,則祝式頭辭中謹遣臣下,書塡幼學某,揆以事體,極涉未安,故敢此,仰達矣。上曰,問議大臣,草記可也事,命下矣。發遣郞廳,問議于時原任大臣,則議政府領議政臣洪樂性,以爲素昧典禮,加以昏耄,莫重儀式,無以臆對,乞令館閣諸臣,博考可援之例而裁處焉云。議政府左議政臣金履素,以爲臣於典禮,素所昧昧,何敢妄有論列,而大抵京外祠享,雖皆遣官攝行,至於闕里祠之以先聖後孫,使之奠獻者,實出於我聖上義起之盛典,則雖以幼學書塡,豈有未安之嫌乎?聖敎中外邑似此祭儀,鄕班猶或替行,況孔廟,以孔氏奠獻,有何不可乎者?誠爲允當,臣意則今此祝式頭辭之幼學書塡,恐無更議之端云矣。奉朝賀臣鄭存謙,領中樞府事臣蔡濟恭,俱病未獻議云,行判中樞府事臣朴宗岳,以爲臣素昧禮儀,何敢妄論於莫重典祀,而臣與左相之議,別無異同,伏惟上裁云矣。大臣之議如此,上裁,何如?傳曰,依大臣議施行,從多,可也。
李冕膺,以戶曹言啓曰,時御所內各司雨漏處修改吉日,令日官推擇,則今七月二十六日辰時爲吉云,以此日時擧行,可如?傳曰,允。
李冕膺,以戶曹言啓曰,時御所內各處雨漏及內外宮墻雨處,修改吉日,令日官推擇,則今七月二十六日辰時爲吉云,以此日時擧行,何如?傳曰,允。
兪漢寧,以義禁府言啓曰,因慶尙監司趙鎭宅査啓,吏曹回啓內,草溪前郡守尹昇東罪狀,令該府拿問重勘事,允下矣。尹昇東時在任所云,依例發遣府羅將,拿來,何如?傳曰,允。
執義許晊啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上答曰,不允。
吏曹啓目,粘連草溪郡守尹昇東之昏懦顚錯,政委下屬,已不堪於字牧之任。又況公貨殖利,牟還立本,俱係不法,而莫察糶弊,致有民怨,爲先罷黜,其罪狀,令該府拿問重勘爲白乎旀,道啓中立本條區處之數,當爲別白論列,而元數一千二百三十八石,未能査究,致有數爻之相左,該道道臣推考,何如?判付啓,依回啓施行爲良如敎。
癸丑七月二十五日卯時,上御誠正閣。都承旨·稟事堂上入侍時,行都承旨洪明浩,記事官徐有聞,記注官承膺祚,記事官洪樂游,稟事堂上沈頤之·鄭好仁·金尙集·金思穆·金持默·趙心泰,以次進伏訖。上曰,左副承旨入侍。賤臣承命出,與左副承旨兪漢寧偕入進伏。頤之曰,昨年嶺南左漕倉,致敗穀物發賣價本,尙不上送事,該道道臣,從重推考,趁來月望前上納之意,日前惠堂,筵達,蒙允矣。田稅米太發賣,亦在其中,而尙不上送,道臣旣自惠堂請推,則臣曹姑不更請,而各別嚴飭,竝大同一體上納,昨年後倉漕船四隻,沈沒於通津,右倉漕船一隻,沈沒於永宗,而其時京畿道臣,往復本道,或改色或代錢上送云,而今至周年,毋論錢米,尙無皁白,正供事體,豈敢如是乎?當該道臣,從重推考,本米與代錢間,卽速上納事,嚴飭分付,何如?上曰,依爲之。出擧條尙集曰,水原闕里祠春秋降香祝行祀事,已有成命矣。例用祝文,當令藝文館撰出,而獻官,旣命以孔姓人差出,則祝式頭辭中謹遣臣下,書塡幼學某,揆以事體,極涉未安,故敢此,仰達矣。上曰,問議大臣,草記,可也。尙集曰,行祀日字,亦當稟定後知委,而尼城闕里祠,則以三九月上丁日設行云,依此定式,何如?上曰,依爲之。尙集曰,祀品定式,以一籩一豆判下矣。事當以鹿脯栗黃用之,而鹿脯,非鄕曲可備之物,故例或有換品代用之事,今亦依此知委,何如?上曰,依爲之。出擧條金思穆曰,令是從五品窠,近來以參外人出六陞付令窠者,若從本品,則階雖躐等,旣出特敎,當以五品施行,而宜有一番稟定,故敢此,仰達矣。上曰,依爲之。思穆曰,忠武公李舜臣家致祭日,有宣誥之命矣。宣諡則本曹郞官進去擧行,而宣誥則無可據之例,何以爲之乎?上曰,依宣諡例爲之,可也。出擧條心泰曰,卽伏聞水原軍制,依頃日備局定奪,今方擧行,而但境內閑良,毋論原居築室,可合宣薦之類,爲數不多,別軍官右列五十人,將無以充額云。部守兩薦出身,塡差左列後,以其餘數,通融塡充,以準左右列百人之制,恐合權宜,敢此,仰達矣。上曰,依爲之。出擧條心泰曰,明禮門漢旅直所,挾窄傾仄,難以容接,不可不改建,改建時,限一間加造之意,分付該曹,何如?上曰,依爲之。出擧條命退,諸臣以次退出。
上在昌德宮。停常參·經筵。
藥房都提調洪樂性,提調洪檍,副提調洪明浩啓曰,伏未審日間,聖體調攝,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
傳于兪漢寧曰,領相,以內局日次問安造朝,昨日次對,退行於今日事,分付。
洪仁浩啓曰,今日次對,兩司長官,當爲進參,大司憲金履禧,卽爲牌招,何如?傳曰,允。
傳于洪仁浩曰,左副承旨入侍。
傳于李書九曰,禮·兵房承旨入侍。
傳于洪仁浩曰,政官牌招開政。
傳于兪漢寧曰,大臣·備局堂上引見。
假注書鄭文始有頉,代以金錫泰爲假注書。
兪漢寧啓曰,假注書金錫泰,時無職名,令該曹依例付軍職,冠帶常仕,何如?傳曰,允。
兪漢寧啓曰,卽伏見全羅右水使李東植,今春夏等褒貶啓本,則古今島僉使張光郁題目,宜置中考,而置諸上考,致勤點下,殊無嚴明殿最之意,推考警責,何如?傳曰,允。
以吏曹參議李勉兢牌不進罷職傳旨,傳于金孝建曰,只推。
以刑曹坐不坐單子,傳于洪仁浩曰,在外參判許遞。
有政。吏批,判書金思穆,參判丁範祖進,參議李勉兢牌招不進,左副承旨洪仁浩進,以兪漢謨爲大司諫,李周顯爲司諫,李東宇爲持平,閔鍾顯爲弘文提學,李偃爲康翎縣監,徐龍輔爲刑曹參判,韓興裕爲咸平縣監,贈戶參李東華贈兵判例兼,贈左承旨李泰明贈戶參例兼,以上知事李源兩代追贈。
兵批,判書鄭好仁病,參判閔台爀,參議睦萬中病,以李鼎揆副司直單付,朴昌華爲三田渡別將。
洪仁浩啓曰,今日政新除守令,皆令當日辭朝事,命下矣。康翎縣監李偃,憲府則今方備員署經,而諫院則或在外·或未署經,只有大司諫兪漢謨,無以備員署經,何以爲之?敢稟。傳曰,未署經諫臺,署前行公,與未肅拜諫長牌招,使之備員擧行。
洪仁浩啓曰,康翎縣監李偃,諫院未署經,而正言申龜朝·尹益烈牌不進罷職傳旨,今方捧入,只有大司諫兪漢謨,不得備員擧行,何以爲之?敢稟。傳曰,違牌臺諫,只推更爲牌招。
以京畿水使許狀啓,今秋水操設行事,傳于兪漢寧曰,依狀聞施行,而畿邑之喬桐一島,海西之延白數邑,旱損非細,屬營之亦然可知。喬桐及沁都所管操鍊,則停之爲可,下諭于留守及帥臣,此狀啓還下送,使之改修正上送。
以慶尙監司趙鎭宅啓本,罪人鄭惟儉興海郡到配事,傳于洪仁浩曰,年少武弁,駭妄所致,定配則分揀。
禮曹單子,忠武公祠版上來致祭,將以來八月初十日祗受云,以此日設行,而祭文,令藝文館撰出,何如?判付啓,依所啓施行,祭文當製下爲良如敎。
禁府啓目,兵曹佐郞金膺著原情云云。傳旨內辭緣,泛稱遲晩,刑推得情,何如?判付啓,除刑推考律勘放後,草記爲良如敎。
李書九,以禮曹言啓曰,太廟秋展謁吉日,處暑日以其後各日擇吉,草記可也事,命下矣。展謁吉日,令日官池景喆推擇,則十八日十九日,俱有拘忌,二十日吉,二十一日二十二日二十三日二十四日二十五日二十六日二十七日俱有拘忌,二十八日二十九日俱吉云,以何日定行乎?敢稟。傳曰,日字,待下敎爲之,可也。
李書九,以禮曹言啓曰,景慕宮秋展謁吉日,處暑日以其後各日擇吉,草記可也事,命下矣。展謁吉日,令日官池景喆推擇,則十八日十九日俱有拘忌,二十日吉,二十一日二十二日二十三日二十四日二十五日二十六日二十七日俱有拘忌,二十八日二十九日俱吉云,以何日定行乎?敢稟。傳曰,日字,待下敎爲之,可也。
兪漢寧,以備邊司言啓曰,延豐君李,刑曹判書趙宗鉉,兵曹判書鄭好仁,行副司直徐有防,吏曹判書金思穆,行副司直閔鍾顯·李秉鼎,竝備堂還差,金思穆,仍察有司之任,何如?傳曰,允。
兪漢寧,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有原事目,還上未準捧居末拿問,而若邊地守令,則依前決杖,舊還未準捧守令論罪事,載在通編矣。卽見慶尙前監司鄭大容,前統制使李潤慶,忠淸監司李亨元,黃海前監司李敬一捧未捧狀啓,則慶尙道新軍餉居末金海府使李文喆,居二多大浦前僉使金處升,居三西生前僉使韓聖寬,新還上居末金海府使李文喆,居二漆原前縣監成彦霖,軍布作米居末金海府使李文喆,居二順興前府使許晪,居三星州前牧使李命杰,射軍木作米及別會穀居末金海府使李文喆,統營新軍餉居末金海府使李文喆,居二固城前縣令元永龜,居三晉州牧使朴宗厚,昌原府使李汝節,定山縣監鄭亮采,忠淸道新軍餉居末庇仁前縣監任長源,居二平澤前縣監鄭述仁,居三扶餘前縣監朴齊家,新還上居末稷山縣監金在明,居二栗峯察訪趙秀民,黃海道舊還上未準捧善德僉使李師春,所已萬戶李弘淵,大峴別將姜弼贊云矣。竝依事目勘處,至於設賑諸邑,自前有分揀之例,金海府使李文喆,漆原前縣監成彦霖,順興前府使許晪,固城前縣令元永龜,庇仁前縣監任長源,平澤前縣監鄭述仁,稷山縣監金在明,竝爲分揀,其餘還上居三守令·邊將,竝依事目勿論之意,分付,何如?傳曰,允。
李書九,以內醫院都提調·提調意啓曰,額外內醫金濟默,待窠陞實事,曾已,命下矣。奉事方禹疇有頉,額外內醫金濟默陞實,何如?傳曰,允。
兪漢寧,以兵曹言啓曰,卽接西所衛將金顯和牒報,則永肅門北邊內宮墻蓋瓦脫落處,今已修改云,晝察夜巡軍兵,還爲入直之意,分付,何如?傳曰,允。
兪漢寧,以訓鍊都監言啓曰,因兵曹草記,永肅門北邊內宮墻松木一株,顚仆墻上,蓋瓦半間許脫落處,今已修改,晝察夜巡金虎門入直軍五名,還入直所,將校解送之意,敢啓。傳曰,知道。
兪漢寧,以兵曹言啓曰,廣智營西邊新築宮墻大報壇墻垣連接處,大松一株,顚仆於墻上,蓋瓦間多破傷處,及東邊新築宮墻外面椽木六箇朽傷缺落處,今已修改,晝察夜巡軍兵,竝解送之意,分付該營,何如?傳曰,允。
兪漢寧,以訓鍊都監言啓曰,因兵曹草記,廣智營西邊新築宮墻大報壇連接處,大松一株顚仆,蓋瓦間多破傷處,今已修改,晝察夜巡廣智營入直軍十名,還入直所,將校解送,廣智營東邊新築宮墻外面椽木六介朽傷缺落處,亦已修改,晝察夜巡廣智營入直軍五名,還入直所,將校解送之意,敢啓。傳曰,知道。
兪漢寧,以兵曹言啓曰,拆見全羅右水使李東植去春夏等褒貶啓本,則古今島僉使張光郁題目,宜置中考而置諸上考,致勤點下,殊無嚴明殿最之意,該帥臣推考警責,古今島僉使張光郁,中考施行,何如?傳曰,允。
兪漢寧,以兵曹言啓曰,內吹螺赤及龍虎營兼內吹等,今秋等習角時賞格木,依判下別單,分等施賞之意,敢啓。傳曰,知道。
兪漢寧,以兵曹言啓曰,纛所三門新建及墻垣新築事,已有定奪矣。營建吉日推擇,則今七月二十七日爲吉云,以此日始役之意,敢啓。傳曰,知道。
兪漢寧,以禁衛營言啓曰,來八月當二番前部右司屬黃海道五哨軍兵逢點實數六百五十二名,已爲點閱整齊,來八月初一日,與內外各處入直將官軍兵等,依例替代後,舊軍放送,而全羅道停番軍,今旣徵召,黃海道餘番軍,當次間退番之意,知委該道,何如?傳曰,允。
兪漢寧,以御營廳言啓曰,本廳來八月九月兩朔應立後部左司屬京畿左道三哨右道二哨合五哨軍兵六百五十二名,已爲逢點整齊矣。八月初一日,與前司軍兵,替代立番後,舊軍放送之意,敢啓。傳曰,知道。
兪漢寧,以禁衛營言啓曰,湖南軍之上番,限以秋成立番於今年十月之意,已爲筵稟,蒙允矣。來十月當九番右部左司屬全羅道五哨軍兵,來九月二十五日,京中逢點,依例準二朔立番之意,本道監兵使處,預爲知委,何如?傳曰,允。
兪漢寧,以御營廳言啓曰,本廳來十月十一月兩朔應立後部中司屬京畿右道三哨,黃海道二哨合五哨軍兵,九月二十五日,京中逢點,十月初一日,與左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
兪漢寧,以義禁府言啓曰,慶尙道興海郡定配罪人鄭惟儉,分揀事,命下矣。鄭惟儉分揀放送事,分付該道道臣之意,敢啓。傳曰,知道。
洪仁浩,以義禁府言啓曰,時囚罪人金膺著,考律勘放後,草記事,命下矣。金膺著傳旨內,本曹之近來諸事,檢察若能嚴明,豈有是乎?拿處,罪取考律文,則大明律不應爲條有曰,凡不應得爲而爲之事理重者,杖八十。大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣,金膺著杖八十收贖,奪告身三等放送,何如?傳曰,允。
大司諫兪漢謨,掌令邊景祐,校理魚用謙啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯論者也。國無法已如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言。實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,今於千萬夢想之外,擅離黜置之所,恣到近京之地,人心驚懼,莫不戰掉。嗚乎,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也決矣。請黜置罪人鄭致達妻,亟令王府,夬正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊。其可曰國有三尺乎?且況逆復正法之後,推擁賊湛之凶謀逆節,及今益彰,擧國臣民腐心之痛,切齒之讎,尤有倍於前日,請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟欠矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千萬化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,以下一行刀削姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。以下十五行十字刀削答三司曰,不允。以下七字刀削
大司諫兪漢謨,掌令邊景祐啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允。治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之形政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計臣民之望,而渠敢肆然以此事不可再擧之說,咆喝公座,略無顧忌,以下一行刀削凶肚莫掩,至於制給凶疏,沮遏大計,則有浮於逆莾,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,以下七字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下八字刀削鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島蕀之典,可謂失之太輕。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉賊復之姻婭,以下七字刀削與同之說,旣已遲晩,他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天網絶矣,王法壞矣。宇鎭之於善·謙兩賊,一而二二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂而大可懼者哉?請遲晩罪人宇鎭,捧根脚夬正王法。柳星漢,疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之,昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者,今此星漢,一筆句斷,謂之以微意單辭顯斥,歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售戊己之間,終成慘變,更熾於乙丙之際,自就芟夷,及至近年,夏·恭顯投凶書於內,瑮·福暗逞凶圖於外,蚓結虬蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辯,下款女樂之云,向日燈夕,各營將臣,果有游衍張樂於壯營馬園之事,而馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,而强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言?鑄張傳播,紹述乙丙,舊套餘論,何其無倫不道之甚,一至此極?今廷臣所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有其極?聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意在於包荒,認賊爲子,反累聖德,臣等竊爲之慨然,繼以憂憤,公疏則專事誣悖,私室則敢呈凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂則終身廢棄,而噫,彼九宗,抑何心腸?不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之綻露無餘,則星·九兩賊,可謂一而二二而一者也。綢繆之情節,不問可知,鑄張之根柢,尙今未覈,如此而尙何望亂賊之知懼黨與之鋤治也哉?雖以重臣筵奏儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩,今若置而不問,方來之慮,尤不可勝言。請柳星漢,亟令王府,設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莾·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者,無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬飮?疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊逆如此賊,而不施極律者乎?請承款後物故罪人九宗,亟施孥籍之典。答兩司曰,不允。
前咸鏡監司金憙疏曰,伏以臣於周歲逖違之餘,來伏城外,已有日矣。終南伊邇,雲闕入瞻,又當聖候康復,臣民慶忭之時,一覲耿光之願,豈不倍切于中,而趨造旣無其路,情地轉益窮蹙,則隕越而已,罔措而已。是以不得不連上自列之章,冀垂曲諒之恩,而微懇愈至,天聽愈邈,披瀝之辭,徒歸飾讓,猥屑之罪,反被隆眷,臣誠欲循墻疾走,益不知置身之所也。噫,臣之不避煩瀆,一疏再疏,又不但以三疏爲限,必期於獲奉兪音而後已者,亶由於誤恩之決不當承膺,則臣雖無狀,顧何敢遽然自處以相職,欲修相府之故事而然哉?聖敎之下,尤不勝悚恧之至,伏況臣前後肝膈之懇,無非實情也實狀也。實情實狀旣如此,則其不敢爲抗顔冒出之計明矣,而殿下,乃反以初筵務實之道,諄諄提諭於批旨之中,牖迷之敎先事之戒,極其勤摰,有若慈父之詔稚子,在臣私分,榮感則至矣,而當此冒死丐免之日,承此格外殊異之渥,此豈又臣心之所敢安者乎?抑臣竊有所自初私自悶迫而今始披露者,臣之有積年痼疾,聖明之所俯燭也。今番上來之時,冒炎中暍,宿症闖發,及其卸下旅次,昏倒不省,若將澌盡,而初再疏時,未嘗敢以此箇病狀,據實控辭者,誠以臣之膺命未膺命,不係於病不病之故也。今則爲日已多,有加無減,宛轉牀玆,辛苦滋甚,以此之故,再疏之後,尙不得申暴血腔,畢其未盡之蘊,政爾震灼,罔知攸爲。此際敦諭,尤極惶隘,敢以稍待小間冒入文字之意,臨急略奏於書啓之中,而旋竊自念賤疾之目下症形,旣無朝夕差歇之望,王人之連日相守,實添微臣罪上之罪矣。欲竢數日,則稽緩是懼,欲復覶縷,則神息都喪,百爾思量,氷炭交中,玆於委頓眩瞀之中,忍死自力,更此呼籲於天地父母之前。伏乞聖慈,特垂憐察,亟賜處分,仍卽召還史官,毋使聽聞久駭,以存國體,以安賤分,千萬幸甚云云。答曰,省疏具悉卿懇。秋謁在近,揆以分義,卿等當備員參班矣。次對之替使稟事諸宰來待,亦豈鎭長若此者乎?須考本司謄錄,其例雖有之,亦甚罕,卿在董率之地,尤不容一任其苟且屑越,且聞領相言,卿之所愼,亦不至難强云,一以爲所重,一以念國體,安心卽起簉朝,以副延佇之思。仍傳于兪漢寧曰,此批答,入侍史官傳諭,與之偕入。
癸丑七月二十六日卯時,上御誠正閣。藥房入診,禮·兵房承旨·大臣·備局堂上引見入侍時,藥房提調洪檍,副提調洪明浩,記事官徐有聞,記注官承膺祚,記事官洪樂游,檢校直閣南公轍,醫官金孝儉·金光國·周命新·李敬培·李周憲·李惟鑑·吳仁豐·安昌禧·卞,禮房承旨李書九,領議政洪樂性,左參贊鄭民始,戶曹判書沈頤之,刑曹判書趙宗鉉,右參贊洪秀輔,兵曹判書鄭好仁,禮曹判書金尙集,吏曹判書金思穆,行副司直金持默·李敬懋,訓鍊院都正趙心泰,行副司直李漢豐,行大司成沈煥之,副司直尹行任,校理魚用謙,掌令邊景祐,兵房承旨兪漢寧,以次進伏訖。上命書九書禮曹草記批答。仍命書傳敎曰,秋展謁日字,旣命待下敎,出宮由敦化門,還宮由弘化門,以此,分付。又命漢寧書榻敎曰,秋展謁時,訓局步軍十五哨,馬軍三哨爲先後廂,禁軍三番隨駕,禁衛營留陣。樂性曰,處暑後日熱,尙此未已,聖體調攝,若何?上曰,一樣矣。樂性曰,癤處益加差勝,而寢睡之節,亦若何?上曰,大體比前差勝矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,醫官使之入診,恐好矣。上曰,不必入診矣。樂性曰,宗廟·景慕宮秋展謁日字,有待下敎之命,而七月只餘數三日,況日熱尙如此,此時動駕勞攘,實有妨於靜攝餘調將之節,下情不勝憫慮,若以八月,擇吉行禮,則恐合節宣之方,敢此,仰達矣。上曰,秋展謁之行於八月,問于該曹,如有前例,更爲擇吉,可也。出擧條樂性曰,頃以鍼醫皮載吉加等論賞之意,草記,蒙允矣。今當靜攝時,載吉之著功奏效,誠爲特異,有非尋常醫官之比,合施別般酬奬之典,故敢此,仰達矣。上曰,陞敍,可也。樂性曰,皮載吉旣帶監牧官,故雖不得循例付祿,赴任尙遠,而其間在京時,只令供仕,不爲給祿,殊非另加酬勞之意,依議藥鍼醫兩廳別付料例,限赴任前別付料事,分付該曹,何如?上曰,依爲之。出擧條樂性曰,臣之精力凡百,實無叨承重任之望,前後陳懇,亦已屢矣。緣臣瘝聵,以致廟務積滯,賓對久曠,私心惶懍,固已萬萬,而其在公體,亦極可悶,特蒙體諒,區區之望也。上曰,臥閤論道,自有古例,且卿,元老也。不以以筋力爲責,卿須安心,無復控辭,克思坐鎭雅俗之方,以爲承佐對揚之地,好矣。樂性曰,次對之每以稟事堂上替行,實有所萬萬惶悚者矣。上曰,稟堂替行,事體誠苟艱。然左相病勢,秋涼後似可漸差,右相亦當出仕,來頭則將無稟堂替行之弊矣。樂性曰,臣之所帶提擧之任,亦皆重任,有非如臣瘝曠者,所可一向虛縻者,伏望特賜遞免焉。上曰,都相之任,首大臣例皆兼管,且卿精力,優可爲之,須勿過辭,可也。樂性曰,次對有命,而凡係民事,無論小大,自上隨卽判下,雖於靜攝之際,乙夜之中,一念憧憧,未嘗或忽,目下果無廟謨之可合稟處者矣。上曰,次對爲之。樂性曰,月食已過,禮部回咨,依例撰出,正書安寶後,定禁軍騎撥下送于灣府,使之傳給鳳城,以爲傳致北京之地,何如?上曰,依爲之。出擧條樂性曰,此咸鏡監司金華鎭狀啓也。枚擧會寧府使趙㠎牒呈,以爲開市,大國人牛馬料容入之數,爲千餘石,本府元會耳麥,只爲二十石零,該邑所在營賑耳麥,移劃需用,其代以茂山所在常平耳麥一千石還報事,令廟堂稟旨,分付矣。開市時牛馬料,先爲移劃,從後還報,自是年年已行之規,依狀請許施,何如?上曰,依爲之。樂性曰,此吉州防禦使金魯直狀啓也。以爲本營軍兵習操,北兵使則三年一次,本營則三年二次,定式擧行矣。今秋習操,自臣營擧行事,令廟堂稟旨,分付矣。春操取稟時,本道秋操,旣有直爲擧行之命,防營習操,亦當一體設行,以此分付,何如?上曰,依爲之。出擧條樂性曰,因前都承旨徐邁修所啓,防踏鎭民之耕食牧場田土者,畓一結稅米五十斗外,加捧五斗則革罷,田一結牟太則各五十斗,木花則五十斤,隨其落種,一年一收稅,而加捧牟太各五斗,木花五斤,竝革罷事,自本道監營,新定節目,而該牧官,纔已報來矣。牧場田畓,旣是免稅之地,則其所定稅,比諸民結,自當稍加,而民結則原無田穀給災之例,故一年一稅,而牧場田結則收起收稅,從實災頉,故春收牟稅,秋捧太綿者,不知爲幾百年之久,而到今依民結例,一年一稅,則本寺經用之大縮,實非細憂。且各處鎭民之耕食牧田者,擧將有希覬之心,呈訴減稅,必至紛紜,以此以彼,決難容易更張,又以加捧一款言之,稅穀上納時如干雜費,旣無出處,故米則加捧五斗,亦是從古已行之例,遽然革罷,實是行不得之政,依舊遵行,恐合事宜,而太五斗木花五斤,本無加捧之事。此則未免爽實,至若穀物之不許本色收捧,必以錢倍時價代捧云者,聞極驚駭。此則自本寺,各別嚴飭於該牧官處,亦以另加禁斷,俾勿犯科,新定節目勿施之意,竝爲發關分付於該道道臣處,何如?上曰,依爲之。出擧條民始曰,北漢軍餉,中間記簿,猶爲八萬餘石,挽近以來,或貸去捧留,或停退未捧,卽今見存,不滿三萬石矣。城餉例爲二留一分,而今則勢不得不盡分,時留庫僅爲二千石,大非築城儲餉之本意,決不可一任其破壞,不可不漸謀復舊,而此後無添餉條,惟有收拾元穀之未收者,戶曹貸去,亦近萬石,該曹形勢,有難一時準報,先以五千石還報,而本米則無出處,海西管餉各穀,其數稍優,依添餉例,以管餉小米七千五百石代送,以爲作米充數之意,已與戶判相議,下詢大臣處之,何如?上曰,大臣之意,何如?領議政洪樂性曰,摠廳事,聞甚可悶,該曹如有區劃之方,則從便代報,似合共濟之道矣。上曰,戶判亦陳所見,可也。戶曹判書沈頤之曰,摠廳餉穀之虛耗如此,而地部所貸,旣無自京還報之道,則以海西穀準折劃償,實爲便宜之政,依摠使所奏施行,好矣。上曰,依爲之。出擧條頤之曰,鑄錢,當非久始役,而諸種鐵物,雖爲措置,倭銅未備,尙此遲滯矣。近來公貿生銅之每致愆期,不無中間奸弊而然,嚴飭萊府,使之督捧,限歲前上納,而自今以後,當年內如不準納,則該府使,自臣曹草記論勘,訓別等繩以重律事,出擧條申飭,何如?上曰,依爲之。出擧條景祐曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭竢當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極。傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,乃令王府,設鞫嚴問,期於得情,夬正王法。上曰,不允。出擧條上敎景祐曰,濟州文官之以諫官登筵者,可謂希貴之事也。年來島民荐飢,予之憧憧一念,夙宵靡已,逖矣遐土,王化不及,民間疾苦與島中痼瘼,必須一一陳達,可也。景祐曰,島民,厚蒙朝家如傷若保之至仁盛德,昨年歉荒,無一人捐瘠,擧皆安居奠業,無他疾苦之可言,至於島中弊瘼,臣於倉卒之際,未能指的,仰對矣。上曰,以遐土之人,今適登筵,何可無一言而退乎?須以平日所見聞於島中者,一一陳達,可也。景祐曰,朝家爲慮耽羅災年移轉之弊,出給本錢於臨陂縣,設羅鋪倉,使之年年取息,而若値耽羅歉歲,則自臨陂,以其利錢貿米,而往哺島民,蓋有救荒之實效矣。年前濟州武臣金貴宅之仰陳所懷也,以移轉還納之時,船運臭載之患,多在於七山之洋,仰請直爲運納於羅州濟民倉,特蒙允許,則果無七山洋破船之弊,然而其本錢則未知歸於何處,而當其凶年,則自全羅監營,以各邑還上耗條移劃救荒,而擧皆皮牟不實之穀也。朝家給本錢設倉之本意,果安在哉?請分付本道監營,推其本錢,移羅州後,又自濟州牧,擇定監色,與羅州官眼同,使之給本錢取息,以爲島民救荒之資。上曰,令廟堂問于曾經道伯,草記稟處,可也。上曰,此外亦必有可達者,更爲詳達,可也。景祐曰,此外別無可達者矣。上曰,臺臣之上京從官久矣。時政得失,都民疾苦,必有所見聞者,無隱詳達,以副求助之意,可也。景祐曰,臣之旅官,已有年矣,而時政得失,都民疾苦,果無所聞而所見者矣。上曰,臺臣卽遐鄕之人,見甚淳實,而今於救助之下,欲效京華諸人工謀不言之習,甚慨然,今此縷縷詢問者,欲聞遐人正直之言,言雖不中,必無抵罪之理,臺臣若能無隱直陳,豈不爲一分報國之道耶?上自衮闕,一一直陳,可也。景祐曰,聖敎及此,丁寧懇惻,臣雖愚迷,如有可言,豈敢咨且不言,不思所以仰承德意之方乎?果無見聞之可以,仰達者矣。上曰,臺臣初登筵席,想必不及周旋而然,須加思量,更爲陳達,可也。臨殿雖久,予當不以爲勞矣。景祐曰,聖敎若是諄複,臣當以近日所聞者,仰達矣。臣於待罪平市官員之時,聞市人輩,以禁亂革罷之事,謂以無以支保,此乃都民事情也,敢此,仰達矣。上曰,此則大臣備員後,自當量處,此外更爲陳達,可也。景祐曰,聖敎縷縷,而不能對揚其萬一,不勝惶悚矣。上曰,諸堂,以稟事頻數登筵,今不必强覓,而至於玉堂,職是論思,且其登筵,比諸堂稍罕,進前陳達,無使救助之意,徒歸閑漫說話,可也。用謙曰,所懷筵席事體,何等至嚴,而今日入侍承旨,乃於大臣奏對之際,從傍勦說,揆以事體,極爲未安,臣謂當該承旨,從重推考,宜矣。上曰,依爲之。出擧條用謙曰,聖候康復之餘,特命賓對,至引入侍臺臣,導之使言,屢勤求助之意,甚盛意也。臺臣雖以海外遐蹤,初登筵席,生疎做錯,猶或可恕,而職居言責,終未能對揚聖意,揆以臺體,誠甚未安,臣謂掌令邊景祐,施以譴罷之典,宜矣。上曰,憲臺之登筵周旋,極爲鍊熟,些少生疎,何足責備?不允。擬律太涉不審,爾則推考。出擧條上曰,玉堂旣以臺臣之無言,至於請罷,而竟又無所建白,可謂責人則明,豈無可言而然乎?用謙曰,如有可達,豈敢不思對揚之道乎?景祐曰,臣以遐土賤品,至愚極鹵,本不合於淸朝耳目之任,而猥蒙曠絶之聖恩,特廁臺閣之任,臣誠惶恐震越,罔知攸措。夙宵懍惕,若隕淵谷,今日賓對,猝地登筵,非但擧止顚倒,終未能對揚求助之聖意,有此儒臣請罷之擧,臣以何顔面,晏然一刻冒據於臺次乎?請命遞斥臣職。上曰,勿辭,亦勿退待。出擧條命退,諸臣以次退出。
癸丑七月二十六日午時,上御重熙堂。左副承旨入侍時,左副承旨洪仁浩,假注書金錫泰,記注官承膺祚,記事官洪樂游,以次進伏訖。上命書榻敎曰,今日政新除守令,皆令當日辭朝。仍命退,承史以次退出。
癸丑七月二十六日申時,上御重熙堂。左承旨入侍時,行左承旨李書九,假注書金錫泰,記注官金良倜,記事官洪樂游,以次進伏訖。上命書傳敎曰,昨冬關西三南,分遣潛往潛來之繡衣,旣還枚擧行査者,蓋欲拔例考績,兼除當賑迎送之弊,而北關雖多此例,西南則罕有,意謂有奸民之假稱矣。聞兩南伯遞還者之言,假稱姑無論,甚至守令,亦或以爲繡衣潛蹤之外,又有宣傳官或壯勇衛之下來云云,雖幸道伯之隨聞睡惑,不至偏信,而無識吏隷之所可不信者,名以守宰,不免其然之心,豈不寒心之甚乎?彼稍有文識之繡衣,行輒僨事,況未解事之武弁乎?又況蟣蝨愚迷之營校賤流乎?此似微事,其爲朝廷之不尊,莫甚於此。旣聞之,若不嚴防,其弊難言,令廟堂將此意嚴飭諸道,此後一有涉疑者,報營須卽勘以假稱之律,然猶趑趄,不卽跟捉,從他現發,則當該道臣·守令,置之重典,斷不可已,俾營邑書付政堂,常目着念事,一體,嚴飭。仍命退,承史以次退出。
上在昌德宮。停常參·經筵。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,右副承旨李冕膺,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于金孝建曰,右承旨入侍。
傳于兪漢寧曰,同副承旨入侍。
承旨前望單子入之,林濟遠落點。
傳于李書九曰,明日李提督致祭時饗賓之需,令該曹,優送米布事,分付。
以黃海監司李祖承狀啓,今秋水陸操權停事,傳于兪漢寧曰,民情旣如此,依狀請施行事,回諭。
兪漢寧,以兵曹言啓曰,景福宮衛將方在成,除授在外,過限未上來,依法典改差,何如?傳曰,允。
洪明浩,以賑恤廳言啓曰,西部大平館契任掌朴順奉,今月二十六日本洞路傍,得二歲遺棄男兒,同里居良女扈召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
持平朴孝成啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上新除授司憲府持平李東宇,時在京畿衿川地,司諫院司諫李周顯,時在全羅道全州地,請竝斯速乘馹上來事,下諭。答府曰,不允。下諭事,依啓。
前咸鏡監司金憙疏曰,伏以王人相守,而無召還之命,賤疾轉劇,而無差歇之望,臣於此尤不勝惶隘罔措,忍死自力,冒入文字,煩瀆之罪,臣實自知,而其情則迫矣,其言則懇矣。竊庶幾聽卑之天,特垂鑑照,而及承批旨,兪音終閟,乃以分義國體,敎意嚴截,臣奉讀以還,益復悸慄,無地自容。第臣雖極蔑識,豈不知展謁時參班,所重有在,而臣方瀝盡肝血,冒死乞免,則顧何敢以相職自處,濫廁相臣之列乎?至如賓對,亦非臣今日之所敢擬議者,而聖敎至此,震懍之餘,慙恧曷極,藉令臣任他嗤點,抗顔而出,參班登對,恬不知愧,自以爲爲所重也。念國體也云爾,則臣固不足言,而殿下將焉用如此無恥之一倖相乎?噫,君臣猶父子,其子有疾,其父必無不知之理,而今臣危苦之病狀,獨未蒙殿下之俯燭,至以不至難强爲敎,臣於平日,言行有素,苟能見孚於君父,則豈如是乎?此誠臣之罪,而王人之至今未還,亦誰之故也?臣罪於是乎尤大矣。臣之冒出不冒出,雖不在於病勢之可强不可强,而目下症形,則實有漸就澌滅之慮矣。鎭日瀆擾,極知僭猥,而理窮勢劇,不得不更此呼籲於昏涔眩瞀之中,倘蒙聖慈,曲加憐察,卽收偕入之命,俾得以安意調治,徐竢少間,畢陳至懇,則實天地生成之澤也,臣無任云云。答曰,省疏具悉卿懇。中書聞有三讓之例,過此不惟罕覯,亦太過當,卿旣無必可辭之義,則旣辭又辭,若將期於不出者,萬萬非所望於卿,卿何堅執乃爾?況今雲霓之望,不啻如渴者之求飮,特以秋序之向闌,或近於禮煩則瀆,姑且心齋默祝,以冀油然沛然之喜,際因卿事酬應,添一如渴之思,卿須亟回前見,卽起幡然。仍傳于洪明浩曰,此批答,偕來史官,傳諭。
癸丑七月二十七日酉時,上御重熙堂。右承旨入侍時,行右承旨李書九,假注書金錫泰,記注官金良倜,記事官洪樂游,以次進伏訖。上敎賤臣曰,檢校直閣入侍。賤臣承命出傳,檢校直閣南公轍承命進伏。上命書傳敎曰,我朝名將,指先屈於忠武,而以軍伍,名聞天下者,亦惟李士龍是已。士龍星州人,早編戎籍,及應敵,等赴錦州,與天將祖大壽對陣礮之虛發,爲敵所覺,屢刃之不懾,如是者三,竟死於敵,天將諜知之,揭竿特書曰,朝鮮義士李士龍。嗚呼,當辛巳之役,若非士龍之一辦,將何以有辭於後世乎?昔唐之衛士殉節,朱夫子猶表章之,況以小國之軍伍,爲天朝秉義立慬,傑然爲東國之耿光,而坐於人微地賤,尙闕表章之典,豈樹風迪彝之義,星州礮手李士龍,特贈星州牧使,仍使地方官旌其閭,其後孫中可堪祿仕者,先卽調用於軍門以聞,向於本州牧使諸沫古蹟,起感而有旌閭之擧。又因李士龍事思之,本州,曾聞有大明洞之稱者,卽壬辰東援中軍施文用之舊墟云爾。文用之父允濟,官兵部,力贊尙書石公東援之策,而文用,積勞行間,因作我國人,宣廟朝授僉樞職,先朝贈亞卿,且有受敎。若曰俾施文用之後孫,勿簽賤役,是地又有是人,則今豈可不思一例收錄之方乎?贈參判施文用之後裔,令道伯招見起送,明日卽李提督祠堂侑享日也。呼燭寫其祭文,感激風泉,觸類而引伸,贈誥亦於明日安寶。仍命讀御製李提督祭文訖,敎南公轍盛紅函詣內閣。命退,承史以次退出。
上在昌德宮。停常參·經筵。
未時,灑雨下雨,測雨器水深六分。
洪仁浩啓曰,刑曹參判徐龍輔,除拜後過三日不爲出肅,依定式推考警責,仍卽牌招,何如?傳曰,允。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
以宣傳官廳射會別單,傳于兪漢寧曰,例當陞敍,而連五次居首,其才可尙,秋等試射時,當受試後施賞,令該廳,臨時微稟。
傳于洪仁浩曰,左承旨·右副承旨入侍。
有政。吏批,判書金思穆進,參判丁範祖式暇,參議李勉兢牌不進,右副承旨洪仁浩進,以黃昇源爲戶曹參判,李秉鼎爲同經筵,鄭晩錫爲兵曹佐郞。
兵批,判書鄭好仁進,參判閔台爀病,參議睦萬中病,參知李庚運入直進,同副承旨兪漢寧進,以李甲會爲訓鍊副正,閔琇爲中樞經歷,李元翊爲古今島僉使,林聖澤爲金甲島萬戶,僉知三金宗煜·全仁壽·安復和,副司直李冕膺,副司正柳春源·金錫泰,以上竝單付。
以訓鍊副正李甲會肅拜單子,傳于兪漢寧曰,年少且已曾經,與宣傳官尹始龍,口傳相換。
兵曹口傳政事,宣傳官尹始龍,訓鍊副正李甲會相換。
傳于李書九曰,當該兵曹堂上禁推,入直郞廳汰去。
以京畿監司鄭昌順狀啓,始雨形止爲先馳啓事,傳于李書九曰,近來驟雨,必有此疆爾界所得之多小,而每見道狀之論列,則各邑所報,只從邑治所見而曰多曰小,是豈宣諭中俾各躬審田野之本意乎?時非看坪,雖未日事周察,長立路上,若欲遍探掌內,亦豈無方便之方乎?目下得分得寸,其益千金,其利萬箱,須體此意,嚴飭列邑,莫或如前泛忽,喬洞一邑之獨被累朔亢旱,言念民事,夙宵不能弛心,今日沛然之喜,亦果同得,而海西之營下及延白被旱處,亦有沾潤處乎?竝以此意,下諭于兩道道臣。
李書九,以舟橋司言啓曰,露梁行宮小次修葺,今日畢役之意,敢啓。傳曰,知道。
李書九,以奉常寺都提調·提調意啓曰,東籍親耕田所種皮黍·皮粘粟·皮稷三種,來八月旬間,當爲成熟之意,敢啓。傳曰,攝刈。
癸丑七月二十八日卯時,上御重熙堂。左承旨·右副承旨入侍時,行左承旨林濟遠,右副承旨洪仁浩,記事官徐有聞,記注官金良倜,記事官洪樂游,以次進伏訖。上命書傳敎曰,政官牌招開政。命讀公事,書判付訖。命退,承史以次退出。
上在昌德宮。停常參·經筵。
傳于李書九曰,禮房承旨,馳詣宗廟·景慕宮,奉審摘奸以來。
兪漢寧啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
傳于洪明浩曰,都承旨·同副承旨入侍。
傳于金孝建曰,左副承旨入侍。
傳于洪仁浩曰,右副承旨入侍。
傳于李書九曰,禮房承旨入侍。
李書九,以禮曹言啓曰,今七月二十六日藥房入診,大臣·備局堂上引見入侍時,藥房都提調洪樂性所啓,宗廟·景慕宮秋展謁日字,有待下敎之命,而七月只餘數三日,況日熱尙如此,此時動駕勞攘,實有妨於靜攝餘調將之節,下情不勝閔慮。若以八月,擇日行禮,則恐合節宣之方,敢此,仰達矣。上曰,秋展謁之行於八月,問于該曹,如有前例,更爲擇吉可也事,命下矣。取考謄錄,則秋展謁之行於八月,已有前例,太廟秋展謁吉日,卽令日官池景喆推擇,則來八月初八日初九日初十日俱吉云,以何日定行乎?敢稟。傳曰,日熱雖如此,調攝之節旣差勝,當於明日展謁,以此知悉,可也。
李書九,以禮曹言啓曰,今七月二十六日藥房入診,大臣·備局堂上引見入侍時,藥房都提調洪樂性所啓,宗廟·景慕宮秋展謁日字,有待下敎之命,而七月只餘數三日,況日熱尙如此,此時動駕勞攘,實有妨於靜攝餘調將之節,下情不勝悶慮。若以八月,擇吉行禮,則恐合節宣之方,敢此,仰達矣。上曰,秋展謁之行於八月,問于該曹,如有前例,更爲擇吉可也事,命下矣。取考謄錄,則秋展謁之行於八月,已有前例,景慕宮秋展謁吉日,卽令日官池景喆推擇,則來八月初八日初九日初十日俱吉云,以何日定行乎?敢稟。傳曰,明日爲之,可也。
藥房口傳啓曰,卽伏見傳敎下者,有明日動駕之命,廟宮展謁,實出於追慕之孝思,而第伏念玉候雖幸差勝,顧今日氣,新涼未生,晩炎猶熾,此時勞動,恐有妨於大聖人保嗇之方,區區下情,不勝焦悶。玆敢不避瀆擾,冒死仰籲。伏乞亟存少愈之戒,特寢動駕之命焉,惶恐,敢啓。答曰退去。
行都承旨洪明浩,行左承旨林濟遠,行右承旨李書九,左副承旨金孝建,右副承旨洪仁浩,同副承旨兪漢寧啓曰,臣等卽伏見禮曹草記批旨下者,宗廟·景慕宮展謁,有明日爲之之命矣。每秋展誠,則然之禮也,自廟徂宮,不匱之孝也。凡在群下,孰不攢頌,而第伏念聖候雖幸翌瘳,而少愈有戒,天時已屆仲秋,而晩炎猶酷,此時動駕,恐非保嗇之道,臣等竊不勝區區憂慮之至。伏況聖人之一動一靜,未嘗不與天時流通,節序推移,必也順其軌而參其化,然後方可以對時合德,當此早涼未動秋陽冞烈之際,勞動於將攝之中,周旋於殿闥之間,萬有一添損之節,則不但臣民之煎迫罔措,亦非所以奉承宗廟意也。玆敢相率,仰慕愚忱,亟寢成命,以慰群情,千萬幸甚,惶恐,敢啓。答曰,晨朝往來,豈至甚熱乎?
洪明浩啓曰,明日大駕詣宗廟入齋室後,王大妃殿·惠慶宮問安。何承旨進去乎?敢稟。傳曰,同副承旨進去。
以李庚運囚單子,傳于洪仁浩曰,遞差放送,郞官聞是鄕人,而今番陞六區處人汰去分揀,他司換差事,分付。
傳于洪仁浩曰,兵曹堂上前望單子入之,待下批牌招察任。
兵曹參知前望單子入之,尹弘烈落點。
記注官承膺祚書啓,臣敬奉聖敎,傳諭于東大門外仁昌坊契議政府右議政金憙所住處,則以爲臣雖甚愚迷,豈不知鎭日瀆擾,極涉猥越,而理窮勢迫,病又危劇,不得已冒死更籲於三疏之後,而中書已例,亦不暇顧矣。及伏承批旨,乃以太過當爲敎,臣方震懍慙恧,無地自容。卽又伏奉聖諭,以明日展謁時諸大臣當備員進參,有此待朝出肅之命矣。揆以義分,臣何敢復爲控辭之計乎?且竊伏念與其久伏旅次,徒犯逋慢之罪,不若一登文陛,畢陳肝膈之懇,而伏況所重有在,聖敎勤摯,則固當承命趨造之不暇,而第於許多日全廢食飮,委頓辛苦之餘,氣脫神眩,收拾不得,萬無自力蠢動之望,臣罪於是乎益大矣。臣若有一分可强之勢而乃敢如是,則是豈臣子事君以誠之道乎?倘蒙聖明,曲垂矜察,亟收史官偕入之命,俾得以安意調治,則臣謹當稍待數日中病勢之少間,出肅恩命云矣。臣旣伏承偕入之命,姑爲仍留之意,敢啓。答曰,知道。禮莫重於宗廟,儀莫嚴於朝廷,大臣爲廷僚之首,而謁廟之行,義當押班,領左相則先詣或可强跨從,非可論,三相旣備,一不押班,不可使聞於隣國。況卿無必辭之義,今於附啓,亦云數日中出肅,而明日參班,如是固辭,萬萬慨然。卿雖不出,明日之班,決不可無時任,此意,使領左相知之,卿亦深念莫重莫嚴之禮儀,强力出肅事,更令偕來史官,傳諭。
傳于李書九曰,明日廟庭班聯,時任諸大臣,當備員進參,卿須待朝出肅事,更令偕來史官,傳諭于右議政。
記注官承膺祚書啓,臣敬奉聖批,傳諭于東大門外仁昌坊契議政府右議政金憙所住處,則以爲臣於俄者附啓之後,自知臣罪,惶隕靡措。玆又伏承聖諭,辭旨截嚴,誨責備至,臣尤極震懍,求死不得,在臣分義,何敢以狗馬賤疾,復浼崇聽乎?明日謹當出肅恩命云矣,大臣今方入城,臣亦隨入之意,敢啓。傳曰,知道。
洪仁浩,以義禁府言啓曰,明日擧動時,各差備都事,當爲備員,而都事李時菡,前任神光僉使,未及上來,令該曹口傳相換,以爲分排之地,何如?傳曰,允。
吏曹口傳政事,兵曹參議尹弘烈,參知睦萬中,禁府都事李時菡,典獄主簿呂文永相換。
以忠淸監司李亨元狀啓,生松茸·紅杮子,限內不得封進,惶恐待罪事,傳于洪仁浩曰,勿待罪事,回諭。
以黃海監司李祖承狀啓,金川郡民家失火事,傳于林濟遠曰,方農失所矜悶,嚴飭邑宰,着意顧助,斯速奠接事,回諭。
洪仁浩,以吏曹言啓曰,今此社稷大祭大祝,以前持平張至顯塡差,而時無職名,令該曹口傳付軍職,何如?傳曰,允。
領議政洪樂性箚曰,伏以卽伏見傳敎下者,有明日宗廟·景慕宮展謁之命,竊不勝憂悶之至。秋炎尙熾,不減三庚,晨朝風霧,每不晴佳,此時動駕行禮,有違節宣,而況閱月靜攝之餘,尤不宜觸冒勞攘,致妨調將之節矣。臣於向筵,敢陳區區之忱,幸蒙兪音,而仲朔退行之例,從前多有,則今何不待涼意之稍生,而必行於朔朝乎?聖孝之瞻慕雖切,玉體保嗇尤重,伏願聖明,更加三思,亟寢成命,仰體殿宮之慈念,俯循臣民之愚忱,千萬顒祝之至。取進止。答曰,省箚具悉卿懇。晨朝不至甚熱,豈可中止乎?仍傳于李書九曰,此批答,遣史官,傳諭。
左議政金履素箚曰,伏以今此廟宮秋展謁之命,旣是應行之典禮,則以我聖上不匱之孝思,必欲趁早躬行者,臣雖愚迷,豈敢不仰揣,而第伏念向來康復之慶,爲日未久,忭幸雖切,憂念未解,重以近日以來,日候旱乾,烈陽連曝。雖在處暑之後,倍於三伏之時,此時冒熱動駕,勞損玉體,實恐有妨於聖人節宣之方,區區下情,不勝其萬萬悶迫。玆敢略具短箚,仰瀆崇嚴。伏乞聖明,亟許還寢成命,稍待涼生,擇吉展禮,上弛殿宮之念,下副臣民之願,千萬幸甚。取進止。答曰,省箚具悉卿懇。領相箚批,已言之矣。仍傳于洪仁浩曰,此批答,遣史官,傳諭。
校理魚用謙箚曰,伏以卽伏見傳敎下者,有明日廟宮展禮之命矣。秋露方濡,聖孝彌感,式稽儀典,將伸誠禮,固知亶出於大聖人追慕羹墻之藹然至誠,而第伏念晩暑未退,日候尙熱,殆無異於三庚之時,雖非靜攝之餘,其在聖躬保嗇之道,宜軫節愼之方,伏況玉候雖幸康復,少愈之戒,有不容暫弛之時乎?藥院喉司之相繼請寢成命,實由群情之焦惶,而終靳允可,臣尤不任區區憂慮之至。玆敢不避瀆擾,冒昧陳箚。伏乞聖上,更加三思,明日動駕之命,特許還寢焉。取進止。答曰,省箚具悉。大臣箚批,言之矣。
癸丑七月二十九日卯時,上御重熙堂。都承旨·同副承旨入侍時,行都承旨洪明浩,同副承旨兪漢寧,記事官徐有聞,記注官金良倜,記事官洪樂游,以次進伏訖。上曰,左承旨入侍。出榻敎賤臣承命出傳,行左承旨林濟遠追入進伏。命書傳敎曰,畿邑蟹貢在卽,而水原府升爲留營後,以其所貢,分屬他邑云,而果川,亦以輦路,除雜役,沿江面蟹貢,因露梁牙兵之除役,將爲疊役云,兩邑蟹貢,自今年除之事,分付該道。命濟遠等讀公事,書判付訖。命退,承史以次退出。
癸丑七月二十九日午時,上御重熙堂。禮房承旨入侍時,行右承旨李書九,假注書金錫泰,記注官金良倜,記事官洪樂游,以次進伏訖。上命書榻敎曰,明日眞殿展拜後,當出宮內門路,以萬安門爲之。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深三寸一分。
夜五更,灑雨下雨,測雨器水深一分。
兪漢寧啓曰,司僕內乘來言,捲簾,取稟。傳曰,捲三面。
大駕詣宗廟,入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
展拜罷後,內閣·政院·玉堂·藥房口傳問安。答曰,知道。
傳于兪漢寧曰,侍衛軍兵雨具。
大駕還宮後,內閣·政院·玉堂·藥房口傳問安。答曰,知道。
傳于李書九曰,秋享不遠,景慕宮秋展謁,待下敎爲之。
傳于李書九曰,甘澍滂沱,幾乎高低遍洽,而畿邑之喬桐,海西之延白等處,民事極爲關心,雖曰後時,今番之雨,果得均洽,而或有蘇醒之效乎?勿以邑治所見枚報,令守宰遍審掌內,兼附各穀之成實形止,使之報來後狀聞事,分付。續當發遣史官或宣傳官,更察民情,若使一夫一婦有不奠厥居之弊,其可曰,道有道臣,邑有邑宰乎?竝令廟堂嚴飭該道。
傳于兪漢寧曰,禁直諸臣應製居首,賦三中行左承旨林濟遠,中鹿皮一令,之次三下一直閣金祖淳,三下二檢書官李集箕,各紙二卷筆三枝墨一笏。草三下檢校直閣徐榮輔,紙二卷,次上校理魚用謙,參知睦萬中,各紙一卷賜給。
以水原留守李命植狀啓,本府雨澤馳啓事,傳于李書九曰,今日甘澍當遍洽,所得,果如何,而府內遠近各面雨後農形,詳細狀聞事,回諭。
傳于兪漢寧曰,去五月朔水原邑內儒生試取時,詩三中幼學李師淳,臘製時別爲試取次,姑勿頒賞。三下幼學李龍鎭·黃明漢,進士許,與壯元臘製時別爲較藝次,姑勿頒賞。草三下幼學柳宗澥·申百顯,各正音通釋一件。次上幼學洪天浩·李仁尙,生員申光軾,幼學李弘德·洪履翼·尹絖任·禹常·曺鴻振·金星柳·鄭世豐·洪樂韺·沈鼎鎭·安塾·兪仲煥,各筆三枝墨一笏賜給。園底及邑內武士試取時,鄕武士金光一,柳葉箭貫一中,邊二中,筒介一部。閑良李樂赫直赴會試,旗牌官尹赫周等二人,邊三中,帿弓一張。知彀官折衝洪命淵等二人,貫二中,各不粧弓一張。旗牌官資憲崔道義等四人,貫一中,邊一中,各木一疋。前監察洪挾等十人,邊二中,各長箭二十介。出身兪漢祚等三人,貫一中,各長箭十介。旗牌官嘉善李得弘等三十九人,邊一中,各箭竹十介賜給。哨官出身林枝華等八人,騎芻一中,以勸奬之意,各人等特給米三斗。
兪漢寧,以備邊司言啓曰,動駕時班行申飭前後,何如,而今日大駕出宮時,東西班之錯糅喧聒,姑無論,東班百官,至或有騎馬而冒入於衛內者,揆以國綱,萬萬寒心,當該押班監察,拿問處之。年前以作門之紛拿,新定令式,太僕馬及承史以下所騎馬,皆定立處,毋敢違越,而今番則作門內外,全無界限。始旣立馬雜沓,終又喚騎衝突,紀律所在,尤極駭然,常時若能檢飭,豈有是理?兵曹判書鄭好仁,訓鍊大將趙心泰,竝從重推考,何如?傳曰,允。
兪漢寧,以兵曹言啓曰,依下敎,訓鍊都監行軍敎鍊官具始昌,捉致拿入,發問目取招,問目內,軍律本自至嚴,行陣去就,固當待標信擧行,而今番則不待標信,只憑口傳分付,已極駭然。且令初嚴下後,卽爲行軍,則三嚴已下,緣何遲滯?論以紀律,壞損莫甚。特敎査問之下,毋敢隱諱,其間委折,從實直告,所供內,行陣事體,本自至嚴,何敢不待標信,徑先行陣乎?宣傳官李甲會,齎奉標信,來傳矣身之大將曰,景慕宮展謁,從近更有下敎,而雨勢如此,當由弘化門還宮,以此擧行云,故矣身之大將,祗受標信後,先廂馬軍,不踰館峴,札駐於通化門前路,至於行陣遲滯事,兵曹啓下節目,以後爲前,故後廂軍兵,依節目先爲移陣於板前屛門,大將則初嚴下後,雖已行陣,行陣之際,自然遲滯,以致三嚴之啓下,莫非矣身不善擧行之罪,惶恐遲晩,更無可達云矣。標信之稱以祗受,已極駭然,而行軍遲滯,渠亦遲晩,該大將趙心泰,從重推考,敎鍊官具始昌,嚴棍懲勵,何如?傳曰,初嚴行軍之口傳分付,罪在宣傳官,査出記過,還宮時輦路之紛踏,雖未必先廂之遲滯,若使作門外人馬,不爲騈雜,豈至於別雲劍之不得騎馬乎?該大將從重推考,卿亦推考,後廂首將官拿問嚴處。至於敎鍊官,何足責?況甘霔浹洽,宜示同慶之意,特爲分揀,此後十分察飭事,嚴飭訓將,可也。
癸丑八月初一日卯時,上詣宗廟。秋展謁擧動入侍時,行都承旨洪明浩,行左承旨林濟遠,行右承旨李書九,左副承旨金孝建,右副承旨洪仁浩,同副承旨兪漢寧,記事官徐有聞,假注書金錫泰,記注官金良倜,記事官洪樂游,一提學鄭民始,檢校直提學徐有防,直提學徐鼎修,檢校直閣徐榮輔·南公轍,直閣金祖淳,以次隨駕。上具翼善冠·衮龍袍,出萬安門,乘輿,出仁政門,降輿乘輦,出敦化門,詣宗廟大門外,降輦乘輿,入廟大門,御齋室。敎賤臣曰,百官雨具。賤臣承命出傳,百官承命雨具。上改具冕服,就板位,行四拜禮,仍詣殿內奉審訖。詣永寧殿,如右訖,還御齋室。明浩曰,動駕時班聯,固當整肅,而回鑾之際,東西班班次,錯亂莫甚,百官及侍衛,相雜於藥房·政院之班,事之駭然,莫此爲甚。駕後咫尺,多有喧譁,而亦不禁飭,當該押班監察及兵曹郞廳,所當重勘,而本院請推之外,無他可施之罰,何以爲之乎?上曰,拿問嚴處,可也。出擧條孝建曰,宣傳官田德顯,輦輿咫尺之前,無端戞過,事極可駭,所當重勘,而本院請推之外,無他可施之罰,何以爲之乎?上曰,拿處,可也。孝建曰,禁漏官員不爲待令,初嚴命下之後,未卽擧行,極爲駭然,令攸司科治,何如?上曰,渠何足責?不飭之提擧,遞差,可也。出擧條上改具翼善冠·衮龍袍,乘輿出廟大門,降輿乘輦,路由板廛屛門,入弘化門·明政門·永淸門·交泰門,還內。諸臣以次退出。
上在昌德宮。停常參·經筵。
藥房提調洪檍,副提調洪明浩啓曰,靜攝之餘,侵早動駕,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李書九啓曰,來初五日朝參日次矣,敢稟。傳曰,停。
李書九啓曰,文臣製述,以何日爲之乎?敢稟。傳曰,秋到記日兼行。
李書九啓曰,專經文武臣殿講,涼生後更稟事,命下矣。以何日爲之乎?敢稟。傳曰,秋到記日兼行,武則以射代講,可也。
傳于洪仁浩曰,右承旨·右副承旨入侍。
傳于金孝建曰,左副承旨入侍。
因備邊司草記,昨日動駕出宮祗迎時,東班百官,騎馬冒入衛內,押班監察拿處傳旨,傳于洪仁浩曰,還宮時紛遝,猶或諉之事勢之似然,出宮時焉敢若此乎?然政府不能檢飭,良用慨然,大臣之所難董飭者,一監察何以下手乎?拿處分揀,姑先推考。當該衛內攔入及祗迎班追到官員査出,爲先汰去,令該府勘以重律,整飭責在吏曹,況無非率屬之司乎?只罪疲殘之臺監,何以爲振紀綱之道乎?吏曹隨駕諸堂,一竝下義禁府推考,所致慨於大臣者,謂押班之大臣也,況領左相有此草記糾正乎?安心勿以爲引事,招致司錄,分付往傳。
兪漢寧啓曰,卽者議政府錄事來言,右議政金憙以爲,班儀失次,莫能董飭,溺職之罪,實無所逃,嚴敎之下,萬萬震懍,不敢偃處,走伏金吾門外,恭俟鈇越之誅,仍納命召,何以爲之乎?敢稟。傳曰,慨然則甚,而卿旣昨日出仕,宜乎未及董察,安心勿待命事,遣史官傳諭,仍傳命召。
金孝建啓曰,卽者義禁府都事來言,右議政金憙,今方待命於金吾門外云,係是大臣去就,敢啓。傳曰,知道。
以內農圃內官徐宗翊手本,嚴仁喆爲名漢作拿本圃,各別重繩事,傳于林濟遠曰,其所行惡,甚於宋吉,令該曹嚴加懲勵。
兵曹口傳政事,副司果李果。
以忠淸監司李亨元狀啓,雨澤馳啓事,傳于李書九曰,昨日之雨,果得遍洽,勿從邑治所見,周探各其面里,竝與農形報來後狀聞事,回諭。嶺南則所得亦如京中乎?列邑農形與雨後沾益之效,嚴飭守宰,俾各細察報來後狀聞。湖南雨澤農形,近頗間闊,昨雨均沾形止及列邑農形條列狀聞事,一體下諭。
以平安兵使柳孝源狀啓,阿耳僉使朴道默到防事,傳于兪漢寧曰,嚴飭之下,遲滯赴任,不爲論罪,卿則推考,該鎭將捉來嚴棍事,回諭。
以水原府留守李命植狀啓,遺棄兒給糧事,傳于林濟遠曰,本府以新設留營,體貌自異,其所奉行朝令,尤當自別,又況事屬恤民之政,十倍加意於他道爲可,府內面里,豈止有此一口?更加着意搜訪,俾有對揚之實效事,回諭。
傳于兪漢寧曰,去七月朔水原邑內儒生試取時,賦三中幼學嚴載,八字百選一件,草三中幼學黃明漢,別狀紙一卷,三下幼學尹衍相,進士閔榮祖,幼學任鼎常,白綿紙各一卷,草三下幼學沈晉浩,次壯紙一卷賜給。邑內武士試取時,旗牌官嘉善李得弘,柳葉箭貫一中,邊二中,筒介一部,閑良朴師伋,直赴會試,閑良李周虎等二人,邊三中,各胡椒五升。閑良金性昌,貫二中,三升一疋,旗牌官閑良安思欽等五人,貫一中,邊一中,各胡椒三升。別驍士折衝朴弼國等十人,邊二中,各片箭十介,筒兒一介,知彀官嘉義李元榮等三十九人,邊一中,各扇一柄賜給。閑良李浩誠等四人,騎芻一中,以勸奬之意,各人等特給米三斗。
兪漢寧,以司僕寺提調意啓曰,輦輿事體何等至重,而近來動駕時,扈輦隊步品,專不調嫺,殆不成樣。該曹堂郞,果於常時,精加抄擇,盡心檢飭,若能使知敬謹之意,則至嚴之地,步武之不愼,豈至於是乎?事之駭然,莫此爲甚。揆以法意,不可無檢飭之道。兵曹判書鄭好仁,從重推考,當該郞廳,拿問處之,何如?傳曰,允。郞官令兵判決棍五度汰去,以尊事體,可也。
禁府啓目,宣傳官田德顯原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付啓,令兵判從重決棍爲良如敎。又啓目,訓鍊都監千摠李格原情云云。傳旨內辭緣,泛稱遲晩,所當請刑是白乎矣,曾經閫師勿爲請刑,載在大典通編,議處,何如?判付啓,依允。又啓目,長鬐前縣監李天晟原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,兵曹正郞吳大坤原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,司憲府監察趙永祥·洪亮猷原情云云。傳旨內辭緣,泛稱遲晩,刑推得情,何如?判付啓,昨因雨勢,卽欲還宮,百官先使退出,而事勢容或似然,分揀放送爲良如敎。
判府事朴宗岳箚曰,伏以,太廟祗謁,聖慕克伸,回鑾萬安,甘雨淸道,下情慶忭,曷有其極?卽伏見備局草記批旨,以昨日動駕時班聯之雜遝,有致慨於押班大臣之敎,臣亦西班班首也。不善董飭,致此紛挐顚倒之弊,近來紀綱,雖曰掃地,豈有如許無嚴也?噫,禮莫大於謁廟,儀莫重於動駕,臣忝在董率之地,不能使之整肅齊一,將何用彼押班爲哉?滿心惶恧,不知攸措,回鑾時臣亦未免追到於祗迎班,其追到則出宮與還宮時一也,何敢諉之於事勢之似然,而爲倖免之計乎?玆敢上箚自列,伏乞聖明,亟降威罰,以尊國體,以安賤分,幸甚幸甚。取進止。答曰,省箚具悉卿懇。出宮時西班旣無攔入,還宮也卿獨押班,由前由後,義無可引,卿須安心勿辭。仍傳于兪漢寧曰,此批答遣史官,傳諭。
右議政金憙箚曰,伏以,以臣罪犯,合被重律,而特降溫批,慰藉備至,臣心感惶,當復如何?屢回煩瀆,亦有所不敢,不得已退伏私次,而臣之懍悚,固自如也,其何可諉之以倖逭,而不思所以自列乎?昨日動駕出宮時,班儀之失次,紀綱所在,已極駭然,而至於還宮時祗迎班追到之罪,臣實爲首,撫躬慙恧,尤無容措。臣猥以無似,冒膺三事,曾未踰日,瘡疣已露,始未能董飭,末又乃自犯,一則臣罪,二則臣罪。玆敢略控短箚,更俟嚴誅,伏乞聖明,亟賜勘處,以警具僚,千萬幸甚。取進止。答曰,省箚具悉卿懇。卿之未及董飭,事勢然矣,何至過引?卿須安心視事。仍傳于兪漢寧曰,此批答遣史官傳諭。
癸丑八月初二日辰時,上御重熙堂。右承旨·右副承旨入侍時,行右承旨李書九,右副承旨洪仁浩,記事官徐有聞,記注官金良倜,記事官洪樂游,稟事閣臣檢校直提學徐有防,以次進伏訖。上命書九·仁浩,讀公事書判付。有防曰,前察訪李果,方參芸閣校準之役,而時無職名,令該曹付軍職,何如?上曰,依爲之。出擧條命退,諸臣以次退出。
上在昌德宮。停常參·經筵。
自辰時至酉時,灑雨下雨,測雨器水深四分。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,左承旨·右承旨·右副承旨入侍。
傳于金孝建曰,左副承旨入侍。
傳于林濟遠曰,應制三上校理魚用謙,操筆立成,可謂實才,三中假注書李弘達,一夜之間,十篇立就,三中承旨兪漢寧,隨題輒對,文如其人,爲先各賜大好紙一卷。
傳于林濟遠曰,廟堂草記,深得董率之體,雖未知犯科人之多少,而旣聞之,有査出汰拿之命矣。名以吏曹,今至二日,尙不草記,寧有如許紀綱乎?今則雖百人自現,十輩査出,其爲壞綱虧紀則一也。聞有自現之人,而以吏曹擧措觀之,必當有倖免者,亦豈不斑駁,而大有關於刑政乎?此蓋紀綱所關,如許判堂,辱命甚矣。吏曹判書金思穆,亟施付處之典,其餘堂上削職,査事,吏曹雖主管,毋論犯與不犯,昨日宜卽嚴査,送言該曹,道理當然,而至今袖手傍觀,亦甚駭然。各司首堂及有提調衙門首堂,一竝罷職,大臣衙門,勿論卿宰,實兼多窠,政官待開門牌招開政。
傳于林濟遠曰,壯勇大將金持默之代,都提調總察,從事官發牌聽傳敎,守禦使李文源之代,御將兼察,摠戎使鄭民始之代,禁將兼察,牌招聽傳敎。
傳于林濟遠曰,守禦使·摠戎使姑勿出代。
傳于林濟遠曰,七製在明,大司成前望單子入之,待下批牌招察任,泮長雖未出肅,同知館事先爲進去事,分付。
傳于林濟遠曰,觀象監提調遞差之代,前望單子入之。
大司成前望單子入之,鄭大容落點。
觀象監提調前望單子入之,徐龍輔落點。
以大司成鄭大容牌不進罷職傳旨,傳于兪漢寧曰,只推,更爲牌招。
傳于林濟遠曰,開政有命,吏曹堂上之代,今廟堂卽爲議薦。
備邊司薦望,以李冕膺爲吏曹參議。
李書九,以禮曹言啓曰,宗廟·永寧殿·永禧殿·景慕宮秋奉審,今八月初四日爲之之意,已爲啓下矣。宗廟·永寧殿·永禧殿,判書例爲進去,臣允大,景慕宮進去奉審,而判書金尙集,方在罷職中,無以推移進去,判書有闕之代,令政院稟旨變通,何如?傳曰,允。前望單子入之。
禮曹判書前望單子入之,李落默。
李書九,以成均館大司成意啓曰,去七月初七日儒生上旬輪次更稟草記批旨,涼生後更稟可也事,命下矣。今已涼生,何以爲之乎?敢啓。傳曰,弘文提學,令政院待開門牌招,日熱猶如此,日出前當懸題,泮堂知悉,可也。
李書九,以內醫院都提調·提調意啓曰,御供事體,何等嚴重,而今此忠淸水使封進有匣生鰒,比前體小特甚,腐傷無餘,其在重御供尊事體之道,決不可封入。還爲退送,使之卽速改封進,當該水使李潤謙,罷職,何如?傳曰,允。捧入,可也。
李書九,以觀象監領事提調意啓曰,命課學兼敎授池景泌有頉代,本學前僉正全宗周取才居首,依節目差下,使之付軍職冠帶常仕,何如?傳曰,允。
兪漢寧,以兵曹言啓曰,因司僕寺草記,扈輦隊步品全不調嫺,該曹堂郞論勘事批旨內,允。郞官令兵判決棍五度汰去,以尊事體可也事,命下矣。依傳敎,當該兵曹正郞朴吉源,決棍五度後汰去之意,敢啓。傳曰,知道。
兪漢寧,以兵曹言啓曰,因義禁府啓目,宣傳官田德顯原情,判付內,令兵判從重決棍事,命下矣。依傳敎,宣傳官田德顯,決棍十五度之意,敢啓。傳曰,知道。
兪漢寧,以兵曹言啓曰,慶熙宮衛將高景昇除授,在外過限未上來,五衛將金養淳老病沈篤,無望供職,呈狀乞遞,輪番之任,不可久曠,竝改差,何如?傳曰,允。
金孝建,以義禁府言啓曰,保放罪人朴華源査啓旣已啓下,依例還囚後,議處之意,敢啓。傳曰,知道。
兪漢寧,以義禁府言啓曰,吏曹前判書金思穆,亟施付處之典事,命下矣。金思穆,江原道淮陽府付處,而以傳敎內辭意,具罪目,依例發遣府都事,押送配所,何如?傳曰,允。
兪漢寧啓曰,前判書金思穆配所草記,不待傳旨啓下,自本府徑先擧行,事極可駭,矇然捧納之罪,臣不勝惶悚,而當該金吾堂上,不可無警,推考,何如?傳曰,允。
持平李東宇啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答府曰,不允。
癸丑八月初三日卯時,上御重熙堂。左承旨·右承旨·右副承旨入侍時,行左承旨林濟遠,行右承旨李書九,右副承旨洪仁浩,記事官徐有聞,記注官承膺祚,記事官洪樂游,以次進伏訖。上命濟遠·書九·仁浩讀公事,書判付訖。命退,承史以次退出。
癸丑八月初三日巳時,上御誠正閣。右承旨入侍時,行右承旨李書九,假注書金錫泰,記注官承膺祚,記事官洪樂游,同成均徐有防,大司成沈煥之,以次進伏訖。上命讀公事判付訖。上敎煥之曰,去番魁首,明日科勿令赴試,可也。命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深四分。
洪仁浩啓曰,弘文提學閔鍾顯,旣已承牌,藝文提學洪良浩,卽爲牌招,以爲同參考試,何如?傳曰,允。
傳于林濟遠曰,左承旨持此御題,與弘文提學偕往泮宮,試取以來。
傳于洪仁浩曰,新拜後尙未見之,今日入侍事,遣史官傳諭于右議政。
洪仁浩啓曰,右議政金憙,依下敎來待矣。傳曰,入侍。
傳于洪仁浩曰,科次入侍。
傳于金孝建曰,左副承旨入侍。
傳于洪仁浩曰,入格儒生入侍。
傳于洪仁浩曰,秋奉審待晴擇日爲之事,分付該曹。
以吏曹參議李冕膺牌不進罷職傳旨,傳于洪仁浩曰,只推,更爲牌招。
洪仁浩,以禮曹言啓曰,宗廟·永寧殿·永禧殿·景慕宮秋奉審,今日當爲之,而新除授判書李,身病猝重,萬無進參之路云,令政院稟旨變通,何如?傳曰,許遞,與提調前望單子入之,待下批牌招,禮判則先進去後謝恩。
禮曹判書前望單子入之,洪良浩落點。
宗廟提調前望單子入之,具允明落點。
景慕宮提調前望單子入之,尹塾落點。
以大司成鄭大容牌不進罷職傳旨,傳于金孝建曰,只推,更爲牌招。
兪漢寧啓曰,兵曹判書鄭好仁,以繕工提調罷職,而纔有傳旨付標之命矣。卽爲牌招,傳授命召,何如?傳曰,允。
兪漢寧啓曰,兵曹判書鄭好仁牌不進推考傳旨,今方捧入,而命召傳授,一時爲急,更卽牌招,何如?傳曰,允。
傳于洪仁浩曰,活人提調許遞,前望單子入之。
活人提調前望單子入之,曺允大落點。
傳于洪仁浩曰,疏語旣然,雖已許施,名以實提調,勢難晏然行公,兵判兼帶繕工提擧許遞,今日政差代。
禁府啓目,鎭安前縣監朴華源矣本府議啓內,憑藉賑事,反弄公穀之罪,昭著無餘,還穀法意,至重且大,而比年停退穀,旣自統兵營使之還錄,則宜卽論報釐整是白去乙,以未捧爲已捧,殆近三百石是白遣,災結事目,何等截嚴,而濫報磨勘,俵餘之結,私自區處者,亦至三十一結之多,已萬萬痛駭兺不喩,荒年賑政,事關民命,一粒半殼,固宜致愼,而敢以賙民之資,反作私用之物,會減公穀之擅自帖給,至於百餘包,營作租之作錢取剩及煙役租那移倉穀,俱係法外,罪固難貸,竝以此照律罪,從重論,杖一百收贖告身盡行追奪,流三千里定配,勿限年禁錮,私罪奉敎依允,功議各減一等爲旀,昨年俵田之飭敎,果何如?況賑政一款,尤何等盡心察飭處,則繡衣之書啓筵奏,不啻狼藉,特敎行査之下,初曰難以査出,今始如是錄啓,若知嚴畏,何敢以難査二字發口,又何敢以行査樣,煩屑登聞乎?大抵莅任之後,未見勤勵,凡所擧行,駭然若此,似此道伯,不可以迎送爲念,一任其壞綱,全羅監司權,施以不敍之典。秋務方殷,況穀簿紊亂之時乎?其代今日政問于大臣另擇,使之不多日內辭朝爲良如敎。
兵曹啓目,粘海州秋伊洞居御營軍李三金,拯活十七名人命,此等民狀,不無誇張,論賞一款,置之,何如?判付啓,道伯決不以無據之事狀聞,李三金拯活之功,依例施賞,今日政下批爲良如敎。
有政。吏批,判書金文淳牌不進,參判未差,參議李冕膺進,右副承旨洪仁浩進。啓曰,判書金文淳牌招不進,參判未差,小臣獨政未安,何以爲之?敢稟。傳曰,只出緊任。又啓曰,全羅監司,今當差出,而擬望之人乏少,承旨竝擬,何如?傳曰,允。以金文淳爲吏曹判書,大司成沈煥之仍任,事承傳,李書九爲全羅監司,李得臣爲刑曹判書,邊得讓爲工曹判書,申思運爲判尹,洪義榮爲同敦寧,宋鍈爲左尹,尹塾爲判義禁,權以綱爲同義禁,林蓍喆爲同春秋,洪秀輔爲社稷提調,徐有防爲尙衣提調,李秉鼎爲掌樂提調,沈煥之爲司宰提調,黃仁點爲長興提調,金頤柱爲典牲提調,黃昇源爲典設提調,沈煥之爲氷庫提調,金履禧爲造紙提調,林濟遠爲瓦署提調,金箕性爲濟用提調,閔鍾顯爲觀象監提調,李聖圭爲內資提調,李家煥爲掌苑提調,尹坊爲內贍提調,曺允大爲司圃提調,朴彬源爲軍資直長,宋厚淵爲金堤郡守,贈吏判金相庚贈領議政例兼,贈吏參金壽澤贈左參成例兼,贈吏議金鎭望贈吏判例兼,以上右議政金憙三代追贈,兵曹佐郞楊致鶴,禮曹佐郞金洛一相換,李得臣爲繕工提調。
兵批,判書鄭好仁進,參判閔台爀病,參議尹弘烈入直進,參知睦萬中病,同副承旨兪漢寧進。以洪檢爲副摠管,李燁爲黃海水使,徐有秉爲忠淸水使,五衛將金鼎鎭,忠翊將張齊白,忠壯將全仁壽,宣傳官李尙德,副司直李庚運,副司果全宗周以上,竝單付。
以左參贊望筒,傳于兪漢寧曰,前望單子入之。
左參贊前望單子入之,洪良浩落點。
洪明浩啓曰,假注書鄭文始,仍察廳任,何如?傳曰,允。
傳于兪漢寧曰,坐直承旨入侍。
兵曹口傳政事,副司直鄭大容單付。
兪漢寧,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
綾恩君具允明疏曰,伏以,臣卽伏見傳敎下者,以臣爲宗廟署提調,繼而召牌踵臨,固當感激趨應之不暇,而第伏念,今此各司首堂與提調譴罷之擧,實出於振紀綱尊命令之聖意,而臣亦在宗簿寺提調之任,再次査問,終未覈得,苟究其罪,固與諸臣無所異同,而獨蒙分揀之恩,又被除職之命,臣誠惝怳震懍,無地自容,在臣私義,固不可憑恃寵靈,自同無故,況且臣猥忝輔國之列矣,輔國不得與大臣同衙門,禮數所拘,法例卽然,此又臣不可冒承之端,玆不得不坐犯違傲,敢陳短章。伏乞聖明,俯垂諒察,亟許遞改,以存公格,以安私分,不勝幸甚云云。答曰,省疏具悉。昨日現告中區別,卽以都提調衙門也,況別無難査之端云乎?勿辭行公。
戶曹判書沈頤之疏曰,伏以,日昨動駕時,衛內冒入,班列追到人,未卽査出,傳敎截嚴,至有各司及提調衙門首堂一竝罷職之命,而臣則以兼帶太倉,諸郞之赴進排不參班,獨漏於現告中矣。臣之所管郞官之參於陪班者,有本曹及禮賓·義盈·繕工諸司等諸司,則以實以兼,理難倖逭,又況倉官進排,只是一員,而餘皆參班者乎?臣於昨日,面詰諸官,杖覈陪隷,終未査得其冒犯者,則顧其爲罪,有非他人只管一司之比,且臣於禮賓則單提調也,而現告初不擧論,繕工則一提調也,而僚提替被譴罰,不惟臣私心之萬萬惶愧,靡所自措,其在朝家刑政,寧容若是斑駁乎?玆敢短章首實,仰請嚴命,伏願聖明,亟降威罰,重勘臣罪,以肅朝綱,以安私分焉。臣無任云云。答曰,省疏具悉。倉官事,轉有誤傳,似漏於現告矣。其餘提擧之兼管,不可獨逭,則或見漏或替捧,政院事難免不察,當該承旨推考,卿則使之一體添書於傳旨,繕工實提調鄭好仁,傳旨中付標。
持平朴孝成啓曰,請亟寢秋曹罪人柳師文放釋之命,仍令王府設鞫嚴問期於得情,夬正王法。措辭見上答府曰,不允。
癸丑八月初四日巳時,上御誠正閣。都承旨·右議政入侍時,行都承旨洪明浩,記事官徐有聞,記注官承膺祚,記事官洪樂游,右議政金憙,以次進伏訖。憙曰,祗謁太廟,聖孝克伸,回鑾萬安,玉體康寧,下情欣忭,不可勝達,日間聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,元子宮氣候,何如?上曰,好在矣。憙曰,臣於見職,豈有一毫堪承之望,而前後疏章,誠意未孚,義分是懼,不敢一味煩瀆,冒昧出肅,今已有日,區區懇迫之私,擬待登筵,罄竭餘蘊矣。今得方寸之地,謹當悉陳衷曲,以冀天日之照燭矣。輔相,國之重任也,況今聖明在上,至化昭隆,摠攬萬機,一念憂勤,對揚承佐之責,宜求謨猷賁飭之才,而如臣譾劣,百無一能者,今若偶占濫叨,晏然冒居於百僚之首,則一世之傳笑,四方之駭惑,勢所必至。臣雖欲貪寵忘廉,濫居匪據,其奈誤聖恩而玷名器,何哉?特爲體諒,以便公私,區區之望也。上曰,卿言過矣,敦諭已言之,予於卿,知之久矣。以藩任而特爲枚卜者,意有所在,夫豈偶然哉?古人有言,宰相須用讀書人,卿是讀書人也,予所取卿者一也。以今淆俗,宜取恬靜之人,俾爲坐鎭之方,予所取卿者二也。卿是卿家人,居家而有謹飭之行,立朝而有愷悌之譽,予所取卿者三也。卿須體予倚毗之意,無復控辭,克盡輔弼之責好矣。憙曰,雖以日昨班次事言之,莫非臣不能董率之罪也。出仕之初,瘡疣已箸,臣之百不稱職,萬無承當之望,有如是矣,懼悚之極,尤無所達矣。上曰,班次事,在卿出肅之日,不及董飭,事勢誠然,何必引咎?憙曰,臣旣不以見職自居,則何敢以初筵所懷,備謝陳達乎?第伏念,事在目下,不可無一言,敢此仰達。向者蔡濟恭疏中句語,時値居藩,臣雖未得聞知,而以蔡濟恭疏批及前左相云云觀之,處分之尙且靳持,實爲抑菀矣。上曰,卿久在藩任,想必未及聞知矣。大抵蔡領府向者一疏,原其情,不過慮到於義理之漸晦而已,豈有他哉?今若只以疏中字句之妄發爲罪,則容或可也,而旣無是事,則此豈可渾淪排斥,而又況爲今日北面於予者,若能以予心爲心,則何敢以此事,無難登徹乎?向筵已有下敎於筵臣者,卿自當聞知,此不須更事提達矣。憙曰,臣則近在藩任,漠然未閑,故俄有所仰達矣。上曰,初筵例有所陳,卿須一一陳達,可也。憙曰,如臣無似,何敢以大官自處,有所陳達乎?若或未蒙恩遞,一味冒膺,則亦敢不隨僚相之後,隨所見仰奏耶?上曰,北關民情,近果如何,沿路農形,亦果如何?爲民一念,夙宵憧憧,卿須詳陳,可也。憙曰,農形到處豐登,今番喜雨,又復浹洽,民事萬幸,而北關民情,亦無別般可達者矣。上曰,次對明當爲之耶?憙曰,臣於年來,曾無與聞廟謨之事,初當重任,實有不辨東西之歎,不知何以仰對矣。上曰,大臣異於庶僚,節目間生疎,何必爲拘?所望於卿者,卽振刷紀綱,矜式簪紳,正體統尊朝廷而已,卿亦體此至意,務盡對揚承佐之地,好矣。詩曰,抑抑威儀,維德之隅,卿須懋哉。憙曰,如臣無似,忝在此職,何敢當聖敎之萬一乎?惟伏冀早卽體諒矣。上曰,過矣過矣。命退,諸臣以次退出。
癸丑八月初四日巳時,上御誠正閣。科次入侍時,右副承旨洪仁浩,記事官徐有聞,記注官承膺祚,記事官洪樂游,弘文提學閔鍾顯,藝文提學洪良浩,檢校直提學徐有防,直閣金祖淳,校理魚用謙,以次進伏訖。上曰,科次爲之。鍾顯等承命考試,以次拆榜訖。命書傳敎曰,七日製居首,賦三下一生員李命熙,直赴會試,之次三下生員金鑢,進士任天常·徐俊輔,生員黃基天,進士盧·宋雲載,各給二分。仍命書榻敎曰,入格儒生待令。又命書榻敎曰,違牌大司成許遞。又命書傳敎曰,査事之經宵,大關紀綱,或勘或漏,亦係刑政,昨有諸堂處分,而今聞已査現未及草記者爲五六人,而其中泮長之査出爲五人。今聞同成均言,果然奉法之勤勵,可謂諸堂之最,然而一例勘罪,太涉混圇。前大司成沈煥之,特爲勿論,仍任前職,牌招察任,以示弦韋。又命書榻敎曰,新除授吏曹判書牌招,同參政事。又命書榻敎曰,藥房提調前望單子入之。命退,諸臣以次退出。
癸丑八月初四日未時,上御重熙堂。左副承旨入侍時,左副承旨金孝建,記事官徐有聞,記注官承膺祚,記事官洪樂游,以次進伏訖。上曰,入格儒生如已待令,使之入侍,可也。賤臣承命出,回奏曰,金鑢·徐俊輔·黃基天外,姑未待令矣。上曰,與之偕入,可也。賤臣承命偕入。上曰,以次進前奏姓名及試券數句,可也。金鑢等以次進奏訖。上曰,爾等須加意勤課,可也。仍命退,諸臣以次退出。
癸丑八月初四日申時,上御誠正閣。同副承旨·入格儒生入侍時,同副承旨兪漢寧,假注書金錫泰,記注官承膺祚,記事官洪樂游,生員李命熙,進士任天常,生員黃基天,進士盧·宋雲載,以次進伏訖。上曰,儒生以次進前,奏姓名,可也。命熙進前奏姓名訖。上曰,汝近族顯官誰也?命熙曰,小臣近族,無顯官矣。上曰,遠族誰也?命熙曰,平安監司李秉模,臣十九寸矣。上曰,汝之工夫似甚緊要,努力期於登科立朝焉。天常等以次進前奏姓名訖。上敎雲載曰,汝近族誰也?雲載曰,故侍直臣偉明之孫矣。上曰,汝祖予曾見之矣,汝須某條登科,立朝,可也。命退,諸臣以次退出。
上在昌德宮。停常參·經筵。
金孝建啓曰,大司憲金履禧,執義許晊,掌令邊景祐,持平朴孝成·李東宇呈辭,掌令姜鳳瑞在外,監察茶時之意,敢啓。傳曰,知道。
兪漢寧啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,明日來會三相備員之初,當兼行常參,而處所便殿爲之。
傳于金孝建曰,左副承旨入侍。
傳于兪漢寧曰,閫帥入侍。
傳于兪漢寧曰,發遣吏郞諸執事,淸齋與否,摘奸以來。
傳于金孝建曰,承旨入侍。
洪仁浩啓曰,明日常參,承旨當爲備員,未差之代,政官所當牌招,開政差出,而判書金文淳,方在受由中,參判·參議俱未差,何以爲之?敢稟。傳曰,與吏曹堂上之代,前望單子入之,待下批牌招察任。
吏曹參議前望單子入之,鄭大容落點。
承旨前望單子入之,洪義榮落點。
洪仁浩啓曰,明日常參,六曹長官當爲進參,而吏曹判書金文淳受由,參判未差,參議鄭大容牌不進,無進參之員,何以爲之?敢稟。傳曰,參議只推,更爲牌招。
洪仁浩啓曰,假注書洪樂游,姑令仍察,何如?傳曰,允。
同成均前望單子入之,李秉鼎落點。
洪仁浩,以司饔院都提調·提調意啓曰,本院奉事朴彬源,以燔造官方在燔所,而昨日政,軍資監直長遷轉矣。當燔造方張之時,不可付之於手生之人,本院直長中,依例相換,以爲燔役無弊竣事之地,何如?傳曰,允。
兪漢寧,以司僕寺一二提調意啓曰,濟州出來後運歲貢馬二百匹內,三匹船中故失,四匹到中路故失,七匹到江頭病留,實納馬一百八十六匹,禾毛色別單書入之意,敢啓。傳曰,知道。
兪漢寧,以兵曹言啓曰,僉知中樞府事李性淳,素患痰癖之症,近益添劇,時月之內,無望供職,呈狀乞遞,西樞雖是閑局,不可一向虛縻,改差,何如?傳曰,允。
兪漢寧,以兵曹言啓曰,卽接全羅前監司權移文,則忠壯衛將全世益,今年七十一歲,風病沈痼,上去無路云,係是加設窠,老病旣如此,則不可虛縻,減下,何如?傳曰,允。
洪仁浩,以義禁府言啓曰,時囚罪人朴華源,杖一百收贖,告身盡行追奪,流三千里定配,勿限年禁錮照律公事,判付內,功議各減一等事,命下矣。朴華源功議各減一等,杖九十收贖,告身盡行追奪,勿限年禁錮,忠淸道結城縣海門驛,徒二年半定配,而以議啓內辭意,具罪目依例發遣府羅將,押送配所,何如?傳曰,允。
應製居首賦三上一,行左承旨林濟遠內下小鹿皮一令,三上二,直閣金祖淳,紙三卷·筆三枝·墨二笏,三中行右承旨李書九,副司果李相璜,各紙二卷·筆二枝·墨一笏,三下同副承旨兪漢寧,檢校直閣鄭大容,注書徐有聞,各紙一卷·筆二枝·墨一笏,次上校理魚用謙,奉敎洪樂游,各紙一卷賜給。
吏曹判書金文淳疏曰,伏以,臣昨伏奉東銓除命,其在竭蹶之義,固當趨承之不暇,而顧臣目下情私,焦灼煎熬,萬無頃刻離側之望。蓋臣之父病,于今三朔,一直彌篤,向叨是職也,屢遭請急,獲蒙體諒,式至今日,安意扶護,皆聖上賜也。父子相對,攢手感祝,其間症情之乍歇乍劇,不敢煩陳,而氣度則寒熱交作,便道則祕泄無常,眠或致通宵全失,食亦多終日專却,氣息之凜綴,形殼之凘脫,比之月前,又不知落下幾層,轉側之際,左右扶將,一日二日,心焉如焚,邇來霎時公故,亦不敢爲抽身暫赴之計,尙可以收拾神精,抑情行政乎?孝理之下,不敢自阻,仰暴實狀,以俟終始之澤焉。臣方疾聲冒籲,何暇念及他事,而弟念,向來前持平鄭之疏,盛論疏滯政之前後銓官,而至以擔却義理等說加之,論斥備至,勘斷甚嚴,臣亦伊後之一銓官耳。至今追思,驚尙存,人臣事君,維義與理,此若擔却,當作何人?勤攻之言,雖若過情,僨誤之地,決難再往。且於各司郞官現告事,提擧諸臣,擧皆被譴,而臣於寺署,獨爲倖逭,慙悚之極,無面可顯。設令臣無萬萬難强之情理,揆以廉防,去就一節,固非可論,而況頃刻離側,實無其路者乎?伏乞聖明,竝垂鑑諒,亟遞臣本兼,以便救護,仍降臣威罰,以謝人言,千萬幸甚云云。答曰,省疏具悉。卿其勿辭,救護父病。
吏曹參議李冕膺疏曰,伏以,臣卽伏聞臣父宿病之外,添得別症,寒戰頻作,溏泄交劇,委頓床玆,食飮全廢,房闥之內,精神不周,跬步之頃,轉側莫能,氣息綿綴,實有朝夕難支之形。蓋緣日候之乍涼,而調將失宜,職務之稍繁,而勞動過多,凘脫之氣,抵當不得,外冒內傷,以至眞元下陷,莫可扶接,源委旣重,憂慮實多,急足踵至,促臣來視。臣自聞此報,心神飛越,按住不得,忙陳短章,徑自登程,以爲及時往護之計。伏乞聖慈,俯垂諒察,特遞臣職,以伸情私,仍治臣擅行之罪,以肅朝綱,千萬幸甚云云。踏啓字。
癸丑八月初五日辰時,上御重熙堂。左副承旨入侍時,左副承旨金孝建,假注書金錫泰,記注官金良倜,記事官洪樂游,檢校直閣徐榮輔·南公轍,直閣金祖淳,以次進伏訖。上命讀公事判付訖。命退。賤臣持公事以次退出。
癸丑八月初五日午時,上御誠正閣。同副承旨·閫帥·應製諸臣入侍時,行左承旨林濟遠,左副承旨金孝建,右副承旨洪仁浩,同副承旨兪漢寧,假注書金錫泰,記注官金良倜,記事官洪樂游,藝文提學洪良浩,行副司直李秉鼎,弘文提學閔鍾顯,檢校直閣徐榮輔·南公轍,直閣金祖淳,黃海水使李燁,忠淸水使徐有秉,校理魚用謙,兵曹佐郞洪受浩,事變假注書李弘達,以次進伏訖。上曰,閫帥進前,可也。燁進前奏職姓名訖。上曰,下去善爲之。有秉奏職姓名訖。上曰,兵使當早晩除授,勿治行裝,可也。命退,燁·有秉先退出。上敎良浩等曰,今此應製試券,卿等各以所見考之,可也。良浩等承命進前,論難試券,奏等第訖。上敎濟遠曰,左承旨工夫,可謂老而愈篤矣。濟遠曰,猥蒙優等,惶恧無地矣。仍命書榻敎曰,未肅拜同成均許遞,前望單子入之。命退,諸臣以次退出。
上在昌德宮。行常參,停經筵。
自人定至初七日開東,灑雨下雨,測雨器水深二寸二分。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,判義禁尹塾,除拜後過三日不爲出肅,依定式推考警責,仍卽牌招,何如?傳曰,允。
傳于洪義榮曰,禮房承旨馳詣文廟,奉審摘奸以來。
傳于兪漢寧曰,右副承旨入侍。
禮曹,來八月初十日,行景慕宮秋享大祭親祭,取稟。奉敎攝儀,初九日展謁,仍行省牲·省器爲良如敎。
藥房提調前望單子入之,徐有防落點。
兪漢寧啓曰,卽伏見全羅左水使曺命楫,去春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
傳于洪明浩曰,承旨前望單子入之,待下批牌招察任。
承旨前望單子入之,徐榮輔·徐有秉落點。
有政。吏批,判書金文淳受由,參判未差,參議鄭大容,右副承旨徐有秉進啓曰,判書金文淳受由,參判未差,小臣獨政未安,何以爲之?敢稟。傳曰,只出緊任。以閔鍾顯爲禮曹判書,李敬一爲同義禁,白師坤爲敬陵令,尹魯東爲兵曹正郞,甕津府使李燁,承文正字韓錫仁,成均博士李錫垕。學正李錫心,學錄崔致翼,知經筵金文淳,同經筵李,以上竝單付,軍資直長朴彬源,司饔直長許默相換。
兵批,判書鄭好仁進,參判閔台爀病,參議尹弘烈入直,參知睦萬中病,同副承旨兪漢寧進。以林蓍喆爲同知,崔重敎爲忠翊將,金斗弘爲慶熙將,洪秀晩·李肇源爲文兼,僉知李泰漢,副護軍李禹鉉竝單付。
吏批啓曰,應敎今當差出,而擬望之人乏少,外任竝擬,何如?傳曰,允。以魚用謙爲應敎。
兪漢寧啓曰,納符之遲滯,在於渠,非朝廷之所知,則收納非所可論,但此事日前纔聞於一重臣矣。爾啓隨發,此果重臣之指揮乎?然則參涉臺論,甚非好消息,臺臣勢難緘問,前參贊鄭民始,令政院爲先問啓事,命下矣。問於前參贊鄭民始處,則以爲,以諫啓之參涉與否,有問啓之命,惶懍震越,罔知攸措。臣於日前筵席,以李潤慶事,妄陳賤見,只效無隱之義而已,臣雖萬萬無狀,豈忍爲潤慶地,而挾私飭辭,仰陳於君父之前乎?此莫非天奪其魄,言出妄率,自歸形跡之相似,此臣之死罪,何敢指揮臺諫,參涉言論,乃以此事,至於發啓乎?眞有所犯,諫臣猶在,臣雖欲欺隱,烏可得也?實無指揮之事,惟願歸身司敗,與諫臣對質,果有一毫干涉之跡,請伏斧鉞之誅,少懲辜恩負國之罪,伏地戰慄,覓死不得云矣,敢啓。傳曰,昨日渠敢潛渡江來伏城外,今朝果又有招還之臺啓,重臣日前之奏,非不知無隱,昨今事可謂不先不後。今此問啓之命,亦示無隱之意,而所對不以爲不信,本事自在於慌忽,久當犁然,豈至藏怒乎?
傳于洪義榮曰,發遣吏郞諸執事,淸齋與否,摘奸以來。
以應敎魚用謙牌不進罷職傳旨,傳于洪義榮曰,只推,更爲牌招。
兵曹口傳政事,副司直單徐榮輔。
以李潤慶囚單子,傳于洪義榮曰,保放。
全羅監司李書九疏曰,伏以,臣今日所叨,是豈臣夢想之所敢及者哉?臣猥以庸陋,久廁禁近,竊覸我殿下愛民一念,至誠惻怛,恫瘝之意,曲達於蔀屋,懷保之策,恒軫於厦氈,宵衣不解,玉食靡甘,故凡爲承流宣化之任者,必取夫淸愼公正,通鍊老成之人,于以導揚德意,撫恤黎元,而其難其愼,未嘗苟焉而畁之。此實在廷臣隣,所共欽仰贊歎者也,而獨於臣,則日月之明,或有遺照,半歲之內,驟躋峻秩,遍侈華貫,竟承此千萬不敢之誤恩。此殆臣命卒之秋,而抑亦臣不肖無狀,貪榮慕祿,使區區謹畏之本心,未有以見孚於君父也。撫躬慙惶,尙誰咎哉?國家設官分職,量功程能,凡百有位,莫不祗敬厥服,以熙庶績,而其爲任則亦未嘗無輕重大小之殊。藉使非其人而居其職,不幸有瘝闕之患,其輕且小者,則適不過僨一事而菑一身,其爲害也猶淺,若夫藩任,則軍國之利病,生民之休戚,俱係於一監司之能否,少或差失,其爲害也必至於傷民病國而後已,亦可謂重且大矣。是尙可以庸才蔑識,苟充而輕試之也哉?天下之事,固或可學而能也,至於材具器量,自有局定,決非一朝一夕,所可勉强而得之者也。臣姿性昏闇,知識淺短,重以根孤跡畸,過於葸弱,半生杜門,勉守拙分,一切世務政術,無聞見可以開廣,無踐歷可以諳熟。雖在僻縣小郡,尙懼不稱,其於方面重寄,夫豈有絲毫堪承之望?況此湖南一道,財賦浩大,獄訟繁氄,視諸路尤稱難治,而纔經大賑,民力之凋瘵,穀簿之紊雜,必有百倍於前日者。雖綜密剸理之才,恐難爲謀,乃以臣空疎譾劣之眇然一夫,忽置於五十餘州按察之地,以威望則不足以憚壓列邑,以智力則不足以整頓事務,畢竟顚沛,不待明者而可知。今若不自量度,冒昧承當,終至於誤國事而累聖簡,則臣雖萬被誅殛,尙何以少贖其罪?以殿下天地父母之之仁之德,亦豈忍一任其如此,使前後生成之恩,遂至於有始而無卒也哉?始奉除旨,神爽驚越,歷日蹙伏,情地窮隘,玆敢畢瀝肝血,疾聲號籲。伏願聖慈,俯賜哀憐,將臣職名,亟許鐫免,以重藩寄,以安愚分,不勝幸甚云云。答曰,省疏具悉。卿其勿辭,往欽哉。
敎全羅監司李書九書。王若曰,古方伯連帥之臣,必咨四岳,今國家保障之地,最稱兩湖,玆循僉諧,庸敷誕命。惟卿,銀潢餘派,瑚璉其姿,讀書於十年閑居,斐然玉汝成之益,考績於兩載腴邑,嘉乃橐如洗之操。歷試則多在尙書,文學政事之已驗,寵擢以直拜都憲,皇朝舊例之有稽,竇儀之博識多聞,固合當世之用,張詠之不讓方面,奚獨異代之才?粤瞻湖南一區,實冠海東八域,山河數千里之表裏,金城湯池,大小五十州之縱橫,碁布星列。包厥橘柚,制同禹甸維揚,月遊衣冠,地是漢家豐沛,迄玆大賑之甫訖,尙爾積弊之難蘇,可哀非民,倉廩不敢有所愛,若恫在已,惠澤猶未能盡霑,黜陟莫嚴,致守宰之輕犯關石,公私俱瘁,或按察之不承權輿,所以數遞之相仍,尤宜回授之克愼。玆授卿以全羅道觀察使兼兵馬水軍節度使巡察使全州府尹,卿其勤宣王命,明闡使威,秩仍亞卿,當藩垣屛翰之任,責重專制,有弓矢鈇鉞之權,凡機務措劃之方,惟力是視,以終始酬報之志,何事不成?自餘稟裁,厥有典憲,於戲,蘇孺文之有事按法,所貴嚴明,廉叔度之不撓安民,俾歌來暮,故玆敎示,想宜知悉。知製敎魚用謙製進
癸丑八月初六日辰時,上御熙政堂。常參兼行次對入侍時,行都承旨洪明浩,行左承旨林濟遠,行右承旨洪義榮,左副承旨金孝建,右副承旨洪仁浩,同副承旨兪漢寧,假注書洪樂游·金錫泰,事變假注書李弘達,記注官金良倜·承膺祚,領議政洪樂性,行判中樞府事朴宗岳,左議政金履素,右議政金憙,綾城尉具敏和,西淸君煋,左參贊洪良浩,兵曹判書鄭好仁,右參贊洪秀輔,行副司直徐有防·李秉鼎,刑曹判書李得臣,行副司直李敬懋,訓鍊都正趙心泰,行副司直李漢豐,開城留守金魯永,行大司成沈煥之,禮曹參判曺允大,工曹參判李邦榮,左尹宋鍈,大司諫兪漢謨,吏曹參議鄭大容,戶曹參議尹行頤,副司直尹行任,檢校直閣徐榮輔·南公轍,直閣金祖淳,執義許晊,掌令邊景祐,校理魚用謙,持平朴孝成,正言申龜朝·尹益烈,吏曹佐郞張至冕,戶曹佐郞徐洛修,禮曹佐郞鄭璲,兵曹佐郞崔時淳,刑曹佐郞金樂行,工曹佐郞任光白,監察金相夔,司錄鄭馦,以次進伏訖。樂性等曰,秋氣乍涼,日候晴佳,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮氣候,何如?上曰,善過矣。上曰,三公備員,國事幸矣。樂性曰,如臣老耄之質,濫叨元輔之任,只是備數而已,何嘗彷彿於是任,而亦何少益於國事乎?夙宵惶愧矣。上曰,國家本自無事,豈必無中生有乎?惟卿,元老也,對揚之方,惟在臥閤論道,而僚相具備,可謂正當其時,重卜之敦諭,已言之,予不以筋力奔走,責之於卿矣。樂性曰,國家泰平無事,廟務亦不留滯,臣等別無施措之事,而第臣筋力精神,日增昏耗,每多遺失之事,徒有瘝曠之慮,將何以摠察董率,仰答委毗之聖意乎?至於尋常擧行,如例問安,亦不得粗伸忱誠,惶悚無地,愧怍何極?幸今聖候康復,鼎席且備,特行常參,於公於私,心甚欣幸,而如臣癃憒不堪任之狀,前後仰達,不啻縷縷矣,伏願體諒焉。上曰,過矣過矣。樂性曰,上候多日靡寧,旋得翌瘳之喜,宗社之慶幸,臣民之歡忭,曷有其極?此誠莫大之慶,而區區識喜之忱,惟在賀禮一事,而殿下每以撝謙之德,凡於稱賀之節,輒靳允許。臣等不得不仰體撝謙之德,今番亦不敢仰請,而區區下情,不勝抑鬱矣。宗岳曰,患候雖是一時表症,幸卽平復,慶忭之極,宜有賀禮,而在臣等情禮,烏可已乎?領相所奏,在禮卽然矣。履素曰,屢日靜攝之餘,幸得翌瘳之慶,而仍行展謁之禮,臣民之鰲忭欣喜,不勝萬萬,領相與判府事所奏,非但臣等之所仰達,卽擧國大小之同情矣。憙曰,諸大臣所奏,實出於一國之同情,豈可無識喜之禮乎?上曰,卿等之言雖如此,予意本不欲張大矣。樂性曰,日前以衛內攔入官員終不得査出事,有所處分,而都相衙門,倖免於處分中,臣心之惶蹙,尤無可達,而臣處在董率之地,初不檢飭班次,而至有雜糅之擧,終又不得査出,而竟免同罪之科,此非但該曹之罪也,莫非臣昏憒之罪,乞賜處分焉。上曰,過矣過矣。履素曰,臣等職在董率,安得辭其責也?平日若能糾正,則豈有班次之違錯,衛內之攔入乎?以大臣之故,倖免罪科,臣心之愧悚,與領相所奏一般,而陳箚引罪,恐近煩屑,未敢爲之矣。上曰,過矣過矣。憙曰,日前雖有所仰達,而臣於伊日,以班首陪扈,而不能董飭之失,豈可倖逭乎?上曰,卿於初筵,已有所奏,不必更提矣。上曰,次對爲之。宗岳曰,臣職是原任,以西班班首入參,而至於次對,則臣當退出矣。上曰,卿雖原任,豈可先退?樂性曰,古則原任有次對之例,判府事之言,誠過矣。上曰,然矣。樂性曰,此慶尙左水使姜膺煥狀啓也,以爲,釜山鎭改造戰船,漂失什物中子砲,係是一時不無之緊要,不可不趁今備上,而猝難鑄成,則勢將從便推移,然後可免疎虞之慮,而庚戌年水操時,機張縣戰船致敗,沈失物件,以罷三鎭舟什備上,今亦依此例,臣營會外所上罷三鎭子砲中一坐,姑令推移充彼,以爲待變之地,恐合便宜,請令廟堂稟旨分付矣。旣有前例,事甚便好,依狀請許施,何如?上曰,依爲之。出擧條樂性曰,此禁衛大將李漢豐所啓也,以爲,臣營馬太,以均廳給代米中七百石,換太一千四百石取用矣。昨年自惠廳筵稟,革罷換規,今方貿取,爲弊多端,臣營所納各道太産邑米保中,限數千石換作太保,每名米六斗,代以太十二斗,準折代捧,則可除貿取之弊爲辭矣。此是準折代捧,在民無爲害之端,在營爲足用之道,則依所請許施,似爲便當,而今年太農之如何,姑未的知,關問該道後,參量許施,何如?上曰,依爲之。出擧條樂性曰,王大妃殿進御湯劑,何時煎入乎?上曰,食後煎入,而提調當監煎,卿則直還,可也。履素曰,昨年穡事告歉,諸道民事,極其惶汲,而幸賴如傷之聖念,賙賑旣畢,民無捐瘠,今年農形,則大有豐登之象,而稍閟之雨澤,今又浹洽,民國之幸,孰大於是?第伏念,蓄穀所備豫,而纔經大賑之處,則穀簿枵然,道伯·邑宰,如不以今秋極意釐整,殫誠收殺,則將不無滋吏奸,而擁虛簿之歎,雖以向來諸繡衣行現發者言之,守宰之犯科,道伯不察,吏胥之弄奸,守宰不察,已現發者如此,未現發者,又不知爲幾許矣。臣謂及此捧糴之前,另飭各道及列邑,使之整其紊亂,務其精實,日後若復以穀簿事,毋論某道某邑,如有抵罪之事,則不但該守令之重勘,該道道臣,亦難免其責,以此意爲先另飭,何如?上曰,依爲之。出擧條履素曰,樹風聲奬節義,實是有國之先務,而我聖上惓惓於斯,雖以近日李舜臣之加贈,李士龍之旌閭言之,奚但聳動於一時?抑亦有辭於百代,臣不勝欽仰,此則固是蓋世之殊績,罕有之大義,大抵京外孝烈之登聞,旣有典憲,屢勤飭諭,雖有大小之不齊,且有干瀆之爲弊,而以其子孫顒望之情,若或入於道啓,而許久遲滯,不卽回啓,則當不無抑鬱之心矣。近因政府久未備員,聞自庚戌以後,各道孝烈狀啓,未得覆啓云。今則三公旣備員,不可一任其因循,申飭該曹,趁卽擧行,恐不可已,而禮曹時無判堂,有闕之代差出,以爲擧行之地,何如?上曰,依爲之。出擧條履素曰,領相俄陳辭巽之懇,而臣又如是仰達,極爲猥越,而臣適得一疾,半年于玆,春夏之間,雜試鍼藥,種種諸症,比諸當初,非無動靜,而行步尙爾蹣跚,不能運用。殿陛出入之際,每垂矜諒之恩,至令扶腋而上,非瞻視之有駭,其爲衷情之不安,尤當如何?夏秋以來,久闕醫藥,餘症尙多,而上候康復之後,一未登筵,鼎席備位之初,常參有命,急於覲光,冒沒登對,而今日卽大朝會也。莫重朝儀,以臣擧措之駿瞻,自犯失儀,而何以董率凡僚乎?見今秋氣已涼,正合醫治,伏望俯賜諒察焉。上曰,頃許長暇,更何靳持,而卿之神觀,比前頓勝,但行步雖不如常,扶腋出入,少無不安之端。且右相新卜之後,近始造朝,而便同山野之人,出身後尙未登次對云,筵席周旋,必多生疎,俄者拜禮時言之,興拜之節,舛錯於臚唱之際,予所以取於右相者,此也。廟謨之疎迂,推此可知,領相則求之故事,一年之內,或有二三次登筵之例,大臣豈可以筋力責之乎?卿則姑與右相協力同行,數三次偕登筵席,以整朝體筵體,然後可以許由,而至於廟坐,想不爲妨於愼節,卿須如例爲之,可也。履素曰,聖敎如此,敢不奉承,而臣之生疎,何異於右相乎?忝叨相識,雖近歲周,而生疎則自如矣。上曰,卿則今已鍊熟矣。上敎樂性曰,卿則先退,可也。樂性先退出。漢寧曰,筵席奏語,何等敬謹,而兵曹判書鄭好仁,正輦陪,誤以扈輦隊仰奏,其不能預爲講定之失,不可無警責之道,從重推考,何如?上曰,依爲之。出擧條履素曰,筵體何等謹嚴,而職是承宣,則在他人失儀,尙可糾警,而相顧笑語,全欠敬謹之義,左副承旨金孝建,右副承旨洪仁浩,竝罷職,何如?上曰,依爲之。出擧條有防曰,臣於太常事,有所仰達者矣。東西籍,分送兩久任郞廳,而開月當辭朝出去矣。若當祭物監封之時,則不可付之他郞,兩郞廳使之以時往來,待籍事了畢後,始爲入來肅拜之地,何如?上曰,依爲之。此後永爲定式,可也。出擧條得臣曰,設官分職,各有所掌,而近來訟民之見屈於法司者,或呈捕廳,捕廳非詞訟之職,而其推捉之餘,無論平民與盜賊,皆以紅絲縛來,故訟者要作雪憤之道,每有此弊,而平民之視捕廳,如就死地,則捕廳之以等閑詞訟,輕加推捉,大是法外,此後則或有違法往呈者,切勿聽理之意,嚴加申飭,申飭之後,或有冒犯現發者,當該捕將,從重論責,何如?上曰,依爲之。出擧條敬懋曰,年來連以綿農之無實,各道保布,幾皆以純錢捧上,故本營木儲枵然,每年軍需,無以支計矣。今年則各道綿農,挽近最稔云,各邑軍布,錢木參半,十月內準納,而如有升尺不準,防納過限等許多弊端,則當該守令,依事目草記論罪之意,出擧條,嚴飭行會,何如?上曰,依爲之。出擧條心泰曰,砲保價布十月內上納,自是事目,而近來外邑擧行,漸致稽緩,木品之麤劣,上納之愆期,看作尋常,揆以法意,萬萬寒心。見今當捧不遠,又或有短麤延拖之弊,依事目草記論責之意,預先出擧條申飭,何如?上曰,依爲之。出擧條漢謨等曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,未及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,潛毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案。其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府夬正典刑。上曰,不允。出擧條濟遠曰,合啓體段,凡在隨參者,同爲起伏,自是格例,而長官傳啓之際,執義許晊,掌令邊景祐,持平朴孝成,校理魚用謙,正言申龜朝·尹益烈,竝不起伏,推考警責,何如?上曰,依爲之。出擧條漢謨等曰,噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,十餘字刀削擧國臣民腐心之痛,切齒之讎,尤有倍於前日,請物故罪人德相亟施孥籍之典。上曰,不允。出擧條漢謨等曰,噫嘻,痛矣,尙喆之罪,可勝誅哉?本以庸瑣之品,久據勻軸之任,眷遇,何如,恩造,何如?賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也,然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世番之於嵩,賊堅之於積,約一行刀削姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈。今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典。上曰,不允。出擧條晊等曰,臣等性本駑劣,百不猶人,淸朝耳目之任,不合屢叨,而逖違之餘,章皇出肅,及登筵席,擧措顚錯,至有承宣之請推,臣等以何顔面,晏然於臺次乎?請命遞斥臣等之職。上曰,勿辭,亦勿退待。出擧條濟遠曰,校理魚用謙,三司合啓未畢之前,徑先就坐,從重推考,何如?上曰,依爲之。出擧條濟遠曰,執義許晊避嫌之際,擧措顚錯,有損臺體,推考,何如?上曰,依爲之。出擧條濟遠曰,執義許晊,一事再避,大違臺體,從重推考,何如?上曰,依爲之。出擧條履素曰,執義許晊,擧措顚錯,一事再避,又乖臺體,不可問備薄警而止,罷職,何如?上曰,依爲之。出擧條十五行刀削漢謨等曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆,防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能亟施孥籍之典。趾賊等凶種夬施邦刑,養遂·獻遂·李觀源,竝令王府設鞫得情。上曰,不允。出擧條漢謨等曰,噫嘻,痛矣,從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈。獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。出擧條漢謨等曰,噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌。一行餘刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮亟施孥籍之典。上曰,不允。出擧條漢謨等曰,噫嘻,痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指目擧兵之時,自擬內應大將,至於書給四柱,先占身數,其所爲計,至凶極獰,六七字刀削也,逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,六七字刀削鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種,杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酌之間,牢諱慶忭等語。公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。上曰,不允。出擧條漢謨等曰,噫嘻,痛矣,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀削與同二字刀削之說,旣已遲晩,數字刀削他日之計,明白納招。甚至於干涉善復,自知當死之供吐實於平問之下,其窮凶情節,更無可言,有賊如此,不施邦刑,則天網絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂而大可懼者哉?請遲晩罪人宇鎭捧根脚,夬正王法。上曰,不允。出擧條漢謨等曰,柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱暎爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒,詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孼之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕,雖以告朔之義,時有開講之命,悽惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟夷,及至近年夏,恭顯投凶書於內,瑮·福暗逞凶圖於外,蚓結虯蟠,種下生種。式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然。其所爲說,不足多辯,下款女樂之云,向日燈夕,各營將臣,果有游衍張樂於壯營馬園之事,而壯營處所,旣在關門之外,馬園基址,又是營後之地,距闕旣遠,在營又僻,則渠亦有耳必聞,有目必見。旣無近似之事,寧有流傳之言,而强稱禁苑之遊,做出女樂之說,抑勒矯誣,誑惑款眩,是誠何心?其亦叵測。究其旨意所在,架虛鑿空,指無謂有,一言一事,惟以厚誣聖德爲計。惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有其極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧。聽聞所及,莫不駭惑,固知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢呈凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞臟,人或顚狂,則終身廢棄,而噫,彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,鑄張之根根,尙今未覈,如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩。今若置而不問,方來之慮,尤不可勝言,請柳星漢,亟令王府設鞫嚴問,期於得情,夬正邦刑。上曰,不允。出擧條漢謨等曰,噫嘻,痛矣,亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。上曰,不允。出擧條景祐等曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上上曰,不允。出擧條上曰,昨下辛勤求助之敎,而臺臣無一人對揚,誠慨然矣。漢寧曰,今日常參,聖候康復後初有之盛擧也。時政得失,官師闕遺,三司諸臣處,使之一一仰陳,則掌令邊景祐,持平朴孝成,不體臨軒求助之聖意,竝以無所懷仰奏,誠甚慨然,竝從重推考,何如?上曰,依爲之。出擧條履素曰,賓對久曠之餘,今纔登筵,雖無昨日飭敎,言責之地,豈無可論之事?求助之下,無一事新啓者,其在開言路之道,不可無警,掌令邊景祐,持平朴孝成,罷職,何如?上曰,依爲之。出擧條漢謨等曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。上曰,不允。出擧條漢謨等曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後,惡逆之如尙魯窮凶者,抵賴不服,頑忍徑斃,則孥戮之典,其將不施乎?罪在罔赦,事關後弊,請逆賊尙魯亟施孥戮之典。上曰,不允。出擧條漢謨等曰,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之疏論,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公私詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然。國體之隳壞,已無可言,輿情之轉激,去而益甚,請亟寢秋曹罪人柳師文放釋之命,仍令王府設鞫嚴問,夬正典刑。上曰,不允。出擧條漢謨曰,近來紀綱,雖云掃地,未有若今番動駕後不卽現告之事,其所犯科,不過不善周旋,以致雜亂,而汰拿之命,又是匪怒之薄勘,則事當惶感,卽地自首之不暇,而拖至兩日,屢煩飭敎,始得査現,國綱壞矣,臣分蔑矣。罪非微眚薄譴,而不念義分,厭然掩避,若是之極,他復何論?究厥所爲,萬萬駭痛,現出之後,尙今處分未下,臣等未敢知聖意之如何,而此而置之,其可曰國有法紀,知所懲畏乎?請現告諸人竝施竄配之典。上曰,自現者竄配,則倖免者能不斑駁乎?此所以以査出之遲滯,有諸堂處分之命。不允。出擧條漢謨曰,密符事體,何等嚴重,而統帥交遞之後,滯留江外,今至數朔,當初備局知委之餘,肆然防報,固已可駭,而今又不念納符之時急,晏然蹲處,荏苒日月者,尤爲無嚴,至重至嚴之符,久留於荒郊旅店,事旣無前,有駭聽聞,其在事體,不可無懲。請前統制使李潤慶所受密符,卽令收納,仍施刊削之典。上曰,納符之遲滯,在於渠,非朝廷之所知,則收納與否,非所可論,但此事,日前纔聞於一重臣矣。爾啓隨發,此果重臣之指揮乎?然則參涉臺論,甚非好消息,臺臣勢難緘問,前參贊鄭民始,令政院爲先問啓。出擧條上敎履素曰,李潤慶事,雖涉微瑣,揆以國體,大關紀綱,卿等之尙今闔眼,誠爲慨然,渠於籌關防報,敢以筵敎二字,肆然提到,其無嚴放恣,莫此爲甚,國無法則已,豈可尋常看過處乎?渠以幺麽武夫,動得諫長,有此外攻內扶之擧,豈有如許國綱乎?諫長如以納符遲緩,認爲國體之虧損,則固當捉致裨將,思所以申飭來納之道,而不此之爲,今反挾私,曲爲分疏,此果成說乎?重臣旣言之,臺諫又言之,今日紀綱,雖曰掃地,豈至若是之無嚴耶?履素曰,聖敎誠至當矣。防報中敢稱筵敎者,萬萬駭痛,而臺臣收納之請,亦駭然甚矣。漢謨曰,臣姿性愚迷,言議巽劣,淸朝耳目之任,豈敢爲冒膺之計,而方當聖候遄復,常參賓對有命,義分是懼,唐突登筵,逖違之餘,獲覲耿光,雖極榮幸,而及夫李潤慶罪狀論啓之際,只思納符遲滯之未安,而當初防報委折,辭意全然未聞,只以刊削爲請矣。及承聖敎,誠不勝萬萬驚悚,臣之未諳本事,輕先發啓,以草草薄勘仰請者,震懍悚恧,直欲攢地而不得也。以此情踪,何敢一刻冒據於臺次乎?請命遞斥臣職。上曰,勿辭,亦勿退待。出擧條漢寧曰,正言申龜朝,上敎未畢之前,徑陳所懷,不可無警,從重推考,何如?上曰,依爲之。出擧條龜朝曰,臣姿識鹵莽,言議巽軟,本不合於淸朝耳目之任,而常參有命,繼而有署前行公之敎,故冒沒登筵,觸處生疣,聖敎未畢之際,遽發啓辭,至被承宣之請推,滿心悚懍,無地自容。以此情踪,其何可一刻晏然於臺次乎?請命遞斥臣職。上曰,勿辭,亦勿退待。出擧條漢寧曰,正言申龜朝避嫌之際,全不成樣,大損臺體,不可無警,從重推考,何如?上曰,遞差,可也。出擧條益烈曰,近來守令之犯科者,多有卽其地竄配之命,此雖出於俾愧其心,以謝其民之聖意,而以前官而謫其地,則舊民自如,餘威未已。雖係平日招怨之類,不無多般貽弊之事,將以懲其罪,而反或益其害,臣請此後,則守令竄配,勿以所莅之邑定送,以爲爲民除弊之地,宜矣。上曰,言甚好矣。何必自今以後乎?伊前卽其地定配者,竝令該府更定配所,可也。出擧條濟遠曰,啓辭與所懷,體段自別,而正言尹益烈,始以所懷開端,末以啓辭結語,揆以臺體,大違常格,從重推考,何如?上曰,依爲之。出擧條益烈曰,臣言議巽軟,知識鹵莽,初參筵席,觸事生疣,初以所懷發端,末乃所啓結辭,至被承宣之請推,以此情踪,何可一刻晏然於臺次乎?請命遞斥臣職。上曰,勿辭,亦勿退待。出擧條用謙曰,邦運旣昌,百祿鼎臻,元子宮尺衣漸長,令聞日著,此正吾東方億萬年無疆之基也,八域含生,孰不延頸蹈舞?伏惟聖心嘉悅,當復如何也?顧今悠悠萬事,無大於輔翼成就之道,固知殿下以身設敎之方,元子宮晨夕薰灸之際,其所將就,必有群下不及知之妙,而古人之論輔翼之要,必以早諭敎選左右,爲先務,此實知本之論也。雖在封冊之前,必有輔養之官,自是列聖朝成法,而且伏念,以我殿下大聖之姿,每於絲綸之間,論聖德成就,則必稱故輔養官,南有容輔翼之功。尤豈非今日之所當視柯者乎?誠宜博詢大臣,選擇有文學老成之人,委以輔養之責,時時進見於元子宮,或說文字,或陳嘉言,以爲開導資益之道。則雖不必逐日相見,其所日漸啓發者,必當藹然有長,日加益而人不知之效矣。此臣區區顒祝者,故敢此仰達矣。上曰,不欲張大,故文字間姑不留意矣。用謙曰,殿下每以紀綱之不振,刑政之不立,慨然憂惕,屢發中朝之歎,此正轉移振刷之機也。臣愚竊以爲,紀綱刑政,不能自立,必也明義理尙氣節勵廉恥,先以三者爲其根基然後,紀綱可振刑政可立也。顧今義理有不明之漸,氣節有不振之歎,廉耻有不張之憂,蓋亦職此之由則紀綱之不振,刑政之不立,固可勝言乎?此尤今日之所當大警惕者也。伏願益加聖意,必以明義理尙氣節勵廉耻,爲振紀綱立刑政之本,則世道之轉移,可立而期,此臣區區之所仰望也。上曰,當體念矣。出擧條用謙曰,惟我聖上一政一令一動一靜之間,莫不爲貽燕垂裕之謨,尤豈非今日之所可深念處乎?竊伏瞷聖上粤自踐祚之初,凡於施措之間,謹守成憲,其於典章法度,無所少忽,以致化理淸肅,位著淬勵者,莫非其明效大驗,而夫何比近以來,特用造化之權,處分或出於典章之外,至於銓注之間,添書落點,屢下於前後,臣愚死罪,固知聖意當其創行之初,必以爲一時間用權之擧,而今則便成常規,至於向來疎通,或於文職添書,蔭官而落點者有之。此不但違官方損國體之爲可念,蓋添書之擧,尤有異於中批特除,非聖朝之美事,亦豈所以貽燕垂後之道也?伏願繼自今,凡於注措之際,益留聖意,毋違常憲,卽臣區區之望也。上曰,言亦好矣,當留念矣。出擧條仍命書榻敎曰,政官牌招開政。命退,諸臣以次退出。
癸丑八月初六日巳時,上御重熙堂。左副承旨入侍時,左副承旨徐榮輔,假注書洪樂游,記注官金良倜·承膺祚,以次進伏訖。命書傳敎曰,勸武以後,尙今沈屈,何必赴任然後爲履歷乎?纔有下敎於兵批者,國體所在,旣知其所貢之分明餒敗,則雖有依施日前晩熱足可寬恕,況私政鹽政,不可付之生手,前忠淸水使李潤謙,分揀仍任事,分付。又命書傳敎曰,朝家刑政,莫過於擧直措枉,提擧之擧職,見於沈煥之·曺允大,日前特點於提擧之望矣。況求助之日,在論思之任,奏對得體,周旋不錯,何必無中生有,別求新奇乎?入侍三司諸臣擧措,多顚倒之際,似此之人,宜可嘉奬。且況近日應製許多篇,始知其文華之如許,校理魚用謙,今日政應敎擬入,待下批牌招。上曰,文任應製,如已到院,持入,可也。賤臣承命出持入,上親考訖。命拆祕封,賦二下藝文提學洪良浩,三中前弘文提學李秉鼎,三下弘文提學閔鍾顯。上曰,居首藝文提學,大鹿皮一令賜給,可也。上曰,承旨病狀,姑難供劇耶?榮輔曰,然矣。命書傳敎曰,左副承旨聞有實病,許遞。命退,承史以次退出。
上在昌德宮。停常參·經筵。
藥房提調徐有防,行右承旨洪義榮啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
兪漢寧啓曰,來十一日朝參日次矣,敢稟。傳曰,停。
林濟遠啓曰,大司憲金履禧,持平李東宇呈辭,執義·掌令一員,持平一員未差,掌令姜鳳瑞在外,監察茶時之意,敢啓。傳曰,知道。
林濟遠啓曰,右副承旨徐有秉,今日不爲仕進,卽爲牌招,何如?傳曰,許遞。
洪義榮啓曰,明日聖節望闕禮習儀時,兩司無進參之員,除在外·未署經外,呈告人員,竝待開門牌招,何如?傳曰,允。
以香室景慕宮秋享大祭受押單子,傳于洪義榮曰,展謁日當親押。
傳于兪漢寧曰,同副承旨入侍。
洪義榮啓曰,應敎魚用謙牌不進罷職傳旨,今方捧入,而玉堂上下番俱空,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,違牌玉堂只推,更爲牌招。
傳于林濟遠曰,紀綱之振肅,不在於收敍之遲速,近來位著之莫能成樣,反有關於紀綱,諸司堂上罷職人竝敍用,其中將任仍任,牌招授符。
傳于林濟遠曰,大臣·文蔭·武卿宰·二品以上·三司諸臣,明日來待。
兵曹口傳政事,副司直鄭民始·李文源·金持默,壯勇大將金持默,守禦使李文源,摠戎使鄭民始以上仍任事,承傳。
林濟遠啓曰,守禦使李文源,摠戎使鄭民始,壯勇大將金持默仍任,牌招授符事,命下矣。時無職名,竝令該曹口傳付軍職,守禦使·摠戎使敎諭書,所當更爲啓下,而此與新除授有異。在前如此之時,有前所授密符傳授之例,今番則何以爲之乎?敢稟。傳曰,敎諭書,置之,密符則以前密符仍授。
傳于林濟遠曰,卿宰中時無職名人,令該曹口傳付軍職。
兵曹口傳政事,副司直洪檍·李灃·趙宗鉉·具庠·金尙集·李致中·徐鼎修·李鎭翼·李在學·申大升·李洪載·申光履·洪明浩竝單付。
洪義榮,以景慕宮都提調意啓曰,太常紅柿,今方薦新於本宮,而宮苑紅柿,成熟尙遠,待爛熟薦新之意,敢啓。傳曰,知道。
洪義榮,以內醫院提調意啓曰,副提調洪明浩,謂有身病,今日問安,不爲仕進,卽爲牌招,何如?傳曰,許遞,與未差之代,承旨前望單子入之,待下批牌招察任。
傳于林濟遠曰,承旨前望入之,待下批牌招察任。
承旨前望單子入之,徐邁修·李翼晉·林道浩落點。
洪義榮,以禮曹言啓曰,卽接景慕宮官員所報,則今此本宮秋奉審時,提調一員,當爲進參,而都提調洪樂性,提調尹塾,俱以身病,不得進參云,提調令政院稟旨變通,何如?傳曰,提調許遞,令該曹口傳差出,可也。
吏曹口傳政事,以洪良浩爲景慕宮提調。
林濟遠,以戶曹言啓曰,宗廟·永寧殿·永禧殿·景慕宮秋奉審,今八月初八日爲之事,自禮曹推擇啓下矣。宗廟·永寧殿·永禧殿,判書例爲進去,臣昇源,景慕宮進去奉審,而判書臣沈頤之,方在罷職中,實無推移之道,何以爲之?敢稟。傳曰,現告之捨實取兼,旣如何,其外諸兼,不過例兼,至於本曹郞以緊任,豈有不參之理乎?以此以彼,宜有區別,所以多日留窠者也。判堂敍用,仍任牌招,以爲備員進去之地,可也。
兪漢寧,以備邊司言啓曰,頃因江華留守狀啓,本府添餉條,以本米移劃便否,關問兩南矣。卽見慶尙前監司鄭大容狀啓,則以爲,別會耗米之移劃江都,在於戊午,而以船運難便,不得擧行。逮至辛巳,往復該府,每石價定以二兩,五百石價錢一千兩,每年輸送軍作米三百石移劃,在於丙午,而本米船運,亦多窒礙,依添餉例,以錢代送之意,文移停當,今若以米輸送,則民人受害,勢所必至,本米輸送,實無可行之勢云。全羅前監司權狀啓,則以爲,江都添餉米五百石,曾於辛巳,果爲定式,以均廳添價米,只一年輸送矣。丁酉因本道狀聞,每年錢一千兩,以本營別會米耗條三石,作錢輸送,今若只以千兩代米三百石,雖欲添載稅船,歷路移納,科外冗費,盡歸民邑之弊云矣。江都餉穀之慙致虛耗,誠極寒心,兩南添餉條,以本色取來云者,非無意見,而今若以米輸納,則斂散之政,運輸之節,俱爲民弊。到今變通,誠多難便,依前施行之意,分付於江都守臣及兩南道臣,何如?傳曰,允。
兪漢寧,以都摠府言啓曰,今日入直內三廳武兼禁軍及軍兵等,當爲中日習射,而社稷大祭,齋戒相値,不得爲之之意,敢啓。傳曰,知道。
兪漢寧,以兵曹言啓曰,今八月初九日大駕詣景慕宮展謁,仍行秋享大祭,省牲·省器時,何營軍兵隨駕,何營軍兵留陣,而禁軍及馬步軍,以幾番幾哨磨鍊乎?敢稟。傳曰,訓局步軍十哨,馬軍三哨,爲先後廂,禁軍二番隨駕,留陣,置之,可也。
兪漢寧,以義禁府言啓曰,守令卽其地定配者,竝令該府更定配所事,命下矣。慶尙道密陽府定配罪人李復爕昌原府,李㝡源彦陽縣,全羅道南平縣定配罪人宋欽書長城府,忠淸道靑陽縣定配罪人宋載緯,定山縣,新昌縣定配罪人鄭文在,溫陽郡,更定配所,而仍前罪目,依例發遣府羅將,押送于各其配所,何如?傳曰,允。其中鄭文在罪名,係是賑政事也。賑事現發,卽其地定配,無異金石之典,此則仍配,可也。
癸丑八月初七日辰時,上御誠正閣。同副承旨入侍時,同副承旨兪漢寧,假注書洪樂游,記注官金良倜·承膺祚,以次進伏訖。上曰,禮房承旨入侍。出榻敎賤臣承命出,與右承旨洪義榮偕入。命義榮書傳敎曰,右承旨馳詣社稷秋享大祭所·南壇祭所,奉審摘奸以來,同副承旨馳詣三角·木覓·漢江祭所,奉審摘奸以來。上曰,諸執事淸齋與否,各別申飭,奉審復命後,右承旨更詣社稷祭所,過享後各別修掃以來。同副承旨更詣南壇祭所,過享時各別摘奸,神轝陪來,奉安後復命,可也。又敎義榮曰,史官分詣三角·木覓·漢江祭所,神轝還安後,使之復命,可也。命退,承史以次退出。
上在昌德宮。停常參·經筵。
洪義榮啓曰,明日大駕詣景慕宮,入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
洪義榮啓曰,明日動駕時,兩司侍臣,不可不備員,而憲府則掌令姜鳳瑞受由在外,執義·掌令一員,持平一員未差,只有持平李東宇一人,待開門牌招,何如?傳曰,允。
徐邁修啓曰,時原任大臣·文蔭武卿宰二品以上·三司諸臣,依下敎來待矣。傳曰,入侍。
傳于洪義榮曰,發遣吏郞諸執事,淸齋與否,摘奸以來。
洪義榮,以禮曹言啓曰,宗廟·永寧殿·永禧殿·景慕宮,秋奉審,今八月初十日爲之之意,敢啓。傳曰,知道。
兪漢寧,以備邊司言啓曰,卽見黃海兵使姜五成所報,則以爲,停操之年,例有營將巡點,而巡點竝不行之,則各邑鎭官鎭門聚點,自是定式,巡點與聚點間行否,斯速指揮,以爲擧行之地爲辭矣。今年本道年事,豐歉未判,竝與官鎭門聚點而不行,則其在詰戎之政,極爲疎虞,營將巡點,姑爲停止,官鎭門聚點,依例擧行之意,分付,何如?傳曰,允。待分等,尤甚邑則從便闊狹,可也。
林濟遠,以義禁府言啓曰,明日動駕時,各差備都事當爲備員,出使都事嚴思勉,令該曹口傳相換,以爲分排之地,何如?傳曰,允。
吏曹口傳政事,禁府都事嚴思勉,南部都事林希復相換。
大司憲金履禧,大司諫兪漢謨,應敎魚用謙啓曰,請黜置罪人鄭致達妻,亟令王府夬正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上一行刀削答三司曰,不允。六字刀削
大司憲金履禧,大司諫兪漢謨啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。措辭見上請遲晩罪人宇鎭捧根脚,夬正王法。措辭見上請柳星漢,亟令王府,設鞫嚴問,期於得情,快正邦刑。措辭見上請承款後物故罪人九宗,亟施孥籍之典。措辭見上答兩司曰,不允。
癸丑八月初八日辰時,上御熙政堂。時原任大臣·文蔭武卿宰二品以上·三司諸臣入侍時,行都承旨徐邁修,行左承旨林濟遠,行右承旨洪義榮,左副承旨李翼晉,右副承旨林道浩,同副承旨兪漢寧,假注書洪樂游·金錫泰,記注官金良倜·承膺祚,原任直閣尹行任,檢校直閣徐榮輔·南公轍,直閣金祖淳,領議政洪樂性,判中樞府事朴宗岳,左議政金履素,右議政金憙,左參贊洪良浩,行司直李文源·鄭民始·洪檍,判敦寧李灃·李敏輔,行吏曹判書金文淳,行司直任希曾,右參贊洪秀輔,知事尹坊·趙瑍,戶曹判書沈頤之,禮曹判書閔鍾顯,兵曹判書鄭好仁,刑曹判書李得臣,工曹判書邊得讓,行副司直金尙集·徐有防·李秉鼎·金持默·李致中·趙宗鉉·李聖圭·李復永·韓光綮·崔東岳·李明運·趙圭鎭,知訓鍊李敬懋,戶曹參判黃昇源,禮曹參判曺允大,兵曹參判閔台爀,刑曹參判徐龍輔,工曹參判李邦榮,左尹宋鍈,右尹李家煥,大司憲金履禧,同知李集斗·林蓍喆,鰲恩君李敬一,行副司直柳誼·曺允亨·姜游·李在學·李鎭翼·申光履·李洪載·李鎭復·蔡廷夏·李祖源·金翊休·呂善亨·申大升·白師謹·鄭煥猷·蔡弘履·李東郁·洪檢·洪明浩·徐鼎修·權以綱,行大司成沈煥之,全羅監司李書九,開城留守金魯永,訓鍊都正趙心泰,行副司直李漢豐,東恩君申大觀,行副護軍李得濟·申大謙·李源·李應爀·邊慶遇·具世勣·申㬚·尹得逵·申應周·吳載熙·田文顯·韓光濟,以次進伏訖。樂性等曰,秋氣乍涼,聖體,若何?上移時不答,玉音甚微。樂性曰,聖敎之下,臣等不得領會,稍高玉音,使登筵諸臣,洞知聖敎,臣等之望也。上曰,召見卿等,欲諭予意者,蓋以近日天理湮晦,民彝斁絶,其在爲萬世闡明之道,豈可不一諭乎?遂命卿宰進前,敎于樂性等曰,胸次輪囷,欲言而聲自微矣。近來爻象,以著見者觀之,登筵諸臣,亦豈無料量乎?不忍言而忍言,不敢提而敢提者,不過明義理正倫綱六字而已,欲以此事,問於卿等矣。樂性不能對。上曰,半夜命召卿宰一堂,有此敷諭,此乃人鬼關頭,如不剖柝辨明,則人不得爲人,國不得爲國,終至於義理晦盲,彝倫倒置而止矣。欲借卿等之口,闡發此義,而卿等終無一言,必欲使予言之,豈不慨然乎?此事所關,何等重大,而自卿等以下,皆以不敢言之大義理,作爲奇貨者,正如三字刀削而爲三字刀削事係莫重,而敢以爲奇貨,則今日朝廷得保首領者,將幾希矣。前領相疏語,卿等果聞於何人,而亦以何事爲罪耶?樂性曰,未見原疏矣。宗岳·履素等曰,臣等亦未見,而前左相兩箚則見之矣。上曰,此事若有所犯,何惜乎前領相,如或反是,又何惜乎前左相乎?前領相疏中句語,有所關於某年大義理頭腦者,而以予闡揚兩朝德美之心,猶不敢一番提起者,誠以事關某年,不敢言而不忍提也。前領相疏中,有非字一句語,又有卽字一句語,卽字以下,事關某年,至重至大。假使前領相,出於爲國一死,闡揚德美之苦心血誠,予之所不敢言者,前領相敢言之,驟看外面,其罪難赦。予之批旨,已示嚴於鈇鉞之意,則今日在廷〈之臣〉,安得不驚痛,而前左相之聲罪致討,其勢固然矣。然而前領相之敢言人所不敢言之事者,蓋有委折,前領相知申時,先朝御徽寧殿,屛去史官,獨命知申進前,以御書一文字,使知申藏于神位下褥席中,前領相疏中卽字一句,乃金縢中語也。御極初丙申五月十三日,文女罪惡之昭布也,前領相與聞於綸音校正之時,有所秦,至有遣承宣及翰林奉考之擧矣。今於告退之疏,有此將死之言,獨知是事,故獨言其事者,謂之忠肝義膽,可也,而前左相之不知本事,只據外面,以昨夏以後不敢言之義,聲罪致討者,亦出於忠肝義膽矣。金縢中語,一則止慈之天,一則止孝之天,此何等德美,而特以不敢言之故,置諸不忍提之地,將不免掩翳而不章。今於前領相之疏,事端旣發,不容泯默,以其官則大臣也,以其言則上疏也。原疏雖命付丙,而製寫之際,必有見者,捧納之時,又有見者,卽字下句語,畢竟傳播於來後,則予之不忍於一時不忍言,不能闡揚德美,此予所以不敢言而欲敢言者也。予雖不肖,凡係天經·地彝·大綱·大倫,自以爲無怍於心,故不求於人,業以此意,及於前領相疏批,而今此欲言之事,近日事端以後,別有不得不然之義理而然也。昨夏口敎之後,前領相已以雖不敢以言語煩聒,而亦不敢使義理晦塞爲言者,亦有所執。至於董狐之筆四字,其意蓋以爲,日後良史有如董狐者,以殿下之心爲心,以臣等之心爲心,則固無事乎闡發云云者,不可謂之凶言矣。上遂命以金縢中二句,謄出於小紙者,下示諸大臣。上句八字下句十二字不敢書仍下敎曰,予於師·翰正法之日,亦有文女·尙魯之處分,而已於其時,以金縢中先朝本意,微發其端,予雖無似,一段所執,權然後執之,豈可輕重出入乎?予之忍爲此言者,予意有在,要使一世之人,知前領相疏語之如右所言,而前左相嚴討之,亦出於不知裏面而已。又有一事不可不曉諭者,今日諸臣,每因一番事端,輒有一番妄度,以典禮間事致疑於不當疑之地,此豈敢萌於心者乎?御極之初,例有廷請後勉從,而予則不止於三辭,以三條事件,爲固辭之端,欲使諸臣將順。其一,以康王釋冕,不免先儒非禮之譏,故不忍臨門受賀。其一,永陵追崇,雖有先朝治命,而更合致愼之爲可也。其三,王大妃殿稱號,猶不敢加上一大字於王字之上也。俗見所拘下一條外,皆歸於不得擧論矣,此猶如此,何敢議到於典禮間乎?觀於丙申三月初十日下敎,可知予本意也。今日所忍言之事,一番賓對,可以言之,一張傳敎,可以諭之,而必也咸造在廷,洞諭本事者,蓋以大誥之意,欲使人人而領會,事事而曉諭故也。繼自今更有憑藉紛紜之事,則人得而討之,日後闡明之責,專付之於卿等也。仍命退,諸臣以次退出。
上在昌德宮。停常參·經筵。
洪義榮啓曰,司僕內乘來言,捲簾,取稟。傳曰,捲三面。
李翼晉啓曰,大司憲金履禧呈辭,執儀·掌令一員未差,持平一員未差,掌令姜鳳瑞在外,持平李東宇牌不進,監察茶時之意,敢啓。傳曰,知道。
大駕詣景慕宮,入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
省牲·省器罷後,內閣·正院·玉堂·藥房口傳問安。答曰,知道。
林道浩啓曰,臣道浩,王大妃殿·惠慶宮問安進去,下直之意,敢啓。傳曰,知道。
王大妃殿·惠慶宮,遣承旨問安。答曰,知道。
還宮後,內閣·政院·玉堂·藥房口傳問安。答曰,知道。
林道浩啓曰,同義禁李敬一,旣入闕中,不爲肅謝,直爲出去,事甚未安,推考警責,何如?傳曰,允。
兪漢寧啓曰,標信事體,本自嚴重,而宣傳官李甲會旣受於政院,直納於差備,事未前有,萬萬駭然,所當重勘,而本院請推之外,無他可施之罰,何以爲之?敢稟。傳曰,爲先記過。
傳于林濟遠曰,左承旨入侍。
李翼晉啓曰,卽者中樞府錄事來言,判府事金鍾秀,今方入城云,係是大臣去就,敢啓。傳曰,知道。
李翼晉啓曰,判府事金鍾秀,依下敎來待矣。傳曰,入侍。
林道浩啓曰,臣與同副承旨兪漢寧伴直矣。今方奉命出去,伴直無人,左副承旨李翼晉,所當牌招,而拘於廳規,不得請牌,何以爲之?敢稟。傳曰,牌招。
李翼晉,以義禁府言啓曰,時囚以草記照律事,命下矣。時囚罪人李天晟本府議啓內,莫重軍器,不能典守,藥丸之見失,其數夥然,事極痛駭。以此照律,罪取考律文,則大明律倉庫不覺被盜條有曰,凡倉庫直宿官不覺盜者,罪止杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李天晟杖一百收贖,告身盡行追奪,放送。李格本府議啓內,身爲領軍首將官,作門紛沓之弊,不能禁止,揆以紀律,極爲駭然,以此照律罪。吳大坤本府議啓內,駕後喧聒之弊,身爲禁喧郞廳,不能檢飭,其溺職之罪,在所難免,以此照律。罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。李格·吳大坤,各杖八十收贖,奪告身三等,放送,何如?傳曰,允。如有功議,各減一等,李格·吳大坤,汰去放送,可也。
癸丑八月初九日辰時,上詣景慕宮。秋展謁擧動入侍時,行都承旨徐邁修,行左承旨林濟遠,行右承臣洪義榮,左副承旨李翼晉,右副承旨林道浩,同副承旨兪漢寧,記事官徐有聞,假注書金錫泰,記注官承膺祚,記事官洪樂游,檢校直提學徐有防,檢校直閣徐榮輔,直閣金祖淳,以次隨駕。上具翼善冠·衮龍袍,乘輿出交泰門,由永淸門·明政門,降輿乘輦,出弘化門,駕至聖廟前路。兪漢寧曰,擧動時,別抄所騎馬橫逸,作挐於駕前咫尺之地,而職在本兵,不能察飭之失,不可無警。兵曹判書鄭好仁,推考,該大將李敬懋,常時不善檢束,極爲駭然,從重推考,何如?上曰,依爲之。該大將,越俸一等,可也。上降輦,步過乘輦,詣宮大門外,降輦乘輿,入宮大門御齋室,少頃,改具冕服,就板位,行再拜禮,仍詣宮內奉審訖。還御齋室,至親押時,改具翼善冠·衮龍袍親押,仍詣省牲器位,省牲器訖。乘輿出宮大門乘輦,駕至聖廟前路,降輦步過,乘輦入弘化門,降輦乘輿,由明政門·永淸門·交泰門,還內。諸臣以次退出。
癸丑八月初九日午時,上御誠正閣。判府事入侍時,行右承旨洪義榮,假注書金錫泰,記注官金良倜·承膺祚,判府事金鍾秀,以次進伏訖。鍾秀曰,日候比前稍涼,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上曰,卿聞昨日事乎?鍾秀曰,未及詳聞矣。上曰,昨以明義理正倫綱,已諭於諸臣,一番提論,予心,如何?尤何忍旣言復言,而今日見卿,故不得不言。予當先言,前之所以不忍言,今之所以忍言之由,大抵某年事變,以不忍提之故,不敢言,以不敢言之故,不忍提,雖係闡揚兩朝德美之事,尙以不忍提而不敢言,寧至於掩翳不章,于今幾十年,終始不敢說出?雖曰不忍提不敢言,道理則然,兩朝德美,實有仍以不彰之慮,世變之層生,亦由於此。此事一番說出,使人人知之,然後兩朝德美,可以昭著於千秋萬世矣。關係旣重,而世變之層生者,亦從此永熄矣。前領相上疏中,有非字下卽字下句語,非字以下,已是不忍提不敢言,卽字以下,尤爲不忍提不敢言。蓋以事關某年罔極之事變中關棙,丙申疏請之洗草中頭腦也。前領相,設有爲國一死之心,提起不忍提不敢言之事,聞於予者,罪也。藉曰,出於爲昔年闡揚,而反以不忍聞之說,及於莫重之地者,亦罪也。語及昔年之事,而至及先朝者,亦罪也。有一於此,已是罔赦之極案,予一見其疏,未能遽辨其心之所由出,批答及傳諭,示以嚴於鈇鉞之意,群下之見此而聞此者,其欲嚴討,非獨卿爲然,孰不同此情乎?但前領相之所以獨言不忍提不敢提之言,蓋有厥由,先大王臨徽寧殿時,前領相以知申入侍,而史官退出門外後,先大王以一文字授之,使之就神位下褥席,柝縫而納之,此是金縢書也。金縢書上句八字下句十二字不敢書予非不知此書之頒示,關係莫重,時日爲急,而忍痛含冤,直至于今者,專由不忍言之故,而文女處分傳敎句語中,略有槪及者矣。前領相疏卽字以下,卽某年以前凶徒之凶言,而某年後,先大王卽爲覺悟,有此金縢之書,前領相獨知此事,故所以獨言者此也。自有其疏之後,一任朝廷之紛盪,而予以不忍提之故,姑且不敢言。及於今日,思得不可不言之義,然後始乃言之,予以洗草事陳疏,只欲使此等文字,不留在於此世界矣。然予心之猶日夜憧憧耿耿者,草野斷爛之書,本多以訛傳訛,況相疏體重,雖命封還而付丙,院中有參見者,筵席有參聽者,且於繕寫時,亦必有聞而見之者。如是之際,一傳再傳,必將傳播於世,到今因予不忍言而不敢提說,反使不忍言之事,任其傳播,則世之見之者,不知將作如何看矣。然則一時之不忍言,小節也,使此不忍言之事,流傳於後世,大關係也,此所以有昨日之擧也。得此機會,洞諭卿等,俾我兩朝止慈止孝之盛德,著明於來世,且以目下紛紜言之,使兩大臣免罪,亦可謂兩朝恩波之所及也。蓋前領相獨知也,故獨忍言之,卿則只據外面,以其忍言而攻之,其心則同出於爲國效誠,其跡則或近於差毫謬千。到今溯本洞諭之後,忍言之,大臣與攻忍言者之大臣,俱無可罪之端。前領相之目覩其事,敢爲將死之言,不但不爲凶言,又自歸於忠如卿者,亦可免討逆,而反爲其所驅矣。今番此擧,雖非出於爲卿等地,而於卿等,亦可謂厚沐兩朝鴻渥也。卿等之全保,猶屬微事,從今以往,義理明倫綱正,國可以爲國,人可以爲人,決無以義理爲奇貨,自底於凶逆之科者,卿意以爲如何?鍾秀曰,臣於五晦賓對退後,非字下卽字下句語,果亦聞之,而特未聞非字卽字矣。臣於其時,心骨俱驚,非不知其敢提不忍提之語字,尤極凶慘,而特以不忍提之語,提起聲討,亦有所不忍,故不敢爲提起計,只以董狐之筆四字聲討矣。今承下敎,非字下卽字下,果有提起之委折,而大有關於闡揚兩朝德美,尤何敢以此聲罪?至於董狐之筆四字,臣之前疏中,專請頒示其疏,以決其逆與非逆,疏本若蒙下示,則臣謹當有以仰復矣。上曰,當推來於前領相以示之矣。卿筵退後,以今日酬酢,錄出一通以入,可也。遂命書榻敎曰,輪對進定於明日。命退,諸臣以次退出。
上在昌德宮。停常參·經筵。
自申時至酉時,灑雨下雨,測雨器水深五分。
李翼晉啓曰,大司憲金履禧呈辭,掌令姜鳳瑞在外,持平李東宇傳旨未下,執義·掌令一員,持平一員未差,監察茶時之意,敢啓。傳曰,知道。
徐邁修啓曰,臣邁修聖節望闕禮習儀進去,下直之意,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
林濟遠啓曰,玉堂·備員間視事頉稟之意,敢啓。傳曰,知道。
李翼晉啓曰,今日次對,兩司當爲進參,除在外·傳旨未下外,呈告人員,竝卽牌招,何如?傳曰,允。
林濟遠啓曰,輪對官來待矣,敢啓。傳曰,入侍。
傳于兪漢寧曰,大臣·備局堂上引見。
林濟遠啓曰,卽者議政府錄事來言,右議政金憙以爲,臣於嚴敎之下,萬萬惶懍,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
兪漢寧啓曰,卽者義禁府都事來言,右議政金憙,今方待命於金吾門外云,係是大臣去就,敢啓。傳曰,知道。
玉堂前望單子入之,校理尹序東落點。
林濟遠啓曰,卽者右議政金憙,又使錄事來言,臣雖伏承勿待命之敎,有罪未勘,尤極惶懍,仍伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,更遣史官傳諭,仍傳命召。
吏曹口傳政事,以申大羽爲江東縣監。
李翼晉啓曰,卽伏見義禁府都事嚴思勉,付處罪人金思穆淮陽府押付狀啓,則善啓字之連書,年月行之越書,俱違格式,莫重奏御文字,如是違例,事甚未安,推考,何如?傳曰,允。
吏曹口傳政事,以李昌熙爲陰城縣監。
兵曹口傳政事,守門將李性林單付。
傳于林濟遠曰,今則領府事原疏頒示,無所不可,然此何等不敢不忍言之事,則亦豈可循例頒示乎?取其原疏,出示大臣,正合事理,封還本如有之,卽爲封入于賓廳事,遣史官傳諭于領府事。
假注書李弘達書啓,臣敬奉聖諭,馳往傳諭于南部會賢坊契美墻洞,領中樞府事蔡濟恭所住處,則以爲,臣之向日疏本,有卽爲封入賓廳之敎,臣之惶感,當如何,而第臣之在水城也,史官齎持原疏,來宣下敎曰,此疏本堅封以下,雖家人,勿爲拆示。臣於是,不勝萬萬悚惶,史官纔出門外,便卽燒火,竝與草本,而無一字留置者,今雖欲封入,不可得矣。其時疏本,旣入大內,或者日省錄中,有所抄錄,則誠爲萬幸,而安敢望也?傳敎之下,不得不以實狀告達,此尤臣難赦之罪云矣,敢啓。傳曰,知道。日省錄中有之,而封置閣臣,手自謄出,往示于賓廳,可也。
傳于李翼晉曰,當該承旨遞差。
傳于兪漢寧曰,承旨前望單子入之。
承旨前望單子入之,徐龍輔落點。
傳于兪漢寧曰,再昨筵諭之後,何必設禁,而不敢言乎?門將禁疏下敎,還收,該房知悉。
以副摠管洪檢初度呈辭,傳于兪漢寧曰,許遞。
兪漢寧,以吏曹言啓曰,今日開拆坐起時,考見慶尙道褒貶啓本,則晉州牧使朴宗厚,以自是熟手,何爲醉杖爲目?河陽縣監柳秉均,以苟欲圖報,盍思弭謗爲目?竝宜置下考,而置諸中考。玄風縣監張錫周,以亦旣字民,宜益戢猾爲目,宜置中考,而置諸上考,殊無嚴明殿最之意,該道道臣,推考警責。晉州牧使朴宗厚,河陽縣監柳秉均,竝嚴黜,玄風縣監張錫周,中考施行,何如?傳曰,允。
傳于兪漢寧曰,政官牌招開政。
兪漢寧啓曰,吏曹判書金文淳,參議鄭大容,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更卽牌招,何如?傳曰,參議只推,更爲牌招。
兪漢寧啓曰,合辭連日闕啓,事甚未安,今日政新除授兩司諸臺,竝待下批牌招,何如?傳曰,允。
兪漢寧,以弘文館言啓曰,本館下番連日闕直,事甚未安,今日政新除授玉堂,待下批仍卽牌招入直,何如?傳曰,允。
以漢城府坐不坐單子,傳于林濟遠曰,在外判堂許遞,今日政差出。
有政。吏批,判書金文淳牌不進,參判未差,參議鄭大容,右承旨林濟遠進。啓曰,判書金文淳牌不進,參判未差,小臣獨政未安,何以爲之?敢稟。傳曰,只出緊任。以柳雲羽爲執義,沈鏗爲掌令,趙恒鎭·南涑爲持平,洪秉臣爲正言,嚴耆爲校理,韓光植爲副校理,尹羽烈爲修撰,高宅謙爲副修撰,洪樂敏爲兵曹正郞,洪益烈爲新寧縣監,李永瑗爲聞慶縣監,李義和爲軍威縣監,金思卨爲安奇察訪,柳鎭爲金海府使,洪明浩爲刑曹參判,李文源爲判尹,判敦寧李灃,訓鍊都監提調沈頤之,壯勇營糧餉提調金持默,壯勇營提調鄭民始以上竝單付。
兵批,判書鄭好仁進,參判閔台爀·參議尹弘烈病,參知睦萬中入直,右副承旨兪漢寧進。以申應周爲副摠管,李迎春爲景福將,崔慶心爲方山萬戶,忠淸水使李潤謙仍任事承傳,護軍李儒敬·徐有秉,副司直李冕膺,副司果申龜朝以上竝單付。
以吏曹壯勇營軍色提調望單子,傳于兪漢寧曰,軍色誤以糧餉啓下,該曹難免不察,政目釐正,糧餉色提調,亦爲仍任。
吏批啓曰,晉州牧使,今當差出,而本州以營下劇邑,素稱難治,不可不擇差,他道有聲績未準朔守令,竝擬,何如?傳曰,允。
以尹行儼爲晉州牧使,尹載五爲河陽縣監,尹光普爲副修撰,洪檢爲同敦寧,沈頤之爲同經筵,沈頤之爲禮賓提調,丁載運爲內資主簿,金熙華爲典籍,任希復爲義盈直長,尹理相爲慈山府使,洪成浩爲司䆃僉正,李彦光爲康陵令。
以修撰尹羽烈,副修撰高宅謙,牌不進罷職傳旨,傳于林濟遠曰,只推。
以掌令沈鏗,持平趙恒鎭,正言洪秉臣,牌不進罷職傳旨,傳于林濟遠曰,只推。
以黃海監司李祖承狀啓,延·白兩邑雨後農形馳啓事,傳于林濟遠曰,觀此狀語中邑報謄聞者,兩邑穡事民情,益覺關心,而近日雨暘,果有滋潤之可言乎?秋事姑遠,雖難臆決,亦豈可一毫泛忽?嚴飭守宰,無使一夫一婦之他,而拘之縶之,反有拂其情之歎,亦豈方便安集之要道乎?先判息肩之策,次講樂生之宜,以一夫一婦之離土塡壑,道伯認爲撻市之恥,邑宰看作若己之推。念念於是,孜孜於是,懇懇於是,耿耿於是,慥慥於是,兢兢於是,憧憧於是,懃懃於是,瞿瞿於是,勉勉於是。思盡分憂之責,期效對揚之道,跬步·坐臥·食眠,惟小民之拯救,是懷是究,則眞所謂於人必有所濟。苟若是而民有殿屎,則是朝廷之不擇其人而任之也,寧不愧愧之甚乎?自今至來牟之登場,爲兩邑之民,無非宵衣旰食,莫敢寧處之時也。爲道伯·守宰聞此敎,其可不着念而殫智乎哉?昨今酬應之煩,必已見於邸報矣。然又爲西民,不得不呼燭申申,尤豈敢循例祗受?須於營邑政堂,大書此敎,晝夜常目,俾蘇我兩邑生靈事,回諭喬桐帥臣處,一體下諭。如是而一有泛忽,入於繡行,該帥臣難免重罪,亦爲知悉事,一體下諭。
兪漢寧,以弘文館言啓曰,新除授校理尹序東,時在平安道江東縣任所,經筵入番事緊,請斯速乘馹上來事,下諭。傳曰,依啓。
兪漢寧,以備邊司言啓曰,卽見平安監司李秉模狀啓,則以爲,西路戎政,比他道尤重,苟非大關民情,則豈敢遽議停免,而本道今年穡事,大違初料,未免穴農。今旣許久廢閣,則必待純豐之年擧行,然後其停其行,各有其說,今秋巡操及城操,一倂停止。都試,依近例,自各該防營試取後,節度使合試事,令廟堂稟旨分付矣。本道停操,旣過十年,年事雖非純豐,似此稍登之時,亦許停免,其在詰戎之政,極爲疎虞,今秋巡操·城操及都試依例擧行之意,分付,何如?傳曰,戎政民事,俱係重務,而猶未詳營制之如何,兵使巡操爲幾處,赴操邑各爲幾許,而若只欲稍實處爲之,營制亦可排比乎?行操於春南秋北,則淸北年事,果勝於淸南乎?條列詳問於監兵使處,使之論理狀聞後稟處,可也。
兪漢寧,以備邊司言啓曰,秋夕在近,各陵寢祭官,當爲差遣,而侍從罷散甚多,無以分排云,在前如此之時,亦有請敍之規矣。堂上·堂下·侍從違牌坐罷人員,竝爲敍用,令該曹口傳付軍職,何如?傳曰,允。
兪漢寧,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
兪漢寧,以都摠府言啓曰,今日入直內三廳武兼禁軍及軍兵等當爲中日習射,而聖節望闕禮習儀相値,不得爲之之意,敢啓。傳曰,知道。
兪漢寧,以兵曹言啓曰,兼司僕將田義顯,今十二日,入直受點矣。謂有毒腫,運動無路,呈狀乞遞,病勢旣如此,則有難强令察任,改差,其代依例口傳差出,何如?傳曰,允。
兵曹口傳政事,以朴光進爲兼司僕將。
兪漢寧,以義禁府言啓曰,李天晟,杖一百收贖,告身盡行追奪,李格·吳大坤,各杖八十收贖,奪告身三等照律草記,批旨內,如有功議,各減一等,李格·吳大坤,汰去放送,可也事,命下矣。李格·吳大坤等,汰去放送,李天晟,七代祖升亨,扈聖功臣云,功減一等,杖九十收贖,奪告身四等之意,敢啓。傳曰,知道。
右議政金憙箚曰,伏以,臣昏迷瞢昧,自陷罪戾,再次胥命,未蒙恩勘,更事煩瀆,有所不敢,不得已退伏私次,而震懍隕越,益不知攸措。臣於昨日夕後,狗馬賤疾,忽添於屢日强力之餘,賓對有命,而末由進參,備郞傳諭,而實難蠢動,在臣私分,只自伏枕惶憫而已。及伏奉朝者嚴敎之後,他不暇顧,拚死趨進,而緣臣鈍滯,在道遲延,以致臨殿之移時。臣於是,已犯罔赦之罪,而旣入闕中,又伏承萬萬不敢承之敎,宜卽歸身司敗,恭俟嚴誅,而神精旣昏,義分是懼。竟不免抗顔登筵,自同無故之人,由前由後,無往而非罪。噫,如臣無似,忝居三事,只當以筋力奔走爲禮,而事多顚錯,跡涉慢蹇,究厥罪狀,實合重勘,伏乞聖明,亟賜處分,以存國體,以安賤分焉。取進止。答曰,省箚具悉卿懇。責備事例則然,卿須安心,勿辭視事。仍傳于李翼晉曰,此批答遣史官傳諭。
左議政金履素箚曰,伏以,臣於今日賓對,固自有不命其承之義,而適因賤疾之越添,又値僚相之有故,鼎席幸備,而晉對將闕,一念悚悶,恭俟大何。及伏承飭敎之下,倍功惶懼之私,必欲拚死自力,以爲趨參之計,而第臣狗馬之疾,自來沈痼者,則猶可以强策蹣跚,如前之爲,而昨因失汗之餘,猝觸晨涼,添得外感,症候不輕,頭疼而膈煩,惡寒而發熱,牙頰浮高,四肢刺痛。食飮全却,昏倒叫苦,欲起還仆,末由蠢動,使臣若有一分可强之勢,則似此備例應行之事,至煩提飭,而尙安敢息偃在床,不思所以仰體憂勤之聖意哉?臣罪至此,尤合萬殞,玆敢略具短箚,仰瀆崇聽。伏乞聖明,亟勘臣虧分廢事之罪,以警具僚,以安私分,千萬幸甚。取進止。答曰,省箚具悉卿懇。卿其勿辭,安心調理,俟少間造朝。仍傳于兪漢寧曰,此批答遣史官傳諭。
全羅監司李書九疏曰,伏以,臣忝叨重寄,冒控危悃,竊冀聖明,曲垂矜察,卽賜遞免,而及承批旨,未蒙允許。臣於是,怵畏義分,雖不得不冒昧出肅,而反顧初心,冞增懍惕,不日辭朝,旣有成命,當秋行部,亦應在邇。一時虛徐,固知惶憫,更何敢猥陳私懇,而第臣父母墳山,在於京畿永平地。臣自叨講製,常縻職事,七八年間陞緋玉而躋卿班,尙不得祗奉寵命,往掃塋域。曩蒙推恩之典,亦闕焚黃之禮,瞻望松楸,情私悲缺。今又濫膺見職,行將久離,官榮刺史,慟風樹之不洎,節屆仲秋,感霜露之旣降,玆敢干冒鈇鉞,仰瀆崇嚴。伏乞聖慈,俯賜鑑諒,特許三四日之暇,俾孤露餘生,得伸至情,則幽明榮感,不勝幸甚云云。答曰,省疏具悉。卿其依所請往省。
癸丑八月初十日辰時,上御熙政堂。輪對官入侍,大臣·備局堂上追後引見入侍時,右副承旨林道浩,假注書洪樂游,記注官金良倜·承膺祚,內資奉事沈晉漢,司圃別提李賢運,尙瑞直長金基普,都摠經歷鄭潤玉,典設別提申應漢,刑曹正郞李潤明,成均司成李祉永,通禮院贊儀李衡弼,濟用主簿李英耆,廣興主簿金箕憲,東氷庫別檢許种,司僕主簿宋景載,司䆃僉正洪益烈,禮賓參奉金尙弼,掌苑奉事金相謙,議政府司錄鄭馦,瓦署別提韓師鎭,平市主簿李在亨,造紙別提洪疇九,吏曹佐郞張至冕,中樞都事金宅和,軍器判官金忠國,南學訓導韓啓翼,養賢主簿尹悌東,內贍主簿金濟萬,宗廟令洪秉周,工曹佐郞洪百淳,尙衣直長申錫老,西氷庫別提辛漸,義盈直長李燁,以次進伏訖。上曰,輪對官進前。縉漢等以次仰奏職姓名職掌。祉永曰,居齋儒生月三講製,自是古制,而近久不行,臣於入直時,每見齋生,優遊度日,殊非作興之意。見今三庚已過,涼意漸生,自今爲始,令大司成分設講製,一月三次,無使廢闕,則庶有興起勸勵之效,故敢此仰達矣。上曰,依爲之。出擧條弼衡曰,辛丑·辛亥兩年御眞奉安于宙合樓時,因傳敎讀笏記於樓上矣。其後大奉審時,則每於階下讀笏記,與樓上節次,參差不合,以致莫重擧行之顚錯,此後則依傳敎陞樓擧行,恐合事宜,故敢此仰達矣。上曰,依爲之。出擧條益烈奏職姓名訖。上曰,爾之老親回婚禮,已過行乎?益烈曰,姑未過行,而來月卽當朔矣。上曰,其在孝理之政,何惜一麾?仍命道浩曰,分付該曹,待窠差送,可也。秉周曰,今春展謁時,以殿內祭床之不能均鋪,有所下敎,故臣等奉審,所見參差處,雖卽奉排,茅八祭床,自來體小,所排比他甚低。合有改造均排之道,而此與渝破有異,該曹不敢入於執頉之中,秋奉審時,亦不得擧行,敢此仰達矣。上曰,長短雖不齊,莫重之地,久遠之物,遽爾改造,恐涉未安,須與戶判相議後以聞,可也。漸奏職姓名訖。上曰,爾於故參判辛受采,爲幾寸乎?漸曰,爲五寸叔矣。上曰,爾叔昔蒙曠絶之恩,予尙不忘矣,爾須恪勤盡職,可也。燁奏職姓名訖。上曰,忠武公致祭,明日爲之乎?道浩曰,然矣。上敎燁曰,爾名行列,一字行耶?燁曰,臣之同生,卽內乘李敬熙,而熙字行矣。上曰,爾則何以一字爲名耶?燁曰,筮仕時,適以燁字爲名,而本名則昌熙矣。上曰,以本名行世,可也。仍命書傳敎曰,忠武公李舜臣家致祭在明,而今日適因輪對,見其奉祀孫義盈庫直長李昌熙,尙在角帶,旣非拔例收錄之意,況篆首書下之後,宜使看其功而官以享,湖西守令一人,令該曹見窠移付,其代口傳擬入事,分付。上曰。輪對官以次先退,可也。輪對官以次退出。上曰,左承旨·右承旨·同副承旨入侍。良倜承命出傳,左承旨林濟遠,右承旨洪義榮,同副承旨兪漢寧,承命進伏。上曰,大臣·備堂,尙未詣閤乎?備郞擧行,萬萬駭然,爲先問名以入。仍命書傳敎曰,近來備郞之規行矩步,旣非奔走於南山·白岳之樣,而回公猶不敢若此,況莫重傳諭,惟意遲滯,臨殿過時,尙不以去就來稟,當該不飭之有司堂上,推考,該郞李性林,降定守門將。良倜回奏曰,大臣已詣閤矣。上曰,大臣·備局堂上引見。良倜承命出傳,左副承旨李翼晉,假注書金錫泰,事變假注書李弘達,右議政金憙,行司直鄭民始·李文源,右參贊洪秀輔,兵曹判書鄭好仁,行副司直徐有防,刑曹判書李得臣,行副司直李敬懋·趙心泰,開城留守金魯永,以次進伏訖。憙曰,昨日動駕之餘,聖體,若何?上曰,不知以何樣爲言矣。卿則新入也,朝體之解弛,不必責之於卿,而昨以次對來會之意,兩次傳諭,夜漏已撤,於焉而明發,諸宰聞已來會,而以大臣去就,臨殿亦已移時,堂陛不可不尊,體面亦不可不顧,誠萬萬未安矣。憙曰,聖敎之下,萬萬惶悚,而臣之一半分報答之誠,惟在筋力奔走,何敢爲一毫占便之計乎?狗馬賤疾,自昨忽添,不得不懸疾,而陳箚請譴,恐涉屑越而未果矣。荐承嚴敎,益不知死所矣,分義所在,不敢晏然,方欲待命而出去矣。上曰,過矣過矣,而體面則然矣。憙先退。上曰,諸堂旣入來,如有稟事者,進奏,可也。文源曰,本廳習操事,自廟堂覆啓蒙允矣。合操停廢,今爲三十五年之久,久廢之後,荐歉之餘,五營赴操,民弊不少,而詰戎之政,亦爲重大。今方設行,而犒饋試射放等所入物財,不可不依舊例請得需用,故敢此仰達矣。上曰,停操,可也。出擧條好仁曰,本曹句管關西小米二萬石,年年取耗二千石,以補軍物修改及本曹經用之需,當初定式,法意嚴明,而該道視若尋常,收送之節,漸不如初,而己酉·辛亥兩年停退,卽四千六百餘石矣。平安監司李秉模待罪本曹時,亦以此事陳達,而今年則關西方有豐登之望,停退條無遺盡捧之意,出擧條申飭,何如?上曰,令廟堂稟處,可也。出擧條好仁曰,騎步軍布及諸般價布,自是曹中經用,軍兵接濟者也。近年以來,連値綿荒,純錢邑雖無可論,錢木參半中,木邊則非但麤劣,尺短莫甚,及其上下,反不如純錢。當初捧上,寧有如此之理,而必是監色輩中間幻弄之致。今年則綿農庶有豐登之望,出擧條,申飭諸道,諸般軍布捧納時,嚴束監色,各別擇納之意,預先知委,何如?上曰,依爲之。出擧條仍命書傳敎曰,玉堂前望單子入之。又命書榻敎曰,右承旨許遞。上曰,來待閣臣入侍。良倜承命出傳,原任提學金鍾秀·鄭民始,檢校直提學徐有防,原任直提學徐鼎修,原任直閣徐龍輔,檢校直閣鄭大容,原任直閣尹行任,檢校直閣徐榮輔·南公轍,直閣金祖淳,承命進伏。鍾秀曰,夜間聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上敎鍾秀曰,今日次對,兼欲頒示筵話於諸堂,而臨殿已久,酬應甚難,卿須與諸備堂退會賓廳,詳細洞諭,可也。仍命退,諸臣以次退出。
上在昌德宮。停常參·經筵。
兪漢寧啓曰,自明日至十四日,國忌齋戒正日相値,視事頉稟之意,敢啓。傳曰,知道。
兪漢寧啓曰,來十六日日次儒生殿講日次矣,敢稟。傳曰,爲之。
徐邁修啓曰,左承旨徐龍輔今日不爲仕進,卽爲牌招,何如?傳曰,許遞。
徐邁修啓曰,今日忠武公李舜臣家致祭,何承旨進去乎?敢稟。傳曰,右承旨進去。
林濟遠啓曰,臣濟遠,忠武公李舜臣家致祭進去,下直之意,敢啓。傳曰,知道。
李翼晉啓曰,司諫院獻納金寅爕,下諭後過限不上來,依定式遞差傳旨及禁推傳旨,捧入之意,敢啓。傳曰,分揀。
兪漢寧啓,卽者中樞府錄事來言,判府事金鍾秀,今方還向楊州地云,係是大臣去就,敢啓。傳曰,知道。
兪漢寧啓曰,卽者應敎魚用謙,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于兪漢寧曰,右副承旨入侍。
傳于李翼晉曰,守令留待。
傳于兪漢寧曰,留待守令入侍。
傳于李翼晉曰,中官金德九拿處。
傳于李翼晉曰,飭敎稍久,則易致稽忽,今番秋夕各陵典祀官,皆以玉堂及抄啓文臣塡差,祭物則提調眼同精備,面傳熟設,則獻官另飭精造事,預爲嚴飭。
兵曹口傳政事,副司直李勉兢·徐有成竝單付。
以水原留守李命植狀啓,本府貳衙營建間數,後錄馳啓事,傳于李翼晉曰,本府近二百間公廨之數朔內竣役,專由判官之誠勤,極爲可嘉,待準瓜準職調用事,分付銓曹。監董中京鄕最效勞人,問名分等,後錄狀聞,本府上衙營建,不許願納,而今番貳衙之役,則始聞於該判官,旣有其人云,則不可勿論,亦爲分等狀聞,曾聞卿筵奏,判官之自備夥然云,其在國體,不可不準數區劃,令廟堂會付米一千石劃給草記,卿其知悉事,回諭。
以開城留守金魯永狀啓,宗廟薦新及各殿進上松茸,姑未産出,限內不得封進,惶恐待罪事,傳于李翼晉曰,勿待罪事,回諭。
兪漢寧,以弘文館言啓曰,新除授副校理韓光植,時在江原道原州地,經筵入番事緊,請斯速乘馹上來事,下諭。傳曰,依啓。
李翼晉,以義禁府言啓曰,中官金德九拿處事,傳旨啓下矣。金德九今方待命,卽爲拿囚而依下敎,杖一百,流三千里,收贖放送之意,敢啓。傳曰,知道。
應敎魚用謙疏曰,伏以,臣之有臣身,非臣之自有,一毛一髮,莫非造化中生成,拂拭惟天地父母,在上進退,夷險一聽而已,臣何敢自有乎?若臣本末,卽一庸陋耳。乃殿下鼓舞振作,又欲其自淬於磨鈍之大化,前後華褒,不啻踰衮,豈臣之一毫近似,而乃至于東壁特除之命,則臣惶隕感激,莫知所以自措也。第臣之尤所跼踧凌兢者,臣之日昨賓筵奏語,豈不以重官方勵廉恥,有所警咳乎?今玆新授見銜,陞品之階也,通望之職也。四品未經而驟陞,則旣乖官方,三銓獨政而見擬,則且違銓格,此皆係臣筵奏中可反之三隅也。臣於此而乃敢仰恃寵靈,晏然趨膺,則淸朝廉防,將由臣先壞,臣庸是懼焉,冒死而屢違嚴召,瀝血而連呈短章,不暇恤於慢命之誅者,豈敢爲一身之私義而已也哉?聖度愈大,每下只推,喉司不諒,輒却辭本,臣進退維谷,轉益窮縮。及至前牌仍下,飭敎截嚴,鑽地不得,回身無路,不免終出於冒昧肅命之計,而若其慙惶愧負,無辭自解。近於朝紙,得見三四卿宰疏槪之出,則引臣日前筵奏而辭巽者也。臣於是乎背汗心沮,尤無可顯之面,以彼之所辭,較臣之所受,不啻勸人辭萬,而十萬則自受,口自言而身自壞,是將謂臣何如人哉?臣雖不足恤,其爲忘廉冒義,反貽累於聖簡,誠非小故也。玆不得不略綴未徹之語,更申難冒之義,惟聖明曲垂諒察,亟命刊改臣所授職名,以重廉防,不勝大願焉。念臣離捨老母,且已隔月矣。得接鄕書,則臣母宿症,當此換節之際,又添外感,頓廢寢啖,鎭日沈苦,迄無少減云。臣雖在平時,知年九耋,常懷一懼,況於睽違之餘,得聞此報,尤當何?情私所迫,按住不得,徑出禁扃,仍尋鄕路,亦願聖明,亟命攸司,治臣擅行之罪,以肅朝綱,萬萬幸甚云云。省疏具悉。爾其勿辭,救護母病。
持平南涑啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答府曰,不允。
癸丑八月十一日卯時,上御誠正閣。右副承旨·守令入侍時,右副承旨兪漢寧,假注書洪樂游,記注官金良倜·承膺祚,慈山府使尹理相,金海府使柳鎭琡,金堤郡守宋厚淵,新寧縣監洪益烈,聞慶縣監李永瑗,軍威縣監李義和,河陽縣監尹載五,以次進伏訖。上曰,守令進前。理相等以次奏職姓名訖。上敎厚淵曰,爾於先正,爲幾代孫乎?厚淵曰,五代孫矣。上曰,先正子孫中,見今立朝者幾人耶?厚淵曰,宋守淵·宋啓成及小臣矣。上曰,故贊善奉祀孫誰耶?厚淵曰,宋時淵矣。上敎益烈曰,爾之兩親,今行當將往乎?益烈曰,然矣。上曰,以孝理之政,特畀一縣,須體此意,殫誠做治,可也。敎永瑗曰,爾之治績,曾已聞之矣。敎義和曰,爾之中間見枳,果何事,而入於疎通中乎?義和曰,臣亦未詳緣於何事,而似以商輅之六寸,見塞矣。上曰,六寸親之見枳,甚不成說,爾之落仕,在何年耶?義和曰,己亥年待罪果川倅時,以罪見遞矣。上敎載五曰,爾是功臣嫡長耶?載五曰,以光國功臣故判書尹卓然子孫,筮仕矣。上敎理相等曰,爾等各須殫竭做治,可也。命退,諸臣以次退出。
上在昌德宮。停常參·經筵。
藥房提調徐有防,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營將官來言,今日本廳軍兵,日次私習云矣,敢啓。傳曰,知道。
兪漢寧啓曰,明日聖節望闕禮,依例爲之之意,敢啓。傳曰,知道。
徐邁修啓曰,右承旨林濟遠,今日不爲仕進,卽爲牌招,何如?傳曰,許遞。
傳于兪漢寧曰,十五日眞殿行禮相値,三明日次對,進定於明日。
兪漢寧啓曰,明日次對,憲府無進參之員,除在外·傳旨未下外,呈告人員,竝待開門牌招,何如?傳曰,允。
假注書洪樂游差祭,代以尹行直爲假注書。
兪漢寧啓曰,吏曹判書金文淳,參議鄭大容牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更卽牌招,何如?傳曰,允。參議只推,更爲牌招。
兪漢寧啓曰,吏曹判書金文淳,參議鄭大容,再牌不進推考傳旨,罷職傳旨,今方捧入,而開政命下之後,連事違召,無意承膺,事體所在,極爲未安。判書所當更請牌招,而係是一日三牌,何以爲之?敢稟。傳曰,參議只推,更爲牌招。
兪漢寧,以吏曹言啓曰,受由上京守令,今日內下送後草記事,命下矣。古阜郡守洪元爕,通川郡守趙鉉,杆城郡守金啓濂,任實縣監洪履簡,纔已催促下送,而光州牧使李鼎運,謂有身病,終不下去。事體所在,誠極未安,本曹請推之外,無他可施之罰,何以爲之?敢稟。傳曰,改差,今日政差出。晉州新除牧使,以本道昨年民事,豈可一刻曠官?待其上來,遲滯宜念,南邑守令中,嶺績素著人,今日政相換,使之除辭朝卽爲赴任,可也。
兪漢寧,以禮曹言啓曰,卽接泰陵直長所報,則今此本陵秋夕祭享,兩官當爲備員將事,而參奉愼師浚,身病猝重,萬無進參之路,斯速變通云矣。莫重祭享,兩官不可不備,參奉愼師浚,今姑改差,卽令該曹口傳差出,以爲備員將事之地,何如?傳曰,允。今日政差出。
李翼晉,以弘文館言啓曰,本館下番,連日闕直,事甚未安,今日政新除授玉堂,待下批,仍卽牌招入直,何如?傳曰,允。
有政。吏批,判書金文淳牌不進,參判未差,參議鄭大容,左副承旨李翼晉進。啓曰,判書金文淳牌招不進,參判未差,小臣獨政未安,何以爲之?敢稟。傳曰,只出緊任。以金履成爲大司諫,宋民載爲執義,姜忱爲司諫,金熙采爲獻納,徐有鍊爲副校理,李錫夏爲修撰,接慰官尹光普單付,及第宋濟康贈注書例兼,鄭來重爲泰陵參奉,徐有成爲光州牧使,晉州牧使尹行儼,淸州牧使李德鉉已上相換。
兵批,判書鄭好仁病,參判閔台爀,參議尹弘烈病,參知睦萬中入直進,右副承旨兪漢寧進。副司直申思運·徐龍輔·洪義榮,護軍柳雲羽竝單付。
傳于兪漢寧曰,坐直承旨入侍。
李翼晉啓曰,守令署經事,命下矣。兩司未肅拜呈告人員,一體牌招,何如?傳曰,允。
以宣傳官黃勉基,射會時連六次居首別單,傳于兪漢寧曰,出六後陞敍。
兪漢寧啓曰,今日永禧殿獻官申大升,以其實病,末由受香進去,陳疏到院,而以齋日不得捧入,以改付標以入之意,招致司謁,使之微稟,則司謁李德鳳,聽若不聞,辭氣暴慢,直爲入去,事未前有,萬萬駭然。不可不嚴處,令攸司從重科治,何如?傳曰,司謁之聽若不聞之罪,聞甚可駭,其委折詳覈,然後當嚴處,明日都承旨入來後査稟。
以全羅監司權狀啓,鎭安縣監尹文東罷黜事,傳于兪漢寧曰,甄復旣由特敎,亦旣供職,則銓曹之差送,卽次弟事,臺言不但太過,此狀啓還下送,如或上來,使之今日內還官。因此思之,日前擧案,洪秉容亦以呈旬懸錄,此亦因拂滌有人言者,嚴飭該曹,勿敢若是。
兪漢寧,以兵曹言啓曰,閑良內禁衛李蕙秀·李惟馨·李忠運·李文植·蔡翼永·金相順·尹敏東·成永五·黃芝商·郭宗默·吳大晉·趙文錫·張鉉擧·李性愚·申義養·李永達·金文基·權膺祜等十八人及額外閑良內禁衛李鼎植·李濟元·蔡大永·申德顯·鄭煖宗·徐有濂·尹範五·李一懋·徐章輔·趙雲星·李殷彬·李憲植·李惟元·尹範興·李元敬·李亨謙·李棨·李孝彬·李時晦·鄭曦柱·許溶·李儒秀·李吉會·權聖彦·李惇五等二十五人。臣好仁與別將李得濟,眼同抄擇,鐵箭肄習後,當爲試藝事,各別申飭之意,敢啓。傳曰,知道。
兪漢寧,以備邊司言啓曰,因水原留守李命植,本府貳衙新建狀本,有令廟堂會付米一千石劃給草記之命矣。關西管餉小米中準此數許劃之意,分付該道,何如?傳曰,允。
兪漢寧,以禁衛營言啓曰,本營前軍色從事官鄭尙愚,以本職弘文館修撰,罷職矣。今已敍用,仍差從事官,使之察任,何如?傳曰,允。
兪漢寧,以御營廳言啓曰,依傳敎,陰城縣監李昌熙,本廳勸武軍官權付,傳令各別肄射,待下敎上來應射事,嚴飭之意,敢啓。傳曰,知道。
癸丑八月十二日卯時,上御春塘臺。禁軍內試射入侍時,行都承旨徐邁修,同副承旨兪漢寧,假注書洪樂游,記注官金良倜·承膺祚,兵曹判書鄭好仁,以次侍立。上敎好仁曰,宣傳官擧行,甚駭然矣。卿須各別申飭,擧行節次,使之肄習,可也。邁修曰,臣以禮房,今方傳香,而時已至矣。上曰,卿須先退,左副承旨入侍。左副承旨李翼晉進伏。命書傳敎曰,秋務方殷,未下直守令,今明內辭朝,受由上京守令,亦於今日內下送後,草記。又命書傳敎曰,守令辭朝有命,而有未署經守令,政官牌招開政。兩司未差之代,以在京無故人差出,待下批牌招擧行,兩司在外人,亦爲許遞,今日政差出。又命書傳敎曰,昨以各陵秋夕祭品精備之意,拔例提飭,典祀官亦皆擇送,而如豐德·驪州,道里稍間,獻官亦以地方官差出,其所精造與否,無以知之,耿耿一念,不敢少弛。近年雖或取來餕餘看品,而不若路近陵寢之致精,今番另又察飭,而稍久則易致稍弛。此後一有不謹,當該封進之留守,不能檢飭之地方官·獻官,俱難免重勘,令該曹以此傳敎精書,各揭本陵典祀廳及齋郞直所,俾各常目盡誠。至於寧越莊陵,道里旣甚敻遠,祭品本道措備,其果十分致愼乎?當時送拔例看審之行,以此知悉。莫敢放忽事,亦令該曹分付該道臣,一體書付。又命書傳敎曰,忠武墓道,旣命豎碑,地方官自當董其役,其祀孫李昌熙拔例除郡,意欲同相其事,差使員一體差定,俾於三政之隙,專意監督。昨欲下敎而未果,以忠武爲祖,渠以其廕見用,則官案之黃紙,大非顧名思義之意,武公之孫,惡可不爲武臣乎?令該曹先以武南施行,仍令軍門辭朝前權付勸武,嚴飭肄射,使之待下敎上來應射事,分付。命書榻敎曰,承旨前望單子入之,待下批牌招察任。命退,承史以次退出。
癸丑八月十二日申時,上御重熙堂。坐直承旨入侍時,左副承旨李翼晉,假注書金錫泰,記注官金良倜·承膺祚進伏訖。上命讀公事判付訖。命退。賤臣持公事以次退出。
上在昌德宮。停常參·經筵。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪漢寧曰,大臣·備局堂上引見。
傳于徐邁修曰,奉常提調入侍。
傳于徐邁修曰,左承旨入侍。
承旨前望單子入之,徐榮輔·尹弘烈·徐有秉落點。
兵曹口傳政事,副司直單徐榮輔·林濟遠·金履成。
承旨前望單子入之,南公轍落點。
傳于徐有秉曰,右副承旨入侍。
兪漢寧啓曰,卽伏見統制使申大顯,去春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
以右副承旨兪漢寧禁推傳旨,傳于李翼晉曰,分揀。
李翼晉啓曰,守令署經事,命下矣。大司憲金履禧,執義宋民載,掌令沈鏗,持平趙恒鎭,大司諫金履成,獻納金熙采,正言尹益烈牌不進推考傳旨及罷職傳旨,今方捧入,而掌令姜鳳瑞,司諫姜忱俱在外,憲府則只有持平南涑一人,大司憲更卽牌招,諫院則只有正言洪秉臣一人,無以備員署經,何以爲之?敢稟。傳曰,差祭人及衆所共知老病人,如有實病人與引避人,竝許遞,其餘只推,更爲牌招。
李翼晉啓曰,守令署經事,命下,而憲府則旣已署經,諫院則司諫姜忱在外,大司諫·獻納·正言二員俱未差,無以備員署經。未差之代,政官牌招,開政差出,待下批仍卽牌招,以爲備員署經之地,何如?傳曰,一司除署經下送。
傳于兪漢寧曰,再明日眞殿行禮處所,依例爲之,近日慈殿湯劑煎進,時刻待下敎爲之,該房知悉。
南公轍,以禮曹言啓曰,宗廟·永寧殿·永禧殿秋奉審有頉處,今二十二日修改之由,今秋夕祭享兼告事,命下矣。祝文中措辭添入之意,敢啓。傳曰,知道。
徐有秉,以吏曹言啓曰,今此宗廟各陵殿秋夕祭獻官·大祝中,時無職名人員,令該曹口傳付軍職,何如?傳曰,允。
兪漢寧,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
癸丑八月十三日辰時,上御熙政堂。大臣·備局堂上引見入侍時,右副承旨兪漢寧,假注書尹行直,事變假注書李弘達,記注官金良倜·承膺祚,右議政金憙,行司直鄭民始,行漢城判尹李文源,右參贊洪秀輔,兵曹判書鄭好仁,行副司直徐有防·李秉鼎,刑曹判書李得臣,行副司直金持默·李敬懋,訓鍊都正趙心泰,行副司直李漢豐,行大司成沈煥之,副司直尹行任,持平南涑,正言洪秉臣,以次進伏訖。憙曰,日氣稍涼,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,臣自速重辜,未蒙恩勘,至今不勝惶悚,而以臣之才,三事重任,萬無堪承之望,乞賜體諒焉。上曰,所辭過矣,何必更引乎?上曰,次對爲之。憙曰,頃因同副承旨金履成所啓,北關列邑作耦試射便否,狀聞之意,行會矣。卽見南兵使許任狀啓,則以爲,本營則試射,每年逐朔,兩次定行,抄其矢數,稍優者分等施賞。咸興等九邑,春秋設行,永興等四邑,一次設行,而激勸之道,南北無異,本營所屬各邑,亦從相近相敵之邑,分定對耦,以此定式。試所各自耦邑輪回,而其中端川·洪原,相距爲三百餘里,取其道里之居中。北靑·利城兩邑,輪回設行,武技則柳葉箭三巡,片箭二巡定式,居首則元賞外,自臣營別給加賞。射會,春則以二月二十日爲定,秋則各樣軍兵都試,三次設場,殆過一朔,又使邊射,則正當捧糴,勿爲設行,春等一次,永爲定式。至於三水·甲山,處在窮陲,俱無可耦之邑,自該府依例分兩等試取,三水·梨松嶺以西各鎭,距該府或至四百里,亦自各其鎭試取。長津則邑是新設,民亦苟聚,不可强令赴射,該府已有春秋試藝之賞資,則亦使依例試取,實爲除弊之政,請令廟堂稟處矣。臣在北營時,已知此事矣,耦射邑分排,程道旣均,邊試射一次,事勢誠然,而三·甲·長津等三邑及梨松嶺以西各鎭試取之依前擧行,亦爲便好,依狀請施行,何如?上曰,依爲之。出擧條文源曰,南城輪操,不拘於合操,循次設行事,依下敎問議于諸將臣,則僉議歸一,別無異同矣。蓋合操則設行未易,因此而竝與輪操,不得擧行,戎政之曠癈,誠爲可悶。若當合操之年,年事豐登,民力可行則行合操,不然則勿拘合操,更以輪操,排比設行,果爲便當。今年則旣已停止,不須擧論,而自明年爲始,稍豐或免歉之年,則以輪操循次設行。連値豐稔,民力俱裕之時,則以合操依例設行,則民力之可紓,戎政之不癈,誠如聖敎,以此定式施行,何如?上曰,大臣之意,何如?憙曰,合操停止,寔出於軫念民弊之盛意,而詰戎之政,不輕而重,則竝與輪操而不行,誠爲可悶,此後雖於合操停止之歲,若値年事稍登之時,則輪操依例擧行,恐爲得宜。上曰,依爲之。出擧條秉鼎曰,臣適以泮堂,連忝春秋釋菜之享官,故竊有區區愚見,文廟事體,至重且大,凡係儀節,全靠守僕之嫺熟,而老守僕一名外,擧皆迷騃不曉事。雖以今番釋菜觀之,其所擧行,萬不成樣,此專由於朝差夕汰,立落無常,渠輩本以厭避之役,且知非久見汰,初不講習於儀節故也。若不趁今矯弊,此後大禮·大享許多莫重之儀文,必有臨時苟艱之弊,事之寒心,莫此爲甚。繼自今老守僕一名外,大司成與久任郞官及齋任,同爲取才,必擇聰慧可敎者,一竝塡差。仍令入直郞官,月三肄習,考勤慢黜陟,而宗社守僕旣有啓下之例,則文廟守僕,亦依此例,自本館啓下,以爲永久遵行,着意肄講之地,似好,故敢此仰達矣。上曰,大司成亦陳所見,可也。煥之曰,文廟諸守僕之不嫺儀節,凡當典禮間大事,全昧規例,果如同成均之所達矣。其弊蓋由於儀節之講習久癈,而役案之除汰甚數故也。今自本館,就典僕中別擇其聰慧秀出者,塡差守僕諸窠,而修明肄業之舊法,考其勤慢,以爲黜陟,更飭掌議諸生,毋得以微眚細辜,輒加除汰之罰,仍爲定式,永久遵行,亦似好矣。上曰,依爲之。出擧條秉鼎曰,臣待罪經筵,旣有區區愚見,故敢此仰達矣。前吏判向日政事,雖出於對揚之意,而其中尹文東一人,旣是劇逆之切姻,則與他尤異,決不可一日廁之於仕籍矣。憙曰,同成均所奏甚當,如此之論,若不開納,則竊恐義理不明,堤防益壞矣,伏願亟賜俯從焉。上曰,今番疎通之政,不但爲癈枳人地也。近來朝廷政事,一無豁然底意思,黜陟雖欲嚴明,而實有難行之端,用捨雖欲公正,而亦無超等之才,如欲以今之俗,變今之規,不得不如此,故此規模已有素定于中,此所以先從尹文東始,用變今日之俗習矣。如此十餘年,則風俗豈不自底於恢蕩之化,而用人之路,亦豈不從此廣乎?近日李家煥擢用事,亦出此意,雖惡逆,旣非連坐,則不必枳塞,而至於李潛,有異於惡逆,豈可以從祖之釁累,枳其不當枳之從孫乎?爲今之道,必須君臣共濟相孚,然後可以有爲,不然則是豈禮樂刑政自天子出之義乎?向來洪秉纘事,難免專弄,苟欲對揚,何時不可,而何必汲汲於陵幸還宮之日乎?秉鼎曰,從古亂逆,何代無之,而豈有如夏賊者乎?以我國論之,劇逆大憝,無如逆适,而擧兵犯闕,古或有之,至於夏賊之窮凶劇惡,自有天地以來所未有者也。如此凶賊之姻親,豈可擬議於疎通之中乎?上曰,娚妹旣無連坐之法,且義絶已久,豈必以此永爲枳塞乎?我國自有偏黨以來,朝象每患岐異,此規不改,因循至此,故是非由是而不公,用捨由是而不明,惟此疎通一事,比諸近來狹小規模,可謂稍可豁然者也。予意已有堅定,前後敷諭,不啻諄復,卿亦想必知之矣。卿之以嚴隄防,藉以論執者,非不嘉矣,而隄防不必因此而不嚴,雖以對揚之銓官言之,實無可非之端矣。好仁曰,禁軍節目修整,故仰達矣。上曰,入之,可也。上曰,禁軍遠射之技,近來全不成樣,百四五十步,則雖難責之於人人,而百一二十步,則名以閑良,苟或肄習,豈有不越之理乎?此後別加申飭,以遠射能否,爲前頭科路仕路之黜陟,可也。上曰,臺諫如有所懷,仰奏,可也。漢寧曰,正言洪乘臣所懷,誤以所啓仰達,奏對之際,語多顚錯,不可無警,從重推考,何如?上曰,依爲之。出擧條憙曰,李潤慶事,豈有如此世變乎?論其罪犯,合用一律,而臺臣只請竄配,洪秉臣,施以譴削之典,何如?上曰,譴削則過矣。秉臣曰,臣姿質魯莽,言議空疎,本不合於淸朝耳目之任,而薇垣新命,忽降於夢想之外,叩謝義重,章皇出肅,至登前席。以李潤慶事,略陳所懷,其負犯之至重,未及聞知,故只以前啓措語,矇朧奏達,大損臺體,至被承宣請推之擧。臣滿心惶忸,無地自容,以此情蹤,其何敢仍冒於臺次乎?請命遞斥臣職。上曰,勿辭。漢寧曰,正言洪乘臣,一日再啓煩瀆,退待物論矣。上曰,知道。上曰,次對入侍承旨禁推。出榻敎命退,諸臣以次退出。
癸丑八月十三日巳時,上御重熙堂。左承旨·稟事閣臣同爲入侍時,左承旨徐榮輔,假注書金錫泰,記注官金良倜·承膺祚,尙衣提調徐有防,檢校直閣尹行任·南公轍。以次進伏訖。上命書榻敎曰,王大妃殿進御香薷養胃湯前方中,加厚朴一錢,縮砂五分,陳皮加五分,人蔘加二分,日再煎入。有防曰,尙方針婢之立役,專爲御衣襨縫造,則事體自別,元無因賞帖免賤之規矣。今聞本院針婢得仙,圖納免賤之帖,而自秋曹循例入啓云,該曹事極爲未安,得仙,使之依例立役,原啓目勿施之意,分付秋曹,何如?上曰,依爲之。出擧條有防曰,年前因內局草記,本院針婢,依工曹例,抄屬惠民署事,有所定奪矣。第本院係是御衣襨衙門,事體與他自別,況縫造能否,專責針婢,則決不可苟然充數,而一自以將來抄屬之後,其中之稍解針法者,昨年今年,皆拔其尤,目今若干立役者,全不成樣。莫重御衣襨縫造,萬萬苟艱,此不可不一番變通,臣意則內醫女有闕之時,自藥院依前例,針婢中直爲抄擇,該署之將來一款,更勿擧論。辛亥以後,已屬內醫女外,其移去該署者,毋論見在與已頉,一倂還屬本院,使之專意於縫造衣襨之地,何如?上曰,依爲之。出擧條仍命書傳敎曰,聞其實病,供劇姑非可論,左承旨許遞,前望單子入之,待下批牌招察任。仍命退,諸臣以次退出。
癸丑八月十三日酉時,上御重熙堂。右副承旨入侍時,右副承旨徐有秉,假注書尹行直,記注官金良倜·承膺祚,以次進伏訖。上命書傳敎曰,秋奉審修改,秋夕兼告由,而祝文製進知製敎,晩時分排,以致啓下之遲滯,當該承旨從重推考。命退,承史以次退出。
上在昌德宮。停常參·經筵。
南公轍啓曰,玉堂備員間視事頉稟之意,敢啓。傳曰,知道。
南公轍啓曰,日次儒生殿講,十六日爲之事,命下矣。處所以何處爲之乎?敢稟。傳曰,便殿爲之。
傳于徐邁修曰,都承旨·左承旨分詣受香所,奉審摘奸以來。
傳于南公轍曰,侍衛軍兵雨具。
傳于南公轍曰,如許猥屑之事,無難煩稟,諸承旨罷職。
傳于徐邁修曰,承旨前望單子入之,待下批牌招察任。
承旨前望單子入之,李在學·洪義榮·洪仁浩·李濟萬落點。
徐邁修啓曰,新除授承旨洪仁浩,方在罷散中,何以爲之?敢稟。傳曰,敍用。
徐邁修啓曰,今日齋宿,承旨當爲備員,而左承旨李在學牌不進,更爲牌招,右副承旨洪仁浩在外,同副承旨李濟萬差祭,何以爲之?敢稟。傳曰,許遞,前望單子入之,待下批牌招察任。
承旨前望單子入之,李師濂·尹㬦·李昌漢落點。
南公轍啓曰,校理嚴耆差祭出去矣,玉堂上下番俱空,事甚未安,除外·傳旨未下外,未肅拜人員,竝卽牌招,以爲推移入直之地,何如?傳曰,允。
以副校理徐有鍊,修撰李錫夏牌不進罷職傳旨,傳于南公轍曰,只推,更爲牌招。
以宣傳官射會別單,傳于南公轍曰,專經武臣試射日,更試次待令。
南公轍,以奉常寺都提調·提調意啓曰,東籍親耕田所種皮黍打作,則所出爲一石五斗,皮粘粟打作,則所出爲一石三斗,皮稷打作,則所出爲三石十斗之意,敢啓。傳曰,知道。
癸丑八月十四日卯時,上詣摛文院。齋宿入侍時,行都承旨徐邁修,左承旨南公轍,右承旨尹弘烈,左副承旨李翼晉,右副承旨徐有秉,同副承旨兪漢寧,假注書金錫泰·尹行直,記注官金良倜·承膺祚,一提學鄭民始,檢校直提學徐有防,直提學徐鼎修,檢校直閣徐龍輔·徐榮輔,直閣金祖淳,以次侍立訖。上具翼善冠·衮龍袍,乘輿出拱辰門,由永肅門,詣摛文院,降輿陞座。敎漢寧曰,堂上侍衛外,毋敢取便就坐,軍士房亦勿暫時離班,雜人出入一切嚴禁之意,各別申飭,可也。上曰,王大妃殿進御香薷養胃湯前方中,加便香附一錢,人蔘加三分,陳皮減五分,自今日一貼式限三貼煎入。出榻敎仍命權退,諸臣以次退出。
上在昌德宮。停常參·經筵。
眞殿行禮罷還內後,內閣·政院·玉堂·藥房口傳問安。答曰,知道。
李昌漢啓曰,禁衛營將官來言,今日本營軍兵日次私習云矣,敢啓。傳曰,知道。
李昌漢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹㬦曰,都承旨·右承旨入侍。
傳于李昌漢曰,左副承旨入侍。
李昌漢,以備邊司言啓曰,一道永災,無過千結,若過此數,則道臣不敢請,廟堂不敢許,事目本自至嚴矣。昨年嶺南災頉,雖曰浩多,近萬結永災,事未前聞,極爲駭然,當該監司鄭大容,施以罷職之典。永頉則所當以當年災施行,自今年依例還起,而道臣旣已仰請,廟堂亦已許之,雖不必一一盡錄,國計所關,萬萬寒心。且年分事目,將於不日頒降,昨年永災中,可以査正者査正,各年舊陳中,可以還起者還起。又於今年內準此數以聞之意,各別嚴飭該道,如是申飭之後,若不盡心爬櫛,依數査得,則該道臣自廟堂勘以重律事,一體預爲分付,何如?傳曰,允。
戶曹啓目,各道年分事目,嚴飭分付,何如?判付啓,依允爲旀,俵政大關生民休咎乙仍于,再昨年則一付之道伯,昨年則一從其狀請者,蓋欲勿循常例,務歸便民,而實效未聞,隱瘼自如。今年段當一付之廟堂,隨其能否,俾定從違,以此關飭諸道爲良如敎。
持平南涑啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上新除授司諫院司諫姜忱,時〈在〉忠淸道溫陽地,請斯速乘馹上來事,下諭。答府曰,不允。下諭事,依啓。
右議政金憙箚曰,伏以,臣每讀先正臣李珥所撰聖學輯要,至其所論聖賢道統之說,未嘗不三復太息,蓋道統之傳,有上下之殊,而天下之治不治係焉。是以三代以上,則自堯·舜至文·武,道統在於上,而下有賢聖之臣,以贊其財成輔相之功。韓愈所云堯以是傳之舜,舜以是傳之禹,禹以是傳之湯,湯以是傳之文·武·周公者,豈不信然乎?三代以下,則自孔·孟至程·朱,道統在於下,而上無賢聖之君,能盡其修齊治平之道,此程子所謂周公沒百世無善治也。噫,三五逖矣,道學絶矣。季世人君,間或有以其才智,能致小康者,而其所以架漏度日,牽補過時者,類非義理之公,而只是功利之私也。比之金鐵,不過爲鐵中之金,而寥寥千載,未聞有爲人上而爲此學者,遂使堯·舜以來授受旨訣,絶而不傳,而在下之道統,不復在於上矣。甚至於天壤易處,世入長夜,竝與中華文物而不可復見。嗚呼,此豈但可太息而已乎?惟我殿下,以聖神之姿,處君師之位,終始典學,緝熙不已,知周萬事,而必先其大義,行高百王,而實本諸達孝。凡於運用施爲之際,輒與道合,若無待乎思勉,雖以堯·舜之性之,恐無以過此,而平日積累之工夫,亦可以仰揣矣。臣竊以爲,聰明睿智,殿下之天資也,窮理盡性,殿下之學問也,而又況膺千一之運,當五百之期,則天將以殿下之聖,繼帝王已絶之統,而殿下亦安得不以傳道之責,自任乎哉?雖然以殿下之學,而論殿下之政,則不能無治不徯志之歎矣。是故懷保之德,已浹人心,而蔀屋之下,尙多困苦之民,作成之方,每勤聖念,而草野之中,絶少興起之士,未嘗不立紀綱正風俗,而已頹之紀綱,已漓之風俗,猝難復振而丕變,其他爲世道之憂,而發中朝之歎者,其端不一,難徧以擧,此殆殿下之於學,猶有所未盡者而然耶?夫理事一致,明新相須,則旣極高明,而猶欠中庸之道,旣盡自修,而未獲致治之效,臣未聞也。伏願殿下,不自滿睱,益懋聖學,雖已窮精微之蘊,而勉勉乎格致,雖已臻純篤之域,而慥慥乎誠正,以爲平治之基本,則懷保之德,作成之方,將收其眞箇功效,而紀綱不期立而自立,風俗不期正而自正,凡爲世道憂者,亦皆一變而爲世道幸矣。苟如是焉,則殿下之心法,卽三五精一之心法也,殿下之至治,卽三五馨香之至治也,而三五相傳之道統,庶幾不在下而在於上矣。大抵聖學之工,不越乎修己治人,而輯要五篇之中,條理燦然,本末俱備,實帝王入道之指南也。倘於淸宴之睱,沈潛而反覆,則必有犁然而會心者,惟殿下深留聖意焉。臣以庸陋,濫被誤恩,屢控血懇,未蒙鑑諒,遂至於抗顔冒出,而登筵之初,冞增悚恧,不敢以中·書故事,看作已例,輒有陳達,而耿耿微衷,終有所不能自已者。今始不避僭猥,略八文字,乃敢以傳道之責,深有望於殿下,而今臣所言,非臣之言也,卽先正之言也。若蒙殿下不以陳言而忽之,則豈徒爲東方今日之幸也?實天下萬世之幸也。取進止。答曰,省箚具悉卿懇。數衍文成餘意,有此縷縷陳說,卿之誠意,豈勝嘉歎?大抵道不遠人,人自遠之,欲於這箇五篇上,益攻摻賾之功矣。仍傳曰,此批答遣史官傳諭。
兵曹判書鄭好仁疏曰,伏以,臣性旣鈍劣,年又衰耗,見事則每患顚錯,發言則輒多妄率,臣亦自知不堪需世之用,而惟我聖上,庇覆如天地,涵貸如河海,曲施湔拂,以至今日,躋之上卿之列,畀以中權之任。旣僨於前,復授於後,臣非不知積誠祈免,退守本分,而惟其圖報之忱,自切于中,循俗之讓,未暇於外,因緣冒應,遂成淟涊政注之失檢,而固知自訟,人言之致責,而莫敢引義,仰戴匿瑕之聖恩,而俯愧守株之微諒,私心惶懼,靡所容措,昨日喉院入稟之罪,又是微臣昏謬之失。目見衛班之沾濕,思得遮覆之物件,適與承宣接席相對,只取便近,未及周思,無妄一言,衝口率爾。猥以煩屑之事,至達黈纊之聽,言出於臣,罪及承宣,捫舌莫追,噬臍知悔,俯詢之下,首實以對,慙惶兢蹙,鑽地不得。臣當卽地屛黜,恭俟嚴勘,而身在陪扈,不敢言私,泯默徊徨,歷日悚恧,玆敢露章自列,仰請譴何。伏乞聖明,亟削臣職,以靖私義,仍勘臣罪,以肅朝綱,千萬幸甚云云。答曰,省疏具悉。設或私自酬酢,豈敢挺身入稟乎?煩猥之罪,自在於承宣,卿何可如是把持瀆擾?爲先推考,勿辭行公。
右副承旨李師濂疏曰,伏以,臣人器鹵下,見識愚昧,淸朝任使之末,萬無一當,而濫蒙天地之洪造,屢叨內外之華秩,榮耀已極,涯分且溢,一半分塵刹之報,惟在殺走彈竭,隨事盡職,區區寸忱,炳然如丹。再昨年坡州牧待罪也,敢陳山城修築之謨,略效陰雨綢繆之策,而辭未達意,見阻廟堂。有志莫就,仍卽遞歸,耿耿一念,寤寐如結,更申前疏未畢之蘊,冀賜處分,惟殿下審察焉。噫,坡之爲邑,處在兩京之間,防營移設,專靠山城,天設巖險,地勢峭拔,癸巳倭變,備禦得力,事例之斑斑可攻,已悉於前夏疏中。今不必更事架疊,仰煩淸覽,而八路防營,俱有山城,獨此畿輔要衝之地,尙無城池營修之擧者,非直爲一大欠典,守堞軍官,數至數百,而旣無可守之堞,安用軍官爲哉?況其石築宛然,四面如堵,則目下補葺之役,卽不過四五層女堞,幾十間倉舍及東西北門譙而已。第名以築城,事力非不張大,而莫重經費,不敢緣臣耗縮,故伊時所請,只是八百包半下貸,則誠有詘贏之歎,不無病民之慮,備局防啓,良以此也,而臣之在任時,方便區劃,煞有料量,蓋本州有根基米數百石,此是軍需外支放贏餘,而年年取耗,以爲軍器城堞補用者也。十數年來,混歸冗費,故臣將不恤衆謗,徵出添補,其餘不足之數,亦自綽略周章,期於竣事,而前疏之未及此事,誠以語涉煩屑,嚴最而不敢發者也。伏況我殿下,聖德如天,無物不遂,九重宵旰,所勤孜者民國之事,八路營邑,所勉飭者懷保之政,則爲近日分憂之臣者,何敢忍孤負聖意,創出此不緊事務,爲一毫弊民之事哉?今則畿農大熟,民力稍紓,城池修築,政當其時,關防重事,苟由臣言而就緖,則萬一涓埃之報,未必不在於是。玆將狂瞽之說,更瀆崇嚴之憂,伏乞聖明,俯賜鑑諒,克軫固圉之長策,勿以人溆而廢言,博詢廟堂之臣,仍爲分付于該道道臣及該牧使,以爲及時修擧之地,千萬幸甚,臣無任云云。答曰,省疏具悉。疏辭令廟堂稟處。
癸丑八月十五日子時,上詣眞殿。行禮入侍時,行都承旨徐邁修,行左承旨洪義榮,右承旨尹㬦,左副承旨南公轍,同副承旨李昌漢,假注書金錫泰·尹行直,記注官金良倜·承膺祚,一提學鄭民始,檢校直提學徐有防,直提學〈徐〉鼎修,檢校直閣徐榮輔,直閣金祖淳,以次隨駕訖。上具翼善冠·衮龍袍,乘輿出內閣門,由崇範門詣萬安門外,降輿入齋室,少頃,就板位,行四拜禮,詣盥洗位盥洗訖。詣神位前三上香,執爵·獻爵,降復位,行四拜禮,通禮跪告禮畢,還御齋殿,少頃,出萬安門乘輿。以諸承旨罷職傳旨,命書傳敎曰,雖不能檢飭,亦不免混入,該房外,以遞差改付標。由仁政門,入協陽門,還內。諸臣以次退出。
癸丑八月十五日辰時,上御重熙堂。左副承旨·提調·直閣入侍時,左副承旨南公轍,假注書金錫泰,記注官承膺祚,記事官洪樂游,提調徐有防,檢校直閣徐榮輔,直閣金祖淳,以次進伏訖。上敎賤臣曰,全羅監司入侍。賤臣承命出傳,李書九承命進伏。上敎書九曰,何日下去乎?書九曰,以今十七日定矣。上曰,幸今年事稍登云,善爲之。書九曰,以臣鹵莽,無路堪承矣。上曰,善治與不善治,亦在慕裨之擇不擇,諒而處之也。書九曰,臣家本無出入者,近纔周訪親知,得數人下去,而亦未知其爲人之如何矣。上曰,以廉爲主,着念爲之。仍命退,諸臣以次退出。
上在昌德宮。停常參·經筵。
李昌漢啓曰,禁衛營將官來言,今日本營軍兵,日次私習云矣,敢啓。傳曰,知道。
李昌漢啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,今日殿座,承旨當爲備員,而左承旨洪義榮,右承旨尹㬦不爲仕進,卽爲牌招,何如?傳曰,許遞,前望單子入之。
承旨前望單子入之,閔台爀·李勉兢落點。
傳于徐邁修曰,全羅監司留待。
假注書尹行直汰去,代以宋知濂爲假注書。
傳于李昌漢曰,全羅監司入侍。
備忘記,全羅監司李書九下直,長弓一張,長箭一部,黃海水使李燁下直,長弓一張,長箭一部,片箭一部,筒兒一箇賜給。
徐邁修啓曰,前假注書洪樂游,姑令仍察,何如?傳曰,允。
傳于李勉兢曰,發遣吏郞,諸執事,淸齋與否,摘奸以來。
以平安監司李秉模狀啓,各鎭戶斂給代折半蠲減,折半劃給,令廟堂稟處事,傳于李昌漢曰,當初朝令,蓋欲以鎭耗救鎭弊而已,設使鎭耗不足,除劃近倉邑耗,可也。道臣雖以邑耗給鎭民,爲邑民稱苦之端云,而此則大不然,毋論納邑納鎭,其爲納耗一也。況三南水軍邊將,亦皆以陸民之結錢,給代於鎭用者乎?以此以彼,令不可不信矣。且此狀辭,或欠詳悉,此狀啓令廟堂還下送,仍以筵敎,敷衍措辭,以鎭耗救鎭弊,依初下敎擧行事分付。
李昌漢,以內醫院都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
李昌漢,以都摠府言啓曰,今日入直內三廳武兼禁軍及軍兵等,當爲中日習射,而親臨日次儒生殿講時,堂郞俱以侍衛進參,故不得爲之之意,敢啓。傳曰,知道。
李昌漢,以兵曹言啓曰,僉知中樞府知事康宙除授,在外過限未上來,依法典改差,何如?傳曰,允。
李昌漢,以兵曹言啓曰,今八月十七日武臣堂上朔試射日次,而國忌齋戒相値,不得爲之之意,敢啓。傳曰,知道。
李昌漢,以禁衛營言啓曰,本營把摠李鵬運,身病甚重,勢難察任,改差,何如?傳曰,知道。
李昌漢,以禁衛營言啓曰,本營哨官洪範瑞,受由過限,依例汰去之意,敢啓。傳曰,知道。
閔台爀,以左邊捕盜廳言啓曰,近來無賴豪悍,游衣游食輩,締結和應,貽害於閭巷平民,民不支堪云云之說及聞,故使之更加廉探,則前中禁李得春,前別監千道文,閑散李貴仲等,假稱掖隷,符同和應。富家子弟,誘引雜技,出入倡家,酗酒作拿,無日無之,而掠奪錢物,脫取衣服,此已萬萬可駭,而如不肯從,則甚至有拔劍威喝之擧。閭巷因此而有敗産者,使子姪又有外入者,冤聲不已,事之駭惋,莫過於此。此三漢等捉來,各各査問,則箇箇直招,衆民之稱冤,勢所必至,而以前日掖屬,假稱時帶掖隷,作拿閭巷,貽弊平民,若是無忌。其在爲民除害之方,不可置而不論,竝移刑曹,照律嚴勘,俾除都民目下之弊,何如?傳曰,允。嚴飭該曹,各別懲勘,以除民弊,可也。
持平趙恒鎭啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答府曰,不允。
癸丑八月十六日卯時,上御熙政堂。日次儒生殿講入侍時,行都承旨徐邁修,行左承旨閔台爀,右承旨南公轍,左副承旨李師濂,右副承旨李翼晉,同副承旨李昌漢,記事官徐有聞,假注書尹行直,記注官承膺祚,記事官洪樂游,考官右議政金憙,左參贊洪良浩,行大司成沈煥之,參考官副司直李義弼·李勉兢,直閣金祖淳,直講李肇源,以次進伏訖。憙曰,日間聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。仍命開講。上曰,近來士習,全不成說,同成均亦旣入侍,各別申飭,可也。煥之曰,親臨殿講,太學掌議當備員,而東齋掌議李薰徽在外,西齋掌議李存秀,自來無情勢之人,屢次申飭,終不入來,故自本館雖已施罰,不能董飭之罪,臣實惶悚矣。上曰,旣無情勢,則何不入來乎?煥之曰,方以應製生,來待泮中云矣。上曰,使之入來應講,可也。上曰,全羅監司·黃海水使入侍。賤臣承命出,與全羅監司李書九,黃海水使李燁偕入,進前奏職姓名訖。上敎書九曰,本道纔經賑政,秋事雖有豐登之望,而頷顑之餘,民事尙不能弛念,卿須十分加意,以爲蘇醒之地,可也。且道內穀簿,尙多未釐正處,下去後着意矯弊宜矣。大凡威生於廉,約己然後可以責人,須思彈壓之道,毋負委寄之意焉。敎燁曰,下去善爲也,命宣諭退出。上曰,大司成沈煥之推考。出榻敎上曰,新除授承旨先入侍後謝恩。出榻敎邁修曰,假注書尹行直,儒生呼名之際,顚錯莫甚,汰去,何如?上曰,依爲之。不能檢飭之實注書,亦爲汰去,可也。出擧條諸生講訖。命退,諸臣以次退出。
上在昌德宮。停常參·經筵。
夜一更二更,灑雨下雨,測雨器水深三分。
藥房提調徐有防,副提調徐邁修啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
南公轍啓曰,來二十一日,朝參日次,而國忌齋戒相値,頉稟之意,敢啓。傳曰,知道。
南公轍啓曰,來二十一日,輪對日次,而國忌齋戒相値,頉稟之意,敢啓。傳曰,知道。
傳于南公轍曰,禮房承旨馳詣崇陵,奉審摘奸,局內諸陵,一體奉審以來。
傳于李勉兢曰,左副承旨馳詣受香所,奉審摘奸以來。
傳于南公轍曰,右承旨入侍。
傳于李昌漢曰,實注書之汰去,適中占便,注書徐有聞仍任,假注書金錫泰之冒據,極爲迷劣,汰去。
吏曹,前注書徐有聞仍任事承傳。
傳于李師濂曰,日次儒生殿講幼學尹顯大以略居首,給一分,粗幼學沈鈺以下,勿論,應製賦三下進士趙道宇,紙二券,次上進士李興慶,生員廉聖老,箋次上進士南嚴老,各紙一卷賜給。
傳于李昌漢曰,畿邑水陸操中摠廳所管及永宗鎭,姑不擧論,一體停操事下諭于摠戎使及永宗僉使。
以京畿監司鄭昌順啓本,今年災實裁革濫漏務明精覈事,傳于閔台爀曰,西南道中省部,先自今月內往還,令廟堂,分付。
以平安監司李秉模狀啓,巡操幾處,赴操邑幾許及營制排比便否條列馳啓事,傳于李昌漢曰,戎政雖重,民情宜念,何待更爲稟處?依狀請停操事,令廟堂卽爲分付。
閔台爀,以壯勇營言啓曰,本營秋等試射時將官·將校,各技優等人,別單書入之意,敢啓。傳曰,知道。
癸丑八月十七日巳時,上御重熙堂。右承旨入侍時,右承旨南公轍,記事官徐有聞,記注官金良倜·承膺祚,以次進伏訖。上曰,王大妃殿進御香薷養胃湯,依前方自今日一貼式,限三貼更爲煎入。出榻敎命讀公事,書判付訖。命退,承史以次退出。
上在昌德宮。停常參·經筵。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,明日常參·經筵取稟。傳曰,停。
徐邁修啓曰,同副承旨李昌漢,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李翼晉落點。
李翼晉啓曰,右邊捕盜大將趙心泰,以訓鍊都監習陣,明日出去矣。所受命召及大將牌·傳令牌,何以爲之?敢稟。傳曰,仍佩往來。
傳于徐邁修曰,都承旨入侍。
傳于李勉兢曰,左副承旨入侍。
傳于南公轍曰,禮房承旨入侍。
以水原留守李命植狀啓,本府貳衙營建時,監董效勞人及願納人姓名開錄馳啓事,傳于李師濂曰,本府貳衙之役,效勞旣多,不可不拔例論賞,至於願納一款,莫重之役,上營之役,俱不許之,貳衙則事面稍異,令前亦旣捧之,亦不可不一例論賞,依後錄判下,令政院捧傳旨,卿其知悉事,回諭。
以京畿監司鄭昌順狀啓,齊陵秋夕祭享時,典祀官率入茶婢事査實馳啓事,傳于李勉兢曰,摘奸宣傳官書啓中以爲,造泡寺在齋室東邊咫尺之地,而東上房有熟設之茶婢云,使之査問狀聞矣。觀此狀辭,果然,無論謬例有無,旣聞之後,不可無飭,而以典祀廳攔入分付,卽政院之誤傳,當該典祀官,爲先從重推考。此後一切嚴禁,每以本陵之隔遠,若當享時,耿耿一心,不敢少弛,至於今番陵官之檢飭,尤爲稽忽。典祀廳近處,村婆賣酒,其爲雜亂,何異邑婢?當該官員等,令該府拿問處之,雖以獻官言之,身爲地方官,常時旣不能檢飭,知有摘奸之行,然後始逐酒婆者,亦爲駭然,爲先推考。驪州英·寧兩陵,則擧行之致潔,雖極嘉尙,後勿怠忽事,更令該曹嚴飭,北關及關東陵寢,齋郞勤慢,亦自有摘奸考知之擧。安知無已知,而欲觀來頭,姑不處分者乎?亦令該曹枚擧此意,申明嚴飭。
以江原監司沈晉賢啓本,付處罪人金思穆淮陽府到配事,傳于李師濂曰,放送事,回諭。
癸丑八月十八日辰時,上御誠正閣。左副承旨·都承旨入侍時,左副承旨李勉兢,都承旨徐邁修,假注書宋知濂,記注官金良倜·承膺祚,以次進伏訖。上命勉兢,書水原留守狀啓批旨。上曰,水原貳衙之役,願納人等,雖不得不分等施賞,而此等事差過,則何異於賣官?渠輩願納,只是妄希官資朱書,雖以迪功郞帖之,何惜於補賑諸人爲言,而此則賑饑爲重,與此有異矣。官方之淆雜,西路尤甚,黃州·平壞,至有以公賤,起拜至五衛將者云,豈不可駭乎?邁修曰,聖敎誠至當矣。上曰,私賑諸邑,多者至千餘石自備,果未知穀物之從何辦得,而雖云廩餘,亦從公穀中出。巡營元無劃給,本邑初無別備,而自備之數,若是夥多者,此不過破東補西,誇張彌縫,以取自備多數之名而已。且爲吏者,以沽譽爲事,則其無實績,從可知矣。勉兢曰,臣亦纔經嶺邑賑事,而私賑諸邑,多寡雖不同,要不過用其倉穀矣,聖敎誠然矣。上曰,昨冬繡衣,外間妄認爲壯勇衛之屬云,繡衣之任,雖識見有餘者,尙患其未盡,此輩其可以此責之乎?且風聞塗聽而來,尤安可信乎?列邑之錯認,姑捨是,至於巡營,亦不免伊時誤認之嫌,誠可慨然,承旨亦入其時繡啓,而承旨在邑時,亦必誤認矣。勉兢曰,臣則初不信風傳之言矣。上曰,繡衣之爲某,久當聞知,今不必言之矣。上曰,嶺南人士,果或有出衆之人否。勉兢曰,臣未之聞見也。上曰,嶺人依仰領府事,能如許穆·許積兩許否?勉兢曰,特以位高,故以此恃之,其恰然依仰,臣未之信也。邁修曰,嶺人於領府事之向者堂錄,人心咈鬱,其不心服,可知矣。上曰,榮川人戶幾何?勉兢曰,僅爲三千戶,而班戶爲二千,故軍政莫充,且境內耕墾處至鮮,民皆願屬他州矣。上曰,山火田漸多,故山日沙汰,民無耕墾之土,雖以都城言之,四山童濯,民皆游食,侈風日滋,山木之不得長養,亦由於此耳。邁修曰,民不勞力,而着衣啖飯,此所謂奢侈也。上曰,近者西邑,多差蔭倅,而每以蔭守差遣則爲好,蓋關西多武窠,而率皆有地閥名武,此輩年逾弱冠,官經副正,便除巨邑,其能堪任者幾希,豈不可憫乎?邁修曰,西邑若以蔭官差遣則好矣。上曰,蔭官之終始不怠者亦鮮,當其積仕,而初除縣監,雖有地處勢力者,未或不殫心職事,及其自縣而郡,自府而牧,安坐而陞遷,其心漸不如初,此誠可痛之習矣。上曰,抄啓不及舊選之盛時若是,故久不行講試,此注書實才而亦久閒矣。勉兢曰,抄啓僚寀間風流,亦遜於前云,可慨矣。上命勉兢書同副許遞傳敎訖,上命退。諸臣以次退出。
癸丑八月十八日巳時,上御重熙堂。禮房承旨·奉常提調·久任郞廳入侍時,右承旨南公轍,假注書洪樂游,記注官金良倜·承膺祚,奉常提調徐有防,奉常正李羽晉,判官李東埴,以次進伏訖。上命書傳敎曰,今予一念夙宵耿耿,惟在於祀典,祀典卽奉先中一事,豈敢一毫有未盡於致虔致愼之節乎?祀品所重,莫重於簠簋籩豆,而籩之十有二品,脯居其一,惟脯之尺度,最違禮意。古之長八寸餘,今爲一尺三寸,廣寸半,今爲三寸半,厚二分,今爲一寸三分,甚至陳設之時,脯盛之籩,添用二三,禮意姑無論,其爲有欠於虔愼,果如何?大抵尺度之長,用禮器尺八寸餘者,引儀禮脯膱尺有二寸之文爲據,而周尺之尺有二寸,卽禮器尺之八寸餘也。列聖朝制禮之以及乎微品,咸秩有序,猗歟,有若是矣。若是也故昔我孝廟朝辛卯,申修古制,命度支·太常,奉而遵之,至于肅廟朝乙酉,又以脯制之增加,重下飭諭,遵用孝廟朝受敎。在其時,廣只加五分,厚只增三分,猶以爲過大,若以近日十倍之過大,任其循謬,則大非仰述志事之道,且況先朝甲子,亦有復舊規之聖諭乎?自今享用脯式,依儀禮及我朝之制,作尺度申明定式,自度支造頒鍮標,亦依孝廟朝辛卯受敎。將此傳敎,都提擧書揭太常·廟社·泮宮典祀之所,亦各以鍮標,藏于祭庫,獻官之監捧也,承宣之奉審也,較視鍮標,若省分釐之過大,而不能致察,當有不職之責,俾各銘念,莫或違越。且思之,列朝屢勤飭諭,近弊未免於不遵,安知不於年久令久,違式若今乎?粢盛將以供簠簋,有封進看品之規,籩豆之供,亦何異是?此後春秋造脯,待乾鍊始用時,封進看品事,一體定式。菓果又屬於籩用,隨時換用,互有通融,亦載於先朝受敎,其後有司之臣,或未仰體,除非特敎代捧,率多依舊因循,須有一副頒示,可以永爲恒例,以所下圖式,載之太常誌。有防曰,祭享中脯,一依儀禮及我朝制作之尺量造成事,今伏承傳敎矣。第念新造之脯,旣乾鍊準尺度,進上看品之後,始可監封於祭享,而大抵造脯,雖於已乾鍊準尺度之後,輒又逐月乾縮,以致愈久而愈縮,日月旣久,乾縮滋甚,則自致見縮於鍮標之慮。臣意則獻官監捧,承宣奉審,以標準脯時,一依寧少無大之聖敎,長廣厚雖分釐,如過鍮標,則必爲執頉,若其有縮於鍮標者,此則勿爲執頉事,定式施行,恐合事宜矣。上曰,依爲之。出擧條有防曰,本寺郞廳,多以典祀官塡差,主簿高克忠,以其親病,受由下鄕,未及上來矣。非但典祀官分排之極爲苟艱,諸郞官各有所掌,當此釐弊之時,不可不另擇,聞禮曹正郞金宗赫,屢經郞官,頗解寺務云,以此相換之意,分付該曹,何如?上曰,依爲之。出擧條上曰,王大妃殿進御淸暑六和湯本方中,黃連減五分,加陳皮一錢,一貼煎入。出榻敎命退,諸臣以次退出。
上在昌德宮。停常參·經筵。
李翼晉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,明日常參·經筵,取稟。傳曰,停。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,下直守令留待。
以禁衛營習陣單子,傳于李翼晉曰,後日次爲之。
備忘記,方山萬戶崔慶臣下直,長弓一張,長箭一部,片箭一部,筒兒一箇賜給。
傳于李翼晉曰,左副承旨·同副承旨入侍。
傳于南公轍曰,右副承旨入侍。
傳于李勉兢曰,左副承旨馳詣太學,今日朝夕食堂到記,收聚以來。
傳于南公轍曰,右承旨入侍。
承旨前望單子入之,尹弘烈落點。
兵曹堂上前望單子入之,參議李師濂落點。
徐邁修啓曰,新除授承旨尹弘烈,卽爲牌招察任,何如?傳曰,允。
傳于南公轍曰,秋到記明日爲之,處所春塘臺爲之。
傳于南公轍曰,抄啓文臣親試,明日爲之。
南公轍啓曰,今此試官望中,時無職名人,令該曹口傳付軍職,何如?傳曰,允。
傳于尹弘烈曰,製述對讀官,無非年老之人,何以燭下讀券乎?朝者下敎之後,何去而今始擬入,致煩酬應乎?當該承旨南公轍,越俸一等。
傳于李勉競曰,陵行當前,則道伯發巡時奉審,勿爲之,又或承旨奉審,則道伯奉審,亦爲除之,曾有定式,而今番東道陵寢奉審也,禮房承旨,不遵定式,陵官之提醒,亦以待道伯奉審,擅自分付,如許承宣,將焉用哉?該房承旨南公轍,爲先越俸二等。雖以畿伯言之,旣有定式,而承宣不遵,卽當言送政院,以爲微稟之地,而尙無一言。況今年穡事,西不如南,則特敎發巡之下,先從南道,亦非特敎之本意,當該道臣推考。
傳于尹弘烈曰,明日親試,閣臣只有時任一員,而聞有實病云,前提學鄭民始仍任,待開門牌招。
吏曹,奎章閣提學鄭民始,仍任事承傳。
傳于李翼晉曰,別雲劍徐有大,蕩滌敍用。
李翼晉啓曰,別雲劍徐有大,時無職名,令該曹口傳付軍職,何如?傳曰,允。
兵曹口傳政事,副護軍徐有秉,副司直李濟萬·徐有大竝單付。
李翼晉啓曰,門告事體,何等至重,而今月敦化門放鑰時,宣傳官不爲進去,事未前有,萬萬驚駭。當該宣傳官,所當重勘,而本院請推之外,無他可施之罰,何以爲之?敢稟。傳曰,明日兵判,査問草記。
李翼晉,以兵曹言啓曰,曹司五衛將申光祜,〈忠〉壯衛將金仁壽,俱以身病猝重,無望供職,呈狀乞遞,宿衛輪番之任,不可久曠,竝改差,何如?傳曰允。
李翼晉,以兵曹言啓曰,五衛將鄭彦禧身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李翼晉,以都摠府言啓曰,副摠管李應爀,以御營中軍軍兵等中日試放事,南小營晝仕出去之意,敢啓。傳曰,知道。
南公轍,以禮曹言啓曰,齊陵官員等,令該府拿問處之事,命下矣。莫重陵寢,不可暫時曠直,依前例假官差送,以爲替直後就拿之地,何如?傳曰,允。
李翼晉,以訓鍊都監言啓曰,依下敎,北營拘留守門將金尙澤,放送之意,敢啓。傳曰,知道。
閔台爀,以義禁府言啓曰,齊陵令洪復浩,參奉李柱溟等拿問處之事,傳旨啓下矣。李柱溟今方待命拿囚,洪復浩姑未替直云,待替直拿囚之意,敢啓。傳曰,後勿如是之意嚴飭,附過放送,可也。
閔台爀,以義禁府言啓曰,江原道淮陽府付處罪人金思穆放送事,命下矣。金思穆放送事,分付該道道臣之意,敢啓。傳曰,知道。
閔台爀,以禁府言啓曰,因慶尙監司趙鎭宅狀啓及左兵使許侙狀啓,兵曹回啓內,釜山僉使林栽洙,豆毛浦萬戶金性一,竝令該府拿問嚴勘事,允下矣。林栽洙·金性一,俱在任所云,依例發遣府書吏·羅將,交代後竝拿來,何如?傳曰,允。
持平南涑啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答曰,不允。
癸丑八月十九日辰時,上御重熙堂。右副承旨入侍時,右副承旨李翼晉,假注書洪樂游,記注官金良倜·承膺祚,以次進伏訖。上命書傳敎曰,兵曹堂上前望單子入之。上曰,承旨前望單子入之。出榻敎上曰,英陵·光陵·懿陵·元陵·弘陵熟手,各木一疋題給。寧陵·貞陵·懿照墓熟手,自本寺科治,齊陵造果精備,實果各品,體大精好,熟手及進排分司下吏,令本府施賞奬勸。各陵菓品多不精擇,係是互用定式之令,前本寺堂郞,姑爲參酌,此後各別着念,雖値當節,切勿循例封進。藥果或大或小,定式外違制者,所當査出嚴處,而更觀來頭次,姑爲勿論。此後若或如前,當該齋郞及典祀官,自政院論理請罪,直捧拿處傳旨,殿宮造果之不齊者,亦爲嚴飭之意,分付太常,可也。命退,承史以次退出。
癸丑八月十九日辰時,上御誠正閣。左副承旨·同副承旨入侍時,左副承旨李勉兢,同副承旨李師濂,假注書宋知濂,記注官金良倜·承膺祚,以次進伏訖。上命留待守令入侍。出榻敎上命勉兢書公事批旨及今日朝夕食堂,到記收來傳敎訖,命勉兢先退。光州牧使徐有成,進前奏職姓名。上曰,光州地巨,往須善爲也。上曰,李會保誰也?師濂曰,臣之子也。上命退,諸臣以次退出。
上在昌德宮。停常參·經筵。
南公轍啓曰,明日再明日國忌齋戒相値,視事頉稟之意,敢啓。傳曰,知道。
李翼晉啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
以江原監司沈晉賢狀啓,進上生松茸,限內不得封進,惶恐待罪事,傳于南公轍曰,勿待罪事,回諭。
以文臣製述榜目,傳于南公轍曰,名以文臣,又非明經,而白文呈券,萬萬駭然,明日更試次,使之待令。試官則日前禁中文臣科次時,試官三人來待,待題下,試取於內閣庭中,仍爲考券以入,試紙勿頒,書手勿許,而未入三下以上等者,仍爲依定式,直捧禁推傳旨。
李翼晉啓曰,專經武臣試射居首人賞格傳旨,今方捧入矣。未滿四矢及無分人,所當依例捧傳旨,而特敎減巡則勿論事,曾有出擧條定式矣。今番則何以爲之?敢稟。傳曰,依定式勿論。
兵曹口傳政事,李謙會爲訓鍊正。
尹弘烈,以吏曹言啓曰,今此宣陵忌辰祭獻官,前承旨洪仁浩,典祀官兼大祝前正言尹益烈塡差,而時無職名,竝令該曹口傳付軍職,何如?傳曰,允。
承旨前望單子入之,洪仁浩落點。
李翼晉,以兵曹言啓曰,今八月二十日文臣朔試射試官望,備擬以入矣。殿座相値,不得爲之之意,敢啓。傳曰,知道。
李翼晉,以訓鍊都監言啓曰,今八月二十日春塘臺殿座時,因兵曹節目,金虎門軍九十名,把摠金致五,哨官尹宅性率領。設布帳外排入,而待標信擧行,依定式,北營標下軍三十名,除標信除出,入直千摠李文爀率領。集春門外排入,雜人一竝嚴禁,事畢後還歸直所之意,敢啓。傳曰,知道。
李翼晉,以禁衛營言啓曰,今八月二十日春塘臺秋到記儒生,殿講製述時,依兵曹節目,銅龍門入直鄕軍四十名內,除營直五名,元入直哨官李彦豐率領仍直。其餘軍兵,出番哨官李再復率領,排立於布帳外。弘化門入直鄕軍七十五名內,六十名除出,三十名弘化左右挾門把守,三十名月覲門把守,而每門各定將校,各別嚴飭。其餘軍兵,元入直哨官徐在淵率領仍直,事畢後還入直所,而竝待標信擧行之意,敢啓。傳曰,知道。
李翼晉,以御營廳言啓曰,今八月二十日春塘臺親臨秋到記儒生試取時,依兵曹節目,東營入直軍五十九名,集春營入直軍五十名內,各留五名,竝待標信除出。領軍千摠申大觀,入直把摠柳煥寅,哨官李敬培·金禹鼎率領,設布張外排立,而事畢後各還本處入直之意,敢啓。傳曰,知道。
南公轍,以禮曹言啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間推擇乎?敢稟。傳曰,歲初已有筵敎,是年是月之謁本陵,情禮所不容已,而旣謁元陵,局內諸陵,亦當展謁。畿伯必皆預爲措置,凡係用民力處,依近例以儲置米會減事,分付。分辦之從最小例,植炬之止出宮時,晝停亦依近例爲之,日字則慈殿湯劑,連爲煎入,當於來月初及旬前後觀勢,前期一兩日下敎,以此知悉,可也。
李翼晉,以兵曹言啓曰,在前陵幸時弘化門外留都,守·摠兩營,輪回爲之,而昨秋行幸時,摠戎廳擧行矣。今番則兩營中,以何營磨鍊乎?敢稟。傳曰,守禦廳留陣,可也。
李翼晉,以兵曹言啓曰,在前陵幸時,挾輦軍四百名,餘軍二百名替代,而庚戌年元陵行幸時三百名,餘軍一百名替代矣。今亦依此擧行乎?敢稟。傳曰,依近例爲之,可也。
李翼晉,以兵曹言啓曰,在前陵幸時,十里外斥候伏兵及傳語軍,守·摠兩營,各隨地方擧行,而庚戌年元陵行幸時,畿邑斥候,只數處擧行,伏兵除之矣。今番則何以爲之乎?敢稟。傳曰,依近例爲之,可也。
李翼晉,以兵曹言啓曰,今此元陵行幸時,何營軍兵隨駕,何營軍兵留都,而禁軍及馬步軍,以幾番幾哨磨鍊乎?敢稟。傳曰,訓局步軍十哨,馬軍三哨,禁衛鄕軍三哨,騎士二番,禁軍三番隨駕,御營廳留陣,可也。
李翼晉,以兵曹言啓曰,今此冬至兼謝恩使一行赴燕時,所把驛馬,必須前期分定,然後可無窘急之患。應把驛馬四十五匹,依前例忠淸道八匹,全羅道十匹,慶尙道二十匹,來九月初十日,京中逢點。江原道四匹,咸鏡道三匹,同月二十日,直送安州逢點事,各道監司處,行移,何如?傳曰,允。
李翼晉,以司僕寺一二提調意啓曰,今此元陵展謁,來月初及旬前後觀勢,前期一兩日下敎事,命下矣。駕轎添補驛馬,勿論遠近道,限五十匹依例分排,知委之意,敢啓。傳曰,日字姑未下敎,外道驛馬,無論遠近,一竝置之,此意亦令兵曹知悉,可也。
李勉兢,以賑恤廳言啓曰,中部義城正契任掌高聖得,今月十九日本洞路傍,得一歲遺棄女兒,同里居良女黃召史,欲爲收養。南部小公洞契任掌邊大得,同日本洞路傍,得一歲遺棄男兒,同里居良女金召史,欲爲收養,而貧不自食,皆願收料,告于本部。自各該部同日牒呈,故依節目竝爲給料,使之乳養之意,敢啓。傳曰,知道。
癸丑八月二十日卯時,上御春塘臺。秋到記儒生殿講製述,抄啓文臣親試,專經文臣殿講製述,專經武臣試射入侍時,行都承旨徐邁修,行左承旨閔台爀,右承旨南公轍,左副承旨李勉兢,右副承旨尹弘烈,同副承旨李翼晉,假注書宋知濂·洪樂游,記注官金良倜·承膺祚,檢校直提學徐有防,以次侍立。上具翼善冠·衮龍袍,乘輿出交泰門。上敎勉兢曰,與同成均徐有防,先往場內,赴擧儒生,以生東進西,整齋以入,如或雜亂,而有挾冊橫升之弊。以近日士習,當有別般懲勵之道,試所承旨·館堂·泮長,各別申飭,可也。由永淸門·明政門·明光門·靑陽門至大次,降輿御座。翼晉跪告宰樞執鼓,諸試官率應參文臣四拜訖。儒生製述試官判府事朴宗岳,左參贊洪良浩,禮曹判書閔鍾顯,行副司直李庚運·宋銓·洪仁浩·李文會,儒生殿講,文臣殿講試官右議政金憙,行副司直李秉鼎,行大司成沈煥之,行副司直李義弼,兵曹參議李師濂,行副司直金履成·柳焵。專經武臣試射試官戶曹判書沈頤之,行副司直趙心泰·朴基正·李濟萬,行副護軍徐有秉·李周爀。抄啓文臣試官一提學鄭民始,原任直提學徐鼎修,原任直閣徐龍輔·尹行任,檢校直閣徐榮輔。以次進伏訖。宗岳·憙進前,宗岳等曰,近日日候淸朗,聖體,若何?上曰,一樣矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。宗岳等仍就座,上敎秉鼎·煥之曰,儒生以生東進西,各於布帳內,序齒分座,場內犯禁與否,各別糾正,可也。兵曹判書鄭好仁曰,闕門開閉時,注書及摠郞·宣傳官,各掌門告,法意至重,而昨日下鑰時,宣傳官柳相默,初旣進去,旋卽徑歸,竟致門告之闕焉。極爲駭然,宣傳官柳相默,拿問勘處,何如?上曰,依爲之。出擧條好仁曰,今日試射時,執鼓差備,以訓鍊正白東運,啓下矣。渠家有故,不得待令,今姑改差,口傳差出,待下批使之擧行,何如?上曰,依爲之。出擧條好仁曰,訓鍊正今當差出,而擬望之人乏少,外任竝擬,何如?上曰,依爲之。出擧條好仁曰,前縣監張宅基,依下敎招見,則履歷已經邊將·守令,爲人可合收用。而今番水原公廨營建時,其所效誠,亦甚嘉尙,合施加資之典,事係恩典,不敢擅便,敢此仰達矣。上曰,依爲之。出擧條翼晉跪告矢數執鼓。上曰,文臣殿講,分設考講,而試官加差,可也。命書榻敎曰,文臣殿講命官,判尹李文源爲之,參考官,抄啓文臣安廷善·李羲甲爲之,儒生殿講參考官金履成,文臣殿講進去。儒生製述對讀官李庚運,儒生殿講進去,抄啓文臣親試試官尹行任,儒生製述進去,命開講。憙曰,旣非試所承旨,而言其不當言之事,揆以事體,所失非細,不可以問備而止,承旨閔台爀,罷職,何如?上曰,依爲之。出擧條上曰,右承旨南公轍推考。出榻敎上曰,京畿監司入侍。知濂出傳,與京畿監司鄭昌順偕入進伏。上敎昌順曰,畿內穡事,西不如南,省部之行,何不先西而後南乎?昌順曰,陵幸雖無成命,取稟已久,來月則不敢發巡,而西道則難以今月內往還,故果欲以南道爲先矣。上命書陵幸取稟草記判付訖。敎昌順曰,今年畿內雖云稍登,民力不可不念,一依昨秋行幸時已例,而凡係用民處,皆以儲置米會減,俾無虛實相蒙之弊,可也。昌順曰,喬桐·永宗,習操旣有停止之命,則巡營之牙兵習操,何以爲之乎?上曰,一體停操,可也。出擧條昌順曰,臣營穀簿之在於水原府者,陞留之後,皆屬本府耗條,將士支放之需,不可不給代之意,論報備局,而此旣支放之需,則卽今區劃給代,有不可已矣。上曰,令廟堂卽爲給代後,草記,可也。出擧條昌順曰,江華·喬桐,勢同唇齒,雖江華軍餉,移儲喬桐,與留峙本府無異,今當喬桐接濟之時,江華穀近喬桐之限千石,移轉喬桐,似無不可,下詢大臣處之,何如?上曰,令廟堂稟處,可也。出擧條上曰,日勢似晩,儒生講,分考好矣。命書榻敎曰,儒生製述試官,講試官兼差。宗岳等就座分考訖。上曰,比較儒生居首李是鍊,呼新來進退,可也。上曰,爾爲誰之族耶?是鍊曰,參判李家煥十二寸族孫矣。命退出,上命分考製述試券,命書榻敎曰,一提學鄭民始,同成均徐有防,試官加差下。宗岳等分考訖,命坼榜。仍命書傳敎曰,專經文臣殿講奉常主簿李漢喬,製述頌居首兵曹佐郞金洛一,專經武臣居首禁衛哨官金慶源,各半熟馬一匹賜給。到記儒生殿講居首幼學李是鍊,製述居首進士權晙,生員黃基天,竝直赴殿試。講之次幼學金益耟,直赴會試,講之次趙在星,製述之次生員閔師膺·金鎰·李永老,進士李日煒·宋翼淵,生員李家淳,竝各給二分。講略幼學權行彦等八人,粗幼學康濟洪等二人,令政院紙筆墨考例施賞。上曰,製述入格儒生來待。出榻敎上曰,製述賜第人,先爲入侍,可也。賤臣承命出傳,與權晙·黃基天偕入。上命呼新來進退訖。上敎晙曰,爾爲誰之族耶?晙曰,故蔭正權世經五代孫,而近族見無立朝者矣。上敎基天曰,爾等俱以實才,入格決科矣,命賜酒賜饌訖。上曰,承旨前望單子入之,出榻敎上曰,王大妃殿進御加味正氣散,依前方一貼煎入。出榻敎命退,諸臣以次退出。
上在昌德宮。停常參·經筵。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,右副承旨尹弘烈,今日不爲仕進,卽爲牌招,何如?傳曰,允。
傳于南公轍曰,禮房承旨入侍。
以黃海兵使姜五成啓本,延安府騎步兵價布,謂以歉荒,不爲收捧上納,該府使兪漢敦,爲先罷黜,其罪狀,令攸司稟處事,傳于李翼晉曰,民勢非不知也,守令擅自不爲送點云者,大關紀綱,此狀啓還下送。民情事勢旣如此,則道·帥臣間,事當前期具由,或狀或牒,豈敢以守令之無端不納樣,反請守令之罪,有若該邑穡事之初不聞知然乎?紀綱之外,大關後弊,奏御文字,自有格式,當該帥臣,令廟堂査問事狀,草記勘罪,政院之無一言捧納,亦爲駭然,當該承旨推考。近以海伯之未聞治績,方以爲菀,觀於此狀本,其不能周察民情,統轄兵營之狀,槪可推知,亦令廟堂,査問事狀草記。騎兵布,自當在秋後處分之中,姑爲寬限事,分付該曹。
傳于洪仁浩曰,政官牌招開政,參判·參議前望單子入之,待下批牌招,一體開政。
吏曹堂上前望單子入之,參判李在學,參議李冕膺落點。
傳于李勉兢曰,安岳量田旣始,該倅之代,今日政各別擇差,待下批仍令當日下送。該道穡事,聞於一邑之中,亦有彼此之別云,此時秋務,尤不可曠官,如有受由及上京者,使之嚴飭還任,俾勿曠官事,分付該曹,仍令廟堂,關飭該道。
有政。吏批,判書金文淳牌不進,參判李在學進,參議李冕膺在外,右承旨李勉兢進。啓曰,判書金文淳牌招不進,參議李冕膺在外,小臣獨政未安,何以爲之?敢稟。傳曰,仍爲之。以李鼎揆爲大司憲,朴基正爲大司諫,徐有沂爲執義,權坪爲獻納,閔師宣·李羲甲爲正言,金熙采爲副校理,李遇濟爲修撰,申光履爲兵曹參判,李文會爲安岳郡守,金弼龍爲保安察訪,奉常主簿高克忠,禮曹正郞金宗赫相換,前察訪丁胤祚今加通政加資事承傳,接慰官尹悌東,承文副正字柳之源,竝單付。
兵批,判書鄭好仁進,參判申光履病,參議睦萬中入直進,參知李師濂病,左承旨尹弘烈進。李思祚爲曹司衛將,金商振爲五衛將,朱正离爲忠壯將,洪龍健爲釜山僉使,李載大爲豆毛浦萬戶,朴師悌爲明月萬戶,同知金斗弘,僉知金鼎鎭·司空鉉·朴根昌·安宗裕,護軍宋民載,副司直金履禧·洪義榮·李鼎運·尹㬦·李昌漢·金熙采,副司果尹益烈·洪秉臣,副司正尹益儉,副司勇許習·朴寅秀竝單付,前郡守李觀成,前縣監張宅基以上,今加折衝加資事承傳。
以前假注書金錫泰文臣製述無緣不參禁推傳旨,傳于南公轍曰,如渠遐方之人,亦以念舊,特付注書,則擧行多慢忽,遞出未久,又敢規避,極爲駭然,不可禁推而止,降付芸閣。
傳于李翼晉曰,海西之延白,眞所謂豐乞,以朝廷一視之意言之,其所痛若在己,寢食靡甘,無異於昨秋諸道之歉焉。特以不欲先撓,姑且含默,惟此西顧兩邑之耿耿一念,何曾晷刻暫忽也?朝於帥臣之狀,略有措辭判下者,而此亦出於先鎭後救之意也。他餘條件,雖待年分之啓,至於當頭之應納,如帥狀中云云者,必有後時之歎。兩邑秋冬京納之未納者及禁·御如有番上軍,或爲先退捧,或爲先停番,先安望哺之民情事,令廟堂三懸鈴分付道·帥處。兩邑續當分遣繡衣,或潛往潛來,又或如例出道,以考勤慢,莫以邑宰之可意而可堪,或忽董飭之方事,道伯處一體嚴飭。
傳于李勉兢曰,當該承旨南公轍,越俸一等。
傳于李勉兢曰,左承旨南公轍,爲先推考。
傳于李勉兢曰,當該閣臣南公轍所爲,萬萬駭然,爲先從重推考。
以韓永建·南惠寬·李允行·崔時淳·李錫心囚單子,傳于尹弘烈曰,能誦後,草記。
以韓啓翼·金良·文鳳岐囚單子,傳于尹弘烈曰,付過放送。
李勉兢啓曰,昨日文臣製述時限後,呈券文臣韓啓翼·金良·文鳳岐,誤以入庭不作,混捧禁推傳旨,至於就囚,臣之不察之失,不勝惶恐,而原傳旨改付標以入之意,敢啓。傳曰,知道。莫非南公轍之罪,爾則雖曰試所承旨,傳旨之捧與不捧,非爾所知,況爾又申退乎?有罪倖避,替令下位,有此啓辭,公轍尤爲駭妄,而遞罷則適足爲取便,加施越俸一等之典。該文臣等,卽爲放送後,草記事分付,爾則勿待罪。
李翼晉,以備邊司言啓曰,因京畿監司鄭昌順所啓,水原府耗條區劃給代事,有令廟堂卽爲給代後,草記之命矣。目今畿邑穀簿,在在枵然,近三千包穀,有難推移劃給,而該道事勢,亦不可不念,道內各邑常賑穀中,逐邑分排,準此數給代之意,敢啓。傳曰,知道。
李勉兢,以義禁府言啓曰,承政院啓辭內,昨日文臣製述時,限後呈券文臣韓啓翼·金良·文鳳岐,誤以入庭不作,混捧禁推傳旨,至於就囚。原傳旨改付標以入事批旨內,文臣等卽爲放送後,草記事,命下矣。韓啓翼·金良·文鳳岐等,卽爲放送之意,敢啓。傳曰,知道。
李翼晉,以備邊司言啓曰,卽見咸鏡監司金華鎭狀啓,則以爲,本道穡事,大違初料,殘氓受災,計活不贍,齎糧赴操,亦不無許多糜費之弊。今秋南·北關及防營習操,竝姑停止,只令各邑官門聚點事,請令廟堂稟旨分付矣。北道秋操之直爲擧行,春初旣有成命,今年穡事之優得豐登,民情似無難便,則該道臣之直請停操,殊非詰戎之意,南北兵營防營習操一倂爲之事,分付,何如?傳曰,近來詰戎之政,看作不緊之事,久曠之不足,甚至有近二十年一未行操處。疎虞之外,反爲民弊者多端,此所以今年則可東可西者,以爲爲主也。昨見西伯之啓,今又有北伯狀請,道伯皆是出自秩高之卿列,則如非民勢之難爲,寧或忽於戎務而然也?今則莫如許其所請之爲當,特爲停操事,分付,而雖以京軍門習陣言之,司哨鍊,精於正操,營操與邑點,亦當如此。今番諸道各邑官點處,一依司哨鍊例,拔例肄習,而文蔭守令之閑於俎豆之學者,皆令誠心爲之,俾各無操之名,有操之效事。本司嚴飭諸道,仍令道·帥臣考其勤慢,甚不能者,雖至勘罪亦可,此意一體嚴飭。西北旣停,則獨於關東豈可爲之,以貽民弊乎?特停正操,精習哨鍊事,分付東伯,可也。
癸丑八月二十一日午時,上御重熙堂。禮房承旨入侍時,左承旨南公轍,假注書洪樂游,記注官金良倜·承膺祚,以次進伏訖。上命讀公事,書判付訖。上曰,王大妃殿進御加味正氣散前方中,去黃連一貼煎入。出榻敎命退,承史以次退出。
上在昌德宮。停常參·經筵。
藥房提調徐有防,左承旨尹弘烈啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
南公轍啓曰,明日常參·經筵,取稟。傳曰,停。
南公轍啓曰,來二十五日,朝參日次,而國忌齋戒相値,頉稟之意,敢啓。傳曰,知道。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李翼晉曰,一月六對,久未若例,再昨日次對,退行於今日。
李翼晉啓曰,今日次對,兩司當爲進參,除在外·未署經疏批未下外,未肅拜呈告人員,竝卽牌招,何如?傳曰,允。
傳于李翼晉曰,大臣·備局堂上引見。
尹弘烈啓曰,昨日政事中執義徐有沂,副校理金熙采,正言閔師宣,俱在禁推中,而該曹備擬受點,臣之矇然捧入,誠不勝惶恐,而莫重政望,有此做錯。當該銓堂推考,原望筒勿施,何如?傳曰,該房承旨若卽頒布現告,則豈有該曹之做錯乎?當該承旨,爲先從重推考,望筒勿施。
傳于李勉兢曰,右承旨入侍。
傳于南公轍曰,同副承旨入侍。
吏曹堂上前望單子入之,參判丁範祖,參議鄭大容落點。
尹弘烈,以吏曹言啓曰,該道穡事,聞於一邑之中,亦有彼此之別云,此時秋務,尤不可曠官。如有受由及上京者,使之嚴飭還任,俾勿曠官事,分付該曹事命下,而卽接黃海監司李祖承移文,則殷栗縣監金致光,五月以其親病受由下往於全羅道光州地。屢度催促,終不還官,自吏曹行關該道,俾卽還官爲辭矣。今若自臣曹行關催促,則其間將致遲滯,而五月受由,已至四朔,則該道臣之尙不狀聞,事甚未安。該道道臣推考,殷栗縣監金致光,改差,何如?傳曰,允。口傳差出,待下批,當日辭朝。
吏曹口傳政事,張至冕爲殷栗縣監。
兵曹口傳政事,申應周爲摠戎中軍。
以大司諫朴基正牌不進罷職傳旨,傳于洪仁浩曰,只推。
傳于洪仁浩曰,當該注書,令該府拿問嚴處。
南公轍,以內醫院提調意啓曰,副提調徐邁修,謂有身病,今日問安,不爲仕進,卽爲牌招,何如?傳曰,聞有實病,本職許遞,令政院前望單子入之,待下批牌招察任。
李翼晉,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
李翼晉,以兵曹言啓曰,慶熙宮衛將金挺麗,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
李翼晉,以壯勇營言啓曰,今八月二十二日,本營中日試射時,騎芻沒技人,別單書入之意,敢啓。傳曰,知道。
李翼晉,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李翼晉,以訓鍊都監言啓曰,本局中軍李明運,身病甚重,勢難察任,改差,何如?傳曰,允。
癸丑八月二十二日辰時,上御熙政堂。大臣·備局堂上引見入侍時,右承旨李勉兢,同副承旨李翼晉,假注書洪樂游,事變假注書李弘達,記注官金良倜·承膺祚,右議政金憙,行司直鄭民始,行漢城判尹李文源,右參贊洪秀輔,兵曹判書鄭好仁,行副司直徐有防·李秉鼎,刑曹判書李得臣,行副司直金持默·李敬懋,訓鍊都正趙心泰,行副司直李漢豐,行大司成沈煥之,行副司直尹行任,校理嚴耆,持平趙恒鎭,以次進伏訖。憙曰,涼意漸緊,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,此摠戎使鄭民始狀啓也。以爲,習操旣已停止,巡點何以爲之事,請令廟堂稟旨分付矣。今此停操,旣出於除弊之聖念,則中軍或首將官之巡點,亦不無弊端,自各其邑官門聚點之意,分付,何如?上曰,依爲之。出擧條文源曰,南漢合操停止之年,別遣中軍或首將官巡點各邑,曾有定式,而今秋合操停止之命,寔出於爲民除弊之聖意,則巡點時貽弊,亦自不少。依近例竝停止,至於官門聚點一節,令各着意擧行,軍伍點閱,器械修葺等事,勿以停止而一毫放忽,俾有實效之意。所管各邑,嚴飭分付,似合事宜,故敢此仰達,下詢大臣處之,何如?上曰,大臣之意,何如?憙曰,此意嚴飭各邑,則似有實效矣。上曰,依爲之。出擧條憙曰,卽見京畿監司鄭昌順所啓,以爲,江華·喬桐,勢同唇齒,今當喬桐接濟之時,江華附近喬桐之面,限千石移劃喬桐爲辭,而有令廟堂稟處之命矣。江華以保障重地,年來穀簿,漸就枵然,而今年該府餉穀七千石,已自戶曹推移取用,今又限千石移劃於喬桐,則枵然之中,益復枵然,誠爲可悶。本道沿海邑中,參量穀簿,從便移轉之意,分付該道臣,何如?上曰,依爲之。出擧條好仁曰,臣於待罪沁府之日,冒控淺見,修啓以聞,而廟議靳許,愚衷耿結,今因言端,敢此仰達矣。南城·北漢,何莫非保障,而列聖朝以來,視江都爲保障者,不啻南·北兩城而已。旣設內司與內帑庫,日用什物,軍裝器械,無不備儲,又設別庫,鹽醬魚鹽凡係饌品,亦皆儲置。又設四宮,俾便資用,而逮我先朝,置毓祥宮,聖上御極,建奎章閣,前聖後聖之宏圖遠謨,若是深長,行宮凡需,大小畢具,而惟其穀簿之耗縮,最是目下之大患。年例還分外,留庫之數,只是七千餘包,而還分耗條,則盡歸於支放,留庫實數,則有縮而無添。一遇災荒,或有停退賙賑之擧,則所謂留庫,勢將無餘,萬餘戶大州留庫之數,不滿萬石。雖在尋常州府,固不當若是零星,況此保障重地,緩急可恃,宮府設置,事體自別者乎?今雖欲預講綢繆之策,劃給峙積之資,而以今國計經費,似難輕易容議。故臣之向來啓稟諸條,特不過就其年例應捧之中,略加變通,經營十數年,則庶可以漸次儲積,終有實效矣。畿邑移轉耗條之散在列邑者,多不過百包,少或爲數十包,在畿邑則零零散置,而無所關緊,在沁府則歲歲都聚,而甚有裨益。當初移轉,旣以十年爲限,準限之期,當在再明年,今若更退二十年,逐年加錄,則畢竟穀簿之漸增,可謂歲計而有餘,而覆啓勿施,殊極可惜。今若更加斟量,依臣狀請施行,則卽此一款,已足爲從便生穀之道矣。至於兩南別會耗及嶺南軍作米合一千三百石,則庚辰·丙午兩年,自朝家劃付添餉,寔出於軫念保障之盛意也。當其分屬移納之初,所當以本色輸送,如或不然,亦宜價本之相當,而今者兩南之折價每石爲二兩,本府之貿入,每石爲四兩,自初至今,已成前例。朝家劃給之數,自是一千三百石,而沁府貿入之穀,僅爲六百五十石,以是之故,所謂貿米,盡歸應下,猶爲不足,以此添餉,初無可論,事之無義,莫甚於此。若以本色運來,則海路之轉輸,漕船之添載,豈曰無些少難便之端,而本府處在漕船往來之咽喉,雖以泰安之添餉米,羅州之其人米言之,亦皆年年添載,歷路順卸,其例已久。今此本米添付漕路之弊,比諸行都儲蓄之利,其爲得失大小,不但較然,不煩朝家之別般劃給,只將年例應捧之條,或爲差退年限,或爲責納本色者,揆以事勢,少無妨礙。區區一得之見,前已槪陳,而生穀添餉之策,若欲及今講究,則臣之今日筵奏,卽是狀啓中已陳者也,下詢廟堂,更加參互,以爲從長稟處之地,何如?上曰,依爲之。出擧條民始曰,北漢之設置管城將,蓋欲句檢其軍餉,而査考昨冬該所還案,則停退條已多不善擧行,而今春還分時,反秩者爲五百餘石。還穀法意,京外無異,反秩之罪,自有其律,此而置之,無以懲後,前管城將朴瑬,令該府拿問處之,何如?上曰,依爲之。出擧條民始曰,本廳中軍申㬚老病,前頭留營時,亦難擧行,改差,何如?上曰,依爲之。出擧條文源曰,典牲署犧牲糟糠價,例於部內,每戶每朔若干分錢式收斂,而該署一年推用,不過爲二百五六十兩,則戶收些略,似不至於爲弊,而大戶擧皆頉免,部屬亦緣爲奸,其所侵徵者,無非至殘,雖是分錢之斂,實多可矜之端。臣意則本署犧牲太外,受時雜費條餘剩,本非公用,此中除出二百餘兩,以此需用,戶斂一款,永爲革罷,則亦可爲爲小民除弊之道,而至於司畜署糟糠價,一年收用,只不過百餘兩云,此則戶曹所管,自該曹略加推移變通,則五部收斂,可以盡革矣。臣待罪該署時,所謂餘剩條,旣已經紀儲置,故敢此仰達,以此意分付時提調處,使之依此擧行,日後亦不無或行或否之慮,出擧條定式施行,何如?上曰,依爲之。出擧條好仁曰,晝停所作門,近年以來,連以先廂步軍中一哨,除出擧行矣,今亦依此磨鍊乎?上曰,依爲之。出擧條好仁曰,庚戌年元陵幸行時,侍衛兵曹都摠府堂上郞廳各一員,五衛將二員,武兼六員隨駕矣,今番則何以爲之乎?上曰,依此例爲之,可也。出擧條好仁曰,幸行回鑾後隨駕軍兵犒饋,近年連以乾物分給矣,今番則何以爲之乎?上曰,依近例爲之,可也。出擧條秉鼎曰,臣於外邑封箋一事,竊有尋常慨然者,敢此仰達矣。箋文封進,事體至重,故大典通編封箋條曰,諸道觀察使·節度使·二品以上守令及大都護府·牧拜箋陳賀,凡二品以上云者,無論蔭武,曾經摠管之謂也。以此雖曾經吏議·副學之文通,政如非牧使及大都護府使,則不敢封進,例也,而獨於雜岐嘉善,如蔚珍李宗憲,長鬐張益福之類,混稱二品,猥參封箋之列,雖曰流來謬例,大關體貌,極爲屑越。繼自今如非曾經摠管,則牧使及大都護府使外,不許封箋事,下詢大臣及掌禮之臣,卽爲變通,以尊國體,何如?上曰,大臣之意,何如?憙曰,重臣所奏誠然,蓋雜岐嘉善之混稱二品,猥參封箋,果有屑越之弊矣。但以未經摠管,不許封箋,則有履歷二品中未及曾經摠管者,間或有之,此不可以一例論,只以雜岐嘉善以上守令,不得封箋之意,定式,似好矣。上曰,依爲之。出擧條秉鼎曰,臣待罪泮堂,已多日月,每伏承規正士習之聖敎,故臣與僚堂及泮長,連加申飭,近於赴場應試之際,不無比前稍勝之效,而此不過外貌末節耳。若其端士趨尊賢關之道,全係於掌議之得人,而近年以來,齋薦之多,至於百八十餘人,大有違於初元定制。以此昨所落薦,今忽復薦,以致爭端之紛紜,士習之汚下,臣意則掌議薦釐正,恐不可已,故敢此仰達矣。上曰,毋論爲弊之如此如彼,其所救弊,無出於先定額數,以復古制爲可,雖以近例言之,故相金熤,於御極初,承命釐正矣。定額之十人二十人中,卿等指一,各陳所見,可也。民始曰,齋薦之復舊定額,實是美規,而十人似少,以二十爲限,似好矣。有防曰,臣於閤外,僚堂及泮長,以此有所講確,而臣亦以爲恰好,今於下詢之下,別無他見,而齋薦旣復舊制,則額數宜有定限。十人似太少,以二十人爲準,而今當另擇之時,當薦者如不滿卄人,則亦不必强覓以充矣。煥之曰,太學掌議事,同成均之所奏誠然矣。齋薦復舊制,有不可已,而齋薦旣復,則定其額數,亦不可已也。憙曰,同成均所奏,誠有意見,定額數復古制,則其選重而其弊祛矣。諸臣旣以二十人爲好,則依此爲之,恐合事宜矣。上曰,以二十人爲定,可也。煥之曰,齋薦之額數旣定,則議薦時,必以有地處文行之士,極擇參薦,而凡士論,出於識明氣剛之類矣。至於年衰氣頹者,又不宜混參是選,年五十以上人,勿許入薦,似好矣。民始曰,此與官職有異,定其年限,似涉如何,且年至五六十人,雖爲此,似必不願,恐不必以年歲爲限矣。有防曰,泮長限年之論,亦有所據,而第齋薦與官爵有異,恐不必硬定矣。秉鼎曰,泮長所奏,雖有意見,而但有地處士望者,或有四十後,始爲小成者,臣意則硬定年限,恐似如何矣。上曰,泮長之言,亦有意見,見此擧條,則年至服官政者,自當辭避,年限不必硬定矣。秉鼎曰,掌議薦,旣伏承批旨,以二十人定額之後,則其選甚竣,其數不多,若或規免數遞,則難責成效。臣意則一差掌議之後,如非衆所共知事故,而或有稱托圖遞者,則大司成施以重罰,仍爲停擧之意,出擧條申飭,何如?上曰,依爲之。出擧條秉鼎曰,我聖上東顧一念,夙宵憧憧,凡係生民之疾苦,無論巨細,盡爲矯革。臣於待罪蔚珍時,十行恩綸,特軫海弊,至今道臣刊揭節目,其時沿海諸邑,擧皆恪遵奉行,節目外春秋官貿,亦爲釐正矣。近聞諸邑中或有創出日饌之例,每日朝夕饌需,勒捧於津主人,情債磨鍊時,同爲分徵,一朔所徵,價甚不些。以此浦民難支之狀,比前尤甚,多有流散之弊云,凡日饌勒捧,卽均役前謬例,而一自均役設置之後,雖貪官汚吏,未嘗有此習,今忽創徵,聞極驚駭。臣意則自廟堂發關關東道臣,卽爲嚴査啓聞,犯科該倅,隨現重繩,俾沿海浦戶,得蒙終始之惠澤,似好,故敢此仰達矣。上曰,依爲之。聞甚可駭,嚴飭道臣,査出狀聞,以爲嚴處之地,可也。出擧條得臣曰,本曹決等公事,卽公私賤許贖後補充隊也。自本曹入啓,啓下兵曹後,成給立案,而年前因決等之一時數多,自上或慮荒年勒贖之爲弊,有所下敎,故其後本曹斜出,殆無月無之,而只以無乎二字,月三修啓者,事涉不誠,極爲惶悚。且當此軍伍難充之時,閑丁之公然見漏,亦甚可惜,固當修明舊例,從實入啓,而雖曰襲謬,旣係年久,事當一經筵稟後擧行,故敢此仰達矣。上曰,卿言是矣,依爲之。出擧條敬懋曰,延安·白川,如有禁·御兩營上番軍,則限年豐退番事,纔有特敎矣。御營上番軍中,延安軍八十名,白川軍十三名合九十三名,以同道附近他邑軍,換番徵召,何如?上曰,依爲之。出擧條心泰曰,陞戶乃是親兵,關係甚重,而近來外邑,不知法意,或以貧殘無依之類,苟然抄上,充伍未幾,旋卽逃躱,言念所重,萬萬寒心。昨年停退慶尙道陞戶三十名,今秋當爲抄上,必以有根着好身手,富實良丁,各別抄擇上送,而又復有如前不勤之弊,則道臣·守令,依事目草記論勘之意,出擧條申飭,何如?上曰,依爲之。出擧條恒鎭曰,國家不虞之備,救荒之資,專靠各道各邑之倉儲,而近聞各邑倉儲,多至蕩然。我聖上耿耿一念,每軫元元,前後飭敎,不啻丁寧懇惻,而按藩之臣,臨民之官,莫體如傷之德音,反忽矯救之道。許多負逋,惟事漫漶,爲守宰者,或爲交承之顔面而掩翳之,爲道臣者,不以該倅之玩揭而警責之,言念國計民事,誠爲寒心。臣謂嚴飭備局,行關諸道,諸道倉儲蕩然之邑,卽爲査拔,無論前倅·時任,掩置而不發者,隨現重勘,俾杜如前之弊宜矣。上曰,依爲之。出擧條上曰,臺臣旣登筵,時政得失,官師相規,如有可言者,必爲陳奏,可也。恒鎭曰,太學,賢士之所關也,元氣之所萃也。國家培養扶植之道,何等勤摯,而挽近以來,作一鬪鬨之場,戈㦸相尋,薤鹽徒費,尙氣尙廉之地,誠極駭歎。且聞食堂儒生,雖有定數,而入齋之數,則元無定式,每有雜遝紛挐之患。臣謂從今以後,無論京外儒生,入齋之前,使館堂·泮長,試其各體之文,入格者許其入齋,不入格者勿許入齋宜矣。上曰,濟濟多士之所關,試取後居齋,非但於法無之,揆以國體與待士之道,爾言不思甚矣。命書傳敎曰,當該臺臣,從重推考。憙曰,所懷之際,攙引他人,大損臺體,有關後弊,持平趙恒鎭,罷職,何如?上曰,生疎所致,推考,可也。出擧條恒鎭曰,臣姿性愚迷,言議巽軟,本不合於淸朝耳目之任,而賓對有命,召牌儼臨,義重趨承,冒沒登筵,略陳一二所懷,而奏達之際,全昧格式,至於結辭,大違體例,瘡疣百出,壞損臺體,至有大僚請罷之擧,以此情踪,其何敢一刻晏然於臺次乎?請命遞斥臣職。上曰,勿辭。翼晉曰,持平趙恒鎭,一日再啓煩瀆,退待物論矣。上曰,知道。出擧條上曰,下直守令入侍。弘達承命出,與安岳郡守李文會,殷栗縣監張至冕,偕入進伏。上曰,守令進前,奏職姓名,可也。文會等奏職姓名訖。上敎文會曰,在承宣時,已知其了了,而本邑量田,尙未了當云,故縣令擇送,而亦出於知舊之意,須體此意,盡心做治,可也,宣諭近於文具,置之好矣。上敎至冕曰,本縣曠官已久,爾須極力做治,可也。命退,文會等以次先退。上曰,王大妃殿進御加味正氣散,依前方一貼煎入。出榻敎命書傳敎曰,今聞亞銓之病,勢難供職,與在外參議許遞,前望單子入之。上曰,新除授吏曹堂上中,罷削人敍用。出榻敎命退,諸臣以次退出。
癸丑八月二十二日午時,上御重熙堂。同副承旨入侍時,同副承旨南公轍,假注書洪樂游,記注官金良倜·承膺祚,一提學鄭民始,以次進伏。上命讀公事書判付。上敎民始曰,昨今東風,不至害稼否?民始曰,見今穡事已熟,雖有東風,必無爲害矣。上曰,今年穡事,如是登稔,甚非當初所望耶?民始曰,春夏之間,雨暘均適,立種移秧,不失其時,亦且善茁,而六七月之旱災,稍害於田穀,而畓農則高燥之外,無處不登,三南則挽近大登云矣。上曰,荐饑之餘,何等欣幸?今年可弛南憂矣。命退,諸臣以次退出。
上在昌德宮。停常參·經筵。
傳于李翼晉曰,同副承旨入侍。
洪樂游拿問嚴處,代以鄭文始爲假注書。
李翼晉啓曰,假注書鄭文始,時無職名,令該曹依例付軍職,冠帶常仕,何如?傳曰,允。
傳于洪仁浩曰,未肅拜判義禁許遞,前望單子入之,待下批牌招察任。
判義禁前望單子入之,李文源落點。
南公轍啓曰,今番文臣製述時,議政府司錄鄭馦,以入庭不作,不入於禁推傳旨中,臣之曚未覺察,惶恐待罪,而鄭馦則不可同罪獨免,原傳旨中付標以入之意,敢啓。傳曰,知道。爾之駭然之罪,愈往愈其,爲先推考。
南公轍,以成均館言啓曰,太學掌議薦,泮長·泮堂,同詣太學,以二十人定額完薦後,草記事,命下矣。臣等依聖敎,進詣太學齋會,出東一房掌議,使之完薦之意,敢啓。傳曰,知道。
李勉兢,以漢城府言啓曰,本府禁吏,日前執捉屠牛於令李潢之廊底,其奴屬,拘囚於府內矣。李潢,招去禁吏,脫其團領,勒着戰笠,牽馬使喚,萬萬駭痛。近來紀綱漸弛,法府不得爲法府,甚至於李潢之蹴踏禁吏,不有餘地,豈勝寒心?令李潢,先罷其職,令該府拿問嚴勘,何如?傳曰,貴戚大臣,猶不敢肆忿於法府禁吏,如渠蔭官,焉敢乃爾乎?卿時帶判金吾,開坐嚴問口招,以爲照法重勘之地,可也。
李翼晉,以壯勇營言啓曰,本營善騎將李溏兄潢之奴屬,以潛屠被捉於漢城府,而潢,捉致禁吏,脫其衣冠,着以奴服,勒令使喚之際,溏在傍而不能挽解。本營節制,何等至嚴,則其所參涉,萬萬痛駭,善騎將李溏,爲先汰去,何如?傳曰,凡家人共犯,只坐家長,載於律文,則渠兄駭擧,弟未必應坐,而渠是別軍職也。以近侍之人,其所畏法,宜倍他人,而不能捫兄之舌,撡兄之手,俾免於犯法,旣聞之後,豈可以本事之不關於本營,仍以置之乎?竝與本任別軍職,汰去,可也。
李翼晉,以備邊司言啓曰,卽見全羅前監司權,狀啓,則以爲,禁衛軍上番時,兵使之親點上送,自是令甲,而賑癘之餘,瘡痍未蘇,邑驛廚傳,爲弊不些,以虞候·營將中代行事,令廟堂稟旨分付矣。上番軍之兵使親點,卽不易之重典,減其騶率,省其廚傳,則豈至有貽弊民邑之端?設或有些少弊端,番上之軍,帥臣點閱,然後可無疎虞之歎。似此豐登之時,有此煩請,極爲未安,前監司權,所當請勘,而方在不敍中,故姑爲置之,兵使親點依例擧行之意,分付,何如?傳曰,虞候·中軍中,以附近處替行,可也。
李翼晉,以兵曹言啓曰,本曹佐郞鄭晩錫,身病猝重,屢度呈狀乞遞,宿衛重地,不可久曠,改差,何如?傳曰,允。
李翼晉,以兵曹言啓曰,慶熙宮衛將金斗弘,篤老病痼,難以供職,呈狀然乞遞,輪番之任,不可久曠,改差,何如?傳曰,允。
李翼晉,以訓鍊都監言啓曰,本局中軍,今當差出,而擬望之〈人〉乏少,外任竝擬,何如?傳曰,允。
洪仁浩,以義禁府言啓曰,前副校理徐有鍊,前修撰尹羽烈·崔獻重,前獻納金熙采·徐有沂,前掌令權儐,前正言洪時溥,司直閔師宣·權中憲,護軍兪漢人·金星甲·申大龜,前佐郞呂駿永·李元八·李升運·朴蓍壽,司果李翊模,前縣監吳泰賢,前監察韓始裕,司正李垿·權知,承文院副正字嚴思彦,前假注書金錫泰等推考傳旨,啓下矣。徐有鍊·尹羽烈·崔獻重·金熙采·權儐·洪時溥·閔師宣·呂駿永·李元八·李升運·朴蓍壽·李翊模·吳泰覽·李垿·金錫泰等,今方待命拿囚,而徐有沂下去慶尙道安東地,權中憲下去忠淸道牙山地,兪漢人下去靑陽地,申大龜下去鎭川地,韓始裕下去木川地,金星甲下去全羅道南原地,嚴思彦下去京畿楊根地云,依例發遣府羅將,竝拿來,何如?傳曰,允。其中原在外人,勿論,可也。
洪仁浩,以義禁府言啓曰,前獻納徐有沂,司直權中憲,護軍兪漢人·申大龜·金星甲,前察訪韓始裕,承文副正字嚴思彦,拿來草記批旨內,其中原在外人,勿論可也事,命下矣。徐有沂·權中憲·兪漢人·申大龜·金星甲·韓始裕·嚴思彦等,俱是原在外云,勿論之意,敢啓。傳曰,知道。
洪仁浩,以義禁府言啓曰,專經文臣南惠寬·韓永建·李允行·李錫心·崔時淳等,今已能誦云矣,敢啓。傳曰,放送,可也。
持平南涑啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上持平趙恒鎭,以臣姿性愚迷,言議巽軟,本不合於淸朝耳目之任,而賓對有命,召牌儼臨,義重趨承,冒沒登筵,略陳一二所懷,而奏達之際,全昧格式。至於結辭,大違體例,瘡疣百出,壞損臺體,至有大僚請罷之擧,以此情踪,其何敢一刻晏然於臺次乎?引嫌而退,雖違格例,只緣生疎,不可以此輕遞言官,請持平趙恒鎭出仕。新除授大司憲李鼎揆,時在慶尙道慶州地,司諫院獻納權坪,時在京畿楊州地,請竝斯速乘馹上來事,下諭。答府曰,不允。處置事,依啓,下諭事,依啓。
癸丑八月二十三日未時,上御重熙堂。同副承旨入侍時,同副承旨南公轍,記事官徐有聞,記注官金良倜·承膺祚,以次進伏訖。上命公轍,讀公事,書判付訖。命退,承史以次退出。
上在昌德宮。停常參·經筵。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
傳于南公轍曰,禮房承旨馳詣懿陵,奉審摘奸以來。
承旨前望單子入之,洪明浩落點。
傳于尹弘烈曰,都承旨入侍。
傳于洪明浩曰,令李潢拿處之代,令該曹口傳差出,以前仕人中擬入。
吏曹口傳政事,金魯敬爲顯隆園令。
傳于李翼晉曰,莫重奉審,擧措駭然,奉審承旨南公轍,令該府拿問處之。
南公轍,以行大司成意啓曰,文廟守僕,依宗社守僕例,以聰慧可敎者,試才啓下事,擧條啓下矣。臣與入直郞官及齋生,眼同抄擇,備三望受點次,別單書入之意,敢啓。傳曰,知道。
李翼晉,以禁衛營言啓曰,依定式,臣漢豐進詣南壇,奉審摘奸,則壇上及紅箭門墻垣階砌,俱爲無頉,禁樵禁松之節,亦無疎虞之端,而昨年所植松木,間或有枯損,當爲各別補植,而其他看護等事,另加申飭之意,敢啓。傳曰,知道。
李翼晉,以御營廳言啓曰,今八月二十三日本廳諸將官射講時,騎士將李泰協,哨官呂喆永·高榮冠等,三技俱爲無分。李泰協·呂喆永,依節目汰去,高榮冠,年滿六十,分揀之意,敢啓。傳曰,知道。
禁府啓目,令李潢原情云云。傳旨內辭緣,泛稱遲晩,刑推得情,何如?判付啓,渠亦不能發明,除刑推各別嚴加照律以聞爲良如敎。又啓目,草溪前郡守尹昇東原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,假注書洪樂游原情云云。傳旨內辭緣,泛稱遲晩,所當請刑是白乎矣,時任史官勿爲請刑,載在大典通編,議處,何如?判付啓,公罪從重勘放後,仍令卽爲入直爲良如敎。又啓目,宣傳官柳相默原情云云。傳旨內辭緣,泛稱遲晩,所當請刑是白乎矣,時任宣傳官勿爲請刑,載在大典通編,議處,何如?判付啓,依允。又啓目,管城將朴瑬原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,典籍崔雲翰,學正李錫心,司果韓啓玉,承文正字韓錫仁,司錄鄭馦等矣文臣製述時,入庭不作,依定式推考罪,各笞五十收贖,解見任別敍,私罪奉敎依允爲旀,韓錫仁,功減一等爲良如敎。
洪仁浩,以義禁府言啓曰,時囚罪人洪樂游原情公事判付內,公罪從重勘放後,仍令卽爲入直事,命下矣。洪樂游以制書有違律,杖一百,公罪收贖放送,使之直爲入直之意,敢啓。傳曰,知道。
癸丑八月二十四日申時,上御重熙堂。都承旨入侍時,行都承旨洪明浩,記事官徐有聞,記注官金良倜,記注官承膺祚,以次進伏訖。上命明浩讀公事,書判付訖。命退,承史以次退出。
上在昌德宮。停常參·經筵。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于洪明浩曰,都承旨入侍。
傳于李勉競曰,玉堂在外及未肅拜人許遞,前望單子入之,待下批牌招察任。
玉堂前望單子入之,校理李東稷,副校理尹致性·宋祥濂,修撰李貞運·宋俊載,副修撰韓致應落點。
以副校理尹致性·宋祥濂牌不進罷職傳旨,傳于洪仁浩曰,只推,更爲牌招。
兵曹,以洪良浩爲守宮大將。
兵曹,以申大謙爲訓鍊都監中軍。
傳于李勉兢曰,聞於前伯之言,樂安民邑之弊,可謂一道之最,況主倅不得其人,數遞徒煩迎送云。樂安郡守之代,令該曹毋論文蔭武,口傳各別擇差,待下批,仍令當日辭朝。
以黃海監司李祖承狀啓,曠官守令嚴飭還官,災實分等惕念擧行事,傳于李翼晉曰,向來飭禁,何如,則近見海伯狀啓,敢以剩語措辭,欲爲處分,而待該房承宣之察訪,姑爲參酌矣。一向如許,極爲駭然,近日海狀,有剩語,捧納承旨査出,一竝從重推考,先自此狀啓還下送。
傳于李翼晉曰,政官待開門牌招開政。
傳于李翼晉曰,副使,以老憊,曾有下敎,況正使之耆耉乎?又況書狀之篤老侍下乎?冬至正使勉副,副使書狀竝改差,竝令明日政差出。
李翼晉,以兵曹言啓曰,來九月十月當上番騎兵二百五十名,依定式本曹點考後,仍令該曹襦衣題給之意,敢啓。傳曰,知道。
李翼晉,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
禁府啓目,前承旨南公轍原情云云。崔雲翰則錯認以明經出身,誤捧禁推傳旨,節節昏錯之罪,死無足惜,傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,莫重奉審,疎忽如許,其他擧行,節節駭然兺除良,特敎更推之下,一味游辭,終不知懼。甚至文臣名字,或言或拔,尤爲無狀,爲先從重照律,以公罪勘放,使卽帶職入直,以懲規避之習爲良如敎。
李翼晉啓曰,同副承旨南公轍,帶職入直事,命下矣。卽爲牌招,何如?傳曰,南公轍在閣職,御覽經書,使之懸吐,而初不校準以入,事甚駭然。訖工間無得出番,金吾判付,有還職之命,則閣職當入直,豈可越格煩請牌招乎?此啓辭還給,爾則從重推考。
李翼晉,以義禁府言啓曰,時囚罪人南公轍原情公事判付內,莫重奉審,疎忽如許,其他擧行,節節駭然,特敎更推之下,一味游辭,終不知懼。甚至文臣名字,或言或拔,尤爲無狀,爲先從重照律,以公罪勘放,使卽帶職入直,以懲規避之習事,命下矣。取考律文,則大明律制書有違條有曰,凡奉制書,有所施行,而違者杖一百,不應爲條有曰,凡不應得爲而爲之,事理重者,杖八十,名例有曰,二罪俱發,以重者論矣。南公轍,從重論,杖一百,以公罪收贖放送,使之卽爲入直之意,敢啓?傳曰,知道。
癸丑八月二十五日未時,上御重熙堂。都承旨入侍時,行都承旨洪明浩,記事官徐有聞,記注官金良倜·承膺祚,以次進伏訖。上命明浩書傳敎曰,今番陵幸,領議政留都,領府事同爲留都。命讀公事,書判付訖。命退,承史以次退出。
上在昌德宮。停常參·經筵。
洪仁浩啓曰,明日常參·經筵,取稟。傳曰,停。
洪仁浩啓曰,吏曹判書金文淳,參議鄭大容牌不進,推考傳旨及罷職傳旨,今方捧入,而參判丁範祖在外,開政命下之後,不得擧行,事甚未安,判書更卽牌招,何如?傳曰,允。
以吏曹參議鄭大容牌不進罷職傳旨,傳于洪仁浩曰,聞是實病,給由。
洪仁浩啓曰,吏曹判書金文淳,再牌不進,推考傳旨,今方捧入,而開政命下之後,如是違牌,不卽擧行,事甚未安。所當更請牌招,而係是一日三牌,何以爲之。敢稟。傳曰,揆以孝理之政,勢難强迫,許遞。
以副校理宋祥濂牌不進罷職傳旨,傳于洪仁浩曰,只推,更爲牌招。
傳于洪明浩曰,都承旨入侍。
吏曹堂上前望單子入之,參判徐鼎修,參議李勉兢落點。
兵曹口傳政事,以吳載徽爲禁衛中軍。
以吏曹參議李勉兢牌不進罷職傳旨,傳于洪明浩曰,只推,更爲牌招。
以黃海兵使姜五成狀啓,京司上納及上番軍退捧停番之意,曉諭民人事,傳于洪仁浩曰,跋尾敷衍,飭禁,何如,則抽黃對白,爲說復爲,依舊是飭敎以前,豈有如許道理乎?當該有司堂上尹行任,爲先越俸一等,此後更或若此,加等重勘,以信朝令,斷不可已。日前守·摠營停操處,巡點邑點,姑不指一處分,而先以邑點停當樣,措辭行會,此亦易慢中出來,況巡點,爲民弊猶除之,豈可令邑邑送校摘奸乎?惜乎,三相之無一言致責也,雖以此狀啓言之,身爲帥臣,焉敢以使愚夫,咸知懷保之盛德等剩語,有若贊揚然乎?日昨纔有飭敎,則尤何敢捧入?當該帥臣越俸三等,捧納承旨遞差。
洪仁浩啓曰,臣與右副承旨李翼晉伴直矣。纔已遞差,伴直無人,左承旨尹弘烈,所當牌招,而拘於廳規,不得請牌,何以爲之?敢稟。傳曰,都承旨牌招。
傳于洪仁浩曰,承旨前望單子入之,待下批牌招察任。
承旨前望單子入之,李身晦·李秀夏落點。
有政。吏批,判書金思穆在外,參判徐鼎修進,參議李勉兢進,左副承旨洪仁浩進。以申大允爲執義,鄭晩錫爲正言,李在學爲刑曹參判,閔鍾顯爲知經筵,洪樂性爲冬至正使,李在學爲副使,鄭東觀爲書狀,洪秉臣爲吏曹佐郞,尹益烈爲兵曹佐郞,洪檍爲分內局提調,李性重爲樂安郡守,權中憲爲殷山縣監,吏曹判書金思穆,仍任事承傳。
兵批,判書鄭好仁病,參判申光履病,參議睦萬中病,參知李師濂入直進,行都承旨洪明浩進。同知李迎春,僉知崔重敎,副司直丁範祖·鄭大容竝單付。
再政。以朴宗正爲興陽縣監,知經筵李,同經筵閔鍾顯竝單付。
洪仁浩,以兵曹言啓曰,今此元陵行幸時,問安及各差備所把驛馬,不可不應把處外,竝減省,別單磨鍊以入,而本曹驛馬三十六匹外,不足之數,依庚戌年例,京畿驛馬補把之意,分付本道,何如?傳曰,允。
洪仁浩,以奉常寺都提調·提調意啓曰,祭享所用秋等中脯未準元數者,依新定式,自今日始造之意,敢啓。傳曰,知道。
禁府照目,前副校理徐有鍊,前修撰尹羽烈·崔獻重,前獻納金熙采,前掌令權儐,前正言洪時溥,司直閔師宣,前佐郞呂駿永·李元八·李升運·朴蓍壽,司果李翊模,前縣監吳泰賢,司正李垿,前假注書金錫泰等矣傳旨內,文臣製述,無緣不參,依定式推告罪,各笞五十收贖,解見任別敍,私罪奉敎。其中洪時溥·李元八之供,容有可恕分揀,金熙采·吳泰賢之供,俱不成說,從重勘放,餘皆依此律施行有爲矣,有功議者,各減一等爲良如敎。
癸丑八月二十六日午時,上御重熙堂。都承旨入侍時,行都承旨洪明浩,記事官徐有聞,記注官金良倜·承膺祚,以次進伏訖。上命明浩書傳敎曰,在外及有實病銓曹許遞,前望單子入之,待下批牌招開政。又命書傳敎曰,乍竄旋宥,意在於俾效贖愆,不然,處分如是顚倒乎?前堂姑未行公,亦無異於其代,前吏曹判書金思穆,敍用仍任,牌招察任,如未上來,卽爲下諭。命退,承史以次退出。
上在昌德宮。停常參·經筵。
藥房提調徐有防,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁卽入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐有秉啓曰,合辭方張之時,諫院無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
南公轍啓曰,自明日至二十六日,國忌齋日及正日相値,視事頉稟之意,敢啓。傳曰,知道。
南公轍啓曰,明日常參·經筵,取稟。傳曰,停。
南公轍啓曰,來初一日,輪對日次矣,敢稟。傳曰,爲之。
洪明浩啓曰,新除授左承旨李身晦,時在全羅道全州地,右副承旨李秀夏,時在忠淸道保寧地,竝斯速乘馹上來事,下諭,何如?傳曰,許遞,前望單子入之,待下批牌招察任。
傳于洪明浩曰,都承旨·右承旨入侍。
承旨前望單子入之,徐有秉·兪漢寧落點。
傳于南公轍曰,同副承旨入侍。
以副校理宋祥濂再牌不進罷職傳旨,傳于南公轍曰,只推。
以持平趙恒鎭牌不進罷職傳旨,傳于徐有秉曰,只推。
以北兵使崔景岳狀啓,柔遠僉使金德麟,軍器公廨修補褒賞之典,令該曹稟處事,傳于兪漢寧曰,殘鎭邊將之如是自備修補,極爲可嘉,何必回啓,特爲加資事,分付。
尹弘烈,以吏曹言啓曰,今此景慕宮朔祭獻官,以前承旨徐邁修塡差,而時無職名,令該曹口傳付軍職,何如?傳曰,允。
兵曹口傳政事,副司直徐邁修。
兪漢寧,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此例擧行,何如?傳曰,允。
尹弘烈,以弘文館言啓曰,新除授修撰李貞運,時在平安道殷山縣任所,宋俊載時在京畿安城地,副修撰韓致應,時在江原道原州地,經筵入番事緊,請竝斯速乘馹上來事,下諭,何如?傳曰,依啓。
徐有秉,以備邊司言啓曰,頃因黃海兵使姜五成啓本,延安府使兪漢敦罷黜事,有道·帥臣査問草記之命矣。依下敎嚴關査問,卽見其所報,則黃海監司李祖承以爲,延安一邑旱災大無之狀,連已上聞,而至若軍布代錢,不當擅停之意,嚴飭題送。且年分不遠,本邑之急務,非特軍錢,一事二事,數數陳聞,極涉屑越。方此趑趄,該府使遽然闕點,該帥臣率爾請罷,此莫非不善檢飭之罪,今因帥臣狀啓,伏承嚴旨,惶恐俟勘云。兵使姜五成以爲,該邑年事之判歉,非不聞知,價布所重,與他自別,趁期收捧逢點之意,嚴飭題送。中點隔日,價布不爲輸送,無難闕點,故不得已罷黜,今伏承嚴敎,惶隕俟勘云矣。該邑年事及民情。帥臣旣曰聞知,而初不報聞於本司,又不往復於巡營。及至逢點之時,反請闕點之罪,紀綱所在,萬萬駭然,黃海兵使姜五成,施以罷職之典。雖以道臣言之,旣知事情,而不能先事照察,一任帥臣之率爾陳聞,以此以彼,不可無警責之道,黃海監司李祖承,從重推考,何如?傳曰,帥臣之全昧格例,雖屬格例間事,而道伯之曰以欲待年分狀啓云者,豈成說?過當之後,雖欲狀請,已過時矣。然則報辭萬萬不誠,自此惟有宵旰西顧之念,第加隨事察飭,可也。
徐有秉,以司僕寺一二提調意啓曰,旌義前縣監許湜遞任,進上馬二匹,今纔上來,禾毛色別單書入,依例內廐立養,而前後申飭之下,二匹馬俱爲品劣無步,事極駭然。當該封進前縣監許湜,從重推考,以警日後,何如?傳曰,允。
尹弘烈,以漢城府言啓曰,依定式,無依無主未葬處,分付各部,搜訪報來,故別單書入,而至於有主而未葬之類,亦令一一知委,卽速過葬事,申飭各部之意,敢啓。傳曰,另飭該廳,着意題給,俾無虛實不均之弊,可也。
徐有秉,以義禁府言啓曰,時囚罪人金熙采·吳泰賢,從重勘放事,命下矣。金熙采·吳泰賢,以制書有違律,各杖一百收贖,告身盡行追奪,放送,何如?傳曰,允。
禁府啓目,前管城將朴瑬亦,糶糴法意,何等嚴重,而其所反作之數,至於五百餘石之多,事極可駭,以此照律,何如?判付啓,依允。草記勘放爲良如敎。又啓目,前郡守尹昇東亦,觀其所供,公貨之殖利,會牟之作錢,雖出於賑資之拮据是白乎乃,畢竟立本之擧,終歸害民之科兺除良,簸餘後租之還分民間,尤極痛駭,以此照律,何如?判付啓,依允。草記勘放爲良如敎。又啓目,宣傳官柳相默亦,觀其所供,只慮丹鳳門之未及進去,而初不慮到於敦化門告者,疎率不審之失,在所難免,以此照律,何如?判付啓,依允。草記勘放爲良如敎。又啓目,前令李潢段,從重論,杖一百收贖,告身盡行追奪,徒三年定配,私罪奉敎依允。功議各減一等爲良如敎。
持平南涑啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答曰,不允。
癸丑八月二十七日巳時,上御誠正閣。都承旨·右承旨入侍時,行都承旨洪明浩,右承旨尹弘烈,假注書洪樂游,記注官金良倜·承膺祚,以次進伏。上曰,左副承旨入侍。出榻敎賤臣承命出傳,左副承旨洪仁浩偕入進伏。命書傳敎曰,新除授承旨中罷散人敍用。又命書傳敎曰,承旨房仍。命讀公事,書判付訖。命退,承史以次退出。
癸丑八月二十七日午時,上御重熙堂。禮房承旨入侍時,同副承旨南公轍,記事官徐有聞,記注官金良倜·承膺祚,以次進伏訖。上命公轍讀公事,書判付訖。命退,承史以次退出。
上在昌德宮。停常參·經筵。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,明日常參·經筵,取稟。傳曰,停。
洪仁浩啓曰,今番文臣製述入庭不作人更試時,前正言林漢浩,副司果朴孝成,典籍崔雲翰,俱是製述文科,宜入於更試中,而未及照察,至於見漏,何以爲之?敢稟。傳曰,更試已過,竝勿論,其中不當照律,而照律諸囚之收贖,亦竝勿論事,分付。
洪仁浩啓曰,左副承旨徐有秉,今日不爲仕進,卽爲牌招,何如?傳曰,與不爲仕進都承旨許遞,左承旨亦難供劇云,許遞,前望單子入之,待下批牌招察任。
傳于洪仁浩曰,左承旨·右承旨入侍。
承旨前望單子入之,沈煥之·李家煥·金履成落點。
洪仁浩啓曰,注書徐有聞,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
傳于洪仁浩曰,違牌承旨許遞,前望單子入之,待下批牌招察任。
承旨前望單子入之,徐邁修·鄭益祚落點。
徐邁修啓曰,新除授承旨鄭益祚,已過年限,何以爲之?敢稟。傳曰,勿施,前望單子入之,待下批牌招察任。
承旨前望單子入之,徐有大落點。
吏曹口傳政事,藝文館待敎單徐有聞。
徐邁修啓曰,假注書宋知謙,使之仍察,何如?傳曰,允。
傳于金履成曰,右承旨·左副承旨入侍。
傳于洪仁浩曰,近來擧措,多近於駭眼,拂拭之餘,欲使知改,纔有處分,未久收敍,則奉職之怠忽若此,萬萬駭然,豈比於南公轍之氣不足乎?右副承旨兪漢寧,令該府拿問處之。
傳于金履成曰,政官牌招開政。
徐邁修啓曰,吏曹判書金思穆,自鄕上來云,卽爲牌招,同參政事,何如?傳曰,允。
傳于徐邁修曰,吏曹隨駕官單子,以諫院不備,不得書入云,與憲府未肅拜在外人許遞,以在京無故人差出,待下批牌招察任。
傳于徐邁修曰,今番行幸時,京兆導駕及隨駕堂上,只有左尹一人,留陣進去,判尹許遞,今日政,以在京無故人差出,待下批牌招。
徐有大啓曰,守禦使李文源,時無職名,令該曹口傳付軍職,何如?傳曰,允。
兵曹口傳政事,行司直李文源。
傳于徐有大曰,幸行當前,司僕提擧,當爲隨駕,而都相留都,二提擧之代,今日政差出。
洪仁浩,以兵曹言啓曰,伏見咸鏡監司金華鎭狀啓,則忠翊衛將張齊白,以其身病,不得起送云,宿衛輪番之任,不可虛縻,改差,何如?傳曰,允。
有政。吏批,判書金思穆,參判徐鼎修,參議李勉兢,左副承旨洪仁浩進。以曺允大爲大司憲,林濟遠爲大司諫,成德雨爲執義,魚用謙爲司諫,權儐爲掌令,崔獻重爲獻納,李重蓮爲正言,黃仁點爲冬至正使,林漢浩爲吏曹佐郞,大司成單沈煥之,故都正金履信贈左贊成例兼,前判敦寧金文淳考,書題單朴重濂。
再政。以具庠爲判尹,洪義榮爲右尹,徐有防爲司僕提調。
兵批,判書鄭好仁進,參判申光履病,參議睦萬中入直進,參知李師濂病,右承旨金履成進。以李春亨爲忠翊將,洪瑞萬·梁聖澤爲慶熙將,嚴耆爲北評事,邊興瑞爲寧城僉使,同知金德秋,護軍李觀成·張宅基·申大尹·沈鏗·徐有秉,副司直洪明浩·李身晦·李家煥·李鼎揆·李晩膺·李翼晉·李秀夏·尹弘烈·權坪·尹序東·韓光植,副司果李遇濟竝單付,崔廷喆爲柔遠僉使,金道成爲蟾津別將。
以議政府啓目,司錄鄭馦代薦狀越送事,傳于洪仁浩曰,見此啓目,更使推考房査實,果不出所料矣。其時禮房所爲,萬萬駭然,以製述科出身,入庭不作者,其所勘律,止於再次更試而已,則忽於治經。文臣未及呈券之類,以笞五十照律,一竝落職,其可成說乎?又況以治經生,居不於講經者,猶不遞職,由前由後,此雖微事,大關刑政。日前置對之時,全諱本事,猶恐發覽,今日始因政府啓目而悟之,渠之免罪,雖固可幸,無罪許多文臣之因渠落職,於渠心果安乎?必由於放恣不欲致意然,當該承旨南公轍,更令該府拿問以啓,不當落職,而落職者,一竝分揀。政府啓目,爻周,公轍本職例捧之遞差傳旨,捧置啓板,以待決末,檢校閣銜,只先減下,以爲拿囚之地。
以大嬪宮守宮內官柳仁熙手本,本宮墓所舍音禹福同罪狀,自法曹刑配事,判付內,墓所事體,何如,則守直之疎虞如許,萬萬駭然,廣州府尹,每年摘奸狀聞之意,果安在哉?當該府尹,爲先推考。其委折査問狀聞,後復若此,竝與道伯,難免重勘,以此着念察飭爲旀,所謂舍音漢,付之廣尹,嚴刑究問,照法痛治,該墓典監段置,尙無一言者,尤爲痛駭,捉來嚴杖,究問狀聞事,畿伯處一體,分付。
兵曹,以李儒敬爲摠戎中軍。
徐有大,以壯勇〈營〉言啓曰,本營柴場,在於京畿楊根地,自是禁養之處,而卽聞木商輩闌入斫取,所斫松木,殆近干株云。京外禁養處,雖有京司公文,而地方官之不得擅許斫伐,法例甚嚴。今此木商輩,雖有戶曹公文,而柴場乃是本營所管,則該郡守之不報本營,私自許入,斫伐之數,至於此多,事未前有,萬萬驚駭。當該地方官,令該府拿問嚴處,何如?傳曰,允。
徐有大,以訓鍊都監言啓曰,本局中軍申大謙,身病甚重,勢難察任,改差,何如?傳曰,允。
徐有大,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
兵曹,以申應周爲訓鍊中軍。
洪仁浩,以義禁府言啓曰,時囚罪人李潢,杖一百,收贖,告身盡行追奪,徒三年定配照律公事判付內,依允。功議各減一等事,命下矣。李潢功議各減一等,杖八十收贖,告身盡行追奪,忠淸道扶餘縣龍田驛,徒二年定配,而以依啓內辭意,具罪目發遣府羅將,押送配所,何如?傳曰,允。
洪仁浩,以義禁府言啓曰,楊根郡守尹行醇,令該府拿問嚴處事,傳旨啓下矣。尹行醇時在任所云,依例發遣府羅將拿來,何如?傳曰,待待命拿囚,可也。
洪仁浩,以義禁府言啓曰,時囚罪人尹昇東·柳相默·朴瑬議處公事判付內,草記勘放事,命下矣。尹昇東本府議啓內,觀其所供,公貨之殖利,會牟之作錢,雖出於賑資之拮据,畢境立本之擧,終歸害民之科。簸餘後租之還分民間,尤爲駭痛,以此照律,罪取考律文,則大明律那移出納條有曰,各衙門收支錢兩等物,不正收正支,那移出納,還充官用者,計贓準監守自盜論,罪止杖一百,流三千里。制書有違條有曰,凡奉制書,有所施行,而違者杖一百,名例有曰,二罪俱發,以重者論。大典通編推斷條有曰,犯私罪,杖一百以上之罪,決杖,告身盡行追奪,雜令條有曰,王府決杖者代以金贖矣。尹昇東從重論,杖一百收贖,告身盡行追奪。全羅道興德縣,流三千里定配,而以議啓內辭意,具罪目,發遣府羅將,押送配所。柳相默本府議啓內,觀其所供,敦化門·曜金門·丹鳳門告,請送武兼宣傳官,猶慮其未及進去。渠又躬往丹鳳門云,而只慮丹鳳門之未及進去,初不慮到於敦化門告者,疎率不審之失,在所難免,以此照律。罪取考律文,則大明律不應爲條有曰,凡不應得爲而爲之者,笞四十,名例有曰,犯私罪,笞四十,附過還職,大典通編推斷條有曰,犯枉法受贓外,笞杖竝收贖矣。柳相默笞四十收贖,附過還職放。朴瑬本府議啓內,糶糴法意,何等嚴重,而其所反作之數,至於五百石之多,事極可駭,以此照律。罪取考律文,則大典通編倉庫條有曰,還上反作守令,徒三年定配,又五年禁錮,推斷條有曰,犯私罪杖一百以上之罪,告身盡行追奪,新定式有曰,過年限者,禁錮分揀矣。朴瑬年今六十四,五年禁錮,以年限,依定式分揀,告身盡行追奪,黃海道平山府寶山驛,徒二年定配。而以議啓內辭意,具罪目,發遣府書吏,押送配所,何如?傳曰,允。如有功議,各減一等,可也。
洪仁浩,以義禁府言啓曰,尹昇東杖一百收贖,告身盡行逭奪,流三千里定配,柳相默笞四十收贖,附過還職,朴瑬告身盡行追奪,徒三年定配照律草記批旨內,如有功議,各減一等事,命下矣。尹昇東七代祖斗壽,光國功臣,柳相默曾祖聖基,揚武功臣云,竝功減一等。尹昇東告身盡行追奪,徒三年定配,柳相默笞三十收贖附過還職。而大典通編推斷條有曰,凡擬罪時,功臣子與孫,綱常贓盜外,杖流以下,許贖矣。朴瑬祖來遠,揚武原從功臣云,告身盡行追奪,徒三年定配,以功臣孫,依法典收贖,何如?傳曰,允。
禁府啓目,前承旨兪漢寧原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,爲先附過放送爲良如敎。又啓目,前承旨南公轍原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,且有拿問以啓之命,上裁,何如?判付啓,以公罪從重照律,功議區別勘放爲良如敎。
議政府領議〈政〉洪樂性箚曰,伏以,臣於日昨,伏奉專對之命,誠不勝驚惶靡措之至,竊惟出疆之任,旣重且大,夫豈如臣癃疾昏耄者,所可堪承哉?第臣曾於癸卯,冒當赴燕之役矣。今臣精力凡百,若有一分强策之勢,則顧何敢爲苦辭規免之計,而今去癸卯,不過十餘年間。回想其時衝冒跋涉於遼薊風雪,出入陞降於廣庭崇陛之事,則若隔前生,非所可論於今日矣。伏念,臣之衰病癃痼,萬無筋力奔走之狀,已蒙聖鑑之悉燭,則有不敢每每煩溷,而籌司之月六賓對,藥院之日次候班。只是尋常公會,咫尺趨走,而不能備例進參,徒積闕禮之罪,恒懷虧分之懼。至於萬里銜命,原隰飮氷,何嘗有萬一之望哉?伏想聖慈,曲垂軫恤,必不待臣言之畢,而特降體諒之恩矣。顧今行期漸迫,若不趁卽變通,則必多窘速之患,故有難曠日泯默,玆不得不仰瀆崇嚴。伏乞聖明,俯賜諒察,亟遞臣正使之任,回授可堪之人,俾使事無曠,賤分獲安,公私不勝萬幸。取進止。答曰,省箚具悉卿懇。專對之任,不待卿言,已欲體諒,所辭依施,今日政,令該曹以宗親·儀賓中擬入。仍傳曰,此批答遣史官傳諭。
癸丑八月二十八日辰時,上御誠正閣。左承旨·右承旨入侍時,左承旨尹弘烈,右承旨洪仁浩,假注書洪樂游,記注官金良倜·承膺祚,以次進伏。命讀公事,書判付訖。命退,承史以次退出。
癸丑八月二十八日未時,上御重熙堂。左副承旨·右副承旨入侍時,左副承旨洪仁浩,右副承旨金履成,記事官徐有聞,記注官金良倜·承膺祚,以次進伏訖。上命仁浩書傳敎曰,注書徐有聞,令該曹口傳,還付翰林。命讀公事,書判付訖。命退,承史以次退出。
上在昌德宮。停常參·經筵。
徐邁修啓曰,明日常參·經筵,取稟。傳曰,停。
徐有大啓曰,明日次對,兩司長官,當爲進參,大司憲曺允大,大司諫林濟遠,竝待開門牌招,何如?傳曰,允。
傳于徐邁修曰,都承旨入侍。
傳于徐有大曰,軍士房承旨入侍。
徐有大啓曰,壯勇營提調鄭民始,前水原府使趙心泰,備局有司堂上尹行任,依下敎來待矣。傳曰,入侍。戶判兼帶有司之任,姑不還差云,使之還差,同爲入侍。
傳于洪仁浩曰,左副承旨入侍。
以執義成德雨,掌令權儐,獻納崔獻重,牌不進罷職傳旨,傳于洪仁浩曰,只推。
以寶劍望筒,傳于徐有大曰,陣上進去摠管許遞,前望單子入之。
摠管前望單子入之,李儒敬落點。
禁衛營單子,外營各處入直軍兵操鍊事,判付啓,幸行當前,待後日次爲之爲良如敎。
徐邁修,以吏曹言啓曰,通禮院右通禮柳頤玄呈狀內,矣身素患痰癖之症,猝發於換節之時,實無供仕之望,斯速入啓變通云,今姑改差,何如?傳曰,允。
金履成,以吏曹言啓曰,禮曹佐郞金致正,西學訓導安敬默,除拜後過限未上來,竝依例改差,何如?傳曰,允。
南公轍,以備邊司言啓曰,赴燕書狀官及通信副使從事官外,堂下官之毋得乘轎,法禁自來至嚴,而至於接慰官·北評事,則宴享接待之際,瞻視威儀,不可不顧。自今以後,接慰官與北評事,許令乘轎,仍爲定式,何如?傳曰,允。
徐有大,以備邊司言啓曰,水原府旣陞壯勇外營之後,軍兵不可循用邑規,略倣內營之制。馬兵以壯別隊變制,則步軍不可不一體釐正,而軍制務精不務多,則束伍軍二十六哨,太半非丁壯,十三哨,擇其健實良丁,陞爲正軍,團束作隊。其餘十三哨,降爲資保,收番養兵,以寓戶保相須之義。至於別驍士,旣不入於部司之制,而出於激勸武士之意,則二百元額,未免夥多,此亦減其半數,以別軍官稱號。作爲左右列,直隷於留守,而別驍士旣爲別軍官,則別將自在減下之中,以壯別隊別將,兼行別軍官兵房,以爲管束之地。軍制旣已變通,則將官宜倣內營,千摠二窠,亦爲減下,別將·把摠·哨官差出規制,別軍官·壯別隊區別抄擇之方。都試施賞之道及步軍陞元降保之規,入防接濟之策,自該府草成節目,往復本司,卽爲釐正啓下,何如?傳曰,允。
南公轍,以壯勇營言啓曰,本營將校射會時連五巡全布人,依節目別單書入之意,敢啓。傳曰,知道。
徐有大,以兵曹言啓曰,今此行幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移替直之意,敢啓。傳曰,知道。
南公轍,以兵曹言啓曰,纛所三門三間,後門一間營建及墻垣五十間新築之役,依定奪別定將校,去七月二十七日始役,今八月二十九日畢役之意,敢啓。傳曰,知道。
南公轍,以訓鍊都監言啓曰,本局把摠沈鳳淳,身病甚重,勢難察任,改差,何如?傳曰,允。
洪仁浩,以義禁府言啓曰,時囚罪人南公轍原情公事判付內,以公罪從重照律,功議區別,草記勘放事,命下矣。南公轍,以制書有違律,杖一百公罪收贖,而其十五代祖在,開國功臣云,功減一等,杖九十,以公罪收贖放送之意,敢啓。傳曰,知道。
司諫魚用謙,持平南涑,校理李東稷,副校理尹致性,副修撰高宅謙啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,轉而爲伏閤之爭,當日處分,迺止於近島黜置。揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下亦嘗俯諭者也。國無法則已,如其不然,則夫安有謀危宗社之如此賊之有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社。而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩。而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根。則其可曰國有臣子乎?其不可一刻容貸也決矣。請黜置罪人鄭致達妻,亟令王府夬正典刑。上曰,不允。用謙等曰,噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢。而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都。若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以淺輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之初,無非德相之結案,孥戮籍産之律,不施於此賊,其可曰,國有三尺乎?且況逆復正法之後,十四字刀削擧國臣民腐心之痛,切齒之讎,尤有倍於前日,請物故罪人德相亟施孥籍之典。上曰,不允。用謙等曰,噫嘻,痛矣,尙喆之罪,可勝誅哉?本以庸瑣之品,久據勻軸之任,眷遇,何如,恩造,何如,而賦性側媚,宅心陰祕,罔念國恩之圖報,徒知凶賊之力護。耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧勝,厥惟久而,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積。二十四字刀削姻附賊復,陰助聲勢,不軌之跡已綻,懷二之謀難掩,賊復輸款,卽尙喆之結案。揆以邦憲,焉逭天誅,而當律未施,陰誅先加,輿憤去而愈鬱,國論去而愈激,而向者院相之敎,大有不然者。雖以逆積,賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典。上曰,不允。用謙等曰。十六行刀削
司諫魚用謙,持平南涑啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪惡,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試。倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供。而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源,以啓能之壻,兼有師生之義,啓能凶慘不道之謀,決無不知之理,而以蒙駭爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,亟令王府設鞫得情。上曰,不允。用謙等曰,噫嘻,痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞠,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世。而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賤,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。用謙等曰,噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意。八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之大計,臣民之所望,而渠敢肆然以此事,不可再擧之說,咆喝公座,略無顧忌,三十四字刀削凶肚莫掩。至於製給凶疏,沮過大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款。則凶如此賊,逆如此賊者,決不可以常例論,請物故罪人國榮,亟施孥籍之典。上曰,不允。用謙等曰,噫嘻,痛矣,明謙之凶謀逆節,實是亘萬古所無之賊也。身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數。其所爲計,至凶極獰,九字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,七字刀削鉤覈之路,惟在此賊之盤問,而半夜特敎,出付縣獄。鞫體之壞損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之政,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用刑,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡欣蹈舞之辰。而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,壤臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖。而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕,請梟示罪人明謙,正刑罪人以謙,亟施孥戮之典。逆復庶子好石,亟施處絞之律,荐棘罪人時偉,設鞫得情,夬正王法。上曰,不允。用謙等曰,噫嘻,痛矣,逆宇以凶喆之子,藉其氣勢,罔念煦濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,七字刀削與同二字刀削之說,旣已遲晩二字刀削他日之計,明白納招。甚至於干涉善復自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,大討亟行矣。奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂,而大可懼者哉?請遲晩罪人宇鎭捧根脚夬正王法。上曰,不允。用謙等曰,柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之。最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說。此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計。自是以後,托講義而引喩者,罔非媒孼之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命。悽惋之玉音,不禁於由中,掩抑之玉色,難制於見外,登筵諸臣,亦皆仰覩者,今此星漢,一筆句斷,謂之以微意,單辭顯斥,歸之於因噎。終身孺慕之聖孝,國人所悲,而星漢則少無㥻意,廢讀蓼莪之常情,門人猶然,而星漢則反肆懟筆。蓋緣造言誣通,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟夷,及至近年,夏·恭顯投凶書於內,瑮·福暗逞凶圖於外,蚓結蚪蟠,種下生種,式至今日。又有星漢渠輩亦一臣子,何乃悖逆至此?又若下款兩條之說,自前文武率榜動駕之日,新恩前導,每許倡夫之後隨,非今斯古,古例卽然。其所爲說,不足多辨,下款女樂之云,向日燈夕,各營將臣,果有遊衍張樂於壯營馬園之事,而壯營處所,旣在闕門之外,馬園基址,又是營後之地。距闕旣遠,在營又僻,則渠亦有耳必聞,有目必見,旣無近似之事,寧有流傳之言?强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,駕虛鑿空,指無謂有,一言一事,惟以厚誣聖德爲計。惟我聖明之恒抱至痛,無樂千乘,在法應行之朝賀,尙多權停之特敎。則聖意所在,孰不仰揣,而敢爲是言,譸張傳播,紹述乙丙諸賊,舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不少追訟,全無悚蹙之意,惟肆忿毒之氣,居家對客,詬罵天日,指斥乘輿凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案。而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕。而又況九宗之佯狂,實爲此賊之眞贓,人或顚狂,則終身廢棄,而噫,彼九宗,抑何心腸,不顧終身之棄,佯作顚狂之狀。從前顚狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩。今若置而不問,方來之慮,尤不可勝言,請柳星漢亟令王府設鞫嚴問,期於得情,夬正邦刑。上曰,不允。用謙等曰,噫嘻,痛矣,亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口。抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠。則爲今日臣子者,苟有一分乘彝之心,孰不欲明張沬飮,疾聲嚴討,而渠乃身居臺職,忽稱顚狂之病,巧作掩護之計。綢繆之跡,參涉之狀,明若觀火,窮覈精節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中。輿情之憤惋,固未暇言,而國家之失刑,當復,如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典,宜矣。上曰,不允。持平南涑啓曰,噫嘻,痛矣,柳師文之罪,可勝誅哉?渠以極逆之父,惟當畏死縮首,恭俟當律之不暇,而乃初偃息城闉,延攬人客,不少畏蹙,益肆凶毒,一室兩賊,同惡相濟。詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚。此其星漢父子凶肚相連,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰,在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也明矣。其子星漢,旣有府·院鞫問之請,則其父師文,不可不竝施嚴鞫,而迺者天網太恢,遽下疏放之敎。國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府設鞫嚴問,期於得情,夬正王法。上曰,不允。司諫魚用謙啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。上曰,不允。用謙曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自隕斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行。守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。上曰,不允。用謙曰,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客。此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂逆之義。而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府·院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府設鞫嚴問,夬正典刑。上曰,不允。用謙曰,近來紀綱,雖云掃地,未有若今番動駕後,不卽現告之事,其所犯科,不過不善周旋,以致雜亂,而汰拿之命,又是匪怒之薄勘,則事當感惶,卽地自首之不暇,而拖至兩日,始得査現者,國綱壞矣,臣分蔑矣。罪在微眚薄譴,而不念義分,厭然掩避,若是之極,他復何論?究厥所爲,萬萬駭痛。現出之後,尙今處分未下,臣未敢知聖意之如何,而此而置之,其可曰,國有法紀,知所懲畏乎?請現告諸人竝施竄配之典。上曰,不允。用謙曰,噫嘻,李潤慶之罪,可勝誅哉?向來廟堂行會之事,係是廟堂之援例指揮,則當其往復之際,雖有驕將悍帥,尙不敢以慢語,加之於廟堂。況其往復,不過與廟堂相關,則至於筵敎有無,不但渠之所不敢言,卽是所不當言。而噫,其無嚴之習,轉至犯分之境,所謂營吏私通一事,此何變怪之事也?乃敢以莫重莫嚴之筵敎二字,肆然勒說於悖口設辭之際,其爲眼無國家之罪,已無餘地,而末又以迷頑云云等語,悍然自恣,不小自畏。嗚呼,渠雖無倫麤夫,獨不顧堂陛之尊,天壤之分,而狠戾悖慢,乃至此甚乎?至如潛自渡江,冒入城闉之罪,節節濫猾,而比此自來負犯,猶屬細故。漢法大不敬之誅,正爲潤慶準備之律,而聖朝刑政,每失太寬,拿囚之日,旋命保放,有若尋常罪囚者然,而已至數旬,一任其偃伏私處。誠恐由此,而國綱益壞,臣分掃地,無窮之憂,有不可勝言,請保放罪人李潤慶,卽命諸府拿鞫得情,夬施當律。上曰,李潤慶事,究厥罪犯,焉逭當施之律?初見草記,無批答下,飭令廟堂,更勿行會,則筵敎二字,牒報與狀啓,猶不敢萌意下筆。敢於蟣蝨營屬之所謂私通,無難語犯,兼有悖說,渠罪可謂不容誅,此皆在渠卽屬第二件罪案,何必索諭,以壞堂陛乎?決不可以幺麽一武弁之事,或忽堅氷之戒,此所以許久深思,欲一博詢當施之律者也,姑待處分。用謙曰,臺閣論啓,事體謹嚴,有不容一毫放倒,而噫,彼李潤慶負犯之關係至重,是何等罪案,而向於發啓之際,遣辭旣極糢糊,聲罪反致掩翳。以至密符收納之請,則其爲全無倫脊,不但止於失之緩論而已。啓語一出,公議齊咈,揆以臺風,不可無懲,請前大司諫兪漢謨,施以刊削之典。上曰,依啓。用謙曰,新除授正言李重蓮,時在京畿陰竹地,請斯速乘馹上來事,下諭。上曰,依啓。
癸丑八月二十九日辰時,上御重熙堂。左副承旨·戶曹判書同爲入侍時,左副承旨洪仁浩,假注書宋知濂,記注官金良倜,記事官徐有聞,戶曹判書沈頤之。以次進伏訖。上敎頤之曰,度支定例經用外,竝與宮府之費,卿皆抄出,以知一歲常用之數,宜矣。頤之曰,謹依聖敎,當抄出矣。上命退。諸臣以次退出。
癸丑八月二十九日巳時,上御誠正閤。都承旨入侍時,行都承旨徐邁修,假注書洪樂游,記注官金良倜·承膺祚,以次進伏。上曰,軍士房承旨·左副承旨與來待諸臣入侍。上曰,京畿監司·接慰官入侍。出榻敎賤臣承命出,與行左承旨徐省大,左副承旨洪仁浩,壯勇營提調鄭民始,京畿監司鄭昌順,戶曹判書沈頤之,前水原府使趙心泰,備局有司堂上尹行任,接慰官尹悌東,偕入進伏。上敎昌順曰,卿於巡路所經各邑之農形,果何如?昌順曰,各穀登熟,滌場不遠,民事甚可欣幸矣。上曰,今年催科之政,果不爲難耶?昌順曰,今年田穀,雖不若畓農之大登,比諸昨年,不可同日而語,均之爲豐稔,捧糴誠無慮矣。上曰,舊還似不可擧論,而雖或擧論,當以最近條捧之乎?昌順曰,最近條舊還,何難準捧乎?上曰,喬桐一邑,最是悶念處,卿果詳聞耶?昌順曰,仰體宵旰憧憧之聖念,豈敢一毫弛心,而以其渡海之故,皆送親裨,摘奸以來,則可謂大歉,勢不得不賙賑云矣。上曰,京畿三十六官,俱爲均稔,而最是島邑,獨未免判歉,念彼一島生靈,極爲關念,來頭接濟之道,道伯預先講究好矣。昌順曰,謹當仰體聖意,思所以奠接之方矣。上曰,陵幸時凡節,務從省約,旣有飭敎,而橋梁果已修治耶?昌順曰,令出已久,營邑擧行,俱無未及之弊矣。命先退,昌順退出,上敎悌東曰,接慰官到倭館之時,所騎者何?悌東曰,在前則每乘獨轎,而近年飭禁以後,姑無接慰之行,臣方初當,而係是禁令,不敢如前濫乘,將於到萊府近地,借轎乘往,依前接倭爲計矣。上曰,接倭之際,不得不如前乘轎,則中路借得,反涉苟且,邊門奉使,宜尊觀瞻,自今爲始,北評事·接慰官,許令乘轎,爾須自京乘往好矣。仍命頤之曰,自備局草記,行會於兩道,可也。命悌東先退,上敎民始等曰,水原軍制,卿等更加爛商,稟定節目,可也。上敎頤之曰,今番陵幸時,旣有依近例省約之敎,卿須體此擧行,可也。頤之曰,謹當依下敎擧行矣。上曰,各陵承旨奉審,若在幸行前,則當依道伯奉審例,率營吏看審有無頉,以爲稟達之地,而今番奉審承旨,昧例經還。卿於行幸時,先詣或落後,詳細看審以來,道伯秋巡奉審,使之勿爲,可也。上敎行任曰,跋尾中剩語之前後飭禁,何如,而今以東伯祗受狀觀之,剩語又復如前,是豈成說乎?命退,諸臣以次退出。
上在昌德宮。停常參·經筵。
金履成啓曰,明日常參·經筵,取稟。傳曰,停。
徐有大啓曰,禁衛營將官來言,今日本營軍兵,日次私習云矣,敢啓。傳曰,知道。
徐有大啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有大曰,大臣·備局堂上引見。
傳于南公轍曰,同副承旨入侍。
記事官徐有聞書啓,臣敬奉聖諭,馳往傳諭于南部太平坊甫十內契,議政府領議政洪樂性所住處,則以爲,元陵祗謁之禮,將行於是年是月,伏想聖孝出天,愴慕倍切,伏念,臣以逮事餘蹤,未效褥蟻之誠,長抱弓劍之慟,而生在地上,適値此時。區區犬馬之忱,惟願力疾趨參於陪享之班,粗伸感慕之萬一,而留都有命,末由擅便,竊擬再明候班,倘獲登筵,則仰陳下情,冀蒙諒許矣。卽者史官臨宣聖諭,十行辭旨,鄭重懇摯,曲體微衷,特許先詣,臣雙擎伏讀,誠不勝感泣攢祝之至。臣謹當依聖敎强力先詣進參享班云,仍往傳諭于會賢坊二間屛門契,領中樞府事蔡濟恭所住處,則以爲,元陵展謁,臣於一縷未泯之前,雖匍匐以從,豈不趨參於於陪享之班,而況今年異於他年,臣心之瞻望於悒,尤當如何,日前伏承留都之命,聖意之出於軫,其癃病非不萬萬惶感,而實有生不如死之歎矣,自請陪往之心頻頻不已,而嚴畏不敢,以至今日卽者史官,臨宣聖宣聖諭,詢其筯力之可强敎以事,面之恰好,臣伏地祗讀不勝感泣之至謹當前一日秪詣陵下,以效駿奔之禮,以紓於戲之忱矣云矣,敢啓。傳曰,知道。留都則左相爲之事,令該房知悉。
徐邁修啓曰,今此元陵親祭祭文,當爲製進,藝文提學洪良浩,待明朝牌招,何如?傳曰,允。
洪仁浩啓曰,臺啓書入,事體何等嚴重,而今日傳啓後,三司合啓座目及兩司合啓座目,無難換書,始於承傳色下來之後,覺察而釐正,事未前有,萬萬駭然。臣之不能察飭,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,拿處,爾則推考。
金履成,以吏曹言啓曰,今此行幸敎是時,左右通禮,不可不備員,而右通禮未差之代,口傳備擬以入之意,敢啓。傳曰,知道。
吏曹口傳政事,李羽逵爲右通禮。
徐有大,以兵曹言啓曰,闕內入直訓鍊都監局別將·把摠·哨官,內三廳將·守門將,禁衛營把摠·哨官等番單子,每中日入啓受點矣。今此幸行相値,勢難入啓受點,依例回鑾翌日入啓受點,分所單子,待受點卽爲書入。巡將監軍,以今九月初三日,巡將監軍初四日至,使之仍察之意,敢啓。傳曰,知道。
洪仁浩,以奉常寺都提調·提調意啓曰,祭享所用秋等中脯,未準元數者,今幾畢造,依新定式待乾鍊,以備看品之意,敢啓。傳曰,知道。
洪仁浩,以漢城府言啓曰,秋涼以後,癘氣侵息,五部及東西活人署,俱以撤幕還入,報來別單,停止之意,敢啓。傳曰,知道。
大司憲曺允大,行大司諫林濟遠,司諫魚用謙,持平南涑,校理李東稷,副校理尹致性,副修撰高宅謙啓曰,請黜置罪人鄭致達妻,亟令王府夬正典刑。請物故罪人德相,亟施孥籍之典。請逆賊尙喆追施孥戮之典。請還寢䄄島置之命,亟施當律,其諸子竝施絶島散配之典。措辭見上答曰,不允。末端事,付丙矣。
大司憲曺允大,行大司諫林濟遠,司諫魚用謙,持平南涑啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源竝令王府設鞫得情。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石亟施處絞之律,荐棘罪人時偉設鞫得情,夬正王法。請遲晩罪人宇鎭,捧根脚夬正王法。請柳星漢亟令王府設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答曰,不允。
大司憲曺允大,持平南涑啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上答曰,不允。
行大司諫林濟遠,司諫魚用謙啓曰,請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯亟施孥戮之典。請亟寢秋曹罪人柳師文放釋之命,仍令王府設鞫嚴問,夬正典刑。措辭見上答曰,不允。
癸丑八月三十日辰時,上御熙政堂。大臣·備局堂上引見入侍時,行左承旨徐有大,假注書洪樂游,事變假注書李弘達,記注官承膺祚,記事官徐有聞,右議政金憙,行司直李文源,戶曹判書沈頤之,右參贊洪秀輔,兵曹判書鄭好仁,行副司直徐有防,吏曹判書金思穆,禮曹判書閔鍾顯,行副司直李秉鼎,刑曹判書李得臣,行副司直李敬懋·李漢豐,行大司成沈煥之,大司憲曺允大,行大司諫林濟遠,副司直尹行任,司諫魚用謙,校理尹致性,副修撰高宅謙,以次進伏訖。憙曰,日氣漸涼,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,日前因有司堂上跋尾事,伏承致慨之敎,下情惶悚,歷日靡已,莫非臣等無似,不能董率之致。領·左揆病未赴坐,苟求厥由,罪實在臣,尤切惶悚矣。上曰,過矣過矣,跋尾中剩語,前後申禁,不啻縷縷,而年少堂上,忽於事爲,每勤飭敎,在卿等,寧有一毫慨然之端耶?憙曰,次對係是日次,雖已來會,公事則果無一事可稟者,臣來自北關,有可以仰達者矣。永興本宮築筒,事體重大矣。臣之待罪北藩也,親爲看審於今年春巡之時,則昨秋石築。極其完固,而但石築之出於水面者,或近二尺,或爲尺餘,尙不能與岸相齊,今年則幸無大段之雨水,而此後若値江水之大漲,則石築之處,雖無他慮,石築以上之當初土築,必將有頹圮之患。所當及今以石完築,而昨秋役餘錢,不過爲三百餘兩,以此數,萬無完築之道。本道今年加分耗中,限一千石,劃付永興府,俾於秋末冬初,卽爲始役完築之意,分付道臣,何如?上曰,依爲之。出擧條文源曰,卽伏見慶尙監司趙鎭宅狀啓,則後漕倉漕船致敗委折,査實馳啓,而以爲,密陽前府使李最源,昌寧縣監洪景斗等段,不有正供事體,憑藉外受作錢,一任下吏,致此反弄。薺浦萬戶金光德段,身爲領運差員,沙工陪吏之自下作奸,全不覺察,不可以事屬旣往,置而勿問。洪景斗罪狀,令攸司稟處,李最源·金光德,前已勘處,不敢更論爲辭矣。洪景斗,自當依例拿問,而李最源·金光德等之月前勘罪,卽漕船之不善領運事也。今此現發,卽稅穀之以錢代捧事也。事件各異,不可以已經勘處,置而不論,一體拿問處之,何如?上曰,依爲之。奸弊之無論,始自何年,朝廷當從現發者處分,名以漕船,焉敢以京貿二字,登徹於道啓乎?漕運邑都差使員勘律,自有新定式,至於李最源,特簡,何如,則辜負如此,何必拿問然後勘律?稍遠地方移配,仍施禁錮之典。領運萬戶金光德,則如渠禁軍出身,豈抗都差使員乎?況因道·帥臣褒啓,纔命分揀下送,令不可不信,更令道伯捉來,嚴棍懲勵,可也。出擧條頤之曰,日前因內司手本,海南縣明禮宮納稅穀京貿事,有自臣曹査出嚴懲之命矣。該邑監色,捉來査實,則本邑之以錢上送,自京貿納之狀,綻露無餘,宮稅防納之弊,法典自來至嚴,而該邑之毋難冒犯,萬萬駭然。此若不嚴處,則後弊難言,當該守令,令該府拿問嚴處,不飭之道臣,亦爲從重推考。旣自京貿納,則船價非所可論,船價條及元穀不足數徵捧上送之意,一體嚴飭,何如?上曰,依爲之。粒粒辛苦,出自小民,雖以本色上納,猶慮其有弊,御極之初,嚴禁各宮納,許多點退之奸弊,至有革罷宮納之應式,一依貢物例,使之自戶曹分給。實惠未究,奸弊如許,甚至京貿二字,至煩上聞,革罷宮納之本意,果安在哉?到今惠澤,可謂彼此不及,寧不駭然?無論奸弊之始自何年,朝廷當先從現發者處分,當該守令,不可稟處而止,爲先徒配,仍施禁錮之典,年數草記稟旨。此後以京貿一款現發,則自納邑地方官,漕運邑都差員,皆用此律事,載之該房故事,禁府·刑曹受敎。以京貿一款,昨冬次對,有面飭於捕將,則尙無捉納一漢,論罪守令之擧,如許捕將,將焉用哉?爲先緘辭從重推考,令該曹發緘本招以聞,卿曹及廟堂知悉,以此擧條,行會諸道,俾知懲畏,可也。出擧條有防曰,向因曠蕩之典,落仕年久人甄復中,筋力之可以上京者,發關諸道,使之起送矣。近日陸續來到,而其中永興居同知金贊胄,今年爲八十四,而出身回榜,適在今年,唱榜等節,令該曹依例擧行,似好矣。上敎文源曰,卿是曾經道伯之人,筵退後招見,使之依例回榜,而凡百自卿營備給,可也。文源曰,謹當依聖敎擧行矣。上曰,臺諫有新啓乎?允大等曰,新啓則無可達者矣。上曰,兩司長官俱爲登筵,而無一新啓云者,誠爲慨然,日後登筵,無復如是,可也。仍敎允大等曰,旣無新啓,出去臺廳,傳啓,可也。文源曰,幸行有命,臣以所帶軍門,將爲留陣矣。先臣卽逮事先朝之人也,臣以先臣之子,忝在崇班,不得陪詣本陵,粗伸微分,以公以私,不勝悵然。臣所帶守使之任,特許遞免,俾臣陪往,獲參駿奔之列,卽臣區區之望也。上曰,今聞卿言,令人感動,然重任不可輕遞,且欲爲陪從之誠,人孰無之,則亦何以獨爲體諒於卿,移授他人,使之留陳乎?上曰,都承旨入侍。弘達出傳,都承旨徐邁修偕入進伏。命書傳敎曰,陵幸以初四日爲之,令禮曹知悉。又命書傳敎曰,元陵展謁後,當親祭,局內各陵展謁,亦爲遣大臣攝行祭享事,令該曹知悉。命有大書傳敎曰,禮房承旨馳詣宗廟·景慕宮,奉審摘奸以來。上曰,陵幸隔日,旗軍洗馬,今番則置之。出榻敎命退,諸臣以次退出。
癸丑八月三十日巳時,上御重熙堂。同副承旨入侍時,同副承旨南公轍,假注書洪樂游,記注官承膺祚,記事官徐有聞,以次進伏。上命書傳敎曰,領相·領府事,雖令留都,其前若有入侍之便,欲爲提問矣。今則展謁定日,登筵未易,大抵是年是月之秪謁是陵,在予心愴慕難抑,時原任首相,俱以逮事之臣,義當押班於駿奔之列。筋力如可强力先詣,則陪享於本陵,事面恰好,此意遣史官傳諭於兩大臣,使之附奏。上曰,行司直鄭民始,惠堂還差,仍察有司舟橋之任。出榻敎命退,承史以次退出。
上在昌德宮。停常參·經筵。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有大啓曰,來初五日朝參日次矣,敢稟。傳曰,停。
徐有大啓曰,禁衛營將官來言,今日本營軍兵,日次私習云矣,敢啓。傳曰,知道。
徐有大啓曰,龍虎營敎鍊官,訓鍊都監把摠,禁衛營從事官,御營廳從事官,守禦廳把摠,摠戎廳把摠來言,軍案修正次請出矣,敢啓。傳曰,知道。
傳于金履成曰,右承旨入侍。
傳于洪仁浩曰,左副承旨入侍。
傳于徐邁修曰,一字缺副承旨入侍。
傳于兪漢寧曰,右副承旨入侍。
傳于徐邁修曰,回榜出身入侍。
傳于南公轍曰,同副承旨入侍。
徐邁修,以禮曹言啓曰,今九月二十二日大殿誕日陳賀,國忌齋戒相値,事當退行,而自前如此之時,有啓稟後擧行之例矣。今番誕日陳賀,以同月二十四日退行,磨鍊節目,何如?傳曰,權停,可也。
金履成,以禮曹言啓曰,水原闕里祠祝式,詳考文蹟,草記事,命下矣。謹考五禮儀祝版條文宣王享祀時祝文,稱朝鮮國王姓諱,且以他道降香祝處言之,崇仁殿,三聖祠及歷代始祖廟,竝皆有押,今此闕里祠祝式,亦爲依此擧行,何如?傳曰,允。
徐有大,以壯勇營言啓曰,臣與提調臣鄭民始,訓鍊大將臣趙心泰,善騎別將臣趙圭鎭,出往馬場里,濟州別卜定馬一百五十七匹,京畿各牧場馬四十七匹,水原武士二百四人處,一一分給之意,敢啓。傳曰,知道。
徐有大,以壯勇營言啓曰,來十一月當本營右司屬京畿二番左哨砥平軍兵,來十月二十九日,京中逢點,依節目準二朔立番之意,本道監司處,預爲知委,何如?傳曰,允。
徐有大,以訓鍊都監言啓曰,依下敎,永興居回榜人金贊胄處,宴需米三石,木綿五疋,依例助給之意,敢啓。傳曰,知道。
徐有大,以禁衛營言啓曰,依下敎,永興府回榜人金贊胄處,宴需米三石,木綿五疋,考例助給之意,敢啓。傳曰,知道。
徐有大,以御營廳言啓曰,依下敎,永興居回榜人金贊胄處,宴需米三石,木綿五疋助給之意,敢啓。傳曰,知道。
徐有大,以守禦廳言啓曰,本廳親牙兵右司右哨官朴徵憲,身病猝重,勢難察任,今姑改差,何如?傳曰,允。
掌令權儐,獻納崔獻重,校理李東稷,副校理尹致性,副修撰高宅謙啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置。揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊而使其首領之得保也,危逼聖躬之如此賊而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之闕,明正其亂逆之罪乎?夫朝廷命令之不由於喉院,罪謫去來之不闕於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有絡脈之相關者,此而置之,則又不知幾箇凶賊,接迹而起,籍爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也,若不於此時,亟施王章,永絶禍根,則其可曰,國有臣子乎,其不可一刻容貸也決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權妖,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,半行刀割擧國臣民腐心痛切齒之讎,尤有倍於前日,請物故罪人德相,亟施孥籍之典。噫嘻,痛矣。尙喆之罪可勝誅哉?本以庸瑣之品,久據句軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶逆之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧謄,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也,然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀割姻付賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十六行刀割答三司曰,不允。五字刀割
掌令權儐,獻納崔獻重啓曰,噫噫痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日所犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說大北之論,肆然脅持,百許嘗試,倡爲追崇之說,恐動濟流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某〈也〉爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也,今殿下,以自我防之自我各之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其爲復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭,又出於今日,群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀傳襲,有素平日之爛熳酬酢,一室之尋常倡和,推此可知,恭賊正法之後,一二同情之類,旣無究問之道,而英材·斗恒,尙今假息於覆載之,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牅下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵滕惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳,廣儲嗣一事,最是宗社之計臣民之望,而渠敢肆然以此事不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣,到今賊復正法之後,逆節益著,輿情愈憿,惟其伸王法討國賊之道,只在追施一款,則凶如此賊逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,九字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖以擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲今之趾·夏,則其凶種逆孽之待年與否,今無可論,時偉,性本陰譎,行又凶悖,賊翰之餘論,無不主張,東馨之悖疏明有指揮,賣權兠攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於歲聯之人,至欲擬擧於握兵之任,長惡助勢,便一高主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島蕀之典,可謂失之太輕,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,八字刀割與同一字刀割之說,旣已遲晩,二字刀割他日之計,明白納招,甚至於干涉善·復,自知當死之供,吐實於平問之下,其窮凶情節,更無可言,有賊如此,不施邦刑,則天網絶矣,王法壞矣。宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂而大可懼哉?請遲晩罪人宇鎭,捧根脚夬正王法。柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之,昔在戊寅復講之擧,實爲群凶浸潤之階,當聖壽倦勒之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖搆之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰觀者,今此星漢,一筆句斷,謂之以微意,單辭顯斥,歸之於因殪,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟夷,及至近年,夏·恭顯投凶書於內,瑮·福暗逞凶圖於外,蚓結虬蟠,種下生種,式至今日,又有星漢,渠輩亦一臣子,何乃悖逆至此,又若下款兩條之說,自前文武率榜動駕之日,新恩之前導,每許倡夫隨後,非今斯今,古例卽然,其所爲說,不足多辯,下款女樂之云,向日燈夕,各營將臣,果有游衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,而强稱禁苑之遊,做出女樂之說,抑勒矯誣,誑惑疑眩,是誠何心,其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,聖意所在,孰不仰揣,而敢爲是言,鑄張傳播,紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有其極,聽者俱存,焉敢誣也?雖以渠之私書見之,其辭意絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的而,酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖意,在於包荒,認賊爲子,反累聖德,臣等竊爲之慨然,繼以憂憤,公疏則專事誣悖,私室則敢呈凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂則終身廢棄,而噫,彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也,綢繆之情節,不問可知,譸張之根柢,尙今未覈,如此而尙何望亂賊之知懼黨與之鋤治也哉?雖以重臣筵奏儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩,今若置而不問,方來之慮,尤不可勝言,請柳星漢,亟令王府,設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨對之逆腸,昭莫掩矣,此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屬次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也,卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大憝,徑先致斃於獄中,輿情之憤惋,固不暇言,而國家之失刑,當復如何,到今追施之道,惟在於收孥籍産之典,雖有依聖國已施之律之敎,豈有凶如此賊逆如此賊而不施極律者乎?請承款後物故罪人九宗,亟施孥籍之典。答兩司曰,不允。
癸丑九月初一日卯時,上御拱辰門。輪對官入侍時,右副承旨兪漢寧,假注書洪樂游,記注官承膺祚,記事官徐有聞,儀賓都事鄭致綏,掌樂主簿朴右源,承文判校崔慶裕,司宰僉正金履裕,禁府都事權太應以次進前。上曰,輪對官進奏職姓名職掌,可也。致綏等奏職姓名職掌訖,上敎致綏曰,大臣筋力,近來,何如?致綏曰,連得無病矣。漢寧曰,掌樂主簿朴右源,職姓名仰對之際,職名不能詳奏,擧措亦多顚錯,不可無警,從重推考,何如?上曰,依爲之。出擧條上敎慶裕曰,爾是何鄕人也?慶裕曰,居於平安道寧邊矣。上曰,落仕幾年後復職耶?慶裕曰,二十二年矣。命退,諸臣以次退出。
癸丑九月初一日辰時,上御熙政堂。回榜人入侍時,行都承旨徐邁修,右承旨金履成,左副承旨洪仁浩,右副承旨兪漢寧,假注書洪樂游,記注官承膺祚,記事官徐有聞以次進伏。上曰,鼓吹入之,回榜老人行禮及賜花宣醞,如例爲之後,使之陞殿,老人脚力,似難連爲行禮後四拜,只以俯伏興平身爲之,登陟之際,必難强力,扶而上之,可也。回榜人金贊胄,行禮訖陞殿。上曰,年今幾何?贊胄曰,八十四矣。上曰,登陛之際,少無難色,行動凡百,無異少壯,九十老人之筋力,能如是康旺者,誠貴矣。發行幾日,得達京城耶?贊胄曰,自永興十日得入城,而不難趲程矣。上曰,子若孫爲幾人耶?贊胄曰,二子六孫,而曾孫爲六七矣。上曰,鄕居所業何事?贊胄曰,或出入校宮,或肄習弓馬,孫子中一人,方入本道親騎衛矣。上曰,出身履歷,仰奏,可也。贊胄曰,以部將出六,爲訓鍊主簿柔院僉使,以褒啓加資,仍以履歷爲乫坡知僉使,入守令望,凡爲四次,又入南北虞候之望,且經本道中軍,此外巡將衛將等官,頻數爲之矣。上敎邁修曰,今聞所奏,可知其地閥與履歷,優爲一道之鄕班矣。邁修曰,然矣。命書傳敎曰,回榜老人永興同知金贊胄,以本道道科出身,四擬於守令之望,而堂上後履歷,亦甚表表,以回榜旣加資,又以落仕最久,除同知,而其子若孫中,令兵曹特付壯別付料,以爲季春試射時應試之地,三營給宴需,依他老人題給事,分付,下去後,令道伯優給宴需衣資事下諭。命贊胄曰,昨於守禦使入侍,以招見接待之意,有所下敎,果着實爲之乎?守使卽曾經道伯也,有下敎之自鄕上來,其所留接之道,必多齟齬,今日亦必直往守使家,所騎人馬,亦必難辦,知申借騎以給,可也。又敎曰,回榜人例給宴需,各別申飭推給,分付軍門,使之給三弦,自闕下張樂以往之地,可也。命仁浩·漢寧書公事判付訖。命退,承史以次退出。
上在昌德宮。停常參·經筵。
藥房提調徐有防,副提調徐邁修啓曰,伏未審日間聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐邁修啓曰,明日元陵親祭齋戒,再明日動駕相値,視事,頉稟之意,敢啓。傳曰,知道。
洪仁浩啓曰,大司憲曺允大,掌令權儐,持平趙戄鎭·南涑呈辭,執義成德雨未肅拜,掌令姜鳳瑞在外,監察茶時之意,敢啓。傳曰,知道。
以香室元陵親祭受押單子,傳于徐邁修曰,親押。
以執義成德兩,持平趙戄鎭·南涑牌不進罷職傳旨,傳于洪仁浩曰,只推。
以京畿監司鄭昌順狀啓,大嬪宮墓所舍音禹福同嚴刑究問,典監李友壽·咸德禧等,嚴杖究覈事,傳于金履成曰,旣審墓道,不察物件,豈可諉之謬例乎?後勿若是事嚴飭,典監等姑放,濫斫及偸厝,追後摘奸,以爲考律勘處之地,雖以陵寢言之,雖是火巢,若在闊遠處而年條久遠,則猶有闊狹之例,掘給與否,觀其形止決處事,分付,所謂禹哥漢,待決末,卿其捉來,親執嚴刑,照律定配,此後府尹奉審時,如有執頉,小則竝與典監而論罪報營,大則竝與中使而論罪報營事定式分付事,令廟堂嚴飭道伯。
以慶尙監司趙鎭宅狀啓,贈牧使李士龍後孫星州千摠錄用,贈參判施文龍後裔中二人起送事,傳于南公轍曰,向因忠武家致祭事,以故忠臣李士龍後孫中可堪祿仕者,先卽調用於軍門後以聞事,別下傳敎,仍及施文龍後裔訪問起送,先李後施,以寓若干層節,觀此嶺伯狀啓更見備局跋辭,京外擧行,可謂外題,豈特相左於先後之輕重乎?況此有司,與他家之人自別,則其所行會,若是糢糊,今日如無留意看過於此狀啓,則將使士龍之後,不得爲祿仕,其可成說乎?莫非有司跋語之慣於剩譫,有此遺漏於入題句語者也,究厥所爲,萬萬駭然。何故齗齗於施氏之後,而不及士龍家乎?當該有司堂上尹行任,爲先緘辭,從重推考,憲府臺諫,卽爲牌招,以爲發緘取招之地,雖以道伯言之,傳敎中旣有祿仕之語,又有軍門二字,焉敢以鄕千摠調用狀聞乎?該道臣趙鎭宅,亦爲從重推考,雖以軍門將臣言之,成命已久,尙不奉論,苟使爲武將者,有深感於士龍忠義,則雖無下敎,義當警咳於筵席,而竝與奉令承敎之事,乃反若是稽忽,訓鍊大將趙心泰,御營大將李敬懋,禁衛大將李漢豐,竝緘辭從重推考,可堪弓馬者三營各一人,付勸武,各備糧馬招來,待其上來草記,俾圖贖罪之方,且以該房承旨言之,目見狀語之外題,無一言捧納,行左承旨徐有大,亦爲推考,該牧使之誤看傳敎之罪,豈比於武承宣乎?特敎差遣之意,果安在哉?星州牧使成種仁,所當拿處,而爲念民邑之弊,姑爲參酌,亦爲緘辭推考,近來春秋大義,人之視之,無異於陳曆陳談,其弊甚至於歇看傳敎,事之寒心,孰大於是?今此十行之敎,莫云近於細談,卽爲其一分扶植之端,以此回諭。
兵曹口傳政事,副司正朴鍾淳。
洪仁浩,以訓鍊都監言啓曰,今九月初四日元陵行幸時,東營·集春營入直御營軍,以訓局餘軍,前期一日替代入直事,自兵曹節目啓下矣。東營軍五十名,哨官洪範源,集春營軍五十名,哨官宋履成率領,與御營軍,前期一日替代入直,還宮後還爲替直,而竝待標信擧行之意,敢啓。傳曰,知道。
洪仁浩,以禁衛營言啓曰,今九月初四日元陵行幸時,本營騎士二番,出番鄕軍三哨隨駕事,命下矣。弘化門則哨官徐在淵,中哨軍八十二名內十名,建陽門把守,集賢門則把摠尹弘心,中哨軍十五名,銅龍門則哨官李彦豐,右哨軍四十名率領入直,新營則千摠李普漢,騎士將徐命託,哨官李宗祥·廉億齡,敎鍊官林秀昌,騎士二十五人兼別破陣二名鄕軍三十七名率領入直,南別營則哨官尹瀅,別騎衛二人鄕軍十七名率領入直,火藥庫則哨官林洽,別破陣八名,兼別破陣五名鄕軍八名率領守直之意,敢啓。傳曰,知道。
洪仁浩,以御營廳言啓曰,今此元陵行幸時,東營·集春營入直軍兵,以訓局餘軍,前期一日替代事,自兵曹節目啓下矣。今九月初三日東營·集春營入直將官軍兵,依定式待標信,與訓鍊都監餘軍,替代出用,而還官後還爲入直之意,敢啓。傳曰,知道。
徐邁修,以禮曹言啓曰,今九月初二日諸承旨入侍時,行都承旨徐邁修所啓,水原闕里祠祭享時祝文,以有押自該曹草記允下矣。當初設施,爲其子孫之所居也,兼有闕里之地名也。今此祀典,實由義起,臣不勝欽仰贊嘆,而至於守祠焚香之節,旣令孔氏子孫主之,則春秋享祀,亦令孔氏主之,恐合事宜,況祝式中代押,事體至爲重大,鄕居幼學之奉命替行,亦涉猥越,臣意則一依尼城闕里祠例,香祝祭品,自官備送,香室代押一款,置之似好,臣是該房,適有微見,敢此仰達矣。上曰,卿言足備執藝之義,令該曹,草記稟處可也事,命下矣。尼城闕里祠則直是士子輩私自處奉之所,故曾在先朝辛亥,有本縣影幀奉安于鄕校之敎,而旋因故儒臣朴弼周之疏,諸道孔聖影幀,竝命仍奉,此可見其初不關由於朝廷也,至於水原闕里祠之創建事體,與此不侔,自朝家,旣以邑乘之可徵,特命圖上其形便,仍又誕降明命,使之移奉內閣所妥之聖像,與影堂本同藏,伊時傳敎,亦以書下闕里祠扁春秋降香祝於地方官,有所下敎矣。雖以祭品之不必張大,俾務精約,齋生之易致紛拿,只付孔氏,而御筆扁祠之後,又命以前後傳敎,竝爲揭板,則是豈可竝論於儒生輩私設之祠哉?到今若以孔氏守祠之故,而春秋享祀,又令一依尼城之例,使孔氏主之,則以當初建祠之聖意書扁之盛典,而將與初不關由朝廷之尼城祠,無所異同,況其已爲揭板之降香祝傳敎,亦當自歸於還寢者,恐或反有未安,至於祝式代押,事體非不重大,而如三聖祠之爲祠,歷代始祖廟之爲廟,而皆有代押,則今此闕里祠之依此磨鍊,似無不可,雖或以影幀異於位版,爲持難之端,而毋論影幀位版,均是妥靈之所,而旣已降香行祭,則祝式一事,恐不必相礙,至若鄕曲居幼學之奉命替行,果不無猥越之嫌,而向於臣曹草記批旨,若曰,雖以降香祝事體自別,儒生不可主祀云,而此則不然,外邑似此祭儀,鄕班猶或替行,況孔廟,以孔氏奠獻,有何不可乎?仍命收議大臣,而亦無異辭云,臣意則只當謹依前後所下傳敎擧行矣,敢啓。傳曰,兩說皆通,而孔氏之主祀貴矣,不係於有官無職,但祝式之持難,亦或然矣。地方官判官初獻,孔氏亞終獻事,分付,享日卜吉爲之,以此定式,可也。
徐有大,以都摠府言啓曰,昨日宣仁門下鑰後,東所部將金坪所告內,本所軍士五名外一名加入云,故聞極驚駭,加入軍士金仁國,卽爲捉來査問,則渠以忠淸道天安郡新番騎兵,今日入番次來到漏局,則漏局騎兵,已充元數不受,故卽往東所,得食夕飯,欲爲出去之際,以愚迷所致,不知門鑰之已下,未及出去,見捉於本所點考之時,至於此境,此外別無可達之事云,雖是騎兵,門鑰已下之後,省記外仍留闕中,萬萬驚悚,臣等不能檢飭,惶恐待罪,該所五衛將金箕衡,部將金坪,令該府拿問處之,何如?傳曰,卿等推考,郞官及部將拿處,衛將年老何責,曹司衛將汰去,近來門禁蕩然之致,應立軍外,有此攔入之弊,該門守門將及分軍部將査出,令兵判,拔例嚴勘草記,兵判之近來闔眼可知,爲先越捧一等,可也。
以柳和源·金得遇·金坪囚單子,傳于洪仁浩曰,付過放送。
司憲府照目,備邊司有司堂上尹行任矣傳旨內辭緣,惶恐遲晩,緘辭從重推考,罪杖一百收贖,公罪奉敎依允爲旀,功議各減一等爲良如敎。
癸丑九月初二日辰時,上御誠正閣。禮房承旨入侍時,行都承旨徐邁修,假注書洪樂游,記注官承膺祚,記事官徐有聞以次進伏。命書傳敎曰,諸承旨持公事入侍。賤臣承命出傳,行左承旨徐有大,右承旨金履成,左副承旨洪仁浩,右副承旨兪漢寧,同副承旨南公轍,假注書宋知濂以次進前。邁修等各奏公事,命書判付訖。上曰,代押單子,知申誤書矣。仍命書榻敎曰,當該承旨,從重推考。邁修曰,水原闕里祠祭享時祝文,以有押自該曹草記允下矣。當初設施,爲其子孫之所居也,兼有闕里之地名也,今此祀典,實由義起,臣不勝欽仰贊歎,而至於守祠焚香之節,旣令孔氏子孫主之,則春秋享祀,亦令孔氏主之,恐合事宜,況祝式中代押,事體至爲重大,鄕居幼學之擧命替行,亦涉猥越,臣意則一依尼城闕里祠例,香燭祭品,自官備送,香室代押一款,置之似好,臣是該房,而適有微見,敢此仰達矣。上曰,卿言足備執藝之義,令該曹草記稟處,可也。出擧條有大曰,今番陵幸出宮時,路由弘化門事,命下矣。隨駕軍兵及留陣軍兵,當爲聚會,而東西班祗送之際,似有狹窄之患,故敢此仰達矣。上曰,東西班,以板廛屛門外通廣處爲之,可也。出擧條命仁浩書傳敎曰,近因忠臣後裔收錄事思之,每都政,以軍功人子孫錄用互擧提飭,而聞彦城之家,時無在職者云,是豈記錄之意乎?別僉使金麟瑞老病亦難供職云,其子中落職人,今日政調用。命退,承史以次退出。
上在昌德宮。停常參·經筵。
傳于南公轍曰,軍士房承旨,左副承旨入侍。
徐有大,以兵曹言啓曰,因都摠府草記,昨日宣化門下鑰後,東所騎兵軍士一名加入,該所衛將部將拿問處之事批旨內,卿等推考,郞官及部將拿處,衛將年老何責,曹司衛將汰去,近來門禁蕩然之致,應立軍外,有此攔入之弊,該門守門將及分軍部將査出,令兵判拔例嚴勘草記,兵判之近來闔眼可知,爲先越俸一等可也事,命下矣。分軍書員及該所書員等處,嚴加査實,則軍士金仁國,初則把定於漏局矣,漏局以年老退送,故更立他軍,而金仁國未及出送,門鑰已下,竟致於省記外攔入之境,分軍部將,若能躬自檢飭,照數出入,豈有此理?且金仁國,旣是東所字內把定軍,則所當自宣仁門入來,忽自丹鳳門入來,而該門守門將,全不檢察,無難許入,至使一名,攔入落留,事之駭然,莫此爲甚,當該分軍部將李宗蕃,守門將白光儀,竝爲先汰去,令該府拿問嚴勘,何如?傳曰,李宗蕃·白光儀,俱是深北或水原之人云,與京人之知而故犯有異,特爲減等,過齋後嚴棍徵勵,可也。
徐有大,以摠戎廳言啓曰,今九月初四日元陵行幸時,各營諸色標下餘軍,量宜作隊,將官率領留待,入直本營事,自兵曹節目啓下矣。本廳中軍李儒敬,以摠管隨駕,左部千摠趙蒙錫,兼中軍權差,標下軍五十名,量宜作隊,率領諸將官,今月初三日申時量,依例留待,入直于鍊戎臺本營之意,敢啓。傳曰,知道。
徐有大,以扈衛廳留都大臣左議政金履素意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
徐邁修,以禮曹言啓曰,水原闕里祠享日卜吉爲之,以此定式可也事,命下矣。吉日,令日官洪處中推擇,則今九月初九日爲吉云,以此日設行之意知委,而此後享祀日字,三九月上旬內擇吉擧行事,分付雲觀,何如?傳曰,允。
兪漢寧,以賑恤廳言啓曰,中部衣廛一契任掌金光弼,今月初二日本洞路傍,得一歲遺棄女兒,同里居良女孔召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
洪仁浩,以義禁府言啓曰,昌寧縣監洪景斗,拿問處之,密陽前府使李㝡源,稍遠地方移配,仍施禁錮之典,領運萬戶金光德,更令道臣,嚴棍懲勵可也事,命下矣。洪景斗今方待命,拿囚,李㝡源慶尙道河東縣移配,而前以他罪,定配於道內彦陽縣,依例發遣府羅將,自彦陽縣執捉,仍令押送于新定配所,禁錮年限,待稟旨定式施行,金光德拿致營門嚴棍懲勵事,分付該道道臣之意,敢啓。傳曰,知道。
以洪景斗囚單子,傳于洪仁浩曰,保放。
刑曹啓目,左邊捕盜大將趙圭鎭,右邊捕盜大將趙心泰等處,發緘取招,則傳旨內辭緣,惶恐遲晩,所當照律施行是白乎矣,係是二品,而又有發緘取招以聞之命,上裁,何如?判付啓,越圭鎭段,未承筵敎,容有可恕,分揀爲旀,趙心泰段,可謂兩罪俱發,以不應爲事理重公律,區別功議勘處,後勿若是之意,各別嚴飭爲良如敎。又啓目,訓鍊大將趙心泰,御營大將李敬懋,禁衛大將李漢豐等處,發緘取招,則傳旨內辭緣,俱以惶恐遲晩,所當照律施行是白乎矣,係是二品,臣曹不敢擅便,上裁,何如?判付啓,若非該房之不捧承傳於各營,又非該曹之關甘知委於京外,則將臣寧有故爲掩置,道臣亦豈如是錯看乎?當該色承旨,該曹判堂,還宮後,竝捧現告以入爲旀,將臣等段置,粘尾於朝紙,使之頒布,則視若不見,厥罪惟均,以不應爲公律,功議區別,勘處爲良如敎。
徐有大,以兵曹言啓曰,左邊捕盜大將趙圭鎭,以善騎別將隨駕,右邊捕盜大將趙心泰,以訓鍊大將隨駕矣。在前如此之時,有曾經捕將權察之例,限回鑾間,留都御營大將李敬懋,姑令權察,何如?傳曰,允。
徐有大啓曰,因兵曹草記,左邊捕盜大將趙圭鎭,以善騎別將隨駕,右邊捕盜大將趙心泰,以訓鍊大將隨駕矣。在前如此之時,有曾經捕將權察之例,限回鑾間,留都御營大將李敬懋,姑令權察事允下矣。權察捕盜大將李敬懋,卽爲牌招聽傳敎,何如?傳曰,允。
癸丑九月初三日辰時,上御重熙堂。左承旨·左副承旨入侍時,行左承旨徐有大,左副承旨洪仁浩,假注書洪樂游,記注官金良倜,記事官徐有聞,以次進伏訖。上命有大書傳敎曰,慈殿·慈宮問安,以守宮承旨爲之,承批後狀聞事,分付。有大曰,守宮大將,弘化門內留住事,命下矣。從事官則曾於敦化門內留住,今番則何以爲之乎?上曰,從事官,依例巡邏於敦化門內,大將則出宮後,移住敦化門內,可也。命仁浩讀公事書判付訖。命退,承史以次退出。
上在昌德宮。停常參·經筵。
大駕詣晝停所後,內閣·政院·玉堂·藥房口傳問安。答曰,知道。
大駕詣元陵入齋室後,內閣·政院·玉堂·藥房口傳問安。答曰,知道。
大駕詣元陵親祭後,仍詣健元陵·顯陵·穆陵·徽陵·崇陵·惠陵展謁罷,入齋室後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
大駕還詣晝停所後,內閣·政院·玉堂·藥房口傳問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上·兩司長官·宗親·儀賓口傳問安。答曰,知道。
傳于徐有大曰,京畿監司,各務差使員入侍。
傳于洪仁浩曰,自陵所洞口,至興仁之門,捧上言。
傳于徐邁修曰,百官揷羽。
徐邁修啓曰,明日常參·經筵,取稟。傳曰,停。
元陵親祭敎是時,亞獻官領府事蔡濟恭,終獻官判付事朴宗岳,贊禮禮曹判書閔鍾顯,典祀官奉常正李羽晉,陵司令鄭時養,執禮校理李東稷,執尊兵曹正郞尹魯東,大祝直閣金祖淳,祝史副司果鄭尙愚,齋郞副校理尹致性,贊者引儀金東覽·李命心,謁者引儀任希鐸,謁者兼引儀許㬘,贊引假引儀吳持常·張思恭,祭監監察洪亮猷·趙永祥。
癸丑九月初四日丑時,元陵行幸入侍時,行都承旨徐邁修,行左承旨徐有大,右承旨金履成,左副承旨洪仁浩,右副承旨兪漢寧,同副承旨南公轍,假注書宋知濂·洪樂游,記注官承膺祚,記事官徐有聞,一提學鄭民始,檢校直提學徐有防·徐鼎修,原任直閣尹行任,檢校直閣徐榮輔,直閣金祖淳,以次隨駕。上具戎服,乘輿出交泰門·永淸門·明政門,降輿乘駕轎,藥房提調徐有防進奏曰,日間聖體,若何?上曰,一樣矣。有防曰,夜漏未撤,曙色尙遠,此時勞動,下情悶然,遞馬所暫爲駐駕,待曉進發似好,故敢此仰達矣。上曰,依前暫住於遞馬所,以此分付,可也。大駕出弘化門,由興仁之門,到遞馬所,歷臨東廟,行再拜禮,東西翼廊碑閣奉審訖,御小次,命有大書傳敎曰,東廟守直官·守僕等,考例施賞。上曰,差待曙色當前進,以此分付。少頃進發,御晝停所。上曰,軍兵盡爲食代後,當爲初嚴,以此知悉。日出後,上乘馬進發,御元陵齋室。上曰,親押後卽當展謁,諸執事及百官,使之整齊,各陵獻官處,必以親祭時同時行祀之意,分付,可也。上具翼善冠,淺淡服,親押訖。敎邁修曰,禮房承旨,奉香祝先詣,可也。上乘輿,詣紅箭門外,降輿就板位,行四拜禮,仍詣陵上奉審,拱立移時,玉色悽愴,次詣碑閣奉審,仍詣盥洗位,盥洗訖,詣丁字閣,行初獻禮,詣神位前,三上香,執爵獻爵,大祝讀祝文訖,上出就板位,亞獻官蔡濟恭,終獻官朴宗岳,行禮如儀訖,上行再拜禮,仍詣望燎位,禮儀使告禮畢,上還就紅箭門內,行辭陵禮訖,乘輿。敎仁浩曰,百官使之先詣健元陵,以爲次次先詣之地,可也。領議政洪樂性進前曰,日吉辰良,動駕萬安,禮展仙寢,聖慕克伸,區區下情,不勝欣忭,而臣幸至今不死,得以參班於駿奔之列,尤倍愴感矣。勞動之餘,聖體,若何?上曰,是年是月,展謁本陵,愴慕之懷,益無以形言,各陵行禮時,以卿衰老,何以隨參乎?先卽退休依幕好矣。樂性曰,聖敎及此,謹依下敎,而穆陵行禮時,臣欲爲隨參,粗伸一分下情矣。上曰,唯。樂性曰,日氣雖晴佳,七陵陵上,一時奉審,恐或有欠於大聖人保嗇之道,伏望間使大臣替行焉。上詣健元陵,行四拜禮,陵上碑閣·丁字閣奉審訖,次詣徽陵,行四拜禮。有防曰,七陵展拜,勞動將過多,早夜動駕之餘,下情誠爲悶迫,陵上登陟,易致汗候,伏望深軫保嗇之方焉。上曰,右相入侍。右議政金憙進前。上敎憙曰,各陵展謁後,還宮似致日暮,本陵陵上,卿須替行奉審,可也。上詣丁字閣奉審訖,上曰,戶判與陵司入侍。賤臣承命出傳,戶曹判書沈頤之,本陵令徐有曾偕入進前,上敎頤之曰,今番修改處,詳奏,可也。頤之指役處以對,上親自周覽訖,次詣穆陵,行四拜禮訖,詣大王陵上,次詣王后陵上,次詣王后陵上,碑閣·丁字閣奉審訖,次詣顯陵,行四拜禮,詣丁字閣奉審訖。上曰,朴判府事入侍。判府事朴宗岳進前,上敎宗岳曰,陵上碑閣奉審,卿須替行,可也。上詣惠陵,行四拜禮,詣丁字閣奉審訖。上曰,右相入侍,憙進前。上曰,陵上碑閣,卿須奉審,可也。上詣崇陵,行四拜禮,詣陵上,碑閣·丁字閣奉審訖,步出紅箭門外,乘輿,宗岳·憙等進前曰,臣等依下敎,顯陵·徽陵·惠陵陵上碑閣,一體奉審,則俱無頉矣。上曰,唯。宗岳等曰,禮展仙寢,聖慕克伸,早夜動駕,玉體萬安,下情欣忭,何可勝達?陵上奉審,輒皆親行,登陟之際,勞動旣多,聖體,若何?上曰,別無所損矣。上御本陵齋室,命宣饌侍衛諸臣,還宮時至,通禮啓請外辦,上改具戎服,乘輿,命領府事入侍。領府事蔡濟恭進前曰,是年是月,以聖上不匱之孝思,展禮仙寢,聖慕克伸,侵夜動駕,勞動過多,聖體,若何?上曰,今日展誠,一愴一感矣,當下識意之句,卿須聯䪨賡進,可也。命退,命仁浩書傳敎曰,今日展省元陵,冞增我感,月正眞殿之拜,特施拔例之賞典於駿奔之諸臣者,一則推先王之恩,一則寓是年之感,況是年又値是月,豈比於月正乎?親祭時亞獻官領府事蔡濟恭,終獻官行判中樞府事朴宗岳,各熟馬一匹面給,贊禮禮曹判書閔鍾顯,禮房承旨徐邁修,各半熟馬一匹賜給,執禮李東稷,大祝金祖淳竝加資,其餘諸執事,竝上弦弓一張賜給,左通禮柳,右通禮李羽逵,贊儀李衡弼竝陞敍,贊引·贊者·謁者各加一資,資窮者代加,本陵官令鄭時養陞敍,參奉李度翼陞六,局內各陵官,竝各加一資,前導守僕及本陵首守僕,帖加成給,其餘守僕及守護軍,竝考例施賞,而本陵守僕加數,今番隨駕將士等,還宮後各試射放,以此,分付。上曰,元陵參奉陞六,令該曹口傳擧行。出榻敎上過惠陵洞口,降輿敎曰,此非陵上相望之地,而特下輿以過者,昨夏事以後,予意有在,史官詳載記注,可也。上乘馬進發,至泰陵洞口。命邁修曰,馳詣泰陵,康陵,奉審以來。上御晝停所。敎曰,京畿監司各務差使員入侍。賤臣承命出傳,京畿監司鄭昌順,廣州府尹徐有臣,楊州牧使李東馨,坡州牧使李栢然,高陽郡守吳載重偕入進伏。各奏職姓名訖,上敎昌順曰,沿路民邑人弊,如有可達者,卿其詳陳,可也。昌順曰,秋事大登,別無民弊邑瘼之可以仰達者矣。上曰,差使員各陳所懷,可也。有臣曰,廣州自是保障重地,本邑民丁,盡爲本邑之軍,事理當然,而畿營標下軍保,守禦廳京標下軍保,木覓山烽燧軍保等名色,昔之所無者,近忽有之,歲漸增多,本邑軍丁,由是而日就耗縮,殊無意義,合有變通,從今以後,無論某衙門某名色,凡係軍丁之自他來侵者,一切防塞,永爲定式,恐不可已,故敢此仰達矣。上曰,令廟堂稟處,可也。出擧條東馨曰,本州穀簿中,小麥爲二千餘石,而民皆不願受,蓋不宜於農糧故也。若量宜分數,以租代捧,則衆民之願,敢此仰達矣。上曰,令廟堂,議于道伯稟處,可也。出擧條東馨曰,向者守禦廳大操令出之後,臣點閱軍械,則束伍軍十六哨所掌布帳一百四十餘浮,銅爐口一百六十餘坐,而停操已經三十餘年之久,故朽弊閪失,蕩然無存,誠爲寒心,若徵於各哨卒伍,則指徵無處,欲自本州措置,則邑力凋殘,拮据無策,如得某樣錢無邊貸下,則自有善爲區處措備之道矣。上曰,令道伯論理狀聞,可也。出擧條栢然·載重等曰,本邑則姑無弊瘼可達者矣。命仁浩書傳敎曰,京畿監司鄭昌順豹皮一令,地方官楊州牧使李東馨鹿皮一令,竝依例賜給。命退,昌順等以次退出,命宣饌侍衛諸臣。上乘馬進發,由興仁之門·弘化門,命仁浩書傳敎曰,今番隨駕將士試射放時,將臣以下將官將校隨駕,各廳武臣試射,當親臨試取,而砲放則若用別試射例,分設初會試,未入格者必夥然,依賞中日例,各其營大將試取後,一中以上,拔例別單書入,自再明日試取事,分付。上入永淸門還內,諸臣以次退出。
癸丑九月初四日酉時,上御重熙堂。左副承旨·同副承旨,持上言入侍時,左副承旨洪仁浩,同副承旨南公轍,假注書洪樂游,記注官承膺祚,記事官徐有聞,以次進伏訖。上曰,上言皆持入乎?仁浩曰,猥濫外方,持入矣。命讀奏書判付訖。仍敎曰,令各該司,趁卽回啓,毋使遠人有留連之弊,可也。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房·朝廷二品以上·六曹堂上,兩司長官翌日口傳問安。答曰,知道。
藥房提調徐有防,副提調徐邁修啓曰,祗謁仙寢,聖慕克伸,歷拜諸陵,勞動亦多,侵曉動駕,向夕還宮,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
李儒敬啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
兪漢寧啓曰,大司憲曺允大,大司諫林濟遠,旣入闕中,不爲傳啓,直爲出去,事甚未安,竝推考警責,仍卽牌招,除在外·未署經外,兩司未肅拜諸臺,一體牌招,何如?傳曰,允。
洪仁浩啓曰,初三日刑曹緘辭啓目判付內,若非該房之不捧承傳於各營,又非該曹之關甘知委於京外,則將臣寧有故爲掩置,道臣亦豈如是錯看乎?當該色承旨,該曹判堂,還宮後,捧現告以入事,命下矣。當該承旨則前承旨李書九,該曹判堂則兵曹判書鄭好仁矣,敢啓。傳曰,從重推考。
傳于南公轍曰,同副承旨入侍。
吏曹口傳政事,以李慶翼爲司饔主簿。
傳于兪漢寧曰,左副承旨入侍。
承旨前望單子入之,洪明浩·李儒敬·李鼎德落點。
以宋知濂囚單子,傳于洪仁浩曰,分揀放送。
有政。吏批,判書金思穆進,參判徐鼎修式暇,參議李勉兢進,承旨南公轍進。以李龜雲爲校理,以李文源爲平市提調,李肇源爲軍資正,文躍淵爲司藝,金熙善爲禮曹佐郞,許霔爲石城縣監,南志彧爲海南縣監,丁範祖爲禮曹參判,朴宗龜爲永禧殿參奉,李承翼爲元陵參奉,校理李東稷,直閣金祖淳,已上今加通政加資事承傳,校書副正字金鍚泰單付。
兵批,判書鄭好仁病,參判閔台爀病,參議睦萬中病,參知李師濂入直進,承旨李儒敬進。以許容爲蔚山監牧官,同知李春亨,副司直徐邁修·徐有大·金履成,副司果鄭東觀,已上單付。
以海南縣監望筒,傳于南公轍曰,難治之邑,雜付生手,道內有治績剛明蔭武守令中,另擇相換,仍令除朝辭赴任。
吏批,海南縣監南志彧,益山郡守鄭杆相換。
以尹得逵爲摠戎中軍。
洪仁浩啓曰,卽者刑曹郞廳來言,昨日動駕時衛外擊錚人,開坐捧供事命下,而判書李得臣,有身病,不得開坐云,卽爲牌招開坐,何如?傳曰,參判亦似然矣,參議開坐捧入。
刑曹啓目,擊錚人李氏原情云云。所供如此,上裁,何如?判付啓,果如所供,以渠家操心,異於他人之地處,乃敢爲此乎?嚴飭道伯,卽爲詳覈啓聞,以爲嚴處之地爲良如敎。又啓目,擊錚人宋德珠原情云云。所供如此,上裁,何如?判付啓,令道伯決給爲良如敎。又啓目,擊錚人幼學韓錫朝原情勿施,考律重勘,童蒙金㴟原情勿施,童蒙金孟得原情勿施,所當重勘,而年未及丁,放送何如?判付啓,依允爲旀。金段,査處爲旀。金孟得段,渠父所負,如果備納而未納者,非渠所可當決處事,分付爲旀。近來猥濫擊錚嚴禁之時,今此三供,比嚴禁之前,雖或稍減,猶且不知止戢,更爲嚴飭該府,另加考喧,俾有令行禁止之實效爲良如敎。
李儒敬,以兵曹言啓曰,依下敎,今番行幸時隨駕內吹螺赤及龍虎營兼內吹等處,木綿依例施賞之意,敢啓。傳曰,知道。
李儒敬,以兵曹言啓曰,今番行幸時隨駕將校軍兵各差備等犒饋,依定奪,以乾物分給之意,敢啓。傳曰,知道。
李儒敬,以壯勇營言啓曰,今番陵幸時本營隨駕將校軍兵乾犒饋,依定式磨鍊分給之意,敢啓。傳曰,知道。
李儒敬,以禁衛營言啓曰,隨駕本營將校軍兵等處,依定奪,乾犒饋磨鍊分給之意,敢啓。傳曰,知道。
李儒敬,以御營廳言啓曰,隨駕駕前別抄及將校軍兵等處,依定奪,乾犒饋磨鍊分給之意,敢啓。傳曰,知道。
李儒敬,以守禦廳言啓曰,今番隨駕招搖旗差備將校軍兵等犒饋,依傳敎,以乾物磨鍊分給之意,敢啓。傳曰,知道。
李儒敬,以摠戎廳言啓曰,今番隨駕本廳招搖旗差備將校軍兵等處,依兵曹定奪,以乾犒饋磨鍊分給之意,敢啓。傳曰,知道。
洪仁浩,以義禁府言啓曰,海南縣監李運春,不可拿問而止,爲先徒配,仍施禁錮之典,年數草記稟旨事,命下矣。李運春時在任所云,忠淸道忠州牧連原驛徒三年定配,而依例發遣府羅將,自海南縣執捉,仍令押送配所禁錮事,年限,依反作守令例,似當以五年禁錮施行,而事係定式,上裁,何如?傳曰,允。限三年,可也。
行判中樞府事朴宗岳,伏以我聖上不匱孝思,仰格蒼穹,祗謁仙寢,克伸聖慕,天氣淸朗,鑾蹕穩旋,伏況以日辰則良吉,以年時則豐稔,斂時五福,敷錫厥庶民傾城,士女夾道,相慶忻忻然,瞻羽旄之美,騰無疾之頌,臣適忝陪扈,忭祝倍切,迺者伏見傳敎下者,臣名亦在於論賞之列,至蒙錫馬之盛典,臣伏地惶愧,靡所容措。嗚呼,今年是何年也?我殿下羹墻之思,於是乎冞篤,親勞玉趾,利成奠獻,臣猥以先朝簪履之遺,獲參享班駿奔之列,私心榮愴,已不可勝達,而初無一分勞勣之可紀,則今此恩賚,胡爲而及於臣身也?聖念雖出於感舊,臣心實慙於罔功,玆敢短箚陳籲。伏乞聖明,俯賜諒察,亟命收還,以安私分,幸甚幸甚,取進止。答曰,省箚具悉卿懇。錫馬之命,所以表此年而識予意,在卿等,亦想與切榮感,何用辭爲?安心領受。仍傳曰,此批答,遣史官傳諭。
癸丑九月初五日辰時,上御誠正閣。左副承旨·兵曹判書同爲入侍時,左副承旨洪仁浩,假注書洪樂游,記注官承膺祚,記事官徐有聞,兵曹判書鄭好仁,以次進伏訖。上曰,各營軍兵射放,皆於明日內畢試乎?好仁曰,然矣。上曰,他承旨入侍。出榻敎膺祚承命出傳,右副承旨兪漢寧進伏。好仁曰,今此元陵行幸時隨駕將士軍兵試射放事,命下矣。隨駕武臣五十九員,侍衛各差備將士四十六人,壯勇營將官將校一百八十八人,扈衛廳將校三人,龍虎營將官將校四百五十三人,訓鍊都監將官將校一百十五人,禁衛營將官將校六十九人,御營廳將官將校六十一人,守禦廳將校四人,摠戎廳將校六人,京畿監營將校七人,帳殿應射次,自各其營門修正試記,以待壯勇營軍兵一千四百五十名,該營大將,明日試取於北營,本曹雜色軍二百八十名,扈衛廳軍兵七名,龍虎營軍兵四百八名,臣與禁軍別將,明日試於慕華館,訓鍊都監軍兵三千三百三十三名,該營大將,明日試取於洗馬坪,禁衛營軍兵一千二百五十七名,該營大將,明日試取於南別營,御營廳軍兵九十八名,該營大將,明日試放於南小營,守禦廳軍兵十七名,守禦使,明日試放於訓鍊院,摠戎廳軍兵八十七名,摠戎使,明日試放於鍊戎臺,京畿監營軍兵一百十一名,該監司,明日試放於新營,而入格別單,使各其營修正以入事,分付,在前別試射時,宗宰有帿箭一巡應試之例,今番則隨駕諸臣,依此例應射之意,分付,何如?上曰,依爲之。出擧條命兵判先退,好仁退出。命仁浩書傳敎曰,都承旨·左承旨·右承旨,俱有實病云,竝許遞,前望單子入之,待下批牌招察任。命漢寧書榻敎曰,政官牌招開政。命退,承史以次退出。
癸丑九月初五日巳時,上御重熙堂。同副承旨入侍時,同副承旨南公轍,假注書洪樂游,記注官承膺祚,記事官徐有聞,一提學鄭民始,檢校直提學徐有防,檢校直提學徐鼎修,原任直閣徐龍輔,檢校直閣徐榮輔·金祖淳,以次進伏訖。民始等曰,禮展仙寢,聖慕克伸,日吉辰良,回鑾萬安,勞動之餘,夜間聖體,若何?上曰,一樣矣。民始曰,奎章閣有修改處,當於今月內擇吉爲之乎?上曰,閣內當有修改處耶?民始曰,雖非閣內,簷桶之間,多有雨漏處,而其外簾帳鋪陳,不可不修改矣。上曰,旣非閣內則待明春修改,好矣。命公轍讀公事書判付訖。命退,諸臣以次退出。
上在昌德宮。停常參·經筵。
夜自一更至五更灑雨下雨,測雨器水深五分,四更五更,有雷動電光。
洪仁浩啓曰,大司憲曺允大,掌令權儐,持平趙戄鎭·南涑呈辭,執義成德雨傳旨未下,掌令姜鳳瑞在外,監察茶時之意,敢啓。傳曰,知道。
洪明浩啓曰,明日再明日國忌齋戒正日相値,視事,頉稟之意,敢啓。傳曰,知道。
傳于兪漢寧曰,下直守令留待。
傳于李儒敬曰,都承旨·左承旨入侍。
傳于洪明浩曰,在外承旨許遞。
以執義成德雨,正言李重蓮牌不進罷職傳旨,傳于洪仁浩曰,只推。
傳于南公轍曰,右副承旨入侍。
傳于兪漢寧曰,同副承旨入侍。
傳于南公轍曰,政官牌招開政。
有政。吏批,判書金思穆進,參判徐鼎修牌不進,參議李勉兢式暇,左副承旨兪漢寧進。李東稷爲承旨,鄭尙愚爲校理,趙用鎭爲漢城判官,李廷顯·尹愭爲典籍,西學訓導單韓光烈。
兵批,判書鄭好仁進,參判申光履病,參議睦萬中入直進,參知李師濂病,行左承旨李儒敬進。副司直李鼎德·金祖淳竝單付。
洪明浩啓曰,新除授同副承旨李東稷,卽爲牌招察任,何如?傳曰,允。
李儒敬啓曰,今番行幸時隨駕將士試射,親臨爲之事,命下矣。以何日爲之乎?敢稟。傳曰,初九日爲之,處所春堂臺爲之,服色則依瑞蔥臺例,以隨駕服色爲之事,分付。
以通津孔世友等上言回啓,傳于李東稷曰,上言與回啓勿施,付之道伯,相考決給事,分付。
以忠州幼學李春英上言回啓,傳于李東稷曰,上言與回啓勿施,付之道伯,相考決給事,分付。
李東稷,以弘文館言啓曰,新除授校理李龜雲,時在慶尙道禮安地,經筵入番事緊,請斯速乘馹上來事,下諭。傳曰,依啓。
李儒敬,以兵曹言啓曰,本曹草記,分軍部將李宗蕃,丹鳳門守門將白光儀,竝汰去,拿問嚴勘事批旨內,李宗蕃·白光儀俱是深北或水原之人云,與京人之知而故犯有異,待爲減等,過齋後,嚴棍懲勵可也事,命下矣。依傳敎,李宗蕃·白光儀,各嚴棍十五度懲勵之意,敢啓。傳曰,知道。
李儒敬,以兵曹言啓曰,忠翊衛將李春亨,謂以病勢危篤,急於歸家治療,呈狀乞遞,病勢旣如此,則宿衛輪番之任,不可久曠,改差,何如?傳曰,允。
李儒敬,以兵曹言啓曰,忠淸道忠州居前五衛將鄭光賓上言,啓下臣曹,而限內不爲現身,依定式勿施之意,敢啓。傳曰,知道。
李儒敬,以兵曹言啓曰,全羅道泰仁居幼學金致鳳上言,啓下臣曹,而判付內,詳考京籍,卽爲依他例爲之,仍令草記事判下矣。觀此上言內辭緣,則其祖正憲再旭,今年恰滿百歲,已蒙同樞追榮之典,而今正月,以年滿百歲者,加階賜宴,惠澤旁流,而居在僻遠,未及聞知,縣官抄報,偶然見漏,秋後始聞追報,則自營門,雖令設宴賜樂,其奈後時之故,未及登聞,加資之典,未免獨漏,覃恩之錄,亦未廁名,令該曹許畀一職之銜事,得蒙天恩云矣。今此正憲金再旭年歲幾許,移文京兆,使之考籍,則今年果爲百歲的實,而旣經同知,又蒙追榮之典,今又以願畀一職之銜爲籲,一職之銜,卽知中樞銜也,知中樞自是峻秩,故取考大典通編,則京官職條有曰,老職資憲,毋論文蔭武,未經四品實職人,勿付知事矣,金再旭年滿百歲,實是稀有之事,而旣未經四品實職,又無可據之他例,則知中樞之銜,有違法典,不可輕議,置之,加資一款,令吏曹稟處,而月正元日,特下傳敎,京外百歲以上,特加一資,令本道賜米設宴,凡在守土之臣,孰不欽仰贊頌,思所以奉揚惠澤,惟恐或漏,而至於金再旭,全然不知,致有其孫之駕前呼籲,該色守令,若能惕念知委,所居雖曰,僻遠,寧有見漏之理?事之駭然,莫此爲甚,不飭之當該道臣,從重推考,該邑守令,拿問嚴勘,何如?傳曰,允。百歲老人,何論四品履歷乎?知中樞特爲除授,今日政仍爲追榮,新印覃恩錄添入,給宴需食物設宴,依已施之例擧行事,卽爲行會該道道臣,擧行後緣由,仍令狀聞,可也。
李東稷,以吏曹言啓曰,全羅道泰仁幼學金致鳳,爲其祖再旭以年滿百歲,見漏於今春抄啓中,未蒙加資之典云,而自兵曹,旣有令臣曹稟處事,已蒙允下矣。百歲老人之加階一資,已有定式,依他例一體施以加資之典,何如?傳曰,允。
兵批,再政。知事金再旭,同知羅碩弼單付。
李儒敬,以兵曹言啓曰,依傳敎,今番隨駕軍兵及各差備等,鳥銃一中以上入格之類,單子書入之意,敢啓。傳曰,知道。頒賞日待令,可也。
李儒敬,以壯勇營言啓曰,今番元陵行幸時隨駕武藝別監及馬步軍兵,柳葉箭一巡,鳥銃三放試取一中以上入格,別單書入之意,敢啓。傳曰,知道。頒賞日待令,可也。
李儒敬,以訓鍊都監言啓曰,今日洗馬坪馬步軍兵等試射放時,其中射砲手已畢試之類,先爲別單修入之意,敢啓。傳曰,知道。頒賞日待令,可也。
李儒敬,以禁衛營言啓曰,今日本營騎士及京鄕軍兵等,試取後得中之類,別單書入之意,敢啓。傳曰,知道。頒賞日待令,可也。
李儒敬,以禁衛營言啓曰,本營哨官金慶源,身病甚重,勢難察任,改差,何如?傳曰,允。
李儒敬,以御營廳言啓曰,本廳隨駕騎士軍兵等試射放後,鳥銃一中以上得中之類,別單書入之意,敢啓。傳曰,知道。頒賞日待令,可也。
李儒敬,以守禦廳言啓曰,今此隨駕軍兵試放時本廳軍兵等,鳥銃入格人姓名,別單書入之意,敢啓。傳曰,知道。頒賞日待令,可也。
李儒敬,以摠戎廳言啓曰,今番隨駕本廳軍兵等,砲放設行後一中以上得中之類,別單書入之意,敢啓。傳曰,知道。頒賞日待令,可也。
洪明浩,以司饔院監膳提調意啓曰,各殿宮日下生雉,因傳敎全數代封矣,今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
洪明浩,以奉常寺都提調·提調意啓曰,東籍親耕田所種稻豆太皮唐黍四種,今九月望間,當爲成熟之意,敢啓。傳曰,攝刈。
李儒敬,以義禁府言啓曰,保放罪人洪景斗,還囚捧供之意,敢啓。傳曰,知道。
李儒敬,以義禁府言啓曰,京畿徒流案中永宗鎭勿限年定配罪人洪時濟·閔致謙名下,放字書下矣。洪時濟·閔致謙,卽爲放送事,分付該道道臣之意,敢啓。傳曰,知道。
吏曹啓目,粘連尙州居童蒙李宜大上言回啓云云。上言內辭緣,置之何如?判付啓,其時道臣査出,指名現告推考,士人李齊華收用,以示信令之意爲良如敎。又啓目,粘連木川居幼學曺光裕等上言回啓云云。上言內辭緣,詳考京籍後,更爲稟處何如?判付啓,老人之事,有不可知,今日內取考京籍,仍於今日政下批爲良如敎。又啓目,粘連楊州居訓鍊都監哨官洪普泳上言回啓云云。上言內辭緣,置之何如?判付啓,始果出六,直付訓主,此非實職,而何況訓局哨官,異於各營,曾有東班職遷轉之例者乎?該牧之置之勿施,未諳格例之致,而卿曹回啓,亦豈可循用乎?洪允健一體加資,今日政下批爲良如敎。又啓目,粘連平壤幼學李震秀等上言回啓云云。上言內辭緣,置之何如?判付啓,單付同知,皆已追榮,近因大臣筵奏定式,有此界限是如乎,名雖單付,人是班族,則欲蒙一視之典,事理固然,分付各該道臣,抄出班族狀聞後,依實同知例,一體追榮爲旀,此人等段,先爲許施,今日政下批爲良如敎。
禮曹啓目,粘連尙州幼學安光履等上言回啓云云。金鎰之女,施以棹楔之典,事係恩典,不敢擅便,金仁俊孝行,該道臣自當採取登聞,今姑置之爲白乎矣,若其實蹟,可合登聞,則關飭該道,待歲首擧行何如?判付啓,依回啓施行爲旀,故義士金鎰女卓越之蹟,觀於豎置白碑,以待後來公議之一事,尤可驗節行之外識慮之超等,由前由後,合有旌贈之擧,而向見道狀,欲施未施者,出於愼惜之意,多士之呼籲如此,大同之輿論可知,特施表閭之典,以樹風聲爲良如敎。又啓目,粘連南原幼學李可春上言回啓云云。詩山君正淑,尙未議諡,則節惠之典,恐當一依嵩善正灇例,許施是白乎矣,事係恩典,上裁,何如?判付啓,節惠之典,不施於詩山君而何爲哉?況旀嵩善正諸宗臣,俱已爲之,亦不可一爲一否,依回啓施行,宣諡時,遣禮官致祭爲良如敎。又啓目,粘連全州幼學李達培上言云云。聖祖誕降之基,不可以一儒生之言輕議,令道臣博考文蹟,狀聞後稟處何如?判付啓,令道臣親審基址,廣考文蹟狀聞事,分付爲良如敎。
兵曹啓目,南平幼學羅碩弼上言,回啓內辭緣置之,羅碩弼罪狀,令道臣考律嚴處何如?判付啓,令吏曹考其班閥,如果當爲,不待該道狀聞,依俄下傳敎爲之事,分付爲良如敎。
兵曹啓目,粘連東部居良人金處九上言回啓內辭緣云云。上言內辭緣,置之何如?判付啓,從軍回甲,且經權管,年之未滿八十,何足較計,特爲依願施行爲良如敎。又啓目,粘運平山居幼學金仁龜上言,回啓內辭緣置之,其罪狀,令道臣考律勘處何如?判付啓,依南平羅碩弼上言判付施行,吏曹竝以知悉爲良如敎。
刑曹啓目,䊀連向前申召史上言內辭緣勿施,自臣曹考律嚴爲何如?判付啓,猥越雖甚,絶塞女人,何足責以法理乎?眞所謂無告之民也。分付畿伯,看作有勢之京族,着意推給,俾朝家,爲渠家收錄之擧,有終始之實惠爲良如敎。
禁府啓目,昌寧縣監洪景斗原情云云。問目內辭緣,泛稱遲晩,刑推得情何如,判付啓,除刑推議處爲良如敎。又啓目,楊根郡守尹行醇原情云云。傳旨內辭緣,泛稱遲晩,刑推得情何如?判付啓,分揀放送爲良如敎。
癸丑九月初六日辰時,上御熙政堂。都承旨·左承旨·留待守令同爲入侍時,行都承旨洪明浩,左承旨李儒敬,假注書宋知濂,記注官金良倜,記事官徐有聞,殷山縣監權中憲,興陽縣監朴宗正,石城縣監許霔,益山郡守南志彧,以次進伏訖。上命書傳敎曰,未下直守令,當日辭朝。又命書傳敎曰,留待守令入侍。出榻敎上命右承旨入侍,良倜承命出,與右承旨洪仁浩偕入進伏。上命守令進前,中憲進前奏職姓名。上曰,須殫心做治也。宗正進前奏職姓名。上曰,爾在抄啓,已知爲人,須各別做治也。霔進前奏職姓名。上曰,此人誰之族也?仁浩曰,故持平霮之從弟也。上曰,向日水原應製高等儒生,於爾爲誰也?霔曰,進士許暕,臣之賤息也。上曰,曾經幾邑乎?霔曰,曾爲定山·陜川矣。上曰,爾在湖邑,當歉歲,善於賙饑云,故又有此恩除,勿以邑小而或忽殫竭之心也。志彧進前奏職姓名,上命奏七事,志彧歷奏七事。上曰,爾將何以做郡乎?志彧曰,當依七事做去矣。上嚴敎曰,依七事云者,是豈成說乎?爾若少不恪謹,如今奏對之爲,則當別般被勘矣。上命明浩讀宣諭,守令使之先退,上命仁浩書判付訖。命退,諸臣以次退出。
癸丑九月初六日申時,上御重熙堂。同副承旨入侍時,同副承旨李東稷,假注書洪樂游,記注官金良倜,記事官徐有聞,以次進伏訖。上命讀公事,書回啓判付訖。上曰,承旨年今幾何?東稷曰,四十五歲矣。命退,承史以次退出。
上在昌德宮。停常參·經筵。
夜一更有電光,五更有電光。
藥房提調徐有防,副提調洪明浩啓曰,伏未審日間聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李儒敬啓曰,禁衛營將官來言,今日本營軍兵,日次私習云矣,敢啓。傳曰,知道。
李儒敬啓曰,御營廳將官來言,今日本廳軍兵,日次私習云矣,敢啓。傳曰,知道。
李儒敬啓曰,來十一日朝參日次矣,敢稟。傳曰,停。
洪明浩啓曰,來十一日輪對日次矣,敢稟。傳曰,爲之。
傳于李儒敬曰,軍士房承旨入侍。
傳于南公轍曰,右副承旨入侍。
傳于李儒敬曰,頒賞,再明日爲之。
李儒敬啓曰,在前別試射時,有時原任大臣入侍之例,今番則何以爲之?敢稟。傳曰,今番旣用賞試射例,大臣入侍,置之,可也。
李儒敬啓曰,在前別試射時,有宗宰磨鍊入侍之例,今番則何以爲之?敢稟。傳曰,今番旣用賞試射例,宗宰置之,可也。
傳于洪明浩曰,再明日試射相値,九日製明日爲之,通方外,弘文提學,待開門牌招。
傳于李東稷曰,坐直承旨入侍。
傳于李東稷曰,陽川縣令之代,令該曹口傳差出。
吏曹口傳政事,以金鎜爲陽川縣令。
李儒敬,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李儒敬,以訓鍊都監言啓曰,步軍等鳥銃,今已畢試,別單修入之意,敢啓。傳曰,知道。頒賞日待令,可也。
李儒敬,以訓鍊都監言啓曰,今番元陵行幸時隨駕將校軍兵及武藝廳等犒饋,依定奪,以乾物磨鍊分給之意,敢啓。傳曰,知道。
李東稷,以禮曹言啓曰,卽接永禧殿官員所報,則今此九日製時,兩官俱欲觀光云,莫重之地,不可一時暫曠,兩官赴擧時,假官,依定式令吏曹,以成均館官員口傳啓下,以爲推移入直之地,何如?傳曰,允。
癸丑九月初七日辰時,上御重熙堂。軍士房承旨入侍時,行左承旨李儒敬,假注書洪樂游,記注官金良倜,記事官徐有聞,以次進伏訖。上曰,再明日試射時,應射將官軍兵,當分所試取,各爲分排磨鍊以入,而頒賞,亦於其日,足可爲之乎?儒敬曰,日勢優可爲之矣。上曰,然則伊日當頒賞矣。儒敬曰,畿伯各務差員,當入於應試乎?上曰,唯。命書榻敎曰,右承旨入侍。賤臣承命出傳,右承旨洪仁浩隨入進伏。命讀公事書判付訖。命退,承史以次退出。
癸丑九月初七日巳時,上御重熙堂。右副承旨入侍時,右副承旨南公轍,假注書洪樂游,記注官金良倜,記事官徐有聞,以次進伏訖。上命公事書判付訖。公轍曰,同罪未敍人,隨卽提稟事,曾有定式矣。前御史李肇源·尹魯東,旣已蒙敍除職,而鄭東榦,係是同罪,故敢此仰達矣。上曰,敍用,可也。出擧條命退,承史以次退出。
癸丑九月初七日午時,上御重熙堂。軍士房承旨入侍時,行左承旨李儒敬,假注書宋知濂,記注官金良倜,記事官徐有聞,以次進伏訖。上曰,試記則依此爲之,分所試官望,以文一武三擬入,可也。儒敬曰,壯勇營從事,應射云,他營從事官,亦皆應射而入於何試記乎?上曰,從事官,入於將官之上,可也。上命退,承史以次退出。
癸丑九月初七日酉時,上御重熙堂。坐直承旨入侍時,同副承旨李東稷,假注書洪樂游,記注官金良倜,記事官徐有聞,以次進伏訖。上曰,明日試場,泮長進去與否,知入,泮長雖進去,同成均必爲進去,橫竹挾冊,各別嚴禁,明倫堂如狹窄,丕闡堂竝爲許入事,分付,可也。命退,承史以次退出。
上在昌德宮。停常參·經筵。
辰時巳時,灑雨下雨,測雨器水深一寸八分,巳時,雷動電光,雨雹狀如小豆。
洪明浩啓曰,明日殿座相値,視事頉稟之意,敢啓。傳曰,知道。
李儒敬啓曰,今此試官望中時無職名人,令該曹口傳付軍職,何如?傳曰,允。
傳于李儒敬曰,軍士房承旨,右副承旨入侍。
洪明浩啓曰,弘文提學閔鍾顯牌不進推考傳旨,今方捧入,而九日製命下之後,如是違牌,不卽擧行,事甚未安,更卽牌招,何如?傳曰,允。
洪明浩啓曰,弘文提學閔鍾顯,再牌不進推考傳旨,今方捧入,而九日製命下之後,連違召命,事甚未安,所當更請牌招,而係是一日三牌,何以爲之?敢稟。傳曰,更爲牌招。
洪明浩啓曰,弘文提學閔鍾顯,旣已承牌矣。奎章閣提學·藝文提學,一體牌招,同參考試,曾有定式,而藝文提學洪良浩在外,奎章閣提學鄭民始,卽爲牌招,以爲同參考試之地,何如?傳曰,允。
傳于洪明浩曰,左副承旨,持此御題,與弘文提學,偕往泮宮,試取以來。
李儒敬啓曰,兵曹郞廳來言,耀金門北水閣,水勢漲溢,當爲開鑰云矣。依定式,除標信開閉之意,敢啓。傳曰,知道。
李儒敬啓曰,兵曹郞廳來言,敦化門·弘文館兩處水門,水勢漲溢,當爲開鑰云矣。依定式,除標信開閉之意,敢啓。傳曰,知道。
傳于洪明浩曰,近日日候稍暖,雖幸霜信之差退,以其時則收藏,而朝者轟燁,無異盛夏,凡屬修省之節,寧過,宜無不及,雖非十月,豈忽求助,上而時政闕遺,下而官師愆纇,必有可以有裨於修省者,此意,令三司言責諸臣知悉。各陳對揚之良箴。
兪漢寧,以成均館行大司成意啓曰,凡於科擧之時,久任直講·典籍,例當輪回爲入門官,而今初八日儒生課試時,直講未差,典籍尹悌東奉命在外,直講未差之代,令該曹卽爲口傳差出,何如?傳曰,直講仍任,先進去後謝恩,可也。
吏曹口傳政事,直講李肇源仍任事承傳。
兪漢寧啓曰,臣與弘文提學閔鍾顯,偕往泮宮,儒生試取收券六百八十七張,捧入之意,敢啓。傳曰,知道。
傳于南公轍曰,科次入侍。
李儒敬,以訓鍊都監言啓曰,今九月春塘臺殿座時,因兵曹節目,金虎門軍一百四十名除出,一百名,把摠金魯岳,哨官尹宅性率領,觀豐閣前路列立,馬路作門,四十名,哨官金宗赫率領,春塘臺下及各門分把,雜人一切嚴禁,事畢後還入直所,而待標信擧行之意,敢啓。傳曰,知道。除標信擧行,可也。
李儒敬,以禁衛營言啓曰,明日春塘臺親臨試射時,集賢門入直把摠具綱,弘化門入直哨官吉殷春,當爲應試矣,應試間,集賢門則出番把摠李烷,弘化門則出番哨官李彦豐,待標信姑令代直,而畢試後還入直之意,敢啓。傳曰,知道。
洪仁浩,以成均館同知館事意啓曰,泮試事體,至爲嚴重,赴擧儒生,無敢挾冊橫竹,自底犯科之意,臣於儒生未入門之前,屢次另飭,及其入門之後,又因試所承旨奉傳聖敎,招致庭下,丁寧曉諭矣。挾冊果無現捉,橫竹則儒生李是鑄·趙哲永·柳誨·徐恭修·李漢石五人,俱爲犯禁,而是鑄·哲永·誨等,或手持或袖藏,而其中恭修·漢石兩人,橫吸過前,少無顧畏之意,揆以士習,尤極痛駭,分輕重,是鑄·哲永,自四館停擧,恭修·漢石則爲先停擧後捉移法司,以爲照律之地,而至於柳誨,係是朝官,移義禁府處之,何如?傳曰,允。
領中樞府事蔡濟恭箚曰,伏以六龍晨戒,履玆霜露,行祀元寢,聖慕無窮,仍又躬審諸陵,自辰過午,不恤玉趾之勞,在列臣工,扈駕軍校,孰不相顧而語曰,烝哉我王,永言孝思,孝思維則也哉?嗚呼,繞樞之百年空回,獻鏡之舊節重臨,如臣之老猶不死,恒抱褥蟻之願者,幸蒙我聖上愛及犬馬之恩,特授亞獻之任,臣拜跪隧閣之前,奉進黃流之爵,怳然若集慶堂中日三奉湯之時,榮感之餘,摧咽曷勝,是年是月,臣之忝叨是任,罔非聖上特念舊日之眷,而迺聖上,反以天厩華蹄,頒及於臣,有若酬勞然者,未知何故也。噫,臣之一身,無處非恩,無事非恩,無日非恩,無時非恩,而今此恩賜,又是臣義難晏然者也。理宜卽上一箚,備陳怵惕之情,兼乞收還之命,而偶自日前,身嬰毒感,神識迷亂,言語短澁,由中之懇,無路形出,一日二日,以格外上賞,殆若固有,此又臣罪,今始艱辛抖擻,冒陳情實。伏乞先收匪分之賜與,仍治稽慢之臣罪,以愼賞典,以勵臣分焉,取進止。答曰,省箚具悉卿懇。以卿俾參奉璋之列,意豈徒然,見卿箚辭,益感予心,然錫馬之擧,非爲卿也,卽所以重其禮也,寓予志也,卿豈辭爲,安心領受,美疴益獲勝節耶?更冀愼護。仍傳曰,此批答,遣史官傳諭。
癸丑九月初八日巳時,上御暎花堂。左承旨·右承旨入侍時,行左承旨李儒敬,右副承旨南公轍,假注書洪樂游,記注官承膺祚,記事官徐有聞,以次進伏訖。上命讀公事書判付訖。上敎儒敬曰,明日開門差早,軍兵使之早入,可也。儒敬曰,侍衛服色依前,只佩劍磨鍊乎?上曰,唯。命退,承史以次退出。
癸丑九月初八日未時,上御暎花堂。九日製科次入侍時,右承旨洪仁浩,右副承旨南公轍,假注書洪樂游,記注官承膺祚,記事官徐有聞,一提學鄭民始,檢校直提學徐有防,弘文提學閔鍾顯,檢校直提學徐鼎修,檢校直閣徐榮輔,副校理尹致性,修撰高宅謙,以次進伏訖。上曰,弘文提學進前考試,一提學檢校直提學分考,可也。上曰,試所承旨及同成均入侍。賤臣承命出,與左副承旨兪漢寧,同成均李秉鼎偕入進伏。漢寧曰,今日奉御題開場,便是帳殿,親試事體,何等嚴重,而儒生輩,不有飭禁,白衣橫竹,無難入場者,至於六人之多,已自本館,草記論罪,而其中令柳誨,身爲朝官,肆然冒犯,尤極駭然。所當重勘,而本院請推之外,無他可施之罰,何以爲之乎?上曰,拿處,可也。出擧條漢寧曰,陞補之逐朔設行,朝家之前後申飭,不啻嚴明,而今年陞補,只設初抄,時屆季秋,再抄之尙今不爲,其在事體,極爲未安,前後大司成,依定式禁推傳旨捧入,未寒前趁卽畢試之意,更加嚴飭,何如?上曰,依爲之。出擧條上敎秉鼎曰,儒生入門數幾何?秉鼎曰,二千三百五十七人矣。上曰,紛拿之弊,比前,何如?秉鼎曰,入場時各別申飭,而前後飭敎旣嚴,故果不如前雜亂,而隨從挾冊,無一見捉矣。鍾顯曰,盡爲考券矣。命拆祕封訖。仍命書傳敎曰,九日製居首表三下一生員韓錫春,直赴會試,三下進士金碩鉉,賦三下幼學洪顯圭給二分,表草三下生員成永愚,進士沈魯崇·鄭日泰·李源明,賦草三下幼學李益顯·李鳳會,各給一分。上曰,臨殿已久,試券隨捧卽入爲敎,則屢次申飭,而何其遲滯乎?命書傳敎曰,試所承旨推考。命退,諸臣以次退出。
上在昌德宮。停常參·經筵。
隨駕將士別試射罷後,內閣·政院·玉堂·藥房口傳問安。答曰,知道。
洪仁浩啓曰,合辭許久闕啓,事甚未安,除在外·未署經外,未肅拜兩司諸臺,竝卽牌招,何如?傳曰,允。
李儒敬啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李儒敬啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
兪漢寧啓曰,明日常參·經筵,取稟。傳曰,停。
以禁衛營習陣單子,傳于李儒敬曰,後日次爲之。
承旨前望單子入之,徐鼎修·金祖淳落點。
都承旨前望單子入之,沈煥之落點。
洪仁浩啓曰,新除授都承旨沈煥之,方入禁推現告中,何以爲之?敢稟。傳曰,許遞。前望單子入之,待下批牌招,先入侍後謝恩。
都承旨前望單子入之,徐邁修落點。
兵曹口傳政事,以金益彬爲宣傳官,口傳再政,副護軍李潤禧單付。
以執義成德雨,正言李重蓮牌不進罷職傳旨,傳于洪仁浩曰,只推,與呈告臺諫牌招。
李儒敬,以備邊司言啓曰,本司武郞廳朴廷宅,奔走勤仕,已滿十五朔,依例六品遷轉事,捧承傳施行,何如?傳曰,允。
李儒敬,以御營廳言啓曰,本廳千摠金光運,身病甚重,勢難察任,改差,何如?傳曰,允。
洪仁浩,以義禁府言啓曰,成均館草記內,柳誨,係是朝官,移義禁府處之事允下矣。柳誨今方待命,拿囚之意,敢啓。傳曰,知道。
洪仁浩,以刑曹言啓曰,因成均館草記,試所橫竹儒生徐恭修·李漢石,移法司照律事,命下矣。謹按律文,則大明律制書有違條有曰,凡奉制書有所施行而違者,杖一百,徐恭修·李漢石等,無難犯禁於宣諭聖敎之後者,誠極痛駭,竝依此律勘放之意,敢啓。傳曰,知道。
持平南涑,校理鄭尙愚,副校理尹致性,正言李重蓮,副修撰高宅謙啓曰,請黜置罪人鄭致達妻,亟令王府,夬正典刑。請物故罪人德相亟施孥籍之典。請逆賊尙喆,追施孥戮之典。一行刀割措辭見上答曰,不允。五字刀割
持平南涑,正言李重蓮啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。請遲晩罪人宇鎭,捧根脚夬正王法。請柳星漢,亟令王府,設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答曰,不允。
持平南涑啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
正言李重蓮啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
行大司諫林濟遠疏曰,伏以今年是月,仙寢祗謁,吉日良辰,淸蹕穩旋,叨在從班,倍切抃祝,天道玄遠,人事卑近,九月雷之不爲災,十月雷之必爲災,雖未敢知其灼然,而苟有可言之事,無月不可,無時不可,災與不災,亦何可論,乃殿下,于是月而有是敎,因災求助之意,丁寧懇惻,只此十行,有足以轉災爲祥,臣奉讀數回,微衷自激。噫,殿下之所求者乃言也,臣請先言言路之弊可乎,言路開閉,所關何如,而噤默之風,無如近日,大臣以唯諾爲廟謨,三司以厭避爲家計,百官有司之臣,奔走供給而已,誠使衮衣無闕,馨香日聞,以古人憂明慮治之意,豈無可言者,而媕婀二字,便成時義,滔滔一世,將爲無言之國,此其故何也,臣歷觀古昔,以言獲罪者,亦未嘗無其人,而雷霆之下,昌言尙聞,嶺海之際,直聲不替,此必有精神氣味,潛孚默感於刑賞之外而然也,殿下光御以後,凡係言事之人,雖不中理,未或加罪,此固盛德事,而旣未之罪,而亦未之用,則一例優容,自不免訑色拒人之歸而然耶?昔人有言曰,臣之於君,從其意而不從其令,歷數朝著,平步華膴,穩享崇高之人,未聞有論一事進一言而能致是者,利之所在,人情如水,只見不言者之爲可好,故父兄師友之間,一種議論,遂以此爲安身立命之妙方,互相告誡,只自喑啞,世道至此,良足寒心,至於懲討一事,大同之論,言之無弊,故公車日積,如塌一本,無异乎殿下之不槪於心,而洗草付丙,便作常規,留中還下,已成前例,夫鴟梟毁卵,鳳凰不至,則此亦非來諫之道也,門將何知乎疏箚,騎曹何關乎出納,而創出禁條,古有是否今於修省之日,殿下始按例而求之,臣等乃備數而陳之,一場警動,若將有爲,事過之後,依舊伈泄,此奚足以爲應天以實之道耶?臣竊憂之。噫,國之所以維持者,紀綱是已,詩不云乎,勉勉我王,綱紀四方,紀綱立則政行而事擧,紀綱不立則上陵而下替,先正臣李珥,嘗以紀綱之在國家,譬諸浩氣之在一身,蓋謂集義所生,有非一事偶合於義而所可襲取故也,又以信賞必罰擧直錯枉,爲立紀綱之要,而本之於人主正大公平之心,旨哉言乎?所謂紀綱,旣非一朝一夕之所可立,又非一政令之所可辦,雖督之以律令,威之以斧鉞,若不以大公至正之心,爲其主宰,則亦無以風礪一世,振肅百僚,向者許多卿宰之一番處分,未必非振頹綱之一助,而此不過先正所謂一事之偶合者也,殿下必欲立此紀綱,則盍亦反其本也。噫,爵祿者,人君馭下之大柄也,于以礪世而磨鈍,于以進賢而勸能,鼓舞興作之竗,默存乎其間,從古明君誼辟,亦未嘗不愼惜名器,國朝人才之盛,必稱穆陵之世,而謹稽羹墻錄,正二品以上,僅爲十五六人,文官嘉善,未滿二十人,雖以古名臣金繼輝之淸名重望,尙不免有吾亦參判之諺,此何等難愼,而在宥四十年之間,庶事無間,百度惟貞,干戈玉帛,燦然備具,此書經所以有官不畢備之訓也,式至今日,公器屑越,緋玉滿路,貂金盈廷,如臣賤品,亦已備數於宰班之末,則他又可知也,夫朝而執政柄,暮而握文衡,出則盤礡於承宣之地,入則翶翔於訏謨之場者,未必皆通才達識,則此已可惜,而資級元無等節,官職任他擸掇,得年稍多,立朝頗久,則雖百無一長之人,節次推遷,亦足以搏得崇顯,而位著之苟艱,愈往愈甚,中朝之嘆,每發於無人,古聖王設官分職之意,恐不亶如是也,守宰,所以任民事,而乍授旋改,曾無委任之效,臺閣,將以懋言責,而蹔膺卽遞,已成輪差之窠,雜岐竝進而淆亂甚矣,倖門莫杜而奔竸甚矣。書曰,任官惟賢,位事惟能,蓋此兩惟字,卽不問方所只取其人之意也,苟使一世之人,皆知官職之不容虛縻,名位之不可冒占,稍思自好之道,永絶倖占之望,則其爲世道之益,當何如也。噫,義理不明,人心有陷溺之嘆,論議多岐,朝象有潰裂之憂,右文爲治,而庠塾無誦習之聲,恤民是務,而閭衖有愁苦之色,百爲之因循,庶務之叢脞,非臣更僕所可畢陳,而悠悠萬事,都不外於聖人方寸之地,妙理活法,舍此何求,惟我殿下,學貫三古,智周萬物,精粗洪纖,觸事融朗,天德王道,直是已分內事,臣以久叨論思,多在近密之故,竊有所仰揣萬一者,每嘗私喜曰,吾君聖君,何事不做,繼又自憂曰,及此不做,更待何日,臣之此言,亶出片片赤心,噫,漢武,不過多慾之主,而欲求仙則窮極蓬瀛而後已,欲用兵則掃盪朔漠而後已,心之所到,期於必成,此先儒所以許其志氣者也,況以上聖之資,毋懷苟安之心,則一番整頓,卽一轉移間事,殿下何憚而不欲有爲乎?聖賢之學,必以立志爲先,一志先定,百事可集,臣於近來數件事,亦有以知殿下之必有爲也,何則,夫髢髻微事也,乘轎小禁也,而幾年流弊,痛革於一號令之間,天下之人,莫敢違誤,以此心力,以此政法,推廣乎遠大者,雍熙之治,便可蹴到,若夫言路紀綱官方等事,只是小小節目,特殿下,忸於姑息而不肯措諸事而已。噫,歲月不駐,志氣易衰,激昻奮發之意,漸不如初,彌縫苟且之念,因以成習,臨機而每欠夬斷,遇事而終未揮霍,雖有大有爲之資汔無大有爲之實,周旋於牽架之中,優游於節目之間,姑以是賁飾治具,酬酢世務而已,則此非所望於聖明者也,如臣粗淺,未嘗涉漢儒傅會之論,則雖未知何如而招災,何如而弭災,而卿雲景星,只在於人主一念,幸殿下,勿以人廢言也。仍伏念臣於見職,自夫通擬之初,已有難冒之義,臺言峻發,斷以乖格,去就一款,和非可論,以懲討而一出,以陪扈而再出,雖晏然若無故者,區區情勢,固自如也,今此陳列,非敢以言官自居,只附於工師御之箴而已,則寅緣事會,冒沒蹲仍,竊恐仰累於四維之治,玆敢略控,乞被俯諒,劃卽鐫免,俾存廉防,卽臣之大願也,臣不任云云。答曰,省疏具悉。所陳當留意,卿其勿辭行公。
司諫魚用謙疏曰,伏以禮省先寢,孝展親酌,鑾蹕穩旋,玉體彌康,臣民攢頌,率普惟均,臣敬奉聖旨下者,以轟雷燁光,無異盛夏,聖心祗懼,辭敎惻怛,思聞匡輔之論,庸裨修省之策,十行誕敷,群聽咸聳,臣誠知慮淺短,見識魯莽,顧無足以仰塞明旨,而愚忠所感,不顧蕪拙,略陳瞽說,以備澄省,惟聖明裁察焉。嗚呼,今日之所可言者,固不可殫數,而臣愚之所嘗慨恨於中者,惟我殿下,以天縱之聖,臨君師之位,勵精圖理,已近卄載于玆,而奈之何治有未徯,漸不如初,姑以一二事言之,朝象媮惰,大小恬嬉,智者工於謀身,愚者安於隨衆,明日之安危,不暇深慮,目前之得失,先入商量,臨事則巧避者爲能,當官則苟度者爲治,簿書期會,固是末節,而廟堂之覆奏,尙多淹滯,月六賓對,便成文具,而筵席之建白,寂無可聞,致使今日國事,體貌不立,紀綱不張,浸浸然莫可振救者,亦豈一時之故哉?上下之所漸漬,耳目之所薰成,其來固已久矣,臣愚死罪,不能無憾於天地之大者,優待臺閣,恢張言路,卽殿下之初政所勵,而近者則合啓之無批,懲討之有禁,非復前日之包容矣,愼重爵賞,斟量人器,卽殿下之初政所務,而近者則濫觴之無漸,寵擢之或僭,非復前日之注措矣,過於恢蕩則隄防隨壞,釁孽生心,隆於涵貸則霜氷不戒,變怪層出,以至義理有湮晦之憂,世道無寧靖之期,其爲今日國家之憂,孰有大於此者,而上天之所以示警於殿下,若彼其丁寧戒告,則宜殿下之惕然改圖,淵然遠覽,將有以懲創淬勵,挽回至治,而以求助於臣隣也,古人有言曰,知得如此是病,卽不如此便是藥,然則爲今之計者無他,奮發聖志,飭勵群工,上下交警汛滌弊政,惟一反前日之爲而已,然臣亦嘗聞古人之說,則天下之事,無一不本於人主之一心,必先正心而萬事自正,臣愚死罪,未敢知殿下之所以治心者,或不免有少忽,而向所謂數者之不克徯志,有如斯乎,臣竊覸殿下學冠千古,道徹天人知周萬物,心與理會,其於誠意正心之工,寧或有一毫未盡之慮,而第於應事之際,威怒或激而有所未當,辭氣或遽而有所過中,則此殆本源之地,涵養有所未純,省察有所未盡,孟子所謂發於其心害於其政者,豈非殿下之所當戒乎?亦願殿下,加意於居敬之工,益勉於愼獨之要,使一心之全體大用,粹然一出於天理之正,而一動一靜之間,未嘗有毫釐之間斷,則堯·舜之治,將致於朞月之間,夫何患乎弊政之未祛而治化之未隆乎?惟殿下懋哉懋哉。臣受恩罔極,猥蒙簡拔,待罪諫職亦已旬日,而未嘗一進忠言,以裨聖德,辜負之罪,無所自贖,而今玆應旨一語,亦涉草草,惶隕愧恧,罔知攸措,然常談之中,至理亦寓,亦願殿下,毋以其言微而廢其忠懇,則千萬幸甚,疏上未徹,召牌際下,玆敢隨詣祗獻,恭俟裁擇焉,臣無任云云。省疏具悉。所陳當留意。
副校理尹致性疏曰,伏以仙陵祗拜,聖孝克伸,日吉辰良,鑾蹕穩返,區區下情,曷勝歡抃?仍伏念臣於本職,豈有一分承膺之勢,而飭敎荐降,逃遁不得,黽勉祗肅,以至奔走陪扈,冒沒淹直,臣方俯仰慙惶之不暇,何敢以論思自居,而迺者我殿下,誕宣十行德音,不以霜信之稍遲,或忽轟燁之示警,藹然求助之盛,溢於絲綸之間,大哉至哉,是足以格回天心,迓續休命,臣愚區區,竊不勝欽仰攢祝之至。第伏惟念我殿下,聖智天縱,問學日新,修齊治平之大經大法,燦然具備,而義理精微,洞見大原,嵬嵬乎非在廷群下所敢仰測,則宜其世躋熙皞,化臻隆洽,三五盛際,庶可挽回於今日,而廾載臨御,一念憂勤,尙未徯從欲之治者何哉?臣愚死罪,竊恐虞舜之執中而未免欽恤之太寬,箕疇之建極而有時恢蕩之或過,當斷而不斷,尙稽鯨鯢之誅討,當嚴而不嚴,以啓蟣蝨之覬覦,此豈今日臣工所仰望於殿下也哉?臣本踪地僻陋,聞見聾瞽,凡係時政官邪,有不敢一一指陳,而廊廟具瞻之位,未聞有嘉言宏謨之夾贊化理,對揚倚毗,而雖於簿書期會之末,每勤自上之董飭,銓衡進退之地,未見其一政一望之激揚頹俗,協允公議,而至於守宰差除之際,屢煩政望之還下,此固已萬萬憂慨處,而甚至有乘其獨政,下體拂拭之聖恩,急於濟私,乃敢注擬之太偏,政紙一出,萬目俱駭,世道至此,寧不寒心?三司之臣,旣任言責,則其選顧不重歟,雖以昨下傳敎觀之,當此恐懼修省之時,乃以各陳良箴之意,飭諭於三司之臣,要以爲裨補之資,其所責任,尤爲何如,而挽近以來,瀛選不古,取捨不公,薰蕕相混,涇渭莫辨,至使一代負望之才彦,擧懷若浼之志,金華一步,便成鐵限,而如臣譾劣,苟然充員,則尙何望備顧問而資啓沃哉?臺閣風采,尙矣無論,而一自通選稍廣,或有以猥瑣之辭,登諸章奏之間,殿下雖以擇蕘之意,輒賜優容,而乃至前銜疏之或因逞憾,或出希覬,迭投公車,章皇屑越,貽羞朝廷,莫此爲甚,臣謂此等疏章之語涉挾雜者,自喉院退却宜矣。臣不敢自附言事,而草草數語,亶出於獻曝之微忱。伏乞聖明,留神裁察焉,臣無任云云。二字缺省疏具悉。所陳當留意。
癸丑九月初九日卯時,上御春塘臺。隨駕將士別試射將官軍兵頒賞入侍時,行都承旨洪明浩,行左承旨李儒敬,右承旨洪仁浩,左副承旨兪漢寧,右副承旨南公轍,同副承旨李東稷,假注書宋知濂·洪樂游,記注官承膺祚,記事官徐有聞,一提學鄭民始,檢校直提學徐有防·徐鼎修,原任直閣尹行任,檢校直閣徐榮輔,原任直閣金祖淳,以次侍立。上具戎服,乘輿出交泰門,由永淸門·明政門·明光門·靑陽門,至春塘臺,降輿陞座。上曰,兵判及宣傳官只參現,其外節次,竝置之。仍敎明浩·漢寧·公轍·東稷曰,承旨分詣各營軍兵領賞處,與各其營將臣,眼同頒賞後,軍兵則直爲出送,將臣各率應射將官,上來參現之意分付,可也。儒敬曰,親臨試射,事體何等至重,而不但侍衛之不得整齊,宣傳官擧行,亦極駭然。本兵長不能申飭,誠極未安,兵曹判書鄭好仁,推考,何如?上曰,依爲之。出擧條漢寧跪告宰樞執鼓。上曰,試官及應射宗宰,肅拜後升殿,可也。考官判府事朴宗岳,右議政金憙,行司直李文源,行副護軍李得濟,刑曹參議鄭致淳,行副護軍尹範行,都摠經歷金翰周以次進伏。宗岳·憙等曰,陵幸時,玉體勞動旣多,日間聖體,若何?上曰,一樣矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。宗岳等曰,中宮殿氣候,何如?上曰,一樣矣。憙曰,昨日轟燁之聲,雖異收藏之節,而十行求助之敎,字字懇惻,臣等不勝欽仰之至,三司諸臣之昌言嘉謨,方切側聽,而如臣無似之質,忝在大官之列,尙無一言一事之補裨治化者,早賜斥退,然後亦可爲修省之一端矣。上曰,過矣過矣。雖非十月,乖於常道,故昨果有求助之言,而中書故事,大臣必以責勉爲先,次及引義,而如非十月,則大臣不當辭免之意,曾有下敎,故昨日之別下傳敎者此也,卿之所奏,誠萬萬過當矣。憙曰,今於求助之下,區區所仰望者,卽實效二字矣。宗岳曰,右相已有所奏,而昨下十行綸綍求助之敎,誠不勝萬萬欽仰矣。上曰,試官申應周代,行副護軍趙圭鎭爲之。出榻敎上曰,丹楓亭試官朴判府事,李得濟·金翰周進去,不老門試官刑曹參議鄭致淳,副護軍尹範行進去。上曰,不老門命官,以行司直李文源爲之。出榻敎上曰,都承旨洪明浩遞差。出榻敎上曰,試所進去同副承旨許遞,前望單子入之,待下批牌招,先入侍後謝恩。出榻敎上曰,今日宣傳官擧行,萬萬駭然。至於節次間事,致使自上提飭,終朝酬應,揆以國體,是豈成說?兵判爲先記過拿入,承傳及行首宣傳官,一竝拿入,可也。拿入訖,上敎好仁曰,親臨試射,何等體重,而帳殿擧行,全不成樣,身爲本兵之長,又在侍衛之列,目見宣傳官擧行之駭忽,無一言開口董飭,其委折詳奏,司也。好仁曰,宣傳官擧行,萬萬駭然。屢勤飭諭,而忝在本兵,未能申飭,嚴敎之下,無辭可達矣。上曰,今日擧措之駭瞻,事當嚴處,而姑此參酌,欲觀嗣後擧行,而又復若此,決棍斷不饒貸,以此知悉。上敎宣傳官李潤禧等曰,莫重帳殿擧行,駭然甚矣,初欲嚴繩,姑示薄勘,後勿如前,可也。仍命書榻敎曰,行首宣傳官李潤禧,爲先汰去,令該曹口傳差出。敎好仁曰,宣傳官梁埉·尹養儉·李甲會·洪栒,分輕重,自兵曹從重決棍,可也。命竝拿出,又命仁浩書榻敎曰,試所進去都承旨許遞,前望單子入之,待下批牌招,先入侍後謝恩。又命書榻敎曰,丹楓亭試官李潤禧,令該曹口傳付軍職。命書榻敎曰,五衛將未差之代,前五衛將鄭元大仍任。漢寧跪告矢數執鼓畢射訖。上曰,帳殿應射得中人,依判下施賞,其中直赴人,宣傳官呼新來進退,可也。公轍曰,親臨頒賞,事體至重,軍器寺弓箭多數待令之意,自本院昨已申飭,而上弦弓數甚不足,以致頒給之遲滯,其所擧行,極爲稽忽,該寺提調,從重推考,該色郞廳,所當重勘,而本院請推之外,無他可施之罰,何以爲之乎?上曰,提調爲先推考,該色郞廳嚴棍懲勵,可也。上乘輿,由靑陽門·明光門,入延生門還內,諸臣以次退出。
上在昌德宮。停常參·經筵。
李儒敬,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李儒敬啓曰,禁衛營將官來言,今日本營軍兵,日次私習云矣,敢啓。傳曰,知道。
李儒敬啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,明日常參·經筵,取稟。傳曰,停。
李儒敬啓曰,備邊司郞廳來言,今日賓廳日次,而領議政洪樂性,左議政金履素,右議政金憙俱有身病,不得來會云矣,敢啓。傳曰,知道。
傳于徐邁修曰,禮房承旨入侍。
傳于李儒敬曰,軍士房承旨入侍。
傳于南公轍曰,右副承旨入侍。
兵曹口傳政事,副司直徐鼎修單付。
以陞補過限不爲大司成禁推現告,傳于金祖淳曰,尙今過限,雖甚駭然,聞其事實,似皆然,徐榮輔則旣値盛暑例停之時,沈煥之則近果難於供職,餘則未肅拜云,現告竝分揀,大司成沈煥之本職許遞,政官牌招開政差出,待下批卽爲擧行事,分付。
以掌令權儐,持平趙恒鎭,獻納崔獻重牌不進罷職傳旨,傳于洪仁浩曰,只推,更爲牌招。
洪仁浩啓曰,大司憲曺允大,持平南涑呈辭,執義成德雨,掌令權儐,持平趙恒鎭傳旨未下,掌令姜鳳瑞在外,監察茶時之意,敢啓。傳曰,知道。
有政。吏批,判書金思穆進,參判未差,參議李勉兢牌不進,左副承旨兪漢寧進。啓曰,大司成今當差出,而擬望之人乏少,外任竝擬,何如?傳曰,允。以丁範祖爲吏曹參判,李周顯爲執義,高宅謙爲司諫,鄭大容爲大司成,李文源爲知經筵,李集斗爲同義禁,安春君爲司饔提調,鄭履玉爲軍資正,申翼顯爲禁府都事,朴正圭爲司饔奉事,譯官朴致倫今超通政,加資事承傳。
兵批,判書鄭好仁進,參判申光履病,參議睦萬中入直進,參知李師濂病,行左承旨李儒敬進。李敬一爲副摠管,洪樂恒爲曹司衛將,許炫爲忠翊將,李東善·趙恩鍚爲宣傳官,副護軍魚用謙,副司直洪明浩·沈渙之·李東稷,同知金商振·金富興竝單付,五衛將鄭元大仍任事承傳。
徐邁修,以成均館同知館事意啓曰,四學學製,分四等設行,而若有過限之事,則當等,季朔旬間,自本館草記事,曾有定式矣。旣接四學牒報,則兼中學敎授洪秀晩,兼南學敎授李肇源,兼西學敎授李相璜未肅拜,兼東學敎授魚用謙時帶臺職,當等學製,俱不得設行云,令政院稟旨擧行,何如?傳曰,時帶臺職人,本職許遞,使之明日設行,未肅拜人,亦爲牌招,一體明日設行,可也。
以中學敎授洪秀晩,南學敎授李肇源牌不進罷職傳旨,傳于金祖淳曰,只推,更爲牌招。
兪漢寧啓曰,西學敎授李相璜,飭敎之下,謂有情勢,屢度摧促,終不出肅,事體所在,萬萬駭然。所當重勘,而本院請推之外,無他可施之罰,何以爲之,敢稟。傳曰,焉敢若此?嚴飭承牌。
李儒敬,以兵曹言啓曰,依下敎,宣傳官尹養儉,決棍十五度汰去,梁埉·盧尙樞·洪栒·李甲會·金峻岳,各決棍七度,司鑰尹長裕,決棍五度之意,敢啓。傳曰,允。
兪漢寧,以漢城府言啓曰,壬子式帳籍,今春當爲藏置於江都,而待秋擧行事,筵稟蒙允矣。今則秋節已屆,發遣本府郞廳,持往江都藏置曝灑等事,依前擧行,而帳籍封裹雜物,令各該可進排領去,官吏所騎馬及帳籍載運馬,亦令該曹題給,何如?傳曰,待來式一體擧行,可也。
司譯院啓目粘,司譯院前銜李時升等上言云云。嶺南席子京作貢事,亦得以得其說是白如乎,席子本係歲幣中一種,則移作本院貢物名色得宜,上裁,何如?判付啓,近來上言,率多猥雜,而此上言段,不待回啓,措辭判下者,向筵旣與卿有所酬酢,大抵使於四方,固難其才,不辱君命,尤難其人,每令另擇差送,意豈徒然,而使臣雖得人,以今譯舌之貌樣,何以責金慶門·李樞輩之事業乎?脫有宣力之事,其肯有能爲者乎?此正非不爲,卽不能,若是而旣命救其弊,旋又蔑其實,則大非示信之義,卿之諸條論列,必有意見之料量者,歲弊作貢事,卿須於一兩日內上來,與本院提擧及籌司有司貢市諸堂,會于本司,詳問便否於譯官市民,以爲指一決處後回啓之地爲旀,其餘條件,竝只依回啓施行爲旀,都民之重者,曰貢人也,曰市民也,市民之凋弊,亦莫甚焉,通同發賣一款,非不知渠輩之渴急,而大臣筵奏,亦出於爲民,更令廟堂,往復大臣,以待其回其前見,則且況六矣廛關係尤不輕,立廛布廛之特恩越包,出於不得已也,回啓中漸次闊挾云云,姑難輕議是如乎,自朝家視之,欲令安生樂業,譯與市奚間,以此意,曉諭譯官等爲旀,別包事段,爲念商譯之失利,前此飭敎,何等嚴明,則近果更爲生弊,有此條陳乎?卿於上來時,査考備局文書,如有不當冒越而冒越者,當該堂上,草記論罪,此後段,申加嚴飭,俾有實效爲良如敎。向聞領府事之言,已知其譯院事務之積滯,方欲收拾之際,卿乃代其代矣,卿亦以從近考試,已有筵奏,見今日氣,不至寒冷,兼因本院釐弊一款,有上來之命,未及收拾者,一竝收拾爲可。
大司憲曺允大疏曰,伏以災不虛生,惟人所召,不知某災爲某事之應,而要之不越乎天人相感之理,當此收藏之節,乃有轟燁之異者,亦豈無所召乎?然而比之純陰之月則大有間耳。求助獻替,故事罕有,而十行絲綸,藹然惻怛,修省之方開導之敎,有可以感格神明,臣方拜手莊誦,欽仰讚歎,其所以悅豫天心,弭禳災咎,固無待乎如臣等輩陳腐說話,而亦不敢徒然泯默,虛辱聖敎,略貢愚見,以備財擇焉。朱子曰,人主一心,爲萬化之原。董仲舒曰,正其心以正朝廷,從古聖賢千言萬語,具在方冊,罔非至論,而要其關鍵樞紐大頭腦築底處,則卽此數句語,盡之耳,是以中庸九經之訓,其要不越乎性分,大學治平之說,其本惟在於誠正,帝王所以必欲致治於唐虞三代之隆者,捨是心奚以哉?然而意不可徒誠,心不可徒正,性分不可以徒養,而其施爲之要,又在於勇斷而已,惟我聖上聰明睿智,冠絶百王,學貫天人,知周事物,御極以來,銳意圖理,湯朝丕顯,文食不遑,治法政規,動遵乎典謨,發令施仁,先察乎蔀屋,是宜郅隆之治,駕軼前古,而求治愈勤,食效愈遠,人心之日益陷溺而莫可挽回,世道之日益乖戾而無以收拾,遂使我聖上大有爲之志,未免少沮,此其故何哉?臣請條陳瞽說,仰暴漆室之憂焉。凡今時弊,有難毛擧,而擧其大者,其目有五,以言乎懲討,則八字刀割新逆踵生,當律不加,三司之故紙已毛,一兪之聖批尙靳,明知其窩窟而無以打破,明知其凶逆而無以誅戮,一日二日,伈泄以度,民彝將晦,天綱漸墜,此固群下腐心痛骨,寧欲無生者,而又況疏滯之政,始自好生之德,末後濫觴,隄防蕩壞,淸渭濁涇,同科而相混,芝箭敗皮,具收而竝用,雖以天地之大,包荒含垢,而刑政之失當,誠非細故,臣竊痛焉,以言乎言路,則上有來諫之德,而下乏敢言之風,宋臺之饑烏噤口,唐殿之仗馬無聲,面折廷爭,認爲狂妄,而以轉喉爲戒,國計民憂,視若弁髦,而以謀身爲工,父兄之所敎詔,儕輩之所期勉,不過涉世之方利己之術而已,雖以唐虞之盛,猶待吁咈之言,則曾謂今日朝廷,遠過唐虞之治,而初無一言一事之可吁可咈者耶?臣竊惑焉,以言乎政令,則朝廷之設官分職,各理其務者,所以同寅協恭,天工人代者也,是以廟堂行廟堂之事,有司行有司之事,君逸於上,臣勞於下,而今則反是,上有宵旰之憂,而下無勵翼之功,以堂堂千乘之尊,行區區百僚之事,弊精勞神,日不暇給,臣固知堯明章百,舜聰達四,一日萬幾,泛應曲當,而恐非天道無爲物各付物底義也,有君無臣之歎,自貽憂勤,而保嗇聖躬之方,有乖節宣臣竊憫焉,以言乎紀綱,則統理上下,條貫體要者,卽紀綱之實也,紀綱立則尊卑有序而賞罰不紊,紀綱不立則萬事叢脞而百爲委靡,若絲之有紀綱之有綱,是以古昔聖王,莫不以振紀立綱爲急務,爲國之要,亦莫過是,而顧今世道日下,風俗日渝,堂陛不嚴,名分漸壞,參班之列,冒入追到,而飭敎之下,不卽自首,守閫之臣,敢抗廟堂,而筆札之間,肆發悖語,如是而不使置辟,尙今容貸,朝綱無可振之期,法紀無可樹之日,豈不大可寒心哉?以言乎名節,則風俗之振勵,士趨之端方,專係於崇名義而奬氣節,惟我國家,敦尙氣節,東京之節義,北宋之名敎,無以尙矣,伏況我殿下,培養之化扶植之功,靡不用極,而流俗之樂放縱,如水易下,士子之彈名檢,若山難登,縉紳之間,知有好爵而筌蹄行義,章甫之類,利在科目而土梗學識,滔滔俗尙,不知名節之爲何物,豈不大可憂歎哉?夷考時弊,不一其端,而苟求其由,惟在殿下一心上本原之工未至,而勇斷之方,不得其要而然耳,殿下誠能赫然奮發,慨然省察,先就本原之地,益加涵養之力,使虛明之體,得如鑑空衡平,聖心之所是非,而明示其好惡,懲討之未盡者,廓揮乾斷,克置典刑,言路之未開者,益加虛襟,以勉納牅,以之發政令,則辨其賢愚,委任責成,以之立紀綱,則嚴其分義,不少假貸,至於名節之間,敦風振俗,使各淬勵,則草從風而披偃,水因盂而方圓,施措之迅如風霆者,不過一轉移間事耳,勇斷之功,豈不大哉?然則前日五者之弊,不期祛而自祛矣,於是乎天災自弭,和氣致祥,太平萬世之基,不外是矣,惟殿下懋哉懋哉。仍伏念臣一自冥升之後,屢叨見帶之職,自顧人器,何嘗一毫近似於是,而誤恩之降,乃至此耶?噫,臣本至庸極陋底人品也,駑下之姿,不適任使,鈍滯之職,無補實用,外內歷揚,徒被頂踵之恩,終始報答,未有絲毫之補,乃殿下,不知臣不肖,而頂玉腰金,驟加推躋,榮塗華貫,靡不歷試,是日月之明,偶未盡燭,而雨露之澤,有若偏施也,臣是何人,僥濫至此,閑司漫職,尙諉筋力之自效,而至於長憲之職,責任自別,位望愈峻,苟非言論風采,足以裨補衮闕,彈壓簪紳,則宜莫之居矣,不衷之譏,過福之災,固是必至之理,而年前人言,乃以不待銓長率爾通擬爲言,伊時銓堂,至有陳疏自引之擧,則卽此一事,爲臣鐵限,向來一出,只緣大論之方張,今番冒膺。又因陪扈之義重,而因仍蹲據,有愧廉防,何敢以言責自居,而求助之下,不得不略陳狂瞽,兼暴情踪,仰瀆崇嚴。伏乞聖明,俯垂鑑諒,將臣職名,亟賜鐫改,仍命選部,勿復檢擬於都憲之望,以謝物議,以安私分,不勝幸甚,臣無任云云。答曰,省疏具悉。所陳當留意,卿其勿辭行公。
掌令權儐疏曰,伏以臣屢叨言地,未嘗出一言論一事,以效一日之責,而前後除命,間多承膺者,蓋緣義分之是懼,叩謝之爲重,而居常愧恧,無地自容,向者除旨,適値幸行之際,是年是月,義不敢不竭蹶趨承,而仍因蹲冒,斷無是理,且臣素患痰癖之疾,當此換節之時,猝然添劇,轉動無路,昨於召牌之下,冒犯違傲,尤不勝惶蹙之至。伏乞聖明俯垂鑑諒,亟削臣職,仍治臣罪,以安私分焉。臣旣乞免,豈敢以言官自居,而日前求言之敎,十行絲綸,一味諄複,區區愚忱,自有所不能已者,敢此略陳,惟聖明俯察焉。惟我殿下自御極以後,憧憧一念,只在於鎭朝象爲民事,飭勵之意,屢發於辭敎,憂勤之念,恒切於夙宵,八域臣民,孰不欽仰頌祝而第伏念近日以來,朝象潰裂,言議委靡,上而衮闕,未聞有匡救之說,下而官師,亦未見箴規之論,臣未知聖明之德,果無過失而然耶,搢紳之列,能盡報效而然耶。臣愚死罪,竊以爲殿下,非忽於求助之念,而或欠於虛襟之量,以致群下之伈伈泄泄,便作一副當無言世界,古人所謂憂治危明之說,正爲今日道也,向來疎通之政,亶出於至仁至善之聖德大度,群下之所以奉承者,亦出於對揚聖意,而第此恢蕩之擧,初無界限之別,毋論釁累之淺深負犯之輕重,而竝置於簪紳之間,此豈非萬萬過中者乎?隄防由是而不嚴,義理因此而益晦,臣嘗念及於此,自不覺滿心憂歎也,昨年以後,饑癘相仍,八路頷顑,幸於今秋,豐登有慶,生民之憂,庶可小紓於乙丙之忱,而小民之休戚,專在於方伯守令,今之爲方伯守令者,孰敢不殫竭職任,仰報我聖上爲民之至誠苦心,而第緣遞易頻數,迎送紛紜,民之受弊,職由於此,寧不大可憂者哉?以居官者言之,雖欲留意於振刷修擧之節,而坐席未煖,歸蓋相望,不暇措爲於在任之間,在朝家責成之道,恐不宜若是其乍任旋遞,又況後去者,豈必盡賢於前居者乎?伏願繼自今深留聖意,俾令久其任而責其效,以除民邑之弊焉,臣無任云云。省疏具悉。所陳當留意,爾其勿辭察職。
持平趙恒鎭疏曰,伏以我殿下,臨御以後,無日而不修省也,無時而不警惕也,而天或降災,則導之使言,求助之意,藹然於綸綍之間,則庶乎菑沴畢祛,休祥自臻,而今此收藏之節,轟燁之災,又何爲而作也?雖與純陰之月有間,而其作也必有所召,則抑或殿下之所以應之者,以文不以實,而天又示警而然耶?臣愚所謂文者,遇災求言之類也,不有警惕修省之實,而徒以引咎求助之言,欲求弭災之策,則雖使忠言讜論,日陳於前,不能爲弭災之具也,昔在宣廟初年,妖星爲災,肆惟我聖祖,刻意修省,大加奮勵,朝著之精彩氣象,頓然一新,則故處士李之菡,謂之瑞星,此在先正臣李珥日記中,猗歟休哉。聖祖四十年至治,未必不本於當日之修省奮勵,應之以實而已,今我殿下,因此災異,而欲求消弭,則惟在乎應之以實,如先王之爲也。臣愚死罪,以爲今日國勢日卑,莫可收拾者,蓋由政令之間,都欠着實底意也,以言乎紀綱,則紀綱者國家所以維持者也,紀綱正而衆目理,紀綱紊而百度隳,近年以來,公道未盡行,奔竸未盡抑,徼幸之徒,乘時射利,而有法不行,獄訟之間,循私蔑公,而成憲多缺,如是而欲望紀綱之正者,是猶却步而求前也。昔李珥,以公平正大之心,爲正紀綱之本,殿下苟能先正聖心,以淸其本,則紀綱自振,必有着實之效也,以言乎習尙,則奢侈之弊,已成難醫之疾,臣聞奢侈之害,甚於天災,試以閭巷間言之,第宅也飮食也服玩也,華靡相竸,奇巧互誇,貴賤無別,等級全壞,侈日益甚,人日益貪,皆將相率而至於窮且盜也,粵我列聖朝,莫不以節儉爲務,以爲貽燕之謨,則節儉,卽殿下家法也,殿下凡於供御之需,一切省減,務從簡約,宜乎儉德自著,侈風可革,而臣未見於變之休,而終不免賈生之太息,則臣朱知殿下所以導迪之者,未得其實而然歟,苟能式遵家法,節以制度,躬行以實,則風行草偃,必爲變移之道矣。以言乎取士,則三物賓興,尙矣無論,而見今取士,只有科擧一路耳,試道不古,倖門漸開,其所取者,詞華之末,句讀之學耳,以此取人,何補於國乎?救弊之術,已多言者,臣不敢架論,而大抵取士之道,莫善於朱子貢擧議,而至發於先朝綸音中,今雖未能盡行,略倣其制,先德行而後才藝,恢公道而杜私岐,則取人之實,孰有過於此者哉?以言乎言路,則臣聞言路者,國家之血脈也,血脈流通,始得爲人,則殿下日夜之所欲聞者昌言也,而未聞仗馬之一鳴,只效金人之三緘,噤默成風,媕婀度日,竝與官師之規而寥寥莫聞,使殿下臨朝而發歎者,抑何故也?臣未知殿下,有求言之名,無用言之實而然歟,臣愚死罪,試以討逆一事言之,亂逆層生,義理湮晦,枝葉徒剪,根柢未拔,又不知何樣禍機,釀出何等變怪,而所謂三司之聲討者,不過故紙之謄傳而已,殿下亦不過曰,不允,曰,付丙而已。上下相徇,因成前例,雖有聲討之名,而無聲討之實,猶使窮凶極惡萬古所無之劇逆,共戴一天,而不能沬血寢皮,碎首回天者,此固臣等不誠不實之罪,而竊恐殿下,亦不得辭其責也,殿下盍亦實心允從,亟許鋤治,使明義一部,煥然復明於世,而亂逆知所懼也,顧今無實之事何限,而豈有若此之甚者哉?臣嘗繞壁憂嘅,妄竊以爲,雖使嘉謨善猷,日積公車,而未有採用之實者,亦猶是也,安知不明明之天,故將非時之災,警動我殿下,欲使實心做去耶?方其迅雷作而暴雨注也,雲霧四塞,天壤昏翳,則亂逆肆行義理晦冥之時也。俄而開霽,端倪呈露,日色頓新,萬邦咸照,則又如亂逆旣除義理快伸之時也。殿下以對越之誠,欽若之道,監于此而應之以實,則未必非悅豫天心之一道也。今臣所言,亶出實心,殿下亦必以實心從之,則言路之開,未必不權輿于此矣。以言乎財用,則內而經費,外而倉儲,莫非出於民者,用之不節,蓄之不實,則民國俱弊,理勢然也。臣嘗居鄕,頗詳糶糴之弊,臣請略陳之,蓋其散之不均斂之太濫,侵其族屬,延及鄰里,東西隳突,白地勒徵,荒村窮谷,景色慘切,至如吏胥官隷之少有勢力者,自相締結,幻弄多端,虛作戶名,眩亂文簿,時當捧納,晏然自在,及至歲末,或自朝家有停退之令,則爲官長者,姑且匿置,小民則被他剝割,官屬則了其負逋,所謂半留之穀,半是陳腐,半是沙土,脫有緩急,何以備餉?或逢歉荒,何以救飢?外此侵漁之弊,種種色色,千條百岐,使民不堪命者,難遍以疏擧,而今臣所言,只擧民瘼之最鉅者,而大州小縣,倉庫枵然,徒存虛簿,或有無穀之邑,問其所由,則多是吏隷之逋負,又是守令之翻作,傳聞多爽,不可全信,而苟求其源,牧守之不得其人故耳。臣乃知生民休戚,全係守令,而我殿下,每臨政注,必以愼擇守令,另飭銓官者也,然而臨民之官,多不得人,吏緣爲奸,民受其病,使殿下軫恤之澤,不得下究,則是殿下之擇守令,不得其實而然也。在今矯救之道,不過使銓曹,愼其注擬,而勿拘其履歷淺深,使監司嚴其殿最,而毋牽於黨私愛惡,一以得人爲先,而且明其賞罰,則始可謂行實政而受實功也。今臣所陳,其目有五,而五者之實功,惟在乎殿下之實心,蓋實功者,眞正着實之謂,而非粉飭文具之謂也。殿下先以實功自勉之,以盡出治之實而又以此責之宰相,以爲董正百官懷保兆民之實,則庶績其凝,邦國又安,今日之災,乃反爲祥,朝著之精彩氣象,頓然一新,而李之菡所謂瑞星之說,益驗其不誣也,殿下,不以臣之卑微而竝棄其言,實心用之,實心行之,則奉若之道,亦或不外于是矣,更願聖明,試垂察焉。仍伏念臣才本樗櫟,依無墻壁,空疎鈍劣,百不猶人,又況近年以來,爲世所棄名姓不登於政注,身名自分於廢枳,千萬不自意,日月之明,遍照幽蔀,雨露之澤,至及枯荄拔諸衆棄,畀以宿趼,柏府薇垣,除旨聯翩,榮感之極,闔門攢頌,更拂朝衣,不禁淸淚,不知眇末賤臣,何以得此於聖明也,居常感厲,此心如丹,區區塵刹之報,惟在於隨處盡分,有懷無隱而已,第以至愚之品,知識鹵莽,久廢之餘,蹤跡齟齬,屢入言地,曾不能以一言半辭,少效目前之責,撫心悚忸,無地自容,頃者賓筵,冒沒登對,只出於一覲耿光之沈,而十餘年後,更叨前席,惝怳若夢,惶懼交中,周旋之際,醜拙畢露,奏對之間,體格全壞,草草陳腐之言,辭不達意,便同譫囈,貽羞臺閣,殆無餘地,面頳背汗,惟俟嚴譴,乃殿下曲垂庇覆之恩,特恕生疎之失,有此許多做錯,被他一番警責,而退待請出,華銜自如,一則聖恩,二則聖恩,不料疎闇之賤,偏蒙曠絶之私,此生此世,何以報答?進退夷險,但當一聽,而第伏念臣,人雖庸陋,職是臺閣,若又憑恃寵靈,淟涊蹲冒,則幺麽去就,雖不足有無,竊恐仰累於淸朝四維之治也,臣不敢以言官自處,詣臺茶時,俱犯違傲,昨於召牌之下,又未承膺,慢蹇之罪,實合重誅,而適値事會,難孤聖意,敢將憂愛之沈,兼附御之箴,因暴情懇,仰瀆崇嚴。伏乞聖慈,天地父母,俯垂矜憐,亟許鐫削臣職名,于以重公器而安私分焉,臣無任云云。二字缺省疏具悉。所陳當留意,爾其勿辭察職。
癸丑九月初十日辰時,上御重熙堂。禮房承旨·軍士房承旨入侍時,行都承旨徐邁修,行左承旨李儒敬,假注書宋知濂,記注官金良倜,記事官徐有聞,以次進伏訖。上敎邁修曰,今番行幸後,東道諸陵園,多有未奉審處,承旨當分詣矣。貞陵則卿今日奉審以來,光陵·順康園則南公轍進去,思陵則李儒敬進去,而皆於明日出去奉審也。上仍命右承旨入侍。出擧條賤臣承命出傳,與洪仁浩偕入進伏。上命書傳敎曰,奏御文字,隨其官品高下,各有體段,玉堂臺官,雖曰,體重,顧其職則三品以下堂下官也。雖以近日疏章言之,頭辭又用格外措語,政院之不有申式之飭敎,循例捧入,難免不察,況昨年,亦有大臣出擧條者乎?書之者雖緣昧例,捧之者不可無飭,該房承旨推考。又命書傳敎曰,月六賓對,近因左相之調疴,右相似難每每獨參,今日次對,雖頉稟,姑不番番强迫,至於本司坐起三入俱備之時,例是下位大臣偏勞之擧,則前此飭諭旣諄勤,況於新拜之後,尙未一爲,豈不慨然?本司坐起,自明日續續爲之,以存古規事,令備郞傳之訖。仍命退,承史以次退出。
癸丑九月初十日巳時,上御重熙堂。右副承旨入侍時,右副承旨南公轍,假注書洪樂游,記注官金良倜,記事官徐有聞,以次進伏訖。上曰,俄以承旨分詣各陵奉審以來之意分付,而承旨則馳詣光陵·順康園奉審後,祭器詳細看審,其外有無頉,一依畿伯秋奉審例,復命時書啓以入,可也。命讀公事書判付訖。命退,承史以次退出。
上在昌德宮。停常參·經筵。
洪仁勞啓曰,大司憲曺允大,掌令權儐,持平趙戄鎭·南涑呈辭,執義李周顯,掌令姜鳳瑞在外,監察茶時之意,敢啓。傳曰,知道。
金祖淳啓曰,明日常參·經筵,取稟。傳曰,停。
金祖淳啓曰,輪對官來待矣,敢啓。傳曰,入侍。
傳于洪仁浩曰,籌座如已來會,民事亦有詢問者,十五日次對,進定於今日。
洪仁浩啓曰,今日次對,兩司當爲進參,除在外·傳旨未下·未署經外,兩司諸臺,竝卽牌招,何如?傳曰,允。
以司諫高宅謙,正言李重蓮,掌令權儐,持平趙戄鎭牌不進罷職傳旨,傳于洪仁浩曰,只推。
傳于洪仁浩曰,大臣·備局堂上引見。
傳于金祖淳曰,喬桐府慰諭御史入侍。
傳于南公轍曰,同副承旨入侍。
以大司成鄭大容牌不進罷職傳旨,傳于洪仁浩曰,果是實病云,許遞,前望單子入之,待下批申飭擧行。
大司成前望單子入之,徐榮輔落點。
吏曹口傳政事,韓用鐸爲典籍。
以中學敎授洪秀晩,南學敎授李肇源牌不進罷職傳旨,傳于洪仁浩曰,只推,更爲牌招。
南公轍啓曰,中學敎授洪秀晩,西學敎授李相璜,南學敎授李肇源,特敎申飭之下,終不出肅,揆以事體,萬萬駭然。所當重勘,而本院請推之外,無他可施之罰,何以爲之?敢稟。傳曰,中批者拔望者,本事處義,可謂毛將焉傅,如是違牌,萬萬駭然。年少名官之處義,雖曰,寧激無渝,亦觀其事理之當否,則擧措之顚錯,反有關於分義,一竝招致政院,嚴加飭責,使之肅命後出去,學製,仍令明日設行。
洪仁浩,以備邊司言啓曰,今日本司坐起時,延豊君李,兵曹判書鄭好仁,行副司直沈煥之,俱懸病不進,令政院牌招,何如?傳曰,衆所共知實病外,牌招,可也。
李儒敬,以備邊司言啓曰,卽見京畿水使許狀啓,則盛陳本島歉荒民情遑意之狀,仍以爲還穀留庫,數甚零星,來頭接濟,實無其路,本道與湖西·海西沿邑某樣穀中,限米二千石租二千五百石太三百石,特令移轉,一以爲饑民奠接之資,一以爲明春種糧之地事,請令廟堂稟處矣。賑民之政,道臣主之,穀物稟請,帥臣例不得擅便之故,往在癸巳,因該閫狀聞,大臣以請穀當自畿營爲之,救荒當以畿穀區劃,原狀辭置之爲請,而庚戌,該閫又爲狀請,至有帥臣推考,令道臣更爲狀聞之擧,前後事例,旣皆如此,則今此帥臣之直請移粟,已極駭然。且以穀物言之,畿沿穀千包許劃,不爲不多,設有如干不足,詳議道臣,從便推移,道理當然,而乃以他道五千包正穀,無難煩請,千餘戶彈丸之地,還賑之資,若是過多者,太欠料量,極涉煩猥,向後接濟,有難責成,京畿水使許,拿問處之,原狀啓勿施,民勢之緩急,穀物之多寡,令道臣另加詳度,更爲登聞後稟處,何如?傳曰,雖云有還送之已例,聞亦有爲之之謄錄,無論如此如彼,道臣之尙今越視,而致煩廟堂之屢次回啓,此意嚴飭,須卽論理狀聞事,分付畿伯,帥臣請罪事,以道伯緘供觀之,似有直請之規,更爲詳考草記,可也。
兪漢寧,以賑恤廳言啓曰,南部倭館洞契任掌陳百同,今月初十日本洞路傍,得二歲遺棄男兒,同里居良女申召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
洪仁浩,以義禁府言啓曰,時囚罪人趙鎭奎原情公事判付內,以公罪考律,區別勘放事,命下矣。趙鎭奎,以制書有違律,杖一百公罪收贖,放送之意,敢啓。傳曰,知道。
洪仁浩,以義禁府言啓曰,時囚罪人洪景斗議處公事判付內,照律勘放,區別功議減等事,命下矣。洪景斗本府議啓內,災年捧稅,雖曰,至難,正供事體,何等嚴重,而不以本色收納,擅自以錢代捧,揆以法意,殊甚駭然。以此照律,罪取考律文,則新定式內,稅穀以錢代捧,自納邑地方官,漕運都差使員,徒三年定配三年禁錮,大典通編推斷條有曰,犯私罪杖一百以上之罪,告身盡行追奪,洪景斗,以付邑徒三年定配,而其五代祖瑞鳳,靖社功臣云,功減一等,告身盡行追奪,江原道金城縣眞木驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
禁府啓目,令柳誨原情云云。問目內辭緣,泛稱遲晩,刑推得情,何如?判府啓,所供似然,付過放送爲良如敎。又啓目,粘連昌寧縣監洪景斗議處云云。以此照律,何如?判付啓,照律勘放,區別功議減等爲良如敎。又啓目,前泰仁縣監趙鎭奎原情云云。傳旨內辭緣,泛稱遲晩,刑推得情何如?判付啓,以公罪考律,區別勘放爲良如敎。
刑曹啓目,粘連京畿監司鄭昌順,旣已遲晩,所當照律施行是白乎矣,係是二品,臣曹不得擅便,上裁,何如?判付啓,無論有例無例,身爲道伯其所擧行,節節溺職,依此回啓,照律區別功議減等,行部亦關民事,不可緩,況都試各邑等待之弊宜念,仍令待曉發巡爲良如敎。
刑曹啓目,粘連京畿監司鄭昌順矣緘辭從重推考,罪從重論杖一百收贖公罪,右律以施行何如?判付啓,依允爲旀,功減一等爲良如敎。
議政府左議政金履素箚曰,伏以是年是月,祗謁仙寢,克伸聖孝,淸蹕穩旋,玉候萬康,區區下情,曷勝欣忭?仍伏念臣一疾沈淹,于今幾月,而重負未解,瘝曠許久,中書伴食,相府養病,古人所譏,而臣乃兼有,每一思惟,只自惶恧,方擬悉陳微懇,恭俟曲副之恩,乃於此際,伏見堂疏臺章,其所箚着於廟堂者,誠出於勤攻之美意,則在臣道理,惟當受以爲過,而第臣忝叨匪據,行將一朞,始固昏憒,無非罪戾,終緣賤疾,望絶陳就,雖於簿書之末奔奏之列,初未能一分自效,苟論不職之罪,臣實爲最,今此人言,雖非單指臣身,而其爲瞿然慙悚,無以自容。伏乞我聖上,側席求助之日,若不用其言而斥退臣身,則或恐有違於導之使言之盛意,臣爲是之懼,玆敢短箚,冒昧自引。伏願聖明,俯賜諒察,亟命遞臣相職,以謝公議,以安私分,不勝幸甚,取進止。答曰,省箚具悉卿懇。勤攻之言,勉在樂聞,何如是過引?卿其勿辭,俟少間造朝。仍傳曰,此批答,遣史官傳諭。
行大司諫林濟遠疏曰,伏以臣前此冒沒,雖緣事會,自來情勢,終難淟涊,昨疏附引,未蒙俯諒,職名自如,去就已決賓對有命,召牌儼臨,寧犯違傲,末由承膺,察臣難冒,鐫臣見職,不勝區區之願,臣於日前,投進一疏,略陳目下民情,繼伏承求助之下敎,體段較別,煩複是懼,未果上徹,仍卽持還,而曾已到院,則有不敢遽削,矧係民事,則亦不敢終默,玆又仰陳,乞蒙垂察焉。今秋三南之農,雨晹如期,播耘不愆,論以大體不失,爲挽近罕有之豐,大無之餘,民事萬幸,而第聞有田而未之移者居多,旣移而失於晩者亦夥,黃雲赤壤,錯落相雜,侏儒方朔,飢飽不同,此雖饑饉疫癘人力未逮之致,而實緣耕牛之絶貴而然也。農家長物,以牛爲本,而畜産之繁庶,漸不如前日,宰殺之狼藉,最甚於近年,名邑大都,泮隷設鋪,窮蔀殘閻,頑民分肉,甚至通衢列肆之間,販鬻爲事,有肉如坻,若論其弊,兩湖爲尤,如是也。故十家之村未見一牛,一牛之直,幾至百金,矧當災歲,民失恒業,無牛可耕,以人代鑿,時雨旣洽,民力已竭,未移與晩移,固其勢致然,此豈歲之罪也?鄕間所聞,不翅眞切,言念民隱,寧不矜悶?噫,犯屠,有國之大禁也。無故不殺,尙矣毋論,程子,亦以此爲仁致之始,況今傷農之弊,一至於此,食有甚美,耕者甚苦,則申明禁條,正爲急務,而道臣嫌於收贖而不問,邑倅慮或擾民而任他,十數年來,付之例飭,蕩然爲無禁之域,若此不已,幾何不田野不闢乎?言雖粗俗,弊關緊重,另飭諸道,嚴加禁斷,法外宰殺之類,一切痛繩,恐有補於爲民重農之實政也。抑臣因禁屠一款,旣陳未移晩移之夥多,推言乎目下災實之政可乎?凡干災政,每當凶年,則朝家軫念,營邑着意,惟恐把束之見漏,故爲小民者,庶免冤徵,而至於豐年,較數歲之中而執其總,點退爲事,操切成規,守令見遏於道臣,道臣被格於廟堂,可哀者民,褊被其害,尤不可不慮也。今年雖大豐也,而所以爲災者,大抵有三件名色。一曰,初不也。一曰,內不也。一曰,晩移也。全不落種之謂初不,半移半不移之謂內不,雖畢移矣而節序已過,稂莠未祛,竟不得食實者,通謂之晩災,此皆人力不逮牛畜絶貴,如右所陳而然也。近來執災之規,初不一條,自在應頉,而內不與晩災,虛實易混,故多不擧論,況此雨澤周洽之歲,此等災名,不近事理,守令不敢言於道臣,道臣不敢聞於廟堂,畢竟白徵,不無其慮,則間關服力,濩落無成,僅收升斗之穀,準納結總之賦者,尤爲可冤,晩移者,反羡未移,樂歲而或思歉年,民情到此,吁亦慼矣。至於永災,大關國計,限以結數,自有定式,而昨年無前之水,溝澮間成平陸,畦畛或經滄桑,決非一兩年內所可還起者,濫報如嶺南,則誠有不審之失,而外此諸道,一遵定數者,又安知無多少白徵之弊乎?此亦不可不慮也。噫,經荒之民,譬如重病人之甫起,五官不實,四體無力,少有勞復,易致傷損,扶接元氣之方,尤宜致愼,今此災實之政,亦不可以歲大熟而忽之也。臣之此言,似過於損益,有司之論,或以爲迂,而抑有不然者,從古大有之歲,亦不能無水沈災名,如嶺南之洛東上下,湖南之濚江左右,湖西之錦江旁邊,一經汎濫,成災甚大,此庚王大豐之所不免,而至於今年,雨而適於移苗,早而利於入實,枕江夾川之地,一色穰穰,無不登稔,水沈浦落沙覆等許多災名,元無可論,則臣疏所謂內不晩災之數,以彼補此,得失相當,雖從實執卜,一例均俵,臣則獨保其有大益於民事,無甚損於國計也。臣久淹京輦,逖阻田畝,此個民情,或近於嚮想摸擬之論,而屢叩於南來之倅,憑探於東作之民,領略大體,的知其如此,然後始敢言之,幸殿下,將臣此疏,卽令廟堂行會諸道,以爲及今施行之地,則民國幸甚,臣無任云云。答曰,省疏俱悉。牛事,卿言可謂適宜,再昨筵中,飭令廟堂,別般講確,卿疏又如此,嚴飭諸道,俾有實效,田政事,今番諸道勤慢,一付之廟堂,此取民生艱樂之大關棙,更令廟堂,枚擧嚴飭,無或有把束之勒徵。
司諫高宅謙疏曰,伏以臣以草野疎賤,濫蒙不世之恩造,出入三司,于今歲已周矣。屢叨恩除,徒積尸素之歎,隨逐隊行,全蔑絲毫之補,居常愧懼,如集于木,言責重任,非所可論,而亞諫除命,忽下於玉署持被之日,逃遁不得,冒沒出肅,而自顧疎闇,實無以堪承,賓對有命,庚牌踵臨,坐犯違傲,自速問備,到今一遞,尤益較然。伏乞聖明,諒臣不稱,亟賜鐫改,不勝幸甚。臣方乞解,豈敢有所論列,而日前求助之聖敎,丁寧懇惻,可感豚魚,臣雖愚迷,亦何可無一言乎?臣本鄕人,耳目寡陋,朝政之闕遺,官師之得失,無所聞知,只就民弊數條,敢效區區芹曝之誠,幸殿下,勿以人廢言也。傳曰,民惟邦本,本固邦寧,我國根本,三南是已,三南之民弊,多由於守令之數遞,守令則不但迎送之有弊,若新不如舊,則民之受病,尤不可言也。或一年而遞,或一年而再遞,雖有召杜之賢良,奚暇展其才而施其能也?繼自今,毋論文蔭武,必擇其慈良廉介老成之人差送,然後道臣,時時糾察,去其太甚之外,絶勿數遞,則吏民庶可以措其手足,而恐或爲矯弊之方矣。數年以來,三南之水災,挽古所罕,而嶺南尤甚,湖南爲次,湖西又爲次,成川浦落,難以枚擧,而平原廣野良田美畓之爲沙場者,無處無之,雖自營邑,逐庫執災,從實頉給,白地徵稅之弊,難保其必無,況永災名色,自有定限,定限之外,不得擧論,顧安得無冤徵之民乎?臣謂亟令廟堂,行會三南,使其邑宰,躬審田野,可以還起處則還起,可以頉給處則頉給,俾無白徵之冤,則此雖損上益下之政,而其爲救民固本之道,恐爲目下之急務也。且以三南漕運言之,近來稅船臭載之患,無歲無之,由是之故,國用之虛耗,民間之痼弊,愈往愈甚,究其故則全由於梢工監色之不善領運,而或有偸竊故破之弊,不可專委於風波所致也。臣謂自今以後,破船之梢工則用以一律,監色則施以限己身減死遠配之律,以爲徵一勵百之地,斷不可已也。都事之任,名以外臺,職掌風化,糾察不法,則其任不輕,而近來則不然,必以遐方無勢者類,作爲落仕之陷穽,政望一出,向隅長歎,此固非聖世之美事,而且或有未及赴任而見遞者,或有赴任未幾而爲營邑之所驅逐者,亦足爲感傷和氣之一端,臣謂都事之職,如不得革罷,則以法從之臣差遣,使之掌風化糾不法,而如當式年,仍令掌試,毋煩迎送之弊宜矣。臣是南土之人,熟諳南土之弊,故妄有數條論列,言雖淺陋,恐不無救弊之一助,非敢以此爲弭災之端也。誠願殿下,恕其愚而納其言焉,臣無任云云。省疏具悉。所陳諸條好矣。令廟堂稟處。
持平南涑疏曰,伏以臣昏懦譾劣,百無肖似,加以苫塊餘喘,僻處江郊,凡係世務,一切聾聵,淸朝耳目之任,夫豈有一分稱塞之望,而不意柏府除旨,遽降於逖違軒陛之餘,臣不遑他顧,冒沒趨膺,只欲一覲耿光,粗伸微忱而已,忝叨見職,已喩一朔,未嘗出一言論一事,以塞一日之責,上負來諫之德,下招尸素之譏,每一循省,只自愧恧,迺者轟燁之異,忽發於收藏之月,以聖上對越之念,深軫修省之方,十行求助之敎,丁寧懇惻,有足以孚感臣隣,臣雖不敢以言職自居,殿下旣導之使言矣。亦何敢終無一言以孤我聖上詢蕘之至意乎?惟我殿下,聖自天縱學惟日新,凡於政令注措之間,動合天心,中和位育之功,庶幾三代之盛,而日月之照燭無遺,宵旰之憂勞太過,庶務之至煩,無不親攬,有司之應行,必待提飭,聰明所周,聖心雖不爲疲,君逸君勞之義,果安在哉?是以內而廊廟,外而營邑,事無大小,一是仰成於上,少無擔着底意,專以玩愒爲事,悠悠伈伈,擧入於姑息二字之中,此固群下之罪,而殿下,亦不思激勵振作之方,一任其骫骳媮惰,雖以懲討一事言之,前啓中諸賊,是何等劇逆大憝,而謄傳故紙,便成臺閣之例規,徒延歲月,無一人碎首力爭,得請乃已者,殿下之所以應之者,惟以不允·勿煩等字,爲準備之語,臺啓所請,間或依允,王府草記,仍寢不下,未擧當施之律,便爲究竟之資,罪有倖逭,事未前聞,有識之憂嘆,容有極哉?噫嘻,李潤慶之負犯,旣登諫啓,則其眼無君父,至憯絶悖之罪,已是萬戮猶輕,而聖批以爲,猶屬第二件罪案,其已發之罪,尙不可勝誅,則況又有加於此之罪者乎?國若有法,豈容一刻生置於地上,而尙今假貸,至有姑俟處分之命,未處分之前,事當具格嚴囚南間,以待王章之亟加,而數朔保放,偃便自在,殆若尋常罪囚者然,殿下何惜於一潤慶,而不顧刑政之失之太寬耶?有國所重,莫過於戎政,而戎政之疎虞,莫甚於近日,各邑儲峙,太半虛錄,軍簿簽丁,徒有其名,或當習操之時,刓刃破矢,有同兒戲,雇軍貰馬,僅免闕額,此是臣所嘗目擊而竊歎者也。目今疆場之內,雖幸無警,島夷之情僞難測,湖·嶺之防禦尤疎,則在我有備無患之道,宜有別般施措,以盡陰雨之策,而廟堂,只謂彼之無足可憂,不念我之無一可恃,恬憘之風,猶復前日,其在備袽之方,寧不寒心?惟我殿下一念憂民之德,上格蒼穹,今年穡事,幸而大登,困悴之民生,庶可蘇息,第春澇秋旱,間多被災之處,蓋當歉歲,則朝家之憂恤旣至,各道之俵災亦優,故得免橫徵之患,而至於豐歲,則道臣不敢優請,籌司例多減削,所得之災結,初旣不敷,顧何以遍及於失農之民哉?當此荐歉之餘,舊逋新還,尙患難辦,而白地徵稅,又若不免,則哀我民斯,何以聊生?優給災結,固可爲一時救急之道,而苟究弊原,專由於田案之紊亂,比總之謬規,以殿下如傷若保之德,何不一番振刷,以爲釐正之方乎?凡此數條,莫非當今痼弊,而無一不由於姑息之致,孜孜奉公,已無其人,彌縫目前,視作能事,雖殿下勵精圖治,思臻大猷,若不先祛此姑息之習,則何以變已頹之俗,而囿一世於咸熙之域哉?董飭群工,淬勵庶政,上有垂拱責成之美,下殫奔走率職之誠,則顧安有闕遺之可言,愆纇之可規乎?此在我殿下一轉移間事,而荏苒時日,可爲而不爲,仁天之警告,安知不由於此乎?此實我殿下大振作之會,臣言雖似陳腐,惟殿下深留聖意焉,臣無任云云。省疏具悉。所陳當留意。
癸丑九月十一日辰時,上御熙政堂。大臣·備局堂上引見,輪對官同爲入侍時,右承旨洪仁浩,假注書洪樂游,記注官金良倜,記事官徐有聞,右議政金憙,行司直鄭民始·李文源,戶曹判書沈頤之,右參贊洪秀輔,兵曹判書鄭好仁,行副司直徐有防,吏曹判書金思穆,禮曹判書閔鍾顯,行副司直李秉鼎,刑曹判書李得臣,訓鍊都正趙心泰,行副司直李漢豐,開城府留守金魯永,副司直尹行任,校理尹致性,以次進伏訖。憙曰,日氣漸涼,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,如臣無似,忝居三事之列,早晩司直之論,臣所自知,而居常愧悚矣。果然臺疏,或以唯諾爲廟謨爲言,或以簿書期會爲譏,自見此疏,置身無地,慙忸倍切,領揆左相,病未行公,固無唯諾簿書之可言,而臣獨恬然視事,人言之譏斥,可謂全屬臣身,如臣無似早賜斥退,然後廟堂,可以成樣,亦將爲今日求言之實效,伏望體諒焉。上曰,過矣過矣。臺疏云云,予以爲過當,而卿則以鄕人也,故置之此任,予亦不以格例責之於卿,而至若廟務,則不可只以格例論之,正其威儀,尊其瞻視,然後斯可爲立紀綱嚴堂陛之道,而若或忽於此箇事爲,則末流之弊,其將不少,如是之際,尋常格例,亦不無可顧處矣。憙曰,臣自來憒憒,全昧事務,遽當不堪當之任,日夕懍惕,若負大何,今者勤攻之言,在臣身猶屬輕歇,滿心慙恧,不知措躬之所矣。上曰,過矣。傳云,觀遠臣當自近臣始,此所以發政施措之自近及遠自內至外也。其爲關國體之尊卑,驗治道之汚隆者,莫先於以紀綱爲維持之道也。以卿新入之故,近於廟堂事,予之闊略者多矣。不恥下問,聖人有訓,卿須勿以昧例自處,而凡於事務,或博採諸議,或廣考古例,另加留意好矣。上曰,輪對官入侍。良倜承命出,與社稷令李厚燾,繕工監役尹心約·李田秀,副奉事李承默,假監役李根·鄭致愚·李民秀,西學訓導韓光烈,宗簿主簿李鍾洲,偕入進伏。上曰,夜見喬洞水使狀啓,爲島民憧憧之念,連宵未已,纔有賓對進定之命,而畿伯,誠可訝矣。按一道之責者,當關民邑之事,而向筵,以本島事下詢,則其所奏對,頗欠精的,永災與舊初不等名色,亦不能領略,而謂以水使當狀啓云者,殆同越視秦瘠者然,烏在其承流分憂之意哉?聞甚駭然,而伊日承宣,無一言請推,亦豈成說乎?威怒二字,臺諫有所云云,而果然威怒則寧有此等道臣帥臣乎?亦可曰,有國體朝綱乎,卿等之回啓,只請水使擅自請穀之罪,而初不下語於一道伯位至崇品,則廟堂,其將莫敢誰何耶?此雖小事,揆以國綱,未必不爲招災之一端矣。雖以許近事言之,賑穀之直請與不直請,姑捨是,其居官之無狀,曾於寧邊時,有所稔知,而喬桐之差遣者,卽不過彈丸小島,而欲觀渠贖愆之效矣。見今一島歉荒,安堵賙恤之道,不可委而責之,而爲念迎送之弊,姑不處分,此草記卽爲還給,可也。憙曰,伏承下敎,水使之初不關由巡營,爛商以聞者,已極駭然,而道伯之諉以水使當爲狀啓云,而尙不惕意動念,視若尋常者,尤極慢忽,臣忝在廟堂,回啓之如是疎忽,莫非臣昏謬之罪,謹當退而胥命,恭俟處分矣。上曰,過矣。卿則新入廟堂,此莫非有司堂上不勤之罪也。命仁浩書傳敎曰,向於南道巡還之日,召問道內喬桐民事,所對殊欠精的,來頭賙救之策,目下蠲恤之政,皆付之水使之狀請者,萬萬不成說,若此則海西之甕津,當不入於分等,而統營之請穀,亦當任渠自請乎?其時欲賜處分,而意謂語次間,適未斡旋,姑置之,昨夜見喬桐水使狀啓,始覺向筵奏語之出於眞箇昧例,今此廟堂回啓之只論帥臣向道伯不下一語,近日國綱之解弛,未必不由於此等處,當該道臣鄭民始破壞格例忽於民隱之罪,爲先緘辭從重推考,帥臣狀本,更令廟堂,援例稟處,而民情之頷顑,觀於狀辭,益可知之,若不早施息肩之擧,島氓何以全活?初意欲待冬春,發遣繡衣,更思或有後時之歎,入侍玉堂尹致性,喬桐府御史差下,巡察農形,慰諭民人以來,來當有蠲恤之政,此意先爲下諭。又命書榻敎曰,當該有司堂上尹行任,從重推考。上曰,都承旨入侍。良倜承命出傳,都承旨徐邁修進伏。上曰,畿伯聞已發巡,而陵所奉審,事體甚重,道臣方以緘問,當撤巡入來,卿方在禮房,卽爲出去,替行奉審後入來,可也。邁修承命出,上命書傳敎曰,道伯事,萬萬駭然。初欲拿處,而姑先緘問,使之卽爲條對,奉審之行,已令知申替行,嚴飭畿營,使之卽爲來待。上敎民始·頤之·行任曰,卿等筵退後,考出喬桐賙賑時年條謄錄及恤典之多少分等之如何,卽爲草記,可也。憙曰,行副司直徐有防,京畿句管差下,吏曹判書金思穆,備堂還差,仍察海西句管,何如?上曰,依爲之。出擧條憙曰,卽見楊州牧使李東馨所啓,則以爲本州穀簿中小麥,爲二千餘石,而不宜農糧,民不願受,以租代捧爲辭,而批旨,有令廟堂議于道伯稟處之命矣。問于京畿監司鄭民始,則小麥二千餘石內,一千五百石,以租代捧,餘數,留作種子便好云,依此施行之意,分付該道臣,何如?上曰,依爲之。出擧條民始曰,正供上納,皆有期限,至於米條,法意尤重,晩載守令,亦有罪矣。況今秋序已暮,而湖西大同米本廳當納爲三萬餘石,未納尙餘一萬三千餘石,此是前所未有之事,該道昨年穡事,雖曰,歉荒,而三南同然,則兩南今幾畢納,而湖西之許多未納,已不免慢忽,且大同之待秋停退,乃是罕有之特恩,而不待朝令,任自至秋,若此不已,則特恩無可施之地,稅穀廢當納之限,後弊所關,決不可仍置,而許多守令之盡爲勘處,亦關民邑之弊,其中全未納燕岐·庇仁兩邑守令,令該曹拿問處之,不飭之道臣,爲先從重推考,未收米,使之卽速上納,本錢則三南俱有未收,斯速收捧上納之意,一體嚴飭,何如?上曰,依爲之。民隱自民隱,國體自國體,旣聞之後,不可拿處而止,當該守令,施以罷拿之典,道伯早能報司或狀請,則何靳而不許限秋停捧乎?當該道臣,亦施緘推之典,可也。出擧條民始曰,連山大同米七百餘石,昨始入倉而看品,米色則極其麤劣,乃是還穀之最下者,大同卽新結之所捧,則以還米代納,已萬萬驚該,近來飭令截嚴,而猶有此冒犯者,尤極無嚴,且欲以還穀代納,則春初足可上納,而拖至八月,始爲裝載,亦涉可怪,當該守令,令該曹拿問處之,何如?上曰,依爲之。出擧條頤之曰,太倉積痼之弊,轉至莫可收給之境,往在戊戌,大加懲創,郞吏俱被重勘,而伊後廟堂之以時申飭,臣曹之筵稟董察,不啻屢次,而頒祿之紛雜如前,倉屬之奸濫愈甚,十餘年來,米太虧欠,至於屢千餘石之多,揆以國綱,萬萬寒心,其所逋欠,逐年査究,郞官則捧現告付之攸司,勘以當律,員役則區別存亡,移送法司,痛繩準捧,斷不可已也。其許多奸弊,有不敢一一煩陳,此則當自臣曹,成節目啓下,以爲永久遵行,毋敢違越之地,而苟究弊源,則郞官之或不擇人,員役之率多無賴故也。今若不思淸源之道,徒欲規規於末流之弊,則決知其了無矯革,終歸舊奪而已,倉官得人,最爲要道,而選部之循序差擬,未必人人稱職,本倉主簿·奉事·副奉事三窠中,主簿則倣古太倉令作爲令窠,以實職中曾經守令者,自臣曹另擇廉謹剛明之人,備擬受點,限以兩年捧稅,勿許遷轉,副奉事則與他司直長窠相換,直長奉事兩窠,亦自臣曹,就參外實職中擇擬受點,通前職計朔,三十朔仕滿後,自銓曹,因其窠權陞主簿,單付啓下,出六六朔,詞訟六朔,仍計於本倉,而限前毋得移擬他職,準限其職,無升合逋欠,然後始許守令遷調,則在銓家不失原窠,在應選不患淹滯,而倉政,自當有實效矣。員役則薄料多額,徒作國穀之蟊蠧,此亦量宜汰減,以除一分之弊,而至於殿中監庫,法意本自嚴重,然到今不惟無益,反爲一倉之巨瘼,旣是國典所在,則雖不敢爲革罷之請,而今當蘇弊,宜先釐正,庫中盈縮,無所省識,頒祿紛拿,亦不禁戢,則終始監頒,實無意義,只於開倉日,出往監鑰,旋卽入來,封倉之夕,又爲出往監鎻,以存古規,其餘捧上上下等節,一付本倉,則實爲省弊之大助,而或係官方,或關變通,竝下詢大臣處之,何如?上曰,大臣之意,何如?憙曰,臣於向者,已聞戶判之言矣。依此所奏而變通,則積久痼弊,庶可矯救,而至於殿中監庫,當初法意,旣有所在,今不宜遽議革罷,而只於開倉封倉時出往,監其鎻鑰,不復如前監頒,則恐於存羊之義杜弊之道,兩得其宜矣。上曰,依爲之。出擧條有防曰,本館久任郞廳番次,極爲苟艱,而養賢庫事務,尤係緊要,典籍尹悌東,奉命在外,不可遲待其上來,今姑改差,何如?上曰,改差,可也。出擧條思穆曰,今夏以後,文蔭武換差之窠,所當隨其有闕,次次仍舊窠差出,俾存已定之式,而不可不一番提稟後擧行,故敢此仰達矣。上曰,依爲之。出擧條鍾顯曰,莊陵祭品,以道里夐遠,月前另下申飭之敎矣。聞本陵祭品之自他道進排者,如東萊之海毛胡椒,善山之黃栗,晉州之蔈古,忠州之粘米粳米中米草注紙等各種,其數至少,而遠地輸納,每多愆期,反有欠敬之歎,自今爲始,分付本道營邑,使之措備封進,而勿令他道進排,恐爲便當,故敢此仰達矣。上曰,依爲之。令廟堂分付兩道道臣,俾各知此定式擧行,可也。出擧條李秉鼎曰,我聖上一念對越,夙宵寅畏,不以冬候之尙遠,或忽轟燁之示警,誕降絲論,藹然求助,凡在言責之列者,固宜實心對揚,而雖以昨今三司之章奏言之,臣雖一不得見,而聖批皆以留意爲敎,則其別無昌言,近於應文,可推以知,況今日賓對,卽求言後初筵,則諉以一疏之塞責,擧皆違牌,揆以臺體,極爲慨然,除疏批未下實病外,一竝從重推考,恐不可已矣。上曰,依爲之。出擧條上曰,輪對官進前。原燾等各奏職姓名,根奏職姓名。上曰,此人卽故判書李鎭衡之孫耶?民始曰,然矣,而李根則出係其三寸故,故重臣奉祀孫,卽李根之弟矣。上曰,爾弟之名字云誰,而年今幾何耶?根曰,李柢而年則二十二矣。上曰,重臣奉祀孫,豈可不調用乎?待年滿卽爲調用之意,分付銓曹,可也。文源曰,南漢都試,近當爲之,而係是本營,往還間所佩密符,依例仍佩往來乎?上曰,唯。文源曰,臣所帶兼銜,俱是劇務,臣之近日精力,實無堪承之望,所帶判金吾之任,伏望體諒焉。上命仁浩書榻敎曰,判義禁李文源許遞。又命書榻敎曰,時囚,皆令今日草記照律,次堂擧行。命退,諸臣以次退出。
癸丑九月十一日午時,上御誠正閣。同副承旨入侍時,同副承旨金祖淳,假注書洪樂游,記注官金良倜,記事官徐有聞,以次進伏訖。上曰,喬桐御史入侍。賤臣承命出,與御史尹致性偕入進伏。上敎致性曰,御史俄於賓筵,想槪聞喬桐事,而農形淺深,民情緩急,莫如特遣繡衣,遍審一邑,慰諭安接之爲要,故玆令差遣,而曉諭爲先,審察爲次,詳細看坪後分等論賞,而身布還上,當分數停退,其餘奠恤之方,亦量宜蠲減,以此意宣布防曲,可也。致性曰,臣旣承縷縷下敎,謹當仰體德意,惕念擧行矣。命先退,致性退出。祖淳曰,知經筵李文源,旣入闕中,不爲肅謝,直爲出去,事甚未安,推考警責,何如?上曰,依爲之。出擧條命書榻敎曰,王大妃殿進御消風散本方中,陳皮加七分甘草減五分,一貼煎入。命退,承史以次退出。
上在昌德宮。停常參·經筵。
藥房提調徐有防,行左承旨李儒敬啓曰,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,玉堂備員間,視事,頉稟之意,敢啓。傳曰,知道。
金祖淳啓曰,禁衛營將官來言,今日本營軍兵,日次私習云矣,敢啓。傳曰,知道。
金祖淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金祖淳曰,明日眞殿行禮,以茶禮行之,此與行祭有異。且値慈殿湯劑製入之時,時刻當於日出後爲之,參班諸臣則大臣二品以上進參事,分付。
傳于南公轍曰,同副承旨入侍。
洪義營啓曰,中樞府錄事來言,判府事金鍾秀,自楊州地上來云,係是大臣去就,敢啓。傳曰,知道。
傳于洪義榮曰,金判府事入侍。
承旨前望單子入之,洪義榮落點。
吏曹口傳政事,注書單徐有聞。
兪漢寧,以承文院都提調意啓曰,本院寫字官永付司果李挺馝,今方有頉,其永付祿窠,本是特設,賞典之窠,自當減省,而旣係四十元額之內,減此一窠,則未滿元額,何以爲之?敢稟。傳曰,李挺馝之使役效勞旣多,其子若孫,如有寫字官,待闋服或待窠,差定永付,司果窠則洪慶運差下,可也。
洪義營,以御營廳言啓曰,去夜三更量,幼學權趾烈,犯夜被捉,依例移送秋曹之意,敢啓。傳曰,知道。
洪義榮,以御營廳言啓曰,今夜四更三牌牌將孫喜運,四牌都巡牌將趙泓等進告,以爲本更二點量,鍾閣忽有鍾聲,急入搜探之際,連打三聲,卽爲捉出見之,則果是女人,故捉來云。嚴問取招,則以爲渠以宜寧居民金岳三之妻孫召史,渠夫被誣牛賊,見囚晉州鎭營,屢訴本官與巡營及備局,尙未決放,故敢生鳴鍾上徹之計。八月上京,連月接宿於鍾樓傍假家,鍾閣門箭,箇箇潛爲搖撼,拔拓其動搖之箭,果爲闖入,打鍾三聲云。臣以當夜巡邏營將臣,兼管守直官習讀,而不能禁遏於未然之前,致此深夜鳴鍾之擧,極爲驚駭。當該女人,移送兵曹,惶恐待罪,而守直官習讀,問名拿問嚴處,何如?傳曰,古制懸鍾於鍾峴·鍾街者,卽許其訴冤,而近來只爲人定罷漏之所用,則焉敢泛忽於禁雜人乎?卿則推考,官直官等,卿其亦爲嚴治草記,女人付之道伯重治,此後更或不謹守直,當該官員,嚴棍充軍,可也。
洪仁浩,以義禁府言啓曰,保放罪人李潤慶還囚,以待勘處事,命下矣。李潤慶卽爲還囚之意,敢啓。傳曰,知道。
禮曹,東關王廟有頉處修改之由,今九月十九日節祭,兼告始役,吉日時,來十月初十日卯時爲吉云,以此日時擧行,何如?判付啓,依所啓施行爲旀,享日修改事,分付爲良如敎。
禮曹,纛所有頉處修改之由,今九月十九日節祭,兼告始役,吉日時,來十月初十日卯時爲吉云,以此日時擧行,何如?判付啓,依所啓施行爲旀,享日修改事,分付爲良如敎。
大司憲曺允大啓曰,臣志氣鹵下,言議巽軟,本不合於淸朝風憲之任,自在通擬之初,已有人言,其難冒之實,自靖之義,日前疏末,略已附陳。伏想聖明,庶幾俯燭,昨日賓對有命,召牌又降,而鐵限在前,承膺無路,坐犯違傲,恭俟處分,非敢謂陳腐無當之疏,可以裨修省求助之盛,而重臣筵奏,謂以應旨不實,多少臚列,譏切備至,責之以應文,斥之以塞責,末以賓對之不參,又謂之慨然,臣滿心慙恧,無地容措,自來處義之外,又添目下情勢,由前由後,其何可一刻晏然乎?請命遞斥臣職。答曰,勿辭。
行大司諫林濟遠啓曰,臣之難冒之義,已爲附陳於應旨之章,無容更陳,而昨日賓對之牌,又以一疏,自爲去就,疏未及徹,牌先呼望,臣於是遂爲無端違召之人,而筵臣問備之請,旣斷以塞責,又謂之慨然,由前則有失職之愧,由後則有慢命之罪,自來情勢之外,又添一段處義,以此以彼,顧何敢晏然乎?請命遞斥臣職。答曰,勿辭。
司諫高宅謙,掌令權儐,持平趙恒鎭啓曰,臣等俱以無似,待罪言地,適當遇災之日,伏承求助之敎,草草陳腐之言,無以仰答萬一,而昨日賓對之牌,同犯違傲之科,筵臣所奏,譏之以應文,斥之以慨然,臣等滿心慙恧,尤無所容措,以此情踪,顧何敢晏然於臺次乎?請命遞斥臣等之職。答曰,勿辭。
正言李重蓮啓曰,臣姿性鹵莽,言議巽軟,其於淸朝耳目之任,豈或有一分堪承之望,而特敎荐召之下,他不暇顧,雖不得不黽勉出肅,迺者求助之敎誕降,未效陳腐之言,賓對之命繼下,又犯違傲之科,臣於是滿心慙恧,無地自容。伏見筵臣所啓,則譏斥臺地,遣辭深緊,以陳疏而別無昌言,塞責而擧皆違牌爲辭,至請重推之典,況如臣之初無一言,又犯違召者,尤何敢一刻晏然於臺次乎?請命遞斥臣職。答曰,勿辭。
洪仁浩啓曰,大司憲曺允大,大司諫林濟遠,司諫高宅謙,掌令權儐,持平趙恒鎭,正言李重蓮,一日再啓煩瀆,退待物論矣,敢啓。傳曰,知道。
癸丑九月十二日巳時,上御重熙堂。同副承旨入侍時,同副承旨金祖淳,假注書洪樂游,記注官承膺祚,記事官徐有聞,稟事閣臣徐鼎修·徐龍輔,以次進伏訖。上命書榻敎曰,王大妃殿進御消風散,依前方一貼煎入。又命書傳敎曰,左承旨許遞,前望單子入之,待下批牌招察任。鼎修曰,振威客舍,卽行宮也。事體自別,而年久頹毁,不成貌樣,且衙舍及倉厫諸廨,無不傾圮,該縣監曺允植,多般拮据,其所新建與修葺,合爲百餘間之多,此固該倅職分內事,而至於折衝李奎暹·金忠鉉·徐鎭河·曺潤鼎等之捐補財力,終始監董之勞,不可無拔例激勸之擧,竝令該曹,依他例施行,恐合事宜,故敢此仰達矣。上曰,依爲之。出擧條龍輔曰,本監節目釐正之後,命課學實官,以七員定額,入直諸事,專當擧行,而就其中除首仕及公私雜頉,則無故者絶少,番次每患苟艱,不可無變通之道。且天文學則實官稱三曆官,其次稱修述官,階級秩然,稱謂有據,而命課學則尙無此等名號,故一監之內,事例斑駁,擧行之際,名實混淆,此後依天文學例,實官七人,以諏吉官稱號。又於前銜中,抄擇其才業精鍊者四人,以修選官稱號與諏吉官七人,輪回入直選吉等事,通融擧行,而諏吉官,如或有闕,則修選官中取才陞付,修選官有闕,則前銜中取才陞付,一如三曆官修述官之例,則稱號一定,事例不紊,番次亦無苟艱之患,恐合便宜,而事係創始,敢此仰達矣。上曰,依爲之。出擧條龍輔曰,然則修選官四人,所當別設料窠,而以今經費,猝難擬議,竝令兼帶別選官,以爲聊賴之地,諏吉官修選官新差後,修啓目啓下等事,亦依三曆官修述官例施行,何如?上曰,依爲之。出擧條龍輔曰,赴燕日官之每年差送者,專出於轉益凋殘,當次之類,率多不願,揆以定式本意,誠極可悶,自今行爲始,正官一窠,永屬日官,俾得霑漑,則庶或爲願赴之一端,故敢此仰達矣。上曰,依爲之。出擧條命退,諸臣以次退出。
癸丑九月十二日未時,上御誠正閣。金判府事入侍時,行左承旨洪義榮,假注書洪樂游,記注官承膺祚,記事官徐有聞,判府事金鍾秀,以次進伏訖。鍾秀曰,日候頗涼,聖體,若何?上曰,一樣矣。鍾秀曰,王大妃殿連有湯劑煎入之敎,伏未知諸節,何如?上曰,暑證後,微有風熱之漸,而別無損節矣。鍾秀曰,惠慶宮氣候,何如?上曰,一樣矣。鍾秀曰,今日入城,非但爲譯院取才而已,爲赴明日參班矣。上曰,取才今番當爲之乎?鍾秀曰,明日將欲試取,而當費五六日云矣。上曰,於卿何可加勉,而積年抛棄之餘,須善爲之,可也。上曰,象譯輩上言事,昨於回啓判付,有請堂會議之命,而渠輩之漸至不成貌樣,誠可矜,故朝家旣命講究救益之道,而終使蔑其實效,則非但渠輩向隅之歎,在朝廷,大非示信之義,卿之回啓諸條,豈無料量於其間乎?所以有本院提擧及有司備堂,齊會本院,詳究便否,指一決處之命者此也。卿須爛商善爲,而以朝家一視之政,市與譯何間乎?亦須參量彼此,務從方便之策,好矣。命義榮書榻敎曰,翰林徐有聞,還付注書。又敎曰,假注書洪樂游,還直翰苑,可也。命退,諸臣以次退出。
上在昌德宮。停常參·經筵。
上詣璿源殿,茶禮罷後,內閣·政院·玉堂·藥房口傳問安。答曰,知道。
洪仁浩啓曰,大司憲曺允大,掌令權儐,持平趙恒鎭引避退待,執義李周顯未肅拜,掌令姜鳳瑞在外,持平南涑牌招啓辭未下,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,次知中官,半熟馬一匹賜給,守直中官·殿監,各上弦弓一張賜給,前導守僕及其餘守僕下屬等,令該曹,米布考例題給。
傳于金祖淳曰,同副承旨入侍。
以兵曹守宮望單子,傳于金祖淳曰,懸頉人許遞,前望單子入之。
金祖淳,以吏曹言啓曰,今此景慕宮望祭大祝,前正鄭東榦塡差,而時無職名,令該曹口傳付軍職,何如?傳曰,允。
洪義營,以備邊司言啓曰,本司草記批旨內,雖云有還送之已例,聞亦有爲之之謄錄,無論如此如彼,道伯之尙今越視,而致煩廟堂之屢次回啓,此意嚴飭,須卽論理狀聞事,分付畿伯,帥臣請罪事,以道伯緘供觀之,似有直請之規,更爲詳考草記可也事,命下矣。詳考久遠謄錄,則己卯·辛卯兩年,自該閫有請穀之例,而癸巳·庚戌,則如俄者草記所陳矣。例有久近,近例爲主,則該水使之初不關由巡營,直爲狀請,事體所在,極爲駭然。拿問之典,恐不可已矣,敢啓。傳曰,知道。有難付生手,待畢賑捧傳旨,萬一治績,與西邑無刮目之殊,道伯具由狀聞,以爲卽其地定配之地,如是道伯掩置,發於繡行,道伯亦當重勘此意嚴飭,可也。
洪義榮,以都摠府言啓曰,今日入直內三廳武兼禁軍及軍兵等,當爲中日習射,而眞殿茶禮相値,不得爲之之意,敢啓。傳曰,知道。
洪義榮,以兵曹言啓曰,今九月十六日大駕詣毓祥宮展拜時,何營軍兵隨駕,何營軍兵留陣,而禁軍及馬步軍,以幾番幾哨磨鍊乎?敢稟。傳曰,以御營鄕軍三哨,禁衛鄕軍三哨,訓局馬兵二哨,御將都領隨駕,禁軍二番隨駕,留營留陣,置之,可也。
傳于兪漢寧曰,坐直承旨入侍。
傳于兪漢寧曰,政官待開門牌招開政。
兪漢寧,以義禁府言啓曰,太倉米太虧欠郞官,捧現告付之攸司,勘以當律事擧條,啓下矣。廣興倉前主簿申斗七·柳得恭·鄭宗柱·金載善·申大儞,前奉事姜·李義度·柳明觀·李永夏,前副奉事朴瀅源·鄭時養,捧現告以來,而柳得恭·鄭宗柱·柳明觀·李永夏,今方待命,卽爲拿囚,申斗七下去慶尙道居昌地,申大儞下去黃海道平山地,姜下去京畿安山地,金載善時任木川縣監,朴瀅源時任井邑縣監,俱在任所,依例發遣府羅將,竝拿來,鄭時養元陵入直云,替直後拿囚,李義度身故,罪名勿論,何如?傳曰,允。
兪漢寧,以義禁府言啓曰,連山縣監申在維,拿問處之事,傳旨,啓下矣。申在維時在任所云,依例發遣府羅將拿來,何如?傳曰,允。
兪漢寧,以義禁府言啓曰,因北部居寡女李氏山訟,京畿監司鄭昌順査啓,啓下本府,而以爲尹昌淳冒法入葬之罪,所當論勘,而係是朝官,有非臣營所可勘處爲辭矣。尹昌淳今方待命,爲先拿囚,待開坐捧供後,勘處之意,敢啓。傳曰,知道。
洪義榮,以御營廳言啓曰,本廳打鍾罪人執捉草記,傳曰,古制懸鍾於鍾峴鍾街者,卽許其訴冤,而近來只爲人定罷漏之所用,則焉敢泛忽於禁雜人乎?卿則推考,守直官等,卿其亦爲嚴治草記,女人付之道伯重治,此後更或不謹守直,當該官員,嚴棍充軍可也事,批下矣。當該守直官習讀兪興基,嚴棍十五度汰去,軍四名,各決棍二十度後,以批旨內辭意,嚴加曉諭,女人從重照勘事,該道臣處,發關分付之意,敢啓。傳曰,知道。
兪漢寧,以刑曹言啓曰,因御營廳草記,去夜二更量,幼學權趾烈,犯夜被捉,移送秋曹事,命下矣。權趾烈,依更數決笞五十度放送之意,敢啓。傳曰,知道。
領中樞府事蔡濟恭,伏以日月依辰,先大王千秋舊節至矣。聖孝不匱,有事眞殿,庸寓羹墻之慕,臣一以欽仰,一以愴衋,無以定情,自念白首不死。又逢是日,追憶君臣同會應製之事,歷歷如昨日,而仙鄕杳邈,陵栢已拱,飮泣之餘,少得以慰心者,惟在於趨走璿殿之庭,仰瞻爐香之升,而顧臣日前所患,有加無減,況又眩暈之症,每在不時,房闥之問,時或扶起,亦且顚仆者多,似此症形,自力祗赴,斷無其望,撫躬自悼,不如死之久矣。玆敢短箚自列。伏乞亟治臣闕禮之罪,以肅朝綱,以安微分焉,取進止。答曰,省箚具悉卿懇。未參何用過引,卿須安心愼攝。仍傳曰,此批答,遣史官傳諭。
議政府領議政洪樂性,伏以是年是日,行禮眞殿,孺慕彌篤,聖孝克伸,臣民欽仰,曷有其極?臣逮事先朝三十餘年,偏蒙洪造,未報涓埃,而仙寢陪享,少伸褥蟻之誠,聖節重逢,冞增攀弓之慟,狗馬之疾,雖甚癃痼,一縷尙存,四體能運,則固當力疾參班,粗效區區之忱,而第近患瘡痒之症,似疥非疥,晝宵爬搔,膿痂遍身,以此不潔之蹤,不敢冒參於享禮之班,愴慕徒切,悚悵交極,伏枕自悼,生不如死。臣之此症,今已跨朔,而旣慮類疥,不宜進身於淸禁之中,日次候班之晏然闕參,將近十遭,瘝曠常職,罪積如山,而至於今日之獨阻駿奔,臣分全虧,人理都絶,惶隕靡措,無地自容。且臣衰癃昏憒之狀,不待屢瀆,已蒙俯燭,而惟是忝叨中書,三朔蹲冒,不恤一身之廉隅,從他四方之嗤罵者,已足爲貽累淸朝,召致天災之一端,而伏況十行綸言,念軫警惕,三司章奏,戒在消弭,臣於此時,宜卽仰冀策勉之恩,以副修省之實,而神識全昧,精力莫逮,此猶未能周旋,一味泯伏,臣罪到此,尤無所逃。至若諫長儒臣勤攻良言,臣雖荒耄,誠知爲朝廷之美事,受過之不暇,豈或因此强引,以妨言路,而疏中所論,適中時弊,以殿下翕受之量,宜錫採納,以彰從諫之德,以培謇諤之風,則臣身斥退,當在所先。伏乞聖明,俯賜諒察,先治臣闕禮之罪,仍削臣議政之職,以幸國事,以安賤分。取進止。答曰,省箚具悉卿懇。未參何用過引?卿須安心愼攝。仍傳曰,此批答,遣史官傳諭。
癸丑九月十三日辰時,上詣璿源殿茶禮入侍時,行都承旨徐邁修,行左承旨洪義榮,右承旨洪仁浩,左副承旨兪漢寧,右副承旨南公轍,同副承旨金祖淳,記事官徐有聞,假注書宋知濂,記注官承膺祚,記事官洪樂游,一提學鄭民始,檢校直提學徐有防·徐鼎修,原任直閣徐龍輔·尹行任,以次侍立。上具翼善冠·衮龍袍,自內出詣齋殿,命大臣以下二品以上,先入眞殿內行禮處所。少頃,上入就板位,行四拜禮,詣盥洗位,盥洗訖,詣第一室神位前,三上香,執爵獻爵,又詣第二室神位前,如初禮,降復位,行四拜禮,大臣二品以上竝行禮訖,通禮告禮畢,出詣齋殿,命公轍書傳敎曰,歲謁尙未爲之,値此月此日,餘懷耿耿,三明日當詣毓祥宮展拜,以此分付訖。還內,諸臣退出。
癸丑九月十三日辰時,上御重熙堂。同副承旨入侍時,同副承旨金祖淳,記事官徐有聞,記注官承膺祚,記事官洪樂游,以次進伏訖。上曰,王大妃殿進御消風散,依前方一貼煎入。出榻敎命讀公事書判付訖。命退,承史以次退出。
癸丑九月十三日戌時,上御重熙堂。坐直承旨入侍時,左副承旨兪漢寧,假注書宋知濂,記注官承膺祚,記事官洪樂游,以次進伏訖。上命書傳敎曰,大臣以人事君,況薦士乎?卿之意固好,然尋常金石之典,或可拔例,至於此事,以一人之見,無敢直付抄選,先朝受敎之昭載者,至爲嚴截,考之記注可按,況其後,以諸大臣及該曹諸臣,俱爲備員,會于賓廳議薦,然後先付儒賢之職,亦在於大典通編中,受敎旣如此,法式又如許,卿言雖好,有難毁壞,而卿之此擧,似出於未諳事實,姑先還送,以安卿心,所薦諸人事,依受敎法典,俱會應參人,定其取捨事,遣史官傳諭于右議政。上仍敎曰,此傳敎之外,又以筵敎,令史官口傳,俾知先朝伊時受敎之截嚴,可也。又命書傳敎曰,故義士李士龍後裔,有收錄之擧,況義州人贈參判崔孝一之節義,爲忠愍之畏友,而加於士龍一等者乎?彼兩家尙報之政,庶或無缺,而孝一之家所施者,卽不過追配一事,得不有歉於心也哉?肅廟朝贈之以亞卿,先朝賜名記蹟之書曰,樹烈千秋,旋命特錄後孫於宣傳官,兩朝聖意,有可以仰認,昨因大臣言,又思之,是月十九日,卽孝一辦節之日,旣思之,豈可泯然,下送香祝?使地方官,伊日就其祠而祭之,以若微閥,特錄於宣傳官,是何等曠絶之恩數,而似聞未及施行云,豈非欠事?令兵曹,問其後孫之名,宣傳官卽爲擬入,此後其家人之業於武者,勿論出身薦南行薦,必皆薦擧事,令諸武將知悉。備載該廳故事受敎。又命書傳敎曰,以今日之故,欲待明日致祭,奄過終祥,何異於日遠日忘乎?故領府事徐命善家,遣承旨明日致祭,祭文當製下矣。上仍敎曰,致祭則都承旨進去,可也。上曰,學敎授,使之各別申飭肅謝,毋敢如前逡巡之意,嚴飭,可也。上命退,承史以次退出。
上在昌德宮。停常參·經筵。
徐邁修啓曰,臣邁修,故領府事徐命善家致祭,進去下直之意,敢啓。傳曰,知道。
洪仁浩啓曰,大司憲曺允大,大司諫林濟遠,掌令權儐,持平趙恒鎭,司諫高宅謙,正言李重蓮引避退待,已至經宿,尙未處置,事甚未安,持平南涑,卽爲牌招,以爲處置之地,何如?傳曰,允。
傳于徐邁修曰,禮房承旨,馳詣宗廟·景慕宮,奉審摘奸以來。
傳于洪仁浩曰,右承旨入侍。
傳于洪仁浩曰,左承旨許遞,前望單子入之,待下批牌招察任。
承旨前望單子入之,林濟遠落點。
假注書宋知濂改差,代以鄭文始爲假注書。
兪漢寧啓曰,假注書鄭文始,時無職名,令該曹依例付軍職,冠帶常仕,何如?傳曰,允。
傳于南公轍曰,同副承旨入侍。
以玉堂許遞傳旨,傳于洪仁浩曰,宋祥濂爻周牌招,申飭察職。
林濟遠,以兵曹言啓曰,景福宮衛將李迎春,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
李勉兢,以弘文館言啓曰,本館下番,連日闕直,事甚未安,今日政新除授玉堂,竝待下批,仍卽牌招,以爲推移入直之地,何如?傳曰,允。
有政。吏批,判書金思穆進,參判丁範祖在外,參議未差,左副承旨洪仁浩進。以李冕膺爲吏曹參議,尹㬦爲大司諫,宋翼孝爲執義,權坪爲獻納,李相璜爲修撰,高宅謙爲副修撰,李洪載爲禮曹參判,申大升爲右尹,洪良浩爲判義禁,李家煥爲大司成,李允行爲監察,洪秉周爲昌寧縣監,柳謐爲宗廟令,養賢主簿韓用鐸,漢學敎授魚用謙·鄭尙愚竝單付,左尹申大升,右尹宋鍈。
兵批,判書鄭好仁進,參判未差,參議睦萬中入直進,參知李師濂病,行左承旨林濟遠進。以王仁興爲同知,朴恒源爲僉知,徐奎禎爲景福將,尹頤東爲宣傳官,同知梁聖澤,僉知許炫,副護軍李儒敬·鄭觀采·李溏·尹養儉·閔致協·閔致愼,副司直申光履·鄭大容,副司果尹悌東竝單付。
以副校理宋祥濂牌不進罷職傳旨,傳于林濟遠曰,只推。
持平南涑啓曰,臣本以無似,濫叨見職,適當遇災求言之日,晩後一疏,草率寂寥,未能對揚聖意之萬一,不職之罪,臣方自訟,進定賓對,召命繼降,而臣又不得隨牌進參,違傲之科,臣亦犯焉,迺者筵臣譏切之言,殆無餘地,應文慨然等語,臚列備至,繼又有重推之請,臣心慙恧,靡所容措,適緣賤疾危劇,蠢動不得,今始隨牌來避,所失尤大,臣以此情踪,其何敢一刻晏然於臺次乎?請命遞斥臣職。答曰,勿辭,亦勿退待。
李勉兢啓曰,持平南涑,避嫌承批之後,府啓不出姑停,多臺不爲處置,直爲出去,事甚未安,推考警責,何如?傳曰,允。
傳于林濟遠曰,狀啓不當捧入而捧入,不察甚矣,該房承旨遞差,前望單子入之,待下批牌招察任。
承旨前望單子入之,李勉兢落點。
傳于林濟遠曰,新除授承旨,罷散人敍用。
以大司成李家煥牌不進推考傳旨,傳于洪仁浩曰,更爲牌招,陞試,使之明日設行。
以大司成李家煥,再牌不進推考傳旨,傳于洪仁浩曰,更爲牌招,違牌,勿爲呼望。
傳于林濟遠曰,屢勤飭敎,尙不入來,事體所在,萬萬駭然。大司成李家煥,從重推考,向者下敎之後,何敢若是?其委折,招致政院問啓,仍爲嚴飭肅命。
洪仁浩啓曰,屢勤飭敎,尙不入來,事體所在,萬萬駭然。大司成李家煥,從重推考,向者下敎之後,何敢若是?其委折,招致政院問啓事,命下矣。問于行大司成李家煥處,則以爲臣之情地,萬萬危蹙,人器萬萬不稱,尋常官職,含恩怵分,雖不得不黽勉行公,而猶且恧縮逡巡,不敢爲揚揚冒進之計,矧玆國子長席,地望尤峻,掄選自別,何敢視若儻來,晏然出肅乎?飭敎之下,末由承膺,惶懍震越,不知所達云矣,敢啓。傳曰,知道。豈敢煩瀆於深夜乎?嚴飭肅命。
禁府啓目,廣興倉前主簿柳得恭·鄭宗柱,前奉事柳明觀·李永夏·鄭時養等原情云云。傳旨內辭緣,泛稱遲晩,竝只刑推得情何如?判付啓,竝只除刑推,不爲發明諸人,取考戊戌勘處之例,區別石數,分等草記,論理照勘爲旀,其外如有可以更査者,更査照律爲旀,至於加升斛上米,一切不用爲言者,文書不爲傳掌爲言者,問于該曹,如果然之人,分揀爲良如敎。
右議政金憙箚曰,伏以以一箚而薦四人,雖以臣之疎闇,豈不知極涉僭猥,而區區微忱,則實惟在於贊聖化扶世敎,以對揚向者聖諭之萬一也。伏況臣之所薦諸人,苟或不合於拔例擢用寘諸經幄之列,則臣雖無狀,焉敢乃爾?第臣伏奉昨夜傳敎下者,始知有受敎與法式矣。臣誠萬萬惶恧,無地自容,臣之瞢昧唐突,至於此甚,而殿下,乃反優容假借,不以爲罪,仍以俱會賓廳定其取捨爲敎,臣於是竊不勝欽仰攢頌於崇儒之晟意,而但伏念所薦諸人,俱是一代之善士也。此時旁招之擧,不容少緩,而緣臣之固陋妄率,致煩箚本之還下,臣罪臣自知之矣。伏乞聖明,亟降威罰,以安微分焉。答曰,省箚具悉卿懇。未諳格例,豈必過引?卿其安心,勿辭視事。仍傳曰,此批答,遣史官傳諭。
癸丑九月十四日卯時,上御重熙堂。右承旨入侍時,右承旨洪仁浩,記事官徐有聞,記注官金良倜,記事官洪樂游,以次進伏訖。上命書榻敎曰,王大妃殿進御消風散,自今日停止。又命書傳敎曰,有難等待其出肅,未肅拜大司成許遞,明日政差出,待下批牌招察任。又命書傳敎曰,再明日動駕,侍臣不可不備員,兩司引嫌退待外,與玉堂未肅拜在外人員,竝許遞,明日政差出。命退,承史以次退出。
上在昌德宮。停常參·經筵。
林濟遠啓曰,明日大駕詣毓祥宮後,王大妃殿·惠慶宮問安,何承旨進去乎?敢稟。傳曰,右副承旨進去。
洪仁浩啓曰,大司憲曺允大,掌令權儐,持平趙恒鎭引避退待,執義宋翼孝牌招啓辭未下,掌令姜鳳瑞在外,持平南涑呈辭,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,明日動駕時,侍臣當爲備員,除在外·引避退待·未署經外,執義宋翼孝,持平南涑,竝待開門牌招,何如?傳曰,允。
傳于南公轍曰,同副承旨入侍。
兵曹口傳政事,副司直徐榮輔單付。
兵曹口傳政事,副司直金祖淳單付。
李勉兢,以弘文館言啓曰,本館上番校理臣鄭尙愚,以禁衛營從事官,今日本營上下坐起時,晝仕出去之意,敢啓。傳曰,知道。
以京畿監司鄭昌順狀啓,坡州牧使李栢然,爲先罷黜,其罪狀,令攸司稟處事,傳于李勉兢曰,令該曹口傳差出,待下批當日辭朝。
吏曹口傳政事,以申大坤爲坡州牧使。
李勉兢啓曰,日前右議政金憙箚子,有還送之命,而史官,謂以正書疏箚以入,旣傳之後,還爲推來,事未前有,極爲未安,當該兼春秋安經心,所當重勘,而本院請推之外,無他可施之罰,何以爲之?敢稟。傳曰,拿問嚴處,當該坐直承旨罷職,右位承旨遞差。
傳于李勉兢曰,承旨前望單子入之,待下批牌招察任。
承旨前望單子入之,洪明浩·宋銓落點。
李勉兢啓曰,明日王大妃殿·惠慶宮問安,右承旨兪漢寧進去事,命下矣。纔已罷職出去,何承旨進去乎?敢稟。傳曰,同副承旨進去。
洪仁浩,以兵曹言啓曰,今九月十七日武臣堂上祿試射試官望,當爲擬入,而去六月祿試射官趙心泰,李漢豐來等,仍爲之事,伏承下敎矣。再明日試射試官行訓鍊院都正趙心泰,行副司直李漢豐,使之進去,試官望勿爲擬入之意,敢啓。傳曰,知道。
癸丑九月十五日申時,上御重熙堂。同副承旨入侍時,同副承旨南公轍,記事官徐有聞,記注官承膺祚,記事官洪樂游,以次進伏訖。上命讀公事書判付訖。命書傳敎曰,近日宵時,耿耿一念,在於畿內之喬桐,海西之延白等邑,擬待年分狀本,另施蠲恤,遣御史慰諭矣。日前因喬桐請穀事,先遣繡衣,接壤之地,有難遲待,兵曹正郞洪大協,延安等邑審察農形慰諭民人御史差下,使之明日辭朝,凡係蠲恤之方,雖載齎去諭書,外此可以便民者,與道伯面議以來。命退,承史以次退出。
上在昌德宮。停常參·經筵。
大駕詣毓祥宮入齋室後,內閣·政院·玉堂·藥房口傳問安。答曰,知道。王大妃殿·惠慶宮,遣承旨口傳問安。答曰,知道。展拜罷後,內閣·政院·玉堂·藥房口傳問安。答曰,知道。詣延祜宮入齋室後,內閣·政院·玉堂·藥房口傳問安。答曰,知道。詣宣禧宮入齋室後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
宋銓啓曰,司僕內乘,來言捲簾,取稟。傳曰,捲三面。
洪明浩啓曰,明日常參·經筵,取稟。傳曰,停。
洪仁浩啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌不進,掌令姜鳳瑞在外,監察茶時之意,敢啓。傳曰,知道。
洪明浩啓曰,祭報府修整事體,何等至重,而宗廟望祭報府,贊者兼引儀李萬羽,誤以許㬘書入,事體所在,萬萬未安,當該堂上推考,何如?傳曰,允。
宋銓啓曰,中樞府錄事來言,判府事金鍾秀,今方下去楊州地云,係是大臣去就,敢啓。傳曰,知道。
宋銓啓曰,臣銓,王大妃殿·惠慶宮問安,進去下直之意,敢啓。傳曰,知道。
以執義宋翼孝,持平南涑牌不進罷職傳旨,傳于洪仁浩曰,只推。
備忘記,坡州牧使申大坤下直,長弓一張,長箭一部,片箭一部筒兒一箇賜給。
傳于李勉兢曰,海西御史留待。
傳于李勉兢曰,戶惠堂及海西句管堂上入侍。
傳于李勉兢曰,右承旨入侍。
注書徐有聞病,代以朴鍾淳爲假注書。
洪明浩啓曰,奏御文字,事體何等愼重,而卽見京畿水使許有旨祗受狀啓,則原傳敎,任自不書,敢稱節該云云,事未前有,大關國綱,臣等之矇然捧入,誠不勝惶悚,該水使許,所當重勘,而本院請推之外,無他可施之罰,何以爲之?敢稟。傳曰,旣有待畢賑拿處之命,待拿處添問目,可也。
洪仁浩啓曰,卽者義禁府郡事來言,時囚罪人柳得恭等原情公事判付內,草記議處事命下,而判義禁洪良浩在外,次堂上不得擧行云,何以爲之?敢稟。傳曰,令次堂,以草記擧行,可也。
宋銓啓曰,密符事體,何等至重,而前坡州牧使李栢然,城外交龜之後,無端稽滯,以至半日,今因本院提飭,始爲替納,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,令該府拿問嚴處。
宋銓,以備邊司言啓曰,頃因京畿水使許狀啓,令道臣,另加商度後登聞之意行會矣。卽見京畿監司鄭昌順啓本,則以爲本島穀物,今無可恃,其所濟活,當在移轉,而畿內穀簿,雖甚枵然,姑待開倉,捧糴常賑米太租,限二千石先爲移轉事,請令廟堂稟旨分付矣。帥臣初不商議於道臣,直以他道移轉五千石,煩請朝廷者,非但不識事體,專欠斟量,故有譴罷勿施之請,而觀此道臣狀本,則姑待開倉,捧糴米太租,限二千石先爲移轉爲請,捧糴尙遠,則種糧之足否,不可預知,抄饑未始,則賑口之多少,亦難料度,而今者穀物移轉之請,乃是預備還賑之計,而此非他道移粟,卽是道內推移,則不過爲裒益之政,石數幾何?不必較計,二千石移轉,依狀請許施,何如?傳曰,允。
宋銓,以兵曹言啓曰,禁軍節目,別將臣李得濟,參互舊制,釐革條件,成節目書入之意,敢啓。傳曰,知道。
宋銓,以訓鍊都監言啓曰,本局分授都城北岳東邊第二城廊近處體城七間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
宋銓,以訓鍊都監言啓曰,本局哨官閔行源,身病甚重,勢難察任,改差,何如?傳曰,允。
廣興倉釐弊節目,判付內事目,至於啓下,則事體自別,此後段,另加着意遵守,俾勿更如戊戌以後懈弛之弊爲良如敎。
洪明浩,以戶曹言啓曰,廣興倉釐弊節目,別單書入之意,敢啓。傳曰,知道。
兵曹啓目,振威衙舍倉廒多般拮据該縣令曺允植等論賞,不敢自下擅便,上裁,何如?判付啓,該縣令曺允植殷,效勞旣甚夥然,又於行宮,如是修葺,極爲嘉尙,況所重處,多年殫誠,附近邑郡守先爲調用,如無見窠,後日政相換陞擬爲旀,監董人等段,加資過矣,自本曹,相當窠收用爲良如敎。
兵曹禁軍節目判付內,徒法不能自行,此別將,雖於滿瓜遞職之後,後來者須皆遵用,然後可免紙上空文,此則在於本兵之長,時加提飭,以此知悉爲良如敎。
義禁府啓目,前縣監尹昌淳原情云云。問目內辭緣泛稱遲晩,刑推得情何如?判付啓,除刑推考律勘處草記爲良如敎。
癸丑九月十六日卯時,上詣毓祥宮。擧動入侍時,行都承旨洪明浩,行左承旨林濟遠,右承旨李勉兢,左副承旨洪仁浩,右副承旨南公轍,同副承旨宋銓,記事官徐有聞,假注書鄭文始,記注官承膺祚,記事官洪樂游,一提學鄭民始,檢校直提學徐有防·徐鼎修,原任直閣徐龍輔,檢校直閣金祖淳,以次隨駕。上具翼善冠·衮龍袍,出萬安門外,乘輿出仁政門,降輿乘輦,出敦化門,詣毓祥宮大門外,降輦乘輿,入齋室。少頃,就板位行再拜禮,入廟內奉審,仍詣奉安閣,行四拜禮訖,乘輿出東挾門,詣延祜宮,行再拜禮,出西挾門乘輿,詣宣禧宮降輿,就板位行再拜禮,還御齋室。上曰,御史,戶惠堂海西句管堂上有司堂上入侍。賤臣承命出傳,與御史洪大協,宣惠堂上鄭民始,戶曹判書沈頤之,句管堂上金思穆,有司堂上尹行任,偕入進伏。上曰,延安地接喬桐,旣被旱災,又因風雹,秋事告成,滌場不遠,八道同豐之時,略其數邑,未免大歉云,觀於道伯狀辭,民情之遑急可知,爾其下去,審察農形,仍以綸音慰諭,尤甚處民人等民間疾苦,亦爲採探以來,其餘蠲恤之政救濟之策,與道伯相議後復命,可也。命勉兢書諭書曰,海西一域,被山帶海,赤埴塗泥,交錯其間,民俗勤儉,盡力乎溝洫,而穡事則易歉難登,至於延白之爲邑,一望衍野,野無灌漑,雨澤稍閟,民不粒矣。肆予西顧一念,輒眷眷於是,向者夏秋之交,田家惜乾,浹月兼旬,時或霡霂,輒問海西之同得,然猶獨不得於衆得之中,不待其穫,農形已判,於是乎西顧之念,日勤一日,夜夜晝晝,不敢晷刻遑寧,民雖至愚,亦必至神,其能以予心爲心,恃而無恐,不至於散而之他歟。大抵今年諸道之穡事,予眉少紓,而海西數邑,無異豐乞,以予一視之心,念及爾等,不啻恫若在己,爾等能知之乎否,先飭道伯,俾盡奠接之策,次諭帥臣,預頒停免之令,是烏足以救爾等之急,極爾等之溺,而欲使爾等,安其心而奠其居,不得不屢煩十行,不嫌重復,爾等亦知之乎否。或曰,八路同豐,百穀穰穰,數邑艱食,不必至勞思慮。予則曰,所以尤不忍暫忘者此也。村村社鼓,人皆哺飽,而傍有一二人,頷顑阻饑,不免於翳桑之苦,則其見憐於君子者,必倍蓗矣,曾於關北,有所提敎,而古人十指之諭,亦可以反三隅也。欲待本道年分狀聞,擬施優恤之典矣。寒節漸近,催科將始,及此不諭,不已後時,玆遣御史洪大協,審察延安等邑尤甚處豐形,然後更以慰諭條件,宣布於爾等,爾等須各明聽,安心奠居,延安尤甚坊里當年還上,限明秋分數停退,可以代捧者代捧,舊還全數停捧,京外各樣身貢軍役米布,折半蕩減,餘皆停退,均廳免稅結米,以錢代捧,拯劣米,無論久近,亦竝蕩減,延安外與延安一般處尤甚坊里,照此例,而尤甚邑之次里稍實里,付之繡衣,量宜分等,務歸便民,外此賙賑懷保之苟利於爾等者及各邑民情,亦使道臣繡衣,隨其緩急,商確登聞,以竢處分,咨爾父老民人,須各明聽,安其心而奠其居。上曰,綸音中或有遺漏者,卿等詳陳,可也。民始等曰,下敎別無可漏者矣。仍命權退,命書傳敎曰,諸司預備。少頃,乘輿出宮大門,降輿乘輦,詣彰義宮門外降輦,步過乘輦,詣敦化門外,命銓出標信解嚴,入敦化門·協陽門外,降輦乘輿還內,諸臣以次退出。
上在昌德宮。停常參·經筵。
藥房提調徐有防,副提調洪明浩啓曰,展禮宮廟,向晩回鑾,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃·惠慶宮·中宮殿,藥房口傳問安。答曰,知道。
李勉兢啓曰,明日常參·經筵取稟。傳曰,停。
洪仁浩啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
李勉兢啓曰,來二十一日輪對日次矣,敢稟。傳曰,爲之。
傳于南公轍曰,右副承旨入侍。
傳于洪明浩曰,發遣吏郞,諸執事淸齋與否,摘奸以來。
李勉兢,以奉常寺言啓曰,東籍親耕田所種稻打作則所出爲四石十斗,豆打作則所出爲一石一斗,太打作則所出爲一石十一斗,皮唐黍打作則所出爲二石十三斗之意,敢啓。傳曰,知道。
癸丑九月十七日未時,上御重熙堂。右副承旨入時時,右副承旨南公轍,假注書鄭文始,記注官承膺祚,記事官洪樂游以次進伏訖。上命公轍讀公事書判付。仍命退,承史以次退出。
上在昌德宮。停常參·經筵。
李勉兢啓曰,大司憲曺允大,掌令權儐,持平趙戄鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
洪明浩啓曰,明日常參·經筵取稟。傳曰,停。
宋銓啓曰,禁衛營將官來言,今日本營軍兵,日次私習云矣,敢啓。傳曰,知道。
宋銓啓曰,御營廳將官來言,今日本營軍兵,日次私習云矣,敢啓。傳曰,知道。
御營大將李敬懋,禁衛大將李漢豐,以東南廟獻官,今方受香出去矣。所授命召,來請還納,將兵之任,不可一刻無摠察之人,何以爲之?敢稟。傳曰,仍佩往來,都提調兼察從事官,發牌聽傳敎。
李勉兢啓曰,右邊捕盜大將趙心泰,以訓鍊都監,習陣明日出去矣。所受命召及大將牌·傳令牌,何以爲之?敢稟。傳曰,仍佩往來。
傳于洪明浩曰,傳香承旨,馳詣受香所,奉審摘奸以來。
傳于洪明浩曰,都承旨入侍。
以李栢然·姜儐·安經心供辭,傳于洪明浩曰,除刑推,皆以草記照律,令次堂擧行。
李勉兢,以兵曹言啓曰,五衛將金商振代子金悳勳呈狀內,渠父商振,老病沈重,雖於房闥之內,不能起動,則跨馬上京,非所可論云。慶熙宮衛將梁聖澤呈狀內,眼病近劇,不分黑白,難以供職云。病狀俱如此,則不可虛縻,竝改差,何如?傳曰,允。
宋銓,以備邊司言啓曰,卽見喬桐御史尹致性書啓,則以爲一島畓農,全不掛鎌,至於田穀,僅收種子,目今窮涸,汲汲救濟,然後庶免盡劉,故不得已發倉,以留庫中春牟一百三十七石零,抄其尤甚之類九百二十餘戶,計口分給,而留庫穀物些少,萬無救濟之路,氷凘前卽速區劃,以爲趁時接濟之地爲辭,而有令廟堂草記之命矣。喬桐災荒,果如所聞,四十里廣野,全不掛鎌云者,極爲矜惻。延安以接壤之地,不待年分,旣蒙蠲恤之典,此亦不可異同。當年還上,尤甚面里,限三分一,之次面里,四分一停退,可以代捧者代捧,舊還全數停退,京外各樣身貢軍役米布,折半停退似好。移轉則前後因道臣狀請,以三千石許劃,不必更爲煩請。至於九月發倉,古無其例,民勢藉曰切急,法外豈可擅開?況御史旣承筵敎,審察一島,則凡係祛民瘼副民願者,所當一一條列,以備睿鑑,而書啓中草草爲說,一不槪見,極爲疎忽。以此以彼,大失奉使之體,當該御史尹致性,施以罷職之典。外此可以拯濟之策,令道臣論理狀聞後稟處,何如?傳曰,允。古人矯制發倉,目見頷顑先爲者,繡衣事不但賙救,容有可恕?見今開春尙遠,艱食之狀,不問可知。嚴飭帥臣,拔例周恤,俾無一夫一婦顚壑之患,來月來來月間,自本司言送政院稟旨,發遣宣傳官或備郞,摘奸擧行之勤慢,而帥臣可堪不可堪,民勢如何拯救爲當,欲問於登筵時,繡衣今旣坐罷,該道句管堂上及有司堂上,詳問於繡衣後,卿其論理草記。至於蠲恤之政,則彈丸小島,不必分等,舊還一竝停退,新還區別淺深,折半或三分一停退,可以代捧者代捧,大同姑爲限明秋停退,尤甚·之次面里,各軍門·衙門·宮房軍保,奴貢及雜色身貢,折半蕩減,折半停退,而稍實處,一竝停退,以舒一分民力。區劃穀物移轉之際,後時可慮,始運緣由畢運形止狀聞事,嚴飭道伯,而觀於繡啓,島民之切急如許,則視若尋常,登筵而無語,省部而無言,甚至有九月發倉之擧,而有若莫聞知者然,畿甸一路,其可曰,有旬宣之責者乎?位躋崇班,辜負如彼,亦豈或任其循例反面乎?京畿監司鄭昌順罷職,撤漏不遠,政官待開門牌招擇差,待下批仍令當日辭朝事,分付政院,可也。
傳于李勉兢曰,該道句管堂上及有司堂上一人,持繡啓就議大臣,如致夜深,明日來待。
李勉兢,以禁府言啓曰,時囚罪人尹昌淳原情公事判付內,考律勘處草記事,命下矣。尹昌淳,京畿監司鄭昌順狀啓內,凡山地龍虎內養山處,勿許他人入葬,明有法禁,人家百步內毋得入葬,又是法典,尹昌淳妻葬,使之刻期掘移,當初冒犯入葬之罪,所當論勘,而係是朝官,有非臣營所可勘處。罪取考律文,則大明律發塚條有曰,若於有主墳地內盜葬者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。尹昌淳,杖八十收贖,奪告身三等,放送,何如?傳曰,允。如有功議,各減一等,可也。
李勉兢,以義府禁言啓曰,時囚罪人柳得恭·鄭宗柱·柳明觀·李永夏·鄭時養等,原情公事判付內,不爲發明諸人,取考戊戌勘處之例,區別石數,分等草記,論理照勘,其外如有更査者,更査照律,至於加升斛上米一切不用爲言者,文書不爲傳掌爲言者,問于該曹,如果然矣,分揀事,命下矣。諸囚所供中,鄭時養則米太欠縮,不能發明,照法勘繩,無容更議,柳得恭則移劃米太欠縮條之以實數報戶曹,而終不聽施,旋卽移職納供,鄭宗柱·柳明觀則斛上加升,一不犯用納供,李永夏則在官十八日,先三日頒祿,而文書初無傳受納供。其所爲說,俱有發明之端,逐條行査於戶曹,則回牒內,以爲柳得恭在任時,惠廳及別營移劃米太改量欠縮,報本曹會減,而餘數米爲九十九石,太爲四十石,此外又有頒祿時欠縮太,而以加升條充報,餘數又爲十三石五斗云。鄭宗柱在任時,頒祿欠縮,以加升條充補,餘數猶爲四十五石,而遞去時,只以遺在實數,傳掌於交代官,斛上加升,初無升合犯用之事云。柳明觀在任時,辛亥·壬子流來欠縮米一百二十七石四斗,太五十七石九斗,其時傳掌文書與欠縮件記中,俱爲昭然載錄,而斛上加升,官員元無犯用之事,以此充補,其外欠縮,若是夥然,而惠廳別營米太,輸來上下之後,欠縮實數,米爲八十一石二斗,太爲三十石十三斗,故屢次論報戶曹,則豈有不主管上下而論報欠縮之理云。李永夏在任時,先三日頒祿後,卽爲他司相換,前後居官,不滿二十日,故初無與前官文書相受之事,只以頒祿欠縮之數及捧上文書,傳受於交代官云矣。以査牒觀之,李永夏文書之初不傳受,明白無疑,鄭宗柱頒祿時欠縮,雖云米四十五石,在任不過六朔,斛上加升,初不犯用,其所發明,綽有可據,柳得恭頒祿時欠縮,不過太十三石零,而他倉移劃條欠縮,比諸新捧米太,頒祿時欠縮,大有異焉,自初從實數報戶曹,尙在相持未了之中,則反覆參互,亶合原恕,竝分揀放送。至於柳明觀,加升斛上之不爲犯用,雖與鄭宗柱無異,兩年在任,前後欠縮,至爲二百九十石之多,趁未收殺之罪,在所難免,取考戊戌勘處之例,則大明律錢兩互相覺察條有曰,凡倉庫官吏,皆得互相覺察,若侵欺盜用係官錢糧,已出倉庫而失覺察者,杖一百,大典通編推斷條有曰,犯私罪杖一百決杖,告身盡行推奪,雜令條有曰,王府決杖者,代以金贖矣,鄭時養·柳明觀等,各杖一百收贖,告身盡行追奪,放送,何如?傳曰,允。如有功議,各減一等,可也。
李勉兢,以義禁府言啓曰,時囚罪人李栢然·安經心·姜,皆,以草記照律事,命下矣。李栢然,京畿監司鄭昌順狀啓內,李栢然,以陵幸時道路橋梁差使員,上京仍留京第,猝稱落傷,屢度催促,終不還官,同行差員,未見落馬之狀,射班進參,亦無言病之事,而忽地托病,巡行當到而初不來待,秋務方殷而全無顧念,看坪執災,全委下屬,其意不過旣得防禦履歷,不欲久居殘邑而然,用意規免,已極不美,徒煩關促,有乖體統,如此之人,宜施厭避之律,其罪狀,令攸司稟處。政院啓辭內,密符事體,何等至重,而交龜之後,無端稽滯,以至半日,今因本院之提飭,始爲替納,事未前有,萬萬駭然。罪取考律文,則大典通編外官職條有曰,守令厭避殘薄,赴任後圖遞者,各其地限三年徒配,大明律制書有違條有曰,凡奉制書有所施行而違者,杖一百。名例有曰,二罪俱發,以重者論,大典通編推斷條有曰,犯私罪杖一百以上之罪,告身盡行追奪,守令竄配,勿以所莅邑定送事,向因臺臣所啓,旣蒙允許,李栢然告身盡行追奪,京畿豐德府中連驛,限三年定配,而以狀啓及政院啓辭,具罪目,依例發遣府書吏,押送配所。安經心傳旨內,日前右議政金憙箚子,有還送之命,而謂以正書疏箚,修正以入,旣傳之後,還爲推來,事未前有,極爲未安,拿問嚴處,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。安經心杖八十收贖,奪告身三等放送。姜,觀其所供,丁未九月除拜倉官,戊申十二月移職,而頒祿時欠縮,以斛上加升充補,遞職後文書,以無欠傳掌云,如非囚供之爽實,必是現告之差誤,其在覈實之道,不可遽爾照勘,關問該曹,更加査實後照律,何如?傳曰,允。有功議者,各減一等,而安經心公罪勘放,至於李栢然,卿等事萬萬駭然。狀啓中厭避云云,不但近於臆料,設令眞箇厭避,勘以當律,卽其地定配,乃是先朝受敎之載諸大典者,則豈可以日前臺啓一時允可,作爲永久遵行之典,敢欲更張先朝受敎乎?當該捧納承旨推考,卿等遞差,雖以來言之意,其時一二守令處分,卽賜反汗,臺臣則不考法典,輕易請改者,由於年少生疎,姑不致責,而栢然則觀於渠供,別無可罪之端,文武上下官體邈,雖曰自別,訟理自有不易之法典,曲直之間,旣有所見,則豈可含默於可否乎?誠如道伯之說,則如臺臣之請,改金石之典者,當請何律,栢然罪名,分揀後放送,可也。
傳于李勉兢曰,該房承旨之不待發落,乃敢書給,功減·議減等句語,萬萬駭然。當該承旨洪仁浩遞差。
李勉兢,以義禁府言啓曰,尹昌淳杖八十收贖,奪告身三等,照律草記批旨內,如有功議,各減一等可也事,命下矣。其四代祖衡覺,靖社功臣云,功減一等,杖七十收贖,奪告身二等之意,敢啓。傳曰,知道。
李勉兢,以義禁府言啓曰,柳明觀·鄭時養,各杖一百收贖,告身盡行追奪,照律草記批旨內,如有功議,各減一等可也事,命下矣。柳明觀七代祖希霖,扈聖功臣,鄭時養四代祖勔,保社切臣云,竝功減一等,各杖九十收贖,奪告身四等之意,敢啓。傳曰,知道。
癸丑九月十八日未時,上御重熙堂。都承旨入侍時,行都承旨洪明浩,假注書鄭文始,記注官金良倜,記事官洪樂游,以次進伏訖。上命明浩讀公事書判付。仍命退,承史以次退出。
上在昌德宮。停常參·經筵。
金履成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪明浩啓曰,明日常參·經筵取稟。傳曰,停。
金履成啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,右副承旨南公轍,今日不爲仕進,卽爲牌招,何如?傳曰,允。
有政。吏批,判書金思穆進,參判丁範祖在外,參議李冕膺進,同副承旨宋銓進。以金履成爲承旨,韓光植爲司諫,李肇源爲副應敎,李遇濟爲副校理,林蓍喆爲兵曹參判,徐謙淳爲漢城主簿,柳星鎭爲典籍,洪樂綏爲尙衣直長,徐龍輔爲京畿監司,振威縣令曺允植,安山郡守趙鎭完相換。
兵批,判書鄭好仁進,參判林蓍喆未肅拜,參議睦萬中入直,參知李師濂病,左副承旨李勉兢進。以趙圭鎭爲知事,金商遠爲五衛將,崔昌文爲慶熙將,同知單洪瑞萬,僉知單金宗煜·兪漢宰·金世徵,副護軍李周顯,副司直徐邁修·洪義榮·李龜雲,副司果李貞運·宋俊載竝單付,副司正鄭文始,付軍職事承傳。
傳于宋銓曰,成均館久任郞廳李肇源,仍任前職,前望單子入之。
副應敎前望單子入之,鄭東榦落點。
直講李肇源,仍任事承傳。
宋銓啓曰,新除授右承旨金履成,卽爲牌招,何如?傳曰,允。
以兵曹參判望筒,傳于宋銓曰,旣有前望入之之命,而亦無今政出代之敎,則焉敢無端排望乎?捧納承旨推考,銓官處,委折問啓。
宋銓啓曰,旣有前望入之之命,而亦無今政出代之敎,則焉敢無端排望乎?銓官處委折問啓事,命下矣。問于吏曹判書金思穆,參議李冕膺處,則以爲臣等屢叨銓任,觸事昏憒,無往非罪,兵參前望入之之後,原單休紙還下,政院出給本曹,故認以當出之窠,果爲擬望以入,臣等矇然不察之罪,益無所逃,惶恐震越,不知所達云矣,敢啓。傳曰,原單之還下,適乏點下之人也,旣無差出之命,而政院之以休紙還下等說,言於該曹,事雖微細,後弊所關。此必是司謁或掖隷誤傳之致,令政院査治以啓。
傳于南公轍曰,京畿監司留待。
傳于南公轍曰,右副承旨入侍。
以京畿監司徐龍輔敎書,傳于李勉兢曰,代撰文字之無敢溢美,前此飭敎,不啻申嚴,觀此敎書,近來之所未見,其中多才且賢,周公猶不兼稱賢字,而粹面盎背金玉其質,孟子之贊孔子,詩人之詠文王也,徐龍輔何敢當也?其他引喩於思聖,取倣於溫公,猥雜雖甚,特屬餘事,內閣三字銜之體貌,尤別於內制,則豈敢應口信筆,若是屑越乎?當該知製敎金祖淳罷職,辭朝不可踰日,卽令當刻內改撰後,捧傳旨。
備忘記,京畿監司徐龍輔下直,長弓一張,長箭一部賜給。
李勉兢,以備邊司言啓曰,本司草記批旨內,帥臣可堪不可堪,民勢如何拯救爲當,欲問於登筵時,繡衣今旣坐罷,該道句管堂上及有司堂上,詳問於繡衣後,卿其論理草記事,命下矣。問于喬桐御史尹致性,則以爲該府使治績,旣無按廉之事,民間毁譽政治得失,未知何如,而民事酬酢之際,觀其爲人,似欠詳密,難保其十分無慮。至於民勢之如何拯救,目下民情,誠萬萬遑急,故至有冒罪發倉之擧矣。今者蠲恤之澤,若是曠絶,一島之內,匹夫匹婦,莫不遂其願。且有越時移轉之命,從此民心快紓,幾皆安堵奠居,而第念未寒之前,民或織席賣杮,爲連命之資,而氷澌路阻之後,貿遷亦絶,不可不及此救濟,而歲前公賑,係是法外,宜不敢擧論。若使道帥臣,量其緩急,極力賙恤,則開賑前,庶皆全活云矣。一島民命,專付帥臣,而御史旣曰,似欠詳密,難保無慮,則來頭接濟之政,有難責成。該水使許改差,其代,令該曹各別擇差,卽速赴任。御史之方秋發倉,雖涉過當,民勢悶急,可以推知。如干棲畝之穀,雖爲目下資活,若至氷澌塞江,貿遷路阻,則一倍遑汲,有難遲待開賑。詳察事勢,酌量緩急,使之拔例救急,俾無後時之患事,嚴飭道帥臣,何如?傳曰,允。該帥臣改差事,繡衣之言,旣不以大不可爲言,則此時難付生手,依昨下批旨施行,可也。
李勉兢,以訓鍊都監言啓曰,本局別將吳載衡,身病甚重,勢難察任,改差,何如?傳曰,允。
金履成,以義禁府言啓曰,時囚罪人安經心,杖八十收贖,奪告身三等,照律草記批旨內,公罪勘放事,命下矣。安經心杖八十,以公罪收贖放送之意,敢啓。傳曰,知道。
敎京畿監司徐龍輔書,王若曰,風化宣餘三十州,政軫自近之道,懷保賴良二十石,宜畀專制之才,惟予簡心,寄爾方面,眷玆畿甸一路,寔是標準四方,陵園奉月遊之衣冠,禮重灑掃,山川列天作之襟帶,勢壯控環,密邇京師,漢家重三輔之任,先被王化,周畿止千里之民,矧重鎭纔設於華城,而兼管有難於藩臬,喬山之松栢茂矣。益勤培護之方,新豐之桑麻翳如,尙須奠安之策,官府之百事草創,城池樓櫓之載營,軍民之庶務方張,錢穀甲兵之宜講,雖是久任之日,尙欠已就之功,況當數遞之餘,詎無未遑之歎,顧其職孰非劇要?在今日尤重揀掄,惟卿,觀津故家,鑾坡雅望,謹愼規度,可期淸朝良臣,重厚風儀,堪稱法家弼士,妙齡躋珥貂之列,老成咸推,卄載置金馬之班,文華餘事,南藩遺愛,足驗靜簡之治,西槎歸裝,更著淸潔之譽,玆授卿以京畿觀察使兼兵馬水軍節度使水原府留守開城府留守江華府留守巡察使,卿其祗服寵命,勉恢良圖,明春近拜園之期,宜思省邑弊之策,方冬始泛舟之役,亟究拯島民之謨,至於黜陟之必公,益殫乃力,若其寬猛之交濟,何煩予言,自餘稟裁厥有典憲,於戲,撤我二品卿月,往作有脚陽春,藉爾一道福星,要紓重宸宵旰,故玆敎示,想宜知悉。知製敎金祖淳製進
癸丑九月十九日未時,上御重熙堂。右副承旨入侍時,右副承旨南公轍,假注書鄭文始,記注官承膺祚,記事官洪樂游,以次進伏訖。上曰,京畿監司入侍。賤臣承命出傳,與京畿監司徐龍輔偕入進伏。上曰,喬桐事誠可悶,卿其着意賙恤,俾無捐瘠之患,可也。仍命退,諸臣以次退出。
上在昌德宮。停常參·經筵。
洪明浩啓曰,來二十一日朝參日次矣,敢稟。傳曰,停。
洪明浩啓曰,明日常參·經筵取稟。傳曰,停。
宋銓啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
金履成啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
傳于洪明浩曰,都承旨入侍。
洪明浩,以弘文館言啓曰,本館下番修撰臣李相璜,以訓鍊都監從事官,今日本營上下坐起時,晝仕出去之意,敢啓。傳曰,知道。
癸丑九月二十日未時,上御重熙堂。都承旨入侍時,行都承旨洪明浩,記事官徐有聞,記注官承膺祚,記事官洪樂游,以次進伏訖。上命明浩讀公事書判付訖。命退,承史以次退出。
上在昌德宮。停常參·經筵。
藥房提調徐有防,副提調洪明浩啓曰,伏未審日間聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。答曰,知道。
洪明浩啓曰,明日誕日相値,視事頉稟之意,敢啓。傳曰,知道。
李勉兢啓曰,來二十五日朝參日次矣,敢稟。傳曰,停。
金履成啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓曰,俄以前望誤傳事,司謁或掖隷,有査治以啓之命矣。誤傳委折,卽爲査實,則掖隷,於三昨日原單還下之時,果以休紙還下誤傳,以致本院之出給該曹。莫重傳命,有此錯誤,萬萬驚駭,臣等之矇然還給,不勝惶恐,而當該掖隷金商裕,出付法曹,從重科治之意,敢啓。傳曰,知道。
傳于李勉兢曰,左副承旨入侍。
傳于南公轍曰,右副承旨入侍。
有政。吏批,判書金思穆進,參判丁範祖在外,參議李冕膺進,同副承旨宋銓進。以宋民載爲校理,李復永爲同議禁,趙宗鉉爲掌樂提調,沈頤之爲觀象監提調,沈縉漢爲典牲直長,鄭冕綏爲景慕宮奉事,閔致載爲元陵別檢,金宗淳爲博川郡守,鄭東愼爲長連縣監,振威縣令曺允植,安城郡守吳在斗相換。
兵批,判書鄭好仁病,參判林蓍喆病,參議睦萬中入直進,參知李師濂病,左副承旨李勉兢進。副司直洪仁浩單付。
傳于李勉兢曰,近頗修擧云,司僕正鄭東愼,仍任前職,其代各別擇差,待下批當日辭朝。
吏批,再政。以呂駿永爲長連縣監,知義禁單李復永,司僕正鄭東愼仍任事承傳。
以景慕宮奉事望筒,傳于李勉兢曰,定式未久,無難毁劃,吏曹判書金思穆,從重推考,望筒勿施,洪樂綏之代,更爲擬入。
宋銓啓曰,今日政新除授守令,待下批當日辭朝事,命下矣。博川郡守金宗淳,當爲署經,兩司除在外·未署經引避退待外,執義宋翼孝,持平南涑,大司諫尹㬦,司諫韓光植,卽爲牌招,以爲擧行之地,何如?傳曰,勳臣之孫,人亦暸然,除署經下送。
吏批,再政。以尹淑基爲景慕宮奉事。
洪明浩啓曰,以濟州防禦使李喆運啓本,風雲雷雨壇移安祭香祝下送事,令該曹稟處,莫重朝令,不卽擧行,惶恐待罪事。傳曰,勿待罪事,回諭。
宋銓啓曰,施文用子孫起送之該道狀啓,已於十數日前來到,而自該曹,尙無草記擧行之事,致勤提飭,其所奉行,極爲稽忽。兵曹判書鄭好仁,推考警責,何如?傳曰,允。
以義禁府姜·申大儞都囚徒,傳于金履成曰,已捧供者,今日草記照律,未捧供者,捧供後,亦以草記照律。
李勉兢,以備邊〈司〉言啓曰,西北年例下送木綿去核與襦紙衣,自本司依數準式捧上,別定禁軍,次第分送各該道之意,敢啓。傳曰,知道。
李勉兢,以訓鍊都監言啓曰,謹依今月初二日所下傳敎,星州故忠臣李士龍八代孫應俊,自本局備糧馬,今已招待,爲先勸武軍官差定,使之肄習弓馬之意,敢啓。傳曰,知道。待其肄藝,卽爲草記,施文用子孫上來與否,尙無皁白,令政院,問于該曹以啓,可也。
李勉兢,以禁衛營言啓曰,依傳敎,故忠臣李士龍後孫中可堪弓馬者,定將校備糧馬,發送星州,其七代孫光臣,今已招來,先付本營勸武軍官之意,敢啓。傳曰,依訓局草記爲之,可也。
李勉兢,以御營廳言啓曰,謹依初二日傳敎,故忠臣李士龍八代孫應權,備糧馬,率來於星州牧上峙村,卽付勸武軍官,爲先使之肄習武技之意,敢啓。傳曰,依訓局草記爲之,可也。
李勉兢,以御營廳言啓曰,本廳千摠趙岱,身病甚重,勢難察任,改差,何如?傳曰,允。
金履成,以義禁府言啓曰,京畿監司鄭昌順狀啓內,坡州牧使李栢然罪狀,令攸司稟處事啓下矣,李栢然今方待命,卽爲拿囚之意,敢啓。傳曰,知道。
宋銓,以義禁府言啓曰,日前因時囚罪人姜原情啓目,有草記照律之命,而以其發明之有據,令戶曹更加査實後照律之意,自本府草記蒙允,使之査報矣。觀其査牒,則以爲姜在任時,自丁未秋至戊申冬,頒祿上下欠縮之數,以斛上加升,連爲充秿,戊申臘月遞職之時,文書依例傳掌,而己酉三月交代奉事李義度,傾庫頒祿之後,所逋米爲二百四石零,太爲一百八十七石零,謂以姜在任時捧上之穀,分排列錄於姜等內員役等名下,而其時員役,無生存在京者,交代奉事李義度,亦已作故,旣乏可考之文,又無質問之處云矣。姜在任之時,頒祿欠縮,旣以斛上加升充補,文書無弊傳掌,而及至遞職四朔之後,所縮米太,移錄於前官者,殊涉可疑。委折所當更査,而李義度旣已作故,員役亦無見存者,則今不可諉罪於姜,合有原恕之道,分揀放送,何如?傳曰,保放,令戶判登對時稟處。
義禁府啓目,廣興倉前主簿申大儞·金載華等原情云云。問目內辭緣,泛稱遲晩,竝只刑推得情何如,判付啓,申大儞段,欠縮數過二千石,納供則不可循例照勘,戶判後日登對時,詳考文書稟處,大儞段,保放爲旀,金載華段,比之大儞,不可同日而語,不必査問該曹,依同罪他囚例,功議區別勘放後,草記爲良如敎。
宋銓,以義禁府言啓曰,時囚罪人申在維,草記照律事,命下矣。申在維傳旨內,大同米七百餘石,昨始入倉,而看品米色,則極爲麤劣,乃是還穀之最下者,大同卽新結之所捧,則以還未代納,已萬萬驚駭,近來飭令截嚴,而猶有此冒犯者,尤極無嚴,且欲以還穀代納,則春初足可上納,而拖至八月,始爲裝載,亦涉可怪,拿問處之。罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。申在維,杖一百收贖,告身盡行追奪,放送,何如?傳曰,與不待朝令無端愆限之守令,大有間焉。民勢也,治績也,俱合可恕,而法則行矣,以功罪,區別功議放送,仍令明日還官,可也。
刑曹啓目粘,忠淸監司李亨元,旣已遲晩,所當照律是白乎矣,係是二品,不敢擅便,上裁何如,判付啓,功議區別照律爲良如敎。
癸丑九月二十一日午時,上御誠正閣。藥房入診入侍,提調徐有防,副提調洪明浩,行左承旨林濟遠,右承旨金履成,左副承旨李勉兢,同副承旨宋銓,記事官徐有聞,假注書鄭文始,記注官承膺祚,記事官洪樂游,檢校直閣南公轍,以次進伏訖。有防等曰,聖體,若何?上曰,日間膈氣頗甚,昨今則稍勝矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防等曰,醫官待令矣。上曰,置之。上曰,朴春源前例考見乎?有防曰,無可據前例,或因特敎矣。上曰,後日入侍,詳考更稟,可也。仍命書傳敎曰,政官牌招開政。又命書傳敎曰,今日政新除授守令,等下批當日辭朝。仍命退,諸臣以次退出。
上在昌德宮。停常參·經筵。
大殿,內閣·政院·玉堂·朝廷二品以上·六曹堂上·兩司長官·宗親單子問安。答曰,知道。王大妃殿·惠慶宮·中宮殿·元子宮,內閣·政院·玉堂口傳問安。答曰,知道。
金履成啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本營軍兵,日次私習云矣,敢啓。傳曰,知道。
傳于南公轍曰,右副承旨入侍。
洪明浩,以禮曹言啓曰,今此大殿誕日諸道封進方物中,咸鏡道觀察使金華鎭,北關出巡,故本營方物,咸興府判官,代行封進矣。啓本中,以本府判官洪彝浩書入之意,敢啓。傳曰,知道。
洪明浩,以禮曹言啓曰,今此大殿誕日諸道所封箋文中,龜城府使李身敬,雖非應封官,以別軍職封箋矣,一體看審捧入之意,敢啓。傳曰,知道。
癸丑九月二十二日巳時,上御重熙堂。右副承至入侍時,右副承旨南公轍,記事官徐有聞,記注官金良倜,記事官洪樂游,以次進伏訖。上命公轍讀公事書判付訖。命退,承史以次退出。
上在昌德宮。停常參·經筵。
洪明浩啓曰,明日常參·經筵取稟。傳曰,停。
洪明浩啓曰,明日國忌正日相値,視事頉稟之意,敢啓。傳曰,知道。
金履成啓曰,中樞府錄事來言,判府事金鍾秀,自楊州今方上來云,係是大臣去就,敢啓。傳曰,知道。
洪明浩啓曰,卽者校理鄭尙愚,以其親病,陳疏徑出,原疏,以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于洪明浩曰,金判府事入侍事,遣史官傳諭。
傳于洪明浩曰,金判府事入侍。
傳于金履成曰,右承旨·左副承旨入侍。
金履成啓曰,大司憲曺允大,掌令權儐,持平趙恒鎭,正言李重蓮引避退待,已至多日,尙未處置,事甚未安,大司諫尹㬦,持平南涑,卽爲牌招,以爲處置之地,何如?傳曰,允。
以大司諫尹㬦,持平南涑牌不進罷職傳旨,傳于金履成曰,只推。
金履成啓曰,大司憲曺允大,掌令權儐,持平趙恒鎭引避退待,執義宋翼孝未肅拜,掌令姜鳳瑞在外,持平南涑牌不進,監察茶時之意,敢啓。傳曰,知道。
金履成啓曰,金吾議讞,何等審愼,而申大儞爰情啓目,縮太數爻六十石之十字,四十石之十字,皆以百字誤書,至承判付中數過二千石之下敎,而該堂,今始覺察,聯疏自首,原啓目,改付標以入,疏本,以齋日退却,改付標之啓目,不得已捧納,而奏御文字,固宜審察,石數多少,尤係肯綮,有此錯誤,事未前聞,當該金吾堂上,竝從重推考,何如?傳曰,允。
傳于洪明浩曰,右副承旨,聞有實恙,許遞,前望單子入之。
承旨前望單子入之,李冕膺落點。
傳于宋銓曰,吏曹參議前望單子入之。
吏曹參議前望單子入之,李勉兢落點。
傳于宋銓曰,左承旨許遞。
傳于宋銓曰,承旨前望單子入之。
承旨前望單子入之,金翰東·金祖淳落點。
傳于宋銓曰,明日當由逌瞻門展拜,該房知悉。
宋銓,以吏曹言啓曰,卽接通禮院牒報,則明日景慕宮展拜敎是時,左右通禮,不可不備員,而右通禮李羽逵,呈辭在外云。今姑改差,其代口傳備擬以入之意,敢啓。傳曰,知道。
吏曹口傳政事,以姜文會爲右通禮。
宋銓,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
金履成,以義禁府言啓曰,時囚罪人申在維,杖一百收贖,告身盡行追奪,照律草記批旨內,以公罪,區別功議放送,仍令明日還官事,命下矣。申在維曾祖思觀,揚武原從功臣云,功減一等,杖九十,以公罪收贖,放送之意,敢啓。傳曰,知道。
宋銓,以義禁府言啓曰,時因罪人金載華原情公事判付內,比之大儞,不可同日而語,不必査問,該曹依同罪他囚例,功議區別,勘放後草記事,命下矣。取考律文,則大明律錢糧互相覺察條有曰,凡倉庫官吏皆得互相覺察,若侵欺盜用,係官錢糧,已出倉庫而失覺察者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。金載華,無功議云,杖一百收贖,告身盡行追奪,何如?傳曰,聞戶判言,與分揀諸人無異云,依此勘放,可也。
金履成,以義禁府言啓曰,保放罪人金載華,杖一百收贖,告身盡行追奪,照律草記批旨內,聞戶判言,與分揀諸人無異云,依此勘放可也事,命下矣。金載華,依鄭宗柱·柳得恭例,分揀放送之意,敢啓。傳曰,知道。
癸丑九月二十三日辰時,上御誠正閣。右承旨左副承旨入侍時,右承旨金履成,左副承旨李勉兢,假注書鄭文始,記注官金良倜,記事官洪樂游,以次進伏訖。上命履成讀公事書判付。仍命退,承史以次退出。
癸丑九月二十三日午時,上御重熙堂。判府事入侍時,右副承旨南公轍,記事官徐有聞,記注官金良倜,記事官洪樂游,判府事金鍾秀,以次進伏訖。上命書傳敎曰,內閣只有檢校直閣一人,而聞有實恙,番次苟艱云,前檢校直閣金祖淳敍用。鍾秀曰,日間聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,臣於向者,適因身病,無以暫留,故不得不以動駕日,徑尋鄕路,昨日卽慶節也,病勢雖未快差,爲伸耿耿,暫爲上來,而譯院取才,今番將了當而去矣。上曰,何日當了當乎?鍾秀曰,再明間,似可了當還歸矣。命退,諸臣以次退出。
上在昌德宮。停常參·經筵。
大駕詣景慕宮入齋室,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
洪明浩啓曰,今日展拜時,承旨當爲備員,而新除授左副承旨金翰東在外,何以爲之?敢稟。傳曰,前承旨南公轍,今旣陪從,仍任前職。
金履成啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招啓辭未下,掌令姜鳳瑞在外,監察茶時之意,敢啓。傳曰,知道。
洪明浩啓曰,玉堂備員間,視事頉稟之意,敢啓。傳曰,知道。
金履成啓曰,禁衛營將官來言,今日本營軍兵,日次私習云矣,敢啓。傳曰,知道。
金履成啓曰,御營廳將官來言,今日本廳軍兵,日次私習云矣,敢啓。傳曰,知道。
吏曹口傳政事,以鄭履玉爲右通禮。
洪明浩啓曰,卽者中樞府錄事來言,判府事金鍾秀,今方下去楊州地云。係是大臣去就,敢啓。傳曰,知道。
傳于宋銓曰,明日抄啓文臣今月朔親試秋等朔試射,爲之事,分付。
宋銓,以備邊司言啓曰,壯勇外營親軍衛節目,修正以入之意,敢啓。傳曰,知道。
金祖淳,以訓鍊都監言啓曰,今九月二十四日景慕宮展拜時,因兵曹節目,金虎門軍三十名除出,把摠李厚在,哨官兪鉉商率領,挾輦侍衛,金虎門軍五十名,哨官申大益率領,出付排立當次營門,還宮後還入直所,而竝待標信擧行之意,敢啓。傳曰,知道。
金祖淳,以御營廳言啓曰,今九月二十四日景慕宮展拜時,依兵曹啓下節目,金虎門·集春營入直軍各五十名除出,大將臣李敬懋率領,弘化門外,分左右排立,東營入直軍三十名除出,該入直把摠崔命健率領,宮大門外把守,而竝待標信出用,解嚴後,各還本處入直之意,敢啓。傳曰,知道。
癸丑九月二十四日辰時,上詣景慕宮。展拜入侍時,行都承旨洪明浩,左承旨金履成,右承旨李冕膺,左副承旨南公轍,右副承旨金祖淳,同副承旨宋銓,記事官徐有聞,假注書鄭文始,記注官承膺祚,記事官洪樂游,一提學鄭民始,檢敎直提學徐有防·徐鼎修,以次隨駕。上具翼善冠·衮龍袍,乘輿出交泰門·永淸門·明政門·弘化門,入逌瞻門,詣御齋室,少頃就板位,行再拜禮,仍詣宮內,奉審訖,還御齋室,少頃乘輿,出逌瞻門,入弘化門·明政門·永淸門·交泰門還內,諸臣以次退出。
上在昌德宮。停常參·經筵。
金祖淳,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李冕膺啓曰,備邊司郞廳來言,今日賓廳日次,而領議政洪樂性,左議政金履素,右議政金憙,俱有身病,不得來會云矣,敢啓。傳曰,關西年分狀啓,昨夜見之,今日次對,使之稟處矣。不爲來會,以致民事回啓之遲滯,昨夜口傳下敎,若能明白知委於備局,豈有至今坐待之勞乎?當該坐直承旨,從重推考,如可强力,依例來會事,備局知悉,傳于右相。
以大司諫尹㬦,司諫韓光植,執義宋翼孝,持平南涑牌不進罷職傳旨,傳于李冕膺曰,只推。
李冕膺,以弘文館言啓曰,本館下番修撰臣李相璜,以兼西學敎授,今日儒生試取事,晝仕出去之意,敢啓。傳曰,知道。
金祖淳,以兵曹言啓曰,同知中樞府事尹行貞,身病猝重,時月之內,供職無路,慶熙宮衛將洪瑞萬,年老病痼,難以持被云,呈狀乞遞,竝改差,何如?傳曰,允。
癸丑九月二十五日辰時,上御暎花堂。抄啓文臣親試入侍時,行都承旨洪明浩,左承旨金履成,右承旨李冕膺,左副承旨南公轍,右副承旨金祖淳,記事官徐有聞,假注書鄭文始,記注官承膺祚,記事官洪樂游,試官一提學鄭民始,檢校提學徐有防·徐鼎修,原任直閣尹行任,吏曹參議李勉兢,副司直李翼晉·金啓洛,以次侍衛。上具戎服陞座,試官以下應射文臣等行四拜禮訖。上命勉兢書題。射畢收券訖。命民始等考券出榜後施賞,仍宣饌。諸臣賡進御題訖。民始曰,露梁鎭,旣屬本營之後,其所擧行,比前有異,凡百規制,當稍存鎭樣,而所在還穀數少,無以接濟鎭下居民,欲行裒益之道,畿內穀少,無他推移。聞廣州餉穀,頗有移轉於近邑者云,其中楊州·果川所受合五百石,自今秋捧置於該鎭,以爲糶糴之地,似無妨礙,故敢此仰達矣。上曰,依爲之。出擧條冕膺曰,奏御文書,所當審愼,而今此戶曹草記之各間單行書呈,大違格式,戶曹判書沈頤之,推考警責,何如?上曰,依爲之。出擧條仍命退,諸臣以次退出。
癸丑九月二十五日巳時,上御暎花堂。大臣·備局堂上引見入侍時,右副承旨金祖淳,記事官徐有聞,假注書鄭文始,記注官承膺祚,記事官洪樂游,左議政金履素,右議政金憙,行司直鄭民始·李文源,延豊君李,戶曹判書沈頤之,右參贊洪秀輔,行副司直徐有防,吏曹判書金思穆,禮曹判書閔鍾顯,刑曹判書李得臣,開城留守金魯永,行副司直沈煥之,副提調尹行任,以次進伏訖。履素等曰,日來聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。履素曰,俄者下敎,臣等之事,極涉不安,臣則脚病尙未差勝,故每以殿內扶掖,不勝惶悚。今日亦果懸病,而若能稍自强步,則豈敢生占便之心乎?上曰,今日民事,有下詢事,而不爲來會,故爲右相慨然也,在卿別無可引之端矣。殿庭給扶之爲不安,無怪卿心之如此,自今携筇於出入之際,則似好矣。履素曰,此亦有駭於瞻視,然猶勝扶掖之添臣不安之心,還覺萬萬感幸矣。上曰,左相病勢,漸有差意,日後次對,卿如不入,則右相,亦不必獨行賓對矣。履素曰,聖敎之下,萬萬惶悚,而臣之病勢如可强,則敢不入來,而病情,果難番番進參矣。上曰,隨時觀勢進參好矣。憙曰,日前妄陳一箚,而全眛格例,及承批旨,歷日悚惶矣。上曰,何必然也?憙曰,非敢效古人以人事君之義,區區寸忱,只在於爲世道矜式而然矣。上曰,經術之士,眞有爲世矜式者,非不欽歎,而昨年,使薦經明行修者,意有在矣。非不知經明行修,爲次等題目,而近來直以抄選爲名,則在朝家,只有抄選之名,而參於薦剡者,皆深入不出,眞所謂欲其入而閉其門,未見實效。故姑此以經明行修次等題目,爲薦引之階,開進身之路,勿論小各司,責以事務,其中果有實績之本乎經術,而經術之可以矜式者,則置之經筵之任,無所不可。予之此意,非疑之過而待之輕也,卽所以重經術愼簡選也,亦所以啓進道而期實效也。憙曰,臣亦非直請爲經筵官也,宜有區處,使之置諸朝端矣。上曰,旣以抄選爲目,則此非山林而何?大抵薦人用人之法,只觀其學行淺深,不可以地處論矣。至於朴胤源,雖未詳其操守之如何,眞有學行之可資於敎胄,則雖無職名,可以私覿而有所輔導,何必以抄選名之乎?肅廟朝閔氏諸人,多有以山林見用者,然亦非此事所可比,而如非三代盛際,皆不能無嫌,故漢光武,猶存椒房之嫌,則予於朴胤源,何必爲近嫌之事乎?若先除洗馬等職,以觀實效,可也。憙曰,若如聖敎,則無異取才,豈可以學行爲名而使之先試耶?上曰,此則不然,古之車服以用,皆可謂之試取乎?孔子大聖也,嘗爲委吏矣,爲司樴吏矣,梁惠王之於孟子,亦聘而見之,然後尊以賓師之禮,蓋其進賢用士之道,皆有漸矣。此亦將曰,先試其所存而然耶?且卿之所薦,予未知爲何狀人,而近聞卿,受人干囑,有此薦擧云,非爲卿眞有是事,但此說之流行於世,可知在卿不能無嫌,在參薦士人,亦不能無累矣。筵席旣發此言,則卿不可再言矣。憙曰,天日在上,臣雖無狀,豈敢爲此?上曰,不必更爲說來說去矣。憙曰,臣罪至此,尤無所容,當退而待命矣。上曰,此亦非待命之事,卿欲以何語,爲待命啓辭耶?引命就坐。上敎履素曰,昨年經明行修薦,成命已久,從近爲之。履素曰,臣之所薦經明行修之人中,亦有右相所薦者矣,俄者上敎雖如此,後日會薦時,當以前所薦用之矣。上曰。唯。上曰,次對爲之。履素曰,此平安監司李秉模狀啓也。平壤等十邑,置之稍實,中和等二十六邑,置之之次,熙川等四邑,置之尤甚,後錄諸條,竝請令廟堂稟處矣。其一,毋論稍實·之次·尤甚,區別被災面里,以相當穀代捧,待明秋還作本色事也。其一,山城餉穀,限折半捧留平倉,待明秋輸納事也。其一,尤甚邑,限明秋勿定配所事也。其一,推奴徵債,限明秋防塞事也。分等依狀請施行,其餘數條,陳請旣甚精約,亦爲依施,而至於城餉之捧留本邑事,城餉法意,本自嚴重,雖在大無之歲,宜不敢輕易闊狹,則今年本道穡事,雖有如干被旱之處,通論一道,優於免歉,如此之歲,何可許其捧留乎?此則依例收捧於山倉之意,分付,何如?上曰,依爲之。尤甚邑則捧留平倉,可也。出擧條民始·文源等曰,南·北漢軍餉之不得捧留本邑,節目甚嚴,而近因歉歲,多有捧留者,以致城餉之耗縮,殊非節目本意。今年年事,幸得大登,各邑捧留之穀,一倂來納兩山城之意,嚴飭,何如?上曰,依爲之。出擧條民始曰,本廳舊還未捧,爲一萬六千餘石,事當盡數收捧,而若値數多之時,則自朝家,每有分數以捧之例,舊還中辛壬兩年停退,爲八千餘石,比元數,爲折半矣,以此數收捧,何如?上曰,依爲之。出擧條民始曰,年前,前京畿監司徐有防,以北漢還穀糴糶時保主人騷擾之弊,列邑不能支堪,此後則自各邑修成冊,送于摠廳,照此分給,待秋收捧時,自該邑定監色以送之意,出擧條申飭,此誠善爲變通,而其後不爲遵行,其弊如前。自今年秋受食成冊,已爲分送該邑,各自該邑,別定監色,董飭收捧,俾於未寒前畢納,而如有未收之邑,則以軍餉居末律勘處之意,申飭知委,何如?上曰,依爲之。出擧條文源曰,湖西十邑,設置本廳牙兵十二哨,而以程道之稍遠,雖値行操之年,除其赴操,別遣將官,使之巡點,自是規例,而所謂巡點,亦云有弊,許久停廢,故各該邑逃老故代定,全不察飭,太半闕額,有名無實,甚非當初團束之本意。此後則來往之際,雖有些少之邑弊,申明舊制,如非大無之年,每遣將官,考察軍政之虛實,點檢軍裝之有無,然後庶有實效,以此意出擧條,預爲申飭,自明年依舊施行,何如?上曰,依爲之。出擧條文源曰,臣於侍衛服色,竊有區區意見,每欲一番陳達而未果矣。侍衛之職,衛扈御駕,而朱笠之虎鬚雀羽,帖裏之帶弓佩劍,非但不便於運用,論以衣章,亦無義意。昔在庚午溫幸時,先臣以兵判隨駕,而軍服戰笠陪扈往來之狀,臣尙歷歷記得,而溫幸侍衛之皆着軍服,古例卽然,則溫幸之例,不妨援用於陵園幸行,陵園幸行之例,亦不妨援用於京裏動駕及殿座之時。且以近日陵幸時言之,兵判着軍服侍衛,別雲劍及摠府·兵曹等是侍衛,而服色之斑駁,亦涉如何?此後則每於郊外動駕時,侍衛及陪從百官,竝以軍服扈駕,城內動駕及殿座時,只別雲劍以下侍衛之臣,皆着軍服,朱笠帖裏之制,永爲革罷,則不徒爲戎裝之便捷,亦爲省費之一道,下詢大臣及將臣·諸臣處之,何如?上曰,卿等之意,何如?履素曰,章服之多般異制,誠有難便之端,侍衛服色之戎服與軍服,若論其所費多寡,則無甚懸絶,而若取其簡便,則軍服似勝於戎服。重臣所奏,不無意見,而係是服飾因革之端,博詢處之,恐好矣。憙曰,臣之淺見,與左相所奏無異矣。民始曰,臣之賤見,常以爲章服自有制度,冠服卽朝會之服,軍服乃行陣之服,而此外又有戎服,太涉繁冗,且羽笠帖裏,不便於周旋,常時侍衛及城外幸行時,隨駕人服色,俱以軍服定制,似便當矣。曰,臣之賤見,與守禦使所達,別無異同。侍衛之揷羽,實無義意,此後行幸時,侍衛陪從,皆着軍服,京動駕及殿座時,別雲劍以下,着軍服好矣。頤之曰,帖裏朱笠,不便於戎裝,侍衛服色,皆用軍服戰笠之制,似合便當之論,厥惟久矣。今若依守禦使所奏,施行好矣。秀輔曰,戎服·軍服之別其名色,旣甚斑駁,且不簡便。若依守禦使所奏,使之歸一,則誠爲得當,而此係儀章變通之制,不可猝乍間斷行,更加博詢而處之,似好矣。有防曰,臣之常時淺見,亦與守·摠兩使無異,博詢變通好矣。思穆·鍾顯·秉鼎·得臣·魯永·煥之·行任等曰,臣等之意,與大臣·諸臣所奏,亦無異同矣。上曰,溫幸時服色,已例旣如此,事勢雖簡便,羽笠帖裏之一竝永罷,係是更張,政合商量。至於文宰之異於武臣云云,不必爲然。寶鑑小帽子之制,旣有兼上下通文武之明證,且以遠幸言之,自上所御之軍服,載在儀文,則文武何可區別乎?然明知其行之無弊,然後可以決處矣。出擧條頤之曰,因義禁府啓目,有申大偁·姜事登對稟處之命矣。倉官之犯逋者,皆以斛上加升之初不犯用爲言,而元數與加斛,竝峙一庫,則不爲犯用之說,實爲難明之事,俱無可原之端矣。姜之兩年居職,再捧稅穀,遞去纔及四朔,倉逋至於四百餘石,則明是姜在任時所逋,而渠旣已遞後出逋爲發明,則準以逋欠還穀磨勘守令勘罪之例,似是原恕之道。至於申大偁,則所逋米太,爲一千三百石,非但事未前有,毋論不謹典守與倉吏,偸竊斛量,欠縮如此,倉官加等嚴勘,然後似有今番筵稟變通之效,故敢此仰達矣。上曰,依爲之。申大偁事,聞甚駭然。在倉官之時,所犯若此,則典外郡,將犯何許贓案乎?嚴飭該府,施以重律,可也。出擧條有防曰,臣待罪太僕提擧,本寺凡事,一提調專管,而一提調,近以身病,久未登筵,要臣提稟,故敢此仰達矣。薪智島,卽本寺所屬屯田之地也,該鎭萬戶,例兼別將,照檢田政,捧稅上納,而至於今年,則春間當納之稅穀,經夏徂秋,無意裝送,故屢度關飭,恬不動念,竝與推論之該吏而不爲上送,幺麽鎭將之擧行,若是放恣,揆以紀綱,萬萬駭痛,其在懲後之道,不可仍置。薪智島萬戶朴廷爀,爲先罷職,令該府拿問嚴勘,何如?上曰,依爲之。出擧條有防曰,本寺衙門,世所稱亞度支,況其設施法意,本自嚴重,隨其豐歉,量定摠數之後,雖係升合,一不敢違越,觀於前後謄錄,槪可知也。挽近以來,紀綱解弛,所謂牧官,稅摠則減縮,上納則稽滯,以至支放不足,貿取用下,各邑財力,日就淍殘之境,誠萬萬寒心。此不可不別加變通。自今爲始,申復舊規,嚴立科條,使不得如前因循,而如或有復用前套,肆然減報,又或有趁不裝載,過時稽納之弊,則當該牧官,只當一依法意,嚴明殿最,不少饒貸。此則係是自下擧行,不必煩諸筵稟,而第薪智島·智島·所斤·注文四鎭,俱有本寺所屬屯田,該鎭將例爲收聚上納,而此非牧官,不過兼別將稱號,故曾不入於殿最中矣。雖有減報稅摠,稽滯上納等事,警責無路,因循以過,便成痼弊,事之疎忽,莫此爲甚。固當依監牧官例,考勤慢殿最黜陟,而兼別將殿最,無可倣之例,此後四鎭兼別將窠所納,或減摠或過限,則直施罷拿之典事,定式施行,何如?上曰,依爲之。出擧條有防曰,本寺郞官·僉正·判官,最爲緊要,而至於工房擧行,亦係不輕,在前則一主簿,以工房之故,自本寺例爲自辟,而近來權罷已久,今不可更爲復舊,今當寺弊矯救之時,不可不另擇,而主簿今適有窠矣。就實職中,勿拘品數高下,以曾經守令綜鍊事務者,拔例差擬,此後此窠,隨其遷轉,依此例施行。本寺事務,馬政爲重,其所檢飭喂養等節,都責郞官,而本寺,以其稍裕衙門,該曹凡於諸般公役,或有多官盡差之時,馬政一款,事多掣礙,目今寺弊蝟集,方謀矯救,限稍蘇間,每一員式輪回,毋得疊數差役事,竝分付吏曹,何如?上曰,依爲之。出擧條有防曰,本寺馬政,專係巨達,而目今所見,雖欲責之以勤慢,誠無奈矣。大凡通各司諸般公役,自是隷卒之所擧行者,而本寺則因堂郞之加把陪隷,又以軍士之未有立侍者,毋論大小使喚,一以巨達爲歸,故所謂喂養一政,便屬餘事,則肥者瘠,瘠者頉,事勢之所必至,爲弊滋甚,莫可救藥。一二提擧與諸郞官,往復爛商,所謂加隷則永爲除減,軍士則他色換定,竝使之通融應役,巨達則雖一名一時,毋得任意出用,亦使之壹意馬政,而毋論巨達與隷卒,一依節目遵行,若或有時月稍久,破壞闊狹,以至現發於提調摘奸之時,則犯科該郞,從輕重草記汰罷之意,出擧條定式,何如?上曰,依爲之。出擧條仍命退,諸臣以次退出。
上在昌德宮。停常參·經筵。
卯時辰時,灑雨下雨,測雨器水深一分。
藥房提調徐有防,副提調洪明浩啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
宋銓啓曰,卽者奉敎洪樂游,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于宋銓曰,同副承旨入侍。
傳于金履成曰,左承旨入侍。
承旨前望單子入之,沈煥之落點。
金履成啓曰,卽者注書徐有聞,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招,何如?傳曰,允。
注書徐有聞徑出,代以宋知濂爲假注書。
傳于沈煥之曰,都承旨入侍。
以黃海監司李祖承狀啓,災實分等事,傳于金祖淳曰,有司堂上一人,就議大臣,登對稟處。
金祖淳啓曰,備局有司堂上尹行任,持海西災實分等狀啓,就議大臣後,依下敎來待矣。傳曰,入侍。
金履成啓曰,合辭連日闕啓,事甚未安,除在外·未署經外,未肅拜執義宋翼孝,司諫韓光植,卽爲牌招。大司憲曺允大,掌令權儐,持平趙恒鎭,正言李重蓮引避退待,已至多日,尙未處置,大司諫尹㬦,持平南涑,竝卽牌招,以爲處置之地,何如?傳曰,允。
以大司諫尹㬦,司諫韓光植,執義宋翼孝,持平南涑牌不進罷職傳旨,傳于宋銓曰,只推。
宋銓啓曰,大司憲曺允大,掌令權儐,持平趙恒鎭引避退待,執義宋翼孝,持平南涑牌招不進,掌令姜鳳瑞在外,監察茶時之意,敢啓。傳曰,知道。
金履成,以備邊司言啓曰,諸道舊還未捧之數,多至二百二十三萬四十餘石,而其中昨年未捧,尤爲夥然,如今豐登之時,不可不捧,三南則昨年未捧,竝令準數收捧,其餘諸道及海西稍實邑,隨其數爻之多寡,參以該道之穡事,酌量磨鍊,定數知委,而必以最近年條收捧之意,分付,何如?傳曰,此亦民事,詢問後欲決處者,三十日次對,進定於明日,而此草記,入侍時稟處,可也。
金祖淳啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
沈煥之,以內醫院官員,以都提調·提調言啓曰,駝酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
李冕膺,以賑恤廳言啓曰,中部大廟洞契任掌金光弼,今月二十三日本洞路傍,得一歲遺棄女兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
金履成,以兵曹言啓曰,今九月二十五日各廳堂下武臣朔試射時,都摠府都事梁成龜·李雨龍,訓鍊院主簿李文耆·柳漢源,武臣兼宣傳官李敏植·姜昌煥·黃仁燁,部將李秉玉等,俱未滿四中,依定式各決棍十度,身病及呈辭受由人等,退試次姑爲懸頉以入之意,敢啓。傳曰,知道。
金履成,以禁衛營言啓曰,來十月當九番右部左司屬全羅道五哨軍兵逢點實數六百五十二名,已爲點閱整齊,來十月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
金履成,以禁衛營言啓曰,來十二月當九番右部中司屬全羅道五哨軍兵,來十一月二十五日,京中逢點,依例準二朔立番之意,本道監兵使處,預爲知委,何如?傳曰,允。
金履成,以御營廳言啓曰,本廳來十月十一月兩朔應立後部中司屬京畿右道三哨,黃海道二哨,合五哨軍兵六百五十二名,已爲逢點整齊矣。十月初一日,與左司軍兵,替代立番後,舊軍放送之意,敢啓。傳曰,知道。
金履成,以御營廳言啓曰,頃因特敎,延安·白川軍限年豐退番,代以同道附近邑信川郡,換番徵召,今已調上點立,而來十二月甲寅正月兩朔應立後部右司屬黃海道五哨軍兵,十一月二十五日,京中逢點,十二月初一日,與中司軍兵,當爲替代立番矣。十月十一日當換徵信川軍代,亦以附近邑長淵軍,推移作隊,合成五哨之制,趁期調送後,形止狀聞事,該道監兵使處,知會之意,敢啓。傳曰,知道。
義禁府啓目,釜山前僉使林栽洙,豆毛浦前萬戶金性一原情云云。林栽洙亦,問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處爲白乎旀,金性一亦,問目內辭緣,泛稱遲晩,刑推得情何如,判付啓,初不知委,狀啓不爲區別者,極爲駭然兺不喩,兩邊將雖曰水營所關,京廳行關於鎭營,則鎭營,卽亦兵使管轄也。以此以彼,難免不飭不察之責,當該帥臣罷職,兩囚分揀放送爲良如敎。
修撰李相璜箚曰,伏以大司憲曺允大,以臣志氣鹵下,言議巽軟,本不合於淸朝風憲之任,自在通擬之初,已有人言,其難冒之實,自靖之義,日前疏末,略已附陳,伏想聖明,庶幾俯燭。昨日賓對有命,召牌又降,而鐵限在前,承膺無路,坐犯違傲,恭竢處分,非敢謂陳腐無當之疏,可以裨修省求助之盛,而重臣筵奏,謂以應旨不實,多少臚列,譏切備至,責之以應文,斥之以塞責,末以賓對之不參,又謂之慨然,臣滿心慙恧,無地容措,自來處義之外,又添目下情勢,由前由後,其何可一刻晏然乎?引嫌而退,掌令權儐,持平趙恒鎭等,以臣等俱以無似,待罪言地,適當遇災之日,伏承求助之敎,草草陳腐之言,無以仰答萬一,而昨日賓對之牌,同犯違傲之科,筵臣所奏,譏之以應文,斥之以慨然,臣等滿心慙恧,尤無所容措,以此情踪,顧何敢晏然於臺次乎?引嫌而退,正言李重蓮,以臣恣性鹵莽,言議巽軟,其於淸朝耳目之任,豈或有一分堪承之望,而特敎荐召之下,他無暇顧,雖不得不黽勉出肅,迺者求助之敎誕降,未效陳腐之言,賓對之命繼下,又犯違傲之科,臣於是滿心慙恧,無地自容。伏見筵臣所啓,則譏斥臺地,遣辭深緊,以陳疏而別無昌言,塞責而擧皆違牌爲辭,至請重推之典,況如臣之初無一言而又犯違召者,尤何敢一刻晏然於臺次乎?引嫌而退,求助之際,無端違召,至有人言,勢難仍在,請大司憲曺允大,掌令權儐,持平趙戄鎭,正言李重蓮,竝遞差。取進止。答曰,省疏具悉。處置事依施。
奉敎洪樂游疏曰,伏以臣於直中,卽接家信,臣母素患痰癖之症,當此換節之時,陟劇而越添,食飮全却,轉側須人,臣自聞此報,方寸煎灼,按住不得,玆敢忙陳短章,徑出禁扃。伏乞聖慈,俯賜諒察,亟遞臣所帶之職,以便救護,仍治臣擅離之罪,以肅朝綱,千萬幸甚。省疏具悉。爾其勿辭,救護母病。
左副承旨南公轍疏曰,伏以臣昨日公退省見臣母,則素患阿睹,一倍添劇,花霧翳塞,幾不辨物,此是積年沈痼之疾,而復發於近日失攝之餘,專意鍼藥,若將見效,而第緣臣職忝邇班,夙夜不暇,無他弟兄代以扶將,調治之方,每失其宜,辛苦之症,漸就難醫,臣之情理,可謂悶且迫矣。目今證形,實無一時離捨之望,今日病不得依例仕進,忙陳短章,仰首鳴號於孝理之下。伏乞亟遞臣職名,以便救護,仍治臣瀆擾之罪,使朝綱肅焉。臣無任云云。省疏具悉。爾其勿辭,救護母病。
癸丑九月二十六日巳時,上御誠正閣。藥房入診入侍時,提調徐有防,副提調洪明浩,左承旨金履成,同副承旨宋銓,記事官徐有聞,假注書鄭文始,記注官金良倜·承膺祚,以次進伏訖。有防等曰,聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防等曰,醫官待令矣。上曰,置之。仍命書傳敎曰,雖以無例勿論,渠之久勤,無異於今之白成一,術業亦不讓古之卞誼和,鍼醫朴春源加資。又命書傳敎曰,都承旨許遞,前望單子入之,待下批牌招察任。仍命退,諸臣以次退出。
癸丑九月二十六日午時,上御重熙堂。右副承旨入侍,備局·有司堂上同爲入侍時,右副承旨金祖淳,假注書鄭文始,記注官金良倜·承膺祚,有司堂上尹行任,以次進伏訖。行任曰,此黃海監司李祖承災實分等狀啓也。延安等六邑,置之尤甚,長淵等八邑,置之之次,瑞興等九邑,置之稍實,仍以爲事目災一千七百結外,畓災六千八百結,綿田災二百結,特許加劃,後錄諸條,竝請令廟堂稟處矣。其一,新還,之次邑之尤甚坊里,四分一,之次邑之之次坊里,稍實邑之尤甚坊里,五分一,停退事也。其一,各樣新還,毋論三等邑,之次坊里三分一,稍實坊里四分一,相當穀準折代捧事也。其一,舊還,稍實邑,待備局知委,分數徵捧,之次邑,限明秋停退事也。其一,各衙門所納保軍米太,尤甚邑及之次邑之尤甚坊里,每名二兩代捧,之次邑之之次坊里,稍實邑之尤甚坊里,折半代錢事也。其一,谷山等十邑訓局所納砲保價布,折半代捧,禁·御兩營價布,就其木邊中折半代納,海州等七邑三門軍價布,純錢代納,其餘各衙門及江都所送選武布,勿論三等邑,限明秋純錢代納事也。其一,大興山城餉還,捧留本邑事也。其一,牙兵入防停止事也。其一,尤甚·之次邑,勿定配所事也。其一,推奴徵債,限明秋防塞事也。依下敎就議于大臣,則領議政洪樂性,以爲今年海西穡事,獨被歉荒,道臣分等與所請諸條,極其精約,竝爲依狀請施行,而其中畓災之近七千結加請,似過分數,限五千結加劃。三軍門保米之代捧,谷山等邑價布之代捧,軍需所關,不可闊狹,此則置之。至於江都所送選武布,限明秋純錢代納事,許施爲宜云。左議政金履素,右議政金憙,以爲別無異見云矣。上曰,依爲之。尤甚·之次邑保軍米太分數代錢事,谷山等邑軍布折半代捧事,數爻旣不夥然,在小民爲惠最實,亦爲依狀請施行,可也。出擧條仍命退,承史以次退出,
上在昌德宮。停常參·經筵。
李冕膺啓曰,來初一日輪對日次矣,敢稟。傳曰,爲之。
宋銓啓曰,御營廳將官來言,今日本廳軍兵,日次私習云矣,敢啓。傳曰,知道。
以大司諫尹㬦,司諫韓光植,執義宋翼孝,持平南涑牌不進罷職傳旨,傳于李冕膺曰,只推。
李冕膺啓曰,大司憲,掌令一員,持平一員未差,執義宋翼孝,持平南涑牌招不進,掌令姜鳳瑞在外,監察茶時之意,敢啓。傳曰,知道。
傳于宋銓曰,大臣·備局堂上引見。
傳于李冕膺曰,右承旨入侍。
傳于金祖淳曰,右副承旨入侍。
傳于金履成曰,朝筵,聞北關捧舊還分排事,始知辛亥壬子兩年條未捧之數少,至于庚戌條矣,更思同慶之歲,當令小民知之,豈可追捧於年久之後乎?亦豈可次次積置,以爲年年侵徵之資乎?令道伯,體朝家爲民同慶之本心,親執考出,名以庚戌條者,舊還及公私債負,一倂蕩滌後狀聞事,令廟堂卽爲行會。
宋銓,以兵曹言啓曰,依下敎,黃海道上番騎兵中,尤甚邑海州騎兵五名,延安騎兵十一名,給回糧下送,而其中闕門把定軍,以外處騎兵替立之意,敢啓。傳曰,知道。
宋銓,以義禁府言啓曰,薪智島前萬戶朴廷爀拿問嚴飭事,傳旨啓下矣。朴廷爀時在任所云,依例發遣府羅將,交代後拿來,何如?傳曰,允。
癸丑九月二十七日辰時,上御誠正閣。大臣·備局堂上引見入侍時,右承旨李冕膺,同副承旨宋銓,假注書鄭文始,事變假注書李弘達,記注官金良倜·承膺祚,左議政金履素,右議政金憙,水原留守李命植,行司直鄭民始,戶曹判書沈頤之,左參贊洪秀輔,兵曹判書鄭好仁,行副司直徐有防,吏曹判書金思穆,禮曹判書閔鍾顯,行副司直李秉鼎,刑曹判書李得臣,行副司直金持默·李敬懋,訓鍊都正趙心泰,行副司直李漢豐,開城留守金魯永,行都承旨沈煥之,副司直尹行任,修撰李相璜,以次進伏訖。履素等曰,日氣稍涼,勞攘之餘,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。上曰,各道舊還事,昨見草記,而今年年事,雖曰大登,毋論久近,一例準捧,則民庶恐難息肩,故今日使之登對稟處矣。履素曰,本司舊還分排草記批旨,有入侍稟處之命矣。三南及統營昨年停退,當此大登之時,不可不及今充簿,竝與京畿·關東及三都而壬子一年條舊還,一竝準捧,江都則壬子條,不過數十包,限以辛亥條,嚴飭準捧,北道則限庚戌條,關西則限辛亥條,令兩道道臣,商量穡事與民情,量宜收捧,海西則只於稍實邑,以再昨與昨年條未捧,準捧之意,竝爲分付,何如?上曰,依爲之。出擧條履素曰,卽見黃海監司李祖承所報,則以爲本道穡事,遽至大歉,延安等五邑,尤甚中最遑急者,而元留庫穀簿,太半虛殼,災年新還,決難準捧,嗣歲之資,實有絶巡之慮,不可以除出補賑,京司所納錢一萬五千兩,限五六朔,特許姑貸,則庶可以貿遷他道之穀爲辭矣。海西穡事,延白等最被災荒外,雖以其他列邑言之,或有免歉處,或有不能免歉處,嗣歲之慮,補賑之難,誠如報辭。且其所請之數,不甚夥多,而其所姑貸,亦不過五六朔之間,依所報許施,以爲預先措辦之地,何如?上曰,依爲之。出擧條履素曰,守禦使李文源今日進不進單子,旣不懸頉,而單子入啓之後,始乃以病不進,雖未知其實病之果如何,而事體所在,不可無警,推考,何如?上曰,勿推,可也。出擧條履素曰,太倉欠縮之弊,傳說狼藉,而猶不知若是夥然,今番戶判,筵奏變通之後,所逋實數,現發於前後倉官金吾之供,而其數恰過累千餘石,揆以國綱,萬萬寒心,而其中申大儞所逋,至於一千三百餘石之多,尤是前所未有。戶判旣以加等勘律仰請,而判批下敎,何等嚴截,則該府之循例照律,極爲駭然。該府堂上,從重推考,使之更爲嚴加照律,以爲懲後之地,何如?上曰,依爲之。出擧條命植曰,本府中軍,舊則騎馹,中間忽復廢却,每每雇借往來,事甚不便。諸道監營中軍,竝皆騎馹,此獨昔有今無,宜有復舊之擧,而驛馬事體重大,敢此仰達矣。上曰,依爲之。民始曰,本營所屬鄕軍,間年大比較時,本營將官下去,與該邑守令,眼同試取,自是規例,而水原陞留府之後,留守如非大臣,卽崇品重臣,本營將官,旣是奉命之人,與之同坐擧行之際,必多有相妨難便之端。此後則將官與本府中軍判官,擧行之意定式,何如?上曰,依爲之。出擧條民始曰,平倉所捧自納米,卽是大同,且係軍需所用,故自前以精白米,趁限畢納,曾無麤劣愆期之弊矣。近年以來,吏緣爲奸,皆以代錢收捧,使倉主人,冒犯貿米,或以移轉還米,苟充以納,不但米色麤劣,愆期不納,許多奸弊,愈往愈甚,法意所在,萬萬駭然。此後若有代錢收捧或還米充納之擧,則該邑守令,隨現重勘之意,爲先出擧條申飭,何如?上曰,依爲之。出擧條沈頤之曰,太倉釐弊節目,已爲啓下,自今朔擧行,至於軍監弊端,幸不至於太倉,倉官變通等事,不必取倣於太倉,惟監察監庫之有弊無益,斛上加升之補縮無實,員役等公私負債等諸條,其弊與太倉無異,此三條,竝依太倉節目,債弊,別營別庫,亦與軍廣兩倉同然,蕩滌一款,一體施行,何如?上曰,依爲之。出擧條好仁曰,施文用子孫二人,自該道起送,而臣與各軍門將臣招見,則二人中施有榮,人亦可堪於弓馬之任,故敢此仰達矣。上曰,先付一內付祿,除本司使之肄射,稍能成樣,草記,可也。出擧條敬懋曰,親臨試射頒賞事體,何等嚴重,而今番春塘臺頒賞時,進排弓矢,不但陳舊相雜,多以不粧弓混頒,此專由於該色兩郞廳,常懷規避本色之心,初不檢察之故,事未前有,誠極驚駭。弓箭色郞廳李邦億·吳在臣,竝爲汰去,何如?上曰,依爲之。敬懋曰,本寺財力淍弊,賞格待令弓矢等種,無以經紀造成,在前如此之時,多有甲冑價米請得之例,今亦以二十部許劃,以爲及時始造之地似好,下詢大臣處之,何如?上曰,大臣之意,何如?履素曰,本寺無他物力之措辦,而甲冑價請得,亦有前例,則似當依所請許施,而二十部則未免太過,減五部許施,似好矣。上曰,依爲之。出擧條仍命退,諸臣以次退出。
上在昌德宮。停常參·經筵。
夜自四更,至二十九日開東,灑雨下雨,測雨器水深八分。
金履成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履成啓曰,禁衛營將官來言,今日本營軍兵,日次私習云矣,敢啓。傳曰,知道。
傳于金啓洛曰,右副承旨入侍。
傳于李勉兢曰,右承旨入侍。
宋銓啓曰,卽者修撰李相璜,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
兵曹口傳政事,副司直金祖淳。
承旨前望單子入之,洪仁浩落點。
兵曹口傳政事,副司直南公轍。
宋銓啓曰,昌寧縣監洪秉周,當日辭朝事,命下矣。兩司俱未署經云,除在外·未署外,未肅拜呈告人員,竝直牌招,以爲署經之地,何如?傳曰,允。
以大司諫尹臒,司諫韓光植,執義宋翼孝,持平南涑牌不進罷職傳旨,傳于宋銓曰,只推,更爲牌招。
傳于徐鼎修曰,都承旨入侍。
傳于宋銓曰,在外吏曹參判許遞,前望單子入之。
吏曹參判前望單子入之,沈煥之落點。
傳于徐鼎修曰,吏曹參議前望單子入之,待下批一體牌招。
吏曹參議前望單子入之,李冕膺落點。
傳于金履成曰,守令署經有命,兩司未差之代,政官牌招開政,以在京無故人差出,待下批牌招。
有政。吏批,判書金思穆,參判沈煥之,參議李冕膺,同副承旨宋銓進。林蓍喆爲大司憲,鄭毅祚爲掌令,安廷善爲持平,洪秀晩爲正言,李在學爲戶曹參判,魚用謙爲軍資正,李翊永爲司僕主簿,景慕宮奉事尹淑基,尙衣直長洪樂綏相換,成均博士單李錫心,學正單韓啓翼,學錄單洪宅柱。
兵批,判書鄭好仁進,參判未差,參議睦萬中入直,參知李師濂病,右副承旨金啓洛進。呂善亨·康晉三爲同知,李鼎德爲慶熙將,徐有秉爲慶尙左兵使,文斗弘爲薪智島萬戶,金壽亨爲助羅萬戶,護軍金敬身·權儐,副司直曺允大·黃昇源·洪明浩·林濟遠·趙恒鎭,副司果李重蓮,同知成正离,僉知金商遠,訓鍊僉正朴思弼竝單付。
傳于徐鼎修曰,在外承旨許遞與未差之代,前望單子入之,待下批牌招察任。
承旨前望單子入之,徐鼎修·李勉兢·金啓洛落點。
徐鼎修啓曰,假注書鄭文始,身病猝重,勢難察任,今姑改差,何如?傳曰,允。
傳于徐鼎修曰,前注書徐有聞敍用,口傳還付,牌招察任。
吏曹口傳政事,注書單徐有聞。
金履成啓曰,昌寧縣監洪秉周當日辭朝事,命下矣。憲府則纔已署經,而諫院則大司諫尹㬦,正言洪秀晩牌不進,獻納權坪在外,正言李羲甲未署經,只有司諫韓光植一人,無以備員署經云,何以爲之?敢稟。傳曰,一司除署經,諫臺兩人之無端違牌,極爲駭然。只推,更卽牌招,未署經人,使之署前行公。
傳于宋銓曰,闕門出入,豈有分授乎?大抵禁闥則一也,近來之臺臣,由敦化門,諸臣由金虎門,中官之丹鳳門,宮人之曜金門往來者,卽謬規之謬規。丙申初,以古例之不然,已有提飭,其於留門時出入,尤無一定之門,則今日署經臺諫入來也,承宣之忽請敦化門留門者,極爲駭然。雖以近日謬規言之,臺臣入自敦化者,出由金虎,之於臺臣,非迂路可知,深夜請開,不知正門之體重,當該承旨遞差,俾存古規。
宋銓啓曰,臣與左副承旨洪仁浩伴直矣,纔已遞差,伴直無人,右副承旨金啓洛,所當牌招,而拘於廳規,不得請牌,何以爲之?敢稟。傳曰,牌招。
傳于宋銓曰,承旨前望單子入之。
承旨前望單子入之,金翰東落點。
以咸鏡監司金華鎭狀啓,災實分等馳啓事,傳于李勉兢曰,草記回啓。
金啓洛,以景慕宮都提調意啓曰,本宮御覽植木帖子,每四季朔修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
金履成,以備邊司言啓曰,咸鏡監司金華鎭災實分等狀啓,有草記回啓之命矣。取見其狀本,則富寧等二邑,置之尤甚,安邊等十三邑,置之之次,高原等九邑,置之稍實,仍以爲舊還,雖稍實之邑,實難竝督,無論三等邑,特許停捧,後錄諸條,竝請令廟堂稟處矣。其一,明川以南進俸吏,姑許停止事也。其一,新還上交濟久置外,尤甚邑三分一,之次邑四分一,稍實邑五分一,相當穀準折代捧,待明秋還作本色,而他穀代唐米,勿爲代捧事也。其一,北靑皮唐元數中,限十分一還作唐米事,姑許停止事也。其一,尤甚邑,限明秋勿定配所事也。其一,推奴徵債,限明秋防塞事也。北道今年穡事,雖遜於三南,大勝於兩西,道臣年分及所請諸條,頗甚精約,竝爲依狀請施行,而似此稍豐之歲,舊還之全數停捧,極爲無謂,且況庚戌條舊還,特以同慶之意,已下蕩減之命,則朝家於北民,惠澤優渥,至矣盡矣。辛亥·壬子條舊還,不過二千餘包,己酉條中,限三分二準捧之意,分付,何如?傳曰,允。觀於狀辭,可知穡事之不及於稍豐,還上之新舊竝督,事勢似難,當依狀請施行,而昨再昨年舊還,不過二千餘包,則年年陳置,徒作奸竇,反非爲民之意,只此兩年條,期於收捧事,分付,可也。
金履成,以義禁府言啓曰,因本府啓目,申大儞·姜事,有戶判登對時稟處之命矣。卽伏見戶曹判書沈頤之所啓,則倉官之犯逋者,皆以斛上加升之初不犯用爲言,而元數與加斛,竝峙一庫,則不爲犯用之說,實爲難明之事,俱無可原之端,姜之兩年居職,再捧稅穀,遞去纔及四朔,倉逋至於四百餘石,則明是姜在任時所逋,而渠旣已遞後出逋爲發明,則準以逋欠還穀磨勘守令勘罪之例,似有原怒之道。至於申大儞,則所逋米太,爲一千三百石,非但事未前有,毋論不謹典守倉吏,偸竊斛量,欠縮如此,倉官加等嚴勘,然後似有今番筵稟變通之效爲辭,而批旨內,依爲之,申大儞事,聞甚驚駭,在倉官之時,所犯若此,則典外郡,將犯何許贓案乎?嚴飭該府,施以重律可也事命下。故申大儞,以沿邊充軍照律以入矣。今因左議政金履素所啓,申大儞更爲嚴加照律,以爲懲後之地事,擧條啓下矣。姜,戶判所奏,旣有原怒之道云,分揀放送。申大儞,取考律文,則大典通編倉庫條有曰,虛錄反作者,徒三年定配,又五年禁錮,大明律那移出納條有曰,凡各衙門收支錢糧等物,監臨主守,不正收正支,那移出納者,計贓準監守自盜論,罪止杖一百流三千里。名例有曰,二罪俱發,以重者論,大典通編推斷條有曰,犯私罪杖一百以上之罪,決杖,告身盡行追奪,雜令條有曰,王府決杖者,代以金贖矣。申大儞從重論,杖一百收贖,告身盡行追奪,又五年禁錮,咸鏡道鍾城府流三千里定配,以擧條及批旨內辭意,具罪目,依例發遣府羅將,押送配所,何如?傳曰,允。如有功議,各減一等,可也。
右副承旨金祖淳疏曰,伏以臣於直中,得接臣父臣履中瑞興府衙中所報,則臣父宿病,猝然添劇,證形危篤,神精昏迷,傍人急報,促臣歸護,臣自聞此報,方一飛越,按住不得,玆敢忙陳短章,徑尋鄕路。伏乞聖慈,亟遞臣職,以便救護,仍治臣擅行之罪,以肅朝綱,千萬幸甚。臣無任云云。省疏具悉。爾其勿辭,往護父病。
修撰李相璜疏曰,伏以臣與校理臣宋民載,有舅甥應避之嫌,臣之所帶春秋兼銜,揆以格例,在下當遞,玆敢援例陳章。伏乞聖明,亟命遞改,以存公格焉。臣爲任云云。省疏具悉。疏辭,下該曹稟處。
癸丑九月二十八日巳時,上御重熙堂。右承旨入侍時,右承旨李冕膺,假注書宋知濂,記注官金良倜·承膺祚,以次進伏訖。上命書傳敎曰,受由承旨許遞,前望單子入之,待下批牌招察任。上曰,水原留守,何當還官乎?冕膺曰,再明間,欲還職次矣。上又命書公事判付訖。命退,承史退出。
癸丑九月二十八日巳時,上御重熙堂。京畿監司入侍時,右副承旨金祖淳,假注書鄭文始,記注官金良倜·承膺祚京畿監司徐龍輔,以次進伏訖。上命書榻敎曰,景慕宮直長尹淑基,尙衣直長洪樂綏相換。上曰,畿內年事,何如?龍輔曰,今年本道穡事,喬桐一邑之外,大抵均豐,而獨豐德西南郡·南郡中三面,介在延·白·喬三邑之間,其所被災,幾無異於三邑,樂歲獨歉,尤極可矜,而特以隣近各面之擧皆登熟,凡係軫恤之方,雖不敢如例仰請,其中民情之最關至切者,亦不得不一番陳稟矣。今年本邑御營廳軍,適當十月至月之番次,纔已徵番上來,而其中三面居生者,亦爲過半,歉歲齎糧,固已可悶,而禁·御兩營,江都留餉之越海輸納,其勢尤末如。在前年事失稔之時,以錢代納,連有已例,而代錢多寡,一從時直高下而爲定矣。今年市直稍歇,米一石代錢四兩,太一石代錢一兩五錢式,折定輸送,以舒三面之一分民力,恐合事宜。臨津餉穀之捧留本邑,亦多近例,一體依近例捧留似好,故敢此仰達矣。上曰,依爲之。出擧條仍命退,諸臣以次退出。
癸丑九月二十八日午時,上御重熙堂。都承旨入侍時,行都承旨沈煥之,假注書宋知濂,記注官金良倜·承膺祚,以次進伏訖。上命讀公事書判付。又命書傳敎曰,昌寧縣監洪秉周,當日辭朝。出榻敎上敎煥之曰,守令如未署經,則兩司卽爲牌招,署經之意,分付。賤臣承命出傳。上又敎曰,畿伯如姑在闕中,則豐德三面內御營廳上番軍幾名與否,錄報于政院之意,注書往傳,可也。賤臣承命出傳。上命退,承史以次退出。
上在昌德宮。停常參·經筵。
金啓洛啓曰,大司憲林蓍喆未肅拜,執義宋翼孝,掌令鄭毅祚呈辭,掌令姜鳳瑞在外,持平南涑·安廷善傳旨未下,監察茶時之意,敢啓。傳曰,知道。
徐鼎修啓曰,新除授左副承旨金翰東,時在慶尙道安東地,斯速乘馹上來事下諭,何如?傳曰,允。
徐鼎修啓曰,假注書洪樂游,仍察廳任,何如?傳曰,允。
傳于宋銓曰,右副承旨入侍。
傳于李勉兢曰,右承旨入侍。
傳于徐鼎修曰,都承旨入侍。
吏曹口傳政事,待敎徐有聞還付事承傳。
有政。吏批,判書金思穆,參判沈煥之,參議李冕膺,行都承旨徐鼎修進。以鄭東愼爲承旨,申大尹爲副修撰,丁範祖爲兵曹參判,曺允大爲刑曹參判,金在鎭爲漢城庶尹,沈師民爲內資奉事。
兵批,判書鄭好仁病,參判林濟遠病,參議睦萬中入直進,參知李師濂病,右承旨李勉兢進。副司直丁範祖·洪仁浩竝單付。
徐鼎修啓曰,新除授同副承旨鄭東愼,卽爲牌招,何如?傅曰,允。
傳于金啓洛曰,海西御史留待,本道句管堂上·有司堂上來待,左右相入侍。
傳于金啓洛曰,坐直承旨入時。
金啓洛啓曰,左議政金履素,右議政金憙,海西句管堂上金思穆,備局有司堂上鄭民始·沈頤之·尹行任,海西御史洪大協,依下敎來待矣。傳曰,入侍。
以持平安廷善牌不進罷職傳旨,傳于宋銓曰,只推。
宋銓啓曰,持平南涑,正言洪秀晩禁推事,命下矣。依定式遞差傳旨捧入之意,敢啓。傳曰,今聞情勢似然,竝與禁推分揀。
以持平南涑,正言洪秀晩再牌不進罷職傳旨,傳于宋銓曰,深夜再違,雖未知情勢之如何,極爲駭然。禁推傳旨捧入。
李勉兢,以兵曹言啓曰,依傳敎,黃海道海州癸丑十一月當上番騎兵十名,康翎上番騎兵三名,甲寅正月當海州上番騎兵七名,五月當京畿豐德上番騎兵二名,黃海道海州上番騎兵三名,延安上番騎兵六名,白川上番騎兵七名,限明年麥秋退番之意,分付各該道臣,何如?傳曰,允。
金啓洛,以弘文館言啓曰,新除授副修撰申大尹,時在忠淸道鎭川地,經筵入番事緊,請斯速乘馹上來事下諭。傳曰,允。
金啓洛,以戶曹言啓曰,時御所內各司,依定式發遣本曹佐郞臣徐洛修,與兵曹參議臣睦萬中,佐郞臣尹益烈,東所衛將臣金箕衡,西所衛將臣李思祚,南所衛將臣金鼎鎭,北所衛將臣金德秋,眼同看審後,有頉處別單書入,而修改則擇日擧行,何如?傳曰,允。
金啓洛,以戶曹言啓曰,文昭殿碑閣·蠶壇碑閣·淨業院碑閣,流霞亭·追慕洞碑閣,依定式發遣本曹郞廳奉審,則文昭殿碑閣,姑無頉處,蠶壇碑閣,庫庫雨漏,連含二箇腐傷,女防草一張脫落,前面土墻一間頹圮,淨業院碑閣,雨漏三庫,防草間間脫落,流霞亭雨漏三庫,萬懷堂雨漏三庫,千慕堂雨漏二庫,中門庫庫雨漏,方椽一箇腐傷,蓋板一立腐傷,四面墻垣瓦子,庫庫脫落,追慕洞碑閣,雨漏三庫,防草間間脫落,曲墻瓦子,庫庫脫落,分付各該司,使之卽速修改之意,敢啓。傳曰,知道。
李勉兢,以御營廳言啓曰,依下敎,本廳十月當上番豐德尤甚面里居中哨軍七十八名中,更爲面面嚴査,拔去三名後,七十五名,仍給來十月朔已受之料,宣布德意,下送本哨見減之數,推移於四哨之內,各成哨制,自十月初一日,輪回入直之意,敢啓。傳曰,知道。
李勉兢,以義禁府言啓曰,頃因湖西大同米全未納,燕岐·庇仁兩邑倅拿處傳旨傳敎內,問于道臣,當該守令,指一指名,狀問後拿囚事命下,故指一狀問之意,行會該道矣。卽見該道道臣狀啓,則燕岐前縣監黃運祚,庇仁前縣監任長源,指名以來,而黃運祚,以沃川郡守,時在任所,任長源,下去全羅道寶城地云。依例發遣府羅將,竝拿來,何如?傳曰,允。
金履成,以義禁府言啓曰,申大儞,杖一百收贖,告身盡行追奪,又五年禁錮,咸鏡道鍾城府流三千里定配,照律草記批旨內,如有功議,各減一等可也事,命下矣。申大儞六代祖景珍,靖社原從功臣云,功減一等,杖一百收贖,告身盡行追奪,又五年禁錮,徒三年定配之意,敢啓。傳曰,知道。
吏曹啓目粘連,觀此弘文館修撰李相璜上疏,則以爲臣與校理宋民載,有舅甥應避之嫌,所帶春秋兼銜,亟命遞改亦爲白有臥乎所,相避之法,在下當遞,修撰李相璜所兼春秋館記事官之任,今姑減下,何如?判付啓,依允。
修撰李相璜疏曰,伏以臣亦敗圈中一人也,向蒙我殿下,過加湔拂,曲費造化,抹圈而區別之,特授而標異之,恩諭鄭重,嚴敎繼降,臣亦忘廉冒恥,出而膺命,館職則持被,庠銜則設試,晏然若無故者然,臣豈敢憑恃寵靈,遽自異於圈中諸人哉?誠以恩造至大,義分莫嚴,一身廉防,有不暇顧也。然而淸朝四維,緣臣壞了,撫躬自嗟,無面可顯,抑臣有至悲至切之懇,仰首鳴號,惟聖明,哀矜而垂察焉。臣夙賦畸窮,幼而失怙,母子煢煢,是依是將,而臣母柳,年今七十,衰病日深,床笫爲命,而如其病源,實由於臣,臣家素窶,臣身無以自立,臣母躬組織以佐臣讀〈書〉,手澣濯以資臣出遊,辛勤養成,式至今日,而積瘁爲祟,臣母則病矣,臣不能盡爲子之職於臣母,使臣母緣臣而病,而臣或貪榮冒祿,爲公事所拘牽,將護不能以節,藥餌不能以時,則其於爲人子之心,果何如也?臣母病劇,往往不省傍人,而昏囈之語,每呼臣名,在傍則病思稍寬,否則宛轉叫呼,念臣不已,臣於是尤不忍一日舍而之他,況臣終鮮兄弟,又無子女,非臣則無以左右於母側者乎?臣雖怵畏嚴命,淹滯禁直,而心嘗怦怦然如有所値,直饌之傳饋,朝衫之補綻,又皆貽憂於臣母,病裏勞勤,得無有損乎?每一念到,方寸亂矣,果然昨今家信,諸症倍劇,促臣歸視,日三四至,臣始焉嚴畏,不敢言私,末乃煎灼,無以按住,玆敢冒陳苦衷,徑出禁扃,蓋其積委深源,非若一時疾恙,可以容易痊除者,如得數年之暇,尋醫問方,皆自臣身,爇湯劑藥,皆自臣手,節宣調將,備盡其宜,則或庶幾因此而得效乎?如其不效,尙可以無憾於臣心,亦可以小報劬勞之顯,言之及此,臣情亦慼,孝理之天,亦必有惻然而垂矜者矣。伏乞聖慈,哀其私而準其請,特命選部,刊臣名於朝籍,姑勿檢擬,得以專意救護,俾伸至情,仍治臣擅離之罪,以肅紀綱焉。臣不過顓蒙一物耳,徒藉先蔭,偏蒙眷渥,有罪而涵假之,隨事而庇覆之,雨露生成,居然八年于玆,毛髪頂踵,都非臣有,母子相對,私相攢祝曰,此生此恩,宜如何報也,爲犬爲馬,徒歸例語,隕首結草,猶屬他生,惟有夷險向前,燥濕不擇,以效涓埃之報,而臣今情日益苦,勢日益窮,猥徹私懇,冀蒙恩暇,向之區區所自矢者,又將莫之遂心,慙悼戰悸,不知所云。臣無任云云。省疏具悉。爾之情理,曾所稔知,何必乞得長暇,然後可以養親乎?爾其勿辭,須於少間時供職。
癸丑九月二十九日辰時,上御重熙堂。右承旨入侍時,右承旨李勉兢,假注書洪樂游,記注官金良倜·承膺祚以次進伏訖。上命書傳敎曰,昨筵旣有所奏,爲民之意,不待擧條啓下,使之當日下送,而今聞豐德三面之軍,至於七十餘名之多,當初二名之書送院中,至於入稟處分,道臣事,萬萬疎忽,該道臣從重推考,更令該營,相考居住面里,依昨日下敎擧行後,草記事,海西尤甚邑及豐德三面,如有兵曹騎兵軍,與禁御軍,限麥秋退番事,亦爲分付該曹。又命書傳敎曰,在外承旨許遞,政官牌招開政,除郡時仍任,取其執法,近來文臣兼內乘之問夜喂馬,看作恥事,此人能修擧,年亦老云,司僕正鄭東愼,見窠擬入事,分付。又命書傳敎曰,承旨房仍,右承旨爲兵房。上曰,上疏批答,除非二品則當不書答曰二字,而不察甚矣。仍命書榻敎曰,右承旨推考,命讀公事書判付訖。又命書傳敎曰,注書徐有聞,令該曹口傳還付翰林,前假注書宋知濂仍察。命退,承史以次退出。
癸丑九月二十九日午時,上御重熙堂。右副承旨入侍時,右副承旨金啓洛,假注書洪樂游,記注官金良倜,記事官徐有聞,以次進伏訖。上曰,承旨近自北關而來,今年穡事,何如云耶?啓洛曰,北關不如南關,而大體言之,多有豐登處,而餘皆免歉矣。上曰,巡歷果止何邑耶?啓洛曰,止於鏡城云矣。命書公事判付訖。命退,承史以次退出。
癸丑九月二十九日申時,上御誠正閣。大臣·備局有司堂上,海西句管堂上,海西慰諭御史入侍時,右副承旨金啓洛,假注書洪樂游,記注官金良倜,記事官徐有聞,左議政金履素,右議政金憙,有司堂上鄭民始·沈頤之·尹行任,句管堂上金思穆,御史洪大協,以次進伏訖。履素等曰,日間聖體,若何?上曰,一樣矣。履素等曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,諸堂與御史,亦進前。民始等以次進伏訖。上曰,御史書啓,俄雖覽之,而民情也,蠲減也,賑濟也,莫如面詢而詳究,且回啓不可踰日遲待,故特召卿等者此也。仍敎大協曰,延安被災,所見何如,而民無塡壑之慮耶?大協曰,滿野萎黃之色,可謂一望無際,初無把束之可穫者,所見極爲慘惻,而目下糊口之道,以其田穀之少勝,市直之稍歇,姑無顚連之慮,而臣於看坪之路,聚會民人,以眞諺謄出綸音,詳細布諭,則擧皆懽欣,感激德意之不暇,而初秋流散之民,向聞京納停退之令,幾皆還接云矣。上曰,當此均登之時,三邑之獨被旱暵,誠甚矜憐矣。大協曰,三邑俱以沿邊,素尙乾播之,故一直亢旱,偏被其災,而延安,其中最甚矣。上命啓洛讀書啓,又敎履素曰,卿等逐條論列以奏,可也。履素曰,海西慰諭御史洪大協書啓,有令廟堂稟處之請矣,延安一邑,七月以來,流民殆近千數,自聞秋冬京納停退事下敎之後,稍稍還聚云。道臣若能着意撫摩,俾各奠接,則豈至於此?當該道臣,所當重勘,第聞於繡衣,似是民人輩恐動之言,且其流散實數,亦未的知,則道臣請勘,姑爲安徐,而若其懷保之策,不容少緩,分付道臣,使之另加顧恤,期有還接之效爲好矣。上曰,延安一府流戶,若是夥多,至登於繡啓,海·白之亦然,可以反隅,繡衣筵奏,雖歸之民人恐動之說,而若皆奠居,寧有是哉?卿等亦以不必過加處分爲言,而旣聞之,其可任其之他乎?道伯初欲置之重典,以謝海民,更流戶之實數多寡,姑未詳知,爲先自本司,嚴關査問,繡啓中論列,延安一邑外,名以尤甚處,若有流戶,使之從實報來,以爲草記論勘之地,可也。出擧條履素曰,其一,延安留庫各穀爲六百餘石,海州留庫各穀爲二千石,新還準捧,恐無其望,賑資種糧,拮据沒策,無論某樣穀,不可不預爲區劃事也。兩邑穀簿之虛耗,雖甚可悶,外此諸邑,多有免歉之處,延·海兩邑接濟之穀,豈無道內推移之道乎?且數邑設賑,他道轉粟,非所可論,此則置之,歲寒之後,民勢尤當一倍遑汲,嚴飭本道,歲前接濟之策,另加着意擧行,俾無一民仳㒧之患,似好矣。上曰,依爲之。出擧條履素曰,其一,延安御營軍之江都受還,今當災年,辦納尤難,姑爲停退,明年條,更勿疊受,而待明秋只納今年條,水營所管防船軍糧米,烽臺軍糧米,一竝限明秋停退事也。三條穀物係是軍餉,今番慰諭綸音中,還餉竝分數停退,則此亦自在其中,不必別爲停退,置之,何如?上曰,依爲之。出擧條履素曰,其一,延安均廳取耗大米,一竝停退事也。此亦當入於分數停退中,停餘之數,許以相當穀代捧,待明秋還作本色,何如?上曰,依爲之。出擧條履素曰,其一,延安各軍門·衙門軍保米錢及內奴身貢昨年條,竝令停退事也。當年條,旣巳停退蕩減,況昨年已停者乎?仍爲停退,似好矣。上曰,今又停退,在小民有卜重之歎,本府蠲恤之典,多從拔例,況些少保貢米錢乎?特爲蕩減,可也。出擧條履素曰,其一,延安司哨鍊停止,其他尤甚邑聚點,一體停止事也。道內民事旣如此,聚點亦係騷撓之端,尤甚邑聚點,一竝置之,何如?上曰,依爲之。出擧條履素曰,其一,海州御營軍,依延·白例,一體停番事也。旣有尤甚邑停番之特敎,此則自在無論中矣。上曰,然矣。出擧條履素曰,其一,海州還上,實爲痼弊,一戶所受,多至十餘石。今當大無,無以精捧,新還當捧條中營還小米五十石,以詳定例折價代捧,而延安留庫零星,無以分糶,而市直,比他邑稍歇,以此作錢條,移送該邑事也。道內穀物之裒益,道臣自當量宜擧行,而以錢代捧,亦爲便民之政。且海州穀簿,病民如此,則移送延安,不必靳持,依所請許施好矣。上曰,依爲之。出擧條履素曰,其一,白川軍餉穀,例納於開城府礪峴鎭倉,而隔以險津,道路遲滯,動費四五日,尤甚面五分一停退外,其餘無論稍實·尤甚面,捧留本邑事也。鎭餉捧留,非容易許施者,而民勢旣如此,數亦不多,依此許施好矣。上曰,依爲之。出擧條履素曰,其一,白川辛亥壬子兩年軍布身役停退條,尤甚坊里,勢難一時督納,仍令停退,其餘坊里,折半停退事也。舊停退仍停,旣施之於延安,其在一視之道,不可異同,依所請就其之次·稍實,分等許施好矣。上曰,延安猶蕩減,況本郡之有兩年宿債乎?昨年再昨年軍布·身貢未捧條,無論尤甚之次坊里,亦竝蕩減,可也。出擧條履素曰,其一,安岳量田,今春設始,而災歲不無騷撓之慮,待年豐擧行事也。此是民邑大政,如此災荒之時,勢難擧行,姑置之,何如?上曰,依爲之。出擧條履素曰,其一,平山·道下介日兩坊,被災偏酷,分付道臣,二坊內尤尤甚十一里,及之次二里,依他災邑例,量宜分等蠲減事也。邑是之次,地是數坊,之次之邑,亦施蠲恤之典,則外此諸處,亦豈無被災之一二坊里乎?御史以過路所見,雖有陳達,蠲減之政,不可遽議,置之,何如?上曰,停退等事,一依白川例爲之,可也。出擧條上敎大協曰,書啓外,民情與邑瘼中如有可奏者,仰達,可也。大協曰,六邑災結,當爲九千餘結,而廟堂減削二千結之後,似無以分排於六邑云矣。履素曰,臣意則六邑之七千餘結給災,猶以爲過濫,而御史則只見分俵槪狀,而何以洞悉事情乎?若如御史所言則道伯,豈不更爲論報乎?上曰,民有白徵之弊,土無把束之收,則道伯,似當以去就爭之,而御史所見,若知其分明,則豈可使斯民白徵也?句管堂上,往復道伯,詳問事情好矣。大協曰,海州被災尤甚三面稅米,以今民情,實無捧納之道,如或以錢代捧,則亦可爲紓民力之道矣。頤之曰,雖値大無,稅大同豈有代錢之例乎?履素曰,非但無於例之事,後弊所關,決不可開路,而凡係上納,猶不可輕易許施,況此惟正之供乎?上曰。正供雖曰體重,苟利於民,何論有例無例?此亦句管堂上,另念往復,量宜爲之,可也。命啓洛書傳敎曰,海西繡衣之差遣也,齎去諭書,新還停退一款,初欲折半蕩減,而爲來頭民食,以軍布·身貢移施蕩減,蓋欲寧損公納,勿減民食之意也。今聞繡衣回奏,亦難恝視,旣聞之後,豈可踰日?延安新還停退,更以折半施行,海州·白川及其餘尤甚三邑停退分數,視此遞加一等,而餉穀雖體重,民勢旣如此,豈可膠守常規乎?停退分數,還穀與餉穀,通融排比知委事,分付。履素曰,喬桐被災,雖曰孔酷,今番朝家蠲恤之典,極其曠絶。雖比己卯前例,軍布·身貢之折半蕩減折半停退,卽己卯所無之例,則身爲帥臣,固當宣布德意,曉諭民間,使之奠接安堵,而不此之爲,致令愚氓輩,成群入京,敢生分外覬之望,而任其所爲,不知禁戢,事之駭然,莫此爲甚。所當重勘,而旣有待畢賑捧傳旨之敎,喬桐水使許遞,今姑從重推考,何如?上曰,依爲之。出擧條命退,諸臣以次退出。
上在昌德宮。停常參·經筵。
辰時巳時,灑雨下雨,測雨置水深二分。巳時雨雹,狀如小豆。
金履成啓曰,合辭方張之時,兩司無詣臺之員,事甚未安。除在外·未署經外,未肅拜人員,竝卽牌招,何如?傳曰,允。
傳于金啓洛曰,禮房承旨,馳詣宗廟·景慕宮,奉審摘奸以來。
傳于宋銓曰,來待諸臣入侍。
金啓洛啓曰,宗廟·景慕宮朔祭贊謁者,相換書入於報府中,摘奸時始爲現發,莫重報府,不能審愼,致有此換書入啓之擧,揆以事體,萬萬未安。當該堂上,從重推考,何如?傳曰,日前以此事,該房請推之後,又復若是,該堂不可推考而止。其委折,爲先問啓。
金啓洛啓曰,日前以此事,該房請推之後,又復若是,該堂不可推考而止,其委折爲先問啓事,命下矣。問于吏曹參議李冕膺處,則以爲臣觸事昏憒,無往非罪,而今又以祭報府誤書,至承問啓之命,惶恐震越,罔知攸措。宗廟朔祭贊者,以吳持常塡差,謁者則以崔日運塡差,景慕宮朔祭贊者,以張思恭塡差,謁者以洪鐸輔塡差,皆已分詣享所,而報府則廟宮贊謁者,竝皆互換書入,報府修正,所當十分審愼,而只緣臣昏謬顚錯,未能覺察,以至矇然入啓,伏地竢勘,不知所達云矣,敢啓。傳曰,禁推。
以吏曹參議李冕膺禁推傳旨,傳于金履成曰,分揀。
金履成啓曰,大司憲林蓍喆,持平安廷善牌不進,執義宋翼孝,掌令鄭毅祚,持平南涑呈辭,掌令姜鳳瑞在外,監察茶時之意,敢啓。傳曰,知道。
以持平安廷善,正言洪秀晩牌不進罷職傳旨,傳于鄭東愼曰,只推。
禁府啓目,廣興倉前副奉事朴瀅源原情云云。傳旨內辭緣泛稱遲晩,刑推得情,何如?判付啓,依同罪他囚例,問于該曹,考律草記爲良如敎。
癸丑九月三十日巳時,上御誠正閣。來待諸臣入侍時,右承旨李勉兢,假注書洪樂游,記注官金良倜,記事官徐有聞,海西句管堂上金思穆,備局有司堂上尹行任,海西御史洪大協,以次進伏訖。上曰,左承旨·同副承旨入侍,良倜承命出,與左承旨金履成,同副承旨鄭東愼偕入進伏。上曰,昨夜以延·白·海州等諸邑民事,纔有蠲恤之政,而爲民憧憧之念,達宵未已,又命卿等早曉來會,而卿是曾經道伯之人,又當句管之任,民情事勢,必有所料量者。御史旣已目覩農形,周察民隱,昨日擧條所奏之外,如有未盡條件,須與有司堂上,更爲齊會爛商,道伯處,或以私書往復,或自廟堂關飭,可也。思穆等曰,聞海民,以二去辛丑被災時蠲恤之典,認爲無限霈澤,而今番蠲減之擧,比二去辛丑,不啻照例,反有加焉,今若更加軫念,必有恩竭之慮矣。大協曰,二去辛丑之被災,比今年爲尤甚而然,猶以今較昔,今之蠲減,加於辛丑,朝家之深仁厚澤,可謂至矣盡矣。大體年來朝家,爲少民曲加軫念,雖平年,每下蠲恤之命,被少民望格外之恩者,此習漸滋,甚至今番無前霈澤之後,雖能知感,猶有更爲觀望之計,若此不已,後弊誠難言矣。上曰,民習古今有異,爾之所奏雖然,民情誠切矜悶,何可拘於常例,有所靳惜乎?退與諸堂,依筵敎,如有未盡條件,往復於道伯,俾無一夫不獲之患,可也。命退,諸臣以次退出。
上在昌德宮。停常參·經筵。
藥房提調徐有防,副提調徐鼎修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金啓洛,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲林蓍喆,持平安廷善,牌招啓辭未下,執義宋翼孝,掌令鄭毅祚,持平南涑呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,來初五日,朝參日次矣,敢稟。傳曰,停。
傳于金啓洛曰,輪對官入侍。
傳于徐鼎修曰,都承旨入侍。
摠管前望單子入之,徐有大·曺允大·申光履·黃昇源落點。
傳于李勉兢曰,在外摠管許遞,前望單子入之。
傳于鄭東愼曰,鍼醫張宅祚之久勤無賞,朴春源,術旣精明,年迫七十,今聞提調之言,果然一體加資事,分付。
傳于徐鼎修曰,左承旨許遞,前望單子入之,待下批牌招察任。
承旨前望單子入之,李冕膺落點。
金啓洛,以禮曹言啓曰,卽接厚陵令所報,則本陵丑方曲墻外面罅隙,日漸加大,去月二十九日風雨後,自外頹圮,長爲三尺許,廣爲二尺餘云。陵上曲墻外面頹圮處,曾無慰安之擧,慰安祭,勿爲設行,只本曹郞廳,依前例進去奉審後,稟處,何如?傳曰,史官奉審書啓後,擇日修改,可也。
傳于金啓洛曰,厚陵奉審進去史官,齊陵,亦爲奉審以來事,下諭。
鄭東愼,以兵曹言啓曰,新除授慶尙左兵使徐有秉,與本道監司趙鎭宅,有親査應避之嫌,法不當赴任呈狀矣,相避之法,在下當遞,載在法典,慶尙左兵使徐有秉,依法典改差,何如?傳曰,允。
宋銓,以兵曹言啓曰,去秋三朔能麽兒考講時,都摠府都事李得滿,訓鍊院判官李得遠主簿李景佐·金志學,武臣兼宣傳官黃相轅·金成鉉·李潤文·李敏植·尹範喆,部將崔聖甲,守門將金光郁等,一次不通,都摠府經歷沈公燁,訓鍊院判官安㢞,武臣兼宣傳官成範鎭·金尙裕·趙一源·柳可源·南弼壽·李宅懋·李柱,守門將吳贊暹等,二次不通,竝依定式從重推考,何如?傳曰,允。
宋銓,以壯勇營言啓曰,今十月當本營右司屬京畿一番前哨楊州軍兵逢點實數一百二十七名,今已點閱整齊,仍爲立番本營之意,敢啓。傳曰,知道。
癸丑十月初一日辰時,上御熙政堂。輪對官入侍時,同副承旨鄭東愼,假注書宋知濂,記注官承膺祚,記事官徐有聞,長興奉事徐在修,典牲主簿張僴,奉常主簿金宗爀,敦寧主簿李脩輔,軍資直長許默,禮曹正郞李福休,中學訓導許鐫,兵曹正郞洪樂敏,校書判校金洪運,以次進伏訖。上敎膺祚曰,與左承旨·右副承旨入侍。出榻敎膺祚承命出,與左承旨金履成,右副承旨宋銓,偕入進伏。上命承史及輪對官進前,在修進前奏職姓名,又奏該庫遺在,供上草注紙七百八十一卷三張,楮注紙二千四百六十三卷,油芚五百二番,下品搗鍊紙四十六卷十二張,厚白紙一千一百八卷,豐儲倉遺在草注紙六百六十七卷六張,楮常注紙四千二百九十卷,下品搗鍊紙四百二十卷,上品搗鍊紙六十六卷,搗鍊楮注紙一百十三卷十四張訖。上命先退。僴進前奏姓名,又奏本署遺在,黑牛三十二首,黃牛一首,湖西遺在,黑牛一百二十首訖。上命先退。宗爀進前奏姓名。上曰,爾居在何道乎?宗爀曰,關西价川地矣。仍奏遺在菉豆六十石七升,小豆十九石六斗二石,醢食中米一百十六石十二斗一升,木麥十石六斗九升,小麥一千九十四石十斗八升,稷米九十七石三斗,鹽一百十八石五斗,末醬一百九石十二斗六升,魚醢一千二百七十二斤十兩,鹿醢七千一百五斤二兩,兔醢一千六十斤,醓醢四百十九斤十二兩訖。上命先退。脩輔進前奏職姓名訖。上命先退。默進前奏職姓名。上曰,有所懷則仰奏也。默曰,無所懷矣。上曰,筮仕以何事乎?默曰,臣之先祖故修撰臣許慥復官爵時,特蒙承傳而筮仕矣。上曰,爾之至親酬査間立朝者誰也。默曰,修撰李相璜,與臣有戚分矣。上命先退。福休進前奏職姓名。上曰,所懷仰奏也。福休曰,忌辰大祭祭饌用素,乃故相臣黃喜,遵用前朝謬例,故肅廟朝儒生李萬亨,請減藥果一器,代以小牢,其言有理,博採衆議行之似好,故敢此仰達矣。上曰,莫重典禮,不可輕易議到,置之,可也。福休曰,禮記大祭之牲,三月立于滌,以待肥腯後薦牲,而我國大享,一牲牛所減定數過重,而大享前一夕納牲,牲雖瘠小,實無變通之道。故祭官不敢斥退,從今以後,該署提調,三月前,考其豐大,置滌以飼之,盡其肥腯後,納于省牲之時,若有短小瘦瘠之弊,則其時捧納提調及所掌該署官員,論勘似好,故敢此仰達矣。上曰,意在執藝,令該署稟處,可也。福休曰,書院之設,乃爲奬學之地,而近來全無士子講劘之習,徒作雜人哺餟之場,托書院而避軍役者,一院而幾至百數,列邑軍丁之苟艱,亦未必不由於此也。設置書院,意在尙賢,則固難一朝撤去,而今若於各邑鄕校之例,別設一院,集衆院享之,使校僕守之,而院之有田畓者,歸于本校,有奴婢者,屬之本官,其院生之募入者,各歸國役,則列邑軍保,庶無難塡之患矣。上曰,令廟堂稟處,可也。福休曰,禮曹本無文蹟,只有故正郞李孟休所撰春官誌二卷,而其所著接倭錄,則亦不附錄,其所撰之誌,雖極疎略,臣意則更爲修整刊行,置于本曹似好,故敢達矣。上曰,令判堂稟處,可也。已上出擧條福休曰,兩昏朝私家設享,不合於禮,臣意則博採衆議,立廟享祀,似好矣。上曰,曠古未行之典,何可輕議乎?福休曰,臣按本曹謄錄中蔚陵列島,其名松島,卽古時于山國也。新羅智證王時,異斯夫,以木獅子,恐懗島人而受降,今若立碑於松島,而述異斯夫舊蹟,則其爲我國土地,可以驗矣。東愼曰,禮曹正郞李福休,以祀典事,陳所懷,而攙及猥屑之語,旣涉未安,咫尺筵席,笑語相雜,尤欠敬謹,推考,何如?上曰,勿推,可也。出擧條上命福休先退,鐫進前奏姓名。上命先退。樂敏進前奏職姓名及職掌。上命先退。洪運進前奏職姓名。上命先退,仍命履成·銓,書判付訖。命退,諸臣以次退出。
癸丑十月初一日巳時,上御重熙堂。都承旨入侍時,行都承旨徐鼎修,假注書洪樂游,記注官承膺祚,記事官徐有聞,以次進伏訖。上命書公事判付訖。命書傳敎曰,摠府番次苟艱,老堂獨勞,在外及有實故人許遞,前望單子入之,待下批牌招,推移入直。命退,承史以次退出。
上在昌德宮。停常參·經筵。
李冕膺啓曰,大司憲林蓍喆未肅拜,執義宋翼孝,掌令鄭毅祚,持平南涑呈辭,掌令姜鳳瑞在外,持平安廷善牌招啓辭未下,監察茶時之意,敢啓。傳曰,知道。
金啓洛啓曰,玉堂上下番俱空,事甚未安,副應敎鄭東榦,校理宋民載·鄭尙愚,副校理李遇濟·宋祥濂,竝卽牌招,以爲推移入直之地,何如?傳曰,允。
傳于徐鼎修曰,都承旨入侍。
傳于李冕膺曰,未肅拜摠管許遞,前望單子入之。
摠管前望單子入之,閔台爀落點。
李冕膺啓曰,新除授副摠管閔台爀,方在罷散中,何以爲之?敢稟。傳曰,敍用。
傳于鄭東愼曰,在外摠管許遞,前望單子入之。
摠管前望單子入之,副摠管徐邁修落點。
金啓洛,以兵曹言啓曰,五衛將金箕衡·金商遠,俱以身病猝重,時月之內,實無自力供職之望,呈狀乞遞,宿衛輪番之任,不可久曠,竝改差,何如?傳曰,允。
鄭東愼,以戶曹言啓曰,時御所內各司及慶熙宮差備內看審執頉,雨漏處修改吉日,令日官推擇,則今十月初十日卯時爲吉云,以此日時擧行,何如?傳曰,允。
金啓洛,以奉常寺都提調·提調意啓曰,秋等中脯二貼,依定式以備看品之意,敢啓。傳曰,知道。
癸丑十月初二日巳時,上御重熙堂。都承旨入侍時,行都承旨徐鼎修,假注書洪樂游,記注官金良倜·承膺祚,一提學鄭民始,檢校直提學徐有防,以次進伏訖。上敎有防曰,卿方帶太常提擧,陵園墓祭品圖,或釐正後卽爲印出,分送各陵園墓,又藏于史庫,可也。有防曰,謹當依下敎擧行矣。民始曰,露梁鎭牙兵二哨,今已抄定,所着軍服器械,不可不措備以給,軍服次則休番木中五同有除置者,以此取用,器械中鳥銃一百八十柄,則水原下送鳥銃餘數,有分授於摠廳軍器寺者,就其中覓給,其他小小雜種,方自摠廳推移以給,而至於環刀二百二十二柄及皮瓢子·囉叭·鉦鼓等屬,數雖不多,無他推移之道,此則三軍門中,覓得以給似好,故敢達矣。上曰,依爲之。出擧條命退,諸臣以次退出。
上在昌德宮。停常參·經筵。
李冕膺啓曰,大司憲林蓍喆,持平安廷善牌招啓辭未下,執義宋翼孝,掌令鄭毅祚,持平南涑呈辭,掌令姜鳳瑞在外,監察茶時之意,敢啓。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
宋銓啓曰,副應敎鄭東榦,校理鄭尙愚·宋民載,副校理宋祥濂·李遇濟牌不進罷職傳旨,今方捧入,而修撰李相璜,副修撰高宅謙受由,副修撰申大尹在外,玉堂上下番俱空,事甚未安,未差之代,政官牌招,開政差出,待下批仍卽牌招,以爲入直之地,何如?傳曰,違牌人只推,更爲牌招。
傳于李冕膺曰,左承旨·右承旨入侍。
傳于李勉兢曰,都承旨許遞,前望單子入之,待下批牌招察任。
承旨前望單子入之,沈煥之落點。
兵曹口傳政事,副司直徐鼎修。
金啓洛啓曰,御營大將李敬懋,施以不敍之典事,命下矣。將兵之任,不可一刻無摠察之人,何以爲之?敢稟。傳曰,姑勿出代,禁將兼察,牌招聽傳敎。
金啓洛,以備邊司言啓曰,卽見江原監司沈晉賢狀啓,則備陳道內綿農失稔之狀,仍以爲原州等六邑所納砲保價木,本色上納,其勢末由,如値綿貴之時,據實狀聞事,曾有朝令,依近例以純錢代納事,請令廟堂稟處矣。軍門價布之作錢,雖在大無之歲,道臣不敢徑請,朝家以曠絶之惠澤,或有闊狹之時,而錢木參半或分數以給,誠以民勢雖急,軍需亦重故也。今年本道綿農,雖不大登,亦不至太歉,則莫重軍需,徑請純錢,事體所在,萬萬未安,該道臣,從重推考,原狀辭置之,何如?傳曰,砲保事體,固難輕議,其他軍保貢布,果難辦納乎?更觀民勢,論理狀聞後稟處,可也。
金啓洛,以備邊司言啓曰,江原監司沈晉賢災實分等狀啓,有就議大臣後,草記回啓之命矣。取見其狀本,則江陵等二十邑,置之稍實,楊口等六邑,置之之次,尤甚名色,不爲擧論,仍以爲事目災三百五十結中,詳覈分俵,則餘數爲八十七結三十五負九束,田災爲一百九十二結七十四負一束,特許加劃,後錄兩條,請令廟堂稟處,而其一,今年還上豆太兩種,嶺東各邑外,嶺西稍實邑,小豆三分一,太四分一,之次邑,小豆折半,太三分一,有裕穀準折代捧,待明秋還作本色事也。其一,推奴徵債,限明秋嚴防事也。依下敎就議于大臣,則領議政洪樂性以爲,關東年事,沿峽均豐,卽晩近之所罕有,道臣年分,頗甚精約,依狀請施行,而似此大登之時,以格外不敢請之田災,無難仰請,極爲駭然。年分磨勘時,若有田災混入之弊,則一依擅分例,道臣請勘,昭載事目,混入猶然,況直請乎?江原監司沈晉賢,從重推考,後錄諸條,竝依所請許施,而無論稍實·之次,通一道豆太兩種之竝請代捧,亦極太過,只於之次邑,小豆三分一,太四分一,精實穀準折代捧,待明秋還作本色爲宜云。左議政金履素,右議政金憙以爲,別無他見云矣,敢啓。傳曰,知道。田災直請,雖違事目,本道必有謬例之致,年前道伯拿處之後,更有此請,其委折,査問報來後,如或故犯,施以越捧之典,不然則竝與問備分揀,觀於砲布保布之代錢之請,數邑綿農可知,然則綿田有結災之規,度支事目災餘數,仍給道伯,以爲闊狹排比之地,可也。
金啓洛,以備邊司言啓曰,忠淸監司李亨元災實分等狀啓,有就議大臣後,草記回啓之命矣。取見其狀本,則平澤等十七邑,置之之次,洪州等三十七邑,置之稍實,尤甚名色,不爲擧論,仍以爲事目災外,各樣災頉四千七百六十八結十四負三束,特令加劃,後錄諸條,竝請令廟堂稟旨,分付矣。其一,癸未移轉江都米,盡是舊逋,次次收捧,徐待實數稍優後輸納事也。其一,牙山貢津倉所屬七邑大同田稅,同爲裝載,雖有惠廳行會,而革舊創新,亦甚難便,特許依前擧行事也。其一,推奴徵債防塞事也。依下敎就議于大臣,則領議政洪樂性以爲,分等依狀請施行,至於災結,雖以前後道啓觀之,雨晹均適,山峽齊登,可謂罕有之樂歲,今此災結加請,決無許施之理,而第念昨年湖民,積困於飢饉癘疫,民力不逮,間多未闢,容或無怪,特以寧失之義,雖不得不許施,把束之微,亦關民國,過四千有餘,終涉過當,只以四千結加劃,後錄諸條,道臣旣以紓民力之意,有此三條之請,則不必靳難,竝依狀請許施爲宜云。左議政金履素,右議政金憙以爲,別無他見云矣,敢啓。傳曰,知道
李勉兢,以備邊司言啓曰,童蒙敎官李在咸,身爲朝官,忽地突入於大臣家,盡脫衣冠,赤身跳踉,斥呼時原任姓名,其所詬辱,罔有紀極,事未前有,萬萬驚駭。國綱所在,決不可置之朝籍,爲先汰去,亟令該府,照律遠配,何如?傳曰,允。向以無敢肆酒嚴飭,則有此犯科,國體所在,雖不可仍置,亦何足責?放逐本鄕,可也。
李勉兢,以訓鍊都監言啓曰,本局別將李健秀,身病甚重,勢難察任,改差,何如?傳曰,允。
宋銓,以內醫院都提調·提調意啓曰,藥院器皿,關係莫重,醍醐湯·蟹醢·六香膏·駞酪粥·煎藥茶飮所盛之屬,俱是每年隨節按例進排者,而近來該院擧行,極其慢忽,初不先期待令,輒事臨時苟充,事體所在,已極駭然。卽以蟹醢封進缸言之,其所進排,全不成樣,甚至昨旣過時,今又闕數之境,豈有如許道理?臣樂性,待罪廚院都提擧之任,不能檢飭之罪,誠不勝惶恐,燔造所次知頭目輩,自本院移法司,從重科治,當該燔造官,令該府拿問嚴處,何如?傳曰,允。
鄭東愼,以戶曹言啓曰,宮稅米九月內,如有未準納之邑,當該守令,拿問嚴處事,曾有定式矣。庇仁縣田稅米太及宮房稅米,九月已過,全不上納,事極可駭,當該守令,過限未納,違越定式之罪,不可不重勘,令該道指名現告,拿問嚴處,何如?傳曰,允。
宋銓,以義禁府言啓曰,日前因時囚罪人朴瀅源原情公事判付內,依同罪他囚例,問于該曹,考律草記事命下,故關問戶曹矣,卽接其査牒,則以爲朴瀅源等內,自己酉十二月,至辛亥六月頒錄時,改量欠縮之數,以加升條充補,外餘欠縮米爲六十四石云,果如其所供矣。朴瀅源在任時欠縮石數,較諸已分揀之鄭宗柱·金載華,則所加之數,殆近二十石,所犯可謂稍重,而考其在官朔數,則宗柱·載華或五朔或九月,而瀅源則在官洽滿十九朔之久,其間逐朔頒祿,欠縮石數之視彼稍加,容或無怪,參量情犯,比擬輕重,宜無異同,而旣有考律草記之命,臣府不敢擅便,上裁,何如?傳曰,旣有考律草記之命,則此非稟處之事,卿等推考,此草記勿施。
領議政洪樂性箚曰,伏以臣病日益痼,衰日益甚,冒據重任,事事瘝曠,賓對診筵,一未趨參,居常懍惕,若員淵谷,此際以兼管武庫事,大爲武將提擧所侮蔑,駭惋之極,敢此仰陳焉。該寺自辟郞官,臣備三望,將欲移送該曹矣,提調李敬懋,以一二人要臣差擬,而彼請雖懇,臣意不合,終不許其請而副其願,則彼乃屢次往復,言辭層激,甚至以移送該曹之際,吾不欲成帖云云,印信持去等說,無難言送於臣。臣雖老憒不足言,顧其職則大官也,彼何敢以此等勃慢之習,輕易加之於臣乎?莫非臣見輕之致,臣固自反之不暇,而竊恐朝廷紀綱,緣臣而掃地無餘。伏願聖明,亟解臣本兼諸任,以爲爲大官疲軟者之戒,仍賜敬懋郵罰,以尊綱紀,千萬幸甚。取進止。答曰,省箚具悉卿懇。提擧事,極爲駭然,其在國體,不可不嚴處,當該提調李敬懋,施以不敍之典,卿須安心勿辭,視事。仍傳曰,此批答,遣史官傳諭。
戶曹參判李在學疏曰,伏以臣猥以無似,忝叨專對之任,出疆之期,行且不遠矣,臣之父母墳山,在於安山地,而久未省掃,今當經歲之行,益切濡露之感,倘蒙恩暇,俾得往省,則情理庶可少伸,玆敢略具短章,仰瀆宸嚴。伏乞聖慈,俯垂諒察,特許臣往來之暇,千萬幸甚。答曰,省疏具悉。卿其依所請往省。
癸丑十月初三日巳時,上御重熙堂。左承旨·右承旨入侍時,左承旨李勉兢,右承旨李冕膺,假注書宋知濂,記注官金良倜·承膺祚,以次進伏訖。上敎勉兢曰,摠管昨以在外許遞,而有新除者三人,今皆備員云乎?勉兢曰,摠管十員外,徐邁修又纔蒙點,然則似當在十員之外,合有變通矣。上曰,邁修方以呈辭在外,許遞,可也。仍命書判付訖。命退,承史以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金啓洛啓曰,大司憲林蓍喆,持平安廷善牌招啓辭未下,執義宋翼孝,掌令鄭毅祚,持平南涑呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
宋銓啓曰,副應敎鄭東榦,校理宋民載·鄭尙愚,副校理李遇濟·宋祥濂牌不進罷職傳旨,今方捧入,而修撰李相璜·副修撰高宅謙受由,副修撰申大尹在外,玉堂上下番俱空,已至多日,事甚未安,未差之代,政官牌招,再政差出,待下批仍卽牌招,以爲推移入直之地,何如?傳曰,允。
傳于李勉兢·宋銓曰,左承旨·右副承旨入侍。
傳于李冕膺曰,右承旨入侍。
以副應敎鄭東榦,校理宋民載·鄭尙愚,副校理李遇濟·宋祥濂牌不進罷職傳旨,傳于宋銓曰,只推,更爲牌招。
以副應敎鄭東榦,校理宋民載·鄭尙愚,副校理李遇濟·宋祥濂牌不進罷職傳旨,傳于宋銓曰,只推。
有政。吏批,判書金思穆進,參判·參議未差,行都承旨沈煥之進,以李在學爲吏曹參判,鄭大容爲吏曹參議,李祉永爲修撰,林濟遠爲兵曹參判,李龜雲爲司僕正,具忠元爲刑曹正郞,金履禮爲童蒙敎官,金基厚爲瑞興府使,吳文常爲茂山府使,丁載運爲沃川郡守,任希默爲井邑縣監,兼執義鄭東觀,南學訓導劉弘基單付,鍼醫張宅祚加通政加資事承傳,故監司徐迥修贈吏參例兼,前慶尙左兵使徐有秉考。
兵批,判書鄭好仁進,參判林濟遠未肅拜,參議睦萬中入直,參知李師濂病,左承旨李勉兢進,以張濂爲同知,李運承·梁命龜爲僉知,李彦敬·金宗洙爲五衛將,尹範行爲慶尙左兵使,鄭潤玉爲黃海兵虞候,同知崔昌文·黃啓淸,僉知徐奉禎·李鼎德,訓鍊判官王道常,護軍徐有秉,副司直閔台爀·金履成·全翰東·李一曾竝單付。
傳于沈煥之曰,下直守令留待。
傳于沈煥之曰,留待守令入侍。
記事官徐有聞啓曰,臣敬奉聖敎,馳往奉審于齊陵,仍又進詣厚陵,奉審曲墻有頉處,曲墻丑方後面半片頹圮者,長爲三尺許,廣亦不過爲二尺餘,內面半片,姑爲無頉矣,敢啓。傳曰,知道。外面修改,例不過禮郞一人進去云,而今番缺落處,長不滿一把,廣亦只是二尺,雖令依播種例,陵官從便補築,揆以事面,毫無不可。該曹以此知悉,下送匠手,以兼監役,卽爲擧行,此後各陵曲墻外面甎土,如有罅痕,依播種例,陵官隨卽塡補,如是定式,若有不謹,則責在陵官,亦令禮曹,預爲嚴飭。
金啓洛,以義禁府言啓曰,日前因時囚罪人朴瀅源原情公事判付內,依同罪他囚例,問于該曹,考律草記事命下,故關問亥曹矣,卽接其査牒,則以爲朴瀅源等〈招〉內,自己酉十二月,至辛亥六月頒祿時,改量欠縮之數,以加升條充補,外餘欠縮米爲六十四石云矣。朴瀅源在任時欠縮石數,較諸已分揀之鄭宗柱·金載華,則所加之數,殆近二十石,考其在官朔數,視宗柱等稍久,則其間頒祿斛縮之比彼稍加,雖或無怪,而許久在官,不能充補,論以法例,難免當律。取考律文,則大明律錢糧互相覺察條有曰,凡倉庫官吏,皆得互相覺察,係官錢糧,已出倉庫而失覺察者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,朴瀅源,杖一百收贖,告身盡行追奪,放送,何如?傳曰,允。如有功議,各減一等,可也。
金啓洛,以義禁府言啓曰,朴瀅源,杖一百收贖,告身盡行追奪草記批旨內,如有功議,各減一等可也事,命下矣。朴瀅源,十三代祖訔,佐命功臣潘城府院君七寸親云,功議各減一等,杖八十收贖,奪告身三等之意,敢啓。傳曰,知道。
金啓洛,以義禁府言啓曰,童蒙敎官李在咸,放逐本鄕事,承傳啓下矣,李在咸,放逐京畿楊州地本鄕之意,敢啓。傳曰,知道。
癸丑十月初四日辰時,上御誠正閣。右副承旨入侍時,右副承旨宋銓,假注書洪樂游,記注官金良倜·承膺祚,以次進伏訖。上曰,都承旨·左副承旨入侍。出榻敎良倜承命出傳,行都承旨沈煥之,左副承旨金啓洛,偕入進伏。命煥之等書公事判付訖。命啓洛書傳敎曰,此時守令,不可曠官,未差之代,待下批當日辭朝事,分付。又命書傳敎曰,在外兵曹參判許遞,今日政差出。命退,承史以次退出。
癸丑十月初四日未時,上御誠正閣。右承旨·同副承旨入侍時,右承旨李冕膺,同副承旨鄭東愼,假注書洪樂游,記注官金良倜·承膺祚,以次進伏訖。上曰,齊陵·厚陵奉審史官及下直守令入侍。良倜承命出傳,與奉命史官徐有聞,瑞興府使金基厚,沃川郡守丁載運,茂山府使吳文常,井邑縣監任希默,偕入進伏。上敎有聞曰,曲墻頹圮處執頉,果何如?有聞曰,丑方頹墻,廣爲三尺,不過霎時間可築矣。上曰,齊陵奉審,則何如?有聞曰,依下敎進去奉審,則俱爲無頉矣,命冕膺書禮曹修改草記判付訖。命有聞先退。上敎守令進前。基厚等以次進奏職姓名訖。上曰,爾等各體差遣之意,殫誠做治,可也。仍命宣諭後退去,基厚等以次退出。命承史退出。
上在昌德宮。停常參·經筵。
宋銓啓曰,玉堂上下番俱空,已至多日,事甚未安,副應敎鄭東榦,校理宋民載·鄭尙愚,副校理李遇濟·宋祥濂,旣有只推之命,更卽牌招,以爲推移入直之地,何如?傳曰,允。
李勉兢啓曰,備邊司郞廳來言,今日賓廳日次,而無時急稟定事,來會本司之意,敢啓。傳曰,仍爲來會。
李勉兢啓曰,今日次對,兩司當爲進參,除在外·未署經外,竝卽牌招,何如?傳曰,允。
傳于李勉兢曰,大臣·備局堂上引見。
以大司諫尹㬦,持平南涑牌不進罷職傳旨,傳于李勉兢曰,只推。
以副應敎鄭東榦,校理鄭尙愚,副校理宋祥濂牌不進罷職傳旨,傳于宋銓曰,只推。
以修撰李祉永牌不進罷職傳旨,傳于宋銓曰,只推。
傳于李勉兢曰,左承旨入侍。
傳于鄭東愼曰,承旨入侍。
吏曹口傳政事,尙衣直長尹淑基,內贍直長金龍淳相換。
以江原監司沈晉賢狀啓,三陟府民家燒燼事,傳于鄭東愼曰,當寒失所,極爲矜憫,嚴飭守宰,拔例賙救,畢奠接後形止,卽其考察事,回諭。
禁府啓目,司饔直長朴彬源原情云云。傳旨內辭緣,惶恐遲晩,刑推得情,何如?判付啓,後勿如是之意嚴飭,附過放送爲良如敎。
癸丑十月初五日辰時,上御熙政堂。大臣·備局堂上引見入侍時,左承旨李勉兢,同副承旨鄭東愼,假注書洪樂游,事變假注書李弘達,記注官金良倜·承膺祚,左議政金履素,右議政金憙,行司直鄭民始·李文源,戶曹判書沈頤之,右參贊洪秀輔,兵曹判書鄭好仁,行副司直徐有防,禮曹判書閔鍾顯,行副司直李秉鼎·金持默,訓鍊都正趙心泰,行副司直李漢豐,行都承旨沈煥之,副司直尹行任,執義宋翼孝,掌令鄭毅祚,持平安廷善,正言洪秀晩,以次進伏訖。履素等曰,近日涼燠不調,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。上曰,次對爲之。履素曰,頃因行副司直李秉鼎所啓,關東沿海諸邑浦戶爲弊之端,令道臣査出狀聞之意行會矣。卽見江原監司沈晉賢狀啓,則以爲江陵等七邑,一遵官需之定式,或給價取用,或買用場市,別無貽弊津民,而至於平海則朝夕饌物,初不給價,捧用於津主人,自庚戌七月,始爲從市直給價,蔚珍則日用魚物,辛亥冬,革罷津主人貿納之規,使刀尺,給價買用,而刀尺之弊,反甚於津主人,以至收款魚物價於海夫。故昨年十月,始覺其弊,都計價錢,出給海夫,許久襲謬,不能釐弊之平海前後郡守,不早察弊,晩始覺得之蔚珍縣令李宗憲,令攸司稟處爲辭矣。此是邇來創出之弊,臣雖曾經道臣,猶未詳知出擧條之重,臣方登筵,利害便否,使之進前條陳,好矣。上曰,重臣悉陳事情,可也。行副司直李秉鼎曰,庚戌因聖敎,關東海弊釐正節目,其時道臣,刊布沿海諸邑之後,凡係海弊,幾盡矯革,而列邑官貿之弊,不入節目中,故臣於待罪蔚珍時,參量成節目以置,使之遵行。近聞時縣令李宗憲,官貿則盡爲作錢,日饌則忽倣他邑之謬例,每日饌需,分排徵求於津主人,如値風高難得之時,則鞭扑狼藉,推捉紛紜,以此津主人,卽邑底居民願差之窠,而擧皆逃避,至以將校之有食根者,差出津監官,日日督捧,海尺不能支堪云。非但今夏海尺數人之來告如此,雖以近來所聞言之,邸人之往來者,色吏之上京者,同然一辭,明白無疑。故臣果陳達出擧條矣,今此道臣狀聞之,與臣所奏不無稍異,似由於該邑瞞報,覈實未易之致,而至於平海時郡守,臣則以頗釐海弊知之,三陟謬例,從前有之云,而此是風聞,臣不敢質言仰達矣。履素曰,今聞重臣所奏,平海則曾已釐弊,而入於請勘之中,三陟則謬例自如,而初不擧論,道臣査啓,未免失實。此狀啓勿施,道臣推考,沿邑海弊,細究詳覈,更爲登聞後稟處,何如?上曰,依爲之。蔚珍縣令李宗憲事,果如重臣之所聞,萬萬痛駭,本律不但至嚴,況新式頒下之時乎?道啓之草草,亦甚未安,道臣從重推考,更令親執,嚴査狀聞。平海則旣曰禁革謬規,而何以混論?三陟則均是爲弊,而無一槪及,其委折,亦卽首實狀聞,而三陟之弊端,一體詳査狀聞事,分付,可也。出擧條履素曰,廟務別無稟處事,右相及諸宰,只於本司坐起矣,及承賓對來會之敎,故臣方隨入,而見無時急可稟者矣。上曰,本司坐起,卽不過儀文,而雖是簿書期會之末節,此亦禮不可廢也。前後以此申飭,非止一再,而每待提飭後爲之,且赴坐之怠慢,亦係廟堂之不尊,廟堂之不尊,卽朝廷之不尊也,卿等何不念及於此乎?今曉提問諸堂來會與否,則只呈進不進單子,而亦不早會云,廟堂事豈不悶然乎?是以有賓對來會之命矣,諸宰中誰有後於大臣赴坐時耶?民始等曰,諸堂,擧皆先赴而無未及者矣。履素曰,如臣無似,泰叨三事,自知其萬不堪任,而加以病狀沈痼,凡係廟務,無論緊漫,擔却一邊,殆同養病之地,半年于玆,居常愧恧悚惶,若負大何,今因特敎入來,而下敎至此,尤不勝萬萬惶悚,而罔知措躬之所矣。狗馬賤疾,快得蘇完之前,伏望俯垂諒察,近因聖敎,雖扶杖升降,瞻視之駭異則一也,此亦臣悚惶難安之一端,更望早賜斥退焉。上曰,過矣過矣。民始·頤之等曰,田稅大同之米色劣下,木品麤短,年年益甚,至於今年,特以歉荒之故,雖不能一一點退,揆以正供,事體萬萬駭然。今若任他因循,不有警勵,則外邑必當仍而爲例,莫可救正,自明年爲始,米色木品,或有如前麤短,不合經用,則當該守令,摘發論勘,斷不饒貸。以此爲先嚴飭諸道,俾無敢犯科,而稅穀之麤劣,專由於防納之弊,朝家法禁,何等嚴截,而其弊終未快祛,莫非紀綱解弛,睯不知畏而然,外邑之以錢代捧,江民之換貿防納者,自捕廳,各別譏詗,守令勘以贓罪,江民施以極律,俾杜京外奸竇然後,田稅大同,庶可復舊,故敢此仰達矣。上曰,依爲之。出擧條文源曰,卽見驪州牧使吳載紹牒報,今春移轉米二百石,還納於南漢,則百餘里遠程,民弊不些,在前如此之時,輸峙利川府,待春分給於利川附近廣州民戶,已有其例爲辭矣。驪民水路運來,廣民從近受還,實爲兩便,軍餉雖謂體重,民弊不可不顧,且此與捧留本邑有異,依所請許施似好,故敢此仰達矣。上曰,依爲之。出擧條履素曰,南兵使都試狀本,旣有考例稟處之命,則初不博考,徑先覆奏,未免疎忽,兵曹判書鄭好仁,推考,何如?上曰,依爲之。出擧條有防曰,臣於日前,因一提調往復,以監牧官馬政之藏否,摠數之勤慢,嚴明殿最,不少饒貸之意,已有所陳達,而第念牧官,不知法意,以馬政則虛張數爻,彌縫文簿,而爲巧免之計,以摠數則徒濟己私,剝割牧民,而爲充準之方,則是其罪不可斷以下考論,本寺自有廉探之道,從其現發,照律重繩事,更爲申明知委,使之咸懷警惕,而凡事有懲則有勸,自是竝行之政也。蓋爲牧官者,或從蔭路,或從軍門,積仕勞苦,多歷年所,而一經此職,便皆作散,雖有惠及牧民,摠準馬蕃之類,同歸一套,故受任以後,多有不顧前程,專事肥己之擧,馬政之不恤,摠數之不準,牧民之恣行侵虐,皆從此出。若令此輩,知有前進之路,則決不至於此,故年前故相臣徐命善,爲一提調時,特擧最著勞績者,仰請收用,而至有守令特授之命矣。今亦依此例,毋論原牧兼牧,如有不侵牧民,而馬政蕃息,摠數準納,屢考居最,盡心奉公之人,自本寺詳探其實績,筵稟或草記,原牧則守令察訪,京復職,兼牧則實職軍門間,各其相當窠,卽爲懸註差擬,俾有激勸之實效,恐合事宜,以此出擧條定式施行,而一提調要臣徑稟,故敢此仰達矣。上曰,依爲之。出擧條有防曰,御衣襨監造,多有擧行之事,而本院直長尹淑基在外·未肅拜,上來遲速,姑未可知,他司直長中相換之意,分付銓曹,何如?上曰,依爲之。出擧條思穆曰,李肇源·洪秀晩,向以學敎授撕捱事,有玉堂拔望之敎,而李肇源,伊後入於應敎通擬中,至蒙恩點矣,肇源之應敎望後,將無礙照擬乎?上曰,唯。鍾顯曰,各陵小小有頉處,不行慰安祭,例當脩改者,自該曹依播種例,下送匠手,只擇日擧行後,草記乎?上曰,唯。文源曰,廟宮門鑰事體,與闕門無異,故天明後始許開鑰,而昨冬因下敎,大祭罷後,樂工熟手,竝卽開門出送,而享官以下,以留門之故,不得一時出去。旣已竣事之後,多官之無端淹留於肅嚴之地,亦涉未安,此後則一體出送,祭器入庫後,終獻官監察,亦令隨出,廟宮朔望及各祭享處所,亦皆依此例擧行似好,故敢此仰達矣。鍾顯曰,臣意與此重臣無異,依此施行,恐爲便當矣。上曰,依爲之。出擧條翼孝等曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭見上上曰,不允。出擧條翼孝等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。措辭見上上曰,不允。出擧條翼孝等曰,請物故罪人國榮,亟施孥籍之典。措辭見上上曰,不允。出擧條翼孝等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。出擧條翼孝等曰,請柳星漢,亟令王府,設鞫嚴問,期於得情,夬正邦刑。措辭見上上曰,不允。出擧條翼孝等曰,請承款後物故罪人九宗,亟施孥籍之典。措辭見上上曰,不允。出擧條翼孝曰,請亟寢秋曹罪人柳師文放釋之命,亟令王府,設鞫得情,夬正王法。措辭見上上曰,不允。出擧措上曰,賓對臺臣,久不登筵,爾等今方備員入參,上而衮闕,下而官箴,如有所懷,須各仰奏,可也。翼孝曰,昨年南路之歉荒,挽近所無,幸賴我聖上蠲恤之澤,得免顚連,逢玆樂歲,以事理論之,如此豐登,流來停退者,所當追捧,而惟彼民生,如經重病,纔得回蘇,又以舊逋督懲,恐有艱窘之患,雖不可一竝蠲減,而豐年之中,亦有列邑優劣之異,請於其最優處,只以近年條徵捧,其餘則仍前停退,稍待來歲之屢登,次次收捧。上曰,所奏是矣。毋論軍役身貢之納米納布,如有昨年再昨年停捧,而今年竝徵者,再昨年條,仍許停退,俾除三年條一時疊納之弊,可也。出擧條毅祚曰,外邑軍政之弊,去益滋甚,前後飭勵,屢勤聖敎,而爲守令者,不能實心奉行,逐一査正,逃老物故之類,初未趁卽代頉,豪富有裕之徒,輒皆寅緣漏脫,毋論受布與束伍,軍案所在,都是至貪至殘之民。以此之故,赴操則老弱編伍,不成隊列,徵布則隣族橫斂,愁怨難狀,在在皆然,莫之矯救,小民之不能安土樂生,專由於此,豈不大哀矜哉?請令廟堂,更加嚴飭,行會列邑,俾有實效。上曰,依啓。出擧條毅祚曰,我國山多野狹,不利車運,而惟北路之咸興諸處,民皆習用,蓋以途路之坦夷故耳。水原一府,地形之平衍,與咸興無異,一自園所移奉之後,事體之自別,不但以關防爲重,官府倉庫,今幾創新,市肆閭井,漸以成聚,儼然爲漢南一大都會,而魚鹽柴草之公私日用者,馬載牛輸之際,每患不贍,今若創用車運,一如咸興之制,使江海之産,南·北之貨,往來委輸,貿遷無難,則其爲有益於營邑需用之資,居民資生之道,當如何哉?請令廟堂,講究車制,指揮設施。上曰,依啓。出擧條秀晩曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上上曰,不允。出擧條秀晩曰,請逆賊尙魯,亟施孥戮之典。措辭見上上曰,不允。出擧條秀晩曰,請亟寢秋曹罪人柳師文放釋之命,仍令王府,設鞫嚴問,夬正典刑。措辭見上上曰,不允。出擧條現告諸人事,停啓。秀晩曰,新除授獻納權坪,時在京畿楊州地,請斯速乘馹上來事,下諭。上曰,依啓。仍命退,諸臣以次退出。
癸丑十月初五日未時,上御重熙堂。左承旨入侍時,左承旨李勉兢,假注書宋知濂,記注官金良倜·承膺祚,以次進伏訖。上命勉兢書公事判付草記批旨訖。命退,承史以次退出。
上在昌德宮。停常參·經筵。
自開東至未時,灑雨下雨,測雨器水深三分。
自人定至夜二更,灑雨下雨,測而器水深二分。
藥房提調徐有防,副提調沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
李勉兢啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
宋銓啓曰,吏曹參議鄭大容,除拜後過三日不爲出肅,依定式推考警責,仍卽牌招,何如?傳曰,吏議雖淸顯,三品官之無端過三日請牌,有關國體,遞差,此後申明嚴飭,在外參判許遞,與參議未差之代,前望單子入之,待下批牌招察任,政官牌招開政。
吏曹堂上前望單子入之,參判沈煥之,參議李冕膺落點。
傳于鄭東愼曰,左承旨·同副承旨入侍。
承旨前望單子入之,徐邁修·南公轍落點。
以刑曹坐不坐單子,傳于金啓洛曰,在外判堂許遞,今日政差出。
兵曹口傳政事,副司直,鄭大容。
傳于徐邁修曰,都承旨入侍。
有政。吏批,判書金思穆,參判沈煥之,參議李冕膺,同副承旨鄭東愼進,以李文源爲刑曹判書,金履禧爲戶曹參判,兪漢純爲掌樂僉正,南省老爲西部令,尹行喆爲監察,鄭敬行爲內資主簿,李漢籌爲蔚珍縣監。
兵批,判書鄭好仁病,參判林濟遠病,參議睦萬中入直進,參知李師濂病,右副承旨宋銓進。副護軍張宅祚,副司直丁範祖·李在學竝單付。
傳于南公轍曰,右承旨入侍。
傳于宋銓曰,發遣吏郞,諸執事淸齋與否,摘奸以來。
鄭東愼,以備邊司言啓曰,京畿監司徐龍輔災實狀啓,有就議大臣草記回啓之命矣,取見其狀本,則分等不爲擧論,災結事目災外二千一百七十五結二十五負九束,特許加劃事,請令廟堂稟旨分付矣。依下敎就議于大臣,則領議政洪樂性以爲,畿內今年穡事之大登,較數十年,罕有之樂歲,道臣之不爲分等,誠得之矣,第其二千餘結加請似過,分數與事目災,準二千五百結許劃,則足可均俵,限一千七百結加劃爲宜云,左議政金履素,右議政金憙以爲,別無他見云矣,敢啓。傳曰,知道。
南公轍,以備邊司言啓曰,卽見黃海監司李祖承狀啓,則以爲本道禾農,奉天高燥,十居其九,執災之初,慮其或濫,嚴飭守宰,抄之又抄,今若更減,則歉歲白徵之際,斗穀何辦?所減畓災一千八百結,特許劃給,及時分俵事,請令廟堂稟處矣。海西畓結,不過萬五千數,今番道臣請災,幾過其半,本道年事,雖曰失念,而尤甚只是六邑,則執災之不能精約,可以推知,當初剋削者,蓋以此也。道臣又以準數劃給之意,至於狀聞,而參以繡啓,益知其實狀之如此,旣聞之後,不可不闊狹,限一千結更爲劃給事,分付,何如?傳曰,允。
徐邁修,以吏曹言啓曰,本曹正郞郭龍濟呈狀內,矣身素患痰癖之症,當此〈節〉換之時,挾感闖發,委頓床笫,萬無起動供職之望云,身病旣如此,則不可强令察任,今姑改差,何如?傳曰,允。
癸丑十月初六日辰時,上御重熙堂。左承旨·同副承旨入侍時,左承旨李勉兢,同副承旨鄭東愼,假注書洪樂游,記注官金良倜·承膺祚,以次進伏訖。上命書公事判付訖。命勉兢書傳敎曰,承旨房仍。又命書傳敎曰,承旨前望單子入之,待下批牌招。又命書傳敎曰,更査之前,道啓旣請勘律,勘律名雖待査啓,旣聞之,不可仍置,蔚珍縣令李宗憲,爲先改差,今日政擇差待下批,當日下送。命退,承史以次退出。
癸丑十月初六日辰時,上御重熙堂。右承旨入侍時,右承旨南公轍,假注書洪樂游,記注官金良倜·承膺祚,以次進伏訖。上曰,俄於吏議鄭大容請牌啓辭,有下敎,而二品卿宰之外,不得過三日請牌及一日不得三違,係是故例,而近來則堂上官之過三日請牌,無難爲之乎?衆所共知實病與情勢外,不得請牌之意,載之院中故事,可也。又敎曰,畿伯請災狀啓,卽令有司備堂,就議大臣,草記稟處事,分付,可也。命退,承史以次退出。
癸丑十月初六日巳時,上御重熙堂。都承旨·左承旨入侍時,行都承旨徐邁修,左承旨李勉兢,假注書宋知濂,記注官金良倜·承膺祚,以次進伏訖。上命勉兢書傳敎曰,今番海西繡衣之差遣,一則爲其審察災傷也,一則欲知獄理幽鬱也。大抵延·海之間,夏秋一直亢旱,卽近古所未有,如無幽鬱之上干,豈有是也?及聞繡衣回奏,別無可疑之獄,而海州囚朴華壽事,自初成獄,已有商量底意思,特以三尺至嚴,擬待來頭疏決之時矣,更閱原案,詳問繡衣,益覺始料之不爽,無論器杖大小與度數多寡,如許微細之事,必不用意猛打至於限死,況所謂正犯者,人也至庸孱云乎?且況成獄,莫緊於詞證,而與屍親隣居之世春,亦言其用杖之體小,覆檢變招,亦不過以稍長之杖,繼打七度云爾,則死者之死,決知非死於濫杖也。然則斷此案,卽惟曰過誤殺邂逅死而已,至於奴主兩人之尙在獄中,亦非審克之意,渠之地處,自渠地處,目下訟理,自訟理,華壽,令道伯,就過誤邂逅之律文,從重決勘,奴巨卜,依前回下,亦卽酌決事,分付。上命退,承史以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,來十一日,朝參日次矣,敢稟。傳曰,停。
金啓洛啓曰,來十一日,輪對日次矣,敢稟。傳曰,爲之。
宋銓啓曰,來十一日,專經文臣殿講日次矣,敢稟。傳曰,爲之,與武臣講同日爲之。
宋銓啓曰,臣銓,依定式進詣香室,奉審香祝樻·祝板袱子,則精潔之意,敢啓。傳曰,知道。
傳于徐邁修曰,都承旨入侍。
傳于宋銓曰,禮房承旨入侍。
承旨前望單子入之,李在學落點。
傳于李在學曰,左承旨入侍。
傳于金啓洛曰,庚戌舊還名色,北關則已皆蕩滌,近聞京畿·兩西亦有之云,其在一視同慶之意,豈可一爲一置乎?三道庚戌條舊還,依北關例蕩滌事,令廟堂仔細措辭,分付三道道臣。
以京畿監司徐龍輔狀啓,玉山大嬪墓莎草曲墻有頉處,修改告由祭設行計料事,傳于金啓洛曰,告由祭,地方官爲獻官,執事以畿驛察訪爲之事,回諭。
傳于南公轍曰,左副承旨入侍。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而宗廟冬享大祭齋戒相値,不得爲之之意,敢啓。傳曰,知道。
李勉兢,以備邊司言啓曰,水原留守李命植災結加請狀啓,有草記回啓之命矣。取見其狀本,則以爲本府田畓,擧皆登稔,而兩邊濱海,間多斥鹵,小小災頉,合而成多,該曹所下八十結外不足災二百二十八結,特爲加劃事,請令廟堂稟處矣。本府年事,雖曰大登,濱海斥鹵之地,昨年汰落之姑未起墾,仍爲災頉者,事勢固然,且其加請之數,亦甚精約,依狀請許劃,趁明年東作,使之着意勸耕,以充永災事,一體申飭,何如?傳曰,允。
癸丑十月初七日辰時,上御重熙堂。都承旨·禮房承旨入侍時,行都承旨徐邁修,右副承旨宋銓,假注書洪樂游,記注官金良倜·承膺祚,以次進伏訖。上曰,左承旨入侍。出榻敎良倜承命出傳,左承旨李勉兢偕入。上命銓書傳敎曰,禮房承旨馳詣宗廟,奉審摘奸以來。仍敎銓曰,已傳香乎?銓曰,傳香矣。又敎銓曰,每於祀享,如未親祭,則實有如不祭之歎,憧憧一念,達宵不已,承旨奉審入來後,又於門限時,更如進去,行祀節次,各別申飭,仍爲監滌修掃後復命,可也。銓承命先退。命勉兢書傳敎曰,同副承旨,聞有實病,許遞,前望單子入之,待下批牌招察任。命退,承史以次退出。
癸丑十月初七日午時,上御重熙堂。左承旨入侍時,行左承旨李在學,假注書宋知濂,記注官金良倜·承膺祚,以次進伏訖。上敎在學曰,近來使臣,每欲別擇,故卿亦作此遠行,而出疆之期,只隔一旬,故有此承宣之除矣。在學曰,專對之職,在臣極爲榮耀,而辭陛不遠,第不任戀結之忱矣,今蒙恩除,尤切榮感也。上命退,承史以次退出。
癸丑十月初七日初更,上御重熙堂。左副承旨入侍時,左副承旨南公轍,假注書洪樂游,記注官金良倜·承膺祚,以次進伏訖。上命書傳敎曰,明日當由日瞻門展拜,該房知悉。又命書傳敎曰,十一日專經文臣殿講時,十八日武臣殿講,旣命同日爲之,十六日日次儒生殿講,亦爲兼行事,分付。命退,承史以次退出。
上在昌德宮。停常參·經筵。
大駕詣景慕宮展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
金啓洛啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
金啓洛啓曰,專經文武臣殿講,日次儒生殿講,來十一日爲之事,命下矣。處所,以何處爲之乎?敢稟。傳曰,便殿爲之。
金啓洛啓曰,訓鍊大將趙心泰,明日習陣出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于金啓洛曰,侍衛軍兵毛具。
承旨前望單子入之,洪仁浩·鄭大容落點。
兵曹口傳政事,副司直南公轍。
洪仁浩啓曰,卽者議政府錄事來言,右議政金憙以爲,齋郞之失措,關係莫重,而旣未能董飭,又不卽論勘,致勤聖敎,辭旨截嚴,以此以彼,溺職之罪,實無所逃,惶懍震越,罔知攸措,走伏金吾門外,恭俟鈇鉞之誅云,仍納命召,何以爲之?敢稟。傳曰,祀典,卽予所重,況大臣乎?卿在獻官,趁時請勘,反讓於承史者,已涉莫曉,況於命攝之時,常有如不祭之歎,則執事之怠慢如彼,卿等之泛忽若此,豈非慨然之甚者乎?勿待命事,遣史官傳諭,仍傳命召。
洪仁浩啓曰,卽者義禁府都事來言,右議政金憙,今方待命於金吾門外云,係是大臣去就,敢啓。傳曰,知道。
洪仁浩啓曰,卽者議政府錄事來言,右議政金憙以爲,罪負至重,郵罰不加,今於批旨之下,尤極震剝,求死不得,雖伏承勿待命之敎,而晏然退歸,實非臣分,仍伏金吾門外,恭俟鈇鉞之誅云。又使錄事,來納命召,何以爲之?敢稟。傳曰,勿待命事,遣史官傳諭,仍傳命召。
洪仁浩啓曰,卽者右議政金憙,又使錄事來言,臣罪在罔赦,恩貸重勘,雖伏承勿待命之敎,而轉益震剝,求死不得,泥首金吾門外,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳命召。
洪仁浩啓曰,卽者右議政金憙,又使錄事來言,又伏承勿待命之敎,而罔赦之罪,則益復自知矣,求死不得,無地措身,仍伏金吾門外,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳命召。
洪仁浩,以兵曹言啓曰,去九月十四日,傳曰,故義士李士龍後裔,有收錄之擧,況義州人贈參判崔孝一之節義,爲忠愍之畏友,而加於士龍一等者乎?彼兩家尙報之政,庶或無缺,而孝一之家所施者,卽不過追配一事,得不有歉於心也哉?肅廟朝贈之以亞卿,先朝賜名記蹟之書曰,樹烈千秋,旋命特錄後孫於宣傳官,兩朝聖意,有可以仰認,昨因大臣言,又思之,是月十九日,卽孝一辦節之日,旣思之,豈可泯然?下送香祝,使地方官,伊日就其祠而祭之,以若微閥,特錄於宣傳官,是何等曠絶之恩數,而似聞未及施行云,豈非欠事?令兵曹問其後孫之名,宣傳官,卽爲擬入,此後其家人之業於武者,勿論出身薦·南行薦,必皆薦擧事,令諸武將知悉,備載該廳故事,受敎事傳敎矣。以傳敎內辭意,卽爲發關於該道矣,卽接平安監司李秉模回移,則贈參判崔孝一五代直孫閑良性烈,素是業於武者,而年今五十七,爲人可合,故卽令起送云,今已來到,所當依下敎宣傳官擬入,而時無見窠,姑不得擧行之意,敢啓。傳曰,加設單付,口傳下批。忠臣之孫,義士之裔也,區區廳憲,何可論於此人乎?今日內正軸仍爲許參事,分付,可也。
兵曹口傳政事,宣傳官單崔性烈。
洪仁浩,以御營廳言啓曰,今十月初八日景慕宮展拜時,依兵曹節目,集春營入直軍五十名,新營入直千摠李漢棟,領赴于訓鍊都監都領陣,該入直哨官金鼎猷,率該哨標下軍七名仍直,東營入直軍三十名除出,入直把摠申協率領,宮大門外把守,而竝待標信擧行,解嚴後各還本處入直之意,敢啓。傳曰,知道。
兵曹參判林濟遠疏曰,伏以臣於向日朝紙,始知有隨駕服色變通之議,而只憑諸臣擧條,領略大體而已,臣於此事,略有商度,近與守禦使臣李文源邂逅,語及所見略同,亦未嘗畢其說,今文源,果發之於賓對訏謨之日,臣雖疎迂,適叨侍衛之職,亦可以言之矣。試以伊日擧條觀之,諸臣之奏,泛論便否,曾不能慮及於實用,升平暇豫之論,無怪其如此,臣竊惟念,我國衣章,類不勝其繁縟,至於軍旅之事,亦有戎服·軍服等兩般名色,戎與軍,其意同也,而强爲區別,異其制而名之曰戎服者,甚沒意義。夫裁取北市全匹之帛,略倣上古衣裳之制,又於折風之巾,巧施朱殷之采,闊袖廣簷,非不鮮美,梔粧蠟飾,都屬浮華,以笠則不堪櫛沐,以衣則不利馳騁,其於實用,有百般絓礙,無一分便利。惟此制度,始見於大典續錄,則以臣謏陋,雖未知昉於何時,而嘗於壬辰記聞中,知有故將臣李鎰,帖裏鬃笠借着之事,灣幸時陪扈服色,於此可見,想像當時泥露頓踣之際,猶且服藍戴紫,風皺雨墊,如不幸而猝値賊鋒,則其將以是服而曲踊距踊,豈不萬萬疎闊乎?此緣平時戎裝之失宜,倉卒干戈,未及變通故也。昔我孝廟,留心武備,狹袖短衣之制,至有諫臣之章,以新徑大亂之餘,備講卽戎之具,深心遠圖,其必有量便制宜者,惜乎其法之不遂行於文武百官也。噫,昇平而不忘戰伐,無事而常若有事,此羲經所以戒苞桑,詩人所以詠陰雨也。三代盛時,有蒐獮之制,而國初打圍,稍存古意,至於近世,惟有郊外幸行,微寓詰戎鍊武之義,小大從邁之服色,不堪運用,頓失便宜,當日還往之地,坦路陪衛之列,猶不免左罣右掣,甚妨周旋,則脫有緩急,尤何以措其身乎?此臣區區之見,必以變改爲宜者也。第伏念天下之事,非改之爲難,改之而無弊者爲尤難,目下傷財之患,尙沒等威之別,皆不可不慮,聖批中政合商量云者,臣實欽歎,今日在朝之臣,稍裕者絶少,極窘者居多,一衣一笠,盡其力而辦備,亦或有臨時借用者,今忽使之一倂舍舊而從新,則當此民窮財竭之時,盡棄平日艱備之物,更成一朝難辦之具,物價方踊,事力不逮,艱辛苟簡之弊,不問可知。臣意則以爲先令侍衛及近班,皆從新制,至於百官之隨後者,又若留都祗迎時服色,姑許仍舊,次令隨駕官行之,又其後竝令留都諸官行之,則不出數三年,舊着自敝,新裝漸備,自可爛熳歸一,如此然後,庶不至於大段傷財,向來綠袍之禁綃也,亦以用舊着而革新備,特用方便之道,此足以推類也。苟如是則或不無初頭斑駁之歎,而此亦有不然者,雖以近日服色言之,騎省之旗差備,戶郞之糧餉色及太僕官·考喧郞之屬,皆着軍服,而亦不以異同爲拘,則外次諸官之漸次從新,顧何妨耶?宣廟己亥·辛丑之間,有服色改定之議,而文忠公李恒福,以耗財費力難之,先輩經遠之謨,亦可追思也,但軍服之制,一同改行,則尊官末銜,元無分別,搢紳卒伍,自相混雜,亦非表貴賤辨崇卑之意也。臣伏聞我朝朝紳服色,式至成廟朝,始以絲紬兩品,著爲堂上堂下之服,俾存等節,今於軍服,亦倣絲紬隨品之規,堂上以上,方許紋緞絲羅之屬,堂下官則近侍之外,皆服苧紬及三升,于以辨品焉,于以省費焉,又以氈笠上頂子,略表職品,如鍍金·雕金·純銀·鏤銀·鬃結木刻之屬,區以別之,又以雀羽與象毛,辨其文武,則亦不至於紊雜矣,至若軍校服色,則皆仍其舊,各隨其力,又不必以緞紗紬苧等屬,別置品節,致有煩撓,只以頂子,爲之識別者,恐合便宜也。抑臣因此而思之,誠以是著爲定制,則帖裏朱笠等服色,無他用處,一切永革,然後方可無一人兩備之弊,而至於帖裏,武臣之平常所着,道臣之視衙服色,亦不必別求他制,仍許舊着,恐無難便之端,此雖細節,亦不可不預講也。具纓之費,動踰數百,同是纓也,而鬃笠·氈笠·纓制不同,以近日侈靡之習,必要捨稜而取圓,斥小而求大,則此其費又將無節,先自貴官,移用舊懸,然後亦可以禁高髻長袖之弊,此亦節財之一助也。噫,作事之法,必謀之有漸,講之有素,的知便好之方,小無窒礙之端,然後方可以沛然行之,況此戎行服色,大關儀章,有不容草草講定者,此臣所以先致意於實用,而次以節財爲急,又以辨品爲貴,以至瑣細節目,必欲預究者也,誠願殿下,下臣此疏,令廟堂取捨焉云云。答曰,省疏具悉。卿疏盛言祛帖裏用軍服之爲實用,而節財之要道,考據該洽,分析纖細,至引孝廟朝故事以明之,仍請沛然行之,向於重臣李文源筵奏也,未能言下卽諾,付之從違之間者,特以因俗制治之義,欲聞物情之便否,卿之所請又如此,許令廟堂,廣詢大臣諸宰,指一稟處。
癸丑十月初八日辰時,上詣景慕宮。展拜入侍時,行都承旨徐邁修,行左承旨李在學,右承旨李勉兢,左副承旨南公轍,右副承旨金啓洛,假注書宋知濂·洪樂游,記注官金良倜,記事官徐有聞,一提學鄭民始,檢校直提學徐有防·徐鼎修,檢校直閣鄭大容,以次隨駕。上具翼善冠·衮龍袍,乘輿出交泰門·永淸門·明政門·弘化門,入逌瞻門·日瞻門,降輿御齋殿,仍詣版位行再拜禮,入廟內奉審後,還御齋殿,命啓洛入侍。命書傳敎曰,齋郞之失措,雖因生疎,亦與傳于獻官時,顚錯有異,則獻官之尙無草記論勘,大是慨然,況在初獻旣奠之後乎?大臣雖不言進去,史官則復命時,卽言於承宣,而今始提稟,昨日坐直承旨遞差,齋祝,愼差也,若以年少可堪之人另擇,則豈有生疎之弊?吏曹當該堂上罷職,當該齋郞,令該府拿問勘律。又命書傳敎曰,承旨前望單子入之。上出齋殿乘輿。上曰,新除授承旨,牌招察任。出駕前下敎上由日瞻門·逌瞻門,入弘化門·明政門·永淸門·交泰門還內,侍衛承史退出。
上在昌德宮。停常參·經筵。
徐邁修啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
徐邁修啓曰,禁衛營將官來言,今日本營軍兵,日次私習云矣,敢啓。傳曰,知道。
徐邁修啓曰,御營廳將官來言,今日本廳軍兵,日次私習云矣,敢啓。傳曰,知道。
李在學啓曰,臣在學,以冬至兼謝恩副使,今日戶曹歲幣封裹時進去,下直之意,敢啓。傳曰,知道。
傳于徐邁修曰,都承旨入侍。
傳于鄭大容曰,右承旨入侍。
以咸鏡監司金華鎭狀啓,今十月令薦新生銀魚,節序差早,限日不得封進,惶恐待罪事,傳于徐邁修曰,勿待罪事,回諭。
以咸鏡監司金華鎭狀啓,今十月令薦新生文魚·生大口魚,近因日氣尙煖,限日不得封進,惶恐待罪事,傳于徐邁修曰,勿待罪事,回諭。
傳于鄭大容曰,政官牌招開政。
有政。吏批,判書金思穆進,參判沈煥之受由,參議未差,行都承旨徐邁修進。以閔台爀爲承旨,李勉兢爲吏曹參議,李聖圭爲左參贊,洪檍爲判義禁,趙心泰爲知義禁,崔夢嵒爲同義禁,李文源爲景慕宮提調,金忠國爲軍器僉正,宋堯熙爲軍器判官,李魯在爲敦寧判官,李果爲刑曹佐郞,鄭璲爲九字刀削康陵令。
兵批,判書鄭好仁病,參判林濟遠病,參議李師濂入直進,參知金履成病,右副承旨鄭大容進。副司直李得臣·李勉兢·洪仁浩·鄭東愼竝單付,同知單金相泂。
傳于李在學曰,現告之坐直替當,院例卽然,而不言之失自在,於今日仕進以後,該房承旨金啓洛,亦爲遞差,奉命不謹之罪,以爲大臣之意雖參酌,備局甘結之有駭聽聞,旣聞之後,不可仍置,而問一副提擧,胡果難事,何時下敎,尙不問啓?似此承宣,決不可置之號令百司之地,以辱命令,當該承旨宋銓,爲先罷職,仍令該府,拿問嚴處。
鄭大容啓曰,臣啓洛遞差,同副承旨宋銓拿處,纔已出去,坐直無人,左承旨李在學,右承旨閔台爀,當爲牌招,而右承旨閔台爀,家在城外,都承旨徐邁修,左承旨李在學,卽爲牌招,何如?傳曰,允。
李在學啓曰,卽者議政府錄事來言,右議政金憙以爲,有罪未勘,冒死陳箚,批旨之下,尤不勝萬萬惶懍,走伏金吾門外,恭竢鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
李在學啓曰,卽者義禁府都事來言,右議政金憙,今方待命於金吾門外云,係是大臣去就,敢啓。傳曰,知道。
傳于李在學曰,同成均前望單子入之,待下批牌招察任。
同成均前望單子入之,李文源落點。
以宋銓囚單子,傳于李在學曰,以不應得爲而爲事理審公律,功議區別勘放。
李在學啓曰,備邊司發甘曰,自今雖有疊屠,禁吏更不現影於懸房近處云云。聞來甚可惑,以泮隷生利之不如古,年前從泮堂言,申禁禁吏科外誅求之奸弊,而今云屠之疊者勿禁,影之近而亦禁,殊非設官掌禁之本意。況臺章才出,廟議詢同,一邊以禁屠行會,一邊又以疊屠發甘,無論事實曲直之在甲在乙,面目未免矛盾,令政院問于廟堂以啓事,命下矣。問于副提調尹行任,堂上李秉鼎處,則尹行任以爲,向者僚堂中身帶泮堂人,以禁吏之稱以疊屠,橫侵懸房者,一竝嚴禁事,筵稟定奪云。仍出捧甘草,故臣則着署而已,其間事狀,不過如斯,今承問啓之命,惶愪不知所達云,李秉鼎則以爲,三法司捧甘,卽本月初五日籌坐時事,而臣職忝泮堂,又赴籌坐,與僚堂徐有防,合辭發論,畢竟甘草又出於臣,則今於問啓之下,誠不勝萬萬惶懍之至。甘結中有曰,如有本館出帖外,科外疊屠之弊,自本館當査出,捉移禁吏,更不得現影於懸房近處云,則本館出帖外,科外疊屠者,自本館捉移法司,本館出帖,補充闕屠數,依庚戌泮堂徐有隣出擧條定式,禁吏無得執捉之意,而忙急呼寫,乃以現形近處等語書之也。彼之截去上款捉移句語,只書現形疊屠等語者,誠莫曉其故也,況其所捧甘,三司同然。且臣以庠之故,前後以此事,文移僚堂爲之,而臣不與聞,今以甘草之出臣,忽爲彼作爲曰實之資,滿心愧悚,無地自容云矣,敢啓。傳曰,取見問啓,詳叩事實,所謂甘結措語,下款則果然,上款則不然,同成均李秉鼎事,甚爲顚例。名之曰禁吏,而竝與近處,勿使現影云者,是果尊法之道乎?曰是曰非,但當平說委折,豈敢以題外之事,極意噴,不念同朝相敬之義?於是乎秉鼎有兩失,爲先遞差,且以判尹具庠事言之,點劃之差謬,古人猶且稱罪,況於誦其說奏其事之際,陶汰字句,鈔刪語脈,自歸於逕庭沒實,庠亦不可謂無罪,爲先從重推考。廟堂體貌,何等尊嚴,一行會一發甘,無不關於世道,則旣云禁吏,又勿現影,誠如是也,三法司,革亦無妨,曾不謂存羊,我愛其禮乎?法官之擧職,雖不如古,自廟堂侮之易之,若是之無難,已萬萬寒心,且況大臣分付,亦宜可否,重臣一言,何難違拂?惟所令之是從,望其口而謹署,此固藍丞之所不屑者,敢於問啓之下,或曰定奪云,故或曰着署而已,徒幸其自脫,不識爲恥愧,惜乎籌坐之席,一任其擧措之妄錯,而不卽董正也。副提調尹行任,爲先亟施不敍之典,以示重廟堂尊法司之意。
鄭大容,以兵曹言啓曰,專經武臣講官減下人員及加抄啓人員,別單書入之意,敢啓。傳曰,知道。
李在學,以備邊司言啓曰,頃因本司草記批旨內,砲保事體,固難輕議,其他軍保貢布,果難辦納乎?更觀民勢,論理狀聞後稟處事命下,故依批旨行會矣。卽見江原監司沈晉賢狀啓,則以爲砲保代錢,只憑近例,據實仰請,軍保貢布,麻農不歉,無難辦納,請令廟堂稟處矣。朝家以優恤東民之聖意,至詢軍保貢布之當納與否,則道臣但當以軍保貢布之關於民勢者,論理狀聞,而忽以本司請寢之砲一款,更事支蔓爲說者,有關事體,當該道臣,推考警責,軍保貢布,旣云辦納無難,自當以本色上納,砲保則初非可論,原狀辭置之,何如?傳曰,砲保似必偏在於六邑,有此考據之狀請矣,卿等之看得,無或欠詳,道臣別無可罪之端,更爲論理稟處,可也。
李在學,以承文院都提調意啓曰,本院方有擧行事,前公事提調李秉鼎還差,使之仍察有司之任,何如?傳曰,允。
李在學,以義禁府言啓曰,前月十三日,戶曹判書沈頤之所啓,太倉米太逋欠郞官,捧現告,勘以當律事,擧條啓下之後,招問該倉員役,則前主簿申斗七,方在居昌地云,故依例拿來事,草記蒙允,發送羅將矣。卽接居昌縣令鄭昌耆牒呈,則申斗七,本縣境內,無來接之事云,事甚怪訝,廣加探問,則申斗七,卽密陽原居人,而載錄於兵曹履歷成冊中,故今方更爲發遣府羅將拿來,而啓稟事體,固當審愼,則本府都事及該倉官員,矇不審察,拿來罪人居住之誤爲指對,以致當初草記之大段做錯,事未前有,極爲可駭。當該都事及倉官,竝拿問處之,何如?傳曰,朝廷之事,莫如體例,倉官申斗七之居住,有此相左,羅卒空還,則卿等雖非伊時草記之堂上,尙未覺察,則亦有其罪,豈可諉罪郞僚與倉官乎?卿等事萬萬駭然,政院之循例捧入,亦極駭然。卿等罷職,承旨遞差,其時草記堂上,亦爲從重推考,都事倉官竝勿論,該倉誤捧現告事,以該倉判堂捧入,令政院仍捧推考傳旨,斗七,待待命拿囚,可也。
右議政金憙箚曰,伏以,臣罪在罔赦,恩荷曲貸,四次泥首,未蒙譴何,時値深夜,不敢更瀆,不得已退歸私次,伏地訟愆,而通宵戰恐,罔知攸措。噫,臣罪臣自知之矣,至敬至尊之地,目見齋郞意外失措之擧,竊不勝其萬萬驚惶,擬於享禮畢後,卽爲請勘,而倉卒之際,思慮未周,草記則全昧前例,箚子則或涉突兀,趑趄商量,以致稽緩,而旋因承史之提奏,處分已下,臣於是乎惶懍震剝,直欲鑽地以入而不可得也。噫,太廟享事,何等至重,而伏況我聖上一念憧憧,惟祀典是敬是謹,則今日臣子之所當仰體而報效者,亶在於洞屬駿奔於祼將之禮,而臣猥以大官,承命攝行,將事之前,旣不能另加董飭,失儀之後,又未卽仰請勘罪,由前由後,罪戾山積,其何敢晏然冒居於具瞻之地,重自陷於無忌憚之科哉?玆敢略入文字,仰塵崇聽。伏乞聖明,亟降嚴誅,以重享典,以警具僚,千萬幸甚。取進止。答曰,省箚具悉卿懇。卿等之欠敬於命攝之時,由予誠意之未孚於卿等,不然則周還入戶,未聞駿奔之儀,奉酌奠斝,乃有更斟之擧乎?悚然之心,歷日未已,況無一言執奏,有若泛視然者,責尤在卿,是豈享夜,先遣承宣,猶慮其生疎,更遣史官申諭之意乎?卿雖初當祀典,未嫺於儀文,若使進去之承宣,隨見提醒,則晨祼豈至五更?齋郞亦當恢旋,承宣之姑且勿論,意在爲大臣,卿須安心勿辭視事。仍傳曰,此批答,遣史官傳諭。
行判中樞府事朴宗岳箚曰,伏以臣於軍服一事,有區區愚見之不容自已者,今此重臣宰臣建白之說,亶出於省弊惜費之意,而事多肘掣,終涉難便,蓋我國章服,誠不勝其繁冗,而苟求其意,亦各適用,未知戎服之制,創於何時,而要之屢百年流來則皎然,笠上之虎鬚雀羽,亦以取次賁飾,傳說而其亦行之已久矣,屢百年行之已久者,豈容猝乍間遽然變通乎?郊外行幸,便是師行,且有孝廟朝一試之已例,侍衛之稍變其制,或無不可,而陪從百官之倂用軍服,亦非明等威嚴師律兩行不悖之道,至若法殿殿座,法輦動駕之時,雲寶劍兵曹摠管之全無區別,亦有所未安,若欲於城內城外,或行或否,倂存軍服戎服,則其弊其費,與前一般矣。向來擧條批旨中合商量之敎,今日宰臣疏批中欲聞物情便否之敎,有以仰見大聖人難愼之盛意也,臣不勝欽仰。伏乞更加博詢而裁處,使流來儀章,毋失舊制焉。取進止。答曰,省箚具悉卿懇。軍服事,賓筵日僉議之如出一口,太涉於鶻突矣,今卿立異之論,也亦可意,卿箚,以孝廟朝已試之有例爲證,而可行於侍衛,不可行於百官云者,抑似然矣,又曰,竝存軍服戎服,或行或否於城內外,則其弊其費,與前一般云云,亦果然矣。旣有廣詢稟處之命,此箚,令廟堂一體看詳。仍傳曰,此批答,遣史官傳諭。
漢城判尹具庠疏曰,伏以卽者備邊司,以自今以後,雖有疊屠,三法司禁吏輩,更不得現影於懸房近處捧甘矣,臣適在掌法之地,竊附執藝之義,敢入文字,以冀垂察焉。夫法司之許多禁條,別肉居首,而律名最重者,可見其嚴懲痛戢之意,況今屠殺之弊,將至廢農之境,臺閣之言,可謂遠慮,廟堂之謨,宜軫嚴禁,而乃使法司,不得干涉於疊屠,是何法也?疊屠之弊,甚於潛屠,蓋列販之肆,混同狼藉,其勢甚易,其利亦厚,臣之待罪本府,非止一再,前後泮人之迭告者,無慮十數,禁隷之執捉者,亦且夥然。疊屠如不嚴防,則牛禁從以蕩然,此臣所以居常隱憂者也,至於闕屠,臣未知其虛實多少,而年來牛價絶貴,貧者之逐日難辦,雖無足異,稍饒者之乘時射利,安保必無乎?出帖之時,奸僞可知,而臣與僚堂,姑且許施,而所治者,卽帖文之外,則本館之每以帖文之不施,禁吏之瞞告爲言者,亦未知其何也。甘結未布之前,固當出禁,本館踏印之帖,未嘗不施,則今此甘結,謂以痛駭者,何其不相諒也?成均典僕,卽護聖廟而供多士者也,朝家之前後軫念,亦已至矣,在渠之道,惟當愈益謹愼,毋或犯辜,而乃反憑恃放恣,比前益甚。至於自犯罪科,眞贓莫掩,而驅逐禁吏,結縛禁隷,使不得接足,誣訴於本館者種種焉,法綱無餘,弊端滋甚,寧不寒心也哉?噫,法官是用法之職,泮人亦都下之民也,凡係五部之內,作奸犯科之類,一竝歸之法司者,乃是大典所載,則獨於泮人之訟,而本館干涉者,固已無其義無所據。況且疊屠之自本館査出,顧其事勢,實有行不得者,又況賢關,卽是首善之地,何等淸嚴之所,所當專事,絃誦樂育賢才,而於斯焉推捉,於斯焉刑杖,作一聚訟紛紜之場,其爲隳事面而惑聽聞,當如何哉?本館欲護館人,則別般通變,猶或可也,而乃以疊屠一事,欲爲資生之業者,此何爲也?今若法司不得禁防推斷,使禁隷不敢現影於屠肆泮村,則泮人之無復忌憚,恣行不法之習,終至於日滋月盛,罔有紀極,然則本館之曲護館人者,適足以長其惡而益其疾,其所以愛之,反所以害之,其或思之未及耶。法禁之付諸法司,此乃當然之義,夫然後,所司各專,民志有定,伏願我聖上,深思遠覽,詢問裁處,復使疊屠之禁,付之法司,千萬幸甚。答曰,省疏具悉。備邊司發甘曰,自今雖有疊屠,禁吏更不現影於懸房近處云云,聞來甚可惑,以泮隷生利之不如古,年前從泮堂言,申禁禁吏科外誅求之奸弊,而今云屠之疊者勿禁,影之近而亦禁,殊非設官掌禁之本意。況臺章纔出,廟議詢同,一邊以禁屠行會,一邊又以疊屠發甘,無論事實曲直之在甲在乙,面目未免矛盾,令政院,問于廟堂以啓。
癸丑十月初九日未時,上御重熙堂。都承旨入侍時,行都承旨徐邁修,假注書洪樂游,記注官金良倜,記事官徐有聞,以次進伏訖。上曰,右承旨入侍,良倜承命出傳,右承旨洪仁浩偕入。命邁修·仁浩書公事判付訖。命仁浩書右相上疏批答訖。命退,承史以次退出。
上在昌德宮。停常參·經筵。
徐邁修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐邁修啓曰,備邊司郞廳來言,今日賓廳日次,而領議政洪樂性,左議政金履素,右議政金憙,俱有身病,不得來會云矣,敢啓。傳曰,知道。
徐邁修啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,新除授左承旨閔台爀,今日不爲仕進,卽爲牌招,何如?傳曰,允。
鄭大容啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
鄭大容啓曰,禁衛大將李漢豐,以兼察御營大將,明日習陣出去矣,所佩命召,何以爲之?敢稟。傳曰,仍佩往來。
徐邁修啓曰,假注書宋知濂,身病猝重,勢難察任,今姑改差,何如?傳曰,允。
鄭大容啓曰,前假注書鄭文始,仍察廳任,何如?傳曰,允。
閔台爀啓曰,卽者議政府錄事來言,右議政金憙以爲,罪負至重,嚴誅尙靳,深夜瀆撓,萬萬惶懍,不敢不退歸私次,席藁俟勘,此際伏見籌提泮堂問啓批旨下者,處分截嚴,誨責備至,捧甘之最初與聞,措辭之末稍未察,苟非其咎,臣實爲首,不但止於不能董正而已,人言之拶逼,未暇拖引,郵罰之幸逭,尤係恧蹙,罪上添罪,蓋無容措,走伏金吾門外,恭俟鈇鉞之誅云。仍納命召,何以爲之?敢稟。傳曰,昨夜之更爲胥命,已過矣,至於發甘事,意謂在於籌坐時,見左相箚,亦知其事實之不然,卿不必獨爲引咎,安心勿待命事,遣史官傳諭,仍傳命召。
徐邁修啓曰,卽者義禁府都事來言,右議政金憙,今方待命於金吾門外云,係是大臣去就,敢啓。傳曰,知道。
鄭大容啓曰,今此試官望中無職名人員,令該曹口傳付軍職,何如?傳曰,允。
傳于徐邁修曰,文臣殿講試官,以儒生殿講試官兼用。
傳于閔台爀曰,左承旨入侍。
傳于鄭大容曰,左副承旨入侍。
承旨前望單子入之,李勉兢·姜彝正·金翰東落點。
徐邁修啓曰,新除授右副承旨姜彝正,以前任慶州府尹,方在解由未出中,何以爲之?敢稟。傳曰,勿拘。
徐邁修啓曰,明日殿座,承旨當爲備員,而新除授右副承旨金翰東在外,何以爲之?敢稟。傳曰,許遞,前望單子入之,待下批牌招察任。
承旨前望單子入之,徐有秉落點。
傳于鄭大容曰,同成均前望單子入之。
同成均前望單子入之,鄭民始落點。
閔台爀,以兵曹言啓曰,今十月十一日,武臣賓廳武經講書日次,而專經文臣·武臣,日次儒生殿講相値,不得爲之之意,敢啓。傳曰,知道。
以兵曹言啓曰,五衛將金鼎鎭,素患痰癖之症,當寒添劇,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
閔台爀,以備邊司言啓曰,全羅監司李書九災實分等狀啓,有就議大臣後草記回啓之命矣。依下敎就議于大臣,則領議政洪樂性以爲,取見其狀本,則全州等四十邑一鎭,置之稍實,長興等十三邑,置之之次,而尤甚名色,不爲擧論,仍以爲災結,事目災外三千七百六十三結十二負五束,特許加劃,後錄兩條,請令廟堂稟旨分付矣。其一,各司所管舊逋奴婢身貢,指徵無處,貽弊可悶,限明秋停退事也,其一,推奴徵債,限明秋防塞事也,農形分等,頗爲詳悉,數條陳請,亦甚精約,竝依狀請許施。至於災結之加請,本道畓結,爲諸道之最,舊災有應俵之數,而纔經飢癘之餘,民力不逮,間有未闢,亦或無怪,較諸他道災摠所請,不至太濫,但今年穡事,兩湖最登,取考前例,則如庚子·戊申之給災,不過四五千結,而今此竝事目災,殆近六千結,殊涉過多,限三千結加劃爲宜云。左議政金履素,右議政金憙以爲,別無他見云矣,敢啓。傳曰,知道。七百餘結,何必較量?依狀請許施,可也。
閔台爀,以備邊司言啓曰,因江原監司沈晉賢狀啓,本司草記批旨內,砲保似必偏在於六邑,有此考據之狀請矣,卿等之看得,無或欠詳,道臣別無可罪之端,更爲論理稟處可也事,命下矣。訓局砲保之以木邊上納者,在關東爲九邑,而昨今年,只以六邑,代錢狀請者,可知其九邑中民勢之偏苦,惟六邑爲然,而多不過四同,小則爲一同,則純木收納,似非爲難,以實狀聞,雖有近例,似此豐登之時,亦許代錢,大非重軍需之義,代錢一款,恐不可輕議矣,敢啓。傳曰,知道。
閔台爀,以義禁府言啓曰,時囚罪人宋銓,以不應得爲而爲之事理重公律,功議區別,勘送事,命下矣。宋銓,以不應得爲而爲之事理重公律,杖八十收贖,而其七代祖錫範,宣武原從功臣云,功咸一等,杖七十,以公罪收贖,放送之意,敢啓。傳曰,知道。
左議政金履素箚曰,伏以臣近因日候猝寒,宿病之外,添以感冒,床簀委呻,益復㱡㱡,適値賓對之當次,尤切瘝曠之爲愧,卽伏聞判尹具庠,以向日籌司捧甘事,費辭陳章,譏切廟堂,臣於此,已不容其晏然,而繼有本司堂上譴罷及泮堂特遞之命,則在臣私心益不勝其萬萬慙悚。蓋於近年以來,懸房原屠,亦不得充數,典僕輩生理,漸至蕭然,而法司禁吏,憑藉疊屠,多般橫侵,以是之故,庚戌泮堂,曾有所陳達,出擧條嚴飭,今春又以此事,纔有經稟,而自本館申飭,則頗有其效,而獨京兆不革此弊,依舊見侵。故該堂相議,更據已例,有所捧甘,而臣果與聞之,至於下語之失,亦且看過於輪示之際,而未能覺察,苟論其咎,臣實爲首,不但止於不之董飭,而僚堂被譴,臣獨倖逭,惶忱之極,靡所自措,不得不冒眛自列,仰瀆宸聽。伏乞聖明,亟命竝勘臣罪,以警具僚,以安私分,千萬幸甚。答曰,省箚具悉卿懇,禁吏苟有作奸,其所懲治,何律不可,而發甘措語,豈必如是爲之,然後方可以令行禁止耶?所惜者體貌也,卿其與聞,則予所致慨,倍有甚於新拜之端揆。旣往已矣,望須留意於來頭,至於僚堂被譴,臣獨幸逭云云,尤萬萬不然,昨日處分,毫不涉於替勘,則在卿等,有甚難安,卿須安心視事。仍傳曰,此批答,遣史官傳諭。
同成均徐有防疏曰,伏以臣於昨夜,伏聞因判尹具庠陳疏,有備堂問啓之命,卽爲馳到朝房,則兩僚堂,已爲書納矣。非但更鼓向深,不敢煩瀆,僚堂所對,略陳事實,而又擧臣姓名,則僚堂問啓,便是臣問啓,故退與僚堂,伏俟處分矣,及伏承批旨,一遞一罷,臣則幸逭,惶懍恧蹙,不知措躬之所也。臣於泮堂及京兆,竊嘗屢叨而久蹲,深知泮民充闕之由,禁吏捉疊之弊。大抵泮僕疊屠,非但法司禁之,本館禁之,非但本館禁之,卄四懸房,互相禁之,以其無端疊屠,利分害切於當日當次之人故也,其禁至嚴,其法至密,一有疊屠,不待法司·本館之推促,而渠先捉納,格例然也。然此是泮僕業盛時事也,至於近年,則泮業日就凋殘,牛價日益騰踊,通計一朔,闕者居半,隻牛賣買,衆肆爭奪,至有藏名抽筒之擧,則以何財力容手於疊屠二字,而所謂法司禁吏,當其出禁之時,捨却應捉之私宰,輒走懸房,不辨新舊,稱以疊屠,以爲塞責呈課之計,則本館始以當次應屠,帖文充闕兩件事,據實往復,聽否無常,而如是之際,泮民之酷被侵虐,已無餘地矣,應屠者之橫被,固已怜惻,而雖以帖文補充者言之,前旣闕矣,後何充矣,而此亦有由焉。蓋三法司之贖錢,出自懸房者,以卄四懸房,一日一屠爲準,雖或多闕,毋得加減,故不得不有帖文充闕之例,而此亦自官照管,毋敢容奸,則其曰疊屠云者,卽是艱辛辦備,補其一日一屠之數而已,而此亦多致仍闕,則非疊屠而謂之疊屠,自法司徵贖,在法司爲疊贖,在泮僕非疊屠,皎然明甚。此所以前後泮堂之筵奏蒙允,而捧甘申飭者也,其後法司,壹是遵行,無相侵越,向來判尹臣具庠,忽有疊屠之捉,故臣與前僚堂沈煥之,或文移或口喝,明言其補充委折,杖囚多日,始爲或放或贖矣。日前右尹臣宋鍈,復有此事,而適當籌坐之日,諸泮僚同聲相議,略申前後筵奏,更爲捧甘申飭,使三法司,瞭然知有帖文者,毋敢捉禁而已,則具庠之看作創見,盛氣張皇,截去頭尾,抑勒爲說,殆若本館則任其犯法,京兆則獨爲守法者然,詆斥泮堂之不足,以至於侵及廟堂,臣誠莫曉其所以也。噫,牛禁一事,務農之大政,法意所在,本自嚴重,而況於近日,臺臣言之,廟堂飭之,苟使泮僕,有眞箇近似於疊屠之事,則臣與諸僚,固當先爲摘發,先爲移送,豈於法司見捉之後,乃有容匿之理,而今玆疏語,自家則自處以守法,他人則歸之於不守法,至以曲護不法之泮人,長惡益疾爲言,斥之者雖甚容易,被斥者豈不疲惱乎?至於泮訟云云,凡係泮僕爭訟,毋論大小,輒令主管堂上自辟郞官主之者,自有定式,則具庠,或未之詳而有此攙及也耶?當初與泮僚往復者臣也,伊後與籌僚捧甘者臣也,而又於甘辭輪示之際,莫之審察者,亦臣也,人言之來,見輕受侮,已無異同,而及夫兩僚問啓,致勤處分,罷遞之罰,不及臣身,在臣區區私義,何敢獨自晏然,而其於朝家刑政,寧用若是斑駁乎?玆敢竊附首實之義,仰陳同罪之請,伏乞聖明,亟削臣所帶洋堂之任,以爲尊法紀伸廉防之地焉。此際伏見朝紙,刑曹判書臣李文源,新除洋堂矣,一館竝據,亦涉難安,以此以彼,公私兩妨,泮職去就,尤非可論,竝賜鑑諒,千萬幸甚。答曰,省疏具悉。卽日處分,卽謂甘辭之大關體貌,至於非疊屠,而毋得以疊屠橫侵,自有前禁,則辭疏云云,可謂題外,兼帶泮任,公格應遞云依施。
癸丑十月初十日辰時,上御重熙堂。左副承旨入侍時,左副承旨鄭大容,假注書洪樂游,記注官承膺祚,記事官徐有聞,一提學鄭民始,以次進伏訖。上命書判付訖。民始曰,本營軍需,尙患不敷,欲求不關於經費,無害於民邑者,以爲拮据之道,而嶺南鳴旨島鹽,自監營給價煮取,發賣公用,名曰官鹽。今若於此,加煮二千石,而監營則每石給價二兩五錢云,此則加給五錢,以爲一石三兩之價,而亦依監營官賣例發賣,則鹽丁必樂赴矣。三漕倉每年應上下米中,有以錢換給者,以賣鹽之錢,移給漕倉,換米二千石,仍令添載於漕船而上納,則事事便好,與曾經道伯人商議,則以爲此事行之無弊云,自明年依此擧行,何如?上曰,依爲之。出擧條民始曰,軍兵奉足之預下者,只論父母與妻,而一年內幾次預下,無一定之式,依訓局例,一年內無過兩次事,定式施行。至於預下軍兵之有頉或除汰者,仍以蕩減,雖有他軍門之例,而還下各該軍門者,旣有該軍門奉足,則亦爲蕩減,殊無意義,且各營軍兵之移屬本營者,先下奉足,自該營計減以送,則還下軍兵預下條之移捧於該營奉足條,亦可爲傍照之例,依此定式施行,何如?上曰,依爲之。出擧條民始曰,本廳經用,近益苟簡,不可無變通,西關·嶺南穀多邑作錢條,皆是常賑穀,而每年作錢者,都送戶曹,至於本廳則需用不足,而無一取用者,實無意義,自今年嶺南穀多邑耗條中,限一千三百石,屬之本廳,與道內砲糧米相換,移送漕倉,添載上納,以補支用爲好,以此定式施行,何如?上曰,依爲之。出擧條命退,承史諸臣以次退出。
癸丑十月初十日午時,上御重熙堂。行左承旨入侍時,左承旨李在學,假注書洪樂游,記注官承膺祚,記事官徐有聞,以次進伏訖。上曰,卿再當專對之行,可謂輕車熟路矣,近來此行,不無辱國之弊,卿等必須審愼也。在學曰,臣猥以無似,再膺專對重任,烏得免僨事之歎,而近來象譯輩凋殘,實無蘇救之方,以其凋殘也,故奸弊層出矣。上曰,然矣,卿與上价,須思矯救之道也。仍命書右議政金憙胥命啓辭批旨及左議政金履素箚子批答訖。上曰,王大妃殿進御加味養胃湯,限十貼自今日一貼式煎入。出榻敎上曰,卿之辭朝不遠,供處似難矣。仍命書傳敎曰,左承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
藥房提調徐有防,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
殿講罷後,內閣·政院·玉堂·藥房口傳問安。答曰,知道。
徐有秉啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
徐邁修啓曰,判義禁洪檍,除拜後過三日,不爲出肅,依定式推考警責,仍卽牌招察任,何如?傳曰,允。
吏曹口傳政事,注書,徐有聞單付。
傳于李勉兢曰,科次入侍。
傳于李勉兢曰,輪對官入侍。
李勉兢,以備邊司言啓曰,兵曹參判林濟遠上疏批旨內,卿疏,盛言祛帖裏用軍服之爲實用,而節財之要道,考據該洽,分柝纖細,至引孝廟朝故事以明之,仍請沛然行之。向於重臣李文源筵奏也,未能言下卽諾,付之從違之間者,特以因俗制治之義,欲聞物情之便否,卿之所請又如此,令廟堂廣詢大臣諸宰,指一稟處。行判中樞府事朴宗岳箚子批旨,軍服事,賓筵日,僉議之如出一口,太涉於鶻突矣,今卿立異之論,也亦可意,卿箚,以孝廟朝已試之有例爲證,而可行於侍衛,不可行於百官云者,抑似然矣,又曰,竝存軍服戎服,或行或否於城內外,則其弊其費,如前一般云云,亦果然矣。旣有廣詢稟處之命,此箚,令廟堂一體看詳事,命下矣。發遣郞廳,收議於大臣諸宰,則領中樞府事蔡濟恭以爲,病思昏眩,不能可否云,行判中樞府事金鍾秀以爲,祛帖裏用軍服之論,蓋以身章制度,別無意義,實用便否,大關利害,則重臣之奏,宰臣之疏,人孰有異論,而唯是國法,每以變制爲重,人情亦以創睹爲訝,今若先從陵幸時,侍衛與近臣爲始,徐觀來頭便否,然後次及百官班,不害爲持重試可之道否,區區賤見,不專以省費惜才言也,唯在聖上博詢而審處之云。兵曹判書鄭好仁以爲,軍服便好事,曾與諸臣,已多商議,淺見與守禦使,無異同云矣。壯勇大將金持默以爲,軍服·戎服之竝用於行陣,旣涉繁冗,不甚簡當,而重臣·宰臣之奏語陳章,皆出於省文具而從舊制之宜,則極爲便當,此後隨駕服色,俱以軍服定制則似好云。訓鍊都正趙心泰以爲,今以大小侍衛及郊外行幸時陪扈諸臣,祛其戎服之具,創以軍服之制,一同改行之意,重臣筵奏,宰臣疏論,槪出於取簡便切實用之意,而亦寓夫惜財省弊之道,臣亦無異議云。禁衛大將李漢豐以爲,戎服之制,旣無意義,又其運用,太不簡便,宜有變通之論,厥惟久矣,今若常時侍衛及城外行幸時百官服色,一依宰臣林濟遠之疏論,皆以軍服定制,則實合事宜,而至於雀羽象毛之竝用,法意有在,則爲其辨別,或用或否,恐涉如何,且軍校之中,亦有資級高下,則服色之皆仍其舊,各隨其方者,或似混雜云。行司直鄭民始,戶曹判書沈頤之,右參贊洪秀輔,行副司直徐有防,吏曹判書金思穆,禮曹判書閔鍾顯,行副司直李秉鼎以爲,臣等軍服之議,向日賓對,已陳淺見,今無更議者云。變更舊制,理宜審愼,此所以有判府事朴宗岳之箚論,而臣等之意,以爲軍服·戎服,俱是陪衛之服,而一班之內,或着軍服,或着戎服,區別全無意義,儀章徒致繁冗,況羽笠廣袖之不便於戎行,誠如諸議,戰笠狹袖之試用於陪班,旣有古例,苟不悖於義而便於用,則不必以變更爲拘,純用軍服,一定其制,則恐合於省繁從便之道矣。凡城外行幸時,則侍衛及百官,竝用軍服,城內動駕及殿座時則侍衛之官,只用軍服,朱笠帖裏之制,自當革罷矣,此外緞紗紬苧之隨品分別等細小節目,竝須定制後,更令有司,商確定式,以爲頒示遵用之地,似合事宜。因此而又有不可不釐正者,大抵近來縉紳之公服袖袂,漸益廣闊,殊非古例,而至於皁隷輩帖裏之袖,亦隨而廣,幾至全帛之歎,實多濫費之弊,亦令爛商矯救之方,公服袖袂,一遵古式,皁隷帖裏,務從短狹,恐不無復古省費之實效。且所謂氅衣,雖是燕居所着,亦係朝官之服,而公服之裏,旣用靑色,私室之中,必着白衣,此亦不但斑䮕無義,徒作糜費之資,況於先朝,亦嘗嚴禁白衣,則及此衣章釐改之時,尤宜永禁白氅,以矯習俗矣,上裁,何如?傳曰,雖是無於古之事,苟有所益,當斷然行之,況此軍服之式,自昔有之,又況溫幸所御,載於儀文者乎?然諸說,皆以祛戎服,然後當用軍服爲言,而笠與帖裏,旣屬舊制,咸興本宮,亦有藏奉之本,則戎服不可祛也,軍服通用事置之,兩條附陳事,當言於登對時矣。
傳于姜彝正曰,坐直承旨入侍。
以校書校理柳英喆,承文副正字李垿,專經文臣殿講居不禁推傳旨,傳于姜彝正曰,與武臣居不人,各於本司入直,能誦後,草記替直。
承旨前望單子入之,南公轍落點。
徐邁修啓曰,司饔院官員,以監膳提調意啓曰,漁夫貢人等呼訴內,卽今冬節已屆,魚族隱入,設綱屢日,終不捉得,闕供生事,迫在朝夕云,每年如此之時,以他可合之魚及活鷄,例有參半代封之規,而莫重御供,自下不敢擅便,惶恐敢啓。傳曰,代封。
徐有秉,以兵曹言啓曰,專徑武臣居不人,各於本司入直,能誦後,草記替直事,命下矣。依下敎闕內各廳官員及其餘各司官員,各營將官,能誦間入直之意,敢啓。傳曰,知道。
李勉兢以訓鍊都監言啓曰,依傳敎武臣殿講居不本局哨官李仁達,能誦間使之入直於南營之意,敢啓。傳曰,知道。
李勉兢,以禁衛營言啓曰,依傳敎專經武臣殿講時居不本營哨官李鎭國·金仁喆,今日爲始,能誦間入直本營之意,敢啓。傳曰,知道。
李勉兢,以御營廳言啓曰,依傳敎專經武臣殿講時居不本廳把摠徐有建,今日爲始,能誦間入直於東營之意,敢啓。傳曰,知道。
李勉兢,以摠戎廳言啓曰,專經武臣居不人,各於本司入直,能誦後,草記替直事,命下矣。依傳敎本廳哨官沈,能誦間入直于鍊戎臺本營之意,敢啓。傳曰,知道。
癸丑十月十一日卯時,上御熙政堂。親臨專經文武臣,日次儒生殿講入侍時,行都承旨徐邁修,行左承旨閔台爀,右承旨李勉兢,左副承旨鄭大容,右副承旨徐有秉,同副承旨姜彝正,假注書洪樂游·鄭文始,記注官承膺祚,記事官徐有聞,檢校直提學徐有防·徐鼎修,檢校直閣南公轍,文臣殿講考官行判中樞府事朴宗岳,行司直鄭民始,戶曹參判金履禧,參考官行副司直李義弼,成均館直講李肇源,弘文館副應敎鄭東榦,兵曹正郞洪大協,武臣殿講考官行刑曹判書李文源,戶曹判書沈頤之,行副司直徐有大,參考官行副護軍南志默,副司果李貞運,前正郞朴吉源,成均館典籍韓用鐸以次侍立。上具翼善冠·衮龍袍出陞座,諸試官,應製應講人入拜位,引儀唱行四拜禮訖,諸臣進伏。宗岳曰,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。上曰,昨日上齋生,皆令待令,而不爲入庭,坐直承旨,若能分明指揮,豈有未及之理乎?命書榻敎曰,坐直承旨及大司成,從重推考。邁修曰,副應敎鄭東榦,旣入闕中,不爲肅謝,推考警責,何如?上曰,依爲之。出擧條命書榻敎曰,殿講試官朴宗岳·徐有防·趙宗鉉·李義弼·李肇源·鄭東榦·洪大協,製述試官爲之。又命書榻敎曰,今日日次儒生殿講時,治經生外,以製代講。又命書榻敎曰,行副司直趙宗鉉·李致中·徐有防,文臣殿講試官加差下,武所試官朴吉源·李貞運,文臣殿講進去。又命書榻敎曰,翰林徐有聞,口傳還付注書,先入侍後謝恩。仍命文武臣儒生試官開講訖。上命有防書銘題後,敎台爀·勉兢等曰,今日,卽國初誕日,以製代講,意有在焉,當賜第,卿等以試所承旨,仍爲坐此收券,此意傳于諸生處。引儀唱禮畢,諸臣以次退出。
癸丑十月十一日申時,上御誠正閣。科次入侍時,行左承旨閔台爀,右承旨李勉兢,同副承旨姜彝正,假注書鄭文始,記注官金良倜·承膺祚,檢校直閣南公轍,考官行判中樞府事朴宗岳,行副司直徐有防·趙宗鉉,參考官副司直李義弼,成均館直講李肇源,弘文館副應敎鄭東榦,兵曹正郞洪大協,以次進伏。上命宗岳等考券訖,命書傳敎曰,今日御題,可以知逢是日識是日之意,況以製述行之居首,當用殿講純通例,頌居首三下一生員李東萬,直赴殿試,之次生員李鈺·趙冕鎭,進士宋翼淵·南巖老·趙經鎭,各給二分,講六通一略,幼學金孝秀,旣未純通,直赴非可論,而前此一日之內,十四次比較,幾至十年之久,伊後累次比較,尙不得賜第者,以其每爲之次也,其在惜才之意,又豈可膠守於眞箇居首之時乎?亦爲直赴殿試,之次通幼學愼宜學,給二分,略儒生,各賜紙二卷·筆三枝·墨二笏,粗儒生,各賜紙一卷·筆二枝·墨一笏。又命書傳敎曰,左副承旨許遞,前望單子入之,待下批牌招察任。上曰,輪對官入侍。賤臣承命出傳,與戶曹正郞鄭東敎,宗親府典簿洪大榮,內資奉事沈師民,司圃別提李可運,尙瑞院副直長盧,偕入進伏。上曰,除遺在,只陳所懷。東敎等曰,無所懷可達者矣。仍命東敎等先退。上敎賤臣曰,殿講居首金孝秀招入,呼進退訖,以俄者賞格下敎,誦傳,可也。仍命退,諸臣以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
徐有秉啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
傳于姜彝正曰,入格儒生來待。
傳于姜彝正曰,入格儒生入侍。
傳于徐邁修曰,都承旨入侍。
傳于南公轍曰,京畿監司來待。
傳于南公轍曰,京畿監司入侍。
傳于李勉兢曰,如許軍號,前所未見,況昨日批答中舊制二字,卽爲所重之意,焉敢取用乎?萬萬屑越,還給,該堂遞差。
以咸鏡監司金華鎭狀啓,薦新生文魚·生大口,限內不得封進,惶恐待罪事,傳于姜彝正曰,勿待罪事,回諭。
兵曹口傳政事,副司直鄭大容單付。
判尹具庠疏曰,伏以臣誤因職掌,敢陳迷見,及承批旨,丁寧諄複,有以仰維之明,無微不燭,問備之罰,匪怒伊敎,臣誠不勝惶蹙,繼以攢祝。重臣問啓之對,受誨滋甚,大僚譏逼之引,難安亦甚,而不敢遽然言私,姑且泯默度日,今者一重臣之疏又出,而侵斥似無顧藉,遣辭亦多疑眩甚矣,臣之到處困惱,一至於此也。玆敢略暴事實,以備照察焉,臣於前月出禁時,連捉疊屠,新肉執贓,從人立證,親自究覈,無復可疑,而其中又有結縛禁隷,鎖於懸房者,卽以此狀,移文本館,則本館回移,乃曰,二月十三日殿講時聖敎,若曰,疊屠事永罷之意,自備局申飭爲敎,故以此意捧甘三法司矣。今則雖一日十屠,非法司所知,法司禁吏,如入於懸房近處,是犯禁也云云,臣以甘結來否,問於府中則不知,問於秋曹則又不知,要見文蹟於本館而又無答,臣府其可未聞成命而遽從移文乎?依前發禁,事理固然,而重臣所謂泮堂之筵奏蒙允,捧甘申飭云者,何也?又謂其後法司,壹是遵行,而判尹具庠,忽有疊屠之捉云者,亦何也?今番捧甘,若如重臣之言,但申飭法司,使前有帖文者,毋敢捉禁而已,則是臣已擧行,有何一言半辭自付執藝之義,而至於禁隷不得現影於懸房者,誠非細故,不得不有言。臣則就此一事,平說道理,而重臣之目以盛氣張皇,抑勒爲說者,亦未知其何也,捧甘出自備局,則自然語到,固非侵及也,館隷漸易放恣,則而又害之,亦非祗斥也,重臣之多少說話,還見其過費聲氣也。大抵備局之捧甘,重臣之疏啓,爲說甚多,而不過曰禁隷作奸也,曰闕屠元數也,曰本館査出也,禁隷之弊,奚獨疊屠?潛屠亦然,奚獨牛禁?諸禁亦然。臣於出禁之後,必也從而廉探,如臣庸愚昏劣,尙未有所摘出,而其欲痛治嚴徵,何獨有異於本館哉?闕屠之充,帖文虛實,雖不可盡信,有印跡而無僞端者,則輒皆許施,未嘗勒徵,就以向來推斷者言之,一日三屠,眞贓旣露,一則應屠者也,一則充闕者,一則乃疊屠者,故應屠充屠,一竝勿論,雖使本館當之,亦何異於本府也哉?惟是本館査出,誠未知其有何謀策,而趨利之徒,巧計百出,雖使潛出禁隷,旁蹊搜探,猶患其不能發奸,而況本館之於泮人乎?臣非爲本館之曲護而容奸,竊恐有奸而難發,臣之所以行不得者,豈不然哉?此皆臣之前疏中,已所略卞者,而毋論彼此,都是支辭,捧甘之精神旨定,專在於禁隷之不得現影一句,而臣之許多論難,亦在於此一句,重臣之謂以截去頭尾者,未知何者爲頭,何者爲尾也。夫禁隷不得現影,則是無疊屠之禁也,疊屠之禁,自是金石之典,設使朝令,果然革罷,司法之臣,國當爭執而後已,今因本館一張文移,惟恐或咈,無復一言,則虧壞舊章,自臣而始,臣豈爲此哉?到此地頭,行之固難,不行亦難,何幸聖敎一下,瞻聆咸聳,方可知所率由,無復眩惑,臣雖被人侵辱,亦何復有餘恨哉?至若泮僕爭訟,無論小大,輒令本館主之者,重臣之疏,旣已言之,臣請就畢前說焉,泮僕之小小相詰,本館處斷,未必爲不可,而外人之接跡,其弊不一,臣不必索言,而以臣所睹記仄聞,都民之言以爲,寧可抱冤而莫伸,不可作處於泮人,民情亦可見矣。人必曰都民休戚,係於法司者,誠以秋曹京兆,主管聽理,如或冤屈於此,則猶可得卞於彼,而今乃一委本館,使泮僕都民,所司各異者,是豈一視吾民之王政,設置法司之本意也哉?噫,臣百謫流離,萬死歸來,雖荷天地之德,父母之恩,復起爲人,備數周行,有何一分氣力,向人爭卞,開口論事哉?畏首畏尾,可幸無罪,卽臣塵刹圖報之一端,而不意事端忽出,不敢終默,此非臣所樂爲而然,一言脫口,疑怒四至,莫非臣不能見孚同朝之致,尙復誰咎哉?且臣之猥叨京兆,今已屢遭矣,數年以來,人心俗習,比前落下,又復左右牽掣,難便多端,以臣無似,無可鎭壓堪當之重。況此臣父年今篤老,臣又無他兄弟,實無暫時離捨之勢,近因重得寒感,咬喘苦劇,臣獨自持將藥餌爲事,此時供劇又無其望。伏乞天地父母,俯賜諒察,亟許鐫免,以靖私義,以便救護,千萬幸甚。傳曰,日前諸堂處分,非私於此重臣也,卽爲廟堂之體統,而亦出於惜其法司二字之稱也,在重臣道理,與而爲榮,設有未暴之言,當付無卞之科,豈敢以千言萬語,連章累牘,有若務勝然者?揆以國綱,萬萬駭然。原疏還給,本職遞差。
比安縣監兪漢寓疏曰,伏以臣罪重違逋,恩荷薄補,責勵之敎,渙發前席,追念之恩,至及於先故,臣且惶且感,拜命而出,祗伏官次,已易五箇月矣。臣家世簪纓,受國厚恩,及至不肖之身,而前後洪造,與天無極,薰陶拂拭,驟躐淸顯,又此孤露之餘,得遂烏鳥之願,夷險奔走,殫竭心力,期圖一半分報答,是臣素所蓄積,而況任之以民社之重,當之以積弊之局,庶幾夙宵不懈,竭其愚知,宣揚勞來之德,懷保瘡痍之民,以仰酬特畀之眷,俯盡一日之責,唯此一念,炳然如丹,而才短僬僥,弊重丘山,將欹之器,起整沒策,膏肓之病,下藥無路,怵然憂懼,莫知爲計。玆敢不避猥越之誅,撮其大者二條,而仰首一陳,恭俟處分焉。曰糴弊也,曰軍政也,本縣各穀,合爲一萬八千餘石,而除各年前後停捧,應留一萬五千餘石之中,虛錄爲萬二千二百餘石,虛錄一萬二千二百餘石之中,吏逋爲七千餘石,民反爲五千餘石,此誠他邑之所未有,古今之所未聞。然其爲弊,亦非一朝一夕之故,所由來遠矣,而或父傳於子,孫受於祖,或以私債而移送,或以結卜而換錄,因循掩覆,年增歲加,多者累百石,小不下數十包,駸駸然至於莫可收拾之境,而仍之以飢饉,加之以死亡,昔之殷富之鄕,今爲殘破之里,櫛比之村,變成蓬蒿之墟。臣於牟糴之時,逐名探尋,手自査櫛,蓋知其徒擁虛簿,指徵無處者,十居四五矣,雖以餘者存者言之,荐歉之餘,幸而有秋,宜其室家相慶,樂此歲豐,而今乃憂之者多,樂之者少,安土之念薄,而荷擔之思切,此其故豈有他哉?誠以流來之積逋,迨此必充也,前後之停捧,逢年必起也,往時雖有周遮,今來已盡呈露也,災年猶有可諉,而豐歲無辭可托也,逋戶惟思掉脫,平民畏其橫徵,闔境不安,靡所底止。然而盻盻然猶此顧望而不去者,以臣出自侍從之列,謂可以導此絶矜之情,而仰達仁覆之天,以祈僥倖之恩耳,吁,亦窮且慼矣。臣謂吏逋·民反之指徵無處者,三千六百石零,一切蠲冕,其外可捧之類,量其多寡,定以年限,或一二年,或三四年,磨以日月,寬其程科,俾公穀毋至專消,而民力得以少紓,則惟此一境之內,庶有奠安之望,而民邑事情,將亦漸復成樣矣。嗚呼,國儲耗縮,臣非不却顧也,格外陳請,臣極知嚴畏也,誠以不如此,積瘼無可蘇之期,而餘穀無可捧之望,循姑息之跡,長奸弄之習,將使一縣之衆,長在不生不滅之科,竟不知歇泊之何地,寧不大可憫然也哉?以言乎軍政,則本縣元戶爲二千九百十九戶,而除武科出身·班戶·元額校生·忠翊·忠義·忠順·驛屬·寺奴婢·病人·工匠·官奴婢·吏隷等,種種雜頉應役閑丁,不過五百戶零,此壬子式成籍,而竝計獨戶·殘戶也,昨今年散亡於饑疫者,又不知幾戶,則見今所存,大略計之,不滿四百戶矣,而軍摠則騎步兵,五百九十二名,訓局砲手保,九十三名,禁·御兩營軍保及上番時資裝保,四百八十一名,司饔院諸員,六十四名,均役廳選武,六十名,禁軍保·袱直扈輦保,三十八名,京驛保·樂工生保·補充隊弓矢人·鐵稅匠等,爲三十三名,下納水軍武學炭射夫,三百四十八名,東萊硫黃軍·架山城丁軍·監營在家作領軍官·巫夫·軍牢,二十七名,醫生保人,一百五十名,束伍別隊步軍隨率保等,八百三十七名,此則半良半賤,而通計納布軍丁,爲一千八百八十六名矣。今以不滿四百之戶,應近二千之役,家出五丁然後,乃可以塡充無闕,是故一身而兼三四之役,一洞而徵數十之布,卷卷軍書,鬼錄强半,民有生子者,纔落地而抱入官庭曰,是其祖身死幾十年,尙納名下之布,願以新生者代定焉,臣聞此語,爲之惻然,而不忍判其狀。噫,黃白徵布,朝禁至嚴,列邑守宰,雖有治績之夙著者,一或犯此,輒伏典憲,近日朝家處分,臣亦屢睹而竊伏悚懼也,豈料臣今自當之,而將陷此重罪也?議者以爲雖褊小之邑,値蕩殘之餘,亦必有漏戶之可括,豪右之幸免,而特爲面任之隱慝,吏鄕之操縱,莫之摘發耳,此則有不然者,今臣所役使之首吏者,自乃祖乃父,逮其身三世,替當死者之布,不敢爲頉免之計。首吏而如此,諸吏可知,諸吏如此,窮民可知,尙安有籍外閑散之可言,又況邑小民殘,元戶不滿三千,逐名査括,如指諸掌,豈或漏落而然哉?而他邑則不然,地廣民衆之處,亦多有校院之濫屬,吏隷之保人,綽綽然有餘裕矣,而唯此比安之民,寔命不同,獨不蒙一視之澤,忍痛含冤,莫之告訴,寧不哀哉?臣謹按本縣軍籍,有彦陽·知禮移來者爲幾名,又伏聞近因前榮川郡守臣李勉兢疏請,良丁之分送於道內各邑者,至於千名之多,然則軍額之移來移去,匪今斯今,其例甚多。臣謂本縣案付諸色軍,逃故之代,毋論遠近諸邑,限五百名分俵移送,俾此一境之內,得以少須臾無死,一洗積痼之瘼,而咸濡雨露之澤,豈獨臣伏地顒若之望?實大小民庶,攢于翹足之情也。嗚呼,旣往不可及,而來者猶可追,見今兵曹一番三軍門上納,程限已過,收布愆期,而竝無可徵之隣族,便同無麵之不托,着于無地,坐待譴何,惶憫罔措,當復如何?凡此數事,非臣年淺識蔑者,所可彌綸,而雖道臣,亦不敢以專之也。玆不得不輒冒鈇鉞之誅,敢于黈纊之聽,伏願聖明,俯加憐察,亟命廟堂,道臣,卽速變通,使比安一縣,得以比數於列郡,獲免不邑之歎,千萬幸甚。省疏具悉。比安之弊邑,曾所稔聞,以爾付補者,欲令矯其弊,觀於疏語,蓋知其所不知,向於榮川,因邑倅之疏,大行蘇救之政,今豈可一爲一否?許令廟堂回啓,期卽釐弊。
行副司直李秉鼎疏曰,伏以臣於日昨夜深後,始伏聞有問啓之命,蒼黃馳詣,更鼓已闌,草草書納,全沒事實,伏地悸恐,恭竢重誅,及伏奉批旨下者,諭之以下款,果然申之以極意噴,始旣開釋,終又誨責,殆若仁天之覆物,慈父之詔子,臣誠惶隕感激,不知所云。第臣得見判尹具庠疏本,何其惟事抑勒,無難說去於告君之辭也?蓋三法司捉疊之弊,愈往愈甚,將使典僕,不得奠其居而安其業,僚堂之疏,已備陳之,春間筵達之後,申明庚戌之定式,獨京兆禁隷,其弊自如,兩僚堂,連爲往復,臣則不與聞也。及夫右尹事出,而適値籌坐,諸泮堂同聲相議,要臣出草,輪示諸堂,更爲捧甘於三法司,僚堂之疏已爲詳陳,則臣何敢費辭架疊,仰溷天聽,而第伏念今年三月殿講入侍時,以禁史之弊,與僚堂陳達出擧條者,臣也,籌坐相議,呼寫甘結,仍赴賓對,未及刪潤,末梢措辭,循用例語者,亦臣也。疎率之罪,臣何敢辭,而亦不料其截去肯綮二十一字,添入雖有疊屠四字,抉摘變幻特書疏頭,欲售疑眩之計也,況甘結中痛駭二字,卽指三司禁吏作拿橫捉之習,則忽地替當,至曰不相諒者,抑何自貶之太過?嗚呼,庠之甘心於臣,久矣,每欲隨處吹覓,惹起鬧端,故臣以謹避之義,前後文移,褎如充耳者,此也。其日甘結,若只捧京兆,則臣何可出草,而旣混捧,三司少不箚着,故信筆書去,慮不及此,此又臣之罪也,詆臣斥臣,固不足怪,而餘波滾滾,遍及虛舟,以至於廟堂之體重而受侮,泮僚之據法而見困,胥命箚疏,屢煩酬應,一則臣罪,二則臣罪,至若只着署之籌僚,責敎截嚴,重勘隨下,臣則孽自已作,罰止遞職,非但臣區區私義之萬萬恧蹙,亦豈不有傷於朝家之刑政乎?且臣於喉院事,竊有所訝惑者,臣之問啓中,因漢城判尹具庠疏以下起頭數句語,則任自刪拔,直以三司捧甘起頭,故中間庠之故三字,大礙面目,臣雖奊詬,位躋卿列,顚毛已種種矣,豈忍以事關於庠,而發此口氣於似此微事乎?此亦如臣無似,見輕同朝之致,尙誰咎哉?顧臣情勢,如右所陳,尙何可抗顔彯結於班聯之間,不知所以自處也哉?踪地懍蹙,不敢遽入文字,今始冒死哀籲,略暴衷懇。伏乞聖慈,曲賜矜憐,亟命鐫削臣兼帶職名,仍令選部,勿復檢擬,以快人心,俾靖私義,不勝大願。批答在於入侍傳敎中。
癸丑十月十二日巳時,上御誠正閣。都承旨·同副承旨·入格儒生·掌議入侍時,行都承旨徐邁修,同副承旨姜彝正,假注書洪樂游,記注官金良倜·承應祚,太學掌議進士閔章顯,入格儒生生員李東萬·李鈺,前參奉南巖老,進士趙經鎭·宋翼淵·趙冕鎭,以次進伏訖。上曰,左承旨入侍,右承旨入侍。竝出榻敎良倜承命出傳,行左承旨閔台爀,右承旨李勉兢偕入。上命勉兢書傳敎曰,觀此重臣李秉鼎上疏問啓對辭之起頭,有因判尹具庠疏云云之數句語,而承宣輕先刪去書入,以致下款文勢之只書名字云,對辭雖間於爰辭,卽亦原情之體,則政院,豈可加減一字乎?後弊所在,不可以剩語之刪去,置而勿論,當該承旨,亟施不敍之典,對語之帶得噴,已有處分,則今於辭疏,但當指陳政院刪去之由而已,又豈敢拖長煩浼乎?原疏還給,仍施罷職之典。重臣何人,僚堂之唯唯聽令,已萬萬駭然,而身在出納之任,似此格外之疏,曲循捧入,竝與疏中不緊句語,莫或可否者,溺職大矣。當該承旨,爲先從重推考。命書榻敎曰,王大妃殿進御香薷養胃湯,日再煎入。上曰,掌議進前,可也。章顯進前奏姓名。上曰,親臨殿講,何等體重,而爾以押班掌議,稱以在外,已極寒心,而昨命使之待令,則在外者,如是神速上來,殿講命下,爲日已久,則何不趁殿講上來乎?章顯曰,愚迷所致,敢稱在外矣。上敎邁修曰,聞甚駭然矣,爲先停擧之意,分付泮長,可也。命退出。上曰,入格儒生進前。東萬等以次進前奏姓名。上敎東萬曰,爾年幾何?東萬曰,三十四矣。上曰,爾之居魁,卽第二句之最勝也,當入抄啓經書,先自大學,必熟讀,可也。上敎鈺曰,爾之所作,終不改體,而今番則旣已高捷,故雖不使拔去,後勿如是爲作,可也。上敎巖老曰,爾年幾何?巖老曰,五十三矣。上曰,曾經蔭官乎?巖老曰,曾經慶基殿參奉矣。上敎翼淵曰,其間連爲工夫乎?翼淵曰,果不浪遊矣。上敎經鎭曰,爾年幾何?經鎭曰,三十六矣。上曰,同宗中誰爲至親耶?經鎭曰,至親中無顯官者,而尙州牧使趙尙鎭,爲十寸親矣。上敎冕鎭曰,爾於何年小成乎?冕鎭曰,庚戌榜矣。上曰,爾之同生中有學掌色耶?冕鎭曰,臣第胤鎭矣。上曰,兄弟幾人耶?冕鎭曰,七兄弟矣。命退,東萬等以次退出。命書公事判付訖。命退,承史以次退出。
癸丑十月十二日申時,上御重熙堂。京畿監司入侍時,左副承旨南公轍,假注書鄭文始,記注官金良倜·承膺祚,檢校直提學徐有防,京畿監司徐龍輔,以次進伏。上曰,豐德之三面所聞,果如何云耶?龍輔曰,地接延·白,實爲畿甸中尤甚矣。命書傳敎曰,畿內之豐德數面,接壤於延·白,民情可憫,向有停番之擧,而入冬以後,未知民勢之如何,今日召問道伯,果如所料,若無軫念之擧,此疆爾界,饑飽懸殊,是豈一視均施之政乎?尤甚三面中抄其優劣甚處,新還三分一,軍布身貢,全數停退,其次四分一及折半停退事,已有筵敎,自當依此擧行,而其外便民之事,嚴飭守宰,十分講究,俾各安土奠居事,下諭。仍命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有秉啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,臣以入直禁軍戎器點考進去,下直之意,敢啓。傳曰,知道。
李勉兢啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
李勉兢啓曰,備局有司堂上鄭民始·沈頤之,依下敎來待矣。傳曰,入侍,與比安縣監兪漢寓,同爲入侍。
傳于閔台爀曰,左承旨入侍。
有政。吏批,判書金思穆進,參判沈煥之進,參議未差,同副承旨姜彝正進,以鄭大容爲吏曹參議,趙宗鉉爲判尹,洪樂恒爲兵曹參議,李在學爲惠民提調,徐鼎修爲掌樂提調,朴吉源爲吏曹正郞,李廷顯爲禮曹佐郞,李鍾淑爲刑曹佐郞,權抑爲軍器判官,蔡弘直爲典籍,承文著作,韓錫仁單付。
兵批,判書鄭好仁進,參判林濟遠病,參議李師濂病,參知未差,右承旨李勉兢進,以黃昇源爲同知,李儒敬爲副摠管,姜周昌爲五衛將,尹恒儉爲都摠經歷,金履坤爲委曲僉使,副司直具庠·李在學·金翰東竝單付。
徐有秉,以義禁府言啓曰,平安監司李秉模狀啓及兵使柳孝源狀啓內,郭山郡守趙拓壤罪狀,令攸司稟處事啓下矣。趙拓壤,時在任所云,依例發遣府書吏,交代後拿來,何如?傳曰,允。其代,令該曹口傳擇差,可也。
吏曹口傳政事,李甲會爲郭山郡守。
以知敦寧金頤柱掃墳呈辭,傳于徐邁修曰,給由,都尉內外墳山省掃時,澆奠床備給。
傳于徐有秉曰,注書鄭文始,爲先拿處。
以平安監司李秉模狀啓,楚山府火稅還穀,從長變通,前後府使,捧現告重勘,令廟堂稟處事,傳于閔台爀曰,楚山穀多,曾所稔聞,年前限以四萬石,另行裒益之政者,意專在於便民,而錢荒之故,弊歸穀麤,度支發賣,反爲害民之端,外此稅納之白徵厲民,又如彼云,是豈辛勤飭諭之本意乎?兩條救弊,竝依狀請施行,而蠲稅與給代,自今年擧行,白徵之弊,營邑只言火稅,而元田,亦當有六里靑山,當此釐弊之時,亦不可或爲或否,卿其知悉,一體釐正。今日適因比安縣還弊有處分,在朝家一視之道,視西民不若嶺民,其可乎?不憚夜闌,有此申申,爲道伯·守令者,又或如前因循,未聞一新之效,則亦豈曰盡其職乎?以此意卽爲回諭。
徐有秉,以義禁府言啓曰,庇仁縣田稅米太及宮房稅米全未納,當該守令,指名現告,拿問嚴處事,自戶曹草記蒙允,行會本道矣。卽伏見忠淸監司李亨元狀啓,則當該守令,以庇仁前縣監任長源,指名現告,而任長源,前因他罪,已令拿來,待其就囚,添問目取招之意,敢啓。傳曰,知道。
徐有秉,以義禁府言啓曰,時囚罪人李潤慶,絶島勿限年充軍事,承傳啓下矣。李潤慶,全羅道珍島郡金甲島,勿限年充軍,而以承傳內辭意,具罪目,依例發遣府書吏,押送配所,何如?傳曰,允。
備邊司啓目,粘連比安縣監兪漢寓上疏回啓云云。一邑之中,軍伍還穀,過半虛逋,此非一朝一夕之故,昨年本道穀簿,通同釐正,則有該邑弊瘼,至於此極,而未卽覺察,尙今因循者,極爲駭然。當該道臣,施以譴罷之典,前後守令,一竝捧現告拿問嚴處,何如?判付啓,糴弊事,旣知其難矯,豈或靳持,其中指徵無處條三千餘石,特爲蕩滌,其餘穀物收捧一款,付之道臣。軍丁事,刊冊所載外四百餘名,一竝革罷,其中後出之不可無者,令道伯,分排於有裕邑,形止狀聞事,分付爲旀,名之曰有邑有倅,近二萬穀摠餘數,不過二千云,若是而因循掩置,今始發覺,如許守宰,若不嚴懲,何以勵他乎?邑倅之名,旣問於時倅,爲先捧現告,令該府拿囚,嚴覈捧口招爲旀,雖以道伯言之,昨年査正之後,其敢曰莫聞知乎?當該道臣鄭大容,亦爲拿問處之爲良如敎。
右議政金憙箚曰,伏以臣猥以無似,濫叨匪據,三朔于玆矣,責任旣重,昏憒轉甚,種種愆尤,難一二數,而任他嗤點,徒荷庇覆,每一循省,惶愧曷極?仍竊自念,臣之一日之責,卽不出於簿書期會筯力奔走之間,而緣臣之身嬰痼疾,末由自力,日次之登對,本司之赴坐,致勤飭敎,亦已屢矣,臣心之悚懍悶隘,當復如何?伏況臣之今番罪負,關係莫重,而席藁胥命,未蒙嚴誅,退伏私次,日俟恩勘,臣於此際,尤何敢以狗馬賤疾,仰瀆崇嚴之聽,而疾痛必呼,人情之所不容已,則亦何敢徒畏義分,自阻仁愛之天乎?臣於近年以來,從前宿症,每當換節之時,如期輒發,許久辛苦,幾殊僅甦,而今年則比前尤劇,別無痛楚之苦,而食飮則全廢,間試滋補之劑,而眞元則益陷,形殼徒存,神精已銷,公退而歸則流汗如漿,怔忡眩瞀,委身床簀,若將澌盡。蓋臣本以脆薄之質,備經窮苦,內祟外鑠,僅保軀命,而及其蒲柳望秋,百病交萃,歲加年深,轉入膏肓,而最是土敗之症,尤不可支矣。噫,臣之受恩,如天無極,一息未泯之前,豈敢爲丐閑占便之計,甘自歸於辜負之科,而顧玆病狀,根委已深,非比尋常。臣若一向强策,則顚仆必矣,據實控訴,則屑越甚矣,千思萬量,氷炭交中,殆添一病,而與其强所不强,畢竟獲戾,不若早自陳暴,冀被鑑諒故,玆敢不避濫猥,冒死呼籲,倘蒙我天地父母愍之憐之,特許恩暇,俾得以無失此時,專心醫藥,安意調治,復尋生路,則臣於餘齡,庶可以策勵駑鈍,圖報萬一。伏乞聖慈,曲垂矜察,以卒生成之澤焉。取進止。答曰,省箚具悉卿懇。所愼奉慮,加意將攝,俟間卽爲造朝。仍傳曰,此批答,遣史官傳諭。
癸丑十月十三日巳時,上御重熙堂。左承旨入侍時,行左承旨閔台爀,假注書鄭文始,記注官金良倜·承膺祚以次進伏。上命台爀書傳敎曰,啓覆,例於十月旬後爲之,文書旣命修正,而領相如可强赴,卽當爲之,擇日則該房,往復領相,修擇以入事,知悉擧行。又命書傳敎曰,啓覆旣命擇日,可以決諸囚,禁府罪人李潤慶擬律,待大臣備員登筵,欲爲詢問處之,旣與啓覆之囚有異,則不必遲待。大抵所犯,勿論沒覺與否,近於罔赦,渠之知覺,若識天高地厚之義,則豈敢有此所犯乎?絶島勿限年充軍。又命書傳敎曰,政官牌招開政。仍命退,承史以次退出。
癸丑十月十三日午時,上御誠正閣。右承旨·備局有司堂上·戶曹郞廳·比安縣監同爲入侍時,右承旨李勉兢,假注書洪樂游,記注官金良倜·承膺祚,行司直鄭民始,戶曹判書沈頤之,正郞鄭東敎,比安縣監兪漢寓,以次進伏訖。上敎民始等曰,備局回啓果得宜,而係是民事,該倅旣已上來云,故欲爲親詢蘇救之策,果召卿等與該倅矣。仍敎漢㝢曰,出自從班,有此陳聞,不負朝家特遣之意,誠庸嘉乃,本邑穀簿爲幾許,而見逋亦夥多,其數爲幾石耶?漢㝢曰,元穀一萬八千石,除各年停退,應留當爲一萬五千餘石之中,吏逋·民反之虛錄,爲一萬二千餘石,而其中指徵無處者爲三千餘石,見今分還,只有三千餘石矣。上曰,始自何年,有此虛錄云耶?漢㝢曰,戊申以後,連爲査出,而査出之後,未免因循致此矣。上曰,戊申以後守令,誰也?漢㝢曰,鄭東杓·趙亨逵矣。上曰,二萬穀物之,只餘三千云者,聞極驚駭。邑有守令,道有方伯,則豈有若是之甚耶?國綱所在,當該道臣·守令,不可不嚴勘矣。民始曰,外邑逋欠,何處不有,而一邑之數萬穀物,只餘三千云者,非但曾所未聞,況其査現,卽自戊申以後,則不過五六年之間,而營邑之見此無前之事,尙今無一包徵捧者,揆以國綱,萬萬寒心矣。上曰,此等處,尤可見廟堂之無人矣。仍敎漢㝢曰,軍丁事,先朝癸亥,特軫軍弊,刊出良役,成冊頒行各邑,俾除科外侵犯之弊,于今五十年之間,創出何許名色耶?漢㝢曰,禁·御兩營軍保之外,各司諸員及樂工·醫生保納之數,比前增加,其外名色,亦不啻一二,合以計之,爲四百餘名矣。大抵一境之內,除班戶與驛屬雜頉,只以四百之戶,應二千之役,充塡旣無其路,疊徵勢所必然,臣疏中不得不移送他邑之請,此也。上曰,軍糴兩政之如是爲弊,旣聞之後,指徵無處之穀摠外,簽丁之役,決知其難矯,而何靳蕩減與革罷,使斯民偏苦耶?仍命書備局判付訖。命漢㝢先退,漢㝢承命退出。頤之曰,倭銅所捧,旣準於十萬兩,歲鑄之數,今方先鑄鐵本,繼以起火,應行條件,依前節目施行,監董郞廳,限畢鑄除本仕,凡于差役,竝許停免,使之專意擧行,何如?上曰,依爲之。出擧條命退,諸臣以次退出。
上在昌德宮。停常參·經筵。
徐有秉啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,慶尙前監司鄭大容,比安前縣監鄭東杓·趙亨逵,昨夜自本院捧現告,分付該府,而囚單子,尙不來呈,其所擧行,極爲稽忽。當該堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,允。郞廳拿處。
傳于姜彝正曰,禮房承旨馳詣宗廟·景慕宮,奉審摘奸以來。
傳于李勉兢曰,左副承旨入侍。
李勉兢啓曰,守禦使李文源,時無職名,令該曹口傳付軍職,何如?傳曰,允。
兵曹口傳政事,副司直李文源。
徐有秉,以兵曹言啓曰,同知中樞府事康晉三,慶熙宮衛將李東熳,俱以身病猝重,時月之內,無望供職,呈狀乞遞,病勢旣如此,則不可强令察任,竝改差,何如?傳曰,允。
禁府啓目,慶尙前監司鄭大容原情云云,問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,使之刻期督捧,而以畢捧瞞報,則眞所謂可欺以其方,見欺豈可爲罪?況卽遞任以來,由前由後,合有參恕,卽爲放送爲良如敎。又啓目,比安前縣監鄭東杓·趙亨逵等原情云云,嚴問之下,其所納供,游辭漫漶,泛稱遲晩,究厥所爲,極爲痛駭。竝只刑推得情,何如?判付啓,穀摠二萬石之只餘數千包者,寧有如許省覺,道伯之嚴題督捧也?又敢欺情瞞報,究厥所爲,節節痛駭。簽丁之許多虛戶,特亦次第件事,豈可以年迫七十,事異贓汚,尋常勘處,俾他倅,爲所徵畏乎?渠之得免刑推,雖近於焉用牛刀之義,亦涉太寬。趙亨逵段,爲先施以邊遠,勿限年定配之典爲旀,鄭東杓段,亦甚無狀。考律明日勘處後,草記,而渠供,諉之前倅以前由來舊逋,付之道臣,査聞爲良如敎。又啓目,承政院假注書鄭文始原情云云,傳旨內辭緣,泛稱遲晩,刑推得情,何如?判付啓,雖曰年淺,年淺者尤當多怯,況渠是卿宰之子,則小心宜倍是去乙,無狀之事,不一而足,屢次嚴飭,猶不知悛兺除良,身爲廳注之任,每每闕番,有問則托以親病,以孝理之政,雖不早卽勘處,到今難恕多端,爲先嚴加勘律以聞爲良如敎。又啓目,燕岐前縣監黃運祚原情云云,問目內辭緣,泛稱遲晩,刑推得情,何如?判付啓,雖以尊事體杜後弊之道,使之拿問,遞罷足矣,放送爲良如敎。又啓目,齋郞工曹佐郞任光白原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
刑曹判書李文源疏曰,伏以臣,猥以庸愚之姿,偏蒙終始之澤,恩除荐降,重務叢身,不知無狀賤身,何以得此?反躬循省,自不覺感愧之交竝。不擇夷險,隨處竭蹶,欲效萬一者,此實臣素心然矣,而顧自昨夜,重病之餘,蘇完尙遲,形殼徒存,一日所啖,不盈一掬。每當公故,束帶趨班,則汗流如逬,若墜煙霧,而近又似瘧之宿症,猝發於嚮日賓對之曉,旣書進字,終致昏仆未進,分義惶懍,尙此未已,司寇新命,遽下於此祭,不敢言私,循例出肅,而至於職務之煩劇,非比他司,則以此症形,堪承無路。況當啓覆之時,卽有擇日擧行之命,而神精銷耗,殆同泥塑,雖尋常聽斷,猶難決析,矧此諸囚之議讞,莫非必愼必謹者哉?玆不得不疾聲號籲,仰暴實狀。伏乞聖慈,天地父母,特垂諒察,將臣本兼諸職,亟賜鐫改,俾莫重庶獄,毋至僨誤之地,千萬幸甚云云。答曰,省疏具悉。所請依施。
癸丑十月十四日巳時,上御重熙堂。左副承旨入侍時,左副承旨南公轍,記事官徐有聞,記注官金良倜·承膺祚,以次進伏訖。上曰,今日諸承旨皆仕進乎?公轍曰,然矣。命讀公事,書判付訖。命退,承史以次退出。
上在昌德宮。停常參·經筵。
南公轍啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
南公轍啓曰,獻納權坪,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
李勉兢啓曰,摠戎廳將校來言,摠戎使鄭民始,以壯勇營軍兵試射事,明日出去東小門外云,所佩密符,何以爲之?敢稟。傳曰,仍佩往來。
閔台爀啓曰,同副承旨姜彝正,今日不爲仕進,卽爲牌招,何如?傳曰,與都承旨許遞。
傳于閔台爀曰,左副承旨入侍。
傳于南公轍曰,右副承旨入侍。
傳于閔台爀曰,此時民事,不可曠官,未下直守令,明日辭朝,上京守令,亦於明日內下送後,草記事,分付。
李勉兢,以備邊司言啓曰,頃因海西繡啓覆奏批旨,延安等尤甚邑流戶,從實報來,以爲草記論勘之意,行會矣,卽見黃海監司李祖承所報則以爲,延安流戶還接者爲六百五十二戶,未還集者,爲四百九十戶,白川流戶,續續歸來,而姑未還集者,三十八戶,海州流戶還接者,一百四十八戶,未還集者四十四戶,安岳流戶還接者,十三戶,未還集者十九戶。已還之類,另加存恤,未還之民,從速招徠,而流民若是夥多,惶隕震懍,恭俟重勘爲辭矣,道內生靈旣付於道臣邑倅,而失其撫摩,使斯民,散而之他,則顧其罪何居?今此海西數三邑民勢,若是遑急,而道臣·守令,不能極意拯救,使之奠保,任其流散,至登繡啓者,已難逭於重典,而特以道路風傳,未詳實數之故,姑先嚴關査問矣,道牒方到,延安等四邑逋戶,若是狼藉,所謂已還接者,姑無論,未還集者,尙爲五百九十餘戶,誠萬萬驚駭。道臣·邑倅之罪,旣已現發之後,不可以災歲迎送,有所寬恕,道臣,爲先施以譴罷之典,延安·白川·海州·安岳等邑倅,竝拿問嚴勘。未還集者,使其隣里族屬,一竝招集,未凍之前,使之依舊奠接於古土,而竝與已還集之民,另加賙恤,俾無一民阻飢顚連之患。流戶畢還集後,形止卽速狀聞之意,更加嚴飭,何如?傳曰,雖不如年前西路事,其爲不能預講便民之策,俾得安意奠土,厥罪無間於多少守宰,則仰徹朝廷渠無路,俯蠲征賦渠無力,目見之他,勢當坐視,於渠何可深責乎?無狀者道伯,若有一分對揚於分憂之心,保納難捧之狀聞,又豈讓頭於帥臣?一則道伯之罪,二則道伯之罪,卿等譴罷之請,猶屬末勘。大抵非不知才之不逮,特以出自近密,意謂誠勤則倍他,屢勤之餘,許以惠養之暇,而辜負多端,莫體宵旰西顧之念,若是而一味寬假,遲待來牟之告熟,則深冬方春之民事,能不關心,此所以呼燭申複,以迎送,知爲第二件事。黃海監司李祖承,削去仕版,政官待開門牌招,以素有聲績,稱以吏才之人,勿論本道·隣道,須於守令中差送,仍令待下批除朝辭赴任事,分付,可也。
李勉兢,以壯勇營言啓曰,本營將校射會時,連五巡全布人,依節目別單書入之意,敢啓。傳曰,知道。
徐有秉,以義禁府言啓曰,時囚罪人趙亨逵口招公事判付內,爲先施以邊遠勿限年定配之典事,命下矣,趙亨逵,全羅道海南縣邊遠,勿限年定配,而以判付內辭意,具罪目,依例發遣府羅將,押送配所,何如?傳曰,允。
徐有秉,以義禁府言啓曰,時囚罪人鄭東杓,考律勘處後,草記事,命下矣,鄭東杓,備邊司回啓內,今以該倅疏陳弊瘼,觀之,不可但以民邑之弊言之,終必至於無邑而後已,揆以國綱,誠極寒心。該邑元還一萬八千餘石,虛錄爲一萬二千二百餘石,實民分,不過爲二千餘石,軍伍應役,不滿四百戶,而納布爲一千八百八十餘名,則一邑之中,軍伍還穀,過半虛逋,此非一朝一夕之故,前後守令,一竝捧現告拿問嚴處。罪取考律文,則大典通編倉庫條有曰,還上虛錄,反作守令,徒三年定配,又五年禁錮,免役條有曰,軍士物故·逃亡·假名虛錄者二十名以上徒配,名例有曰,二罪俱發,以重者論,推斷條有曰,犯私罪,以杖一百以上之罪,告身盡行追奪矣。鄭東杓,告身盡行追奪,又五年禁錮,忠淸道淸州牧栗峯驛,徒三年定配,而以回啓內辭意,具罪目,依例發遣府羅將,押送配所,何如?傳曰,昨於趙亨逵判付,以年限之已過,禁錮一款,有新定式,不爲擧論,而次犯之鄭東杓,獨爲禁錮,事甚斑駁,亨逵,移定配所於極邊,可也。
徐有秉,以義禁府言啓曰,時囚罪人趙亨逵,移定配所於極邊事,命下矣,趙亨逵,平安道義州府,勿限年定配,而以判付內辭意,具罪目,依例發遣府羅將,押送配所之意,敢啓。傳曰,知道。
義禁府照目,假注書鄭文始矣,判付內,雖曰年淺,年淺者尤當多怯,況渠是卿宰之子,則小心宜倍是去乙,無狀之事,不一而足,屢次嚴飭,猶不知悛兺除良,身爲廳注之任,每每闕番,有問則托以親病,以孝理之政,雖不早卽勘處,到今難恕多端,爲先嚴加勘律以聞,罪杖一百收贖,告身盡行追奪,徒三年定配,私罪奉敎,依此律施行爲有矣,功減一等,旣以親病稱頉,則其在敦倫之政,不可謂之不然,更觀前頭次,今番段,只以無端不知去處罪,本律以公罪勘放爲良如敎。又啓目,向前任光白,亦莫重莫嚴之地,有此無前顚錯,揆以法意,有難容貸,以此照律,何如?判付啓,詳考可據之例,照勘爲良如敎。
徐有秉,以義禁府言啓曰,時囚罪人鄭文始,杖一百收贖,告身盡行追奪,徒三年定配,照律公事批旨內,依此律施行,功減一等,旣以親病稱頉,則其在敦倫之政,不可謂之不然,更觀前頭次,今番段,只以無端不知去處罪,本律以公罪勘放事,命下矣。鄭文始功減一等,杖九十徒二年半定配,以公罪,收贖放送之意,敢啓。傳曰,知道。
正言洪晩秀疏曰,伏以,有國所以維持而不亡者,卽紀綱是已,紀綱不立,則民志莫定,臣分日壞,由來之漸,不測之憂,其將疊現而層出,終必至於禍人家國而止矣。是故,古之哲辟良輔,必扶植斯衛護斯,惟恐於一事而或紊,一時而或隳者,其意豈徒然哉?將以爲天下萬世深長慮也。曩在唐季,皇綱解紐,藩鎭跌扈,而尙能使輿疾討賊,斂手削地者,正以天地間,一線紀綱之撐支不泯耳。噫,彼李潤慶者,渠是何許物也?旣具人形,宜有人心,而乃其賦性獷悍,蓄心濫猾,分義之至重,而謂可以凌鑠,堂陛之截嚴,而自底於犯越,雖以其負犯之顯著者言之,廟堂·卽摠領之地,關飭·乃援例之事,而渠以幺麽一帥臣,乃敢力抗之不已,悖辭慢語,惟意相加,卽此一款,已知其眼無朝廷矣。至若筵敎二字,是何等莫嚴莫重至敬至愼之辭,而乃肆然筆之於至下賤·至鄙瑣之文字,此猶敢爲,何事不敢爲乎?是其平日素蓄之無嚴不軌,從可知已,末乃脫身渡江,潛入城闉,若是其無難者,卽渠自來伎倆,罪不容誅,而此猶屬細故耳。噫,一潤慶,何足道也?抑臣之所大憂者有之,若於此而不嚴加懲治,斷以當律,使人人知有國有法,則將不知幾輩犯義凌分之類,無所顧忌,恣意跳踉者,必自潤慶始,論其罪犯,誅殛猶輕,乃殿下始命保放,任其偃息,終又薄勘,略綽收殺,是奚但爲失刑之大者?將使國綱由是而益紊,臣分由是而漸隳,來頭之憂,有不可勝言,言念及此,吁亦寒心矣。伏願殿下,穆然深思,惕然長慮,亟寢罪人李潤慶充軍之命,仍令王府,嚴鞫得情,快施當律焉。仍伏念臣,人器庸懦,學識謏蔑,冗官庶僚,猶懼不稱,矧玆耳目之任,萬無冒據之望。向於恩除之初,再犯違傲之罪,自速辜戾,旋蒙恩宥,臣於伊時,惟有感泣而已,迺者日昨賓對,又不敢爲冒進之計,而嚴敎洊下,義分是懼,章皇出肅,冒沒登筵,臣之微諒,臣自壞了,仰懷俯怍,無所容措。伏乞天地父母,察臣無似之實,諒臣自劃之情,亟褫臣所帶職名,以重公器,以安私分焉云云。答曰,省疏具悉。李潤慶事,施以次律,法亦不可謂不伸矣。
校理鄭尙愚疏批。省疏具悉。爾其勿辭救護。原本未下。
癸丑十月十五日未時,上御重熙堂。右副承旨入侍時,右副承旨徐有秉,記事官徐有聞,記注官金良倜·承膺祚,稟事閣臣徐有防,以次進伏訖。上敎有防曰,有何稟達之事乎?有防曰,慈殿宮進御所用江界別貿蔘,纔已捧上封入,而有前例考奏之命矣。取考昨年前例,則效勞人一裨·一校,特蒙賞加之恩典,而今番帶率裨將一人,首將校一人,亦以搜覓領來,效勞至於採納覓納人,昨年以皆受厚價,別無可論爲言,今番所報,亦如昨年,而姓名成冊則不可掩置,有所修呈云矣。旣自本邑,區別其重數,厚給價本,則似無加施之賞,而其中最高重數七錢領納人,合有本價外從優賞給之擧,五錢以上,亦宜差等施賞,以爲激勸之方,而係是無前例之事,不可指一仰達矣。上曰,慈殿宮進御所用事體,自有所重,裨·校,依昨年例,特爲賞加,最高重數採納人,帖加成給,其餘三錢以上,令本道本邑,分等施賞事,分付,可也。出擧條命有秉讀公事,書判付訖。命退,承史以次退出。
上在昌德宮。停常參·經筵。
藥房提調徐有防,行左承旨閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
南公轍啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
兵曹口傳政事,副護軍,徐有秉單付。
有政。吏批,判書金思穆進,參判沈煥之受由在外,參議鄭大容進,行都承旨洪明浩進。以徐有沂爲獻納,尹愭爲宗簿主簿,方易爲典籍,李漢豐爲軍器提調,金徹甫·朴東彦爲昭顯墓守衛官,李泰永爲黃海監司。
兵批,判書鄭好仁病,參判林濟遠病,參議李師濂病,參知洪樂恒入直進,右承旨李勉兢進。副司直,睦萬中單付。
傳于李勉兢曰,長湍府使,今日政擇差,仍令待下批,當日辭朝。
吏批再政。以徐有和爲長湍府使。
李勉兢啓曰,新除授黃海監司李泰永,時在長湍府任所,而有除辭朝赴任之命矣,密符及敎諭書,方爲傳授,密符則使宣傳官齎傳,敎諭書則安寶後,使院吏齎傳,何如?傳曰,允。使之今日內齎傳,而諭書及密符,宣傳官,卽刻齎往,敎書則待正書付院吏進送,仍令明日待開東赴任事,使宣傳官,傳于新伯,發程後形止狀聞事,一體,分付。
傳于南公轍曰,中官崔鳳佐拿處。
以崔鳳佐囚單子,傳于南公轍曰,杖一百收贖,放送。
南公轍,以吏曹言啓曰,受由上京守令,明日下送後,草記事,命下矣,比安縣監兪漢寓,纔已下去之意,敢啓。傳曰,知道。
兪漢寧,以禮曹言啓曰,專經文臣殿講居不人,禁推傳旨,傳曰,各於本司入直,能誦後,草記替直事,命下矣,卽接各其司擧案,則校書館校理柳英喆,權知承文院副正字李垿能誦云,使之替直之意,敢啓。傳曰,知道。
李勉兢,以兵曹言啓曰,景福宮衛將徐奎禎除授,在外,過限未上來,依法典改差,何如?傳曰,允。
李勉兢啓曰,內醫院官員,以都提調·提調意啓曰,年例各殿進上臘藥所用牛黃,九十四部三分三釐,麝香一百八十二部,五部竝令戶曹宣惠廳進排,而丙申新定式加進上牛黃,二十二部三分,以本院春·秋兩等元貢中取用,何如?傳曰,允。
李勉兢,以義禁府言啓曰,時囚罪人崔鳳佐,杖一百收贖,放送事,命下矣,崔鳳佐,杖一百收贖,放送之意,敢啓。傳曰,知道。
敎黃海監司李泰永書。王若曰,淸明愼屛翰之寄,必揀通才,儉歲重海藩之治,誰任敗局?銓剡允,僉議攸同,眷彼黃海一區,實是靑丘重鎭。控灣塞千餘里,地勢若唇齒輔車,環溟岳卄三州,土産則魚鹽銅鐵。燕軺相望於道路,供億難支,唐舶時警於海沿,虞憂未弛。矧玆延·白告飢之日,政須龔·黃治郡之才。自春而判旱乾之災,野無遺秉,未秋而多流離之患,民將疇依?玉食靡甘,先施蠲恤之典,繡衣纔返,預講賙救之方。唉我民斯,屬之誰也?惟卿,明通之識,愷悌其姿。玉署銀臺,自有望實之俱著,南城西邑,尤見聲績之素稱。苟非漢家循良之才,孰任周陝保釐之責?玆授卿以黃海道觀察使兼兵馬水軍節度使兼巡察使海州牧使,卿其祗服寵命,益殫嘉猷。綏我小民,無使一夫不獲,無憚大吏,克明三考之規。自餘稟裁之方,有掌故耳,惟今懷保之道,宜肩乃心。於戲,攬轡登途,卿必多北望之戀,齎符馳諭,予則忘西顧之憂。故玆敎示,想宜知悉。左副承旨南公轍製進
癸丑十月十六日午時,上御重熙堂。右副承旨入侍時,右副承旨徐有秉,假注書鄭文始,記注官金良倜·承膺祚,以次進伏。上命書傳敎曰,右副承旨許遞。又命書傳敎曰,承旨前望單子入之,待下批牌招察任。又命書榻敎曰,新除授承旨中,罷散人敍用。仍命退,承史以次退出。
上在昌德宮。停常參·經筵。
洪仁浩啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
兪漢寧啓曰,來二十一日,朝參日次矣,敢稟。傳曰,停。
兪漢寧啓曰,來二十一日,輪對日次矣,敢稟。傳曰,爲之。
傳于閔台爀曰,都承旨入侍。
傳于洪仁浩曰,右副承旨入侍。
傳于洪仁浩曰,各司卯酉仕史官內摘奸時,詞訟衙門諸堂,皆不赴坐,謂以食後出令回奏,逐日赴坐之司,雖難逐日早赴,諸堂之無一人進去,怠忽甚矣,雖間於闕坐,旣聞之後,不可無警。刑曹·漢城府諸堂,從重推考。
洪仁浩啓曰,臣與右承旨李勉兢伴直矣,纔已禁推矣,伴直無人,同副承旨兪漢寧,卽爲牌招,何如?傳曰,允。
以李勉兢囚單子,傳于洪仁浩曰,飭已施矣,分揀放送仍任,牌招入直。
以洪明浩囚單子,傳于洪仁浩曰,分揀。
洪仁浩,以義禁府言啓曰,時囚罪人任光白議處公事判付內,詳考可據之例,照勘事,命下矣,取考謄錄,則享官之前後被罪者,其數甚多,而至於齋祝則無失儀論勘之事。且考律文,亦無可據襯當之例,故不得已以大祀牲牢·玉帛·黍稷之屬一座全缺律,旁照以入之意,敢啓。傳曰,議處判付,有考例照律之命者,雖未眞的思得,故相南九萬定式之筵奏,似載本署誌,令政院分付署官,考出以啓,待考出議讞,可也。
洪仁浩啓曰,因齋郞任光白照律草記批旨內,議處判付,有考例照律之命,而雖未眞的思得,故相南九萬定式之筵奏,似載本署誌,令政院分付署官,考出以啓,待考出議讞可也事,命下矣。卽令署官,取考本署誌以來,則肅廟朝丁卯十一月初五日晝講入侍,領議政南九萬所啓,宗廟剪燭時覆爵事,再昨榻前,伏承下詢,而臣不敏聽瑩,不能詳對矣,退出後得聞宗廟獻官啓辭,始知上敎,乃大王位獻爵後,獻官詣王妃位,而剪燭之人,如覆大王位所奠之爵,則何以爲之之意,而臣之失對,甚矣,不勝惶恐。上曰,頃日下詢之意,果如此矣。九萬曰,此乃不常有之事,日後雖不必更有此事,如或有之,則亦不可不預有定式,若大王位旣奠爵,而王妃位奠爵時,大王位所奠爵,或致傾覆,則獻官更詣尊所,斟酒以獻。以此推之,則雖第十室有傾覆事,其獻官,方在殿內,亦可更詣斟獻,但初獻官降復位,亞獻官獻爵時,或覆初獻官之爵,亞獻官降復位,終獻官獻爵時,或覆初獻官·亞獻官之爵,則初·亞獻官,旣已禮畢降階矣,似不可更陞進爵。臣之淺見,雖如此,此於禮文中無可考,亦未知必當,惟在自上裁量定式矣。上曰,奠爵獻官,方在殿內,則所覆之爵,更斟以獻宜當,而初獻禮畢後,亞獻·終獻,或覆初獻之爵,則更斟以獻,誠爲未安,以此定式,宗廟·社稷兩署,一體分付,可也。先朝癸亥閏四月二十一日祈雨祭親行時。上曰,俄者爵傾後,事知守僕朴震泰,能以古例稟達,甚爲可嘉,令該曹米·布題給,可也。大祝李天輔讀祝訖,還置故處,袖觸爵傾,酒濺御衣,事出不意,罔知所處,自上下詢,諸執事,莫有仰對者,震泰進達古例云云,故有是命。署誌所載如此,而至於覆爵,該執事勘罪,律文則取考本院日記,丁卯年冬享大祭後,獻官啓曰,臣等受香詣宗廟,行初獻禮時,第一室大王位進爵之後,王妃位奠獻之爵,盡爲傾覆,臣遵依前例還詣尊所,更爲斟酒進獻矣,雖是無情之致,其爲未安,莫此爲甚。請宗廟令安宗悌,從重推考,何如?傳曰,事甚驚駭,先罷後推。癸亥年閏四月二十一日宗廟親行祈雨祭時,因第五室大祝覆爵事,有禁推之命矣,署誌及本院日記,俱有可據,而若其勘罪律文,則必當詳載於金吾謄錄,分付該府,使之考出擧行,何如?傳曰,允。
領議政洪樂性箚曰,伏以,是月啓覆,刑政之最重者也,以殿下欽恤之盛德,有日字推擇之命。臣當竭蹶趨簉,仰副聖念,而第臣衰病癃痼,神精昏耗,循例簿書,不能按閱其首尾,尋常事端,不能領會其脈絡,此不但通朝之所共知,抑亦爲聖明之所俯燭也。如是而按驗至疑晦之文案,議讞至難愼之法律,則殆有甚於責聾瞽以辨音色也,雖如雜犯輕囚·杖笞·竄配之類,以臣衰聵,尙難審覈其情狀,與聞其決折,況此啓覆事體,人命所係,一或失當,厥罪難貰者哉?且臣自來癃疾之外,類疥之症,三朔沈淹,湯洗膏貼,俱未收效,咫尺筵席,登對無路,成命之下,末由承膺,惶隕罔措,如添一病,玆敢冒瀆崇嚴。伏乞聖慈,俯垂憐察,亟降威罰,鐫免臣相職,仍治臣逋慢瘝曠之罪,千萬幸甚。取進止。答曰,省箚具悉卿懇。啓覆之必行於是月旬後,卽法例然矣,況再覆,政府所管,詳覈於再覆然後,方可爲三覆,而卿之所愼,旣云類癬,則難以强策,刑獄雖重,事勢如此,啓覆擇日之命,姑置之,卿須安心愼攝。若於限內可强,卽爲言送該房也。仍傳曰,此批答,遣史官傳諭。
禮曹正郞李福休疏曰,伏以臣,卽一蟣蝨之微品耳,生長海濱,見聞謏淺,畢命丘壑,揆分是宜,而千萬意外,屢蒙特點之聖恩,得廁具臣之末班,方感激恩私,不知圖報之所以。顧念臣,材不足以通一藝之妙,學不足以識天人之幾,智不足以達事物之情,言不足以動時世之聽,語時務則矇然,論經綸而蔑如,雖欲效區區一得之愚,敷陳於九重求聞之聖聰,而人微言淺,無異寸筳之撞鍾,拳石之投河,實無足以有槪於上心耳。雖然,謀之臧否,在乎言者之智愚,而言之從否,惟在聖心之採斥,豈可自分其陳腐,逆料其必不用,而終始含默,以負我殿下求助之盛念哉?第伏念,我殿下一自園寢禮遷之後,凡於水原之事,夙宵勞神,居民安輯之方,新邑保障之慮,靡不用極,工匠游手,給以無息之官錢,功令諸儒,賜以月課之賞典,其他蠲稅之章,賜復之音,前後相續,一邑民生,擧有安蘇之意,無異嬰兒之得乳母。每一絲綸之下,寒者無衣而若溫,饑者不食而若飽,病者無藥而若蘇,大舞小蹈,長悅幼樂,而在聖心則猶以爲不足,謀於朝廷,詢於父老,採聞於閭巷,朝廷之論,皆曰,至矣無餘策,父老之對,亦曰,盡美矣無他謀,殿下雖欲聞眞箇謀策,何從以得聞哉?噫,殿下信以爲新邑設施,其果無一分罅漏處耶?臣愚死罪,竊以爲未也。夫新邑地形,西北空虛,乾戌風直射,東南低下,元身水直下,烈風所吹,廬舍有散析之慮,庫水所破,民財有不阜之患,築城之議,乃所以補空救急,而無異道傍之作舍,終無一定之經綸,此有識者之所慨歎者也。如思可築之道,則有財而後方可,本邑田畓結數,摠爲一萬一千餘結,此數中,劃出六分之一,則爲二千結,二千結所納稅米,通爲四萬六千斗,乘其春·秋之隙,以四萬六千斗之米,募民築幾雉之城,城亦三分其址,一年築一分,二年築二分,三年築三分,則似可了當,而此在任事者之得其人,量度事功,刻定期限之如何耳,然此則通行之說也,臣不必架疊,而若其有識經遠之謀,不但此一事也。臣嘗博採而周問,則無不曰,田結可以改量也,軍丁可以精簡也,鎭防可以鞏固也?何以謂田結之改量也,我國田制,初以六等磨鍊,而京畿土薄無上等,故其所打量,較嶺南五等之下,而猶爲高重,至於楊·廣兩邑,以其陵寢奉安之地,民役浩繁,故歇定以六等之稅,民之種子,一斗之田,不過二三升稅米,故民蒙其惠,國中買土者,必以楊·廣之地,爲願者是也。至於水原,則土品較楊·廣尤下,除非海堧斥鹵之地,必是廣野高燥之土,其所執卜,較楊·廣尤重,或定以四五等之中,稅法又加於楊·廣,一結加八二斗米,是再重也,一斗種之稅幾入八九升,故農利全減,公納私償之餘,卒無終歲之資,豐年而未免春窮,歉歲而多致餓莩,至於人稀地廣處,荒廢倍多者也。今若依楊·廣例,較其土品厚薄,其最厚者,繫以五等,之次以下,竝從六等之制,則農利漸厚,民居漸聚矣。何以謂軍丁之精簡也?國初定制時,三南大路之衝,公州巡營以上,無一重鎭,故置獨鎭於水原,以防南至之患,定以六千名束伍,其後加定以九千餘名,及兵曹軍一百十四名,加以馬兵諸軍官守堞軍,至過萬名,挽至今日,則加以壯勇一隊,其數轉夥。以本邑五十五面之中,責出逃故之代定,充數極難,如非襁褓幼穉之兒,必是店幕傭雇之輩,朝疤記而夕他鄕者也,故虛額恒多,當其歲抄,責無生有,無異龜背之括毛,秉虛爲實有似畫餠之調飢,在民戶,徒增繹騷之怨,在國家,終無倉卒之恃,如此而爲兵,則雖日得萬兵,將安用哉?故相臣南九萬,爲〈伯〉北時,獻北道武揚之規而曰,兵不在多,在乎精,多則必有疲弱庸怯者間之,一怯夫聞鼓而走,則衆勇士隨而沮氣者,誠曉事之論也。今若依初定式,例以六千名爲限,其於萬餘名中,精抄其驍健有實者,入于額中,其餘數則一倂沙汰之,此尹鐸所以重保障而減戶數之制也,苟如是則民弊自祛,軍丁稍精矣。何以謂鎭防之鞏固也?惟我國都,西南爲海,在勝國時,倭寇連年侵掠於西海之邊,卽今仁·富·水·南等邑,是也。麗末楊廣道按廉使鄭地,每禦倭於仁·南之間,而水原之雙阜,乃南陽之南,而寔西海初入之路也,水原之瓮浦,又是雙阜海之深入,而距本府四十里之地也,其西花梁也,其南大津也。花梁·大津,距本府稍遠,而花梁置僉使,大津置牧官,獨於瓮浦而無鎭官,非所以應緩急之道也。夫瓮浦之要害,非比花梁·大津,而水路之形勢,着船甚易,故頃年騷說,亦自瓮浦始,一商船來泊,一野夫風傳,遽至四五邑喧騰,以至上入天聰,則其緊切之勢,推可知也。今若置僉使於瓮浦,西應花梁,南連大津,則其爲水路之關防,緊且重矣,今幸數百年來,別無水路之虞,故國家之設施於水路者甚疎,然其在經遠之慮,豈可以無虞而慢之哉?旱舟水車,乃是智者之具,而重門擊柝,不必有寇之時也。凡此三者,非臣創爲之說也,乃輿人之所共誦,而自前之所願行者也,當聖上拔例規畫之日,若不能斷然行之,則恐無以救一邑之宿弊,而鞏一邑之形勢矣。臣自留營設置之後,意謂必有以此說上聞者,而側聽經歲,終無一言,誠不勝慨惋于中,玆敢略陳愚見,仰干崇聽。伏願我殿下,亟加澄省,博採衆議,特賜處分,一以爲壯關防之道,一以爲救民弊之地,千萬幸甚。臣無任。
省疏具悉。爾以華城之人,爲華城關防,備陳一得之見,能效執藝之義,言足聽也,誠亦嘉乃,新邑之之爲治,西北闊,東南低,築城之論,實爲重關防之大計。經始之初,當先求可堪董工之人而任之,前留相,大官也,時守臣,耆堂也,俱難以筋力責之,此所以浮石煮灰而稍竢之者也。雖自來年,當次次成就,爾言中公賦劃六之一云云,付之廟堂稟處,外此田結改量事,軍丁精揀事,瓮浦置僉使事,亦付之廟堂,指陳當否之策矣。
癸丑十月十七日巳時,上御重熙堂。都承旨入侍時,行都承旨洪明浩,假注書洪樂游,記注官金良倜·承膺祚,以次進伏訖。上命書傳敎曰,史官二員待命,騎馬二匹立之。仍敎曰,近來各司之卯酉仕,稽忽莫甚,實注書及廳注書,分詣各司,摘奸以來,可也。命退,承史以次退出。
癸丑十月十七日申時,上御重熙堂。右副承旨入侍時,右副承旨南公轍,記事官徐有聞,記注官金良倜·承膺祚,以次進伏訖。上曰,鄭尙愚上疏,無救護之言,而批答不爲,依筵敎詳考後頒布,以致疏與批相反之境云者,是豈成說乎?公轍曰,臣於伊日筵中,承書批旨,而有筵退後取見元疏,詳考頒布之下敎,故退而搜覓上疏,而元疏無去處,未及考見,而驟聞明有救護之語云,故果未審愼而徑先頒布,惶悚之極,不知所達矣。上命書傳敎曰,批答誤頒,當該承旨南公轍,從重推考,不卽往復之該玉堂鄭尙愚,亦爲推考,元批以不允改頒布。又命書傳敎曰,院規雖不關於金石之國典,其爲謹守不易,則爲一院之長,尤當致意,名以廳注,則雖十年,無敢申退,院規卽然,而近日連以上注代直,極爲駭然。況出去之廳注,卽洪樂游乎?當該都承旨禁推,在院承旨,一竝從重推考,以存院規。雖以鄭文始言之,應入番次,不知去處,又如是破壞院規,節節駭妄,文始亦令該府拿問處之。公轍曰,守門將李性林,以講不通,能誦間入直,而聞其親病危重,來訴本院事,當捧其呈辭,而以其罰直之故,前都承旨,欲登筵提達而未果云矣。上命書傳敎曰,今聞守門將李性林事,該曹之不卽草記,極爲駭然。渠官高下,姑勿論,大關風敎,當該入直堂上遞差,判堂越俸一等,前知申欲爲提稟,而未及登筵,未果云,則身爲該房,尙無入稟,該房承旨禁推。雖以入侍承旨言之,何去而今始警咳乎?亦爲從重推考,性林替直,使之當日下送。命退,承史以次退出。
上在昌德宮。停常參·經筵。
洪仁浩啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,明日方物看品時處所,以何處爲之乎?敢稟。傳曰,便殿爲之。
李勉兢啓曰,訓鍊大將趙心泰,明日習陣出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于洪仁浩曰,左副承旨入侍。
傳于洪仁浩曰,都承旨無入侍之命,而徑先詣閤,當該承旨洪仁浩,從重推考。
傳于李勉兢曰,戶曹判書入侍。
傳于洪明浩曰,政官牌招開政。
有政。吏批,判書金思穆進,參判沈煥之受由在外,參議鄭大容進,行都承旨洪明浩進。李得臣爲刑曹判書,李尙度爲兵曹參知,文燦奎爲典籍。
兵批,判書鄭好仁進,參判林濟遠病,參議李師濂入直,參知李尙度未肅拜,右承旨李勉兢進。黃箕範爲同知,李翼晉爲曹司五衛將,具錫殷爲慶熙將,李珍暹爲景福將,金鎭鼎爲宣傳官,李尙德爲訓鍊判官。副護軍李柏然,副司直徐邁修·姜彝正·洪樂恒竝單付。
傳于李勉兢曰,畿內八邑之以植木,年年役民,而守令略施酬勞之擧,小民未蒙一視之惠,爲所重旣役民,當有示意之政,今年以稍熟,昨年停退,聞欲督捧,趁今施惠,可謂實政,八邑壬子條還穀,在民間者,特爲勿捧事,下諭道伯。
兪漢寧,以禮曹言啓曰,郊壇四孟朔,遣禮郞看審有無頉,自該曹草記事定式矣,發遣郞廳,南壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門墻垣階砌,俱爲無頉,而此後看護等節,着實擧行事,申飭之意,敢啓。傳曰,知道。
兪漢寧,以承文院都提調意啓曰,本院時帶提調,無故人員甚少,使行査對,無以備員,行司直鄭民始,行司直李文源·延豐君李,戶曹判書沈頤之,漢城府判尹趙宗鉉,兵曹判書鄭好仁,行副司直徐有防,吏曹判書金思穆,禮曹判書閔鍾顯,行副司直李在學竝還差,行副司直徐鼎修,吏曹參判沈煥之,亦爲差下,閔鍾顯,使之仍察公事提調之任,何如?傳曰,允。旣非名宦,太涉簡抄,更爲加數啓下,可也。
兪漢寧,以承文院都提調意啓曰,本院提調差下草記批旨內,旣非名宦,太涉簡抄,更爲加數啓下事,命下矣,行副司直李得臣,漢城府左尹申大升,行副司直黃昇源,行承政院都承旨洪明浩,禮曹參判李洪載,戶曹參判金履禧竝還差,行副司直徐邁修,行承政院左承旨閔台爀,司憲府大司憲林蓍喆,行副司直李鼎揆,鰲恩君李敬一亦爲差下,使之察任,何如?傳曰,允。
李勉兢,以扈衛廳大將意啓曰,別將金處漢,身病猝劇,勢難察任,改差,何如?傳曰,允。
禁府啓目,禁府都事呂文永原情云云,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,除刑推議處爲良如敎。又啓目,假注書鄭文始原情云云,傳旨內辭緣,泛稱遲晩,刑推得情,何如?判付啓,付過放送爲良如敎。
癸丑十月十八日巳時,上御重熙堂。左副承旨入侍時,左副承旨洪仁浩,記事官徐有聞,記注官金良倜·承膺祚,以次進伏訖。上曰,近來院中事,萬萬不成說。李性林,病親呈辭,不爲捧給,此豈出納之地,仰體孝理之政之義乎?雖以注書輩事言之,院規無難破壞,至以上注,無端替直,此豈成說乎?承旨須隨事申飭,更無如此之弊,可也。仁浩曰,朝臣中有親病人之來呈之辭者,卽爲捧給事,自前飭敎,不啻申嚴,故臣等,果仰體德意,各別奉行,而今番事則以其罰直之故,似爲持難,然登筵時不爲警咳,誠爲不審矣。上曰,招司謁入稟,亦無不可,而近來政院事,實多怠忽矣。命讀公事,書判付訖。命退,承史以次退出。
癸丑十月十八日巳時,上御誠正閣。右承旨·戶曹判書·郞廳同爲入侍時,右承旨李勉兢,假注書洪樂游,記注官金良倜·承膺祚,戶曹判書沈頤之,正郞鄭東敎,以次進伏訖。上敎頤之曰,糧餉廳經費,不爲取用於度支之道,卿果商量而有講究者否?頤之曰,糧餉廳一年稅入,不能當一年支放,米·木·錢之取資於度支,殆無限節,主客俱困,彼此難支,若不及今變通,後弊難言。蓋結稅之近年最高摠,爲己亥·庚子,而較視昨今年所下,則不足,幾爲三千餘兩,各年用下,雖有如干盈縮,不可不準獲此數,補其不足,而顧今生財之道,無他可措之術,不得已先就需用中,量減其稍涉冗散者,則其數不過五百餘兩,餘外近三千兩,無他可劃之道,誠可悶矣。臣謹奉頃日筵敎考出,近來加用者,則武藝別監軍,服債及燈油債,兼內吹黃帖裏等物力,上下爲二千餘兩,蓋經費之耗縮,不但上下之增加,專由於屯·結之耗縮。臣於春間,以其端本淸源之道,仰陳屯土査陳之說,幸蒙允許,行關諸道,海西一道之外,更無査報者,誠甚慨然。屯·結元摠,爲七千數,而年年減縮,已入於三千結之內,又於三千之內,少値歉荒,災頉相續,甲申定稅,極其輕歇,爲其豐·凶無加減之意,而外邑不念軍需之重,無異正供,一聽屯民,惟事削減,曷勝駭痛?方當釐弊之日,査括漏結,最是要務,結少而上納無頉者,姑置之就其結多稅少,太不相當處,嚴飭道臣,發遣親裨,與邑倅眼同打量,一一還實,似爲一分救弊之道。且以免稅一事言之,三千結免稅,乃是事目,而間者或因災處之未及還實,土地之從他移換,見今縮少之數,幾爲數百結,此則考出未免稅之數,移施於他屯土,仍爲定式施行,其他稅納之弊,嚴成節目,別單啓下,行會諸道,使之毋敢違越,似好,故敢此仰達矣。上曰,依爲之。當此釐正之時,昔無近有者,不可仍置,此後勿爲上下,可也。出擧條頤之曰,事關宿衛,雖甚惶悚,挾輦軍,昔爲四百名,今爲六百名矣。上曰,此後依舊例,以四百名定式,可也。出擧條頤之曰,此外又有前排加數,前則四十名,今則爲九十八名,而此外又有減額二十二名矣。上曰,四十名則太少,以六十名定式,信箭手,以二名定式,可也。出擧條頤之曰,旣蒙處分,餉廳優可支用,此後又復取用於度支,則似無今番釐正之效矣。上曰,如是定式之後,除非別般加用,毋得取用於度支,可也。出擧條上曰,廟司如已待令,使之入侍,可也。良倜承命出,與宗廟令柳謐,偕入進伏。上敎謐曰,使爾特置於廟官者,欲繼爾父未卒之志,爾能慥慥於職事,亦果修擧耶?謐曰,各別盡心矣。上曰,然則覆酌時,何不使獻官降位,更爲奠酌耶?謐曰,臣於伊時,非廟司矣。上曰,旣以別廟司參班,則何不提飭,而又有肅廟朝先朝已例,則亦何不據例草記乎?謐曰,蒼黃急遽,未及思量矣。上曰,爾則異於他人,而筮仕出於念舊之意,本署謄錄,各別留意添錄,而須體特命召見之意,凡事殫誠做去,可也。上曰,事知守僕金相禮,招入,可也。相禮進伏階下,上命勉兢敎相禮曰,爾以事知守僕,目見獻官奠酌時,以其坐處之迫近卓前,至於齋郞覆酌之擧,則何不照察提飭,而覆酌之後,獻官,事當還降樽所,更爲斟酒奠酌,而亦何不提醒耶?相禮曰,惶悚待罪,無辭可達矣。上曰,此後各別惕念擧行,可也。命退,頤之等先退。命書榻敎曰,王大妃進御加味養胃湯停止,桂枝正氣散,日再煎入。命退,承史以次退出。
上在昌德宮。停常參·經筵。
夜四更五更月暈。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶尙左兵使尹範行下直,長弓一張·長箭一部·片箭一部·筒兒一箇賜給。
兪漢寧啓曰,卽者副校理李遇濟以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
閔台爀啓曰,玉堂上下番俱空,事甚未安。副應敎鄭東榦,校理鄭尙愚,副校理宋祥濂,修撰李相璜·李祉永,副修撰高宅謙·申大尹,竝卽牌招,以爲推移入直之地,何如?傳曰,允。
以副應敎鄭東榦,副校理宋祥濂,修撰李相璜·李祉永,副修撰高宅謙·申大尹牌不進罷職傳旨,傳于閔台爀曰,只推。
傳于兪漢寧曰,今日都堂坐起,聞已進去,意謂明日次對,依例來會,問于備局大臣,又欲引病云,過矣過矣。若此則有司堂上有罪,莫問乎大臣,雖以見其文蹟,如是爲引云,而所謂文蹟,卽不過回公時例示者,豈可如是乎?明日次對,依例來會事,遣備郞傳于左議政,來會與否,夜深前知入事,該房知悉。
洪仁浩啓曰,明日次對,兩司當爲進參,除在外·未署經外,竝待開門牌招,何如?傳曰,允。
以京畿監司徐龍輔狀啓,八邑壬子條還穀勿捧,有旨祗受事,傳于洪仁浩曰,役民則一也,況本府乎?壬子條還穀勿捧,依他邑例爲之事,下諭于水原留守,昨日所下傳敎,後錄下送,而八邑中如有昨年條畢捧處,則不可獨漏,畿伯使之來待。
兪漢寧,以左議政意啓曰,御覽方物還下黃細苧布拾匹,黃細綿紬拾伍匹,白細綿紬貳拾匹,白綿紙陸百漆卷,彩花席拾玖張,黃花席肆張,滿花方席拾陸張,滿席捌張,極擇改備,其餘物種,一一看品,同爲封裹之意,敢啓。傳曰,知道。
副校理李遇濟疏曰,伏以臣之老母,年今七十有五,而素患癃疾,不離床褥者,已多年所矣。卽於直中,得接家信,當此初寒,本症倍劇,加以關格,吐泄竝作,氣息奄奄,促臣歸護,臣聞此報,按住不得,忙陳短章,徑出禁扃。伏乞聖慈,特垂憐察,亟遞臣職,俾便救護,仍治臣擅離之罪,以肅朝綱,千萬幸甚云云。省疏具悉。爾其勿辭,救護母病。
癸丑十月十九日辰時,上御熙政堂。方物封裹看品入侍時,行都承旨洪明浩,行左承旨閔台爀,右承旨李勉兢,左副承旨洪仁浩,右副承旨南公轍,同副承旨兪漢寧,記事官徐有聞,假注書洪樂游,記注官金良倜·承膺祚,一提學鄭民始,檢校直提學徐有防·徐鼎修,檢校直閣鄭大容,戶曹判書沈頤之,以次進伏訖。上曰,苧·紬兩紬兩品,予當親覽,而其外方物,諸承宣·閣臣,詳細看審,如有渝色不精者,一一點退,可也。濟用監官員,奉進紬苧,上親覽訖,敎頤之曰,黃紬色品,或有淺者深者,其色不一,此豈成說乎?封農時一一另擇以封,後勿如是之意,各別申飭,可也。上曰,藥房提調入侍。出榻敎上曰,京畿監司入侍。出榻敎有防進伏。上曰,王大妃殿湯劑,自今日停止,好矣,仍命公轍書榻敎曰,王大妃殿進御桂枝正氣散,自今日停止。良倜承命出,與京畿監司徐龍輔,偕入進伏。上敎龍輔曰,畿內八邑壬子條還穀事,纔有傳敎,而八邑之中,必有多寡不均之弊,此則道伯另加商度,從長拮据,俾八邑之民,均蒙一視之澤,可也。龍輔曰,謹當仰體軫念之德意,各別親執擧行矣。上曰,慶尙兵使入侍。出榻敎良倜承命出,與慶尙右兵使尹範行,偕入進伏。上曰,閫帥進前。範行進前奏職姓名訖。上曰,下去後須善爲之,可也。仍命明浩宣諭訖,命先退,範行承命退出。上敎頤之曰,看品已爲之,卿率各司郞官,早爲退去封裹,可也。頤之承命退出。民始曰,前以京畿各邑所在還穀五千石,移轉水原府之意,知委矣,卽聞京畿監司言,則水原附近各邑穀簿,擧皆不足,實無準此數劃送之道。今年年事豐登,若得價錢,從便貿穀以送,則可以除民弊而添穀簿云,水原移轉,不可不移送,而附近邑事勢如此,則亦不可不顧。嶺南常賑牟萬餘石,有作錢而置者,就其中六千七百五十兩,劃給畿營,與該府商議,從便貿取,以充元劃之數,似好,故敢此仰達矣。上曰,依爲之。出擧條民始曰,本廳軍餉之捧留停退者,楊州·高陽,最爲數多,而保主人之中間奸弊,亦甚紊亂。方往復兩邑,以爲査實收捧之地,而聞京畿監司言,則高陽郡守吳載光,今已瓜滿云,邑倅之此時遞易,實爲可悶矣。龍輔曰,本郡屢經災歲,新舊還餉之弊,多有及今釐正者,而此時若付生手,則其爲可悶,誠如摠使所奏矣。上曰,限麥秋仍任,可也。出擧條有防曰,本院秋等麝香二百六十七部內,二百六十四部,取用於啓下淸心元,樻上待令淸心元·蘇合元·臘藥及紫金丹,而所餘爲三部矣,今番別劑廣濟丸十劑,臘藥廣濟丸六劑,所用麝香,爲一百五十七部,亦當依前例別貿,故敢此仰達矣。上曰,依爲之。出擧條有防曰,本寺所管各牧場量田點馬之待秋成擧行事,曾已草記蒙允矣,當先從畿·湖始,而湖西中平薪牧場田馬兩政,最爲紊亂。所當依前例發送本寺官員,而往來留住之際,似費多月,其間貽弊亦爲不些,勢將以該牧官擧行,而平薪僉使鄭根,聞有實病,難以擧行云,姑爲改差,還付京職,其代,令該曹各別擇差,趁卽下送,何如?上曰,依爲之。出擧條命退,諸臣以次退出。
上在昌德宮。停常參·經筵。
傳于李勉兢曰,大臣·備局堂上引見。
以大司諫尹㬦,持平南涑牌不進罷職傳旨,傳于李勉兢曰,只推。
傳于李勉兢曰,處分,卽欲尊體貌也,以處分大臣,如是引義而一向相持,反有損於體貌,昨夜再次傳諭,欲待今筵面諭,備局有司堂上不敍傳旨分揀。
以右副承旨南公轍上疏,傳于洪明浩曰,許遞,前望單子入之,待下批牌招察任。
承旨前望單子入之,金翰東落點。
洪明浩啓曰,新除授同副承旨金翰東,時在慶尙道安東地,斯速乘馹上來事,下諭,何如?傳曰,允。
兵曹口傳政事,副司直,南公轍。
兵曹參知前望單子入之,金履成落點。
李勉兢啓曰,卽者議政府錄事來言,右議政金憙以爲,縮伏俟勘之中,伏聞筵敎至嚴,罔赦之罪,於斯益著,震剝愧恧,求死不得,走伏金吾門外,恭竢鈇鉞之誅云,仍納命召,何以爲之?敢稟。傳曰,賓筵,因任光白事,照律判下,對左相,有語及於卿者,卿想聞此胥命矣。大抵莫重者祀典也,莫嚴者朝體也,爵之更斟也,出詣樽所,入奠坫上,明有受敎定式,而今番則不爲,竝與獻官之草記,亦違於受敎,而卿之未詳前例,不是異事,所可致慨於卿者,別有之,齋郞置對,姑未出場,而卿之引疾之箚,能無不先不後之嫌乎?直以本事執而爲咎,則夫豈有他說,而箚擧已如何?箚辭又反是,朝筵之敎,安得不爲卿責備乎?特由於無隱之義,何必深引?安心勿待命事,遣史官傳諭,仍傳命召。
洪仁浩啓曰,卽者義禁〈府〉都事來言,右議政金憙,今方待命於金吾門外云,係是大臣去就,敢啓。傳曰,知道。
李勉兢啓曰,右議政金憙,又使錄事來言,雖伏承勿待命之敎,前罪旣關於莫重,後罪實由於自作,由前由後,一則臣罪,二則臣罪。罪上添罪,俱合重勘,恩諭之下,轉益惶愧,心神震越,求死不得,仍爲席藁胥命於金吾門外,恭竢鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
李勉兢啓曰,禁衛大將李漢豐以御營廳習陣,明日出去矣,所佩命召,何以爲之?敢稟。傳曰,前大將李敬懋敍用,復授前任,牌招察任。
李勉兢啓曰,前大將李敬懋敍用事,命下矣,時無職名,令該曹口傳付軍職,何如?傳曰,允。
兵曹口傳政事,副司直李敬懋。
司諫韓光植啓曰,臣姿性拙劣,言議巽軟,本不合於淸朝耳目之任,而況且年紀衰邁,疾病沈淹,久縻諫銜,蹙伏悚惶之中,賓對有命,飭敎踵下,不敢一向違傲,竭蹶登筵,循例傳啓,未及諦聽,府啓奏達之際,誤爲起伏,其於臺體,壞損大矣,至被承宣問備之請,滿心惶恧,靡所容措。以此情踪,斷不可冒據於臺次,請命遞斥臣職。答曰,勿辭,亦勿退待。
正言洪秀晩啓曰,臣新入言地未嫺,臺體周旋之際,觸處生疎,及至院啓傳奏之時,未及諦聽,不能起伏,至被承宣問備之請,由前由後,尤何敢一刻晏然於臺次乎?請命遞斥臣職,答曰,勿辭,亦勿退待。
李勉兢,以兵曹言啓曰,南行宣傳官崔性烈,未滿十朔,依前例成纔間,姑爲停試之意,敢啓。傳曰,知道。
李勉兢,以兵曹言啓曰,各廳堂下,武臣朔試射時,都摠府都事梁成龜,中樞府都事金宅和,武臣兼宣傳官南弼壽等,俱未滿四中,依定式,各決棍十度,至於實病及呈辭受由人等,退試次,姑爲懸頉以入之意,敢啓。傳曰,知道。
李勉兢,以兵曹言啓曰,堂下武臣朔試射,今日設行,而先試柳葉箭八巡,次試片箭一巡,鐵箭三矢,騎芻一次,而若於柳葉箭,得中四矢以上者,則其外片箭等諸技,不欲應射,稱有病故,百般謀頉,朔試射旣是勸奬之意,則於其各技,不可闕一,必爲盡試之意,面面申飭矣。騎芻試射之時,都摠府經歷尹範會,武臣兼宣傳官李周百,不有申飭,任自歸家,俱爲呼不而累度摧促,終不來待,流來試規,自此不嚴,其在懲後之道,不可仍置。都摠府經歷尹範會,武臣兼宣傳官李周百,竝汰去,何如?傳曰,允。
李勉兢,以兵曹言啓曰,今番專經文臣殿講時,居不人員禁推傳旨,傳曰,與武臣居不人,各於本司入直能誦後,草記替直事,命下矣,內乘李敬熙,備邊司郞廳尹益儉,今已能誦云,使之替直之意,敢啓。傳曰,知道。未及成誦者,亦爲替直,罰射三百巡,可也。
李勉兢,以兵曹言啓曰,專經武臣殿講時,居不內乘李敬熙,備邊司郞廳尹益儉能誦草記,批旨內知道,未及成誦者,亦爲替直,罰射三百巡可也事,命下矣,依傳敎訓鍊院僉正朴思弼,判官張夢說·王道常,武臣兼宣傳官孔學周,守門將朴英秀,今日替直後,齊會於龍虎營,逐日罰射,俾準三百巡之意,敢啓。傳曰,知道。
李勉兢,以訓鍊都監言啓曰,本局分授都城彰義門南邊體城四間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
李勉兢,以訓鍊都監言啓曰,依兵曹草記批旨,武臣殿講居不本局哨官李仁達,今日替直後,使之罰射三百巡之意,敢啓。傳曰,知道。
李勉兢,以禁衛營言啓曰,依兵曹草記批旨,專經武臣殿講時居不,本營哨官李鎭國·金仁喆,今日替直後,使之罰射三百巡之意,敢啓。傳曰,知道。
李勉兢,以御營廳言啓曰,依兵曹草記批旨,專經武臣殿講時居不,本廳把摠徐有建,今日替直後,使之罰射三百巡之意,敢啓。傳曰,知道。
李勉兢,以摠戎廳言啓曰,依兵曹草記批旨,武臣殿講居不,本廳哨官沈,今日替直後,使之罰射三百巡之意,敢啓。傳曰,知道。
兪漢寧,以承文院都提調意啓曰,交易咨文,纔已出來矣,回咨依例撰出,正書安寶後,順付使行,何如?傳曰,允。
兪漢寧,以義禁府言啓曰,時囚罪人任光白,更考謄錄議讞事,命下,而因政院考出後,啓辭溯考謄錄,則丁卯冬享,癸亥閏四月祈雨祭親行時,廟司大祝覆爵之罪,拿囚議讞,皆無載錄者,無以憑據,丁卯年,廟司旣有先罷後推之命,則厥罪不輕,可以推知,而實無襯當之律。任光白,以大祀牲牢·玉帛·黍稷之屬,一事缺少律,旁照以入之意,敢啓。傳曰,知道。
義禁府照目,齋郞工曹佐郞任光白矣,本府議啓內,莫重莫嚴之地,有此無前顚錯,揆以法意,有難容貸·以此照律,罪杖八十收贖,奪告身三等,私罪奉敎,招問署官,亦如所知,然則雖不可專責於執事,渠旣有犯,難以闊狹,依此律施行爲有矣,功減一等爲良如敎。
右副承旨南公轍疏曰,伏以臣,昨自公退,歸省臣母,則重觸寒感,多日彌留,委身床褥,食飮全廢,而臣無他兄弟,又縻夙夜之職,扶將無人,調治失宜,人子情理,可謂悶且迫矣。目今症形,萬無離捨之望,今日不得如例仕進,玆敢呼籲於孝理之下。伏乞聖慈,亟遞臣職,以便救護,仍治瀆擾之罪,以肅朝綱,千萬幸甚云云。批答見上
癸丑十月二十日辰時,上御誠正閣。大臣·備局堂上引見入侍時,右承旨李勉兢,假注書洪樂游,事變假注書李弘達,記注官金良倜·承膺祚,左議政金履素,行司直李文源,戶曹判書沈頤之,右參贊洪秀輔,行副司直徐有防,吏曹判書金思穆,禮曹判書閔鍾顯,刑曹判書李得臣,行副司直金持默·趙心泰,行大司成沈煥之,大司憲林蓍喆,執義宋翼孝,司諫韓光植,掌令鄭毅祚,持平安廷善,校理鄭尙愚,正言洪秀晩,以次進伏訖。履素曰,近日聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上敎履素曰,卿之引義,誠過矣。昨於深夜,有所下敎,而卿以先公後私之心,賓對,依例來會,幸矣,卿旣登筵,予當面諭矣。大抵本事,小無關係於大臣,何可一味深引乎?履素曰,臣於賓對,如無病故,何待飭敎,而第今番事,實有諉罪下僚獨自倖逭之嫌,故不敢晏然赴公。昨於深夜之中,屢煩提飭之敎,瀆擾是懼,冒沒入來,而第臣於伊日筵退後,見其文書,而昏謬所致,無一言可否,若能早自覺察,使之勿爲,則豈有致勤聖敎,罪及下僚之事,庶僚處義,猶不當淟涊,況身在大臣,以獨逭爲倖而不思自處之道乎?莫非臣昏憒不職之罪,萬萬悚惶矣。上曰,大體論之,體貌二字,雖近小節,莫宜歇看。大抵廟堂,是何等尊重處,而爲有司者,年歷旣淺,識見未周,遽然着署,至有捧甘之境,朝廷當尊體貌,豈有如許捧甘乎?卿之處義,固知其過當,而旣以下僚被罪,如是過引,此亦體貌也,方欲收敍,俾便卿心矣。予於右相事,竊有所慨然者,至重至敬之地,有此覆爵之擧,予心悚然,尙今未已,實有如不祭之歎,而又聞廟令柳謐所奏,則以其獻官坐處之太近卓前,齋郞奉酌而不能回旋,以致失措云,還詣樽所,更斟奠坫,受敎定式也。執事失禮,草記論勘,應行前例也,而乃於坐處,仍又更斟,又不趁卽草記,雖是生疎所致,此亦朝廷體貌中一事也,豈但專責於一微末齋郞耶?況此任光白之置對,姑未出場,則體例所在,尤當自引之不暇,而日前箚擧,何其引疾辭官之不先不後也?朝廷之上,當自大官,先觀體貌,一事二事,廟堂之體貌二字,可謂擔却一邊矣。履素曰,頃於公座,見右揆則惶蹙難安,靡所容措云,而今番箚擧,臣亦聞之,果以姑待任光白決末,登筵陳懇之意,有所往復矣,追聞不得不以實病之難强,陳箚辭免云矣。上曰,疾病之來,人所難免,而此大臣,過於觴政而然矣。上曰,臺諫承牌人,使之入侍,可也。弘達承命出,回奏曰,林蓍喆·宋翼孝,今方入來矣。上曰,宋英宗,古之中主也,而雖微末小官,猶不以姓名呼之,我朝家法亦然,雖注書,未嘗只擧姓名,而呼以注書,此亦體貌中一事,近來筵中,單擧姓名,視若例事,何責乎新進注書也?履素曰,聖敎誠至當矣,命次對爲之。履素曰,頃因本司草記批旨內,田災直請,雖違事目,本道必有謬例之致。年前道伯拿處之後,更有此請,其委折,査問報來後,如或故犯,施以越俸之典,不然則竝與問備分揀事,命下矣,卽見江原監司沈晉賢所報則以爲,本道峽田居多,夏·秋之交,一旱孔酷,到處枯損,若膠守法例,不思變通,則實有冤徵之歎,故取考謄錄,則田災請得,遂成已例,雖已亥·庚子·乙巳·庚戌通一道大登之時,亦有此例,今年亦憑謬例,雖不敢直請,而有所論列爲辭矣。觀此報辭,田災之登諸狀聞,本道有近例之可據,道臣論罪一款,依批敎分揀,而向來道臣蔡弘履,以田災稟請,至被重典,則宜不敢以田災幾結,執數陳聞,而伊來本道,有此謬例者,極爲駭然。雖不可一一追論,此後則分等狀聞中,更無敢擧論之意,另加嚴飭,何如?上曰,依爲之。出擧條頤之曰,海西稅穀,最先運納,故春間料祿,以此繼用矣,今年則該道穡事,已無可恃,而各倉留儲,歲後則必將告乏,事勢誠甚渴悶。湖南初運,雖有定式,明年則湖南近邑之先運處,姑令再運,以其船隻待解氷,卽爲移送於湖西近邑,使之先運,必趁三月旬前上納,俾爲春後支放之資,然後可免狼狽,而此不過一時權宜之政,再明年則依定式施行,似好,故敢此仰達矣。上曰,依爲之。出擧條有防曰,太常菓果圖式,今方正書矣。上曰,係是祀典,活印以出,藏諸各處及史庫,好矣。有防曰,謹當依下敎爲之矣。上曰,臺諫事,誠慨然矣。臺廳則長時閉鎖,賓對則輒事違傲,往古來今,豈有如近日貌樣乎?切直忠讜之言,雖不責之於今之人,而緘默成風,規避爲事,予或有自廣狹人之過歟,又或有訑訑之色歟?言路一字,封緘已久,若有事關懲討,則公車日積,一場煩聒而已,不然則竝與官師相規而無聞焉,寧不慨然?此亦體貌中一事,上而衮職之獻可替否,下而生民之苦樂休戚,豈無可言而一味含默耶?次對之不得請牌,曾有下敎,而承旨何不提飭,有此煩稟乎?此後則次對,切勿請牌,詣臺亦爲申飭,可也。上曰,氅衣之尙靑,闊袖之爲弊,領相草記,有所附奏,而大抵氅衣,予以爲,此非自上所可指揮者,若或設爲令甲,而未見遵行之效,則毋寧不令之爲愈?觀於先朝揮項之禁,年前帖裏之事,卿等可以推知矣,若自卿等,身先着之,則以今模倣之風,可見一變之效矣。履素等曰,聖敎,誠至當矣。大抵氅衣,卽朝衣中一服色,而仍作私室常着之服,靑白兩件,人必備置,然後赴公則着靑,居家則衣白,苟求厥由,蓋出於我國風俗之侈尙,白色而然矣。氅衣之變白爲靑,非但不悖於禮制,抑亦爲益於省繁,臣等謹當自今日身先着之,而氅衣名色,只存靑件而已,人或有服制而難於着靑,則以白周衣造着,亦甚好矣。頤之·思穆等曰,靑氅衣之捨白取靑,卽一矯俗之道,臣等,亦當自今日着之矣。文源曰,臣則或於居家,常着靑氅衣,而臣等兒少時,年少儒生輩中赤莫,擧皆染色而着之矣。上曰,此亦在於卿等自家內倡率之如何,行與不行,一付之卿等矣。至於闊袖事,古之袖廣,卽不過裏衣袖樣,仰瞻御眞,又見諸臣畫像,可以想像矣。近來闊袖之弊,漸益廣大,其廣尺有數寸,或三四寸矣,續大典尺數卽一尺,而今欲祛其舊製,剪去已製之衣,則有駭所見,反涉,如何?雖使依尺數新製,一尺之於數三寸,難辨其長短矣。履素曰,舊製之不必剪去,果若聖敎,而大體言之,袖廣非禮制,且係冗費,此亦在所當禁矣。文源曰,向者備局草記中,有純用靑氅衣之論,臣於此,有區區愚見,無論大小,儀章之繁多,本甚可悶。公服純用黑靴,則便服之或用白靴者,全無意義,陵享時淺淡服,旣用烏㡌·烏帶,則亦用烏靴,少無所妨,此後則勿論公私服,白靴則永爲除之,似好,故敢此仰達矣。上曰,靑氅衣事,爲與不爲,豈可設法定制乎?氅衣,本是昔無近有之式,數十年來,便成朝衣,其所尙靑,只在任官者,人事道理,今若於此,指一下敎而或有參差,則不如不發令,卿等以此知悉。黑靴事,闕門以內禁令旣立,衆睇亦慣,而頭與足,何間?卿言甚好,依爲之。自今以純色造靴者,一切嚴禁,可也。出擧條履素曰,此事果是臣等平日所致訝者,旣着烏㡌·烏帶,獨着白靴,實無意義,重臣所奏,誠好矣。上敎賤臣曰,注書以今筵,筵敎及諸臣所達,往傳領府事,以其附奏回奏,可也。賤臣承命往傳後回奏曰,臣依下敎,往傳于領府事蔡濟恭處則以爲,靑氅衣事,臣於前此燕居之際,着靑者多矣,況今有筵敎乎?臣自今分付家人,永除白氅,着靑而坐,相親者來見,亦以此告諭,自當不勞而令行矣,此事與揮項天翼,難易不同,寧有或行或否之患乎?但窮士則換白爲靑之際,染價似難如意覓出,或不無遲速不同之慮,而畢境當一色靑矣。至於重服者着白周衣,亦甚無妨,而窮士則辦備似難矣,窶字之義,貧不能具禮之意,於貧窶者,不以此等事苛責,亦或爲從寬之政耶?闊袖事,中古名碩畫像,姑勿論,雖肅廟朝諸臣畫本,其袖較視今之袖樣,不啻太狹,未知今樣,從何年間若是之濫觴也?今若依古制,一齊改定,則亦足爲率由之一端,而但念已製已着之冠服,猝地以剪刀斷削,氣像,似如何?已製者勿拘,自今日如有新製者,使之勿循前樣,務從短小,似爲得宜。然其所短少,亦必定給尺數,可無參差不齊之患,此則大典旣載之矣,以一尺爲定制,曉諭朝臣,則寧有不從之理耶?聞閭巷針線家老媼之言則以爲,前時冠服之袖,一尺之外,移易不得云,其言亦可徵矣。朝廷服樣旣如此,則吏隷之袖亦當比前短小,此則使毋過五六寸,亦無妨耶?除白靴用黑靴,其於省·繁,足爲一助,別無他見之可以仰告云矣。上曰,臺臣進前,傳啓三司旣備員,許借方寸之地,各陳箴規之言,可也。蓍喆等曰,請黜置罪人鄭致達妻,亟令王府,夬正典刑。措辭見上上曰,不允。蓍喆等曰,請物故罪人德相,亟施孥籍之典。措辭見上上曰,不允。蓍喆等曰,請逆賊尙喆,追施孥戮之典。措辭見上上曰,不允。一行刀削蓍喆等曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭見上上曰,不允。蓍喆等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上上曰,不允。蓍喆等曰,請物故罪人國榮,亟施孥籍之典。措辭見上上曰,不允。蓍喆等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。蓍喆等曰,請柳星漢,亟令王府,設鞫嚴問,期於得情,夬正邦刑。措辭見上上曰,不允。蓍喆等曰,請承款後物故罪人九宗,亟施孥籍之典。措辭見上上曰,不允。蓍喆等曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上上曰,不允。蓍喆曰,言路開閉,實關有國之興替,而近日喑啞之習,久爲有識之竊歎,今伏承殿下以臺閣之無言,臨朝發歎,飭敎諄勤,求助之誠,丁寧懇惻。臣等之自顧慙悚,固無可言,而以殿下誠心求諫之德,反有此今日風習之委靡者,細究厥故,專由於懲討之不行,何者?夫今日朝廷上切急之務,莫過於嚴懲討一事,而臣於五六年來,復入臺地,取閱啓草,則前日之許多臺啓,已盡收殺,今只有七八啓,其所謂收殺者,非明白正罪,眞箇收殺,或籍産之請,乍允而還寢,或設鞫之啓,暫許而仍置,朝廷擧措,反歸於苟且彌縫之科,此不但刑政之失,大有欠於翕受之量。且以合啓中見存者言之,鄭妻裀賊之尙今假貸,以私蔑公者,已非大聖人五刑五用之義,而臺閣之故紙生毛,不允之例批輒下,榮·德·宇·偉之窮凶情節,是何等極逆大憝,而一向靳持,王章未伸,臺閣爭執之論,不足有無於其間?星漢凶疏中上款句語之語犯莫重,腸肚綻露,私書繼發,註脚昭然,則必討之論,明張之義,實出秉彝之所同得,而尙此靳允,使此無前之凶逆,官銜自如,啄息晏然,致令蹤跡,出沒於城闉之間,人客來往於私室之中。如是而其可曰,國有法乎?夫懲討之論,義理之所關,彝倫之所係,則下不可以不爭,上不可以不從,而惟殿下乃反不惟不許,臺啓之付丙洗草,疏章之留中還下,創出無前之規,便作應行之事。間或設爲禁令,使不得開口,騎省·門將,迭相阻搪,以殿下虛受之德,反有此訑訑之擧,是豈群下之所仰望於聖明者哉?懲討之不嚴,如此,義理之晦塞,如此,則今日世界不幸,至於無父無君,國不國人不人之域矣。此不得碎首天陛,感回天聽者,實緣臣等不忠不誠之罪,而外此設有上躬之一時闕遺,時政之些少得失,顧何暇刺口論列,殆若敢言盡職者乎?如臣謭劣,忝叨長憲,聞識謏寡,固無一言一事之可以仰裨者,而藉或有愚者一得之見,懲討未行之前,竊以爲,徒屬閑漫,言之無益,非但臣之愚見如此,今日臺閣上含默之習,恐未必不由於此,惟殿下若或念及於此,則必不待臣言之畢,而惕然改圖矣。伏願亟允臣等之請,使義理大闡,言路漸開焉。上曰,處分各有所據,何必如是乎?出擧條翼孝曰,我朝敎士之方,無不備至,太學諸生,咸囿聖化,庶有其效,而至於四學,則敎授與齋儒,都不相關,無所勸課者,此豈當初設庠序之美意哉?請令四學敎授,依太學月三講之例,每月考講,俾知師生之義。上曰,居齋經生五人之月一捧講,未必有別般利益,不允。出擧條翼孝曰,近來風習好奇,文體多僻,以我國所有之書,豈有此奇僻之理哉?只以燕市購來者,專取新奇文字,故創見嗜好,易致惑溺之歎,互相模習,實有世道之憂,請自今燕行,異書·奇文,毋得出來之意,嚴加申禁。上曰,奇僻姑毋論,雖四書·三經以前出來者,溢宇充棟,此所以近來申明購書之禁也。爾言,際又如此,嚴飭使臣及關西道臣,可也。出擧條毅祚曰,臺臣傳啓之笏記,未知古規之如何,而近來亂逆極罪,臚列多端,則登筵諸臺,旣難成誦。法意所重,亦不可誤奏一字,而咫尺天陛,袖中笏記,半露半出,乍展乍縮者,擧措有欠誠實,體貌亦甚苟艱。其在事君以實之道,明白展讀,恐未爲有妨於事面矣,請自今定式,展奏笏記。上曰,展奏亦近於無例,雖不半露半出,豈無閱見之道乎?不允。出擧條廷善曰,向來加髢之禁,亶出於我聖上繼述先志,抑奢崇儉之盛意,孰不欽仰歎頌,而一自禁令以後加髢,則雖祛舊習,本髮之爲髻者,漸有侈大之弊。至於婚娶時簇頭里之七寶繡飾等物,浸浸復行於閭閻之間,雖以貰價言之,謂以令行之初,一切革罷,今則稀貴云,賣貰之家,比前倍受,是豈當初設禁之意乎?請自今以後,申明禁令,無或有如前之弊,伊後不能禁飭之捕將,竝施罷職之典。上曰,依啓。飭禁之下,任其縱弛,極爲駭然。令廟堂,嚴査首犯之捕,將捧現告草記,可也。出擧條上曰,臺臣以抄啓,多年講製,聖經賢傳,豈無文義之與時政相反者,而草草一啓之後,便卽就座乎?廷善曰,臣言議巽軟,知識鹵莽,淸朝耳目,萬不近似,見職之下,豈有一分蹲仍之望,而賓筵有命,飭敎截嚴,冒沒登對,及至虛前之席,屢承求助之敎,草草一言,未能仰副我聖上求言之盛意,臣以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條光植等曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上上曰,不允。光植等曰,請逆賊尙魯,亟施孥戮之典。措辭見上上曰,不允。光植等曰,請亟寢秋曹罪人柳師文放釋之命,仍令王府,設鞫嚴問,夬正典刑。措辭見上上曰,不允。光植等曰,新除授獻納徐有泝,時在慶尙道安東地,請斯速乘馹上來事,下諭。上曰,依啓。出擧條秀晩曰,臣姿性愚魯,言議巽軟,淸朝耳目,萬不近似,而飭敎截嚴,義分是懼,雖不敢不冒沒登筵,亦不敢以臺閣自處,莫副虛受之念,自犯瘝曠之罪,以此情踪何敢一刻晏然於臺次乎?請命遞斥臣職。上曰,勿辭,亦勿退待。出擧條勉兢曰,臺啓奏達之際,起伏自有序次,而司諫韓光植,憲臣奏語之際,同爲起伏,正言洪秀晩,僚臺傳啓之時,獨不起伏,有損臺體,竝推考,何如?上曰,依爲之。出擧條命書傳敎曰,兵曹堂上有實故人許遞,前望單子入之,待下批牌招察任。命退,諸臣以次退出。
癸丑十月二十日午時,上御重熙堂。承旨入侍時,右承旨李勉兢,記事官徐有聞,記注官金良倜·承膺祚,以次進伏訖。上命勉兢讀公事,書判付訖。命退,承史以次退出。
上在昌德宮。停常參·經筵。
藥房提調徐有防,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如,惠慶宮氣候,何如,臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,來二十五日,朝參日次,而國忌齋戒相値,頉稟之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
閔台爀啓曰,備局有司堂上沈頤之·尹行任,備局堂上趙心泰·金持默,京畿監司徐龍輔,依下敎來待矣。傳曰,入侍。
傳于閔台爀曰,來待諸臣入侍。
傳于閔台爀曰,在外承旨許遞,前望單子入之,待下批牌招察任。
承旨前望單子入之,洪義榮落點。
傳于閔台爀曰,都承旨許遞,前望單子入之,待下批牌招察任。
都承旨前望單子入之,徐鼎修落點。
傳于徐鼎修曰,承旨房仍。
傳于徐鼎修曰,政官牌招開政。
有政。吏批,判書金思穆進,參判沈煥之進,參議鄭大容式假,行都承旨徐鼎修進。鄭民始·李文源·李·沈頤之·趙宗鉉·鄭好仁·徐有防·金思穆·閔鍾顯·李在學·李得臣·黃昇源·申大昇·洪明浩·李洪載·金履禧·徐鼎修·沈煥之·徐邁修·閔台爀·林蓍喆·李鼎揆·李敬一爲承文提調,李爲同成均,趙廷鉉爲工曹佐郞,金樂敏爲假引儀,張志默爲開城敎授,申思澳爲高山察訪。奉常直長單,韓錫仁,承文正字單,柳之源。
兵批,判書鄭好仁進,參判林濟遠入直進,參議李師濂,參知金履成病。左副承旨李勉兢進啓曰,司僕提調徐有防所啓,平薪僉使鄭根改差,還付京職事,出擧條蒙允矣,時無相當窠,依例付軍職之意,敢啓。傳曰,知道。李昌漢爲僉知,趙運永爲都摠經歷,李仁達爲宣傳官,尹致章爲武兼,金就明爲平薪僉使。同知具錫殷,僉知李彦敬·金宗洙,副司直洪明浩·李尙度,副司果鄭根竝單付。
傳于兪漢寧曰,賦三上兵曹參判林濟遠,貂皮笠·耳掩一部,三中兵曹參議李師濂,內下壯紙一卷,筆二柄,墨一丁,三下左副承旨李勉兢,同副承旨兪漢寧,校理鄭尙愚,各內下壯紙一卷賜給。
傳于兪漢寧曰,當該承文院提調推考。
李勉兢,以兵曹言啓曰,今十月二十一日武臣賓廳講書時,武臣兼宣傳官趙一源,守門將金光郁,通鑑第二卷不通,訓鍊院僉正劉泰說,將鑑第一卷不通,訓鍊都監哨官吳亨喆,通鑑第二卷不通,御營廳把摠柳煥寅,將鑑第二卷不通,竝依定式推考警責,何如?傳曰,允。
李勉兢,以舟橋司言啓曰,舟橋排設吉日,令日官推擇,則今月二十二日爲吉云,當日,臣民始率都廳李鴻運,別看役丁遇泰,出去始役之意,敢啓。傳曰,知道。
李勉兢,以備邊司言啓曰,壯勇外營步軍節目,留防節目及留守營別軍官節目,書入之意,敢啓。傳曰,知道。近日啓下之外營各項節目,與今春留營設置節目,令芸館活印,八件內入,而各三件,分給本司及內外營,又以各一件,分藏于內外閣·弘文館·春秋館諸處史庫·禿城山城及承政院·兵曹·五營·畿營,而大臣·將臣·閣臣·校正諸堂·該營將臣·留守·中軍·地方官,各頒一件,外營各廳,亦給一件,內閣主管印役事,分付內閣,加印壯紙·白紙十件,藏于西庫外營,加印壯紙十件,白紙二十件,分藏內外營,可也。
右議政金憙箚曰,伏以臣,旣負罔赦之罪,又添自作之孽,求死不得,再次胥命,而反被恩諭,未蒙重勘,在臣分義,固當仍爲席藁,不敢晏然退歸,而時値深夜,瀆擾是懼,不得已歸伏私次,默數臣罪,明發不寐,轉益霣越,罔知攸措。噫,臣雖極昏迷,前後罔赦之罪,豈不自知之耶?始旣不能董飭於將事之前,終又不卽論勘於失措之後,此箇罪狀,臣於前箚,旣已自列,則今何敢更爲煩溷,而如使臣,苟能洞屬於至敬至嚴之地,毋或失其承命攝行之儀,則豈敢如是乎?臣之罔赦之罪,一也。出詣樽所,入奠坫上,旣有定式之受敎,而臣則徒知廟司之更斟更奠,幸有前例,至於莫重之受敎,則全然茫昧,未之問焉。臣雖極驚遑於齋郞失措之時,如使臣,稍知每事問之義,則豈敢如是乎?臣之罔赦之罪,二也。於此二者,雖有其一,已爲罔赦,則況兼此兩罪乎?又不但兩罪而已,齋郞置對,姑未處分,則臣以罪首,所當縮伏俟勘,而只急於疾痛之號,乃敢有箚籲之擧,有若無罪之人,以病乞暇者然,如使臣,少有省覺,則又豈敢如是乎?及承聖批,誨責備至,辭旨諄複,雖以慈父之詔迷子,無以過此。臣伏讀再三,惶汗浹背,感淚被面,如夢似覺,如醉似醒,始知臣之不先不後,言病於此時者,實歸於放肆無忌之科矣。臣雖無狀,受恩如天,圖報無地,尤豈敢有一毫猥越之意,而死期將迫,天奪其魄,不知不覺之中,轉自陷於大戾,臣誠欲卽地溘然而不可得矣,臣於兩罪之外,又犯此自作之孽。伏乞聖明,亟降嚴誅,以爲爲人臣而昧臣分者之戒焉。取進止。答曰,省箚具悉卿懇。卿何如是過引,安心勿辭,卽起視事。仍傳曰,此批答,遣史官傳諭。
副司直尹行任疏曰,伏以臣,驢技殫矣,䖟負重矣,循蹈故跡,尙速顚跌,矧乎擔荷稍久,惡能圖遠而獲全哉?果然前判尹具庠之疏出,而臣之昏謬妄錯,畢呈無餘矣。事雖由於泮堂,而捧甘者,備局也,文雖出於他手,而着署者,臣也,緣臣疎率,觸事僨敗,受人侮弄操切,殆無餘地,俯仰忸怩,不覺顔發騂也。且伊時問啓之命,漠焉未卽承聞,及到更鼓將闌,馳詣朝房,仰煩丙枕之酬應,以致銀臺之遞推,臣罪至此,尤無所逃,此豈薄罷旋寢之律?所可磨勘者,嶺海鈇鉞,實所甘心,而聖度天大,官銜自如,且感且悚,誠不知死所。第綱紀,國之所維持者耳,一番誤着而至於隳損,究其辜,已不容赦,況彼疏譏蔑,至及廊廟,盛費口氣,緊用手段,於是乎隳損者愈益壞了,而極地盡焉已矣,倘非臣一着之誤,夫寧有是也?如使臣,志恣貪榮,戒拚包羞,復踵幾躓之途,重理已卸之擔,則臣身狼狽,縱不能自恤,其爲朝廷恥累,諒非細故。臣自聞分揀有命,五內失守,竊期自內於逋慢之誅,未敢遽出於承膺之計,玆際臣老母宿症添苦,値寒越劇,而臣兄遠縻官守,姊妹有故,莫賦歸寧,臣方左扶右將,有難暫刻違捨,以情以勢,合蒙體諒,迺敢仰首鳴號,冒瀆崇嚴。惟我聖慈,天地父母,曲賜矜憫,特降威罰,俾存廉防,以便救護,不勝大願,臣無任云云,省疏具悉。先察職後救護。
司諫韓光植,持平安廷善,校理鄭尙愚,修撰李相璜,副修撰高宅謙啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓又閱幾年,轉而爲伏閤之爭,當日處分,乃至於近島黜置。揆以邦憲,已爲失刑之大者,豈意向者,遽有黜陸之命?不審殿下,何爲此萬萬過擧也,噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也?危逼聖躬之如此賊,而有內地之移置也,當初殿下之不忍置法,姑從次律者。不過曰,恐傷先大王之德也,欲體先大王之心也,此則有大不然者,先王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意而獨奈狼性難馴,虺毒潛肆,謀逼先王之儲嗣,幾危先王之宗社,幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謀英烈,卓越百王,昭垂萬世者也,惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也,管叔致辟,何累於文王之聖德,而恩不掩義,所以爲周公之達孝也,以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處巢穴得肆之地,啄息自如,防守不嚴。以揆賊事觀之,凶招中所謂救貧·議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,籍爲淵藪,宗社之憂容有其極?蓋其妖肚逆腸,愈往愈甚。初旣爲謀逆之巨魁而王法不行,又爲煽亂之窩窟近畿尙置,思之及此,每不覺懍然,今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也,若不於此時,亟施王章,永絶禍根,則其可曰,國有臣子乎?其不可一刻容貸也,決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,十三字刀削擧國臣民腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫而反肆欺罔之習。噫嘻,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩賊堅之於積,一行力削姻付賊復,陰助聲勢,不軌之跡已綻,懷二之謀難掩,賊復之輸款,卽尙喆之結案。揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。五行刀削九行刀削答曰,不允。
司諫韓光植,持平安廷善啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,七字刀削某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭,觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與恒·吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之自我啓之,爲持難之端,其防也固,是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理·李觀源,以啓能之壻,兼有師生之義,啓能凶慘不道之謀,決無不知之理,而蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今,所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者。其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政,紊矣,神人之憤鬱,深矣,古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵滕惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行四字削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民之痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先點身數,其所爲計,至凶極獰。九字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討夬行而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,七字刀削鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權夔攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,〈已〉是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱·慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早。究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正親,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故潛藉逆復之姻婭,八字刀削與同二字刀削之說,旣已遲晩,二字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壤矣,宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迂路,初則領付本鄕,末乃移配近島,殆若量移者然?義理自此晦塞,亂逆無所懲畏,思之及此,寧不大可憂而大可懼哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者,言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勒之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初幾年,此輩煽誣之說,何所不至哉?一脈種子,尙不知戢窩窟根柢,旣久且蘊,必欲力抗君父,謀危宗社,根枺未鋤,枝葉更繁,始售於戊·己之間,終成慘變,更熾於乙·丙之際,自就芟夷,及至近年,夏·恭顯投凶書於內,瑮·福,暗逞凶圖於外,蚓結蝨蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文·武率榜動駕之日,新恩之前導,每許倡夫之後隨,非今斯今,古例卽然。其所爲說,不足多辯,下款女樂之云,向日燈夕,各營將臣,果有游衍張樂於壯營·馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,而强稱禁園之游,做出女樂之說?抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙丙諸賊舊套餘論?何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不少追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有其極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖意在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓。人或顚狂則終身廢棄,而噫,彼九宗,抑何心腸,不顧終身之棄,佯作顚狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩,今若置而不問,方來之慮,尤不可勝言。請柳星漢,亟令王府,設鞫嚴問,期於得情,快正邦刑。噫嘻,痛矣。亂臣賊子,從古何恨,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
持平安廷善啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭竢當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極。傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰,在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。
司諫韓光植啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一,日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極。梟音益肆,狼毒愈狼之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天。秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子之同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。
癸丑十月二十一日辰時,上御誠正閣。藥房入診來待,諸臣入侍時,藥房提調徐有防,副提調洪明浩,記事官徐有聞,記注官金良倜·承膺祚,檢校直提學徐鼎修,醫官金孝儉·金光國·周命新·張宅祚·白成一·吳仁豐·李惟鑑·卞,行左承旨閔台爀,戶曹判書沈頤之,壯勇營大將金持默,訓鍊大將趙心泰,行副司直尹行任,兵曹參知李師濂,以次進伏訖。有防等曰,日間聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防等曰,醫官旣登筵,使之入診,恐好矣。上曰,不必入診矣。上敎有防曰,王大妃殿進御香砂六君子湯,加桂枝一錢,自今日一貼式煎入。出榻敎命藥房先退,有防等退出,上敎頤之等曰,外營軍制節目,今纔啓下,卿等筵退後,更爲齊會看詳,俾卽遵行之地,可也。心泰曰,壯勇外營步軍節目,今纔啓下,當自來月十六日入防等節,依節目擧行,而司哨制許多軍物,若自外營,專當措備,則將有事力不逮,愆期未就之慮,訓·禁·御三營與外營,從長相議,隨力相資,俾成軍儀,恐合權宜,故敢此仰達矣。上曰,依爲之。出擧條持默曰,本營事體,比他營尤重,而以本營事,殿座時大小軍務,知彀官輩,當從臺下擧行,而至於稟旨傳命,奉持信箭等節,尙無定制,終涉屑越。在昔龍虎營新設時,禁苑習陣等事關該營者,士夫內禁衛兼帶宣傳官,昭載兵曹謄錄,本營亦有倣此施行者,槪以額外壯勇衛,旣是本營所屬,且有地閥者,則比內禁衛,事面自別。從今以後,凡於本營肄陣試射殿座時,帳殿傳命等事,依龍虎營·內禁衛例,以額外壯勇衛擧行,恐合方便,敢此仰達矣。上曰,政欲一番定式者,今筵諸臣之奏,考據甚的當,依此爲之,添載於本營節目,可也。出擧條上敎師濂曰,李師淳,水原應製所作,可謂近來無此作,予甚嘉尙。李師淳,旣在水原,欲使乃兄,替被榮光,使之入侍矣。仍下試券,命頤之讀宣,頤之讀訖。敎曰,全篇甚善作矣。頤之等曰,果是名作,近來儒生中,能有如許奇才,可貴矣。上又下鄭世豐試券,命頤之讀之,頤之讀訖。上曰,此作亦好矣。頤之曰,然矣。上敎師濂曰,昨有禁直諸臣應製之命,筵退後必須製進,可也。頤之等曰,伏見御考試券,臣誠萬萬欽仰,而作成之化,如是其曠絶今古,水原之次次出文章才華,可以期矣。命退,諸臣以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐鼎修曰,左承旨許遞,前望單子入之,待下批牌招察任。
傳于兪漢寧曰,同成均李,聞有實,許遞,摠使多有劇務,兼帶同成均亦爲許遞,竝令今日政差出。
有政。吏批,判書金思穆,參判沈煥之,參議鄭大容,右副承旨兪漢寧進,以洪檍爲知徑筵,黃昇源爲同經筵,池日賓爲金井察訪,徐有防·沈煥之爲同成均,閔鍾顯爲知經筵。
兪漢寧啓曰,臣與左承旨閔台爀,伴直矣,纔已許遞出去,臣吏·兵批兼進之意,敢啓。傳曰,知道。
承旨前望單子入之,宋銓落點。
傳于兪漢寧曰,前承旨宋銓敍用。
兵批,判書鄭好仁,參判林濟遠,參議李師濂病,參知金履成入直進,右副承旨兪漢寧進。副司直單,金翰東。
兪漢寧,以兵曹言啓曰,同知中樞府事張濂以譯官,赴燕,慶熙宮衛將李鼎德以日曆官,赴燕,不可仍帶往來,呈狀乞遞,竝改差,何如?傳曰,允。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而冬至拜表相値,不得爲之之意,敢啓。傳曰,知道。
兪漢寧啓曰,奏御文字,何等審愼,而書狀官鄭東觀肅拜單子,誤以鄭來榦書入,臣之矇然捧入,不勝惶恐,而當該書狀官推考,何如?傳曰,允。
傳于洪義榮曰,三使臣留待。
傳于洪義榮曰,三使臣入侍。
執義宋翼孝,校理鄭尙愚,副校理李遇濟,正言洪秀晩,修撰李相璜,副修撰高宅謙啓曰,請黜置罪人鄭致達妻,亟令王府,夬正典刑。請物故罪人德相,亟施孥籍之典。請逆賊尙喆,追施孥戮之典。一行刀削措辭見上答曰,不允。六字刀削
執義宋翼孝,正言洪秀晩啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑,請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。請柳星漢,亟令王府,設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答曰,不允。
執義宋翼孝啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
正言洪秀晩啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
癸丑十月二十二日辰時,上御春塘臺。三使臣入侍時,行左承旨閔台爀,假注書洪樂游,記注官金良倜·承膺祚,冬至正使黃仁點,副使李在學,書狀官鄭東觀,以次進伏訖。上曰,卿等萬里銜命,必須善爲往來也。上使則六次往來,副使再次入燕,行事雖云熟路,好好作行,可也。仁點曰,今番使行,公用銀子不足,爲一千一百兩之數,依近例令備局,從便區劃,何如?上曰,依爲之。出擧條台爀曰,行公臺諫之循例詣臺,非但法意至重,日前賓筵,旣有申飭之敎,則今日諫院,無詣臺之員,事甚未安。在外·未署經外諫院諸臺,竝推考,仍卽牌招,何如?上曰,依爲之。出擧條命退,諸臣以次退出。
癸丑十月二十二日巳時,上御重熙堂。右承旨入侍時,行右承旨洪義榮,記事官徐有聞,記注官金良倜·承膺祚,以次進伏訖。上命書傳敎曰,政官牌招開政。又命讀公事,書判付訖。仍命退,承史以次退出。
上在昌德宮。停常參·經筵。
傳于李勉兢曰,右承旨入侍。
傳于洪義榮曰,左承旨入侍。
傳于洪仁浩曰,左副承旨入侍。
以金鎭鼎·沈有祖囚單子,傳于洪仁浩曰,付過放送。
以刑曹司謁張光益照律啓目,傳于宋銓曰,分揀放送。
宋銓啓曰,門告法意,何等至重,而今日敦化門下鑰時,宣傳官不爲進去,事未前有,萬萬駭然。當該宣傳官,所當重勘,而本院請推之外,無他可施之罰,何以爲之?敢稟。傳曰,入直承傳宣傳官及當該宣傳官,竝拿處,可也。
糧餉廳釐正節目啓,依此別單遵守,俾勿違越爲旀,卿段,卿之先卿,建白於先朝,卿又定式於今番,事若有待,其所釐弊之擧,尤異於他人,銳意修擧,俾有實效,仍爲嚴飭諸道,毋或如前泛忽爲良如敎。
兪漢寧,以弘文館言啓曰,本館上番校理臣鄭尙愚,以禁衛營從事官,今日本營價布捧上坐起時,晝仕出去之意,敢啓。傳曰,知道。
司諫韓光植,掌令鄭毅祚,校理鄭尙愚,副校理李遇濟,修撰李相璜,副修撰高宅謙啓曰,請黜置罪人鄭致達妻,亟令王府,夬正典刑。請物故罪人德相,亟施孥籍之典。請逆賊尙喆,追施孥戮之典。一行刀削答曰,不允。七字刀削
司諫韓光植,掌令鄭毅祚啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。請物故罪人國榮,亟施孥籍之典,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。請柳星漢,亟令王府,設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答曰,不允。
掌令鄭毅祚啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
司諫韓光植啓曰,請金甲島爲奴罪人克觀,古今島爲奴罪人克泰,更令王府,設鞫得情,夬正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
黃海監司李泰永疏曰,伏以臣,姿本樗散,效蔑絲補,前後踐歷,涯分已極,每一循省,若隕淵谷,又於近年以來,猥膺分憂之責,恒抱溺職之懼,夙宵兢畏,未敢暫弛,而顧臣區區寸忱,炳然如丹,捐驅致命,一直向前者有之。噫,臣家之得保今日,咸沐洪造者,是誰之賜也?惟我殿下,天地於臣,父母於臣,旣生成之,又拂拭之,枯荄之逢春,陰谷之回照,未足以喩其萬一,則感結攢祝之忱,非獨臣一身而已,此生此世,圖報無地。惟是粗殫魯鈍,略效涓埃,卽臣耿耿之至願,而只緣才疎識短,十室求牧之政,亦不能少紓聖朝宵旰之念,寢食靡甘,譴何是竢,迺者海藩按察之命,忽下於千萬夢想之外,高牙大纛,榮動下邑,臣雙擎除書,且驚且感,繼之以血淚之被面,臣是何人,有此遭逢,恩山德海,愈往而高且深也。噫,旬宣之職,固自不輕,苟非其人,無望稱塞,而至於海西一路,最云難治,矧値歉荒,民憂溢目,烹鮮易擾,澤鴻難集,此時此任,尤豈如臣譾劣者,所可堪膺者哉?臣身非臣之有,粉糜赴蹈,惟上所命,際玆所被,至榮至厚,亦何敢爲循例辭巽之計,而揣量人器,太不相當,自知也若是之明,而不計顚沛,揚揚冒據?畢竟僨誤,貽累聖簡,則辜恩負國之罪,其將萬倍於他人,此豈不大可懼哉?臣非不知卽日瀝血,仰竢處分,而促赴有命,逃遁不得,冒昧登程,纔到任所,而反復思惟,末由蹲仍。且念目下荒政,莫曉頭緖,縱仰蠲恤之澤,普浹於疲氓,或慮施措之方,易乖於拙手,茫然自失,罔知爲計,玆敢猥陳肝膈,仰瀆崇嚴。伏乞聖慈,諒臣不稱之實,察臣非飾之懇,亟賜遞免,以安微分,以重民事,千萬幸甚云云。答曰,省疏具悉。昨年旣有誦諭之擧,此所以特畀於現任,豈特惜才而已也?卿其勿辭行公。
癸丑十月二十三日辰時,上御重熙堂。右承旨入侍時,右承旨李勉兢,假注書洪樂游,記注官金良倜·承膺祚,以次進伏訖。上命書公事判付訖。勉兢曰,語涉煩屑,而事係稀貴,敢此仰達矣。慶尙道金山居常賤嘉善余善傑,其年恰滿百歲,筋力康旺,精神聰明,爲觀京師,日前上來,而騎馬作行,入都以後,徒步往來於街巷,以臣父纔經邑倅之故,來見云,而臣於昨日申退時,亦見之矣。上曰,百歲老人,若是康健,且能徒步街巷云者,聞甚稀異,可謂瑞物,明當召見矣。命退,承史以次退出。
癸丑十月二十三日午時,上御重熙堂,右承旨入侍時,行右承旨洪義榮,記事官徐有聞,記注官金良倜·承膺祚,以次進伏記。上曰,注書見有病狀,使之出去,可也。仍命義榮書榻敎曰,假注書宋知濂仍察,命讀公事,書判付訖。命退,承史以次退出。
癸丑十月二十三日未時,上御重熙堂。左承旨·左副承旨入侍時,行左承旨洪義榮,左副承旨洪仁浩,假注書洪樂游,記注官金良倜·承膺祚,以次進伏訖。上曰,入侍誤傳矣,命書榻敎曰,當該司謁,令攸司科治。仍命書公事判付訖。命退,承史以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
傳于徐鼎修曰,都承旨入侍。
傳于洪義榮曰,右承旨入侍。
兵曹口傳政事,同知單余善傑,五衛將單余善傑。
李勉兢,以訓鍊都監言啓曰,糧餉色釐正節目,別單書入之意,敢啓。傳曰,知道。
兪漢寧,以內醫院都提調意啓曰,本院例有間三年造鍼之事,而明年乃是當次之年,諸醫所持尖芒已鈍,更爲精造進上後,分給諸醫,明年又是寅年,三寅鍼,別爲依例精造進上,何如?傳曰,允。
持平安廷善啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
癸丑十月二十四日巳時,上御重熙堂。右承旨入侍時,右承旨李勉兢,假注書宋知濂,記注官金良倜·承膺祚,以次進伏訖。上敎勉兢曰,百歲老人,騎馬至闕外云乎?勉兢曰,聞街市遊觀時,能徒步來往云,而今日闕下待令,則使之騎來矣。上曰,老人雖已入來,朝前則未暄暖,食後當招見,使坐溫堗以待,可也。上命退,承史以次退出。
癸丑十月二十四日巳時,上御重熙堂。都承旨入侍時,行都承旨徐鼎修,假注書洪樂游,記注官金良倜·承膺祚,檢校直提學徐有防,以次進伏訖。上曰,左承旨入侍。出榻敎良倜承命出傳,行左承旨洪義榮進伏。上曰,百歲老人,如已入來,日氣稍寒,使之先處溫堗後,更稟,可也。義榮曰,俄已入來,而果使之入處溫堗矣。上曰,然則右承旨與百歲老人,入侍,使其子與孫曾,扶腋以入,可也。賤臣承命出傳,右承旨李勉兢,與百歲老人嘉善余善傑,偕入。上曰,其在尊高年之義,使之陞殿,扶腋以登,可也。善傑曰,行步如常,咫尺之下,豈敢扶腋乎?拱手趨入進前。上曰,爾年,幾何?善傑曰,百歲矣。上曰,寢食凡百,何如?善傑曰,寢能半夜,食能五合米矣。上曰,視聰,亦何如?善傑曰,亦無所減矣。上曰,子與孫曾,幾人乎?善傑曰,三子五孫,曾孫七人,玄孫五人矣。上曰,遠外老人,當寒跋涉,能無憊病,而何爲上來乎?善傑曰,生長嶺外,尙未見上都物色,適値年登,又無身病,決意上來矣。上敎有防·鼎修等曰,百歲老人之筋力聰明,如彼强壯,可謂稀世瑞物矣。有防等曰,容貌凡百,無異六十歲老人,白髮還黑,落齒復生,誠甚稀貴,而此莫非聖世壽考之化矣。上命內侍賜一卓饌,仍敎曰,老人不必食强堅之物,取喫米飮,可也。善傑曰,如臣遐土微賤之蹤,特命召入,至登前席,臣不勝萬萬惶感,而有區區願祝者,謹將年壽,獻于殿下,又獻于元子宮矣。上命勉兢書傳敎曰,慶尙道金山居百歲老人余善傑,聞其筋力康旺,騎馬入京,徒步往來闕外,今日召而見之,韶容渥丹,恰如六十歲內外,而兒齒之咀嚼,童髮之髼鬆,可謂稀世之瑞物。且問生年,對以甲戌,其在尊年優老之道,當有別般意,特超崇政階,五衛將,令該曹口傳單付,仍爲例兼同知,亦令度支長,造給玉圈,而食物衣資宴需則該道備給,還鄕時給馬事,分付,其率來子與孫·曾孫·玄孫中一人,亦令該道,各別收用後狀聞事,分付。上曰,戶曹判書入侍。出榻敎賤臣承命出,與戶曹判書沈頤之,偕入進伏。上敎頤之曰,百歲老人,見甚稀貴矣。尊年之道,特超崇政,又除五衛將,使之肅謝,自卿曹章服·品帶與㡌靴之屬,卽爲備給,可也。又命內侍,賜禾花紬三疋,盆紬三疋,玉色紬一疋,藍紬一疋,雪綿子八斤,紅帶一件,仍敎善傑曰,尊年優老之意,賜此緞綿之屬矣。善傑雙擎拜跪曰,惶感無地矣。命退,諸臣以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,備邊司郞廳來言,今日,賓廳日次,而國忌齋戒相値,不得來會云矣,敢啓。傳曰,知道。
傳于李勉兢曰,右承旨入侍。
傳于洪仁浩曰,左副承旨入侍。
傳于徐鼎修曰,都承旨入侍。
以慶尙監司趙鎭宅狀啓,災實分等事,傳于李勉兢曰,所請俱甚精約,依狀請施行事,回諭。
禮曹,來十一月初四日行景慕宮冬享大祭,親祭取稟,奉敎恭依。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
宋銓,以禮曹言啓曰,來十一月初四日景慕宮冬享大祭親行時,省牲省器之節,依例以親臨磨鍊擧行乎?敢稟。傳曰,知道。
李勉兢,以兵曹言啓曰,來十一月·十二月當上番騎兵二百五十名內,黃海道尤甚邑海州·康翎等騎兵十三名退番,二百三十七名依定式本曹點考後,仍令該曹,襦依題給之意,敢啓。傳曰,知道。
李勉兢,以兵曹言啓曰,來十一月初三日大駕詣景慕宮齋宿,初四日冬享大祭親行時,何營軍兵隨駕,何營軍兵留陣,而禁軍及馬·步軍,以幾番幾哨磨鍊乎?敢稟。傳曰,訓局步軍十五哨,馬軍四哨,爲先後廂,禁軍三番隨駕,禁·御兩營留陣事,分付,城內外動駕時,隨駕外軍兵之留營,自是古例,而近來則留營一款,不爲稟旨者,豈有定式而然云乎?詳考草記,可也。
李勉兢,以壯勇營言啓曰,本營將校射會時,連五巡全布人別單書入之意,敢啓。傳曰,知道。
宋銓,以賑恤廳言啓曰,南部惠民署契任掌李福金,今月二十四日本洞路傍,得一歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
癸丑十月二十五日辰時,上御重熙堂。右承旨入侍時,右承旨李勉兢,假注書洪樂游,記注官金良倜·承膺祚,以次進伏訖。上曰,左承旨入侍。出榻敎良倜承命出傳,行左承旨洪義榮進伏,上命義榮·勉兢,書公事判付記。命退,承史以次退出。
癸丑十月二十五日午時,上御重熙堂。左副承旨入侍時,左副承旨洪仁浩,假注書宋知濂,記注官金良倜·承膺祚,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
藥房提調徐有防,副提調徐鼎修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐鼎修啓曰,左承旨洪義榮,今日不爲仕進,卽爲牌招,何如?傳曰,允。
傳于李冕膺曰,右副承旨入侍。
承旨前望單子入之,李冕膺落點。
傳于徐鼎修曰,都承旨入侍。
以京畿監司徐龍輔狀啓,都事金箕象有身病,公都會不得設行事,傳于李勉膺曰,旣有他道可據之例,以道內文臣秩高守令中,差定試官,限內設行事,回諭。
傳于李冕膺曰,校理鄭尙愚,聞其事勢,宜有體諒,本職許遞,前望單子入之,待下批牌招察任。
校理前望單子入之,宋俊載落點。
以校理宋俊載牌不進罷職傳旨,傳于李冕膺曰,只推,更爲牌招。
以校理宋俊載再牌不進罷職傳旨,傳于李冕膺曰,飭敎之下,焉敢若此?此傳旨勿施,各別嚴飭,追省記入直。
李冕膺啓曰,校理宋俊載,特敎申飭之下,謂有情勢,屢度催促,終不承膺,事體所在,萬萬未安。從重推考,何如?傳曰,深夜,焉敢瀆擾乎?處義太過,淳昌郡守除授,使之當日辭朝,時任郡守遞付京職。
兵曹口傳政事,僉知單,田義顯。
徐鼎修,以兵曹言啓曰,卽接大報壇守直官牒報,則拱北門南邊新築宮墻二間許內面椽木·蓋板腐傷,瓦子缺落云,令紫門監,卽速修改,而其在愼重之道,不可疎忽,亦令該營,晝察夜巡事,分付,宮墻新築後,若有限內頹圮之事,則該營大將,監董將校,從重論勘,曾有已例矣·今番則墻垣雖無頹圮之事,椽木·蓋板之腐傷,瓦子之缺落,在於限內,而椽木·蓋板·瓦子等節,紫門監,例爲擧行,其時該監官員,令該府拿問處之,工匠等,亦令攸司,從重科治,何如?傳曰,椽·瓦之脫落,非紫門官所可知者,若依新定式,審察拔草,則豈有如許之弊乎?秋審時不能執頉之,卿及漢城府工曹堂上,竝下義禁府推考,季朔不善巡審之兵曹堂郞·該所衛將,先罷後拿,可也。
以鄭好仁·邊得讓·具庠囚單子,傳于李勉兢曰,以壇垣事體之莫重,雖有處分,飭已行矣,何必捧供?分揀放送,兵曹判書鄭好仁牌招,傳授命召。
李勉兢,以壯勇營言啓曰,闕門出入,何等嚴密,而本營軍兵增額之後,尙無憑驗之方。自今爲始,軍兵等腰牌制樣,上圓下方,三處烙印,以此憑信之意,分付兵曹,何如?傳曰,允。
李冕膺,以壯勇營言啓曰,本營鄕武士試射時柳葉箭優等人別單書入之意,敢啓。傳曰,知道。
李勉兢,以訓鍊都監言啓曰,各軍門從事官之久任擧行,法意有在,而本局軍色從事官李相璜,當此價布捧上之時,屢度乞遞,終不行公,揆以事體,殊涉未安,爲先推考,何如?傳曰,允。
李勉兢,以訓鍊都監言啓曰,因兵曹草記,拱北門南邊新築宮墻二間許內面椽木·蓋板腐傷,瓦子缺落處,西營軍十名,將校一人率領,限修改間,晝察夜巡之意,敢啓。傳曰,知道。
李勉兢,以禁衛營言啓曰,本營分授拱北門南邊新築宮墻二間許內面椽木·蓋板腐傷,瓦子缺落云,令該營,限修改間晝察夜巡事,自兵曹草記矣,西營入直訓局軍十名除出,本營哨官一員率領,限修改間,輪廻嚴加巡察之意,敢啓。傳曰,知道。
癸丑十月二十六日辰時,上御重熙堂。右副承旨入侍時,右副承旨兪漢寧,假注書洪樂游,記注官金良倜·承膺祚,以次進伏訖。上命書傳敎曰,親享在近,卿宰·侍臣堂上堂下罷削人員,竝敍用。又命書傳敎曰,左承旨許遞,前望單子入之,待下批牌招察任。又命書公事判付訖。命退,承史以次退出。
癸丑十月二十六日辰時,上御暎花堂,都承旨·稟事閣臣同爲入侍時,行都承旨徐鼎修,假注書洪樂游,記注官金良倜·承膺祚,一提學鄭民始,以次進伏訖。上命鼎修書公事判付訖。民始曰,舟橋司始役時及排設後,亦多有看檢之事,雖値夜中,船格及管領,或有招喚使役之時,而每有犯夜狼狽之患。此後則目始役,限撤排間,自備局成給管領勿禁帖二張,置之露梁別將所,如有夜中招喚之事,出給擧行,卽爲還推,而待撤排後還納備局則似好,故敢此仰達矣。上曰,依爲之。出擧條民始曰,本廳中軍尹得逵,有身病,勢難察任,今姑改差,何如?上曰,依爲之。出擧條命退,諸臣以此退出。
上在昌德宮。停常參·經筵。
兪漢寧啓曰,明日經筵,取稟。傳曰,停。
兪漢寧啓曰,來初一日,輪對日次矣,敢稟。傳曰,爲之。
傳于洪仁浩曰,右承旨入侍。
傳于李勉兢曰,左承旨入侍。
傳于宋銓曰,同副承旨入侍。
傳于徐鼎修曰,惠堂入侍。
傳于宋銓曰,承旨房仍。
以黃海監司李泰永狀啓,善績鎭未捧還穀,前僉使金光國當納與否,査實馳啓事,傳于李冕膺曰,旣曰,民逋,則亦豈可一味滯囚?此意回諭。
吏曹,司成柳河源,遞付京職事,承傳。
李勉兢,以兵曹言啓曰,本曹草記,來十一月初三日動駕時,何營隨駕,何營留陣事批旨內,訓局步軍十五哨,馬軍四哨,爲先後廂,禁軍三番隨駕,禁·御兩營留陣事,分付,城內外動駕時隨駕外,軍兵之留營,自是古例,而近來則留營一款,不爲稟旨者,豈有定式而然云乎?詳考草記可也事,命下矣。取考謄錄,則在前城內城外動駕時,訓局軍兵,全數隨駕,禁·御兩營,竝爲留陣,故餘軍營,初無擧論,二去壬子以後,隨駕軍兵,或以特敎,有定數之時,或於登筵時,有稟旨之事,而若非全數隨駕之時,則餘軍留營,每於節目中磨鍊擧行,而久遠謄錄,遺漏甚多。其間年條,雖難詳考,四五十年以來,則留營留陣,頻有置之之命,故亦於節目中,連以依前例勿爲留營之意,啓下矣。戊戌年,依傳敎京外動駕時,以何營隨駕,何營留陣,禁軍及馬步軍幾番幾哨磨鍊之意,始爲草記擧行,而至於餘軍留營,城外動駕時則循例磨鍊,城內動駕時則勿爲留營事,只於節目中書入,軍兵哨數,稟旨草記中,初無擧論,自戊戌創始之初爲然,因而爲例,尙今遵行矣,敢啓。傳曰,所謂因而爲例云者,其例,果何例乎?仍用與否間無別白指一之語,卿則推考,可也。
李勉兢,以兵曹言啓曰,本曹草記,隨駕外軍兵留營,不爲稟旨,前例相考事批旨內,所謂因而爲例云者,其例,果何例乎?仍用與否間無別白指一之語,卿則推考可也事,命下矣。隨駕外餘軍留營當否,曚未覺察,不能指一稟處,臣之愚迷憒憒之罪,不勝惶恐,而此後則毋論城內城外,動駕時隨駕軍兵磨鍊草記中,各軍門餘軍留營,一體稟旨擧行事,所當定式施行矣。來初三日景慕宮動駕時,禁軍三番,訓局馬軍四哨,步軍十五哨隨駕,禁·御兩營留陣矣,其餘禁軍及訓局馬步軍留營,何以爲之?敢稟。傳曰,今番則置之,可也。
兪漢寧,以奉常寺都提調·提〈調〉意啓曰,秋等依定例新造中脯,來十一月初一日爲始,宗廟·景慕宮朔祭時封進之意,敢啓。傳曰,知道。
李勉兢,以御營廳言啓曰,本廳千摠李溏,身病甚重,勢難察任,改差,何如?傳曰,允。
洪仁浩,以刑曹言啓曰,江原道平昌郡殺獄罪人智淵獄事,因其奴龍得上言,今九月初六日,依判下査實啓聞事,行會矣,今已過限,不爲修啓,事甚稽忽。該道臣,依定式推考,本獄事,斯速修啓之意,分付,何如?傳曰,回啓之無端愆期,事甚未安,此蓋近日本曹不能盡心於讞獄而然,卿等及道臣推考,此後臨時隨卽別加嚴飭,俾勿如前,可也。
義禁府啓目,前參議睦萬中,前佐郞尹益烈,前衛將李思祚等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,旣有處分,分揀放送爲良如敎。又啓目,前萬戶朴廷爀原情云云。傳旨內辭緣,泛稱遲晩,刑推得情,何如?判付啓,刑推議處爲良如敎。又啓目,粘連向前呂文永,亦特敎拿問,事體至嚴,而現告旣出之後,趁不擧行,以致囚單之稽滯,事甚可駭,以此照律,何如?判付啓,依允。
刑曹啓目,粘連罪人申彦重,更加嚴刑,期於輸款,何如?判付啓,兩漢俱醉,滚成鬪鬨,無論起鬧之始自何漢,迷離轉側之際,加之手勢,則殺非用意,生亦僥倖,原其情,未必爲故犯,殺之者渠也,渠亦不能發明,則豈可一味訊推,決獄無期乎?嚴飭推官,速捧結案,報來後狀聞事,分付爲良如敎。又啓目,粘連向來判下更査,尤何等嚴截,而推官所報,殆若謄傳故紙,道臣論啓,未免依舊糢糊,至於始旣起疑,終請訊推,尤乖獄體。當該道臣及推官,竝從重推考,罪人陰孝寬,各別嚴訊,期於取服,何如?判付啓,彦得之致死,不由於孝寬之下手而何?然獄體先觀詞證而下手之光景,見之者無人,緊築與否,內傷輕重,何從以分釋乎?況旀,曰癘曰饑之孰然孰否,姑無論,最是裵女之招,疑昡多端,嚼砒云云,果似不近理,不近理云者,亦不過臆斷,三尺何等至嚴,則其可以臆斷之說,牢定結案乎?分付道臣,此一款,斯速歸一,得情狀聞後稟處,今番段,如前除良,除尋常着念理會,無或有因循不決之弊爲良如敎。
癸丑十月二十七日巳時,上御重熙堂。右承旨入侍時,右承旨洪仁浩,假注書宋知濂,記注官金良倜·承膺祚,以次進伏訖。上命仁浩讀公事,書判付訖。命退,承史以次退出。
癸丑十月二十七日巳時,上御誠正閣。左承旨·同副承旨·下直守令入侍時,左承旨李勉兢,同副承旨宋銓,假注書洪樂游,記注官金良倜·承膺祚,淳昌郡守宋俊載,以次進伏訖。上曰,守令進前。俊載奏職姓名訖,上敎俊載曰,年幾何?俊載曰,四十六矣。上曰,爾之處義太過,有此差遣之命,牧民之政,不輕而重,爾須善爲之。命除宣諭及七事,先退。俊載退出。命勉兢·銓,書公事判付訖。命退,承史以次退出。
癸丑十月二十七日午時,上御重熙堂。都承旨·惠堂同爲入侍時,行都承旨徐鼎修,假注書洪樂游,記注官金良倜·承膺祚,宣惠廳堂上鄭民始,以次進伏訖。上曰,京畿監司入侍。出榻敎良倜承命出傳,與京畿監司徐龍輔,偕入進伏。上敎龍輔曰,水原劃送穀物,無以準數,惠堂以嶺南常賑牟作錢中,除出幾兩錢,以爲貿取充數之地云矣,錢爲幾兩而果無不足之慮耶?龍輔曰,錢爲六千七百五十兩,而以此貿取,可充元劃之數矣。上曰,貿取之際,各別嚴飭,少勿爲害於民情,亦無從中夤緣作奸之弊,可也。民始曰,嶺南廳,因數年收租之大縮,經用不足,甚至貸用於賑廳者,亦過數萬,誠可悶然。嶺南漕倉,除留錢,近因米條之換用,錢儲至於六萬餘兩,各邑之留置許多錢,不無逋欠之慮。且除留米錢,本爲京廳不足時取用,而留置者除留錢中,限四萬兩,移來補用,似好,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,明日經筵,取稟。傳曰,停。
李勉兢啓曰,明日禁衛營習陣時,新營入直騎士除出,標信請出之意,敢啓。傳曰,知道。
洪仁浩啓曰,卽見黃海監司李泰永啓本,則以罪人金光澤放送事馳啓,而該房承旨徐有秉名字,以徐榮輔書塡,故原啓本付籤以入,而奏語文字,事體何等至重,則當初該曹之不爲照察,誤爲行會者,殊涉未安。當該刑曹堂上,推考,何如?傳曰,允。
傳于李冕膺曰,左承旨·左副承旨入侍。
傳于兪漢寧曰,右副承旨入侍。
傳于兪漢寧曰,禮房承旨入侍。
玉堂前望單子入之,應校成德雨,校理高宅謙落點。
以應敎成德雨牌不進罷職傳旨,傳于兪漢寧曰,只推。
傳于徐鼎修曰,政官牌招開政。
有政。吏批,判書金思穆進,參判沈煥之進,參議鄭大容進,右副承旨兪漢寧進。以徐邁修爲刑曹參判,閔台爀爲同經筵,鄭昌順爲藝文提學,金尙集爲分內局提調,金熙華爲兵曹佐郞。學正崔致翼,學諭鄭宗顯,兼知經筵沈頤之,兼同知經筵閔鍾顯竝單付。
兵批,判書鄭好仁進,參判林濟遠入直進,參議李師濂病,參知金履成病,左承旨李勉兢進。以李元圭爲同知,洪彦喆爲曹司衛將,張溟翼爲慶熙將,趙恩錫爲訓鍊判官。副護軍田文顯,副司直鄭昌順·洪良浩·李秉鼎·權·李復永·李集斗·閔台爀·洪義榮·曺允大·李邦一·金孝建·金啓洛·兪漢謨·朴基正·鄭尙愚竝單付。
以都摠府寶劍望筒,傳于李勉兢曰,懸頉摠管許遞,今日政差出。
兵批,再政。以李致中爲都摠管,閔台爀·尹得逵爲副摠管。
徐鼎修,以吏批言啓曰,士族婦女年九十人抄啓封爵事,載在法典矣,士族婦女年九十人,別單書入之意,敢啓。傳曰,知道。
兪漢寧,以吏曹言啓曰,今此景慕宮朔祭大祝,前修撰崔獻重塡差,而時無職名,令該曹口傳付軍職,何如?傳曰,允。
兪漢寧,以吏曹言啓曰,今此景慕宮朔祭獻官徐邁修,今日政除拜刑曹參判,非五享則刑官,例不得塡差,而旣已淸齋,使之受香之意,敢啓。傳曰,本職許遞,令該曹口傳付軍職,可也。
兵曹口傳政事,副司直徐邁修單付。
李勉兢,以備邊司言啓曰,卽見黃海監司李泰永狀啓則以爲,臣營公都會及都試,每於秋冬間設行於海州牧,而値此災年,許多儒武,冒寒裹糧,實爲巨弊。應赴之人,多在於尤甚各邑,而本州又是尤甚,儒生公都會及別武士·鄕騎士出身選武都試,竝爲停止事,請令廟堂,稟旨分付矣。海西年事,雖非通一道告歉,營下旣是尤甚邑,此時設場,有主客俱困之慮,且多退行之已例,依狀請許施,何如?傳曰,允。
兪漢寧,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
兪漢寧,以內醫院都提調·提調意啓曰,近來關東·嶺南所封進人蔘,品樣劣下,眞贗相交,每等改納,已成痼弊,今年則自春夏間別爲知委於兩道,使之一復古例,另擇封進矣。關東十月令納人蔘當封,爲十四斤四兩,而其中獨頭蔘八斤零,雖曰,不爲糊付,一蘆頭二枝三枝之合成則自如,其餘七斤零則又如前糊付,總而論之,山採稀少,所捧僅爲五斤零,嶺南所封進羅蔘,當捧二斤,獨頭之好品旣少,山採之可用無多,所捧僅爲八兩矣。御藥所用,何等重大,前後關飭,何等申嚴,而兩道見退,若是夥然,蔘商·醫生輩之從中作奸,萬萬痛惋,而道臣之未能一二照察,不善封進者,揆以事體,誠極駭然。不可只令改納而止,江原監司沈晉賢,慶尙監司趙鎭宅,竝罷職,領納差使員通川郡守趙鉉,安東府使李太亨,令該府拿問處之,兩道審藥,移法司,從重勘罪,蔘商·醫生輩,別加嚴繩,以懲日後之意,分付兩道,何如?傳曰,允。道伯到任屬耳,爲先推考,差員等,不過領來而已,分揀,促科之時,不可曠官,使之當日下送,審藥科罪事,待更捧勤慢決處,可也。
癸丑十月二十八日巳時,上御重熙堂。左承旨·左副承旨入侍時,左承旨李勉兢,左副承旨李冕膺,假注書宋知濂,記注官金良倜·承膺祚,以次進伏訖。上命勉兢書傳敎曰,如以繡衣之言,不以爲信之,則鄭文在可放,不以爲不信,則黃運祚可仍,特以尊國體之意,雖已拿問,運祚之徑遞,有非爲賑政示勸懲之方,然聞已出代,特爲敍用,仍付京職。上命退,承史以次退出。
癸丑十月二十八日巳時,上御重熙堂。右副承旨入侍時,右副承旨兪漢寧,假注書洪樂游,記注官金良倜·承膺祚,以次進伏訖。上命書傳敎曰,玉堂前望單子入之,待下批牌招察任。又命書傳敎曰,寶劍望筒中時帶詞訟人,本職許遞。命書榻敎曰,王大妃殿進御香砂六君子湯,自今日停止,命書內醫院草記判付訖。命退,承史以次退出。
上在昌德宮。停常參·經筵。
兪漢寧啓曰,明日經筵,取稟。傳曰,停。
兪漢寧啓曰,景慕宮冬享大祭親祭祭文,當爲製進,藝文提學鄭昌順,待明朝牌招,何如?傳曰,允。
傳于李勉兢曰,大臣·備局堂上引見。
傳于兪漢寧曰,禮房承旨馳詣宗廟·景慕宮,奉審摘奸以來。
以慶尙監司趙鎭宅狀啓,薦新朔膳進上生靑魚,限內不得封進,惶恐待罪事,傳于兪漢寧曰,勿待罪事,回諭。
傳于宋銓曰,抄啓文臣親試課講,明日爲之。
宋銓啓曰,抄啓文臣親試課講明日爲之事,命下矣,處所,以何處爲之乎?敢稟。傳曰,便殿爲之。
宋銓啓曰,明日抄啓文臣課講時,何承旨進去乎?敢稟。傳曰,左承旨進去。
李勉兢,以壯勇營言啓曰,來十一月當本營右司屬京畿二番左哨砥平軍兵,逢點實數一百二十七名,今已點閱整齊,來十一月初一日,本營立番,舊軍放送之意,敢啓。傳曰,知道。
癸丑十月二十九日辰時,上御誠正閣。大臣·備局堂上引見入侍時,右承旨李勉兢,假注書洪樂游,事變假注書李弘達,記注官金良倜·承膺祚,左議政金履素,行司直李文源,延豐君李,戶曹判書沈頤之,右參贊洪秀輔,兵曹判書鄭好仁,吏曹判書金思穆,禮曹判書閔鍾顯,刑曹判書李得臣,行副司直李敬懋,訓鍊都正趙心泰,大司憲林蓍喆,副司直尹行任,司諫韓光植,掌令鄭毅祚,校理宋民載·高宅謙,正言洪秀晩,以次進伏訖。履素曰,近日日氣,寒暖不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,次對爲之。履素曰,卽見兵曹判書鄭好仁所啓則以爲,本曹句管關西小米二萬石,年年取耗,以補軍物修改及本曹經用之需,當初法意嚴明,而該道收送之節,漸不如初。己酉·辛亥兩年停退爲四千六百餘石,今年關西有豐登之望,停退條無遺盡捧之意,申飭爲辭,而批旨,有令廟堂稟處之命矣,當初劃給,旣爲本曹經用,則連年停退,誠爲可悶。値此稍豐之時,準捧充數然後,可無向後耗盡之患,依所請申飭該道道臣,兩年停退條,準數收捧,竝與當年條而趁期輸送之意,分付,何如?上曰,依爲之。出擧條履素曰,頃因持平安廷善所啓,加髢禁令以後,加髢則雖祛舊習,本髮之爲髻者,漸有侈大,至於婚娶時簇頭里之七寶繡飾等物,浸浸復行。請自今申明禁令,而伊後不能禁飭之捕將,竝施罷職之典爲辭,而批旨內任其縱弛,極爲駭然,令廟堂嚴査,首犯之捕將,捧現告草記可也事,命下矣。七寶禁令,何等至嚴,而浸浸復行之說,極爲驚駭,臣亦多般探問,則此非士夫家婚嫁所需,卽不過燔造蠟飾之用於婢屬假粧云,雖此等假飾,尙未盡祛,殊甚駭然。此則申飭捕廳,卽爲痛禁,而本事旣如此,則捕將譴罷,恐涉過當。且其假飾行用,未知的在何時,則捕將首犯,亦未知的是何人,現告一款,置之,何如?上曰,依爲之。出擧條履素曰,三司耳目之官,論一事言一事,何等愼重,而宜有所平日講究裁度者,然後登筵敷奏,自是臺體,以向筵臺臣事,言之,初不留意,倉卒强覓,其所奏語,非徒無實,反涉屑越,播諸朝紙,人必駭笑而已。以臣愚見,臨筵求言,非不欽仰,而反有强迫之嫌,伏望繼自今留神焉。上曰,卿言好矣。履素曰,寧越胎室加封之尙未擧行,雖出軫弊之聖念,而事關典禮,恐不當許久遷就,今年則該道年事,幸値稍豐,石物亦已措備,及今始役,似好,故敢此仰達矣。上曰,更待下敎,可也。出擧條履素曰,長生殿是何等重地,而日前聞有常賤女人,攔入作挐之擧,傳說狼藉,聞極驚駭。當該入直官員禮曹正郞李福休,汰去,何如?上曰,依爲之。出擧條履素曰,宮享親將有命,臣義當竭蹶於祼將之列,而顧臣狗馬之疾,尙爾蹣跚,初不敢生意,而至若陪班,恐難遂誠,下情誠不勝惶悶矣。上曰,見卿步履,尙未能如常,至於將事,非所可論,而陪班則先詣參班,少無所妨,以修獻預差,先詣好矣。履素,聖念至此,尤不勝惶感。賤疾未瘳之前,如値動駕之時,恐難每每煩達,自當依聖敎先詣矣。上曰,唯。頤之曰,臣方待罪雲觀提擧,而領事送言於臣曰,聞於昨年赴燕,日官韓廷奭,則欽天監官員,以日躔月離從近釐改之說,有所酬酢云。然則購得其方書,然後曆法可無差忒,今番使行,諸種書冊,雖已禁防,此則不可不貿來,迨此使行未渡江之前,以不虞備銀,隨其多少,從便購來之意,筵稟行會,爲宜云,敢此仰達矣。上曰,依爲之。出擧條頤之曰,命課學諏吉官七人外,加抄四人,謂之修選官,與七人通同入直,而此是無料者,故七人中祿窠有闕,則以此四人替付事,定式矣。池日賓,以永付司果,今方外除,所食祿窠事,當依定式移付,而永付,係是特恩,非其人則移屬他人,非自下所敢擅便,故敢此仰達矣。上曰,依遞兒例,姑爲權給,可也。出擧條好仁曰,龍旗奉持都數,卽十五人矣,與事知久勤,互相遷轉,曾有定式,而事知七人內四人遷轉,然後始遷奉持一人,三人遷轉,然後又遷奉持一人,而事知遷轉間二都目之,故龍旗奉持第十五人,則報久勤,將在於七十餘年之後,以此,渠輩不無抑菀之歎。第已定式之事,不可變通,此後則報久勤,勿用入屬先後,以奉持勤仕,依定式次第遷轉,則年限遲速,比前減半,其餘奉持,自當以禁軍原久勤移遷,以此施行,何如?上曰,依爲之。出擧條蓍喆等曰,請黜置罪人鄭致達妻,亟令王府,夬正典刑。措辭見上上曰,不允。蓍喆等曰,請物故罪人德相,亟施孥戮之典。措辭見上上曰,不允。蓍喆等曰,請逆賊尙喆,追施孥戮之典。措辭見上上曰,不允。一行半刀削蓍喆等曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭見上上曰,不允。蓍喆等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上上曰,不允。蓍喆等曰,請物故罪人國榮,亟施孥籍之典。措辭見上上曰,不允。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。蓍喆等曰,請柳星漢,亟令王府,設鞫嚴問,期於得情,夬正邦刑。措辭見上上曰,不允。蓍喆等曰,請承款後物故罪人九宗,亟施孥籍之典。措辭見上上曰,不允。蓍喆等曰,臣謂亟寢秋曹罪人柳師文放釋之命,仍令王府,設鞫嚴問,期於得情,夬正王法,宜矣。措辭見上上曰,不允。蓍喆曰,臣於日前,因求言之敎,略陳懲討之義,忱誠未格,天聽愈邈,今又聯陳合辭,兪音未承,區區下情,不勝悶迫。夫爲今日廷紳者,君讎國賊,共戴一天,飄纓結綬,自同無故者,彝倫斁矣,義理晦矣。苟有彝性之未泯者,捨却他事,汲汲懲討者,乃是天理人情之所不容已者,而唯殿下力拒一國之論,低仰三尺之法,將至於國不國人不人之域矣,若使賈誼輩,當此時,則其所以痛哭流涕者,捨此懲討而豈在於他事乎?臣之向日所奏,殿下以他日之已盡言,爲敎,而此有不然者,臣之所言,旣是撐天地亘古今之大義理,則諸臣之有奏,其言之同然,勢固然矣。豈可以他人之已言,臣獨不陳乎?殿下以此謂之陳腐之說,更求新奇之語,臣誠慨恨于中矣。夫人臣進言之道,不出乎君德闕遺,時政得失,而殿下於懲討一事,豈無聖德之闕遺,刑政之所失乎?臣請不避愚妄而仰陳之。殿下欲見妖凶之鄭妻,則粧送轎子,眩幻蹤跡,邀致於不意之中,欲見逆魁之裀賊,則屛去守身,駐蹕江郊,率來於倉卒之際,上不念宗社之重,仰不體慈殿之旨,其爲聖德之闕失,顧如何哉?如宇鎭結案已成之賊,而以其父之物故,軫其情理之矜惻,透迤道路,暗地宥還,畢竟還配,反置畿島而止,刑政之乖亂,又如何哉?顧今聖學高明,百度惟貞,君德時政,雖或有失,決無大於此者。今若捨却此大段闕失,更究節目間微細之事,則是豈誠心建白之道乎?苟欲以古人憂治慮明之意,論今日朝廷之務,則亦豈無一二可陳之言,而臣之愚見以爲,懲討未行之前,決不宜暇及他事,不但臣意如此,廷紳之意,必當皆然,殿下旣不允臣等之請,則雖日下求言之敎,必無進言之人矣。思之及此,寧不凜然?合啓中諸賊,雖不可一朝收殺,今日允一啓,明日允一啓,俾得次第收殺,然後義理可闡,言路可開,是臣區區之望也。上曰,前已言之矣,此外更有可陳者耶?蓍喆曰,無之矣。上曰,然則就座,可也。蓍喆退伏,勉兢曰,大司憲林蓍喆,未承批之前,徑先就座,推考,何如?上曰,不必推考矣。蓍喆曰,臣姿本鹵下,識且謏寡,淸朝長憲之任,豈有一分堪承之望,而只緣合辭方張,飭敎連下,他不暇顧,冒沒登筵,乃於傳啓之後,更暴沐浴之義,批旨之下,雖無史官之書傳,旣承下敎之諄複,故不敢更請,遽然就座,至有承宣請推之擧,溺職之失,於斯著矣。以此情踪,何可晏然於臺次乎?請命遞斥臣職。上曰,勿辭,亦勿退待。出擧條光植等曰,臣謂金甲島爲奴罪人克觀,古今島爲奴罪人克泰,更令王府,嚴鞫得情,夬正王法,宜矣。措辭見上上曰,不允。光植等曰,臣謂逆賊尙魯,亟施孥戮之典,宜矣。措辭見上上曰,不允。光植等曰,臣謂亟寢秋曹罪人柳師文放釋之命,仍令王府,設鞫嚴問,夬正典刑,宜矣。措辭見上上曰,不允。命退,諸臣以次退出。
癸丑十月二十九日午時,上御春塘臺。都承旨·左承旨入侍時,行都承旨徐鼎修,左承旨李勉兢,假注書洪樂游,記注官金良倜·承膺祚,以次進伏訖。上曰,來待諸臣入侍。賤臣承命出,與守禦使李文源,一提學鄭民始,檢校直提學徐有防,吏曹判書金思穆,刑曹判書李得臣,壯勇大將金持默,御營大將李敬懋,禁衛大將李漢豐,副摠管徐有大,訓鍊大將趙心泰,善騎別將趙圭鎭,訓鍊都監中軍申應周,御營中軍李應爀,原任直閣尹行任,檢校直閣南公轍,刑曹參議鄭致淳,行副司直李翼晉,偕入進伏。上曰,今日日氣晴暖,特召卿等,欲見射技,亦出觀德之一端,守使則自來不嫺於射工,爲試官,其餘諸臣,以文·武,各作一邊,柳葉箭五巡應射,可也。民始·有防·思穆·得臣·勉兢·行任·致淳·翼晉爲一邊,持默·敬懋·圭鎭·漢豐·有大·心泰·應周·應爀爲一邊,以次應射訖。文源曰,臣等猥以無似之蹤,俱忝卿宰之列,今日特蒙恩召,昵侍耿光,是日也天朗氣晴,風微日暖,左文宰而右武將,命射而觀德,臣等榮寵,非比尋常,而卽一聖代稀有之盛擧,其在賁飾太平之道,不可無識喜耀後之擧。臣旣承考試之命,請於劃紙,論其射藝之高下,以定其罰禮,可乎?上曰,卿言甚好,須於劃紙題評,可也。文源曰,一提學,文宰中最爲居首,時帶壯勇提擧,禮不可無錢一百兩,直提學,以文宰,五巡二中,稍可,而豈可無罰?時帶提擧,稍饒,錢一百兩,吏判素有善射之稱,而全不中,使人駭慙,天曹無財貨,無以贖罰,當飮冷水一椀,刑判則與吏判無異,牛贖三牌進呈。壯勇大將,旣曰大將,五巡全不,不可無罰,罰錢二百兩,御營大將,初巡貫一中,未免偶中,旣曰大將,五巡一中,無異不中,罰錢一百兩,訓將大將中元戎,五巡中二次居不,亦豈無罰?罰錢一百兩,副摠管,已經元戎,五巡二矢,亦豈無罰?時無所帶之職,罰錢一百兩,自家中辦進,禁將,旣曰大將,五巡一中,無足可觀,罰錢二百兩,斯速進呈。今日文宰武宰邊射時,臣猥當試官,得中者不中者,或請得中之禮,或請不中之罰,咫尺筵席,臣之擧措,未免狂妄,豈可無罰乎?罰錢一百兩,臣當進呈於宴遊日矣。上曰,宴遊當於何處爲之乎?文源曰,壯勇提調與大將,旣皆備納禮錢,以壯勇營爲之矣。上曰,欲以何日爲之乎?文源曰,此則當與諸臣,卜日圖之矣。上曰,亦一盛事,須善爲會遊,可也。命退,諸臣以次退出。
上在昌德宮。停常參·經筵。
洪仁浩啓曰,大司憲林蓍喆,執義宋翼孝,掌令鄭毅祚,持平南涑·安廷善呈辭,掌令姜鳳瑞在外,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,來初五日朝參日次矣,敢稟。傳曰,停。
李冕膺啓曰,明日再明日景慕宮冬享大祭親祭齋戒,初四日動駕相値,視事頉稟之意,敢啓。傳曰,知道。
李冕膺啓曰,輪對官來對矣。傳曰,入侍。
以香室景慕宮冬享大祭受押單子,傳于兪漢寧曰,親押。
兪漢寧啓曰,副司果崔璧,去月朔朔書,無緣不書,依定式禁推傳旨捧入之意,敢啓。傳曰,分揀。
兵曹口傳政事,副司果安廷善·李羲甲·洪秀晩竝單付。
三司前望單子入之,持平李重蓮,獻納金熙朝,正言李義明·金驥燦,副修撰崔獻重落點。
以持平李重蓮,獻納金熙朝牌不進罷職傳旨,傳于洪仁浩曰,只推。
以咸鏡監司金華鎭狀啓,薦新朔膳進,上生文魚·生大口魚,尙未封進,惶恐待罪事,傳于兪漢寧曰,勿待罪事,回諭。
傳于徐鼎修曰,都承旨入侍。
兪漢寧啓曰,明日抄啓文臣親試時,處所以何處爲之乎?敢稟。傳曰,便殿爲之。
李勉兢,以兵曹言啓曰,今十一月初五日,大駕詣毓祥宮齋宿,初六日冬享祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,馬軍二哨,訓將率領隨駕,禁軍三番隨駕,禁衛營留陣,挾輦軍一百名,鎗劍軍三十名爲之,留營及扈衛軍官,有廳軍官隨駕,竝除之,可也。
宋銓,以兵曹言啓曰,卽接西所衛將金顯和牒報,則拱北門南邊新築宮墻二間許內面椽木蓋板腐傷,瓦子缺落處,今已修改云,晝察夜巡軍兵解送之意,分付該營,何如?傳曰,允。
宋銓,以備邊司言啓曰,頃因關東道臣海弊査實狀啓,覆啓批旨內,蔚珍縣令李宗憲事,果如重臣之所聞,萬萬痛駭。本律不但至嚴,況新式頒下之時乎?道啓之草草,亦甚未安,道臣從重推考,更令親執,嚴査狀聞。平海則旣曰禁革謬規,而何以混論,三陟則均是爲弊,而無一槪及,其委折,首實狀聞,三陟之弊端,一體査問事,命下矣。卽見江原監司沈晉賢査啓,則枚擧各邑吏鄕等招供,以爲蔚珍,則日饌一節,雖不可謂全不給價,以其用餘魚物,勒捧倍蓰之時價,以爲從中射利之計者,萬萬駭愕。其鄙瑣不法侵虐海戶之罪,無所容逃,蔚珍前縣令李宗憲罪狀,令攸司稟處,三陟事則前後査探,非不殫竭,而終未得實,極爲悚悶。至於平海,則該郡日饌,無價分徵,其來已久,時郡守吳徹常,雖已釐正,吳徹常以前諸倅,似當有許久襲謬,不能釐弊之罪,故枚擧請勘之際,泛稱前後郡守,自歸混論之科,尤萬萬惶恐爲辭矣。朝家於海民切骨之弊瘼,前後提飭,非止一再,況年前定式,何等申嚴,則爲守令者,固當謹守恪遵,俾朝家惠澤,得以下究,而蔚珍前縣令李宗憲之以用餘魚物,出給海戶,勒捧倍價,貽弊海民之狀,萬萬駭惡。如渠蟻蝨之類,猥膺刺牧之任,不有朝禁,創出無前之例,尤爲痛惋。稱以貿易,廉價勒取者,論以橫斂律,自是法典,其所倍價勒捧,無異廉價勒取,令該府拿問,嚴勘以當律。三陟·平海,或稱無弊,或稱釐弊,則雖無可論,蔚珍如此,則外邑,難保其無弊,更令道臣,另行査探,隨弊隨革,而如是申飭之後,若有現發之弊,則竝與道臣而各別嚴勘事,預爲分付。雖以道臣言之,査啓事體,本自嚴重,而乃於平海事,不詳審有此混論之擧,極爲疎忽。江原監司沈晉賢,從重推考,何如?傳曰,允。
李勉兢,以壯勇營言啓曰,來甲寅正月當本營左司屬京畿四番右哨水原軍兵,來十二月三十日,京中逢點,依節目準二朔立番之意,本府留守處,預爲知委,何如?傳曰,允。
宋銓,以禁衛營言啓曰,因兵曹草記,本營分授拱北門南邊,新築宮墻二間許內面椽木蓋板腐傷,瓦子缺落處,今已修改,晝察夜巡,訓局軍十名,還入西營直所,哨官解送之意,敢啓。傳曰,知道。
宋銓,以訓鍊都監言啓曰,因兵曹草記,拱北門南邊新築宮墻二間許內面椽木蓋板腐傷,瓦子缺落處,今已修政,晝察夜巡,西營軍十名,還入直所,將校解送之意,敢啓。傳曰,知道。
兪漢寧,以禮曹言啓曰,卽接典牲署所報,則今十一月初四日景慕宮冬享大祭親行時犧牲看品,明日本署提調與本曹堂上,當爲擧行,而提調金頤柱在外,不得進參云。莫重看品,提調不可不備,本署提調在外之代,今政院稟旨變通,何如?傳曰,允。令該曹口傳差出,可也。
吏曹口傳政事,以鄭昌順爲典牲提調。
宋銓,以鑄錢所言啓曰,鑄錢依定奪,今月初二日爲始,開鑄之意,敢啓。傳曰,知道。
禮曹,來初十日王大妃殿誕日陳賀時,應行節目,參考前例,磨鍊擧行,何如?判付啓,旣承慈敎,且有將待來春仰請之擧,今年誕賀,謹遵慈敎,以進表裏磨鍊爲良如敎。
禮曹,今月十九日冬至陳賀時,應行節目,參考前依,磨鍊擧行,何如?判付啓,以進表裏磨鍊爲良如敎。
癸丑十一月初一日辰時,上御誠正閣。抄啓文臣親試課講,輪對官入侍時,左承旨李勉兢,右承旨洪仁浩,左副承旨李冕膺,右副承旨兪漢寧,同副承旨宋銓,假注書洪樂游,記注官金良倜·承膺祚,以次進伏訖。上曰,試官與抄啓文臣,入就位行禮後,陞殿,可也。親試試官右議政金憙,一提學鄭民始,檢校直提學徐有防·徐鼎修,檢校直閣鄭大容·南公轍,課講試官徐龍輔行禮訖,以次陞殿進伏。上曰,輪對官入侍。良倜承命出,與司䆃僉正洪成浩,司僕主簿宋景載,氷庫別檢許种,廣興守曹命峻,濟用奉事朴宗球,贊儀李衡弼,都摠經歷李潤默,典設別提朴向榮,別檢南正和,成均博士李錫心,學正韓啓翼,刑曹正郞具忠元·李潤明偕人進伏。憙曰,近日聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。上曰,向來事,連爲巧湊,使卿至於屢次胥命矣。憙曰,莫重莫大之地,至犯罔赦之罪,近又以身病,陳章引入,至承責敎,莫非臣愚迷顚錯,不能事事之致,惶蹙戰懍,歷日靡措矣。上曰,過矣過矣,都是卿生疎所致,予以爲於卿喜消息矣。憙曰,下敎如此,在臣尤爲惶悚矣。命漢寧書傳敎曰,今年卽甲戌以後洽爲百載之會也。以先王之心爲心,則是年是日之冬享,豈可命攝乎?初六日毓祥宮仲朔祭享,當親行,以此分付。憙等曰,當寒勞動,下情悶然,伏願亟寢成命焉。上曰,今年異於他年,何可攝行耶?命仁浩書榻敎曰,今朔抄啓文臣親試,明日爲之。又命書榻敎曰,抄啓文臣中時帶臺職人,竝許遞。又命書傳敎曰,再明日擧動時,侍臣不可不備員,在外三司竝許遞,與未差之代,前望單子入之,待下批牌招察任。上曰,戶判如已來待,入侍,可也。良倜承命出,與戶曹判書沈頤之,偕入進伏,上敎頤之曰,毓祥宮親享有命,而庚戌年,雖已修理,廟內則鋪陳帳卓,一新修改,左右翼室鋪陳,亦爲修葺,其外可合修補者,卿於今日,親往奉審後爲之,可也。命先退,頤之承命退出。上曰,輪對官以次進前,可也。成浩等以次奏職姓名職掌。漢寧曰,司䆃僉正洪成浩,進前仰對之際,擧措顚錯,奏對糢糊,極爲駭然,推考警責,何如?上曰,依爲之。出擧條向榮奏職姓名。上曰,此人,誰也?民始曰,故判書朴文秀之子矣。上曰,奉祀孫年方幾何?向榮曰,十五歲矣。上曰,已成長乎?向榮曰,前縣監尹晳東之壻矣。上曰,爾於故重臣,雖是賤産,爾家之人,何論貴賤乎?予於爾家,雖一草一木,當惜之,而尙未如意收用矣。上敎正和曰,置爾於蔭路,卽念爾先故也。故相,我國相臣中第一人,而三朝眷遇,極爲隆重,其密贊訏謨,向國忠赤,予之素所欽歎者也,如爾後承,立朝盡心,克體蔭補之意。上敎宗球曰,念爾叔惻然矣。仍敎民始曰,故判書致祭,何當爲之乎?民始曰,當於今月內爲之矣。上敎命峻曰,雖老,筋力狀貌,足可以出宰矣。上曰,講員呼名開講,而檢校直提學徐有防,同爲考講,可也。上曰,近來講規解弛,全不熟習,非但文義之無一的對,竝與口讀而亦不開弦,烏在其抄選渠輩月講·月製之義乎?究其所爲,萬萬無嚴。卿等各別峻考,三次居不者出付,當直爲先禁推,以爲嚴勘之地,可也。命民始書御題訖。上曰,卿等率諸文臣,偕往內閣,捧券以入,可也。命漢寧書傳敎曰,今番擧動時,禁衛營留陣置之,斥堠伏兵,亦爲置之事,分付,考講訖。命退,諸臣以次退出。
上在昌德宮。停常參·經筵。
藥房提調臣徐有防,副提調臣徐鼎修啓曰,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,毓祥宮冬享祭親祭,祭文當爲製進,藝文提學鄭昌順,待明朝牌招,何如?傳曰,允。
傳于兪漢寧曰,課講入侍。
傳于洪仁浩曰,此亦國試也,當該宣傳官李儒燁,決棍汰去,行首宣傳官,亦爲汰去,其代,竝令該曹口傳差出。
以兵曹都摠府雲寶劍守宮望筒,傳于李勉兢曰,以景慕宮擧動時受點人,仍用事,分付。
傳于徐鼎修曰,都承旨入侍。
兵曹口傳政事,以李章漢·李勉植爲宣傳官。
傳于兪漢寧曰,發遣吏郞,諸執事淸齋與否,摘奸以來。
景慕宮擧動時,禁衛營屛門把守單子啓,還宮時,路由館峴,以此知悉爲良如敎。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而景慕宮冬享大祭親祭齋戒相値,不得爲之之意,敢啓。傳曰,知道。
兪漢寧,以司譯院都提調·提調意啓曰,今此冬至使行中首譯李洙,行到長湍,身病猝重,不得已落後,其子時健,亦在行中,不忍離捨,同爲落後。其代不可曠闕,堂上譯官洪仁福,敎誨通事朴弘逵,按次差代下送,以爲及期渡江之地,何如?傳曰,允。
癸丑十一月初二日辰時,上御誠正閣。藥房入診,抄啓文臣親試課講入侍時,藥房提調徐有防,副提調徐鼎修,記事官徐有聞,記注官金良倜·承膺祚,醫官金孝儉·周命新·金光國·朴春源·張宅祚·吳仁豐,左承旨李勉兢,右承旨洪仁浩,左副承旨李冕膺,同副承旨宋銓,假注書洪樂游,以次進伏訖。有防等曰,日間聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。上曰,試官與應製文臣,入就位行禮,可也。試官檢校直提學徐有防·徐鼎修,原任直閣徐龍輔,檢校直閣鄭大容,率文臣行禮訖,試官以次進前。命有防書御題懸題訖。上曰,諸文臣應講後,依昨日例,往內閣製進,可也。命開講。上曰,戶曹判書入侍。出榻敎良倜承命出,與戶曹判書沈頤之,偕入。上敎頤之曰,毓祥宮修理,果已盡爲乎?頤之曰,姑未盡爲矣。上曰,移還安節次,雖不爲之,可以修理乎?頤之曰,然矣。上曰,宣禧宮一體奉審後,修理,可也。命仁浩書傳敎曰,日瞻門外壯勇大將,率本營入直馬步軍,環衛逌瞻門,出宮前,除標信開門,還宮後還閉,此後景慕宮經宿時,以此定式節目付標。上曰,王大妃殿進御香砂六君子湯,限五貼自今日一貼式煎入。出榻敎考講訖。命退,諸臣退出。
癸丑十一月初二日巳時,上御重熙堂。都承旨入侍時,行都承旨徐鼎修,記事官徐有聞,記注官金良倜·承膺祚,以次進伏訖。上命讀公事,書判付訖。命退,承史以次退出。
上在景慕宮。停常參·經筵。
大駕詣景慕宮入齋室後,內閣·政院·玉堂·藥房口傳問安。答曰,知道。
省牲·省器肄儀罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨朝夕問安。答曰,知道。
李勉兢啓曰,司僕內乘,來言捲簾毛帳,取稟。傳曰,捲三面。
傳于李勉兢曰,侍衛軍兵毛具。
兪漢寧啓曰,臣,王大妃殿·惠慶宮問安進去下直之意,敢啓。傳曰,知道。
李勉兢啓曰,禮貌官來言,百官稟旨取次。傳曰,知道。
以香室毓祥宮冬享祭親祭受押單子,傳于兪漢寧曰,親押。
宋銓啓曰,王大妃殿·惠慶宮夕問安,何承旨進去乎?敢稟。傳曰,右承旨進去。
洪仁浩啓曰,臣,王大妃殿·惠慶宮夕問安進去下直之意,敢啓。傳曰,知道。
李勉兢啓曰,司僕內乘,來言捲簾,取稟。傳曰,捲三面。
兪漢寧,以禮曹言啓曰,咸鏡道觀察使封進,今十一月令宗廟薦新生靑魚,今初四日薦進,而景慕宮薦新生靑魚,則例以慶尙道所封薦新矣,本道所封,未及上來。莫重薦享,不可後時,以咸鏡道觀察使加封生靑魚,今初四日冬享大祭,一體兼薦,何如?傳曰,允。
癸丑十一月初三日辰時,上詣景慕宮。擧動入侍時,行都承旨徐鼎修,左承旨李勉兢,右承旨洪仁浩,右副承旨兪漢寧,同副承旨宋銓,記事官徐有聞,假注書洪樂游,記注官金良倜·承膺祚,一提學鄭民始,檢校直提學徐有防,原任直閣尹行任·南公轍,檢校直閣徐榮輔以次隨駕。上具遠遊冠·絳紗袍,乘輿出交泰門·永淸門,至明政門外,降輿乘輦,出弘化門,由梨峴於義洞,到宮大門外,降輦乘輿。本宮都提調洪樂性,祗迎于左,上命進前。樂性曰,早朝動駕,聖體,若何?上曰,一樣矣。上曰,卿之搔癢證,近果何如?樂性曰,尙未差可矣,臣之步履,非但難於參班,病證恐有欠於齋潔,敢於門外祗迎,而勢將自外退去矣。上曰,然矣。須卽早爲還第,而古之老大臣,皆於城內動駕時,祗迎於路左矣,再明日,必於鍾街便近處,祗迎,好矣。樂性承命退出。上入齋殿,小頃,具冕服,詣版位行再拜禮,仍詣廟內奉審訖。還齋殿,具遠遊冠·絳紗袍,詣省器所,省器訖,次詣省牲所省牲,還御齋殿親押。上曰,肄儀當親臨,諸執事擧行,各別申飭,可也。上出御版位,敎仁浩曰,入廟趨蹌禮也,況親臨肄儀,事體尤自別,獻官以下,固當駿奔之不暇,而亞獻官·終獻官,行步之際,全無趨蹌底意,又無鞠躬磬折之儀。大官如此,庶僚何責?向以太廟享事時失儀,予心悚惕,尙今未已,實有如不祭之歎。伊時飭敎果何如?而今日擧措又如此,承旨往傳此意於大臣,祭監監察,招致分付,使之各別申飭,肄儀節次,更爲擧行,可也。仍命書榻敎曰,當該祭監監察,事過後拿處。上曰,奠幣·瓚爵官鄭大容之行步遲緩,又無磬折之意,承旨見此,而何不提飭乎?極爲駭然矣。肄儀訖,上還御齋殿,命宮官入侍。仁浩與令金麟淳,直長元在明,奉事洪樂綏進伏。上曰,俄見守僕輩擧行,極其生疎,殆不成樣。前後申飭果何如?則宮司何不常常檢飭,致有此臨時擧行之失措乎?金麟淳·洪樂綏,係是新入之人,元在明則便同久任,何敢怠忽若此乎?如許宮司,宜有警責之道,承旨以下敎,言及本宮提擧,使之示警於殿最,可也。又敎守僕等曰,今番則姑不處分,來頭又或如前,當有別般處分之道,惕念擧行,可也。命退。命冕膺曰,樂器及樂工服色之精潔與否,摘奸後各別申飭,可也。上曰,還宮時,路由館峴,以此分付,可也。命退,諸臣以次退出。
上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。親祭罷後,朝廷二品以上·六曹·大司憲單子問安。答曰,知道。
還宮後,內閣·政院·玉堂·藥房口傳問安。答曰,知道。
大殿,內閣·政院·玉堂·朝廷二品以上·六曹堂上·大司憲口傳經宿問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習三矣,敢啓。傳曰,知道。
兪漢寧啓曰,明日毓祥宮冬享祭親祭齋戒,再明日動駕相値,視事頉稟之意,敢啓。傳曰,知道。
傳于兪漢寧曰,左承旨·右承旨·左副承旨入侍。
傳于兪漢寧曰,禮房承旨入侍。
以兵曹宣禧宮展拜時節目,傳于李勉兢曰,以大門外便道往來,此節目置之,壯勇衛,駕前駕後隨入作門,餘皆仍留信地,訓將只率先廂軍一哨及前排,先入作門,其餘付之中軍,使之待主將司令事,分付。
傳于李勉兢曰,明日出宮門路,以協陽門爲之。
傳于兪漢寧曰,發遣吏郞,諸執事淸齋與否,摘奸以來。
吏曹口傳政事,以洪良浩爲分內醫院提調。
傳于兪漢寧曰,以閣臣守宮,奠幣瓚爵官鄭大容本職許遞,前望單子入之,待下批牌招齋宿。
吏曹參議前望單子入之,李冕膺落點。
兵曹口傳政事,副司直鄭大容。
李勉兢,以兵曹言啓曰,依下敎,隨駕禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
李勉兢,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
李勉兢,以訓鍊都監言啓曰,依下敎,隨駕將校軍兵等處,設粥分饋之意,敢啓。傳曰,知道。
李勉兢,以御營廳言啓曰,依下敎,駕前別抄及留陣將校軍兵等處,設粥分饋之意,敢啓。傳曰,知道。
李勉兢,以御營廳言啓曰,今十一月初五日毓祥宮擧動時,斥候七處,伏兵三處,將則本廳軍官五員,出身軍官五員,軍則出番鄕軍四十名,竝嚴飭定送,而依定式,晝饒氣夜饋粥之意,敢啓。傳曰,知道。
景慕宮冬享大祭親行敎是時,亞獻官判府事朴宗岳,終獻官右議政金憙,進幣瓚爵官吏曹判書金思穆,奠幣瓚爵官吏曹參議鄭大容,薦俎官戶曹判書沈頤之,禮儀使禮曹判書閔鍾顯,典祀官奉常正李羽晉,宮司令金麟淳,堂上執禮司直尹行任,堂下執禮兵曹正郞洪大協,執尊副應敎鄭東榦,大祝兵曹正郞尹魯東,祝史修撰李相璜,齋郞副修撰崔獻重,捧俎官戶曹佐郞徐洛修,司果李潞秀,尙衣僉正洪守榮,盥洗位兵曹正郞洪樂敏,典籍崔雲翰,爵洗位禮曹佐郞楊致鶴,兵曹佐郞金洛一,亞·終獻盥洗位宗簿主簿尹愭,掌牲令典牲主簿張僴,協律郞掌樂正申光河,贊者·引儀李命心,引儀金東覽,謁者兼引儀尹夔欽,引儀任希澤,贊引兼引儀韓範敏,兼引儀許㬘,祭監監察尹行喆·洪亮猷。
癸丑十一月初四日丑時,上詣景慕宮。冬享大祭親祭入侍時,行都承旨徐鼎修,左承旨李勉兢,右承旨洪仁浩,右副承旨兪漢寧,同副承旨宋銓,記事官徐有聞,假注書洪樂游,記注官金良倜·承膺祚,一提學鄭民始,檢校直提學徐有防,原任直閣尹行任·南公轍,檢校直閣徐榮輔以次侍立。上具冕服,出齋殿,詣版位行再拜禮,詣盥洗位盥洗訖,詣神位前,三上香,執瓚灌地,奠幣,降復位,復詣神位前,行初獻禮,降復位,亞獻官·終獻官,以次行禮如儀。上詣飮福位飮福,降復位,行再拜禮,復行再拜禮仍詣望燎位,禮儀使告禮畢,上還御齋殿。命書傳敎曰,祭監監察拿處分揀。上具遠遊冠·絳紗袍,乘輿出宮大門外,降輿乘輦,至觀旂橋降輦,步過乘輦。上敎勉兢曰,祗迎儒生擧案捧入,可也。上入弘化門,降輦乘輿,入永淸門還內。諸臣以次退出。
癸丑十一月初四日辰時,上御重熙堂。左承旨·右承旨·左副承旨入侍時,左承旨李勉兢,右承旨洪仁浩,左副承旨李冕膺,假注書洪樂游,記注官金良倜·承膺祚,以次進伏訖。上命勉兢書傳敎曰,明日毓祥宮展拜後,次詣延祜宮·宣禧宮行禮時,百官入參,竝置之,只於行祭時參班,行祭正時,依先朝已例,當於曉頭行禮,以此分付。又命書傳敎曰,近來士習,雖曰寒心,豈有如許道理也?日次應講,爭先參班,曉夜駕過,不爲祗迎,似此諸生,何可任其循例赴擧乎?敢以無於例之懸頉,書入於擧案者,此非取便而何?尤爲駭然。當該任儒,爲先停擧,以泮長旣押班,則病與在外之近於稱托者,猶當隨現施罰,期於備員迎送,而況無端屑越之雜頉,豈可如是一味曲循,不卽釐正乎?大司成從重推考。命仁浩書榻敎曰,承旨前望單子入之,待下批牌招齋宿,命書公事判付訖。命退,諸臣以次退出。
上在毓祥宮。停常參·經筵。
夜三更四更,灑雨下兩,測雨器水深一分。
王大妃殿·惠慶宮·中宮殿,藥房口傳問安。答曰,知道。
大駕詣毓祥宮,入齋室後,內閣·政院·玉堂·藥房口傳問安。答曰,知道。
展拜罷,仍詣延祜宮·宣禧宮展拜罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
藥房提調徐有防,副提調徐鼎修啓曰,閟宮親課,誠禮克伸,淸蹕曉旋,勞動旣多,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
李勉兢啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
李勉兢啓曰,司僕內乘,來言捲廉毛帳,取稟。傳曰,捲三面。
傳于李勉兢曰,侍衛軍兵毛具。
承旨前望單子入之,閔台爀·李義弼·李濟萬·李壽咸落點。
副摠管前望單子入之,洪明浩落點。
傳于李勉兢曰,問安命下之後,不爲進去,當該承旨遞差。
承旨前望單子入之,李集斗落點。
傳于李勉兢曰,諸司預備。
徐鼎修啓曰,前假注書鄭文始,仍察廳任,何如?傳曰,允。
傳于李濟萬曰,政官牌招開政。
傳于李濟萬曰,海州判官之代,各別擇差,待下批當日辭朝。
有政。吏批,判書金思穆,參判沈煥之,參議李冕膺,同副承旨李濟萬進。啓曰,海州判官,今當差出,而本州以營下劇邑,素稱難治,不可不擇差,同道及他道有聲績未準朔守今,竝擬,何如?傳曰,允。以申光履爲刑曹參判,李秉鼎爲同成均,尹行喆爲禮曹佐郞,趙厚鎭爲海州判官,徐洛修爲文化縣令,朴右源爲戶曹佐郞,趙基顯爲掌樂主簿。
兵批,判書鄭好仁進,參判林濟遠,參議李師濂病,參知金履成入直,右副承旨李勉兢進。以崔廷岳爲宣傳官,副司直李壽咸·徐有沂竝單付。
李勉兢啓曰,王大妃殿·惠慶宮夕問安,何承旨進去乎?敢稟。傳曰,左承旨進去。
閔台爀啓曰,臣,王大妃殿·惠慶宮問安進去下直之意,敢啓。傳曰,知道。
癸丑十一月初五日辰時,上詣毓祥宮·延祜宮·宣禧宮擧動入侍時,行都承旨徐鼎修,左承旨李勉兢,右承旨洪仁浩,右副承旨兪漢寧,同副承旨宋銓,記事官徐有聞,假注書洪樂游,記注官金良倜·承膺祚,一提學鄭民始,檢校直提學徐有防,原任直閣尹行任·南公轍,檢校直閣徐榮輔以次隨駕。上具翼善冠·衮龍袍,乘輿出協陽門,降輿乘輦,由肅章門·進善門,出敦化門,駐輦鍾街,領議政洪樂性祗迎于路左。上曰,領議政入侍。出駕前下敎賤臣承命出,與領議政洪樂性,偕入進前。樂性曰,臣忝居首揆,癃老之故,前後動駕,一未參班,今於親享之日,亦闕駿奔之誠,而街上祗迎,尤增惶悚矣。上曰,卿之搔癢之症,近果何如?樂性曰,尙未差勝矣。上曰,卿於輦前,必難久立矣。仍命司謁,賜席而坐。樂性曰,聖敎至此,不勝惶感矣。上曰,聞卿近於旬日之內,又得兩孫云,卿可謂福人也。樂性曰,近日連得兩孫,而殿下,每以福人稱之,臣之得有是福,卽我聖上錫福之所推也。上曰,貢市堂上,誰也?樂性曰,姑未差下矣。上曰,卽爲差出,以爲擧行之地,可也。樂性曰,行司直鄭民始,戶曹判書沈頤之,貢市堂上差下,何如?上曰,依爲之。出擧條上曰,貢市堂上及備局副提調入侍。出駕前下敎賤臣承命出,與貢市堂上鄭民始·沈頤之,備局堂上尹行任,偕入進前。上曰,正朝·冬至,例有詢瘼之擧,今日雖非冬至之日,是月卽是亞歲之月,市民等處,如有弊瘼,使之仰奏,可也。仍命宣傳官,市民及觀光諸人,切勿禁止。上敎兵曹判書鄭好仁曰,近來宣傳官傳命之際,全不高聲,而今日尹頤東之擧行,尤爲駭然,過齋後決棍,可也。民始等回奏曰,景慕宮二契民人以爲,煙草旅客,移入宮底,通共買賣爲言,黍皮契貢人以爲,司僕寺進排黍皮,尙未受價爲言。軍器寺貢人以爲,貫革衛軍等事爲言,煙草廛人以爲,平市所納朔米事爲言,其外六矣廛民人,以通同發賣之有弊爲言矣。上曰,大臣則以爲,便者多,不便者少云,若知其爲弊,則雖大臣之言,何難撓改,而姑未知利害之如何?第當商量爲之,此外弊瘼,卿等更以文字,各受原情稟處,可也。上敎樂性曰,今日觀光諸人,皆着靑衣,所見非不美好,旣非朝令,而渠輩之一齊着靑,有裕者雖可矣,貧窶者何以勝辦?朝士之靑氅衣,元非自朝廷出令之事,則況士庶乎?渠輩之轉相效嚬,必欲着靑,則只有一件衣者,若有着白之時,豈不糜費而反爲弊乎?仍敎行任曰,須以此意,曉諭於觀光諸人,可也。行任承命布諭後回奏曰,臣詳細曉諭,則民人等皆以爲,白衣之爲靑,非但爲其觀美,亦取久而不渝,此是素所願着者,故方隨力着之,而以白染靑,少無所難,且常漢所着,一靑衣足矣,有何糜費之可言乎?無論朝士與庶民,着靑之非因朝令,擧皆知之云矣。樂性等曰,衣袖之尺數,在於法典,朝官一尺,士庶八寸,而近來之袖廣大,違古制,故向於回啓,有所附奏,而臣則闊袖之俗製,素所不取者,故必欲依尺數造着矣。上曰,袖廣之弊,近俗尤甚,而向筵有所下敎,卿亦似聞知矣。樂性曰,筵敎誠至當,而已着之衣,雖難復剪,新造之衣,使之依尺裁縫,不是難事,至於下隷帖裏之袖,務從廣闊,尤是弊端,故先從臣之帶隷,嚴飭禁止矣。上曰,自卿等如是倡率,則自可漸復古制矣。上敎仁浩·漢寧·銓等曰,輦·輿之前,事當分列,而何可遮立乎?命勉兢書傳敎曰,擧措極爲駭然,當該承旨,亟遞差。樂性曰,駕前入侍承旨,旣有遞差之命,而駕前之出入敬謹,無異筵席,則諸承宣擧措,大段顚借,揆以事體,極爲駭然。恐不可以遞差薄勘而止,竝罷職,何如?上曰,依爲之。出擧條上曰,承旨前望單子入之,待下批牌招,先隨駕後謝恩。出駕前下敎仍進發詣毓祥宮大門外,降輦乘輿,入齋室門外降輿,仍詣版位,行再拜禮,入宮內奉審訖,詣省牲位省牲,仍詣奉安閣展拜奉審訖,次詣延祜宮展拜奉審訖,次詣宣禧宮展拜奉審訖,行晝茶禮,還御毓祥宮齋室。勉兢曰,訓鍊大將趙心泰,旣已入稟,不待發落,徑先前進,揆以事體,極爲駭然,推考,何如?上曰,依爲之。出擧條命書傳敎曰,問安命下之後,不爲進去,當該承旨遞差。上曰,承旨前望單子入之,待下批牌招察任。出榻敎上曰,副摠管前望單子入之。出榻敎上曰,當該宣傳官李仁達·元永麟·田遇聖·黃勉基汰去。出榻敎命書傳敎曰,記昔聖敎,若令承耹,今日親祭之禮,意在仰述,是宮是享,豈可無視意之擧乎?本宮私親之出身者,皆於先朝,屢蒙收用之典,而新出身中,有姑未沾職者,哨官崔廷岳,今日政陞六調用,如無見窠,摠郞加設單付事,分付。又命書傳敎曰,爲冬享將事來此,越瞻養正齋,多有頹圮處,齋舍自有所重,且況先朝頻臨之所也。卽令該曹,今日內修葺,因此思之,主家之人,近無官職云,亦令今日政,復職調用事,分付。又命書傳敎曰,政官牌招開政。上曰,貢市堂上·平市提調入侍。良倜承命出,與貢市堂上鄭民始·沈頤之,平市提調李文源偕入。上曰,貢市人弊瘼,須卽稟處也。民始·頤之曰,貢市詢瘼諸條,有入侍稟處之命矣,臣等取見其所懷,則景慕宮二契南草旅客主人等以爲,渠等生利,只有南草一種,而當初募入時,謀避之類居生,各處草商,要路誘入,都執發賣之故,渠等坐失生利,要路旅客主人,移入宮底,通共發賣云。渠輩生計,只是南草旅客,而失利如此,則移入都執之類,使之通共買賣,似爲恤弊之道,而第其四處商賈,勒令竝湊於渠輩旅客,實是行不得之政,此則置之爲宜。黍皮契貢人以爲,己酉年黍皮一百張,進排於戶曹矣,經月之後,自司僕,以本色黍皮還給,今至五年,尙不受價云,當初一百張取用時,自戶曹責納於貢人,移送於司僕,則貢人,認以別貿受價於戶曹矣。黍皮一種,已入於司僕都下之中,故戶曹初不給價,司僕還給黍皮,五年之間,黍皮與貢價,俱不得受出,此則使戶曹,明年司僕都下錢中,一從貢價,除出上下,爲宜。軍器寺貢人以爲,大小科場所用貫革貢人,運置於闕外,則闕內輸入,各處排設,竝以衛軍擧行矣。甲辰年間內試射時,以衛軍之雜亂,因下敎,軍器寺專當擧行云,故武庫之替當委折,甲辰之下敎有無,査問於軍契貢人則以爲,渠貢,卽庚午創設,而毋論闕內外,初無貫革擧行之事。雖以內試射言之,殿座後,衛軍始許入闕,則豈有貫革預先運立之理乎?甲辰年間,因下敎替當之說,自歸虛妄云,衛軍擧行,旣無可據之前例,下敎專當,又無可考之文蹟,則軍器寺貢人,欲免渠貢應行之役,敢爲藉重之計者,極爲無嚴,貢人嚴勘,所懷勿施,爲宜。煙草廛市民以爲,六矣廛徭役,不過每朔八九兩,而獨煙草廛平市所納每朔朔米,爲三十六兩八錢,通計一年,合爲四百四十二兩。渠等市業,自來凋殘之中,平市朔米,若是夥多,無以辦納云。殘廛應役,倍蓰於六矣廛,則渠輩稱冤,亦非無理,而第各廛朔米,乃是市署逐朔需用者,事情之如何,旣未詳知,減數之幾何,有難酌量,此則使該署提調稟處,何如?文源曰,草廛市民之稱冤,臣亦聞之,蓋其市業,本甚凋殘,而應役,反重於六矣廛,則市民稱冤,不爲無據。其在均市役之道,宜有除減之擧,此則自臣署商量事情,從便減給,似好矣。上曰,依爲之。出擧條命書傳敎曰,上齋生應製居首進士李鍾夏,七十二券中最勝,新印中庸一件賜給。
上在昌德宮。停常參·經筵。
大殿,內閣·政院·玉堂·藥房經宿口傳問安。答曰,知道。
朝廷二品以上·六曹堂上·大司憲經宿單子問安。答曰,知道。
毓祥宮親祭罷後,內閣·政院·玉堂·藥房口傳問安。答曰,知道。
朝廷二品以上·六曹堂上·大司憲單子問安。答曰,知道。
還宮後,內閣·政院·玉堂·藥房口傳問安。答曰,知道。
李濟萬啓曰,明日常參·經筵,取稟。傳曰,停。
李濟萬,以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
徐鼎修啓曰,今日動駕時,承旨當爲備員,而新除授右承旨李集斗在外,何以爲之?敢稟,傳曰,許遞。
承旨前望單子入之,曺允大落點。
李濟萬啓曰,玉堂上下番俱空,事甚未安,副應敎鄭東榦,副校理宋祥濂,修撰李相璜,副修撰申大尹,竝卽牌招,以爲推移入直之地,何如?傳曰,允。
傳于李勉兢曰,軍士房承旨入侍。
傳于李濟萬曰,嶺南老人追榮狀本,明日政下批事,分付銓曹。
李勉兢啓曰,去九月十九日備邊司草記批旨,古人猶矯制發倉,目見頷顑,先爲賙救者,繡衣事不但容有可恕,見今開春尙遠,艱食之狀,不問可知。嚴飭帥臣,拔例周恤,俾無一夫一婦顚壑之患,來月來來月間,自本司,言送政院稟旨,發遣宣傳官或備郞,摘奸擧行之勤慢事,命下矣。自備局,今方言送,何以爲之?敢稟。傳曰,入侍翰林洪樂游,文兼宣傳官權差,使之當日下送。
以全羅監司李書九啓本,今秋各祭,依禮文設行事,傳于李義弼曰,有國所重,莫過於祀典。詩不云乎?神之格思,不可度思,矧可斁思。身爲帥臣及邑宰,或使幕僚替行,或令邑人代爲,究其由,未免於斁思,是豈申加飭諭之本意乎?況社稷節祭,鄕校釋菜,亦敢借勞,雖未知事勢情病之適然與否,而修啓之命,新有定式,則無難依舊,此亦紀綱所在。旣見之不可無飭,而蔭武諸倅,何足責?以下大夫,出自侍從者,亦豈敢如此乎?靈光郡守金載翼,先罷後拿,其餘蔭武守令,爲先從重推考。纛祭之體重,有甚於邑社,則兵營之以帶裨修啓於御覽啓目者,萬萬駭然。該兵使李壽鵬,亦爲拿問處之,水使之使虞候爲之者,猶有勝焉,該兵使推考。雖以道伯言之,多年近密,無他觀感之效,祀典一事,意謂或能知予本意矣。其所任他,乃如此,莫云生疎,非溺職而何?卿則亦爲推考,此後另加着念事,回諭。仍令該曹枚擧,今下傳敎,嚴飭諸道,而纛所獻官之以兵曹判書差遣者,載在五禮儀,且其樂章,用龍飛漸天歌,其爲尊嚴,果何如也?本兵長應行之事,兵·水使焉敢不爲?至於大邑之有纛所處,亦皆以營將或守令,爲獻官事,一體申明嚴飭。
李勉兢,以兵曹言啓曰,依下敎,隨駕禁軍及駕後禁軍·武藝別監·內吹·兼〈內〉吹·近仗軍士·標下軍兵等處,設粥以饋之意,敢啓。傳曰,知道。
李勉兢,以兵曹言啓曰,經宿動駕時作門開閉,何等愼重,而不待標信,徑先開門,揆以師律,萬萬駭然。該大將趙心泰,從重推考,作門哨官,決棍汰去,何如?傳曰,允。哨官何罪?勿論,可也。
李勉兢,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
李勉兢,以訓鍊都監言啓曰,依下敎,隨駕將校軍兵等處,設粥分饋之意,敢啓。傳曰,知道。
李勉兢,以禁衛營言啓曰,依下敎,本營留陣將校軍兵等處,設粥分饋之意,敢啓。傳曰,知道。
李勉兢,以御營廳言啓曰,依下敎,駕前別抄等處,設粥分饋之意,敢啓。傳曰,知道。
曺允大,以義禁府言啓曰,蔚珍前縣令李宗憲,拿問嚴覈,勘以當律事,傳旨啓下矣,李宗憲,自任所未及上來云。依例發遣府書吏,所到處拿來,何如?傳曰,待待命拿囚,可也。
毓祥宮冬享祭親祭敎是時,亞獻官行判府事朴宗岳,終獻官右議政金憙,進幣瓚爵官吏曹判書金思穆,吏曹參議李冕膺,贊禮禮曹判書閔鍾顯,典祀官奉常正李羽晉,宮闈令尙膳金壽光,執禮軍資正魚用謙,執尊獻納金熙朝,大祝修撰李相璜,祝史副司果李羲甲,齋郞副司果安廷善,盥洗位兵曹佐郞金熙華,司藝文躍淵,爵洗位典籍宋應望·蔡弘直,亞·終獻盥洗位典籍李彙,贊者·引儀李命心·金東覽,謁者兼引儀尹夔欽,引儀任希澤,贊引兼引儀李萬羽·許㬘,祭監監察李之淳·李允行。
癸丑十一月初六日卯時,上詣毓祥宮,親祭入侍時,行都承旨徐鼎修,行左承旨閔台爀,右承旨李勉兢,左副承旨李義弼,同副承旨李濟萬,記事官徐有聞,假注書鄭文始,記注官承膺祚,記事官洪樂游,一提學鄭民始,檢校直提學徐有防,原任直閣尹行任,檢校直閣徐榮輔·南公轍,以次侍立。上具翼善冠·衮龍袍,御香大廳親押訖。上曰,亞獻官以下先入就位。賤臣承命出傳。上曰,擧行慢忽守僕金相麗,事過後,令攸司科治。行祭時至,上自香大廳,步入東挾門,就板位行再拜禮,贊禮啓請行事,上詣盥洗位,盥洗訖。詣神位前,三上香,獻爵奠幣,降復位,行初獻禮,亞獻官朴宗岳,終獻官金憙以次行禮如儀訖。上復行再拜禮,贊禮啓請禮畢,上還御齋室。命書傳敎曰,承旨前望單子入之。上曰,院隷以下若喧譁,則兵判當處分,以此分付。少頃,乘輿出宮大門,降輿乘輦,至鍾樓前街。上曰,守僕科治分揀。上曰,今日侍臣班次,錯亂,甚矣。仍命書駕前下敎曰,今日還宮時參班侍臣,事過後竝禁推。前詣敦化門,命勉兢出標信解嚴,入敦化門·進善門·肅章門,至協陽門降輦乘輿,由宣化門還內。諸臣以次退出。
癸丑十一月初六日未時,上御重熙堂。軍士房承旨入侍時,右副承旨李勉兢,假注書鄭文始,記注官承膺祚,記事官洪樂游,以次進伏訖。上命書傳敎曰,太常祭品圖式,有印出分藏之命,而菓果醢菹圖式,今已啓下,此則藏奉于本寺,外此諸品之例用及釐正者,待印出分藏于各處享所,三件印進。又以各一件,分給內閣及西庫·京史庫·外史庫,弘文館·禮曹,而時任本寺堂郞,各頒一件。又命書傳敎曰,政官待開門牌招開政。又命書傳敎曰,全羅兵使之代,明日政差出,靈光郡守之代,捧糴方張,待畢捧,令道臣報來後差代事,分付。仍命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,毓祥宮經宿翌日口傳問安。答曰,知道。
大殿,朝廷二品以上·六曹堂上,毓祥宮經宿翌日單子問安。答曰,知道。
藥房提調徐有防,副提調徐鼎修啓曰,是年是日,毓祥宮享事利成,宸慕克伸於裸薦,聖孝罙光於繼述,歷拜展禮,經宿回鑾,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
李濟萬啓曰,玉堂備員間,視事頉稟之意,敢啓。傳曰,知道。
李濟萬啓曰,來十一日輪對日次矣,敢稟。傳曰,爲之。
閔台爀啓曰,來十一日朝參日次矣,敢稟。傳曰,停。
閔台爀啓曰,禁衛營將官來言,今日本營軍兵,日次私習云矣,敢啓。傳曰,知道。
閔台爀啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,大司憲林蓍喆,持平南涑呈辭,執義·掌令一員,持平一員未差,掌令姜鳳瑞在外,監察茶時之意,敢啓。傳曰,知道。
傳于李濟萬曰,都承旨入侍。
傳于李濟萬曰,都承旨·左副承旨·右副承旨許遞,前望單子入之,待下批牌招察任。
承旨前望單子入之,洪明浩·李冕膺·南公轍落點。
兵曹口傳政事,副司直徐鼎修單付。
有政。吏批,判書金思穆,參判沈煥之,參議李冕膺,同副承旨李濟萬進。以蔡弘直爲監察,金乃默爲校檢。
有政。兵批,判書鄭好仁進,參判林濟遠病,參議李師濂入直,參知金履成病,右副承旨南公轍進。以西淸君煋·權儼爲都摠管,李敬一爲副摠管,李鴻運爲全羅兵使,李仁本爲三田濤別將,同知單李珍暹,副護軍單金益彬。
李濟萬,以吏曹言啓曰,本曹佐郞林漢浩呈狀內,矣身素患痰癖之症,每當換節之時,一倍添劇之中,猝得寒感,食飮全却,轉側須人,以此病狀,萬無起動供役之望云。身病旣如此,則不可强令察任,今姑改差,何如?傳曰允。
南公轍,以兵曹言啓曰,五衛將金相泂,母病危篤,急於歸護,呈狀乞遞,情理旣如是,則不可强令察任,改差,何如?傳曰,允。
閔台爀,以兵曹言啓曰,龍虎營待年軍崔道完,今十一月初六日楊州忘憂里近處,中虎一頭,私獵捉得以納,故依例封進,而取考軍兵捉虎施賞前例,則元軍三升一疋,木綿二疋,布子一疋,待年軍,例陞元軍矣。今此崔道完,係是待年軍,依他例元軍陞實之意,敢啓。傳曰,知道。皮張,別將處賜給,可也。
禁府照目,禁府都事呂文永,矣本府議啓內,特敎拿問,事體至嚴,而現告旣出之後,趁不擧行,以致囚單之稽滯,事甚可駭,以此照律罪,笞五十收贖,解見任別敍,私罪奉敎依允爲旀,功減一等爲良如敎。又啓目,廣興前主簿申斗七原情云云,問目內辭緣,泛稱遲晩,所當請刑是白乎矣,年過七十,法不當請刑,上裁,何如?判付啓,年過七十,分揀放送爲良如敎。又啓目,粘連向前朴廷爀,旣捧之稅穀,稱以情債之未備,過期不納,已極可駭兺不喩,推論之該吏,初不起送,乃於置對之下,敢以循辭,欲爲粧撰之計者,極爲駭然。以此照律,何如?判付啓,考律勘放後,草記爲良如敎。又啓目,庇仁前縣監任長源亦,原情云云,問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,考律勘放後,草記爲良如敎。
癸丑十一月初七日巳時,上御重熙堂。都承旨入侍時,行都承旨徐鼎修,記事官徐有聞,記注官安經心·承膺祚,稟事閣臣徐有防,以次進伏訖。有防曰,夜間聖體,若何?上曰,一樣矣。有防曰,王大妃殿氣候,何如?上曰,一樣矣。有防曰,惠慶宮氣候,何如?上曰,一樣矣。有防曰,御貢事體,孰非重大,而至若蔘劑,尤爲自別,所當十分審擇,其所封進,間多劣品,此蓋蔘商輩作奸之致也。自內局關飭,非不縷縷,而雖以今番所封者言之,依舊品劣,纔已點退,而事體所在,誠極寒心矣。上曰,慈殿宮進御蔘劑,必欲另擇好品,而近來蔘品,全不成樣,實爲可悶之事也。有防曰,臣方別般嚴飭,而如又一味如前,則不可無筵達論罪之擧矣。上曰,日昨上齋生應製科作,果如何耶?有防曰,漢群臣賀左股有七十二黑子表題甚好,出尋常萬萬,而第若非素有熟工之人,難於善做,可以見生熟之題也。李鍾夏所作,不但句作之爲好,全篇排鋪,亦可見其爲自來實才矣。上曰,今日日氣之寒煖,比昨如何?有防曰,比昨稍有寒意矣。上曰,王大妃殿進御香砂六君子湯,限三貼,自今日一貼式煎入。出榻敎命退,諸臣以次退出。
上在昌德宮。停常參·經筵。
李冕膺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,大司憲林蓍喆,持平南涑呈辭,執義·掌令一員,持平一員未差,掌令姜鳳瑞在外,監察茶時之意,敢啓。傳曰,知道。
傳于南公轍曰,右副承旨入侍。
李濟萬,以舟橋司言啓曰,舟橋排設,今日畢役之意,敢啓。傳曰,知道。
閔台爀,以義禁府言啓曰,時囚罪人朴廷爀·任長源等,考律勘放後,草記事,命下矣,朴廷爀本府議啓內,旣捧之稅穀,稱以情債之未備,過期不納,已極可駭。推論之該吏,初不起送,乃於置對之下,敢以循辭,欲爲粧撰之計者,尤爲駭痛。以此照律,罪取考律文,則大明律收糧違限條有曰,凡夏稅秋糧違限不足者,其部糧官杖一百,不應爲條有曰,凡不應得爲而爲之,事理重者,杖八十。名例有曰,二罪俱發,以重者論,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。朴廷爀從重論,杖一百收贖,告身盡行追奪放送。任長源,宣惠堂上鄭民始所啓內,正供上納,皆有期限,至於米條,法意尤重,晩載守令,亦有罪矣。況今秋序已暮,而湖西大同米本廳當納,爲三百餘石,未納尙餘一萬三千餘石,此是前所未有之事。該道昨年穡事,雖曰,歉荒,而三南同然,則兩南,今幾畢納,而湖西之許多未納,未免慢忽。且大同之待秋停退,又是罕有之特恩,而不待朝令,任自至秋,若此不已,則特恩無可施之地,稅穀廢當納之限。後弊所關,決不可仍置,而許多守令之盡爲勘處,亦關民邑之弊,其中全不納守令,令該府拿問處之。戶曹草記內,庇仁縣田稅米·太,宮房稅米,九月已過,全不上納,事極該然,當該守令過限未納違越定式之罪,不可不重勘。罪取考律文,則大典通編徭賦條有曰,大同米未捧百石以上,徒三年,大明律收糧違限條有曰,若夏稅秋糧,違限不足者,其部糧官,杖一百。名例有曰,二罪俱發,以重者論,大典通編推斷條有曰,犯私罪杖一百以上之罪,告身盡行追奪矣,任長源從重論,告身盡行追奪,忠淸道公州牧日新驛,徒三年定配,而以惠堂所啓及戶曹草記內辭意,俱罪目,依例發遣府羅將,押送配所,何如?傳曰,允。如有功·議,各減一等,任長源則豈可以如干石數之多寡,而照律之際,或輕或重乎?依同罪他囚已勘例,勘放,可也。
李濟萬,以義禁府言啓曰,朴廷爀杖一百收贖,告身盡行追奪,任長源告身盡行追奪,徒三年定配照律草記批旨內,如有功·議,各減一等,任長源則豈可以如干石數之多寡,而照律之際,或輕或重乎?依同罪他囚已勘例,勘放可也事,命下矣,任長源與燕岐前縣監黃運祚,爲同罪,而月前黃運祚原情公事判付內,雖以尊事體杜後弊之道,使之拿問,而遞罷足矣,放送事,命下矣。任長源,依黃運祚例,罷職放送,朴廷爀,無功云矣,敢啓。傳曰,知道。
癸丑十一月初八日午時,上御重熙堂。右副承旨入侍時,右副承旨南公轍,記事官徐有聞,記注官安經心·承膺祚,以次進伏訖。上命讀公事書判付訖。命退,承史以次退出。
上在昌德宮。停常參·經筵。
閔台爀啓曰,大司憲林蓍喆,持平南涑呈辭,執義·掌令一員,持平一員未差,掌令姜鳳瑞在外,監察茶時之意,敢啓。傳曰,知道。
傳于李濟萬曰,都承旨入侍。
以導駕侍臣禁推傳旨,傳于閔台爀曰,分揀。
以江原監司沈晉賢啓本,金化等邑班族中未蒙追榮者,職姓名開坐事,傳于李冕膺曰,令該曹口傳下批。
李冕膺,以訓鍊都監言啓曰,本局軍色從事官李相璜,以其申飭行公之意,至請推考,草記蒙允,而謂以救護親病,陳疏請暇,又復呈遞,終不出仕,參其情勢,有難一向强迫,今姑改差,何如?傳曰,勿施,嚴飭供職,可也。
癸丑十一月初九日午時,上御重熙堂。都承旨入侍時,行都承旨洪明浩,記事官徐有聞,記注官金良倜·承膺祚,以次進伏訖。上曰,同副承旨入侍。出榻敎賤臣承命出傳,上命讀公事書判付訖。命退,承史以次退出。
上在昌德宮。停常參·經筵。
王大妃殿誕日,大殿,內閣·政院·玉堂·朝廷二品以上·六曹堂上·大司憲·宗親·儀賓口傳問安。答曰,知道。
王大妃殿,內閣·政院·玉堂·朝廷二品以上·六曹堂上·大司憲·宗親·儀賓單子問安。答曰,知道。
惠慶宮·中宮殿,內閣·政院·玉堂口傳問安。答曰,知道。元子宮,內閣·政院·玉堂口傳問安。答曰,知悉。
李濟萬啓曰,明日常參·經筵,取稟。傳曰,停。
南公轍啓曰,備邊司郞廳來言,今日賓廳日次,而王大妃殿誕日問安相値,不得來會云矣,敢啓。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
南公轍啓曰,御營廳長官來言,今日本廳軍兵,日次私習云矣,敢啓。傳曰,知道。
上在昌德宮。停常參·經筵。
南公轍,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,明日冬至望闕禮習儀,兩司當爲進參,除在外外,未肅拜呈告人員,竝待開門牌招,以爲進參之地,何如?傳曰,允。
傳于南公轍曰,都承旨入侍。
傳于南公轍曰,明日以後,連値坐齋,時囚皆令今日捧供,待判下以草記議處,仍又區別功·議,照律以聞事,分付。
傳于南公轍曰,政官牌招開政。
南公轍,以吏曹言啓曰,司饔院主簿朴師轍,受由過限未上來,依例改差,何如?傳曰,允。
南公轍,以壯勇營言啓曰,本營將校射會時,連六巡全布人,別單書入之意,敢啓。傳曰,知道。
有政。吏批,判書金思穆進,參判沈煥之進,參議未差,行都承旨洪明浩進。以鄭大容爲吏曹參議,李集斗爲兵曹參判,申溆爲吏曹佐郞,趙遠慶爲敬陵參奉,朴基正爲兵曹參知。司饔主簿黃運祚單付,仍付京職事,承傳,正憲李永植今加崇政,壯勇營射會時連六巡全布加資事,承傳。
再政。以李敬一爲左尹,李義弼爲刑曹參議,左尹宋鍈,右尹李敬一單付。
兵批,判書鄭好仁病,參判李鎭復未肅拜,參議李師濂入直進,參知尹弘烈未肅拜,右副承旨南公轍進。副護軍沈鑏單付。
傳于南公轍曰,吏房承旨入侍。
傳于南公轍曰,掌令姜鳳瑞,受由還朝,出肅之後,傳啓侵申始入,啓意,謂注書傳謄之遲滯,欲爲處分矣。今聞非堂后之滯留,亦非臺廳之緩傳,卽由於政院,以臺臣到院上疏,謂有誤字,越格還給,而甚至疏則勿爲,啓則卽呈,知委於臺臣云者,豈不大是駭然?莫曰彼臺臣遠人而至疲然也。顧其職則掌憲也,掌憲言事之疏,承旨其敢退却,又敢使之代納傳啓乎?眞所謂臣何足言,有辱朝廷,此路一開,則一承宣,足搪言疏,尤豈不寒心乎?近來諸凡涉禁之疏,不得不有拔例勿捧之處分者,常恐或關後弊,況今日承宣之所爲乎?自該房承旨,爲先令該府拿問,捧供以聞,其餘在院承旨,一竝罷職。
南公轍啓曰,左承旨閔台爀,令該府拿問捧供以聞事,命下矣,依定式,遞差傳旨捧入之意,敢啓。傳曰,知道。何時下敎傳旨,尙今遲滯,當該注書,亦爲拿處,以懲年少新進怠忽之習。
以諸承旨罷職現告,傳于南公轍曰,其中知申,適値入侍,雖與聞,似未爛熳,罷職過矣,以遞差改付標。
傳于南公轍曰,承旨前望單子入之,待下批牌招察任。
承旨前望單子入之,蔡弘履·林濟遠·金履成·李東郁·李一曾落點。
以都承旨蔡弘履,右承旨李東郁牌不進推考傳旨,傳于林濟遠曰,無端違牌,何也?更爲牌招,如有實故,以許遞傳旨捧入。
傳于林濟遠曰,承旨許遞代,前望單子入之,待下批牌招察任。
承旨前望單子入之,沈煥之·徐有秉落點。
沈煥之啓曰,新除授同副承旨李一曾,時在江原道洪川地,斯速乘馹上來事,下諭,何如?傳曰,允。
以兵曹參知朴基正牌不進罷職傳旨,傳于林濟遠曰,與在外堂上許遞,前望單子入之,待下批牌招察任。
兵曹堂上前望單子入之,參判李鎭復,參知尹弘烈落點。
傳于金履成曰,新除授兵曹堂上,待下批牌招。
傳于金履成曰,在外承旨許遞,前望單子入之,待下批牌招察任。
承旨前望單子入之,李鼎運落點。
林濟遠啓曰,新除授右承旨李鼎運,時在慶尙道慶州地,斯速乘馹上來事,下諭,何如?傳曰,許遞,前望單子入之。
承旨前望單子入之,李勉兢落點。
林濟遠啓曰,新除授左副承旨李勉兢,卽爲牌招,何如?傳曰,允。
掌令姜鳳瑞啓曰,臣因乞遞之章,尾附民事,治疏呈政院,則政院以爲,有誤書處,改書來呈云,故果爲改書誤書處,而卽欲入呈,則政院以爲,明日來呈,似好云云,臣不知格例,似當避嫌而不卽避嫌,徑先傳啓,則乖損臺體,已無餘地。以此情踪,何敢晏然於臺次乎?請命遞斥臣職。答曰,名之曰,臺疏,則承宣,豈敢呼來斥去,指定今日明日乎?該承宣事,萬萬駭然。此一款,添問目事,分付該府,爾雖生疎,亦未免壞損臺體,從重推考。
林濟遠啓曰,注書徐有聞,謂有情勢,陳疏出去,原疏纔已退却矣。所當直捧禁推傳旨,而此與無端徑出,有異,推考警責,仍卽牌招入直,何如?傳曰,允。
以注書徐有聞牌不進罷職傳旨,傳于金履成曰,只推。
注書徐有聞病,代以宋知濂爲假注書。
以假注書鄭文始拿處代望單子,傳于金履成曰,待勘放,使之就直。
南公轍疏曰,伏以臣於今日諸承宣處分,實有私義之萬萬難安者,掌令姜鳳瑞之陳疏到院也,臣適以職事,暫往內閣,而原疏辭意,臣旣得聞,往復之際,臣亦與知,何可以身不在院,獨自倖逭乎?玆敢略陳短章,徑出禁扃。伏乞聖明,亟降威罰,以安私分,兼治臣擅離之罪,以肅朝綱焉。臣無任屛營祈懇之至。
傳于林濟遠曰,令日以忠武公篆首圖書事,至今酬應於內閣公事,閣臣之皆會閣中,可知,現告中拔之者此也。觀此疏語,敢以與聞樣自引者,萬萬駭然。疏不出望門,院規卽然,前此閣臣之兼承宣者,在閣時,無得輪示傳敎軸,而上疏停當,亦然,今曰,與聞,獨非犯法乎?若此不已,則承宣,若在於闕外待漏院,亦將輪示停當乎?見者固可駭,送見者先犯法禁,雖似微事,亦關古規,今日在院承旨,一竝禁推。其委折問啓,都承旨連爲入侍,勿論,此後傳敎及上疏之越格出院門者,申明舊典,嚴加禁斷,此上疏還給,爲先從重推考。
傳于金履成曰,右副疏還給,牌招察任。
以曺允大·李冕膺·李濟萬囚單子,傳于林濟遠曰,飭已行,撤漏近矣,分揀放送。
徐有秉啓曰,副應敎鄭東榦,副校理宋祥濂,修撰李相璜,副修撰申大尹牌不進罷職傳旨,今方捧入,而玉堂上下番俱空,事甚未安。未差之代,政官牌招開政差出,待下批牌招入直,何如?傳曰,違牌玉堂,傳旨勿施,牌招入直。
以副應敎鄭東榦,副校理宋祥濂,修撰李相璜牌不進罷職傳旨,傳于金履成曰,只推。
以副應敎鄭東榦,副校理宋祥濂,修撰李相璜,副修撰申大尹牌不進罷職傳旨,傳于金履成曰,只推,更爲牌招,其中李相璜·申大尹之無端屢違,極爲駭然,嚴飭追省記入直。
徐有秉,以禮曹言啓曰,卽接東七陵官員聯名牒報,則近日大虎,四五成群,白晝橫行於齋室近處,山直之巡山,不得以時,守僕之守直,亦難如意,不可不趁此捕捉,以除後患云。卽令該軍門,發送校卒,期於捕捉,何如?傳曰,允。嚴飭該營,期於捕捉,可也。
南公轍,以兵曹言啓曰,慶熙宮衛將崔昌文,謂有父病,急於救護,景福宮衛將李珍暹,身病猝重,勢難供職,俱爲呈狀乞遞,改差,何如?傳曰,允。
南公轍,以備邊司言啓曰,水原留守李命植狀啓,有草記回啓之命矣,取見其狀本則以爲,本府別軍官都試,以至月·五月設行事,載於節目中,新入人準六朔許赴,而今年乃是新創,入屬不過五六日,遽令赴試,亦違節目。若待明年五月,恰滿六朔之限,行不行間,有難擅便,請令廟堂稟旨分付矣。新設之初,未準六朔之限而徑行都試,有違節目,依狀請,待明年當朔擧行事,分付,何如?傳曰,凡初設之官職,未聞以未及滿限,有退期之規,若此則宣薦一內設置之初,六朔前何以許赴於當等都政之別取才乎?不設則只當不設,又豈可再爲於明年五月·至月乎?本司回啓之徒依狀辭,殊甚未安。然設始屬耳,規模未定,今年條都試,合設於明年,而五月·至月間,從便爲之事,分付。合設與再次,皆屬朝家之特恩,則作法之初,徑請拔例之擧,有關事面,該守臣推考,可也。
南公轍,以備邊司言啓曰,掌令姜鳳瑞上疏批旨,有査勘之方,有司堂上就議,指一草記以聞,竝與該牧使李喆運,旌義縣監高漢祿等行査間,律名使之一體議奏之命矣。臣等依下敎,就議于大臣,則領議政洪樂性以爲,贓吏之恣行不法,從古何限,而未有若李喆運之罪犯者也。以臺疏條列,觀之,則還上之濫捧精分,剩穀終無歸處,船粟之大斛小斗所剩,過千有餘。咸平牟之貿買涼鰒,海南穀之貿木貿紬,賑倉米之混置於民還災減之中,而三邑之二千饑口虛錄,爲四千名,拮据之三百穀數加錄,爲六百石。甚至於高漢祿之願納米租,不過百餘石,而以五百石,虛張登聞者,罔非不法無良之事,而此則猶係渠之贓汚,國有常刑,自可如法勘斷。至於表裏賞典之下,以國事可笑之說,怫然發口於稠人之中,而渠乃肆然爲此,則其罪萬戮有餘。又若春夏以來,聖念憧憧於島饑,蠲恤之澤,船粟之惠,靡不容極,而民命顚壑,不知爲幾千名,則其爲驚慘,不可但以不法肥己之罪,論勘。事當卽速拿來,嚴覈得情,以法處斷,而第恐拿來之後,自知死罪,一辭發明,則萬里重溟,往復究覈,必當動費時月。且不可不質覈於參聽之稠人,且纔經大饑,今年又未免失稔,殿屎之慘,至於此極,則宜有慰諭奠接之擧,外此不法諸條,亦宜一一按査,得其情犯,發遣按覈御史,使之盤詰登聞,明正其罪。至於行査間律名,則極律在前,其所輕重,姑無加損於罪犯,李喆運先施本島定配之典,以待御史狀聞後,拿來施法。高漢祿賞典,爲先還收,其虛張石數,誣罔天聽之罪,拿問嚴勘,爲宜云,左議政金履素,右議政金憙以爲,別無他見云矣,敢啓。傳曰,以此以彼,按覈安集之擧,不容少緩,而非繡衣,亦不可爲者,爲先以剛明可合人,無論使與御史,堂上三品及三司中,卽爲通瀜抄啓,而按覈之當爲於何處,勘律之當擬以何律,李喆運之行査前,姑先如何處之之當否,及外此疏中諸條之未及稟處者,時任大臣處,更爲就議。原任大臣處,發遣備郞,詳問草記,而臺疏中曰,以饑口之二千,倍數濫報,則不知其幾千名塡壑云者,似未免矛盾,指抄饑之民口而言之云乎,抑不入於賑案者之謂乎?其餘諸條之只擧梗槪者,問于臺臣,然後可以知之,況彈丸之地,傳聞豈至於爽實乎?詳知然後,可以按査。掌令姜鳳瑞,令政院卽爲牌招,俾卽條陳耳聞目擊之事實以啓,李喆運·高漢祿,則爲先作闕,另擇擬薦,而政官,待開門牌招開政,發例擇差,待下批不多日內,使之下送,可也。
林濟遠,以御營廳言啓曰,禮曹草記,東七陵齋室近處,大虎四五,白晝橫行,令該軍門發送校卒,期於捕捉事,草記批旨內,嚴飭該營,期於捕捉可也事,命下矣,山行軍五十名,定將校率領,今十二日爲始,出送行獵之意,敢啓。傳曰,知道。莫重肅敬之處,無敢喧譁,期於不多日內捉納,可也。
金履成,以義禁府言啓曰,昨春因黃海前兵使吳載徽狀啓,以善績鎭還穀反逋事,該鎭前僉使朴泰根·辛聖恒·金光國等,令刑曹押送該閫,準數充上後拿問處之事,自兵曹覆啓,蒙允矣。卽接黃海兵使姜五成牒報,則朴泰根·金光國等,各其未捧,尙未充上,今方連加嚴督,而辛聖恒,任內反逋,今纔畢納云矣。辛聖恒,方在黃州地,發遣府書吏拿來,何如?傳曰,海西此時貽弊宜念,亦旣畢捧,令帥臣嚴棍放送事,分付,可也。
義禁府啓目,蔚珍前縣令李宗憲原情云云,問目內辭緣,泛稱遲晩,刑推得情,何如?判付啓,如渠者,豈敢自爲無於例之事乎?觀於啓語爰辭,可知其襲謬,遞罷過矣,放送爲良如敎。又啓目,郭山前郡守趙拓壤原情云云,問目內辭緣,泛稱遲晩,刑推得情,何如?判付啓,今日內議處,照律爲良如敎。
林濟遠,以義禁府言啓曰,時囚罪人趙拓壤原情公事判付內,今日內議處照律事,命下矣。火藥,係是陰雨之備,而不善檢察,致有燒燼之擧,固已可駭,失火根因,初不詳覈,乃以忽然火起等語,晩後修報者,尤爲駭痛。以此照律,取考律文,則大明律失火條有曰,若於倉庫內失火者,杖八十徒二年,大典通編推斷條有曰,倉庫軍器失火守令,以本律照勘後,公罪收贖懸入矣。趙拓壤,杖八十徒二年,以公罪收贖放送,何如?傳曰,允。如有功·議,各減一等,可也。
義禁府啓目,前承旨閔台爀原情云云,傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,觀此所供,豈可諉罪於該房,況臺疏所言,卽幾千名塡壑之說,則無論風傳之眞的與否,旣見其語,付之尋常,身爲其時在院之首僚者,焉敢逃其責乎是旀,設使臺臣之疏,有不當言而言之,失言事之章,托以誤書,隨呈輒却,豈不大關後弊乎?疏章出納,雖曰,下位所關,接臺捧啓,獨非該房之責乎?近來院規,到處掃如,甚至有今番之駭擧,所惜者體例,不可遞差而止,施以不敍之典,放送爲良如敎。又啓目,前假注書鄭文始原情云云,問目內辭緣,泛稱遲晩,刑推得情,何如?判付啓,附過放送爲良如敎。
掌令姜鳳瑞啓曰,嘻噫,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極。傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰,在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,快正王法。答曰,不允。
掌令姜鳳瑞疏曰,伏以臣,以遐土微蹤,百無肖似,而特蒙聖世不棄之澤,簡拔混凡之中,授之以耳目之任,臣感激無地,縮伏俟罪而已。又以臣父年七十五加資,仍令臣,歸覲懸玉之鬢,臣伏地惶感,天地父母之恩,罔知攸報。只自卽日離發,千里重溟,如輕一毛,往布聖恩,則臣父惶感無地,感淚被面,而臣之諸族,聚會臣家,頌祝聖德者,晝夜三日矣。臣以無似賤品,偏蒙聖恩,無與臣比,而監叨是職,無匡救報答之效,徒費國廩,是臣之無益於言責之地,於斯著矣。亟令遞改臣職,使之歸鄕,歌詠聖德於畎畝之中,則公格私分,千萬幸甚。臣乞免之章,贅及他說,極知惶悚,而民事之最切憫者,敢此尾陳,惟聖明垂察焉。噫,耽羅一島,邈在千里重溟之外,累値凶荒,民不支保者,久矣。前年秋事之大無,前所未有,而今年夏麥之又爲孔慘,則自冬春至夏,民人之饑死者,不知其幾千名,而民之所望者,只是秋穀之登稔矣。島氓又不幸,千萬意外,今八月二十一日,大風從東南起,拔屋折木,連日大作,旌義·大靜,殆同赤地,濟州右面左面,被災斯酷,中面十餘村里依風處,小有入稔,而三邑之民,聚而食之,則可謂太倉稊米。荐饑之餘,又値慘凶,公無儲積,私無甁粟,若不船粟就哺,則來春呼饑,必倍於今年春夏之餓死,而況新舊還上及前後番米,一時竝督,則民何以支保哉?噫,島中凡百,無非牧使之主張,而至於糶糴一事,乃是爲民之大政也,而還上之濫捧者,斛上之高上,殆至數三斗,而及其分給也,民之所受一斗之穀,未免七八升,則濫捧精分,推此可知,而其所剩穀,終無歸屬,此豈荒政之本意哉?以言乎萬包移穀,則與他自別,固當拔例賙賑,以盡接濟之道,而初以大斛捧之,終乃小斗分之,每石所剩,皆二斗,則合爲千有餘石,而咸平移轉三百餘石所載船,致敗於朝天浦者,不爲登聞,而拯出之後,其所欠縮,一百七十餘石。補欠之外,其餘八百餘石,船運于山底浦,貿買涼鰒,而海南移穀,未及載運,零數十一石,初不載運,送將校,作錢三十三兩於海南地,而貿木貿紬,則移粟救荒之意,固如是乎?當初請穀之際,賑倉米一千三百餘石在庫中者,混置于民還災減中,而不入於狀聞之中,則穀簿之那移,固無可言,而三邑抄飢白給之民,不過二千餘人,而狀聞中,以四千名云者,何其虛錄之多,而拮据穀數爻,不過三百石,而以六百石登聞者,或可文簿之不審歟?前明月萬戶高漢祿之願納米六十石,租六十石,而以五百石登聞者,抑亦何意哉?蓋漢祿之願納,徒廣德山之田庄,只是營屬之肥己,而非貧民之糊口者也,而畢賑之後,自以爲功,意望甚高矣。及其啓下高漢祿之爲旌義縣監,而牧使之惟有表裏之賞典,則怫然發口於稠人之中曰,國事可笑。嘻噫,此豈爲官長者之所可道哉?嗟乎,字牧之官,晝夜昏醉,不顧民隱,難以責任災邑之政,臣謂濟州牧使李喆運,爲先施以削職之典,斷不可已也。虛張文簿,圖得官職,旌義縣監高漢祿,亟施勿施之典,宜矣。臣無任屛營祈懇之至。答曰,省疏具悉。耽羅逖矣,隔以重溟,王化未曁,民隱難徹,牧守如不得其人,朝廷何以知無辜島氓之坐受荼毒乎?昨年饑民之顚壑,爾旣言其數,看來良欲無言。陸民之轉而之他,猶且期於還集,隨現嚴懲道伯,況島中顚壑之不知爲幾千名云者,可謂前未聞後未聞。雖使數爻,風傳稍爽,千之減者爲百,百又減而爲十,十亦豈可罪歲,一猶若已推諸,本牧若有守土之臣,此言豈出於爾口乎?外此虐民竊穀之許多罪過,俱係罔赦,無法則已,似此牧守,其可不卽明覈情犯,亟施大懲創之典,爲先另行査勘,在所不已,査亦有許多般,爾疏下廟堂,其所査勘之方,有司堂上就議,指一草記以聞。竝與該牧使李喆運,旌義縣監高漢祿等行査間律名,使之一體議奏。城化雖有等分,爾之職名,卽臺臣,臺臣之責,自衮闕許令論說,則何論城化,且況事實之査處,又在於批答以後事乎?此所以如是優批者也,爾其勿辭察職。仍傳于南公轍曰,臺臣疏中,亦言來春接濟之策,船粟非難,所切矜者,湖南民也。在朝家一視之心,豈可無別般兩便之方?令廟堂分付道臣,待新倅赴任,從長講究,卽爲狀聞,俾無緩忽之弊。
癸丑十一月十一日午時,上御重熙堂。吏房承旨入侍時,行都承旨洪明浩,記事官徐有聞,記注官金良倜·承膺祚,以次進伏訖。上命書傳敎曰,宣傳官射講,每冬都計劃,取優等,與抄啓文臣,分龍虎榜,臨殿施賞,何等奬勸之美意,則渠輩榮耀,不但曠絶,此亦無異於國試。且出陞品等賞典,則考試之行首,焉敢容私,應試之諸人,亦安敢放心乎?況前此申飭何如,則今番李儒燁之射講,獨等居首,愚濫特甚,行首之默無一言,亦甚駭然。十二朔計劃,皆命勿施,而雖以兵判及將臣言之,月終別有考試之例,則宜防奸弊,而隨衆往來,不欲致察,亦甚駭然。當該試官等,爲先從重推考,明日以後,連値坐齋,射則當依例親臨試取,而每朔各一巡,更當混計矣,講則今日令三營將臣,會于宣傳官廳,從其入仕朔數,每朔各捧講陣計劃以入事,分付。此後射講計劃,更或如今番之爲,則行首及當者,別般重繩,斷不可已,以此傳敎,俾載該廳受敎,以懲較計於恩賞之習。命退,承史以次退出。
上在昌德宮。停常參·經筵。
藥房提調徐有防,副提調沈煥之啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候,爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。答曰,知道。
徐有秉啓曰,今日冬至望闕禮習儀時,兩司當爲進參,而憲府則監察代行,諫院雖無進參之員,仍爲行禮之意,敢啓。傳曰,知道。
徐有秉啓曰,臣有秉,今日冬至望闕禮習儀,進去下直之意,敢啓。傳曰,知道。
林濟遠啓曰,備局有司堂上鄭民始·沈頤之·尹行任,依下敎來待矣。傳曰,入侍。
傳于徐有秉曰,禮房承旨入侍。
徐有秉啓曰,今日冬至望闕禮習儀時,西班二品以上參班擧案,屢度催促,終不來呈,揆以事體,極爲未安。不能檢飭之該曹堂上,從重推考,何如?傳曰,允。
沈煥之啓曰,明日永陵忌辰祭,傳香禮房承旨,當爲齋宿,而同副承旨徐有秉,以緣故出去矣,卽爲牌招,何如?傳曰,聞有實病,許遞,前望單子入之,待下批牌招察任。
傳于南公轍曰,右副承旨入侍。
傳于李勉兢曰,左副承旨入侍。
備邊司薦望,以李一曾爲濟州牧使。
南公轍啓曰。臺疏中曰,以饑口之二千,倍數濫報,則不知其幾千名顚壑云者,似未免矛盾,指抄飢之民口而言之云乎,抑不入於賑案者之謂乎?其餘諸條之只擧梗槪者,問于臺臣,然後可以知之,況彈丸之地,傳聞豈至於爽實乎?詳知然後,可以按査,掌令姜鳳瑞,令政院卽爲牌招,俾卽條陳耳聞目擊之事實以啓事,命下矣。臣等敬奉聖敎,往于臺廳,問于臺臣姜鳳瑞處則以爲,昨年本州之歉荒,挽近所無,今夏麥農,又爲告歉。島民饑死之數,臣何以一一的知,而雖以別刀一里言之,居民不過一百餘戶,而餓死者,至於八十餘口,一里如此,一島可推。臣之下鄕,在於夏末秋初,而道路隣里之間,死亡相屬,見聞絶矜,論以大略,無論付賑與不付賑,因餓致死者,似不止於數千人矣。至於糴政濫捧精分之弊,莫甚於昨今年,每石剩條,幾至數三斗,皆歸於幕裨,爲監官之私橐,民怨藉藉,而移轉萬包之穀,亦皆捧以大斛,給以小斗。領運之監色,受食之民人,擧皆稱冤,而移轉剩條千餘石中,只以一百七十餘石,補欠於咸平穀三百石臭載之縮數,而餘數八百石,皆貿涼藿,則畢竟區處,雖未知其何如,而涼藿,旣非救飢之物,則安得無民怨乎?海南牟十一石之送校作錢,貿取紬木者,亦未知其用於何處,此雖些少之物,就其賑資,有此料販,尤極無狀。賑倉米留儲者,爲千餘石,而皆以未捧樣,混入於蕩減中,民間傳說,衆口難掩,末後歸屬,臣亦未知,而倉簿盡歸幻弄,貧民不得受食,烏在其設置賑倉之意哉?二千人之抄飢,四千名之虛張,彈丸小島之中,聞見旣不汗漫,數爻不難領略,不但吏屬之皆知此事,小民亦多聞知者。至若自備賑資三百石之倍數登聞一款,其所拮据,不過剪取牧場馬尾發賣貿米之數,只爲二百五十餘石,此外加補者,亦爲三四十石,而末梢狀聞,乃以六百石,虛張爲說,此亦一島之所共知也。高漢祿之願納米租,不過一百二十石,而本牧使之以五百石狀聞,至蒙除邑之恩者,一島民情,無不喧傳。大抵還穀之取剩,移穀之料利,賑倉之竊弄,饑口之增數者,莫非背公病民之事,今年之凶,雖不至於全島被災,而其爲大無,則與昨年無異。牧守如此,民將何賴?臣所論列,係是民間疾苦,故臣果據實爲言云矣,敢啓。傳曰,知道。
以文兼宣傳官洪樂游狀啓,喬桐府營屬料穀之移劃,水軍番錢之已納者,請令廟堂更究變通事,傳于李勉兢曰,令廟堂,卽爲草記稟處。
以黃海監司李泰永狀啓,元賑·私賑·自備等穀,特爲劃給空名帖,令該曹成出下送事,傳于林濟遠曰,令廟堂,卽爲草記回啓。
李勉兢,以備邊司言啓曰,喬桐摘奸文兼宣傳官洪樂游狀啓,有令廟堂卽爲草記稟處之命矣。取見狀本則以爲,本府軍需,租爲一千二百六十餘石,米爲二百五十餘石,陸軍番錢,爲六百九十餘兩,以此爲一營將士各班下屬應下之資,而竝以停減之故,九月以後,不得放料。所謂身役,只是水·陸兩軍番錢,而陸軍則係是秋納,故入於停減之中,水軍則逐朔分捧,故已納者,未霑一視之澤,營屬之無料應役者,水軍之已納番錢者,不無向隅之歎,令廟堂更究變通之道,爲辭矣。本府餉還,旣皆停減,則各樣支放之難繼,勢所必至,不可不區劃給代,而在前如此之時,多有常賑穀給代之例,今亦以附近邑所在常賑穀,推移區劃,而趁未凍卽爲入送事,分付畿營。至於錢條,本道無他拮据之路,以湖南右水營休番錢,依此數劃給,而今此狀本中,穀物數爻,與該水使所報,未免相左,此則令道臣,詳問該府,從實數區劃後狀聞事,一體分付。水軍之已納番錢者,凡係令前,已納之類,元無還給之例,此則置之,該水使又以水軍番布停減之代一千五百五十二兩,變通給代報來,此是水軍應下之需,則亦當某條區劃,先令均廳,推移給代,停退條則待明秋收捧還報之意,分付均廳及該水使處,何如?傳曰,允。
林濟遠,以備邊司言啓曰,黃海監司李泰永狀啓,有令廟堂卽爲草記回啓之命矣,取見其狀本則以爲,海州·延安·白川·瓮津·康翎·安岳等六邑,最是被災尤甚,而延安·海州,尤爲遑急,付之公賑。白川等四邑之尤甚面里,之次邑中平山之兩面,付之私賑,而延·海兩邑,旣付公賑,則當以公穀賑之,而該邑穀簿零星,就此補賑,其勢末由。道內各邑所在元賑·私賑·自備穀中,限七千石特爲劃給,空名帖,限七百張成送事,竝請令廟堂稟旨分付矣。延·海兩邑,被災孔酷,明春賙賑之方,不可不及今拮据,而元賑等穀物,係是備荒之資,如有用餘,則且當還錄,依狀請特爲許劃。至於空名帖,則七百張之數,稍涉過多,限五百張成送,以爲補賑之地,何如?傳曰,允。日前聞於筵臣之言,前伯爲營私賑,廣募富民,民情譯騷,有貧富俱困之弊云。大抵勒令願納,自有朝禁,而三南事,亦足可鑑,嚴飭道伯,俾勿侵徵富戶,如是而襲謬勸分,則其可曰,遵朝令乎?且以空名帖言之,多劃非難,勒分爲弊,只給二百張,賑需如或不足,雖至加請穀物,亦無不可,以此分付。近來空名帖之請得與許劃,俱不留難,殊違先朝特敎定式之本意,金玉遍八道,賤如碔砆,何可爲奬勸之資,而勒授之際,爲害亦甚多端。自今申復舊規,切勿輕許,仍以本司謄錄所載,定式之朝令後錄,行會諸道及京軍門,無敢不有定式,更循前習,可也。
林濟遠,以壯勇營言,本營把摠許侙,方在罷散中,時無職名,令該曹口傳付軍職,何如?傳曰,允。
李勉兢,以賑恤廳言啓曰,北部觀光坊契任掌裵仁福,今月初九日本洞路傍,得一歲遺棄男兒,同里居良女朴召史,欲爲收養,貧不自食,願爲受料,告于本部,自該府同日牒呈,故依節目給料,使之乳養之意,敢啓。傳曰,知道。
吏批,有政。判書金思穆進,參判未差,參議鄭大容進,行都承旨沈煥之進。以丁範祖爲吏曹參判,柳師模爲旌義縣監,兵曹參議尹弘烈,參知李師濂,濟州牧使李一曾單付。
再政。以柳憲周爲旌義縣監。
兵批,有政。判書鄭好仁病,參判李鎭復病,參議尹弘烈入直進,參知李師濂病,左副承旨李勉兢進。行副司直洪明浩·蔡弘履·李東郁·李鼎運·李集斗·朴基正竝單付。
掌令姜鳳端啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。答曰,不允。
癸丑十一月十二日辰時,上御誠正閣。藥房入診,禮房承旨·左承旨·有司堂上同爲入侍時,藥房提調徐有防,副提調沈煥之,行左承旨林濟遠,同副承旨徐有秉,假注書宋知濂·鄭文始,記注官金良倜·承膺祚,檢校直閣鄭大容,有司堂上鄭民始·沈頤之·尹行任,以次進伏訖。有防等曰,聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防等曰,醫官待令,使之入診,似好矣。上曰,置之。上敎濟遠曰,臺諫問啓持入乎?濟遠曰,未及正書,本草持入矣。上曰,讀奏,可也。濟遠讀奏訖。上曰,有司堂上進前。上敎民始等曰,昨日政院事,誠駭然矣。名以臺諫之言事疏,豈可任其呼來斥去?且餓殍,殆過幾千云爾,則此豈非驚聽之事乎?民事爲重,故使之査問,而所謂四字之說,推以常情,李喆運寧有艶羡於高漢祿之賞典,而發此口氣之理乎?然悖說眞僞,亦不可不明覈,故其按査節次,亦令廟堂商確草記矣,廟堂則只以外面體貌,論列其駭惋之罪,直請定配,喆運若直配於本州,則將何以査問,喆運眞有悖說,則罪豈止於定配而已乎?若遣繡衣,則其參證傳聞之人,不可不一問於臺臣,使御史知之而去,雖以待臺臣之義,姑不質問,而何以則明覈其實乎?民始曰,使王府拿致喆運,窮覈事實,如其誣罔,則彼雖官以臺爲名,烏得免反坐之律乎?有防曰,査問覈處一款,聖敎至當矣。煥之曰,李喆運之有四字與否,當窮覈,而喆運白脫然後,姜鳳瑞方可論以反坐,而亦似有輕重之可議矣。上敎民始等曰,更議于時原任大臣,草記,可也。民始曰,前縣監柳師模,方以御製李忠武公神道碑篆額草圖書官擧行,訖役尙遠,而移除旌義縣監,所管書役,事體甚重,則畢役前,不可出送,姑爲改差,何如?上曰,依爲之。其代更卽差出,可也。出擧條仍命退,諸臣以次退出。
癸丑十一月十二日午時,上御重熙堂。右副承旨入侍時,右副承旨南公轍,假注書鄭文始,記注官金良倜,記事官洪樂游,以次進伏訖。上命書傳敎曰,計程似抵灣館,跋履能無愆乎?六飮薊氷,亦旣賢勞,北征篇中石戴古車轍者,一副描畫,十分逼境。卿於使乎,識已融眼已慣,行務益念整飭,邊禁申加修明,俾彼人,知前度今又之良上价,是所惓惓於卿者,仍冀往哉愼旃,其來利穩。仍傳曰,此傳諭,下諭于灣尹,傳于冬至兼聖節謝恩正使昌城尉。上曰,此傳諭,出付畿營,付撥傳送,可也。良倜曰,臣伏奉聖敎,畿內糧餉廳屯田諸處有弊與否,摘奸探察,則長湍屯監,雖不無些少貽弊,若自營邑,隨現察飭,則庶可知戢,而至於陰竹屯監林壽福,其所作弊,不一而足,踏驗之時,初不遍審,給災之節,全無區別,專事威脅,惟意勒徵。甚至全不掛鎌之處,混入執卜之中,或捧稅之際,斗上加升,或官納結錢,奪充屯稅,而陳頉難捧之類,移劃均廳之納,故官民俱困,爲弊多端。且其率去之書客旗手,從中作拿,亦爲小民招怨之一端,而不思禁戢,任其放縱者,聞極痛駭。詳探民情,苟究弊源,實由於丙午屯監韓德載之所作俑,而所謂德載,或白徵於陳田,或施笞於班戶,恣意濫捧,少無顧恤。致使屯民,不能支保,而伊後屯監,遵而爲例,甚至有昨年屯監,中路之要奪還穀,民家之攘取釜鼎,怨聲載路,至今不已。前後屯監,宜有一番懲勵之擧,故敢此仰達矣。上曰,嚴飭之下,此輩之冒法作弊如此,萬萬痛惡,今年屯監及率去人所謂旗手等,首犯屯監·昨年屯監等,令畿伯捉致,分輕重或刑或棍,以爲分輕重照律定配之地事,令廟堂分付道臣,可也。出擧條仍命退,承旨以次退出。
上在昌德宮。停常參·經筵。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
林濟遠啓曰,因兵曹啓目,靈山縣兵符,令政院改造下送事,允下矣。兵符旣已造成,依例定禁軍,給馬下送于慶尙監司處,使之分上舊兵符,收聚上送,以爲燒火之地,何如?傳曰,允。
傳于金履成·李勉兢曰,右承旨·左副承旨入侍。
林濟遠,以備邊司言啓曰,本司草記批旨內,按覈之當爲於何處,勘律之當擬以何律,李喆運之行査前姑先如何處之之當否及外此疏中諸條未及稟處者,時任大臣處,更爲就議,原任大臣處,發遣備郞詳問草記事,命下矣。臣等就議于時任大臣,則領議政洪樂性以爲,李喆運之恣行不法,肥己虐民之罪,非不關係極律,而視諸國事可笑之說,猶屬第二件,此說之有無虛實,先爲査得,然後他餘諸條,可以次第究覈,昨日草記,以此歸重,至以發遣御史嚴覈施法之意,有所陳達矣。伏承批旨,更加商確,雖以臺疏中論列諸條言之,白給饑口之登聞於畢賑啓本者,三邑爲二千六百口,而臺臣以爲,實數二千餘,虛張四千口云者,自歸搆捏。順天牟之水沈,畢竟無事到泊,而其時亦已狀聞,則臺疏中順天·咸平之邑名互換,已是疑怪,而不爲狀聞之說,尤未免爽實。且況萬餘包船粟,一齊利泊,已登於道狀邑啓,則海南穀之十一石未收,似無是理。今年麥農之免歉,該牧已爲登聞,則臺疏所謂又爲孔慘云者,何如是相左?三邑元戶,不過萬餘,而顚壑之數,不知爲幾千名云,則人口餘存,亦將幾何乎?執此數件參互諸條,則外此所論,難保其言言的當,事事切實,至於怫然發口之說,宜卽明正其罪,施以當律。臺疏之勘以削職,實是意慮之外,若以臺言,爲不爽,則關係甚重,城化何論?李喆運之如法勘斷,斷不可已,或以一時道聽之說,無難登聞,在他人尙有反坐之律,以土民,構誣邑倅乎?盤覈喆運,如或發明,則臺臣雖體重,不可不與之對質究覈,當自王府擧行,有非御史按問,或有干連應問之類,則分付道臣,拿致營獄,推覈狀聞,未爲不可。若其餓殍之多少,穀簿之幻弄,新牧使,足可査實以聞,則不必別遣繡衣,反貽煩弊,且此事所關重大,雖不得不到底嚴覈,以土民而論土主,卽其地而覈其事,亦非所以尊事體正風俗之道。李喆運,卽令王府,拿鞫嚴問,御史發送一款,置之爲宜云。左議政金履素以爲,以臺疏臚列,觀之,李喆運四字之說,罪合萬戮,外此許多所犯,猶屬餘事,則只令一介銜命之臣,輕訊此等情節,大非尊朝廷懲頑慝之道,卽令王府拿來,嚴覈得情,決不容少緩,而至於踵遣御史,卽其島中,捉致應問諸人。凡係民命顚壑之實數,贓汚不法之諸條,一一盤詰,這這登聞,則喆運情犯,於此於彼,自可畢露,揆以國法,輕重得其次第,按査自可消詳,先拿喆運,次遣繡衣,實係竝行不可已之事,而亦合窮覈得其宜之道云。右議政金憙以爲,幾千口饑民之餓死,果如臺臣之言,則李喆運之罪,固已罔赦,而況其四字之說,遣御史査覈,決不可但已。臣意則爲先定配喆運於本島,發遣御史,以臺疏所論中諸條,應問各人處,一一盤問,必得其實,然後隨其虛實而處分,似爲得當云。發遣本司郞廳,就議于原任大臣,則領中樞府事蔡濟恭以爲,李喆運四字之言,臺臣必不親聽,當有傳說之人,傳說與參聽人姓名,必詳知然後,繡衣到本牧後,可以盤問。此則不可不問於臺臣,但念繡衣盤問之際,傳說者若以爲初無是事云爾,則臺臣,似當用反坐。然不爲頭面歸一,直用反坐,終非國體,則所謂傳說者,不可不拿致王府,與臺臣一番頭面,又或傳說者,以爲喆運之爲是言,渠果耳聞云爾,則喆運,萬無自服之理。其勢又不可不使喆運及傳說者,頭面歸一,然後可以定罪,而繡衣雖奉王命,與王府鞫問,事面稍異,則拿入前牧使於本州官庭,與本州民面質,以至刑訊之境,則不特後弊之當至何境,其在尊國體之道,決不當如是。事若轉輾,至於此境,則喆運與傳說者,亦不可不拿致,使王府嚴鞫,由前由後,非王府則不可明覈。臣則以爲,明覈非難,勿論裨校吏屬,公然涉海,拘囚王獄,其爲弊端,當無限極。雖然,事旣至此,如是處置之外,竊恐更無他道。至若以化民,而驅城主於贓律,臣之愚見,終以爲萬萬未安,而數千顚壑之說,驚動聖心,至下較量彼此自有輕重之敎,則城化二字,到今不必更論,第日後三百六十州民人,若以此爲前例,則風俗日益渝薄,牧民者將不得爲治,此亦不可不念處云。行判中樞府事金鍾秀以爲,曉頭伏承詢問之命,而病昏中神思收拾不起,驟見領相獻議,汎以得之之意,仰對矣,今承更詢之命,續見領相更爲獻議者,則其所逐條論列,視初獻議,節節明白。夫以憲疏之査實前落空諸條推之,則所謂悖說,亦安知不髣髴於賑口四千與咸平穀不狀聞等說乎?特以悖說云云,事係重大,故明覈之道,尤不可不以此爲先而已。至於虛實旣判之後,國有常刑,不待問而可決,領相議中結語所請,固爲允當,而其所謂以土民論土主,卽其地覈其事,非所以尊事體正風俗云者,尤爲得體。臣無容贅陳,而惟是城化一款,畢竟査事歸虛,則反坐之律,比他人,固尤重矣。設令査事不虛,所謂悖說,律若止於亂言,而猶不至於勘以劇賊,則城化一款,雖不當於被告者論,而似當於發告者論之矣,區區賤見,竝此附達云矣,敢啓。傳曰,原任兩相,昨今收議中,惓惓於城化界限者,政合疏批中微意,而當待結末矣。李喆運事,朝廷處分,當以幾千名顚壑之越視而不救,爲歸重,貪汚與所謂悖說,皆屬第二件,繡衣則不可不差送,另行按査,與臺言無錯,則死者設壇以酹之,贓吏按法正其罪,卽不可已之擧。前校理沈樂洙,濟州大靜·旌義等邑按覈御史差下,不多日內辭朝,該倅差代間,權行牧使之事。至於喆運之悖說一款決處事,依領府事議施行,而以嚴鞫爲名,則爲設鞫之獄,鞫名,依領相金判府議施行。但於頭面之際,或涉難便,終當觀勢,更有處分,爲先令政院,牌招掌令姜鳳瑞於接待廳,以聞於喆運傳於臺臣者姓名誰某,使之條對然後,仍令王府,拿覈喆運。聞者傳者,亦令道伯執捉,上送于該曹事,分付,而聞與傳者中,或入於顚壑事應問之秩,則先爲盤問後上送事,一體分付御史處,可也。
傳于南公轍曰,提調入侍。
傳于南公轍曰,京畿監司入侍。
林濟遠啓曰,濟州御史沈樂洙,時無職名,令該曹口傳付軍職,何如?傳曰,允。
兵批,有口傳政,副司果沈樂洙單付。
林濟遠啓曰,濟州御史沈樂洙,時在京畿坡州地,斯速乘馹上來事,下諭,何如?傳曰,允。
傳于沈煥之曰,旌義縣監留待。
以黃海監司李泰永狀啓,平山等邑民家失火事,傳于李勉兢曰,當寒失所,矜悶尤甚,里殘獨戶,應式外加給米斗,身役蕩減,斯速結構奠接事,令廟堂嚴飭,分付。
以京畿監司徐龍輔狀啓,果川縣監李祉源罷黜事,傳于南公轍曰,事體雖甚駭然,難付生手,姑先推考,後勿如是之意,嚴飭分付事,回諭。
傳于南公轍曰,推考房承旨入侍。
南公轍啓曰,李喆運之悖說一款,爲先令政院,牌招掌令姜鳳瑞於接待廳,以聞於喆運傳於臺臣者姓名誰某,使之條對事,命下矣,問于掌令姜鳳瑞處則以爲,李喆運之四字悖說,此乃今年四月畢賑宴時所言者也。臣之還鄕,在於八月,親聞與否,初非可論,旣帶言職,身從海外,還朝之後,邑弊民瘼,不可無一二陳列者,而士人梁之蘊,居在邑底,素稱能文,故問可言之事於之蘊,則之蘊,錄出略干條以給,而其中一條,卽喆運悖說也。其書有云,畢賑宴大會之際,喆運以爲,高漢祿受好爵,我受表裏,國事可笑,吏民聞之,莫不驚駭云云。其紙尙在囊中,焉敢諱也?之蘊親聞與傳聞,非臣所知,之蘊所錄之外,實無他所聞處矣。果使喆運,眞有不滿之心,則必不於衆會,遽發此言,臣亦知其言之出於一時妄發而已。臣若看作叵測之言,則陳疏之際,只當論此事而已,何暇說及他條云矣,敢啓。傳曰,知道。觀此臺臣所對,裏面委折,果不出所料,大抵李喆運所謂國事可笑之語,驟看之似駭悖,細究則是恒談,訓國爲公,則非指斥乘輿之謂也,訓笑爲呵,則非帶得非笑之意也,如世人恒言中,輒稱我國之事多可笑,此正所謂不以辭害義者也。昔程夫子,論生之謂性曰理有善惡,紫陽釋之曰,理當作合字看,明其理無善惡,以解後人之惑,大賢猶有語訓之起疑處,則無識武倅之率口恒談,無足爲罪累。且凡賑政論賞之典,分爲十等,表裏璽書,高居第二等,官秩陞敍,爲最末之第十等,蓋表裏物雖微,卽君餘也。今有無識之人,見此而發無識之談曰,我國賞典之規,極可堪呵云爾,則亦將歸之於悖說,隨聞隨覈,照律勘罪乎?到今喆運與臺臣,俱無可問可罪之端,而抑又有喆運落空之一條,畢賑設宴,在於四月,賞典回啓,在於五月,諭書齎頒,又似在於七八月間。鞭雖長,猶不及馬腹,喆運之耳,豈達於海外千里,況渠非前知之才,則亦何能逆料其賞典等數之何居乎?所謂士人梁之蘊,渠以身不參宴之化民,構成耳剽之傳說,紹介於彈駁城主之事者,無論悖說之曰有曰無,風敎斁矣,俗習渝矣。前牧使李喆運,只以不救顚壑,偸弄賑需二件事,令該府拿來得情,所謂之蘊,付之按覈御史,嚴覈情狀,以其法處斷事,分付,可也。
李勉兢啓曰,依下敎發遣備郞,問于時·原任大臣,則領議政洪樂性以爲,卽伏見聖敎下者,天地好生之德,日月燭微之明,出尋常萬萬,臣誠不勝欽仰之至。李喆運語訓之如此如彼,姑無論,該牧畢賑,在於四月二十五日,表裏齎傳,在於七月初三日,則四月畢賑之宴,何能預知七月齎傳之事乎?事旣爽實,難掩搆捏之跡,言自虛謊,便屬落空之科,雖以大臣言之,告君之辭,固當十分愼重,而至於以化民而論城主,亦關風敎,則只聽邑人虛妄之說,不探其根因,不顧其事體,無難登聞於章疏之間者,揆以道理,極爲駭惋。彼雖不足言,名則臺諫也,紀綱所在,不可但已,況海外荒絶之地,風化之若是渝敗,名分之若是斁壞,誠非細憂,尤極寒心。梁之蘊鉤覈用法,旣有成命,而姜鳳瑞則謂以臺官,不加之罪,恐非尊事體立紀綱敦風敎之道,亟賜處分,斷不可已云。左議政金履素以爲,卽伏見姜鳳瑞問啓後批旨下者,則果如臺疏,初意大相逕庭,而聖敎明倂日月,德意大於覆載。大抵李喆運四字說,苟或有一毫不滿底意思,而肆然發口,則凶情叵測,罪合萬戮,故昨以駭憤之意,有所論列之言矣,今伏承聖敎中,設宴日月受賞次第之分晳下諭,則之蘊之當初傳說,旣非親聽之證矣,鳳瑞之到今論列,又歸耳剽之科矣。又況以常情言之,倘使喆運,果有藏包之心,則當其四字說發口之際,豈不畏衆耳之聽十目之覩,而乃敢公倡大言於宴會之中耶?此則鳳瑞問啓中末段語,已足爲證左矣。到今處分之欲傅生路,誕垂明敎者,實爲大聖人無幽不燭,無微不涵之德,而贓汚則覈之,斁俗則懲之者,亦大有補於勵貪夫杜後弊之政,臣實欽仰,無容贅陳云。右議政金憙以爲,今此李喆運事,處分,伏讀所下傳敎,明燭萬里,節節允當,臣不勝欽服攢頌之至云。領府事蔡濟恭以爲,伏讀李喆運處分傳敎,十行剖析,更無餘蘊,事情則毫髮盡透,處置則錙銖莫差,雖漢帝之明見萬里,何以過此?不特喆運死且無憾,海島民庶,見之蘊之被罪,則庶畏國法,仰擧措之得宜,則想益愛戴,臣不任讚歎之至。豈有他見之可以贅達者乎云。判府事金鍾秀以爲,憲臺問啓判付,明白平允,臣無間然,至於訓釋兩字,斷之以不以辭害義,而引程子之言,以爲旁照者,出尋常萬萬。古所謂明見萬里之外,所謂分金秤上秤出來者,皆準備語也,臣不勝感歎之至云矣,敢啓。傳曰,知道。
癸丑十一月十三日辰時,上御重熙堂。右承旨·左副承旨入侍時,右承旨金履成,左副承旨李勉兢,假注書宋知濂,記注官金良倜,記事官洪樂游,以次進伏訖。上曰,戶房,誰也?勉兢曰,臣待罪戶房矣。上曰,昨日海西狀啓,諸邑失火民戶,數皆過十,而不付黃籖以入,該房事駭然矣,更爲付籖以入也。仍敎勉兢曰,昨日備局草記中凶言等文字,皆已抹改,須使備堂,轉及於大臣,俾知此意也。又敎曰,旌義縣監,使之卽爲肅命,可也。良倜承命出傳。上命書備局草記批旨。又命書傳敎曰,新除濟州牧使,時在關東云,不但等待之差遲,遽然差代,終涉如何,未肅拜牧使李一曾改差,更待下敎差代。仍命退,承史以次退出。
癸丑十一月十三日午時,上御重熙堂。提調·京畿監司同爲入侍時,右副承旨南公轍,假注書鄭文始,記注官金良倜,記事官洪樂游,藥房提調徐有防,京畿監司徐龍輔,以次進伏訖。上曰,昨日灣府所去諭旨,果卽付撥否?龍輔曰,朝始出來,故卽定撥軍以送矣。上曰,昨令出給畿營,今日始出給云云,誠可怪。注書出去査問以入,賤臣承命査問後,以出付義州邸人回奏。上曰,昨日入侍承宣,必誤傳下敎矣。上敎有防曰,向者藥材別貿事,果爲之否?有防曰,已擧行而使行渡江前,謹當更爲申飭矣。上命有防·龍輔先退。仍敎曰,左承旨·有司堂上入侍。出榻敎賤臣承命出傳,與行左承旨林濟遠,備局有司堂上鄭民始·沈頤之·尹行任偕入進伏。上敎濟遠曰,所謂四字悖說,其中不無區別之道,如恒談之稱我國事多可笑等語,則初非可罪之事。如其眞箇出於指斥刑政,而發此口氣,罪當極律,臺臣之親聽與傳聞,必有參證,而雖以大臣收議言之,若其無實,則當施誣人之律。設使李喆運,眞有悖說,罪至亂言,不至於劇賊,則其在化民之道,發告者宜被加倍之律,爲辭,此議誠得宜,此意亦爲傳布於臺臣,詳問以啓也。知此說之如此如彼,然後御史按覈事目,可以添入矣。民始等曰,聖敎至當,而以臺疏中怫然等句語,看過四字悖說,似非泛論者矣。上曰,爲此問啓而召見卿等矣。仍命退,諸臣以次退出。
癸丑十一月十三日未時,上御重熙堂。推考房承旨入侍時,右副承旨南公轍,假注書鄭文始,記注官金良倜,記事官洪樂游,以次進伏訖。上命公轍讀奏掌令姜鳳瑞問啓訖。上曰,左承旨入侍。賤臣承命出傳,與行左承旨林濟遠偕入進伏,上命濟遠書掌令姜鳳瑞問啓批旨。又命書傳敎曰,濟州前牧使李喆運,旣有拿來之令,所佩密符,發遣宣傳官奪符後,依近例傳于御史,使之權佩事,成送諭書於御史處,兵符照此施行。上曰,雖値齋日,公事之關係民事者,皆令如例稟達也。仍命退,承史以次退出。
上在昌德宮。停常參·經筵。
南公轍啓曰,大司憲林蓍喆,執義宋翼孝,掌令鄭毅祚·姜鳳瑞,持平李重蓮呈辭,持平一員未差,監察茶時之意,敢啓。傳曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈煥之曰,傳香承旨,馳詣宗廟·景慕宮,奉審摘奸以來。
傳于李勉兢曰,左副承旨,馳詣永陵,奉審摘奸以來。
林濟遠啓曰,判府事朴宗岳,左議政金履素,右議政金憙,爲承候來待矣。傳曰,入侍。
林濟遠啓曰,時·原任閣臣,爲承候來待矣。傳曰,入侍。
林濟遠啓曰,藥房提調徐有防,副提調沈煥之,爲承候來待矣。傳曰,入侍。
傳于金履成曰,有司堂上·濟州御史·旌義縣監入侍。
傳于南公轍曰,右副承旨入侍。
林濟遠啓曰,卽者議政府錄事來言,右議政金憙以爲,嚴敎之下,萬萬震懍,求死不得,走伏金吾門外,恭竢鈇鉞之誅云,仍納命召,何以爲之?敢稟。傳曰,過矣,欲以抄選例爲之,則當如式爲之,欲以經行薦爲之,則亦當依前下飭敎爲之,其爲其否,在於卿等,卿之看作言不見用然者,大是意不到處,況以此自引,尤所莫曉。筵中云云,非嚴敎也,卽謂事理之如此,則退而至於胥命,以惑瞻聆,又非所望於卿者,勿待命事,遣史官傳諭,仍傳命召。
林濟遠啓曰,卽者義禁府都事來言,右議政金憙,今方待命於金吾門外云,係是大臣去就,敢啓。傳曰,知道。
以水原留守李命植狀啓,本府步軍留防事,傳于林濟遠曰,入防緣由,月操形止,平安道則皆狀聞,況本府事體自別,外營屬於內營,自今入防之初,畢番之後狀聞,而司名·哨名,日操·月操,亦皆報于內營,以爲轉聞之地事,令內使與訓將,相議定式,知委外使處,以爲依此遵行之地事,分付。
林濟遠,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
吏批有口傳政,以南涑爲旌義縣監。
癸丑十一月十四日辰時,上御誠正閣。時·原任大臣·閣臣·藥房承候入侍,有司堂上·濟州御史·旌義縣監同爲入侍時,行左承旨林濟遠,右承旨金履成,假注書宋知濂·鄭文始,記注官承膺祚,記事官洪樂游,一提學鄭民始,檢校直提學徐鼎修,原任直閣徐龍輔·尹行任,檢校直閣鄭大容·南公轍,行判中樞府事朴宗岳,左議政金履素,右議政金憙,藥房提調徐有防,有司堂上沈頤之,濟州御史沈樂洙,旌義縣監柳憲周,以次進伏訖。宗岳等曰,連日齋居,聖體,若何?上曰,一樣矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。有防等曰,醫官待令,使之入診,似好矣。上曰,置之。上敎頤之曰,耽羅御史事目,詳考謄錄,添入諸條,以爲齎去之地也。上曰,昨日姜鳳瑞問啓後,李喆運四字之說,今旣脫空矣。大抵近來彈駁無聞,而所謂彈章,皆是此等文字,鳳瑞之效嚬,亦由於此,渠何足責?此朝廷之羞也。然其疏中餓殍幾千口云者,何等驚心處乎?地是海外絶域,宵旰之念,尤爲憧憧不弛,而自聞此言之後,夜不安寢矣。履素曰,臺疏中貪贓之狼藉,餓殍之幾千云云,臣亦始見而驚心,況以憧憧之聖心,其所驚動,尤當如何?然而比諸末段事,猶屬第二矣。今則喆運末段之罪,旣已落空,昨日處分,誠不勝欽仰萬萬矣。且領相收議,以其論列之多爽,請罪鳳瑞,大抵近來城化分義掃如之時,渠以島中之人,尤焉敢若是乎?上曰,渠疏中怫然二字,渠旣解以非出不滿之心云爾,則其不爲罪過,可知,此雖脫空,民事至重,亦不可以城化爲拘矣。履素曰,俗習漸渝之時,此亦不可不懲勵者也。上曰,領相則以鳳瑞可罪,爲言,而予意則喆運贓汚,卽罪之大者,此則姑未査覈,待其結末,罪鳳瑞亦未晩也。此政所謂待他黃熟,亦何必遽爾加罪也。憙曰,昨日處分,萬萬至當,而臺言自歸於爽實,其外諸條,雖以領相獻議觀之,亦不無差謬之端矣。上敎宗岳曰,卿則與喆運,有戚分云,故不令收議矣,此是李永保之子乎?宗岳曰,然矣。上曰,李永保,先朝多被恩數之人也,喆運爲人,卿似知之矣。宗岳曰,曾聞其居官,別無大段疵毁矣,今者不法之罪,若是狼藉,贓汚姑無論,所謂悖說,若眞有之,則死有餘罪,臣則驚痛,尤倍他人。若有收議之下詢,則臣何敢嫌而不奏也?上曰,御史進前。上曰,今番按覈事實,爾皆詳問乎?樂洙曰,姑未詳聞矣。上曰,何當發行乎?樂洙曰,數日間欲辭陛矣。上曰,然則出而詳問其事實,往議大臣,而事目,當自備局謄給矣,今行亦當試士,而坐齋之時,民事外姑難酬應,此非時急之事,五六日後下去無妨,更當召接矣。聞島俗獷悍,近來官長,多不得人之致,爾行雖是按査,須各別警勵也。上曰,御史先退,旌義縣監進前。憲周奏職姓名。上曰,年幾何?憲周曰,五十九歲矣。上敎履素曰,見甚衰憊,難責其涉海遠赴矣。履素曰,耽羅荐經災荒,民事多可悶云,此時三邑守令,當以年富力强之人,差遣,而旌義縣監柳憲周,近頗病衰,目下所見,實難强策其越海赴任,今姑改差,令該曹各別擇差,何如?上曰,依爲之。勿拘三司,令該曹更爲口傳擇差,可也。出擧條憙曰,臣前後罪負,合被大何,而尙未蒙勘,連在駿奔之列,亦不敢言私,晝宵惶懍而已。向來薦人事,伏承下敎後,始知違式,其後暎花堂次對入侍,又伏承下敎,臣惶悚慙恧,置顔無地。如臣無似,何敢以古大臣以人事君之義自附,而際聖上側席之時,臣適冒忝大官,故有此妄率之擧,臣何足言?被薦之士,公然緣臣而爲沒着落之人,以莫非臣之罪也。伏望不以人廢言,以聖上求才之念,特命銓曹,收用似好,故冒萬死更陳矣。上曰,向於春塘臺,亦已言之,當初卿箚,旣違格式,此非今之格式也,卽先朝金石之典也。成憲有難撓改,而至於銓家收用之方,更何煩稟乎?卿於齊會時,議其薦用,無所不可,而不此之爲,必欲使予用之,其用之之道,予將何以爲之乎?所薦之人,予固不識淺深,而至於朴胤源,則萬萬不可,渠之地處,有私覿之路,苟其經術抱負,眞如卿言,則薰陶誘掖之方,當尤勝於他人,何待卿言,以抄選用之乎?必欲收用,則除以蔭仕,使之就職,固無不可,其餘諸人,予所不知,卿等會薦,則予豈不用之乎?憙曰,聖敎之下,豈敢更有仰奏,而暎花堂入侍,旣承萬萬惶悚之敎,雖僚相間,臣何敢爲此言乎?上曰,予有何別格可用之道乎?抄選爲名,則欲使之來而反所以尼之也,故向筵,以經明行修薦用則爲好言之,卿之如是縷縷,實非卿常時規模,不勝慨然矣。憙曰,向雖承敎,臣何敢與諸大臣,議其收用之道乎?上曰,苟欲用之,則經筵官及經明行修此二路外,有何別般底道乎?朴胤源外三人,卿等隨意見爲之,若其用而不合,亦非予所知也。上敎履素曰,金載翼諸人,卿等知其爲人乎?履素曰,金載翼·沈師東,臣曾見之,而其淺深,臣亦不知,金履儉,臣之至親,故臣知之,只是守拙之士也。上敎憙曰,此非如是務勝之事,當初下敎,以格式之有違先朝受敎,爲難從之端,而以經明行修薦用云者,予言豈不當乎?卿則以言不見用樣,爲自己引義之端,而必欲强迫於予者,豈非不當之甚乎?大抵不特此也,經行薦屢有飭敎,而尙不擧行,國體寒心,而卿則不此之爲,乃請別般收用之道,誠慨然矣。憙曰,人臣無分義·廉防,何以抗顔乎?上曰,分義何係於此事?卿則薦士,予則不知待士之道,予自覺瞿然矣。憙曰,嚴敎之下,萬萬惶悚,將出而胥命矣,仍先退。上曰,右相事,誠莫曉矣。當初予非不足於待士之道,而以無隱之義,向筵有敎,則今忽以分義·廉防等說,自爲引義者,豈不過乎?宗岳曰,俄者臣等,與右相,亦有酬酢,而只聞其以私義之難安,當仰陳云矣,今其所奏,少異於自下酬酢矣。上曰,何謂異也?俄者右相所奏,諸宰皆聞之,其語意云何乎?民始等曰,右相所奏語意,以所薦之人,今歸沒着落,爲自引之端云云矣。上曰,然則判府,何以謂異於私酬酢也?宗岳曰,俄者酬酢,外間或以所薦之人不叶物情,爲難安之端云,而今其所奏不如此,故臣則以爲少異矣。上曰,今聞卿言,此事可以出場矣,此是卿之長處也。予當以此言於右相胥命之批乎?履素曰,以大臣之言,證大臣,恐如何矣。上曰,此亦大臣之言,法語能無從乎?上曰,都承旨如已奉審入來,使之入侍。出榻敎文始承命出傳,行都承旨沈煥之偕入進伏。煥之曰,臣敬奉聖敎,詣太廟·景慕宮,奉審殿內後,樽所祭物,一體奉審,祭器·祭井,看審精潔,而諸執事進排官,亦皆無頉矣。上曰,唯。上敎宗岳等先退。上敎履成曰,其間往來湖中,年事民情何如云耶?履成曰,年事可謂大登,而米直爲七斗,故還政無慮矣。上命退,承史以次退出。
上在昌德宮。停常參·經筵。
林濟遠啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
南公轍啓曰,大司憲林蓍喆,執義宋翼孝,掌令鄭毅祥·姜鳳瑞,持平李重蓮呈辭,持平一員未差,監察茶時之意,敢啓。傳曰,知道。
傳于南公轍曰,右副承旨入侍。
傳于金履成曰,糴政方張,諸道陪箋差使員,皆令呈納後,除朝辭卽爲下送,無敢遲滯事,分付該曹。
癸丑十一月十五日未時,上御重熙堂。右副承旨入侍時,右副承旨南公轍,假注書鄭文始,記注官承膺祚,記事官洪樂游,以次進伏訖。上曰,近見政院日記,筵說多漏却處,更爲修正。命公轍讀公事,書判付訖。仍命退,承史以次退出。
上在昌德宮。停常參·經筵。
林濟遠啓曰,明日常參·經筵,取稟。傳曰,停。
林濟遠啓曰,禁衛營將官來言,今日本營軍兵,日次私習之矣,敢啓。傳曰,卿不知式暇之法,而大學中所惡於下,無以事上之大文,亦不見乎?近日坐齋之時,雖私習,豈敢以吹螺·角打·鉦鼓·吶喊·放砲等事,如例爲之乎?五月則不爲,此月則爲之,亦豈不駭然乎?固是謬例之未及釐正而然,昨以此事有下敎,卿子在近侍,不使卿聞知,今日又如是循例書入,萬萬駭然。卿則從重推考,此後此月,自十二日至十六日,竝與私習而勿爲事,分付。
林濟遠啓曰,御營廳將官來言,今日本廳軍兵,日次私習云矣,敢啓。傳曰,襲謬之罪,御將亦一也,異於禁將之故犯,此後依禁營私習批答施行事,分付。
林濟遠啓曰,判府事朴宗岳,左議政金履素,右議政金憙,爲承候來待矣。傳曰,入侍。
林濟遠啓曰,時·原任閣臣,爲承候來待矣。傳曰,入侍。
林濟遠啓曰,藥房提調徐有防,副提調沈煥之,爲承候來待矣。傳曰,入侍。
南公轍啓曰,大司憲林蓍喆,執義宋翼孝,掌令鄭毅祚·姜鳳瑞,持平李重蓮呈辭,持平一員未差,監察茶時之意,敢啓。傳曰,知道。
傳于李勉兢曰,戶房承旨入侍。
李勉兢,以吏曹言啓曰,今此冬至祭祭官中,時無職名人員,令該曹口傳付軍職,何如?傳曰,允。
兵曹口傳政事,副司直申大升·鄭致淳單付。
林濟遠,以壯勇營言啓曰,卽接外使李命植狀啓謄報,則親軍衛都試,以春秋爲定,而今年已爲後時,固無可論云,親軍衛釐正團束,旣在秋後,今秋都試,雖曰過時,都試乃是國試,事體不輕。且外營親軍衛,與內營軍兵,無異,則都試之行不行,事當狀請處分,有非外使之所可擅便者,而直以無可論陳聞者,極爲未安。外使李命植,從重推考,何如?傳曰,本府設爲留營之後,意謂體貌自別,必有勝於府使之時矣。凡百擧行,稽忽莫甚,軍兵去就關係何如,則不但擅便之爲不可,其外操鍊之節,私習之式,初無一言稟請,亦無一張報狀,今日卽入防之日也。連三日私習乎,抑間日操鍊乎,鍊與習者鍊陣乎,習技藝乎?外營擧行,雖如此,內營之何去而今始草記,有若效倣然者,亦甚未安。且以廟堂言之,回啓之獨拔親軍衛,其可乎?外使從重推考,卿及當該曹司堂上,亦爲推考,更令廟堂,卽爲草記回啓,可也。
李勉兢,以備邊司言啓曰,壯勇營草記批旨內,有更令廟堂卽爲草記回啓之命矣。本府親軍衛,旣已釐正團束,定制頒下之後,都試設行,已成應行之國試,且係一營之師律,其進退行否,關係至重,設有掣礙之端,固當仰請稟旨,而直以已爲後時,固無可論之意登聞者,事極駭然。當該留守李命植,自壯勇營,已爲請罪,而至於都試,不可以後時,因以廢闕。且別軍官都試,旣蒙處分,退行於明年,則親軍衛都試,不可一行一否,依別軍官例,一體退行,合設於明年春等都試之意,分付,何如?傳曰,允。
癸丑十一月十六日辰時,上御誠正閣。時·原任大臣·閣臣·藥房承候入侍,定例堂上·京畿監司·前水原府使同爲入侍時,左副承旨李勉兢,假注書宋知濂·鄭文始,記注官金良倜,記事官洪樂游,檢校直提學徐鼎修,原任直閣尹行任,檢校直閣鄭大容·南公轍,行判中樞府事朴宗岳,左議政金履素,右議政金憙,藥房提調徐有防,副提調沈煥之,定例堂上沈頤之,京畿監司徐龍輔,前水原府使趙心泰,以次進伏訖。宗岳等曰,多日淸齋之餘,聖體,若何?上曰,一樣矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。有防等曰,醫官待令,使之入診,似好矣。上曰,置之。命祭報府持入,文始承命出持入,上展覽訖,敎曰,享官中殘司,皆令拔之,吏議旣登筵,依此爲之也。上曰,左承旨入侍。出榻敎文始承命,與行左承旨林濟遠偕入進伏。憙曰,臣之情勢,惶悚不敢更陳,而以此情勢,實難冒膺於三事之職,伏望特許體諒焉。上曰,昨批已言之,經行薦抄選薦間,從便爲之爲敎,則又此引義過矣。憙曰,以臣情勢,何敢於此事,更爲容喙,與僚相議乎?上曰,此非如是說來說去之事,萬萬過矣,仍命大臣·閣臣先退。一提學·定例堂上·訓將·畿伯進前。上曰,水原凡事,設置留守及判官以後擧行,反不如府使時,雖以今番都試事言之,親軍衛之謂以後時,固無可論云者,豈可成說乎?別軍官之以未滿朔數,合設於五月云云,猶或,可也,親軍衛則初無朔數,而公然置諸勿論之科,抑何故也?心泰曰,臣亦莫知其故矣。上曰,親軍衛事,更令廟堂草記,可也。仍敎心泰曰,訓將何不留意看過乎?今日卽入防之日,而尙不稟其節次,留守事,不可但以稽忽言,以其屢經方伯,亦有治績,故謂其老鍊而任之矣,今觀其擧措,全不致愼,豈可以年老崇品,而一向曲恕乎?上曰,道路掃雪,不必廣大之意,曾有下敎,今亦依此爲之云耶?心泰曰,雖不廣爲修掃,而路傍積雪,泥瀜氷凍,則臨時修治,反貽民弊,依前爲之,別無所害,而且自本邑,例皆給價矣。上曰,細藍橋前路勿復修治事,今春下敎,不啻丁寧,而本府,又來問其修治與否云,該府則元無文蹟謄錄而然乎?留守事,節節可駭,本府首裨·首校·首吏,卿須捉致嚴棍,而勿以留守事替治,各以渠罪罪之。明春行幸時,諸般擧行,少有不勤,留守更難饒貸,畿伯以此筵敎,詳細錄送,使之惕念。雖以判官言之,以渠地處,不體特畀之意,徒費俸廩,漫不省事,萬萬可駭。亦使之上來,擧行等節,各別嚴飭,而植木若不蕃茂,掃雪或致怨言,支供時,雖釜鼎之屬,少有民弊,則境上嚴棍,斷不可已,以此分付也。上敎頤之曰,定例如有釐正處,修整以入也。頤之曰,章標一事,亦當入於定例釐正之中,而分給時,每有紛沓之患,故原隨駕諸司,則勿爲收還,使之藏置,似好矣。上曰,仍給以置,無妨矣。上曰,城役事,莫曰前留相之所經紀,所重何如,則此留守之以其私嫌,全不留意於城役一事者,固已可駭。且役錢則受置於本府,石材則使之勿置於道路及家前田畔云,此其故,何也?以其老憒,故城役,雖不欲付之此留守,而不顧所重之如何,若是等棄者,亦豈成說乎?民始曰,意見不同,則願納之財,陳達還給,猶或可也,而不此之爲,役錢則公然受置云,臣亦莫曉矣。頤之曰,濟州御史,例有慰諭·巡撫·試才等名目,令番按覈御史事目,添入幾條乎?上曰,竝爲添入,可也。煥之曰,毓祥宮·延祜宮四享每在同日,故延祜宮享事用齋一款,別無磨鍊矣。兩宮四享,若在各日,則延祜宮享事,亦當一體用齋,故敢此仰達矣。上曰,依爲之。出擧條心泰曰,伏奉筵敎,以水原府城役願納事,往問於領府事蔡濟恭則以爲,本州南北城門樓設施時,以財力效勞者爲六人,而祥原進士呂宅祖,自願錢萬兩,鐵萬斤,平壤折衝洪澤淳,義州出身金聖基,各納三千兩,平壤出身任尙珍,納二千兩,平壞幼學李元瞻,祥原幼學李命老,各納一千兩,而終緣遞歸,雖未及登聞,非但旣納之物,無以還給,始役時浮石工役及運石牛價等諸般用下,殆近五六千,此已萬萬難處。餘錢六千兩,鎖鑰封置於執事廳,宅祖錢萬兩,渠自守直於京中逆旅者,已過半年,揆以事面,尤涉苟艱,此則及今自留守營,如數捧置,以待後日需用之時,恐合事宜。且以酬勞之道,言之,洪澤淳等五人,自銓曹及本道,從其所願,分等收用,而其中呂宅祖,旣是班閥,數且優多,亶合拔例酬勞,事係恩賞,不得指的仰請云矣。大臣之言如此,敢此仰達矣。上曰,依爲之。其中呂宅祖,令該曹別般收用,旣納之物,不可還給,誠如前留相之言,則或捧置於公廨,或守直於京旅云者,豈有如許事面乎?況城役,在本府,卽重大之第一先務,而以欲始之議,出於前留相,一味不爲可否,以至于今者。不但國體之寒心,雖小於此之事務,宜思古人下殿不失和氣之意,期於相應而共濟,又況本府所重何如,則若是泄泄,必待提飭,予於此重臣,可謂太誤知矣。此後深體先公後私之意,莫或如前事嚴飭,可也。出擧條上命退,諸臣以次退出。
癸丑十一月十六日午時,上御重熙堂。戶房承旨,前水原府使入侍時,左副承旨李勉兢,假注書鄭文始,記注官金良倜,記事官洪樂游,前水原府使趙心泰,以次進伏訖。上曰,水原判官及校吏,皆令上來否?心泰曰,俄送走馬矣。上曰,築城之方略,卿果留意,而物力有何拮据之道耶?心泰曰,方略則未及商量,而物力則兩營鄕軍一哨式,限十年停番,每歲可得近萬財,而此是在鄕軍,除上番之勞,在兩營,無爲害之端,然此非自下所可擅便者矣。上曰,更加爛商,假量數爻,更爲入稟,則當有下敎矣。大抵城役,爲行宮也,爲重鎭也,土地之自某至某,石築之從何止何,不可不先定基址,至於水道之便利,尤宜相其地勢,預加商量。若其董役之勞,雖難責之於耆社之臣,至於物力之拮据,方略之講究,有何持難之事,而一味抛置,有若售私憾於公事者耶?府內居民,亦必有出謀解事之人,留守採探物議,條列便否,趁歲前狀聞,則明春雖未及始役,財力區處之道,自可以預先留意,此意言于判官,使之傳於留守,領府事在水原時,必有方略之商度者,卿其一番就問,可也。仍命退,諸臣以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房提調徐有防,副提調沈煥之啓曰,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣矣,卿等不必入侍。
林濟遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營將官來言,今日本廳軍兵,日次私習云矣,敢啓。傳曰,知道。
金履成啓曰,明日延祜宮冬享祭齋戒相値,視事頉稟之意,敢啓。傳曰,知道。
金履成啓曰,來二十一日輪對日次矣,敢稟。傳曰,爲之。
林濟遠啓曰,來二十一日朝參日次矣,敢稟。傳曰,停。
林濟遠啓曰,大司憲林蓍喆,執義宋翼孝,掌令鄭毅祚·姜鳳瑞,持平李重蓮呈辭,持平一員未差,監察茶時之意,敢啓。傳曰,知道。
傳于李勉兢曰,諸承旨,持公事入侍。
承旨前望單子入之,宋銓落點。
傳于金履成曰,抄啓文臣來十二月朔親試,宣傳官都計劃射講,明日爲之。
金履成啓曰,抄啓文臣來十二月朔親試,明日爲之事,命下矣,處所以何處爲之乎?敢稟。傳曰,宣傳官射講處所,同爲爲之。
傳于金履成曰,發遣吏郞,諸執事淸齋與否,摘奸以來。
沈煥之啓曰,右副承旨南公轍,今日不爲仕進,卽爲牌招,何如?傳曰,待開門牌招。
林濟遠,以兵曹言啓曰,禁軍來春夏等都試,政府及本曹,連因有故,不得設行矣。在前如此之時,有仍停都試,代行祿試射之例,今亦依此擧行,何如?傳曰,允。
林濟遠,以備邊司言啓曰,濟州慰諭·按覈·巡撫·試才御史齎去事目,別單書入之意,敢啓。傳曰,知道。
李勉兢,以備邊司言啓曰,頃因司譯院啓目,使行到灣後,與灣尹,成出節目上送之意自本司覆啓行會矣。卽見冬至副使李在學牒報則以爲,節目一通,與義州府尹,相對講究,撰出以報云,其所條列,極其纎悉。謹此別單書入,而待啓下,自今番使行·曆行及此後凡於大小燕行,皆以此遵行,毋敢違越之意,嚴飭分付於譯院及灣府,何如?傳曰,允。
林濟遠,以訓鍊都監言啓曰,依下敎,水原府行首裨將前府使金濬行,首執事李元榮,行首書吏羅殷述,各嚴棍十五度之意,敢啓。傳曰,知道。
林濟遠,以禁衛營言啓曰,本營納壬子條,舒川移劃米八十六石,乃是春夏當納者,而冬節已半,全不來納,故連爲發關督飭矣。卽聞該邑色吏,始爲收錢上來,逗遛京江,方欲貿米云,領來色吏,捉致査問,則果與所聞,無一差爽。軍餉法意,何等嚴重,而塞江在卽,尙今愆期者,已極稽緩,當此禁令至嚴之日,以錢代送,欲爲防納之計者,尤萬萬駭然。當該守令,令該府拿問處之,何如?傳曰,允。
林濟遠,以義禁府言啓曰,靈光郡守金載翼拿處,全羅前兵使李壽鵬拿問處之事,傳旨啓下矣。金載翼,旣有還穀畢捧後差代之命,待畢捧狀來到擧行,而李壽鵬,方在任所云,依例發遣府都事,交龜後拿來,何如?傳曰,允。
林濟遠,以義禁府言啓曰,趙拓壤,杖八十徒二年定配,以公罪收贖,照律草記批旨內,如有功·議,各減一等事,命下矣,趙拓壤無功·議云矣,敢啓。傳曰,知道。
禮曹參判李洪載疏曰,伏以臣,見差永禧殿冬享祭官,而素患痰癖之症,兼以冷泄,居常進退矣,自經日前享役,重觸風寒,諸症一倍添劇,委頓床席,食飮專却,以此病狀,萬無趨進駿奔之勢。筋力自效,以報塵露,卽臣本分,而轉動無路,玆不得不疾聲呼龥,病裏惶隕,如添一病。伏乞聖明,特加諒察,令該曹趁卽變通,仍治臣煩瀆之罪,以肅朝綱,千萬幸甚。答曰,省疏具悉。許令該曹付標。
癸丑十一月十七日巳時,上御誠正閣。諸承旨持公事入侍時,行都承旨沈煥之,行左承旨林濟遠,右承旨金履成,左副承旨李勉兢,假注書宋知濂·鄭文始,記注官金良倜,記事官洪樂游,檢校直閣鄭大容,以次進伏訖。上曰,以次各奏公事。煥之等讀公事,書判付訖。命履成書傳敎曰,憲書之呈獻,民數之來納,俱係有國重事,豈比於尙方之紬苧,廚院之魚鮮,掌苑之果菜,則彼皆提調,躬親監進,而政府·禮曹,或亦有眼同封入雲觀,京兆之委之郞官,甚至或不由政院者,宜有釐正之擧,此後憲書與民數,領事·判尹,請承旨親呈事定式,以示敬授拜受之意。上曰,冬至日,領事旣入問安班,請承傳色封入憲書,如無領事之時,則提調來坐賓廳,請承旨呈納,如進表裏之例,獻民數,亦於賓廳,依此爲之,可也。命書傳敎曰,承旨前望單子入之,待下批牌招察任。又命書傳敎曰,新除授承旨宋銓敍用,同罪坐罷人,竝敍用。仍命退,承史以次次退出。
上在昌德宮。停常參·經筵。
自巳時至人定,灑雨下雨,測雨器水深七分。
南公轍啓曰,明日常參·經筵,取稟。傳曰,停。
南公轍啓曰,明日冬至望闕禮,依例爲之之意,敢啓。傳曰,知道。
林濟遠啓曰,大司憲林蓍喆,執義宋翼孝,掌令鄭毅祚·姜鳳瑞,持平李重蓮呈辭,持平一員未差,監察茶時之意,敢啓。傳曰,知道。
吏曹前望單子入之,李勉兢落點。
有政。吏批,判書金思穆差祭,參判丁範祖在外,參議李勉兢,都承旨沈煥之進。啓曰,判書金思穆差祭,參判丁範祖在外,小臣獨政未安,何以爲之?敢稟。傳曰,只出緊任。以洪義榮爲承旨,金履翼爲大司諫,尹光普爲獻納,沈鳳錫爲持平,林景鎭爲正言,金思穆爲司圃提調,徐邁修爲活人提調。
兵批,判書鄭好仁進,參判李鎭復,參議尹弘烈病,參知李師濂入直進,行左承旨林濟遠進。啓曰,知訓鍊今當差出,而當品中擬望之人乏少,從二品竝擬,何如?傳曰,允。以李敬懋爲知訓鍊,安昌君燝爲副摠管,李性淳爲五衛將,金龜東爲景福將,金敬膺爲慶熙將。宣傳官李儒燁仍任事,承傳,同知張溟翼,副護軍徐有秉,副司直尹㬦·兪漢寧·徐美修·鄭大容·李一曾竝單付。
傳于林濟遠曰,今癸丑年宣傳官射都計劃,居首宣傳官盧尙樞,二十四分,講陣都計劃,又以八十分居首,邊地準瓜人,今日政作窠差送。
以忠淸監司李亨元狀啓,淸州營將鄭潤弼,限內不得捉盜罷黜事,傳于林濟遠曰,兵使若能事事,豈不能威行乎?限百日未捉,直以罷職捧傳旨之意,狀啓事,回諭。
吏批,再政。以盧尙樞爲朔州府使。
兵批,再政。以李周鳳爲宣傳官,鄭㵙爲淸州營將。
沈煥之啓曰,新除授右承旨洪義榮,卽爲牌招,何如?傳曰,允。
以忠淸監司李亨元狀啓,禮山縣監丁述祖罷黜事,傳于宋銓曰,令該曹口傳擇差。
傳于宋銓曰,今癸丑年抄啓文臣親試,都計劃居首副司正宋知濂,二十三分半陞六,同年課試都計劃居首前校理李明淵,二十九分陞敍,同年課試都居首典籍韓用鐸,九十分陞敍。
吏曹口傳政事,以洪百淳爲禮山縣監。
林濟遠啓曰,承傳宣傳官望單子,紙頭太短,不成格式,原單使之改修正以入,而當該行首宣傳官,不可無飭,推考警責,何如?傳曰,允。
宋知濂陞六,代以朴鍾淳爲假注書。
林濟遠,以內閣言啓曰,抄啓文臣都計劃頒賞,明日爲之事,命下矣,處所以何處爲之乎?敢稟。傳曰,以便殿爲之。
沈煥之,以吏曹言啓曰,今此翼陵冬至祭獻官,以前承旨洪仁浩塡差,而時無職名,令該曹口傳付軍職,何如?傳曰,允。
兵曹口傳政事,司直洪仁浩單付。
林濟遠,以壯勇營言啓曰,東郊陵寢,近聞有虎患,本營牙兵略干名出送使之私獵矣。今日曉頭水洛山下,大虎一頭捉得封進,而捉虎軍姓名,別單書入之意,敢啓。傳曰,知道。
林濟遠,以兵曹言啓曰,卽接金虎門入直哨官申大益手本,則金虎門南邊月廊一間墻垣,闕門下鑰後,因雨頹圮云。卽令紫門監,以杻把子堅實圍排,趁卽修築,而金虎門入直軍八名除出,限改築間嚴加守直之意,分付,何如?傳曰,允。
林濟遠,以訓鍊都監言啓曰,因兵曹草記,金虎門南邊月廊一間許,因雨頹圮處,金虎門入直軍八名,將校一人領率,限改築間,嚴加守直之意,敢啓。傳曰,知道。
南公轍,以義禁府言啓曰,濟州前牧使李喆〈運〉拿來得情事,傳旨啓下矣。李喆運時在任所,所當交代後拿來,而旣有御史權行牧使之命,待奪符宣傳官下去,依例發遣府書吏拿來,何如?傳曰,允。
癸丑十一月十八日辰時,上詣春塘臺。抄啓文臣親試,宣傳官射講入侍時,行都承旨沈煥之,行左承旨林濟遠,右承旨金履成,左副承旨李勉兢,同副承旨宋銓,假注書鄭文始,記注官承膺祚,記事官洪樂游,抄啓試官右議政金憙,一提學鄭民始,檢校直提學徐有防·徐鼎修,檢校直閣南公轍,講射試官御營大將李敬懋,訓鍊大將趙心泰,禁衛大將李漢豐,校理高宅謙,副修撰崔顯重以次侍立。上具戎服,只佩劍,乘輿出交泰門·永淸門,由靑陽門,至大次,降輿陞座,引儀唱試官以下,應製應講射人員,行四拜禮訖,試官以次進伏。憙曰,趁早勞動,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,臣於靑衣一事,有區區愚見,敢此仰達矣。目今京師,則不待設法指揮,自然有日相效倣之擧,而但諸道,則雖曰,示京師爲表準,若無一番文跡,則必當有疑眩靡適之慮。臣意則令廟堂,指一行會,以爲遵此施行,俾無京外參差不齊之歎,似好矣。上曰,民猶水也,撓之則苦之,觀於止水之象,可以反鑑,況御極以來,所謂實政,無論小惠·大惠,無一及民,乃反以加髢與禁酒等事,去年發一令,今年出一禁,莫曰,法非不好,意在復舊,其爲擾民則一也,此所以爲小民耿耿。日前臨街,有申諭於觀光人者也,氅衣,不過是朝官之所着,其色之尙靑,行之至易,向於領相之獻議也,雖樂聞而是其言,猶靳於設禁者,蓋慮行之惟反,勿若任各修明之爲便。至於士庶人之喪服內衣,俾各一齊改爲,則擾民之外,近於行不得,紬綿苧葛之隨節換着,靑白染色之各適其用,在官尊而家饒者,固非難能,彼寒士窮民,何力辦此?設使優於辦爲,設禁則大不可,臨街時曉諭,尙云皆未領會,都下且然,況外方乎?卿之知委中外之請,未知爲當,今又止於筵中酬酢,則其爲撓民,當如何?以此批旨,出朝報,俾各曉知,而京華卿相之家,豈敢以此批旨,作爲語欛,而乍爲乍不爲乎?此亦知悉,可也。出擧條命民始書題懸題訖,濟遠跪告宰樞執鼓,又跪告射員呼名。上命書傳敎曰,政官牌招開政。勉兢曰,政官牌招開政事,命下,而判書金思穆,參議鄭大容差祭,參判丁範祖在外,無以擧行,何以爲之乎?上曰,差祭參議許遞,前望單子入之,待下批牌招開政,可也。出擧條宣傳官講射訖。上曰,此後宣傳官講時,能麽郞廳,一體捧講,初再次不通,決棍,三次不通,草記汰去事,將臣等知悉,定式施行,可也。命憙等考券訖。上曰,記過宣傳等,竝拿入。李儒燁·元永麟·李仁達·田遇聖·黃勉基等拿入訖。上敎儒燁曰,每年射講之論賞勸奬之外,此亦國試,若其才藝之足可爲優等者,猶或可也,汝何敢囑托行首,冒居獨等乎?初欲嚴處,今見汝射講,則如無盧尙樞,足爲居首,故姑爲安徐,此後勿爲此等之習,仍命拿出。敎永麟等曰,向者動駕時,所謂承傳宣傳官,皆不知去處,罪合重棍,明日卽惡歲也,法庭用棍,似不可,故姑此參酌,汝輩之適値此日,可謂幸矣。此後各別小心,仍命拿出。命書榻敎曰,汰去宣傳官分揀。上曰,尹頤東拿入。拿入訖,上曰,記過之下,所當卽爲出去,焉敢立於侍衛之列,晏然觀光乎?決棍則當此惡歲,姑爲安恕,只汰職名,仍命拿出闕門外。命書榻敎曰,當該宣傳官尹頤東汰去,射劃之次人前宣傳官李儒燁,其窠仍任。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿·元子宮,內閣·政院·玉堂·朝廷二品以上·六曹堂上·兩司長官·宗親·儀賓冬至單子問安。答曰,知道。
傳于宋銓曰,眞殿展拜後,由逌瞻門展拜景慕宮,該房知悉。
景慕宮展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
洪義榮啓曰,明日常參·經筵取稟。傳曰,停。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林濟遠曰,侍衛軍兵毛具。
沈煥之啓曰,時·原任大臣,有稟達事,率禮堂來詣請對矣。傳曰,入侍。
沈煥之啓曰,前假注書洪樂游,仍察,何如?傳曰,允。
傳于金履成曰,右副承旨入侍。
議政府領議政洪樂性,領中樞府事蔡濟恭,行判中樞府事金鍾秀·朴宗岳,議政府左議政金履素,右議政金憙,行司直鄭昌順,判敦寧府事李灃,行司直鄭民始·李文源,判敦寧府事李敏輔,行司直洪檍·洪良浩·任希曾·延豐君李,議政府左參贊李聖圭,右參贊洪秀輔,戶曹判書沈頤之,漢城府判尹趙宗鉉,行副司直具庠,工曹判書邊得讓,行副司直尹坊·趙瑍,兵曹判書鄭好仁,行副司直金尙集·徐有防,吏曹判書金思穆,知敦寧府事金頤柱,行副司直權,禮曹判書閔鍾顯,行副司直李秉鼎,刑曹判書李得臣,行副司直李致中·李復永·金持默·李敬懋,行副護軍柳鎭恒·崔東岳,知中樞府事趙圭鎭,行副護軍李明運,知中樞府事李源,行副司直徐鼎修·徐邁修·蔡弘履·黃昇源·洪明浩·李祖源,同知敦寧府事洪檢,開城府留守金魯永,刑曹參判申光履,行副司直崔夢嵒·呂善亨,禮曹參判李洪載,行副司直徐有大·李漢豐,漢城府左尹宋鍈,行副司直柳誼·曺允亨·姜游·蔡廷夏·李集斗,兵曹參判李鎭復,戶曹參判金履禧,行副司直權以綱·白師謹·李邦一,行訓鍊院都正趙心泰,司憲府大司憲林蓍喆,行副護軍申大謙·李得濟·李應爀·申應周·吳載熙,行成均館大司成李家煥,漢城府右尹李敬一,工曹參判李邦榮,行副護軍李儒敬·尹得逵·邊慶遇·田文顯,司諫院大司諫金履翼,吏曹參議李勉兢,戶曹參議尹行頤,禮曹參議尹行元,兵曹參議尹弘烈,參知李師濂,刑曹參議李義弼,工曹參議柳匡國啓曰,猗歟盛哉,今日卽明年之亞歲,而明年,卽我東方千載一有之嘉會也,諸福畢至之昌辰也。慈殿聖壽,恰滿於五旬,慈宮寶籌,儼躋於六旬,從古帝王,承歡飾慶,有一於此,猶云夐越。伏況我殿下,受皇天之篤棐,履熙洽之鴻運,上奉殿宮怡愉之歡,下貽元良燕翼之謨,吉慶荐臻於一歲,祥和普洽於八域,此非但國朝之所未有,抑亦史牒之所罕覯。惟我慈聖徽音偉烈,克符仁元,洪功至化,遠邁女堯,揭倫綱於百代,奠宗社於萬年。惟我慈宮,誕育聖躬,啓佑邦籙,慶叶文孫,基鞏磐泰,享備養於千乘,膺景祿於遐齡。伏想我殿下篤至之孝,喜懼之誠,當此歲逢此慶,其所以揄揚賁飾之方,不待臣等區區之言,必有所導達而勉回者矣。今此莫大之邦慶,何莫非上穹之垂騭陟降之默佑,而洪惟我景慕宮仁孝之性,通乎神明,淵默之化,流乎率普,攝理機務,而裁決悉當於天意,不出宮闈,而聲聞自洽于民心,盛德輝光,於戲不忘,式至于今,誕降之辰,奄屆六旬,長發之祥,永垂千禩。値玆無前之慶,益切不洎之思,以殿下無窮之慕,以臣民欲報之誠,追加揄揚之盛禮,仰答天休之滋至者,此豈天理人情之所可已者哉?矧今一陽初復,歲律將新,聖人履長,茀祿鼎至,在宗社爲無疆之休,在臣民爲均忭之會。其欲移華封之祝,而行三呼於大庭,頌初筵之什,而稱萬壽於公堂,闡揚徽猷,載之琬琰,祗獻顯冊,鋪張宏休者,是誠彝典之所當遵,群情之所共祝者也。伏願聖明,仰稟慈旨,亟擧殿宮進號宴賀之縟儀,追上景慕宮徽號,以彰睿德,以光聖孝焉。抑臣等久懷區區之忱,每欲揄揚功德,模畫天日,上遵列朝應行之典,下伸擧國同情之願,而聖德撝謙,每存不自聖之意。臣等囁嚅不發,抱玆抑鬱,于今十有八年矣。幸玆皇天眷佑,邦祿川至,慶曠古昔,歡均中外,此實我聖上達孝大德,仰格天心,以致今日無疆之休,臣等始可以開口而仰請矣。猗歟盛哉,我聖上篤行至德,豐功盛烈,洋溢八城,卓冠百王,蕩乎民無能名,煥然史不勝書,以臣等蠡管之見,安敢形容其萬一,而謹就朝野之所記覩陳之。以言乎聖孝,則根天之行,愛日之誠,篤於人倫,格于神天,十年侍湯,荷聖諭於篤愛,萬機代聽,受重托於分勞。殿宮養志,放諸東海而準,宮園定禮,允爲百世之則,美理精微,度越漢·宋,誠敬篤至,匹美堯·舜。銀印諭書,先王昭其至孝,日瞻月覲,國人感其孺慕,遂復念王跡之肇基,貞珉永樹於北闕,闡列朝之盛謨,寶鑑祗獻于太室。法祖宗則書編羹墻,敬祀享則禮秩籩豆,眞殿之朔望躬謁,雖寒暑而靡曠,廟宮之禴嘗命攝,撤更漏而坐待。世室預定而先烈益彰,奎閣新建而祖訓虔奉,乃以必誠必愼之心,克擧至重至大之禮,天旣降監,地亦效靈,占千載一遇之兆,伸卅年積費之念。移其邑里而民不知遷,樹之松檜而財不費公,奉御眞而替定省之禮,設行宮而寓瞻依之思,洞屬之誠,純亦不已。以言乎聖學,則天縱聰睿,日將緝熙,貫天人性命之原,接精一授受之傳,聖而益聖,親輯紫陽會統,發前未發,遂著太極講說。誘掖新進則八選而育英才,攘斥邪學則一言而牖迷俗,炳治亂得失之幾而撰定史筌,禁噍殺鄙俚之文而印頒經傳。蓋以學問則地負海涵,文章則雲昭漢倬,御製三集,而隻字單辭,爲法於萬世,絲綸一下,而匹夫·愚婦,傳誦於四方,躬行心得,發爲聲敎。以至崇儒重道,侈以碑祠,禮士求賢,招以玉帛,鼓舞振作,躋一世於郁郁彬彬之域。以言乎敬天,則夙宵對越,嚴恭寅畏,階設儀天之器,庭豎占風之竿,一念雨暘,而道啓毋滯晷刻,或値災異,而御膳只進數品,日月所照,褻容不設,風雲之祀,儀式新定,以至尋常楮墨之間,亦必致敬而致謹。以言乎恤民,則恩推若保,念切如傷,上辛祈穀,歲必躬行,元正勸農,降以綸音,革內司之推刷,而公賤獲更生之樂,罷宮房之折受,而殘民免橫徵之苦。笞杖申飭,同漢帝之除肉刑,字恤頒則,符周王之惠孤獨,勤審理之政,求生必死,開申籲之路,無冤不洗。水火漂頹,皆有救助,早澇癘疫,輒施蠲減,賙飢則發倉船粟之不足,而至分內帑,除役則身布戶還之所推,竝及緇徒。減鰒採而惠覃重溟,罷臘供而恩曁深峽,夏雉不獵,閭里安堵,秋蟹半蠲,沿野息肩。以至嚴贓汚之律,擢循良之吏,丙枕憧憧,惟在於諴小民而祈永命。以言乎明義理,則溯戊·己之亂本,正丙·丁之逆案,遺凶餘孽,廓掃氛翳,天經地義,昭揭日星,一部春秋,亂賊知懼,以至感再造之恩,則華陽之扁額斯煌,樹百代之風,則越中之壇墠載屹,美贈峻秩,遍加於辛·壬遺忠,追配竝侑,亦及於鄧·駱諸人,扶植彝敎,永有辭於天下後世。以言乎昭儉德,則燕居所設,只是書籍,便服所御,不用紬絹,茵褥則隨弊而隨補,衣襨則屢濯而屢澣。寢殿窄小,法夏禹之卑宮以居,膳羞省約,邁宋仁之燒羊不食,罷除冗費,內司祛宿債之弊,節省經用,度支無標紙之入。設壯營而絲毫不煩公費,軫邊邑而蔘稏亦蠲歲貢,以至於首髻則設禁,紋縀則申禁,而繼述之德愈光,奢靡之俗永祛。以言乎靖世道,則痛淫朋病國之害,監戚畹干政之弊,御極之初,乾斷赫然,掃除轇轕之窟,痛辨助匿之習。登崇士類而朝著淸明,立賢無方而太和保合,接士時多,而宦官宮妾之自遠,會極化成,而彼此物我之無間。蕩蕩平平,庭衢八荒,明好惡之分而民有定志,行疎通之政而世無棄物,罷銓郞而抑躁競之俗,正士趨而嚴科擧之規。飭薦剡之法而側陋咸揚,申彰癉之敎而孝悌以勸,功化所及,帀域風動,猗歟盛矣。擧國臣民,抑又有淪肌浹髓,感激欽仰者,惟我聖上,寬仁侔乎天地,英明倂乎日月,獄案則每從惟輕,而龍蛇皆化,世臣則必思曲保,而雨露普洽。推心置腹,反側自安,察微燭隱,幽枉必伸,來諫諍則朝無以言獲譴,任器使則人惟一藝必錄,包容陶甄,無物不遂。此非徒臣等之言,卽國人之言,而亦非但國人之言,皇天祖宗,實監于玆。傳曰,大德,必得其位,必得其壽,必得其名,爲今日臣子者,其敢不竭誠齊籲,期回撝謙之聖衷,得伸久鬱之微忱,思所以揄揚大德之萬一也哉?伏況邦慶荐疊,縟儀將擧,臣等之此時陳請,固出於情文之所不能已,而以我聖上飾喜志慶之心,亦豈不勉循群情,同受瑤冊,以爲悅豫之道乎?惟願聖明,竝賜允兪,以副擧國之顆望焉。答曰,猗歟明年之慶,初有於我朝,盛矣盛矣。予小子之事我慈殿,如事先王,先王癸亥·甲子已擧之縟儀,可述於今日,且我慈宮寶齡,恰躋六旬,誕育小子,毓慶長發,以啓億萬年無疆之邦籙。殿宮吉慶,咸湊於是歲,呼嵩而稱賀,奉觴而上壽,玉冊金寶,揚美闡徽,卽天理人情之所不容已。幾年摟指,夙宵顆企,間亦從傍愉惋,備陳飾喜伸誠之方者,屢矣。慈心愴昔,過加固拒,此除卿等此擧,大有藉力於得請,更欲將此齊籲,以冀强回之敎矣。閟宮追上之儀,逢是年行是禮,小子宿昔之至願在此,感群情從群請,何待再啓?惟議號涓期,當在得諾於慈旨之後矣。至於上號於予躬之請,曾謂卿等,不如林放乎?朝筵之諭,夫夫之所曉,卿等知而言之,則是不信予也,信而又言,則是不知予也。大抵上號之制,雖昉於三代以後,其義可據,其文有秩,明王哲辟之莫不講行而修明之者,皆出於仰答天眷,俯循輿情,以賁太平之休象。亦自有我家典章,予嘗積誠祈懇於先朝,輒蒙允兪,予甚否德無能爲,凡屬治法政謨,萬萬非跂及於先朝鴻功豐烈,而以先朝撝謙之德,猶且勉屈聖衷,予何敢獨自違却於卿等乎?非不知從之亦關繼述中一事,而予意予已言,聞予之言,拂予之意,決非仁人君子之所忍爲。禮固緣情,義以制禮,特以人所謂崇奉,非吾所謂崇奉,不敢不忍以第一等義,空載於經傳。千載之下,庶有知予心者,當制禮處制禮,當緣情處緣情,恕予而體予,俾予遂初志,卽惟曰,將順二字。
金履成,以吏曹言啓曰,今此景慕宮展拜時,司僕正不可不備,而本寺正李龜雲,差祭未還,今姑改差,其代口傳擬入之意,敢啓。傳曰,知道。
吏曹口傳政事,以高宅謙爲司僕正。
癸丑十一月十九日辰時,上御熙政堂。時·原任大臣,禮堂請對入侍時,行左承旨林濟遠,左副承旨金履成,右副承旨南公轍,假注書洪樂游,記注官安經心·承膺祚,領議政洪樂性,判府事金鍾秀·朴宗岳,左議政金履素,右議政金憙,禮曹判書閔鍾顯,參議尹行元,以次進伏訖。樂性等曰,早曉勞動之餘,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,一陽初生,萬彙將新,聖孝上格,神天降祥,慈殿恰滿五旬,慈宮又躋六旬,元子宮衣尺漸長,景祿滋至,此實國朝初有之慶。飾慶志喜之道,惟在於上號殿宮,克伸揄揚之忱,誕撫昌熾之慶,固知聖上愛日之誠,已有所思量者,而事關典禮,玆敢相率仰請,伏乞亟賜允許,俾卽擧行焉。鍾秀曰,此實擧國之同情,領相所奏,卽臣等之心矣。宗岳曰,値此無前之慶,稱慶之節,卽當然底事矣。履素曰,臣於歲初,已有所奏,況當來歲,同時兩慶,豈可無揄揚之道乎?憙曰,此實臣子顒祝飾喜之擧,不容少緩矣。上曰,俄者轎前,有所下敎,慈殿·慈宮五旬六旬之慶,歷考往牒,實所罕有,莊烈·仁元兩聖母,俱躋遐齡,而至於今日之慶,則尤爲稀異。舟梁之禮,成於先朝望七之歲而恰滿五旬,誕育之慶,備享千乘之養而恰躋六旬,此則列朝之所未嘗有也。以予愛日之情,祝岡之誠,稱觴進號,呼嵩之節,不待卿等,已有所自內導達者,而慈殿,丙申以後,飮啖起居,不以平常自居。且撝謙之德,仰體先朝,每下固拒之敎,方思回聽之道,而惟我慈宮周甲將屆,予之靡逮之痛,無以爲懷矣。上嗚咽掩抑,玉涕汍瀾,仍敎曰,予以一國之養,當此千載之慶,表是年識此喜之道,雖期於勉回,而予心如此,慈宮之心,尤當如何?愴昔之懷,遇慶冞切,飾喜之節,無以得請,予於此莫知所以矣。丁卯仁元聖母稱慶之時,追憶庚子,豈有允請之心,而先朝孝誠,有以孚格,上號進宴,得以擧行。予方以此自勉,而殿宮所以固拒者,不但由於謙挹而已,欲借卿等之口,伸此至情矣。樂性曰,臣等淺薄之誠,不敢望其上格,而賓啓庭請,方且次第擧行矣。樂性等曰,廟宮徽號之追上,臣等非不知事體之重大,而今玆無前之慶,實由於陟降之眷佑,今年又異於他年,在先朝則誕降百年也,在閟宮則又屆周甲矣。事旣不偶,禮若有待,當此吉慶湊會之時,廟宮縟禮之竝行,允叶情文,亟命有司,奉行追上之典焉。上曰,先朝徽號,字數已多,雖欲加上,更無他字之可以形容德美者矣。後來追上之字,終不及於已上之字,且仁元王后上號之時,亦未嘗每每追上於肅考,予意則以不爲加上,爲仰體之道矣。不然則歲初眞殿展拜時,豈不以誕降百年,有追上之論乎?樂性曰,廟號事,聖敎如此,臣等之奉承,非敢歇後,而至於宮號事,理誠當然矣。鍾秀曰,廟號事誠然,而宮號則事體較別,實合加上之禮矣。宗岳曰,宮號之追上,恐不可已矣。履素曰,領相所奏,誠然矣。憙曰,宮號事,諸大臣所奏,皆得之矣。上曰,明年異於他年,閟宮追上之議,允合情禮,而事關莫重,不可不尊其事面,卿等退而先爲賓啓,可也。樂性曰,進宴一事,自是應行之典,稱觴獻壽,古例班班,今番之竝爲設行,亦不可已也。上曰,慶禮自有節次,稱慶·上號·進宴三件,皆可仰請矣。樂性等曰,臣等幾年蘊結之懷,每欲一陳,而咨且囁嚅,今因千一之會,敢此仰達矣。惟我聖上,孝通神明,學貫天人,臨御垂二十年,化理淸明,朝野升平,巍蕩之德,民無能名,煥郁之治,史不勝書。爲今日臣子者,欽仰讚歎,擧欲模畫天日,少伸愛戴祈祝之誠,非不知聖心之一於謙挹,而今當邦慶無前之會,不以此時仰請,更待何日乎?語曰,人之所欲,天必從之,臣等伏願亟許進號之請,俾擧應行之典,以副一國臣民顒祝之誠焉。上曰,此乃列朝已行之事也,獨我英陵·孝廟,只有諡號,予何敢追擬兩朝,過加謙挹於列朝已行之事乎?況予所仰請於先朝者,而予則固拒,亦有所不敢當者,但以予情理,實有所不忍受不敢從者。前此群下之不以此事陳請於予者,意或謂知予本心而然,此非予執謙之致,卿等庶諒予言外之意也。予於崇報之道,雖靡不用極,禮有緣情而制禮者,有以義而制禮者,義之所在,亦不得盡其情,則以予情理,若受一字之號,以何心,居九五而臨億兆乎?今之尊號,卽古之封禪也。金泥玉檢,藏之名山者,藏之于太室,三代以下明君誼辟之所不免,而況予仰請於先朝者,則若非予情理,何敢固辭乎?樂性曰,此實擧國之同情也。鍾秀曰,臣旣不欲以三代以下,望於聖明,陸宣公虛名·實德等語,亦非不好,如以言外之意,爲固拒之端,則實有不然者矣。上曰,眞廟追崇,如無以承統二字,更有加號之大典禮,則予則以不敢承從,爲定,況於此事,不忍勉從者,人情天理之所不容已也。宗岳曰,曾在癸卯,臣之季父,以此仰請,而其時已有此下敎,聖上本意,非不仰認,而當此千一同慶之會,必欲得請者,實亦群情不可已也。履素曰,同得秉彝者,皆以爲抑鬱矣。憙曰,諸大臣所奏之外,無他可奏者矣。鍾顯曰,先朝庚申,始上徽號,因慈敎而受之,亦由於孝思矣。行元曰,此實擧國同情矣。樂性曰,元子宮尺衣漸長,睿質天成,斯乃我東方億萬年無疆之休,封冊盛典,尙未擧行。聖上雖以遲待爲敎,而明年異於他年,亟行冊禮,上貽殿宮之歡,下係億兆之望,實合於豫建之謨矣。上曰,明年固好,再明年,卽慈殿望六,慈宮周甲之歲也,又其明年則元子之七歲,而肅廟封冊之年也,又其明年則元子八歲,而卽予封冊之年也。自明年甲寅,至于丁巳,無年不好,無歲不嘉,予意則欲待七八歲矣。樂性曰,元朝陳賀,自有丙寅·丁卯已行之例,今番亦依此擧行乎?上曰,賓啓中三件竝請,可也。仍命退,諸臣以次退出。
癸丑十一月十九日辰時,上詣景慕宮。展拜入侍時,行都承旨沈煥之,行左承旨林濟遠,行右承旨洪義榮,左副承旨金履成,右副承旨南公轍,同副承旨宋銓,假注書朴鍾淳·鄭文始,記注官承膺祚,記事官洪樂游,一提學鄭民始,檢校直提學徐有防·徐鼎修,檢校直閣鄭大容以次隨駕。上具翼善冠·衮龍袍,出萬安門乘輿。樂性·鍾秀進前曰,早朝勞動,聖體,若何?上曰,一樣矣。樂性曰,臣等有仰達之事,還宮後,率禮堂請對爲計矣。上曰,今日卽亞歲也,慈殿聖壽,恰滿五旬,慈宮寶齡,將屆周甲,歷數國朝古事,惟莊烈·仁元兩聖母,享有六十餘歲,此實吾東罕有之慶,而今日之慶,尤爲稱異。舟梁之禮,成於七旬,而慈殿恰滿五旬,誕育之慶,享以千乘,而慈宮將屆周甲,今玆之慶,無可比方矣,以予愛日之情,摟指顒竢者已久矣。稱慶之擧,亦豈無自內仰請者,而其在尊事面備典禮之道,先爲賓啓,次行庭請,亦是節目間不可已之事,卿等自今日始爲賓廳啓辭,過三日後,仍爲庭請,爲可,還宮後,當召接矣。仍前詣,由仁政門·肅章門,出建陽門·弘化門,入宮大門,至齋室降輿,御齋室少頃,詣板位,行再拜禮,仍詣廟內奉審訖。上敎履成曰,廟內簾帳帕筵扇蓋,多渝色,臘日告由,俾皆新備,可也。還詣齋室,少頃乘輿,出宮大門,入弘化門·永淸門·交泰門還內。諸臣以次退出。
癸丑十一月十九日巳時,上御熙政堂。親行進箋,抄啓文臣頒賞入侍時,行都承旨沈煥之,行左承旨林濟遠,行右承旨洪義榮,左副承旨金履成,右副承旨南公轍,同副承旨宋銓,假注書朴鍾淳·鄭文始,記注官承膺祚,記事官洪樂游,檢校直提學徐有防·徐鼎修,檢校直閣鄭大容,以次侍立。上具翼善冠·衮龍袍,陞座,引儀先唱侍臣四拜,侍臣四拜訖,進箋頒賞,文·武臣行四拜禮。濟遠·履成跪告呼名,呼名訖,又跪告頒賞,頒賞訖。上曰,除後四拜,引儀只唱興平身。仍命退,諸臣以次退出。
上在昌德宮。停常參·經筵。
林濟遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知首。
南公轍啓曰,明日常參·經筵取稟。傳曰,停。
林濟遠啓曰,備邊司郞廳來言,今日賓廳日次,而以賓啓相値,不得來會云矣,敢啓。傳曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,右承旨入侍。
傳于南公轍曰,右副承旨入侍。
以忠淸監司李亨元狀啓,溫陽郡守李弘源罷黜事,傳于宋銓曰,道內有聲績守令中,令該曹口傳差出。
吏曹口傳政事,以卞緯鎭爲溫陽郡守,李魯在爲懷仁縣令。
沈煥之啓曰,禮山縣監洪百淳,今日辭朝事,命下,而兩司俱未署經,除在外外,未肅拜呈告人員,竝卽牌招,以爲備員署經之地,何如?傳曰,允。
以賓廳啓辭,傳于洪義榮曰,賓啓有未能領會昨批本意者,承旨以筵敎所書者,往傳於大臣,原啓還下。
壯勇營啓目,本營廨宇軍物監董將校等論賞一款,令該曹考例稟處,何如?啓,依允爲旀,首勞三校,依例賞加,其餘金白麟·鄭道寬·崔誡道等段,邊將除授爲良如敎。
癸丑十一月二十日申時,上御重熙堂。右承旨入侍時,行右承旨洪義榮,假注書洪樂游,記注官金良倜·承膺祚,以次進伏訖。上敎義榮曰,卿其往傳筵敎於賓廳也,聞昨筵之敎,有昨日之啓,大是常情之外,爲臣盡臣道,固難望於今日習俗,而如卿等體國者,待予寧容若是乎?昨批辭旨之微晦隱忍,意謂卿等之領會於言外矣。今予之固拒,非由於謙挹,別有所秉之義理,此所以遠引明君哲辟之莫不行之,近取仰請於先朝而得請之故事已例,以證其是禮之可據有秩,而其下,始言予獨不可受之本意。若曰,禮固緣情云者,指致隆之典禮而言也,若曰,義以制禮云者,指情雖無窮,禮無貮本而言也。若曰,人所謂崇奉云云,屬於上句緣情之文,若曰,非吾所謂崇奉及第一等義云云,屬於下句義制之文,而又將當制禮處制禮,當緣情處緣情兩句以結之者,予意以爲,莫重致隆之典禮,雖不敢不以義制情,至於下此一等事當盡吾之情而後已。在閟宮則上號之擧,不嫌其旣上,又上在予躬則拒,此一款少洩莫逮靡及之此心,夫然後,情與禮庶或無缺。然以知予此心者,求之於千載之下,略及批旨之尾者,已慮卿等意見之或未到於將順故耳。今日見賓啓,始焉瞠然,旋切慨然,且況不以臣等之言,爲不可云云,此何說也?昨筵對卿等,予果以卿等之言,爲當然乎,否乎?年前圖寫御眞也,標題例書尊號,廷臣或言有尊號之不可不受,其時予謂監董大臣曰云云,云云者,卽昨批微意也。大臣言下將順,更不敢發說,此大臣爲予之心待予之誠,豈不若卿等而然乎?卿等在股肱之地,雖不能先事將順,以慰此時之予心,乃反以決知其必不許之事,備例陳請,致惱而受損,使予貞固之膈氣,如期而作者,卿等之心,是誠何心?卿等若以予言,猶以爲不然,雖將此事,仰徹殿宮,殿宮之敎,亦必以卿等之言,爲不可,似此緣由,非不欲詳及於批旨,此非可以形容於文字之事也,況今祝慶飾歡之時,亦不欲提及而然也。賓啓還下,使承宣,傳此筵敎於卿等及卿宰處,今日賓廳之所請,何等莫大莫重之慶禮,且況國體所在,尤不可不一味積誠,仰冀慈心之勉回,以殿宮所請之事,更爲書入之意,傳之,可也。仍命退,承史以次退出。
上在昌德宮。停常參·經筵。
沈煥之啓曰,明日常參·經筵,取稟。傳曰,停。
林濟遠啓曰,來二十五日朝參日次矣,敢稟。傳曰,停。
傳于沈煥之曰,都承旨入侍。
傳于沈煥之曰,祭品務當致精,不在於大小,況尺度頒示之後,屢次嚴飭,而如是不齊,當該不能申飭堂郞推考。此皆典祀官所爲,自本寺,隨聞草記請罪,今番冬至祭享,貞陵·獻陵·泰陵·禧陵·溫陵典祀官,果品有欠精,令該府拿問處之。
傳于南公轍曰,右副承旨入侍。
傳于宋銓曰,同副承旨入侍。
傳于沈煥之曰,吏·禮換房。
以濟州牧使李喆運狀啓,災實分等,一邊馳啓,一邊擧行,惶恐待罪事,傳于南公轍曰,竝依狀請施行,勿待罪事,回諭。接濟之策,待御史下去,論理狀聞事,分付。涼藿一船之臭載,豈可還徵於島民?特爲蕩減事,令廟堂分付。
領議政洪樂性,領中樞府事蔡濟恭,行判中樞府事金鍾秀·朴宗岳,左議政金履素,右議政金憙,行司直鄭昌順,判敦寧李灃,行司直鄭民始·李文源,判敦寧李敏輔,行司直洪檍·洪良浩·任希曾·延豐君李,左參贊李聖圭,右參贊洪秀輔,戶曹判書沈頤之,漢城判尹趙宗鉉,行副司直具庠·尹坊·趙煥·金尙集·徐有防,兵曹判書鄭好仁,工曹判書邊得讓,吏曹判書金思穆,知敦寧府事金頤柱,禮曹判書閔鍾顯,行副司直權·李秉鼎·李致中·李復永·金持默,刑曹判書李得臣,行副司直李敬懋,行副護軍崔東岳·李明運,知中樞府事宋濟魯·趙圭鎭·李源行,副司直徐鼎修·徐邁修·蔡弘履·黃昇源·洪明浩·李祖源·徐有大·李漢豐,同知敦寧府事洪檢,開城府留守金魯永,刑曹參判申光履,禮曹參判李洪載,行副司直崔夢嵒·呂善亨·柳誼·曺允亨·姜游·李邦一·金翊休·蔡廷憂·鄭煥猷·李集斗·權以綱·白師謹,漢城府左尹宋鍈,兵曹參判李鎭復,戶曹參判金履禧,行訓鍊院都正趙心泰,司憲府大司憲林蓍喆,行成均館大司成李家煥,工曹參判李邦榮,漢城府右尹李敬一,行副護軍具世勣·申大謙·李得濟·李應爀·申應周·吳載熙·尹得逵·邊慶遇·田文顯,司諫院大司諫金履翼,吏曹參議李勉兢,戶曹參議尹行履,禮曹參議尹行元,兵曹參議尹弘烈,參知李師濂,刑曹參議李義弼,工曹參議柳匡國啓曰,今此慈殿聖壽之五旬,慈宮寶籌之六旬,實是國家初有之盛事,載籍罕覯之大慶也。凡係進號宴賀之節,亟宜揄揚賁飾,昭示來後,非但臣等之所請,卽擧國臣民之所顒祝,非但擧國臣民之所顒祝,卽我聖上摟指而企佇,怡顔而屢陳者也,而只緣慈心愴昔,撝謙大過,上而宸孝莫伸,下而群情轉鬱。伏想我聖上知年之孝愛日之誠,其所以導達勉回,靡不用極,奚待臣等蕪拙之辭,淺薄之誠,而一日二日,兪音尙遲,實不勝徊徨悶鬱之至。伏況我閟宮瑤冊之追上,旣伏奉慈旨承諾後溳期之敎,則聖孝之有光,輿情之胥忭,尤不容暫時遲緩。雖以我慈聖謙光之盛,慈宮沖挹之德,思之及此,似不待臣等之畢其說,而必有所勉强感回者矣。猗歟休哉,吉慶竝湊於一歲,洪休幸逢於千載,如川之景運滋至,奠泰之邦籙永鞏。于斯時也,發揚宏休,鋪張縟禮,聖人獻觴,文孫舞綵,洋溢和氣,充于兩間,則於昭陟降,亦將降監而悅豫,豈不盛哉?豈不休哉?臣等昨因承宣之奉傳,伏承敷心之至敎,聚首抑塞,伏地隕越,罔知爲計,相率退出,而微誠莫暴,臣分都虧。今若以臣等之不忠無狀,又未能盡誠盡公於殿宮應行之典,則其爲罪,尤無以自贖,達宵耿耿,敢此申籲。伏願聖明,仰稟慈旨,俯從群請,載循彝典,祗獻顯冊,宴賀之禮,次第誕擧,以答天休,以飾大慶,千萬至祝。答曰,値此慶辰,伸此誠悃,亶在於賀·宴·號三條縟禮之誕擧,慈殿謙衷,尙或有一分仰挽之方,每以順志爲先務,不能苦口力懇。煩借卿等之言,要以爲藉,愧予淺誠,徒切泄鬱,乃若得請於慈宮之道,爲尤難,愉容惋辭,無以慰慈懷,賓啓庭籲,亦豈回慈心?自有卿等之請,益不知何以爲計矣。
賓廳再啓曰,臣等之相率齊籲,今已三日,而伏承批旨,尙未奉殿宮一兪之音,此實臣等辭拙誠淺之致,而群情之抑鬱,當復如何?恭惟我慈聖殿下,坤儀夙著於先朝,慈化丕彰於聖躬,功德隆厚,和氣融穆,受天之祐,誕膺景祿,海屋之籌,洽滿五旬,亦粵我慈宮,徽音克嗣京室,懿德光紹文母,我殿下備千乘之養,致三朝之誠。積慶攸曁,長發其祥,前星之耀,同符繞樞之辰,含飴之樂,載洽衣尺之日,而神明默祐,景貺潛周,寶齡儼屆於六旬,壽曜竝暉於東朝,此實我東方初有之慶,在前牒罕覯之休,聖念旣摰於知年,群情竝切於祝華,方將鐫聖德於玉牒,獻遐祺於瑤觴,以光聖人養志之孝,以答陟降申錫之休,誠不容一日少緩,而伏見十行縷縷之敎,一則曰,順志爲主,二則曰,無以爲計,臣等請因此仰復矣。夫聖人之孝,雖在順志,而順志之道,貴乎當理,今此所請,實合於天理之正民彝之重,則以我慈聖達理之明,體下之仁,豈不怳然而垂察,怡然而回聽乎?至於慈宮之難於仰格,無以爲計,臣等固知聖念之靡不用極,而伏念慈孝無間,至誠必孚,況此無前大慶,實是陟降保佑之所賜,聖上達孝之攸致,而揄揚之禮,竝擧於閟宮,則以我慈宮念昔之懷,止慈之德,寧不油然興感,勉抑而俯循乎?臣等不避煩猥之罪,申控悶泄之忱。伏乞聖明,更加從容導達,務致孚格,俾得誕發明旨,遄擧縟禮,不勝祈祝之至。答曰,得請於慈殿然後,以慈殿勉許之至意,申復於慈宮,以圖一分感回之方,而慈殿尙靳唯諾,下情倍切抑鬱矣。
賓廳三啓曰,臣等荐陳同情之請,恭俟一兪之音,卽又伏奉批敎,慈心未回,盛禮尙稽,臣等聚首奉讀,益不勝其抑鬱悶泄。猗歟,今日,茀祿川至,嘉會竝湊,不但國朝之初有,抑亦前史之罕聞,以聖上愛日之誠,値此無前之慶,其所以揄揚慈徽,載薦琬琰。稱萬年之觴,受百僚之賀者,豈待臣等之齊籲,而有所導達勉回哉?顧以我慈殿·慈宮,愴昔之思,執謙之德,一日二日尙靳俯許,遂使應行之彝章,自致漸遲,臣等之徊徨悶鬱,猶尙如此,況在聖心,尤當如何?粵我祖宗朝,上奉慈歡,賁飾之方,闡揚之典,輝映簡冊,前後一揆,而至我先大王之於仁元聖母,屢進鴻號,荐擧縟儀,若丁卯盛典之準請於聖母愴懷之辰者,徽音達孝,竝垂千載,率土臣民,欽仰贊頌,此豈非今日之所當遵奉而繼述者乎?伏願聖明,將臣等所陳先朝故事,仰稟殿宮,遄回慈心,亟賜允從,仍命有司涓吉擧行,以飾盛事,以副輿望焉。答曰,以卿等輿情之難遏,屢已導達,而慈心謙畏,回聽未易,不惟起感於故事,興愴於昔日,三禮之一時竝擧,尤以爲萬萬不可者,恐或涉於侈大爲敎。慈殿之敎,猶且若此,慈宮之心,益當如何?此所以今至向申,尙稽準請者也。
賓廳四啓曰,臣等之相率齊籲,三日于玆,而忱誠未格,慈旨靳允,伏想我聖上誠孝之感,必有勉回之方。竊念慈心之撝謙,實由感舊之愴懷,而今此吉慶之竝臻一歲,莫非祖宗陟降之靈,默佑而垂騭者。慈殿海屋之籌,將躋五旬,慈宮寶甲之慶,只隔一歲,而文孫繞膝,衣尺漸長,宗社奠磐泰之鞏,殿宮供含飴之樂。此是史牒罕覯之慶會,東方無疆之休運,東朝飾喜之典,已有先朝之故事,閟宮追上之禮,亦奉竝行之成命,則以我殿宮追昔慶今之慈懷,其何可深存謙挹之德,不思揄揚之擧乎?奉徽號於寶冊,稱萬壽於長樂,三呼大庭,群工鰲忭,上答潛周之景貺,少伸愛日之聖孝,求諸天理人情,有不容時日遲延者也。伏奉三啓批旨,乃以慈敎之靳兪,實在於三禮之一時竝擧,或涉侈大爲諭,謹稽先朝之成憲,往牒之彝典,凡有邦慶,上號稱觴,百僚獻賀,自是應行之事,初非張大之擧,眞禮所謂行一事而三善具焉者也。伏乞聖明,以此典禮之當行,輿情之難遏,仰陳視膳之暇,則以我殿宮燭理之明,止慈之仁,亦必有犁然而感回者矣。伏想聖孝之孚格,何待臣等之蕪辭,而鎭日瀆擾,無所因極,將至於相率咸簉,竝籲殿宮之計,惶恐隕越,無所逃罪。伏乞聖明,爰據典常,仰格慈聽,亟擧縟儀,以慰群情,千萬至祝。答曰,慈心之莫回,祗緣誠未仰槪,卿等所謂相率咸簉竝籲殿宮之議,實合於重國體尊事面之道。且況考之典章,次第本自如此,擧措轉益張大,輿情愈當抑鬱,雖以慈心之固拒,亦豈無一分體諒之望乎?更欲以此從容備陳於寢膳之暇矣。
沈煥之,以禮曹言啓曰,今此冬至方物中,全羅兵營所封方物,前兵使李壽鵬,雖在拿命中,而其前已爲封進上來矣。一體看品捧入之意,敢啓。傳曰,知道。
沈煥之,以禮曹言啓曰,今此冬至陳賀諸道所封箋文中,龜城府使李身敬,雖非應封官,以別軍職封箋矣。一體看番捧入之意,敢啓。傳曰,知道。
林濟遠,以兵曹言啓曰,濟州試射規矩單子,依例書入,而事目則規矩落點後,磨鍊之意,敢啓。傳曰,知道。
林濟遠,以備邊司言啓曰,頃因戶曹判書沈頤之所啓,明年湖南近邑船運處,姑令再運船隻,移送湖西,使之趁二月晦前先運之意,分付該道矣。卽見全羅監司李書九狀啓,則以爲,本道直納邑稅摠,本自夥多,今春定式八十二船,俱屬初運,而猶有再運九隻,則況此兩道分運之際,船隻不足,若使下流諸邑,混入再運,拖至五六月,則水弱風逆,艱辛阻滯之弊,勢所必至。且行之一年,旋卽闊狹,恐非定式之本意,本道上流船路,接在湖西,明春稅穀,先從近處,趁時裝發,則到泊早晩,比湖西,所爭不過旬月,而庶可爲及期需用之道,請令廟堂稟旨分付矣。湖西先運,纔有定式,該曹之旋欲闊狹,蓋緣事勢之萬不獲已,而明年二月以後,頒祿放糧,無可繼之道故也。道臣以船路接在湖西處,捧稅應不過限,需用庶可及期爲言,則以定式而無銷刻之嫌,以事勢而無掣礙之歎,依狀請施行,而或未能趁時裝發,嚴飭督運,以致愆期,則該曹事情,將不免萬萬狼狽,限二月晦三月初,及期上納之意,嚴飭分付,何如?傳曰,允。
林濟遠,以訓鍊都監言啓曰,今十一月十九日景慕宮展拜時,因兵曹節目,金虎門軍三十名除出,把摠李厚在,哨官申大益率領。挾輦侍衛,金虎門軍五十名,哨官柳煥輔領率,出付排立當次營門,還宮後還入直所,而竝待標信擧行之意,敢啓。傳曰,知道。
林濟遠,以御營廳言啓曰,今十一月十九日景慕宮展拜時,依兵曹節目,集春營入直軍五十名,新營入直別將鄭觀采,領赴于禁衛營都領陣,該入直哨官崔胄敎,率該哨標下軍七名仍直,東營入直軍三十名除出,入直把摠柳煥寅率領,宮大門外把守,而竝待標信擧行,解嚴後,各還本處入直之意,敢啓。傳曰,知道。
林濟遠,以御營廳言啓曰,本廳哨官李箕明,受由下鄕,過限不來,依例汰去之意,敢啓。傳曰,知道。
南公轍,以義禁府言啓曰,舒川郡守李迪拿處事,傳旨啓下矣。李迪時在任所云,依例發遣府書吏拿來,何如?傳曰,允。
安春君等疏曰,伏以,天佑宗祊,景貺潛周,离明著休,岐嶷毓慶,啓我東億萬年無疆之休,中外臣民之歡欣頌忭,曷有其極?竊伏念臣等不識不知,參在屬籍,而於我殿下大聖人道德功化,豈可測其萬一哉?第斷斷忠愛,激自愚衷,竊擬滿庭齊籲之懇,略伸秉彝同得之心,玆敢冒萬死仰瀆於宸嚴之下,伏乞聖明垂察焉。猗歟,盛哉,我殿下姿挺上聖,道冠百王,誠孝睿學,夙著於在儲之時,及其臨御以來,語其德性則亶聰明作元后,全體渾成,大用旁暢,藹然羹墻之慕,志繼事述,巍乎垂拱之像,仁舒義肅,比諸唐堯之欽明,虞舜之濬哲,其揆一也,蕩乎民無能爲名,語其學力,則天行健君子以之,存養於宴居,討論於廈氈,緝熙之工,誕先登岸,至於精一傳受之法,經傳義理之淵源,洞然體驗而默契,聖而益聖,日新又新,發諸文章絲綸之間,而日星揚其光,施諸政令事爲之際,而霜露無非敎,字惠之澤,與周文同道,無一夫不獲,咸囿於壽域春臺,平蕩之化,與箕範匹美,擧一世維新,竝歸於陶鎔涵育,郁郁乎彬彬乎,三代休明之治,洋溢於數千里區宇,凡有血氣之類,莫不歌詠愛戴,心悅誠服,自不覺手之舞足之蹈也。於是乎顧臣民報效之道,惟在於摹天畫日,而于今十有八年,未見典禮之載行,縟儀之誕擧,豈非群情抑鬱之深且切乎?賓廳再啓,兪音尙遲,此臣等所以不能無憾於天地之大也。我殿下,以撝謙之德,雖斥闡揚之請,而第伏惟陟降於昭之靈,眷顧我殿下,殿宮止慈之情,愛護我殿下,宜有嘉號之肇錫,以爲盛代之表揚,以殿下不匱之孝思,庶不得不承順也。書曰,天視自我民視,天聽自我民聽,今於臣民之頌祝,可見天心之命之申之,在殿下俯循仰答之方,亦豈不允從乎?矧且明年何年?卽千載一有之佳會也,慈徽揄揚,閟宮上冊,佇見情文之允叶,典章之增煥,我殿下仍受顯冊,實符聖孝怡豫之道,而上答祖宗在天之心,下慰朝野就日之情,乃使太平和氣,永垂於於千斯萬,則非但臣民之福也,實是宗社之慶也。伏願亟降允許,誕擧應行之禮,千萬幸甚。答曰,省疏具悉。殿宮當力請矣。
光恩副尉金箕性疏曰,伏以,天休滋至,邦籙無疆,慈殿·慈宮寶籌彌隆,莫大之慶,一國同之。昨陳賓啓,寔出於公共之情,而聖批開納,庶幾有仰格準請之望,又況推聖明不洎之孝,識沒世不忘之思,景慕宮加上徽號,亦從群請,聖孝增光,頌祝滋切,然殿宮之謙衷未回,群僚之齊籲愈懇。伏想以我聖上篤至之誠孝,必當積誠仰勉,不日乃定,而區區下情,猶不勝泄鬱之至。竊伏念今方至化郅慶,疆場寧謐,歲又登豐,民有哺鼓之樂,伏況慈殿聖壽,儼躋於五旬,慈宮寶齡,洽滿於六旬。惟我元良,尺衣漸長,令姿夙就,仁聲仁聞,播流於中外,拜跪周旋,已成其規度,上供殿宮含飴之歡,下係億兆延頸之望,値此罕有之荐慶,宜有識喜之盛擧,尤況天保湛露已著於周雅,殿宮讌饗,亦載於我朝之五禮儀。伏願克遵先朝癸甲年已行之例,特降明命,待歲初定進內外讌禮,以之傾海屋祝崗陵,賁我國家太平萬歲之休,俾少伸群下鰲忭之忱焉。答曰,省疏具悉。仰請殿宮,冀蒙準請矣。
癸丑十一月二十一日午時,上御重熙堂。同副承旨入侍時,同副承旨宋銓,假注書鄭文始,記注官金良倜·承膺祚,以次進伏訖。上命書傳敎曰,濟州御史使名,向因坐齋,有從當下敎之命,而政院尙不稟旨,該曹以巡撫試才等事,不待文跡,徑先書入,當該承旨·禮兵曹判堂推考。廟堂節目,徑先頒布,致此做錯,該堂亦爲推考。使名,以慰諭按覈,巡撫試才御史稱號事,分付。命書公事判付訖。仍命退,承史以次退出。
癸丑十一月二十一日未時,上御重熙堂。都承旨入侍時,行都承旨沈煥之,假注書鄭文始,記注官金良倜·承膺祚,以次進伏訖。上曰,再昨旣値夜深,班次雖難整齊,今日則卿其申飭整齊,賓啓何等重大,而班次之不成,豈可乎?上曰,昨批承旨見之乎?不忍云云,猶屬自己之私,而以先朝時積誠得請之意言之,豈不允從群請,而自來所執,別有意存焉。非敢以第一等義自處也,此可謂情與義竝行不悖者也。初批,諸臣不得領會,至於再啓,今幸停止,不覺自顧兼歎。煥之曰,模天畫日之下誠,實是天理人情之所當然,今雖將順聖敎,日後豈可每以此敎,爲牢拒之端乎?上命書賓啓批答訖。上曰,卿其往傳于賓廳。仍命退,承史以次退出。
上在昌德宮。停常參·經筵。
沈煥之啓曰,明日常參·經筵,取稟。傳曰,停。
林濟遠啓曰,禁衛營將官來言,今日本營軍兵日次私習云矣,敢稟。傳曰,知道。
林濟遠啓曰,御營廳將官來言,今日本廳軍兵日次私習云矣,敢啓。傳曰,知道。
議政府領議政洪樂性,領中樞府事蔡濟恭,行判中樞府事金鍾秀·朴宗岳,議政府左議政金履素,右議政金憙等,率百官啓曰,臣等鎭日賓啓,忱誠淺薄,慈聽未格,群情轉鬱,不得不相率咸簉,更此齊籲焉。惟我聖母,默運坤化,翊護聖躬,在周姬姒,在宋宣仁,隆功盛德,史不勝書。惟我慈宮,篤生聖人,旣啓長發之祥,抱玆文孫,益鞏磐泰之基,景貺潛周,寶齡彌高。猗歟盛哉,此皆祖宗陟降之所冥祐,聖上誠孝之所孚格,凡我環東土含生之類,孰不欲宣揚鴻休,模畫徽猷,刻之琬琰,永垂至盛之烈,祝以崗陵,仰獻無疆之壽?此實天理人情之所不可已者,雖以仁元聖母撝謙之盛德,亦不忍强拂群情,以我寧考順志之至孝,終期於積誠勉回。考諸先朝之故事,寔爲昭代之盛典,記以䑣管,載諸樂府,則此誠慈殿·慈宮之所仰覩而親聞者,豈可以執謙之慈德,終靳於應行之典禮者哉?伏想寢膳之暇,婉辭導達,必當靡不用極,以我殿宮止慈之仁,亦豈不感回而勉從乎?伏乞聖明,念盛禮之不容少緩,察群情之不可終遏,仰徹慈聽,誕發明旨,不勝區區顒祝之至。
傳于宋銓曰,逢今日千一之慶會,祗獻萬年之祝,獲伸愛日之誠,賀宴曁進號一也,同時竝行,固小子中心至願,次第準許,亦小子滿望大幸。大抵情到至處,儀文都屬外物,喜與懼交於中,常常有來無盡之思,賁飭鋪張之節,猶不敢極意竭力。明年行一慶禮,又明年行一慶禮,年年歲歲,歲歲年年,何歲不擧?無歲不爲,時百時千,維萬維億,如天地之悠久無疆,乃小子至願之至願,大幸之大幸也。予且聞之,事親之方,莫爲先於順志,尊親之義,莫有大於述事,慈敎十行,懃懃懇懇,以慈心爲予心,惟慈敎是遵,予則曰,近於順志,謹稽先朝故事,先大王春秋五十癸亥歲首,行稱慶陳賀,至癸亥·甲子,寶齡望六,始行西樓題帖,法殿進宴之禮。仁元聖母春秋六十丙寅歲首,行稱慶陳賀,至翌年丁卯,寶齡回甲,始行上號受爵之禮。明年甲寅,如聖母丙寅先王癸亥,而再明年乙卯,如聖母丁卯先王甲子,今於慈殿五旬慈宮六旬,一遵聖母六旬,先王五旬已行之縟儀而行之,予則曰,亦合於述事,來甲寅元月,行慈殿五旬,慈宮六旬稱慶之禮,先將慶禮,告于廟宮,禮成頒赦中外,設科取人,殿宮進宴進號,閟宮上號,宗伯之臣,稟旨於再明年乙卯,乙卯之歲卽小子踐阼之二十年也,臨殿受群臣朝賀,述事於先朝癸亥,順志於今日慈敎,在予誠所願也,與有幸矣,令在庭百僚知悉。
議政府領議政洪樂性,領中樞府事蔡濟恭,判中樞府事金鍾秀·朴宗岳,議政府左議政金履素,右議政金憙等,率百官啓曰,恭惟我東朝殿下,德媲周姒,徽音夙著於先朝,位尊文母,柔敎丕暢於聖嗣,粵在乙丙之際,默贊大策,誕垂保翊之功。曁至丙庚之冬,渙發諺敎,芟除禍亂之本,倫綱賴以克整,邦基由是永鞏,陰功遠邁於宋代宣仁,慈化同符於仁元聖母,帀域臣庶,咸仰厚坤資生之德,惟我當宁殿下,以舜·文之孝,奉長樂之歡,千乘備養,三朝致誠,兩宮之間,和氣融洽,卄載之內,景祿滋至。惟天惟祖宗,默祐篤棐,載錫重輪之慶,遂貽含飴之樂,啓我東方無疆之休。幸玆歲紀,將屆於攝提,寶齡洽滿於五旬,裘冕彌康,萱砌長茂,以我聖上愛日之孝,益切三春報暉之誠,方將稱瑤觴於萬壽,進顯冊於三呼,此實聖人之大孝,國朝之彝典,況當寧考滿百齡之期,倍切臣民祝千歲之願,不但有光於慈德,抑亦大慰於聖孝,臣等冒進六啓,未承一兪,莫大之盛禮漸遲,同聲之群情莫遏,玆敢不避猥越之罪,相率齊籲於大庭。伏乞慈聖殿下,俯諒輿情,特降兪音,以答天休,以愜宸誠,不勝稽首顒祝之至。王大妃殿以諺書答曰,予有何世念乎?況宴號尤不當矣,而感大殿誠孝,欲爲慈宮之同受,此亦爲國,不暇顧余躬矣。後年卽慈宮回甲,大殿御極二十年,邦國之慶之大,豈有加於此乎?卿等於後年,以今日之請請之,則予聽從,然後慈宮,當受宴號,大殿亦受御極二十年陳賀矣。予豈固辭乎?卿等諒之。
議政府領議政洪樂性,領中樞府事蔡濟恭,判中樞府事金鍾秀·朴宗岳,議政府左議政金履素,右議政金憙等,率百官達曰,惟今在廷之齊陳,乃是擧國之同情,賓啓已六徹矣,聖上之勉請者,益懇到矣,群下之顒望者,益切至矣。于今四日,未蒙一兪,群下之恧蹙悚悶,姑捨是,我聖上企待泄鬱之心,當復如何?請更以情文之所當然,典禮之所當行,相率仰陳於慈覆之下。恭惟我慈宮,女中堯·舜京室任·姒,敬愛柔婉之德,先王嘉其篤行,靜淑淵徽之化,國人仰其懿訓。深存謙挹,戒濯龍之車馬,懋昭勒儉,慕葛覃之絺絡,遂乃仁洽宮壼,慶毓瓜瓞,誕育聖躬,啓萬年鞏基之休,尊臨長樂,受一國備物之養,而其祥長發,祚胤永錫,惟我元良,克岐克嶷,尺衣漸長,舞彩繞膝,以承含飴之歡,宮闈之和氣藹然,宗社之景祿無疆。此是國朝四百年初有之慶,皇天祖宗,眷祐我慈宮之至德,聖上之至孝,錫之以純嘏,申之以萬壽,璇杓初回於亞歲,寶齡載屆於六旬,海屋添籌,壽曜呈輝,以聖上隆養之孝思,雖日行呼嵩之禮,歲進稱觴之擧,猶未足以克稱愛日之誠,夬伸顯親之心。惟此揄揚德美,表章吉祥,斯乃人情天理之所不能已,八域臣民,莫不歡欣鼓舞,惟日望其縟儀之夬覩,群情亦不可遏,而惟我聖上之摟指而以待今日,凡幾年矣,則以我慈宮止慈之德,一日二日,不思所以體諒慰悅之道乎?群下雖甚愚迷,豈不知靳許之盛意,而聖上之孝思,不可不念,列朝之故事,不可不遵。伏況東朝闡揚之禮,願與同擧,閟宮加上之期,待以涓吉,尤豈不勉回撝謙之德,亟許賁飾之道乎?描畫天日,誕揚彼淇之竹,頌祝崗陵,載擧北斗之酌,于以光聖上出天之孝,表國家無前之慶,以昭太平萬世之象,豈不休哉?聖上積誠陳請,必當感回慈心,何待群下淺薄之誠,拙訥之言,而仰體懇摯之聖孝,冒進盈庭之群請,玆敢咸簉而申籲,伏願勉降兪音,亟行盛禮焉。
惠慶宮,以諺書答曰,以予心,聞今日所請之辭,尤無以自定矣。慈殿聖意,大殿誠孝,激感而已,卿等諒之。
傳于林濟遠曰,左承旨入侍。
傳于南公轍曰,右副承旨入侍。
沈煥之啓曰,時原任大臣有稟定事,率禮堂來詣請對矣。傳曰,入侍。
林濟遠,以兵曹言啓曰,濟州慰諭按覈巡撫試才,御史齎去試才規矩事目,參考磨鍊以入之意,敢啓。傳曰,知道。
林濟遠,以兵曹言啓曰,卽接金虎門入直哨官尹宅性手本,則金虎門南邊月廊築墻一間頹圮處,今已改築云,把守軍兵,本處還爲入直之意,分付,何如?傳曰,允。
林濟遠,以訓鍊都監言啓曰,因兵曹草記,金虎門南邊月廊一間許頹圮處,今已修築,把守金虎門軍八名,還入直所,將校解送之意,敢啓。傳曰,知道。
癸丑十一月二十二日未時,上御誠正閣。時原任大臣,禮堂同爲入侍時,行左承旨林濟遠,假注書洪樂游,記注官金良倜·承膺祚,領議政洪樂性,領府事蔡濟恭,判府事金鍾秀·朴宗岳,左議政金履素,右議政金憙,禮曹判書閔鍾顯,參判李洪載,參議尹行元,以次進伏訖。上曰,都承旨入侍。良倜承命出傳,行都承旨沈煥之進伏。樂性等曰,日間聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮一樣平安乎?上曰,好過矣。樂性曰,臣等幸逢千一之會,飾慶志喜之節,同聲齊籲,四日于玆,我聖上以愛日之孝,盡回天之誠,孚格殿宮,特下十行之綸,俾遂八域之願,呼嵩進號,稱觴之禮,將次第得成。臣等之歡忭鼓舞,無以自勝,而雖以慶禮之差遲,猶以爲悵然,而歲歲年年,獲覩盛擧,尤不勝鰲忭之忱矣。濟恭曰,景祿川至,逢此無前之慶,仰陳同情之請矣。得蒙恩批,又伏奉十行懇惻之敎,比諸當初顒望之心,下情猶不能無悵然底意,而以年年飾慶之樂,悵然之心,猶屬小節,鼓舞之喜,尤覺無窮矣。鍾秀曰,臣等相賀曰,年年賁飾之喜,尤爲歡忭云矣。宗岳曰,臣等連日仰請之餘,誕降允兪之音,年年歲歲,將覩飾喜之慶,益不勝欣忭矣。履素曰,擧國顒望,得蒙恩批,下情不勝欣忭矣。憙曰,臣等鰲忭之沈,無以盡達矣。上曰,俄以文字,有所洞諭者,而以予愛日之心祝岡之誠,凡係飾喜之道,豈有限量,而喜懼之心,益無以爲喩,朝者下敎中喜懼之懼字,卽戒懼之意也。將來飾喜之擧,與先朝故事,一一相符,明年,當引癸亥·丙寅之已例,再明年,又當甲子·丁卯之盛禮,歲歲舒長優游,則尤豈非廣慶衍喜之道乎?予心之今日欣喜,如當稱慶之日矣。樂性曰,年年歲歲千億斯年,將見無窮之慶,再昨伏見筵敎,我殿下撝謙之德,臣等欽仰之不暇,而言外之聖意,臣等豈不仰揣乎?第擧國顒祝之群情,緣臣等誠意之淺薄,竟未能少伸,下情不勝抑菀矣。上曰,卿等何爲更發此言?其須止之,伊日賜批之時,膈氣如期而發,語到是事,自不得不然,予非有撝謙之德而然也。若無所乘執之義,則遠法三代,姑捨是,雖以祖宗朝故事言之,予豈欲自予躬而獨不行乎?今筵不必更提是事,以攪予懷也。且有向卿等一言者,予雖當可受之地,有不可受者,賓啓中一句語,以調劑酸鹹等言,爲揄掦之端,予不覺自顧歉然矣。試看今筵卿等之周旋僚席者,多欠寅協之風,使卿等如此,而謂之調劑酸鹹,可乎?卽此一款,爲予固拒之一端矣。樂性曰,今當莫大之慶,旣承稱慶之命,則凡係擧行之節,宜卽趁時稟定,而今日該曹事,極爲稽緩,誠甚未安,當該禮曹判書閔鍾顯,從重推考,何如?上曰,依爲之。出擧條鍾顯曰,今此邦慶,當爲設科,而科名稱慶,以慈殿恰躋五旬,慈宮恰躋六旬,合二慶慶科爲之乎?上曰,依爲之。出擧條鍾顯曰,今此慈殿恰躋五旬,慈宮恰躋六旬,頒赦陳賀吉日,令日官推擇擧行。大殿·王大妃殿·惠慶宮·中宮殿,京外進箋,亦當依例擧行,而先朝丙寅丁卯年稱慶時,則以元朝擧行,今番則何以爲之乎?上曰,今番亦以元朝爲之,可也。出擧條鍾顯曰,今此邦慶,宗廟·景慕宮告由,當爲兼告於朔祭,而永寧殿·社稷,亦當於同日一體告由,故敢此仰達矣。上曰,依爲之。出擧條鍾顯曰,進箋陳賀之時,有方物物膳封進之例矣。今此慈殿恰躋五旬,慈宮恰躋六旬,稱慶陳賀時,大殿·王大妃殿·惠慶宮·中宮殿京外方物物膳,依例封進之意,知委擧行,何如?上曰,依爲之。出擧條鍾顯曰,設科取人,旣有成命,當待陳賀之日稟定,而自前或有預爲稟定之事,故敢此仰達,而且在前合二慶設科,或設增廣,或設庭試,今番則何以爲之乎?上曰,大臣之意,何如?樂性曰,合慶設科,旣有庭試之例,則今番亦以庭試設行,似好矣。濟恭曰,庭試之設初試,無補於簡拔人才,徒有鄕儒許久留滯之弊,臣意則雖不設初試,亦自無妨,而若然則必當卽日唱榜,科場之卽日唱榜,謂之赫然於耳目則可,實非禮圍取士之義也。今若以春塘臺庭試擧行,使考官盡意考閱,雖至一兩日,勿以爲拘,惟以得人才爲心,則似有勝於初試之有弊而無益矣。鍾秀曰,庭試之有初試,雖未必有補於防私,而揀拔實才之道,固顯勝於卽日唱榜之無異探籌戲劇。若以初試,爲兩妨於公家與儒生之浮費,則雖除初試,而只使之緩緩考券,徐徐出榜,猶勝於卽日唱榜之太孟浪矣。宗岳曰,卽日唱榜,果有遺珠之歎,設初試,亦不無生奸之弊。臣意則近來前例中,春塘臺開場,待其畢試,擇日放榜,則於斯兩者,爲折衷之要道,領府事所達,似爲好矣。履素曰,取士之道,固宜揀拔實才而已,則春塘臺庭試之勿拘日限,盡意考券者,雖除初試,似無所妨矣。憙曰,臣之愚見,與諸大臣所奏無異矣。上曰,御極以後,科規雖未更張,至於慶科庭試之卽日唱榜,除非謁聖,姑未嘗一爲,而間有一榜,當以別論,則今番慶科,亦當設初試試取,而際聞領府事所見,正合予意,禁其紛亂,嚴其科規,其於從簡之道拔尤之方,似亦兩便。況今同慶之時,當有闊狹,且以謁聖之太久,兼欲爲之於鄕儒咸造之時,科名定以春塘臺。除初試庭試爲之,以示同慶之意,以除常留之弊事,分付。旣非當日唱榜,直赴殿試之類,與特付庭試會試數儒,特爲別坐試取,付之榜尾,武科準此,而放榜日字,臨時擇入,可也。出擧條鍾顯曰,慶科日字,當以何間推擇乎?上曰,以冬候觀之,來春解凍之差遲可知,科期當於二三月爲之,擇日則依例稱慶禮成後,爲之,可也。出擧條命退,諸臣以次退出。
上在昌德宮。停常參·經筵。
林濟遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林濟遠啓曰,禁衛營將官來言,今日本營軍兵日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵日次私習云矣,敢啓。傳曰,知道。
沈煥之啓曰,明日常參·經筵,取稟。傳曰,停。
傳于沈煥之曰,禮·兵判入侍。
傳于洪義榮曰,右承旨入侍。
南公轍啓曰,合辭闕啓,已至多日,事甚未安,今日政新除授臺諫,竝待下批牌招,何如?傳曰,允。
有政。吏批,判書金思穆進,參判丁範祖在外,參議李勉兢,都承旨沈煥之進。以宋民載爲司諫,李鎭宅爲掌令,李龜雲爲校理,李度翼爲工曹佐郞,趙廷鉉爲敦寧判官,羅泂福爲崇靈殿參奉,濟州慰諭按覈巡撫試才御史單沈樂洙。
兵批,判書鄭好仁進,參判李鎭復病,參議尹弘烈入直,參知李師濂病,左承旨林濟遠進。以呂宅祖爲五衛將,鄭宗完爲包伊萬戶,崔夢嵒爲同知,同知金龜東·鄭觀采,僉知李溏,竝單付。
南公轍啓曰,持平沈鳳錫,旣已詣臺,不爲傳啓,直爲出去,事甚未安,推考警責,仍卽牌招,何如?傳曰,臺廳長鎖,言路可知,屢發責飭之敎於登筵諸臺,而近日慶禮講行之時,則雖姑停,豈有所係?且旣入來,則又何無端出去,揆以臺體,甚爲寒心,不可無處分。同福縣監除授,當日辭朝,業欲召之,抑亦太久,時任縣監,見職除授,使之乘馹上來。
吏曹,同福縣監單沈鳳錫,持平單朴崙壽。
以司諫宋民載牌不進罷職傳旨,傳于宋銓曰,只推。
以洪秉臣·沈奎魯·金晦彬·朴命燮·崔守魯囚單子,傳于宋銓曰,罷職放送。
吏曹參判丁範祖疏曰,伏以,臣伏枕垂死之中,祗奉選部除命,自臣下鄕之後,迄今凡五度拜官矣。噫,臣有職輒溺,無地不躓,孤恩負罪,日甚一日,居常惶懼,斧鉞是竢,而薄勘旋敍,寵眷愈隆。臣誠莫省其何以致此,在臣處義,衰不至昏霧,病不至危篤,則惟當感激洪造,驅筴孱軀,以少效奔走之勞,而不敢言私矣。第臣病狀,自脚部墮傷之後,眞元耗剝,外感乘入,數年以來,轉覺沈痼,雖或黽勉供仕,撐支度日,而譬木中腐,不知何時仆地。自入秋序,諸症越添,痞積爲泄,胃絶不食,肥肉銷脫,氣息綿綴,有時起旋房闥,昏眩欲仆。自度寄息陽界,無幾日月,臣犬馬之齒,已踰七十,死亦何憾?唯是荷恩丘山,報蔑絲毫,爲不暝之恨,難貰之罪,而矧又離違京輦,偃伏私第,除旨荐降,趨承無望,義分都虧,罪上添罪,惶蹙之極,寧欲溘然而無知。玆敢遙控短章,冒暴實狀,從縣道附陳,伏乞天地父母,俯垂矜察,亟命鐫遞臣見職,俾安私分,千萬幸甚。答曰,省疏具悉。卿其勿辭,調理上來。
癸丑十一月二十三日辰時,上御誠正閣。左承旨·右承旨·禮·兵判同爲入侍時,行左承旨林濟遠,行右承旨洪義榮,假注書鄭文始,記注官金良倜·承膺祚,禮曹判書閔鍾顯,兵曹判書鄭好仁以次進伏訖。上敎鍾顯曰,丁卯慶科,則卽日唱榜乎?鍾顯曰,然矣。上曰,丁未年除初試庭試,卽御極後初行,而以前以後,皆有初試矣,卿果考出乎?鍾顯曰,未及考見矣。上曰,問于該曹丙申後除初試幾次與否,卽爲知入,可也。良倜承命出。回奏曰,丁未春榜則除初試,而其外皆有初試云矣。上曰,今番庭試之除初試,大臣旣以鄕儒之許久滯留爲弊云,而謁聖,又在伊時,則大臣之言正合予意,其在從簡省弊之道,當依其言除初試矣。鍾顯曰,臣等丙戌年,得參於春塘臺除初試庭試,而試官則十七員,畿榜在於翌日,放榜行於四五日後矣。上曰,然乎?除初試庭試,旣非卽日唱榜,則其例卽然,而科規甚嚴,闕內特設應辦所,而切勿使外人出入矣。卽日唱榜之規,或出於美其觀瞻,而設科取人之有名無實,莫甚於此,予所切憎者,而所謂私情之弊,古豈無之,而近來則雖不如前濫雜,安知其必無也?鍾顯曰,前後飭敎何等申複,則不但在庭之臣,雖是士子輩,擧懷懲畏之心矣。上曰,有國帝王用人之道,以九經章言之,親親也,尊賢也。尊賢爲第二等事,若使渠輩任其胸臆,是豈成說乎?以士子論之,初見君父之日,其爲有靦面目,當如何哉?他日卿相盡出於此,豈不思拔尤得人之道乎?上敎好仁曰,除初試之論,卿則以爲如何?好仁曰,十七試官,各考試券抄入合考之際,主試者不無見其試官顔情之弊,臣意則以有初試庭試爲之,七試官聚精會神,盡意考券必有益於得人才矣。上命書傳敎曰,政官牌招開政。好仁曰,今此合二慶慶科庭試武科初試額數,取考丁卯慶科前例,則取三百人,今番慶科初試,取人數規矩,何以爲之乎?上曰,初試取人,則依丁卯年例爲之,規矩則別單書入,可也。出擧條鍾顯曰,今此稱慶陳賀時節目,當爲磨鍊,而謹稽丙寅已例,則親上箋文致詞表裏後,亦爲親臨受賀矣。今此慈殿·慈宮親上之禮,亦依此磨鍊乎?上曰,依爲之。出擧條鍾顯曰,來甲寅年元朝朝賀節目,當爲磨鍊以入,而與稱慶陳賀相値,何以爲之乎?上曰,正朝陳賀,以進表裏爲之,可也。出擧條鍾顯曰,今此稱慶陳賀時,宗廟·永寧殿·社稷·景慕宮告由祭獻官,依例以一品磨鍊乎?上曰,依爲之。出擧條鍾顯曰,諸道正朝陳賀箋文及稱慶陳賀箋文,當爲各定差員陪進,而近或有以一差員兼爲陪進之例,今番則何以爲之乎?上曰,今番亦依此爲之,可也。出擧條好仁曰,以前水原府使趙心泰所啓中,呂宅祖等六人事,旣已往議于大臣,所當依大臣議擧行,而其中呂宅祖·任尙珍,皆未及加資,先爲加資,然後方可調用。至於幼學李元瞻·李命老,亦依大臣議,以殿郞差擬之意,自臣曹知委該道,何如?上曰,依爲之。未及加資人,加資後,邊將待窠調用,已加資人,先除五衛將,邊將調用,至於呂宅祖,今日政五衛將先爲作窠,擬入,可也。出擧條仍命退,諸臣以次退出。
上在昌德宮。停常參·經筵。
洪義榮啓曰,明日常參·經筵,取稟。傳曰,停。
金履成啓曰,卽者中樞府錄事來言,判府事金鍾秀,今方下去楊州地云,係是大臣去就,敢啓。傳曰,知道。
傳于林濟遠曰,耽羅繡衣,今日下去云,明日次對,進定於今日,使之卽爲來會。
金履成啓曰,繡衣去就,係是吏曹所關,固當預問行期,往復政院,以爲入稟之地,而該曹則謂以今日下直,繡衣則尙今不呈肅單,事體所在,萬萬駭然。吏曹判書金思穆,所當重勘,而本院請推之外,無他可施之罰,何以爲之?敢稟。傳曰,昨於過申之後,以今日下直,政院啓辭諭書與策題,徹曉書下,以待御史之入來,而御史無去處,如許事體,前所未有,吏曹之以不爲下直之御史,曰以下直而言送政院,極爲駭然。當該堂上問啓,雖以坐直承旨言之,不能致察,以致酬應之達宵,大關紀綱,當該承旨遞差。
金履成啓曰,昨於過申之後,以今日下直,政院啓辭諭書與策題,徹曉書下,以待御史之入來,而御史無去處。如許事體,前所未有,吏曹之以不爲下直之御史,曰以下直而言送政院,極爲駭然,當該堂上問啓事,命下矣。問于吏曹判書金思穆處,以爲御史行期,所當自臣曹預爲詳探,往復政院,而緣臣昏謬,不能致察,以至於辭朝日字之誤爲入稟,致煩酬應之達宵,臣罪至此,合伏重勘,惶恐震越,不知所達云矣,敢啓。傳曰,專由於該曹之不察,當該判堂,從重推考。
傳于金履成曰,吏房承旨入侍。
傳于洪義榮曰,御史留待。
傳于林濟遠曰,大臣·備局堂上引見。
傳于洪義榮曰,接慰官留待。
傳于洪義榮曰,御史入侍。
傳于洪義榮曰,接慰官入侍。
傳于南公轍曰,右副承旨入侍。
以京畿監司徐龍輔狀啓,南陽府使具紞,爲先罷黜,其諸般不法罪狀,令攸司稟處事,傳于林濟遠曰,觀此狀聞中臚列者,貪饕不法,萬惡具備,蕞爾南陽之邑,有此所犯,可謂常情之外,外此虐民之情,無非罔赦。最是昨年歉荒,其所行惡,尤爲叵測,令該府,卽爲拿來嚴囚,以其登聞條件,出意見各別詳覈,以爲區別公私計贓照律之地,若不一一直招,刑推得情,期於取服而後已,以此嚴飭該府。
有政。吏批,判書金思穆進,參判丁範祖在外·未肅拜,參議李勉兢,左副承旨金履成進。以李錫夏爲校理,柳師模爲吏曹佐郞,李翼晉爲南陽府使。
兵批,判書鄭好仁慕華館祿試射進,參判李鎭復入直進,參議尹弘烈,參知李師濂病,行左承旨林濟遠進。護軍趙拓壤,副司果宋知濂竝單付。
大司諫金履翼啓曰,臣姿性疲劣,言議巽軟,本不合於淸朝耳目之任,而祗緣受恩如天,常恐圖報無地,前後職名,有除輒膺,內外歷試,無往非罪。而至若嶺邑所遭,實是曾所未有,上而貽朝廷之羞,下而速泉壤之衊,究厥關係,不特臣一己之私而已。且悚且愧,寧欲溘然,幸賴日月之明,特軫庇覆之澤,善地薄勘,數月全釋,危蹤賴安於沙塞,殘骸復入於玉關,仰佩生死肉骨之恩,只增赴湯蹈火之誠,而若夫復玷簪紳,更叨臺閣,實非臣區區之所敢出矣。第適値邦慶無前,仍竊聞庭籲有日,恩除纔降,卽日出肅,拚却廉隅,粗伸義分,今又足躡文陛,身登賓筵。尺天密邇於積違之餘,寸衷愈切於愛戴之私,而抗顔之恥,臣猶自知,點指以笑,人將謂何?由前由後,愆尤大矣,於公於私,壞損極矣。以此情踪,其何可一刻仍冒於臺次乎?請命遞斥臣職。答曰,依啓。
諭濟州大小民人等書曰,咨爾耽羅大小民人,水陸幾千餘里,乘危而涉險來往,動以時月計,甚哉逖矣,爾等謂予於爾等,以其逖矣而或之忽歟?遠吾民也,近吾民也,均吾民也,何遠何近,而眷眷之心,有時乎遠或加於近,蓋以艱難疾苦之無由數數聞,而聞輒垂念故耳,故橘包登盤,則想爾等之辛勤栽培,馬群來庭,則想爾等之奔走畜牧,每當北風颼飀,雪花翩躚,則慮到貢船,惺惺不寐,爾等知予心眷眷否乎?予聞之,島之黎庶,勤儉淳厐,有唐俗瞿瞿遺風,他州之所莫及,星有老人,出地燭天,黃耉鮐背,村村扶醉,依斗望京,爭獻眉壽,勅子弟善事官長,服勞趨令,如捍頭目,儒武吏胥,各習其藝,農漁工商,各安其業,俗亦可謂善矣。第其地勢确而斥,橫縱田畝,以石戴土,原隰無別,備無俱損,通計三邑,多歉少穰,日用契活,專資乎貿遷,予之視之,非陸民比,去歲萬斛之哺,特濟爾等頷顑之急,而方其泛舟也,申諭於道伯,徼福於海神,風靜浪恬,其還如往。逮夫春晷載陽,賙賑伊始,則無非予爲爾等憧憧之日,而直到仲夏,獲接告竣之啓,南顧憂虞,爲之少紓。迺者臺言出,而疑信多端,民之云苦,若已推諸,玆命弘文館校理沈樂洙爲御史,往哉汝覈,有罪無罪,無漏無濫。俾旣厥事,又思之,耽羅之見繡衣,在十有二年之後,抑闊矣。於其行也,衆瘼詢咨也,苦役釐革也,庶獄伸理也,人才搜訪也,高年宴樂也,善惡彰癉也,文武試取也。田政·浦政·戎政·馬政之飭勵也,邑守·鎭帥之藏否黜陟也。爰命籌司之臣,條列齎其行,其在于爾等,時哉時哉,爾等知予心眷眷否乎?噫,一陽肇生,萬品將蘇,爾等其能畢糴於倉,息肩於室,爲酒食以養父母,爲衣褐以及童稚歟?來麰之在在大熟,舟楫之人人利涉,深有祝於爾等,咨爾耽羅大小民人。
應敎成德雨,掌令李鎭宅,副校理李遇濟,正言林景鎭,修撰李相璜·李祉永,副修撰申大尹·崔獻重啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也?危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社。而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,啄息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚凶腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰悼。嗚呼,臣等之與賊尙戴一天,致有此凶窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府夬正典刑。噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,半行刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。噫嘻,痛矣,尙喆之罪,不勝誅哉?本以庸瑣之品,久據勻軸之任,眷遇,何如,恩造,何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世藩之於嵩,賊堅之於積,一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積,賊點之曾徑院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典,十五行刀割答曰,不允。六字刀割
掌令李鎭宅,正言林景鎭啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密唱凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故忍杖徑斃,王章未伸,擧國同憤,今以渠之招辭觀之,雖優爲謀逆以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣以遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆,防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源,以啓能之婚,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞫得情。噫嘻,痛矣,從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝卽付丙,未露之端緖,全不究覈,獄體疎虞,寧不寒心?到今追究之道,惟在親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可咎刻容貸於覆載之間矣。夏賊之外,豈復有夏賊,而今日逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可爲當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有來,平日之爛熳酬酢,一室之尋常唱和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賊女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡言。權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳,廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行半刀割凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數。其所爲計,至凶極獰,九字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種,杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世測目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝。有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,亟施孥戮之典。逆復庶子好石,亟施處絞之律,荐棘罪人時偉,設鞫得情,夬正王法。噫嘻,痛矣,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠猶屬薄物細故,潛藉逆復之姻婭,七字刀割與同二字刀割之說,旣已遲晩三字刀割他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,施從迃路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂,而大可懼者哉?請遲晩罪人宇鎭,捧根脚夬正王法。柳星漢疏語之窮凶,情節之陰慝,諸臣箚啓,亦已槪論,今以其疏中,逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及。近日疏啓,每多隱映爲辭,模糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計。自是以後,託講義而引喩者,罔非媒孽之凶言,結奧援而交煽者,皆是譖構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕。雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭,顯歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟荑,及至近年,夏·恭顯投凶書於內,瑮·福暗逞凶圖於外,蚓結蛇蟠,種下生種,式至今日。又有星漢,渠輩亦一臣子,何乃悖逆至此,又若下款兩條之說,自前文武率榜動駕之日,新恩之前導,每許唱夫之後隨,非今斯今,古例卽然。其所爲說,不足多辨,下款女樂之云,向日燈夕,各營將臣,果有遊衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,而强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計。惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,鑄張傳播,紹述乙丙諸賊舊套餘論。甘其無倫不道之甚,一至此極,今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有其極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂則終身廢棄,而噫,彼九宗,抑何心腸,不顧終身之棄,佯作癲狂之狀。從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問不知,譸張之根柢,尙今未覈,如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩。今若置而不問,方來之慮,尤不可勝言,請柳星漢,亟令王府設鞫嚴問,期於得情,快正邦刑。噫嘻,痛矣,亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何甚陰慝巧惡之極也?噫,彼星賊之凶疏,聞之者,無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之劇逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令李鎭宅啓曰,噫嘻,痛矣,柳師文之罪,可勝誅哉?渠以極逆之父,猶當畏死縮首,恭俟當律之不暇,而乃敢偃息城闉,延攬人客,不小畏蹙,益肆凶毒。一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相連逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府設鞫嚴問,期於得情,夬正王法。答曰,不允。
正言林景鎭啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狼之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疎釋者然,國體之隳壞,已無可言,輿情之轉激,去而益甚。請亟寢秋曹罪人柳師文放釋之命,仍令王府設鞫嚴問,夬正典刑,宜矣。新除授獻納尹光普,時在忠淸道尼城地,正言金驥燦,時在慶尙道善山地,請竝斯速乘馹上來事,下諭。答曰,不允。下諭事,依啓。
金履成,以禮曹言啓曰,今此冬至諸道方物中,濟州牧所封方物,今始上來,而牧使李喆運,雖在拿命中,以越海之地,其前已爲封進上來矣。依例看品後,具別單捧入之意,敢啓。傳曰,知道。
南公轍,以義禁府言啓曰,因京畿監司徐龍輔狀啓,南陽前府使具紞,令該府,卽爲拿來嚴囚事,判付矣。具紞時在任所云,依例發遣府書吏,差兼官後拿來,何如?傳曰,允。
禮曹單子,濟州漢拿山設祭香祝幣,磨鍊下送,隨時卜日設行之意,分付,何如?判付啓,依回啓施行爲旀,祭文,令內閣知製敎撰進,香祝各別精備下送,而設祭時拔例齋沐,旣有嚴明飭諭之故事,載在籌司謄錄,今番段置,前期致齋虔誠行祀之意,分付爲良如敎。
癸丑十一月二十四日辰時,上御誠正閣。大臣·備局堂上引見,吏房承旨·右承旨·御史·接慰官同爲入侍時,行左承旨林濟遠,行右承旨洪義榮,左副承旨金履成,假注書鄭文始,事變假注書李弘達,記注官金良倜·承膺祚,左議政金履素,行司直鄭民始·李文源·延豐君李,戶曹判書沈頤之,右參贊洪秀輔,行副司直徐有防,禮曹判書閔鍾顯,刑曹判書李得臣,行副司直金持默·李敬懋,訓鍊都正趙心泰,行副司直李漢豐,副司直尹行任,大司諫金履翼,應敎成德雨,濟州御史沈樂洙,接慰官尹悌東以次進伏訖。履素曰,日氣稍寒,勞攘之餘,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,御史進前。昨因濟州綸音及御題事,殆同達宵,政院之以今日下直入稟,何也?濟遠曰,俄聞御史言,則吏曹,初無來問之事云矣。履素曰,臣亦昨見御史,而今日下直,亦未聞之矣。上曰,然則此是吏曹不善擧行之致耳。上敎樂洙曰,日氣雖曰稍和,當此寒節,涉險重溟,爲之悶慮,善爲往來,貪贓按覈外,慰諭島民,巡撫境內,勿負特遣之意。先朝有韓億增故事,而姑爲體面,以御史差遣,近來銜命之臣,多不能對揚朝家德意,而且以牧守言之,不能盡誠於職事,至有臺章。近觀本島儒生之居齋應製者,其俗之文明可知,御題玆以書下,分三日使之應試,待武士畢試,試券上送,而御題,盛櫃尊奉,使遐俗,知有朝廷,而綸音則當申飭完伯,渡海前使之印送,復命則待査啓回下爲之,漢拿山致祭,亦爲致齋虔誠,可也。樂洙曰,化民之分義雖重,比諸贓汚,輕重自別,若其誣罔,則所謂梁哥,宜有嚴處之道,而果如其言,則李喆運,自有當律矣。臣有區區所懷,牧使兼察,揆以事面,實爲苟艱,且臣自來情勢,若非往役,則誠難冒膺矣。上曰,筵席,何敢發情勢云云?仍命書榻敎曰,御史沈樂洙推考。上曰,雖無前例,特賜耳掩·臘劑,必下去善爲之。仍命先退。上曰,接慰官進前。沿路守令之不如法者,論罪則可也,三道邑宰之如是列書,非書啓別單之體,至於差倭事之如是張皇說去,豈可乎?悌東曰,事係邊情,故敢此附陳矣。上曰,此在邊臣區處之如何而已,豈煩朝廷乎?別單更爲修整以入,其中關係民事者,令廟堂草記回啓也。命接慰官先退。上曰,次對爲之。履素曰,卽見江華留守尹師國所報,則以爲,本府今秋各樣當捧條米,合爲五萬餘石,彈丸小島,偏被旱災,準捧無望。庚戌辛亥壬子貿米錢,限三分二,特令以錢還捧,使之次次貿米以納,每年三道貿米之數,合爲一千四百餘石,而不計豐歉,勒授民間,故捧糴之時,負逋之患,無歲無之。兩南貿米錢,每年不下二千餘兩,而本府一年公用例下代作錢之數,亦不下數三百石,或有不時公下,則又爲四五百兩。毋論例下與不時公下,以其嶺·湖所來之錢,移給其價,而米則勿許一石發賣,竝爲移儲於軍餉,勿令如前貿米,則豈非兩便之道?從今以後,嶺·湖·畿三道年年所來貿米錢,皆以本府發賣米代移給,而至於未盡貿之餘錢,留作戶南庫之錢,自本司句管,而或有以錢公下之時,報本司後取用爲辭矣。本府穡事,未免穴農,且貿米條之以錢還捧,亦多已例,依所請,限三分二許令以錢還捧。至於添餉錢之仍以本色需用事,餉穀中旣有不得不作錢支放者,則旣貿米而還爲發賣,非但事甚無義,貿米與發賣之際,似不無生弊之端。此亦依所請許施,而第錢邊留置之後,那移取貸之弊,難保其必無,典守防奸之道,令守臣嚴立科條,論報本司,以爲定式施行事,分付,何如?上曰,依爲之。出擧條履素曰,卽見全羅監司李書九所報,則枚擧左水使曺命楫牒呈,以爲,各邑鎭所在風落松都數,爲四萬一千餘株,而定價八千九百餘兩內,已發賣捧入之錢,爲五千四十八兩,而未發賣之松,或委積山谷,太半腐傷,或落在峯頂,無路曳下,雖無價白給,元無出力取用之人。今若分定居民,勒令買取,準充元價,則收殺之難便,姑捨是,居民之貽害搔擾,尤所當念。旣知其爲弊,而一向强督,有非所以軫恤民情之道云矣。當初發賣,蓋出於散賣民間,以爲利用厚生之意,而到今發賣之數,旣過其半,且所餘者,俱是朽傷無用。民不願買云爾,則不可强令發賣,餘數發賣一款,置之事,分付,何如?上曰,依爲之。出擧條文源曰,景慕宮舖陳簾帳修改,當以何時擧行乎?上曰,臘享日,告由修改,可也。文源曰,卽見廣州府尹徐有臣牒呈,則以爲,植木八邑,壬子條停退還穀之在民間者,今年勿捧事,自巡營,因特敎知委,而本府之分給民間者,皆是軍餉。至於元會還穀,則都數只爲五百餘石,故分給於細村一面,而昨年停退,不過百餘石,其外二十面,皆以軍餉穀分給,故停退,實爲五千餘石。今若依巡營回題,只論還穀,勿論軍餉,則細村一面之外,二十面之民,獨未蒙一視之惠澤,事甚斑駁,實未知何以擧行爲辭矣。城餉體重,當此稍熟之歲,昨年停退,固當準數收捧,而今此植木邑酬勞之典,誠是曠絶之特恩,而廣民之獨漏於是典者,恐不無向隅之歎,故問于水原府,則以爲,本府還穀,都是軍餉,而壬子停退,一竝勿捧云。廣州還上,同是軍餉,事當一例擧行,而當此大登之歲,全數停退,於民還爲後弊,臣意則折半停退,折半收捧,於公於私,誠爲兩便,軍餉體重,下詢大臣處之,恐好矣。上曰,大臣之意,何如?履素曰,城餉事體,雖與還穀自別,而以無可停之還穀,廣民見漏於一視之澤,則不可無闊狹之政,而如今豐登之歲,軍餉之多數停退,亦屬可悶,折半停退之請,恐或稍過矣。上曰,同是植木之邑,而拘於餉穀,未霑一視之典,其可乎?依守使所奏,餉穀未捧中折半停退,可也。出擧條有防曰,珍島監牧官金在儉牒報,以爲,牧馬實數,躬自都點,則原摠馬一千二百七十六匹內,故失馬爲二百七十一匹,欠縮馬四百九十七匹計除,則時存馬,不過爲五百八匹云矣。馬政何等重事,而今此欠縮與故失之數,至於七百六十八匹之多,揆以法意,萬萬驚駭。前後牧官之掩匿瞞報,以致馬群幾空之境者,事極痛惡,其在重馬政杜後弊之道,不可尋常處之,而時牧官金在儉,到任屬耳,亦旣査括以報,則宜有參恕之道,至若當該前任牧官等,査出嚴勘,準數追徵,在所不已。爲先枚擧此意,發關分付於全羅監司處,別定査官,欠縮年條及當該牧官等,各別詳査狀聞後稟處,何如?上曰,依爲之。出擧條鍾顯曰,來正月初一日,王大妃殿·惠慶宮親上箋文致詞表裏時處所,以何處爲之乎?上曰,以仁政殿爲之,可也。出擧條漢豐曰,露梁鎭之屬於臣營時,有牙兵一百兵,載錄於御覽軍案矣。今則該鎭,旣已移屬於狀勇營,不可仍置於禁衛營軍案,季朔修啓時,別將與牙兵,竝爲減下,何如?上曰,依爲之。出擧條上曰,昨已言之,而領府事之言儘好,除初試一事,卿等以爲如何?民始曰,丙戌年兩次除初試,而俗云私情,實始於有初試之科矣。文源曰,庭試之有初試,實爲無益,而大抵私情,若用意於得人,則臣意亦以爲,以人報國之一端矣。上曰,筵席豈敢以私情爲好等說,仰陳乎?卿則推考。仍命書榻敎曰,備局堂上李文源推考。有防曰,鄕儒若參初試,則歸以爲榮,出榜之時,祕封之往來喧鬧,亦爲飭慶識喜之擧也。得臣曰,除初試徐徐考券,大勝於卽日唱榜矣。上曰,設應辦所於闕內,出榜前無得出入,此謂之侍食,而予則以爲用情,此反易於有初試之科矣。武科初試之只取三百,果無太少之歎乎?心泰曰,此是最少前例云矣。上曰,先朝丁卯前例如此,何可增其數乎?上曰,見畿伯狀啓,南陽倅事,極爲驚駭矣。南陽小邑,而其所行惡,若是狼藉,則如當大邑,當如何?若不直招,當以贓囚例嚴囚,嚴刑究問,雖是同慶之時,決不容貸,禁堂知此,各別嚴覈以聞。上曰,禁堂皆備員乎?心泰曰,崔夢嵒,方在外,未肅拜矣。上命義榮書榻敎曰,同義禁崔夢嵒許遞,前望單子入之。民始曰,具紞事,已略聞於前畿伯,而以其徑遞,未及論罪云矣。民始曰,臣常有區區所懷,適因言端,敢達矣。法典中本無治贓之律,凡有贓吏,直斷以監守自盜之律,贓與盜各異,盜者,卽指竊取公貨之類。贓者,料理剖克之類,冒犯贓汚之類,未有不滿四十貫者,若過此數,則雖至千萬金,亦皆同律,故處按廉之任者,每難於刺擧,照律之際,亦多難處,終不免方便苟簡之歸,法旣不信,人不知畏,臣意則法官就議大臣,隨其贓之多小,定其律之輕重,似爲得宜矣。上曰,依爲之。出擧條上命履成書傳敎曰,今下濟州齎去諭書,傳于御史,島中紙貴,依例令完營印給事,分付內閣。儒生則分三日試取,而第一日先試詩賦,第二日次試銘頌,第三日又試論策之意,預令諸生知悉事,下諭于御史。上曰,訓將進前。水原城役物力,旣欲以兩營鄕軍停番錢布,推移以用,則將問其便否於兩營將臣而處之矣。御將何故不參乎?心泰曰,聞有拘忌,而臣向與之相議,則以爲,在本營,別無拘礙之端,在鄕軍,亦爲有益云矣。民始曰,此爲公私兩便之端矣。上曰,城役方略,卿等商量其便否講定,可也。民始曰,此有主管之人,然後鳩聚人材,經營方略矣。上曰,雖自廟堂主管,而訓將姑爲擔當,看作自己事,善爲區劃也。上敎龍輔曰,道路掃雪之役,前已言之,而依植炬例設契與否,相議善處也。仍命退,諸臣以次退出。
癸丑十一月二十四日午時,上御重熙堂。右副承旨入侍時,右副承旨南公轍,假注書洪樂游,記注官金良倜·承膺祚,以此進伏訖。上命書傳敎曰,政官牌招開政。上曰,濟州民人等處諭書,使戶判飜諺矣。果已爲之乎?公轍曰,俄已出草,而今方正書矣。上曰,若不纎悉,則海島愚氓,難以曉解,更加詳覽,正書以入之意,分付,可也。良倜承命出傳。又命書公事判付訖。命退,承史以次退出。
上在昌德宮。停常參·經筵。
南公轍啓曰,明日常參·經筵,取稟。傳曰,停。
林濟遠啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于南公轍曰,旌義縣監留待。
傳于洪義榮曰,右承旨入侍。
承旨前望單子入之,兪漢寧落點。
兵曹口傳政事,副司直李冕膺。
金履成,以吏曹言啓曰,本曹佐郞柳師模,兵曹佐郞相換,亦令口傳相換事,命下矣。兵曹佐郞金洛一·金熙華·洪受浩,俱未經侍從,崔時淳,已經本曹正郞,拘於格例,不得擧行,何以爲之?敢稟。傳曰,與金熙華相換,可也。
吏曹口傳政事,吏曹佐郞柳師模,兵曹佐郞金熙華相換。
傳于洪義榮曰,下直守令留待。
傳于金履成曰,下直守令入侍。
傳于林濟遠曰,當該注書拿處。
以鄭文始囚單子,傳于林濟遠曰,付過放送。
傳于南公轍曰,推考房承旨入侍。
同義禁前望單子入之,李秉鼎落點。
以慶尙監司趙鎭宅狀啓,進上生靑魚,限內不得封進,惶恐待罪事,傳于李冕膺曰,勿待罪事,回諭。
同義禁前望單子入之,沈煥之落點。
傳于兪漢寧曰,坐直承旨入侍。
都承旨前望單子入之,徐邁修落點。
兵曹口傳政事,副司直沈煥之。
以宋彙敏·申夔相囚單子,傳于南公轍曰,近來金吾郞,全不擇人,以致擧行之莫能成樣,竝令該曹口傳另擇相換。
洪義榮,以內醫院都提調·提調意啓曰,加差內醫崔遠基,待窠陞實事,曾已命下矣。主簿李惟鑑有頉代,加差內醫崔遠基陞實,何如?傳曰,允。
徐邁修,以賑恤廳言啓曰,南部苧廛洞契任掌田春興,今月二十四日本洞路傍,得一歲遺棄男兒,同里居良女趙召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
林濟遠,以備邊司言啓曰,卽見接慰官尹悌東別單,則其一,釜倉運監李命天等,船運銅鐵,私相和賣,潛斫封山雜木,換出倭館雜種事也。倭館之許多奸弊,無非通事輩所作俑,而至若運監李命天等,潛運銅鐵,而冒犯邊禁,私斫封山,而換取倭物,法綱所在,萬萬驚駭。倭貢銅角,過限不納,未必不由於此輩牟利之習,此而尋常處之,後弊難言,分付道臣,使之各別嚴覈,分輕重勘治後,形止狀聞。其一,本府水營價布軍變通事也。本府民小軍多,疊役虛伍之弊,該水使,旣以變通之方,有所陳聞,待啓下,自廟堂可以稟處,此則姑置之。其一,本府雜物貿易條,作錢取剩,利歸褊裨事也。該邑幕屬,若能嚴畏朝廷,似此鄙瑣屑越之事,寧容登徹於奏御乎?該倅一任褊裨之顔私,監司不察該邑之奸弊,使此貿易吏屬,致有難支之境者,誠極寒心。旣往雖不一一追理,方來不可不嚴飭禁防,此亦令道伯嚴立科條,毋敢更犯,此後若有復踵之習,則該府使,施以重勘事,分付。運監之作奸於倭館,幕裨之賭利於貿易,莫非邑守不能禁飭之致,事當嚴勘,而邊邑遞易,亦多可悶,姑先重推,使之自勵,奉使書啓,皆有體段,而接慰官尹悌東之別單,多失格例,推考,何如?傳曰,允。運監事,不可循例勘罪而止,嚴飭道伯,各別嚴査狀聞,以爲別加懲礪之地,可也。
兪漢寧,以兵曹言啓曰,五衛將金德秋·司空鉉,忠壯衛將朱正离,俱以身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
兪漢寧,以兵曹言啓曰,依下敎當直都事申翼顯拿入,罪人具紞草供遲滯委折査問,則所供內,罪人具紞問目條件浩多,故連加催促,而自爾遲滯云矣,敢啓。傳曰,知道。
兪漢寧,以兵曹言啓曰,依下敎,政院隨廳使令楊景仁,決棍七度之意,敢啓。傳曰,知道。
兪漢寧,以兵曹言啓,依下敎,政院六房行首使令韓永壽,兵曹上直行首使令崔昌允,各決棍五度之意,敢啓。傳曰,知道。
林濟遠,以御營廳言啓曰,因禮曹草記批旨,東七陵近處,獵虎砲手五十名,定將校發送矣。多日行獵,終無虎跡,今姑撤還,何如?傳曰,昨筵欲爲下敎矣,以卿之不爲入侍,未果矣。卽爲撤還,可也。
林濟遠,以御營廳言啓曰,本廳來甲寅二月三月兩朔應立後部後司屬,黃海道十邑軍兵,從次第當爲徵召,而其中延安·白川·安岳·海州,以尤甚邑,因傳敎纔以退番,其餘稍實邑殷栗·松禾·長連,之次邑長淵·文化·豐川,軍數未滿二哨,旣不成一司之制,亦難與遠道他部軍合番,今此海西三等邑餘軍,合一司,限年豐一體退番,以四月五月當前部前司屬,慶尙左道五哨軍兵,進番徵召,何如?傳曰,允。昨日賓筵,有下敎事,觀勢行會,可也。
南公轍,以義禁府言啓曰,罪人具紞,依下敎具格嚴囚南間之意,敢啓。傳曰,知道。
刑曹啓目粘連,向前罪人陰世亨亦打殺朱之賢節次,旣已箇箇承款,依法典照律,報議政府,詳覈施行,何如?判付啓,事有經權,法難低仰,大抵權宜,非自下之擅便也。至於金石之法律,爲有司者,尤當但知斷例而已,設有其情之絶可矜,豈或輕生活狹之見,而此事則反於是,陰世亨夫也,順娘妾也。順娘,與間夫朱之賢,狼藉行淫,人人皆知,而世亨者,昏劣莫甚,屢往姦淫之所,恐被反荷之杖。幸於伊日,的執淫婦姦夫之同坐一室,直前快刺姦夫者,此乃律文所謂姦所被捉也。今乃嚴訊世亨,直捧結案,無一言論理者,此非違法而何?此一不可也。名雖謂之花妻,判異於行露之鶉奔,其娶也有據,其居也有素,厥女又似非人盡夫之蹤跡,則淫婦作姦之律,不施於厥女而何哉?然則以殺奸夫,反殺本夫,往古來今,豈有如許倫常乎?此二不可也。敬考先朝受敎,與他人挽裳對盤,而其夫見而出忿,或有忿頭枉殺,竝許從輕之律,頒示京外法官。厥女之與厥漢,被捉於厥處,又豈比於挽裳而已,對盤而已,則莫重受敎,初不槪論於狀辭,直以結案文書登聞者,節節疎忽,此三不可也。大抵旣乖於法文,又違於受敎,執法之官者,其可逃其罪,而居留雖非巡宣之任,亦掌一府之風化,則其所處決,若是反常。以此以彼,不可循例判下,開城留守金魯永,施以罷職之典,以重法律,以扶風敎,以尊受敎爲旀,世亨身乙良,今新留守到營,卽時招致官庭,曉諭後放送,厥女順娘段,視若無故,任其自在,所謂守臣題狀之語,萬萬該然,亦令新留守考律處置爲旀,卿等在按法之地,不惟不能出意見敷陳,乃反自歸於違法之科,回啓堂上,一竝從重推考。初檢官之不當成獄而成獄,其罪均矣,覆檢亦然,經歷崔景岳,豐德府使林性運,一竝罷職。經歷·守令之代,令該曹口傳差出,待下〈批〉,待開門辭朝爲良如敎。
備邊司薦望,李秉鼎爲開城府留守。
吏曹口傳政事,李文爀爲豐德府使,權儐爲開城經歷。
禁府啓目,南陽府使具紞原情云云。傳旨及道啓內辭意,發問目施威嚴問是白乎,則幻弄災結,執錢染指,作錢還穀,私自區處。富民錢之勒貨,私養松之斫伐,雖已遲晩,至於大同儲置之代捧取剩,稱以承訛襲謬,各廳官屬之夜會白斂,諉諸各人等貸納鹽稅是如,糢糊納供,終不輸款,嚴刑得情,何如?判付啓,渠亦人耳,亦知如此則生,不如此則死之,利害關頭是去乙,抑何心術,罔念行百里半九十里之戒,纔得一麾,意慾滿足,大貪小饕,無所不犯?凡所以厲民虐民之政,如恐一事之或漏,剝膚推髓,頭會箕斂,楊子所謂狼獸之角而翼者,渠之謂也。如許貪吏,置之近畿,尙逭王章者,豈可曰有懲貪之典乎?況旀偸弄災結,無難都呑,忍使頷顑飢民,替受白徵之苦,無辜籲天,天可欺乎?今日之就拿被訊,難誣者理也。一言而蔽之曰,渠之罪罔赦然,各項所犯,無非移此而充被,破西而補東,其計至黠,其竇不一,若令考律定罪,則當爲枉法贓而准監守自盜矣。旣下准字,則例爲杖流,豈非失之太輕乎?以今貪風日熾之時,若不嚴法重繩,何以懲後而戢他乎?待栲訊限滿,更加嚴刑一次,遠惡絶島,限己身減死定配爲旀,那移假貸之物,令道伯一一徵出,偸用災結,亦卽還給於民間,或以當納者計除,竝於發配前收殺狀聞事,嚴飭該道爲旀,貪吏莫察,民之受困若此,誰當執其咎乎?按道未久之前伯·時伯,猶能摘發,許久在任,不卽論奏,前前道臣徐鼎修,施以罷職之典爲良如敎。
以江原監司沈晉賢啓本,平昌郡殺獄罪人智淵,獄情論列馳啓事,判付內,啓下刑曹爲旀,震郁之死,死於智淵之踼踏乎?死於官庭之笞杖乎?驟看明是由於蹴踏,細究亦似由於笞杖是如乎,致獄之歸重,惟在檢杖之痕損,則初檢曰,自頂至臀上,無非靑黑色微硬,覆檢亦然,而微硬之說,獨漏却是置,所謂臀上之靑黑色,由於笞杖乎,亦由於蹴踏乎?智淵非不行凶,官庭被打,亦或爲祟乎?此一款指一決定,然後此獄可以立落,卿等出意見論理草記,檢案之疎漏,甚矣。實因以被打懸錄,亦可謂外題,檢官等不可無飭,爲先從重推考爲旀,道伯跋辭甚詳明,而臀腿痕損論理處,靑黑曰,以不黑,微硬曰,以柔軟,此甚疎漏,此則必以初檢官發明之辭,有此引用,由前由後,事旣由渠,言亦駭然。前郡守李曾祜,令該府拿問定罪爲良如敎。
刑曹啓目,罪人朱成哲,刺殺高小得節次承款,依例結案取招後稟處,何如?判付啓,依允爲旀,正犯朱成哲之殺越情節,渠旣自報,惟當結案用法,待開坐具格捧供以聞爲旀,檢案何等審愼處,則覆檢官徐謙淳之全謄初檢狀牒,已犯法禁兺除良,依俙說去,草率論斷者,亦萬萬駭然。爲京兆所尙,不識殺獄爲何事,他日百里,其可綜明乎?以此不成說之檢案,循例捧置,及其完決也,又無一言請罪,本曹事,亦難免不察,後勿如是爲旀,謙淳段,爲先令該府拿問處之爲良如敎。又啓目粘連,向前罪人曺潤履亦蠶頭近處放火節次,旣已箇箇承款,依例同推,考覆親問,結案取招爲白有置,係是一罪,依法典照律,報議政府詳覆施行,何如?判付啓,旣有申明定式之律文,依此照律草記爲良如敎。又啓目粘連,泰仁殺獄罪人金相彦,因本傷致死與否,詳覈啓聞後稟處爲白乎旀,順天殺獄罪人金昌允段,嚴訊取服爲白乎旀,長城殺獄罪人李漢奉段,具格啓聞後稟處,何如?判付啓,泰仁囚金相彦段,依回啓施行爲旀,順天囚金相允段,獄情屢改而歸一,更問於成獄之道臣,如無疑端云,則直爲依前同推之意,分付爲旀,長城囚李漢奉段,殺渠之妻娚金德民者,卽渠也。渠自檢庭之招,一一承款,自求其償命者,其情絶可矜,其心亦可恕是如乎,德民是賊漢之將爲强盜者,不聽渠申勤敎戒之意,乃反節節背恩,事事忘德,甚至伊日之行惡,悖戾無雙,漢奉,以年老識籌之人,怒其罔悛,五六次緊打,不足爲可罪之端兺不喩,打而雖至於殺,亦可謂爲民除害,在法三尺難屈,在情一縷宜貸。漢奉身乙,嚴刑減死定配於道內,來頭赦典,置之稟秩事,分付爲良如敎。又啓目粘連,綾州殺獄罪人南極炡段,直擬償命,恐欠審愼,上裁敎是白乎旀,興陽殺獄罪人金尙春段,夫毆妻至死者,杖一百徒三年,依律勘處爲白乎旀,臨坡殺獄罪人鄭雲長段,使之親執詳覈,論啓後稟處,何如?判付啓,綾州囚南極炡段,初檢曰,別無傷處,覆檢曰,終未得傷處,三檢曰,非傷卽病云,而道伯則曰,內傷二字,遽難完獄。卿等又以道狀,謂有意見,至請上裁,則自上之裁決,不過曰,活之一字,極炡酌放事,分付爲旀,興陽囚金尙春段,卿等以不施夫殺妻妾,杖徒之律,而至今滯囚獄中,歸咎於道伯,請施問備,而朝家則以爲,杖·徒何論?白放爲可。厥女以尙春賤畜之妾,不知義分之至嚴,乃敢極口罵詈,甚至裂破衣襟,此其罪可殺兺除良,其矣媤家神主,任其出送,竝與釀熟之酒罌,備置之祭器,慝不出給於所謂媤祖母之祭日,則事事兇悖,節節惡毒,爲其夫者,憤頭僅敢一打,荏弱甚矣,豈可以此償命乎是旀,又況死後復讎之說,托於渠娚者,亦可謂綱常之大變,事出於本邑已屬羞愧之端,則抑何心論理成獄,惟恐尙春之不償命乎?如許倫綱,卽前所未聞,特以兼官之故,姑從末勘,初檢官樂安前郡守洪采疇,施以罷職之典。初檢雖已成獄,豈可效嚬於覆檢乎?覆檢官該縣前縣監李性重,令該府拿問處之,待捧糴拿來爲旀,前後道臣,一竝推考,尙春身乙,卽爲放送爲旀,旣聞復讎二字,則是妾而殺夫也。爲其同生者,看作例談,無一言禁之,及其死後,挺身發告,不可以無識常漢而歇治,陳萬益段,嚴刑定配事,亦爲分付道臣爲旀,臨坡囚鄭雲長段,依回啓施行,卽令査啓,俾無許久依違之弊爲良如敎。又啓目粘連,殺獄罪人韓德夫,更加各別嚴訊,期於取服,何如?判付啓,莫曰三日,無異當下,金南益之死,非韓德夫而何?究其起鬧,卽八分錢二分錢三升米一合米也。縱使德夫,凶獰無雙,若無爲酒所溺,泥倒中不省人事,則豈有作此殺越之擧於素無恩怨之人乎?然醉中殺越之案,如欲强聞情與迹,三尺何所施乎?此所以屢回看閱,許久留中者也。大臣中曾經北伯者,必當稔知本道風俗人物,將此文案,發遣曹郞,問議草記爲旀,右相,卽成獄之道伯,只於領府事處往問事,分付爲良如敎。
癸丑十一月二十五日辰時,上御重熙堂。右承旨入侍時,行右承旨洪義榮,假注書鄭文始,記注官金良倜·承膺祚,以次進伏訖。上命書傳敎曰,催科當其時,此時守令,不可一刻曠官,未下直守令,使之當日辭朝。命書榻敎曰,承旨前望單子入之,待下批牌招察任。命書傳敎曰,承旨房仍,右承旨爲禮房。又命書傳敎曰,前承旨李冕膺敍用,令該曹口傳付軍職,吏曹佐郞柳師模,兵曹佐郞相換,亦令口傳相換。命讀公事訖。仍命退,承史以次退出。
癸丑十一月二十五日未時,上御誠正閣。左副承旨入侍時,左副承旨金履成,假注書洪樂游,記注官金良倜·承膺祚,以次進伏訖。上曰,下直守令入侍。良倜承命出,與南陽府使李翼晉,朔州府使盧尙樞,旌義縣監南涑,懷仁縣監李魯在偕入。上命書吏曹草記判付訖。命守令進前。翼晉奏職姓名訖。上曰,本邑係是大寒之餘,必思陽春之方,而善爲之,可也。何日當下往乎?翼晉曰,明當下去矣。上曰,宣諭亦屬浮文,置之,可也。尙樞奏職姓名訖。上曰,爾將何以爲治乎?尙樞曰,謹當盡心爲之矣。上曰,此是例語,治民之道,莫先於律己淸嚴,爾能如此,則防禦之任,自此可做,須體特簡之意,克殫報效之道,可也。涑奏職姓名訖。上曰,往役爲重,勿以爲路險邑薄,克體擇遣之意也,何當離發乎?涑曰,一兩日內欲下往矣。魯在仰奏職姓名訖。上曰,爾亦勿以邑少而治忽,能於殘邑則大吏可知,爾本精明,故以試可之意,特點於低擬矣。上曰,宣諭竝置之,可也。命退,諸臣以次退出。
癸丑十一月二十五日二更,上御重熙堂。推考房承旨·坐直承旨入侍時,右副承旨南公轍,同副承旨兪漢寧,假注書鄭文始,記注官金良倜·承膺祚,以次進伏訖。上命書傳敎曰,罪人具紞,聞已就囚,令該府,不拘夜深,卽爲開坐,嚴問捧供,若有一分國綱,至殘之地,如渠之輩,乃敢肆行胸臆,使俵災之政,不及於小民,貪饕之習,流毒於一邑者,可謂罔赦。旣聞之後,若無徵一之擧,所謂徵貪之典,將何所施?何必先爲施威,作爲層節,依史官所傳筵敎,箇箇各別嚴刑,期於如法處斷之地事,分付禁府。昔在先朝,因南陽倅事,或臨街嚴處,或臨門訊推,以其時兩倅所犯,方於具紞,輕重淺深,果何如?渠於此,雖欲倖逭王章,得乎?以此添問目嚴問事,亦爲分付。又命書傳敎曰,騎馬一匹立之,史官一員,宣傳官一員待命。又命書傳敎曰,違牌同義禁許遞,前望單子入之,待下批,先進去後謝恩。又命書傳敎曰,都承旨方在禁府坐起處,例不得兼帶本職,許遞,仍令該曹口傳付軍職,前望單子入之。又命書傳敎曰,今日禁府擧行,極爲駭然,此非如是侵夜之事,而夜漏將半,謂以一一捧遲晩,竝與草供而不爲捧入,若此則又將徹宵乎?當該諸堂,雖因承宣之請推而許施,幺麽一貪吏捧供,屢靳飭敎,本府行首都事,執筆都事,拿問捧口招以聞事,分付該府。上曰,草供連爲催促。賤臣承命出傳。漢寧曰,罪人具紞草供,所當卽爲捧入,而屢度催促,今始來納,以致深夜酬應,其在道理,萬萬駭然。當該禁府諸堂,一倂從重推考,何如?上曰,依爲之。出擧條上命公轍書刑曹殺獄判付。又命漢寧讀具紞草供,書判付訖。上曰,持此判付,馳往金吾,傳布于罪人具紞。賤臣承命先退。仍命退,承史以次退出。
上在昌德宮。停常參·經筵。
林濟遠,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
洪義榮啓曰,明日常參·經筵,取稟。傳曰,停。
南公轍啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
禮曹,來十二月十三日中宮殿誕日,陳賀時應行節目,磨鍊擧行。啓,權停,只進表裏爲良如敎。
吏曹口傳政事,禁府都事申夔相,濟用奉事朴宗球相換,禁府都事宋彙敏,漢城判官趙用鎭相換。
傳于金履成曰,政官牌招開政,開城留守下批,待下批當日辭朝。
傳于兪漢寧曰,開城留守留待。
傳于兪漢寧曰,開城留守入侍。
備忘記,開城留守李秉鼎下直,長弓一張,長箭一部賜給。
備忘記,淸州營將鄭㵙下直,長弓一張,長前一部,片箭一部,筒兒一箇賜給。
傳于南公轍曰,藥房提調入侍。
吏曹口傳政事,藝文待敎單徐有聞。
傳于南公轍曰,推考房承旨入侍。
有政。吏批,判書金思穆進,參判丁範祖在外,參議李勉兢傳旨未下,左副承旨金履成進。以柳焵爲大司諫,洪良浩爲同成均,開城留守單李秉鼎。
兵此,判書鄭好仁進,參判李鎭復,參議尹弘烈病,參知李師濂入直,行左承旨林濟遠進。以韓鼎運爲曹司衛將,洪澤淳·鄭湋爲五衛將,朴宗和爲忠翊將,護軍曺翰振,副司直宋銓·金履翼,同知單金敬膺,僉知單呂宅祖,竝單付。
以京畿監司徐龍輔啓本,陰竹所在糧餉廳,丙午屯監韓德載等,捉致嚴棍事,傳于林濟遠曰,屯監作弊,嚴飭何如,則有此犯科,至登書啓,使之査啓,所犯如是狼藉,萬萬痛駭。金履祐·林壽福兩人,下送該縣,令該倅更加嚴杖,卽其地定配,此後屯監,若有作弊之事,不問犯之輕重,卽爲嚴刑三次,卽其地定配。如是下敎之後,該道若有闊略,復有現發,難免違令之責矣。嶺南之比安·金海,亦依陰竹例禁察事,竝令糧餉廳行會兩道。
林濟遠,以禁衛營言啓曰,來十二月當九番右部中司屬,全羅道五哨軍兵逢點實數六百五十二名,已爲點閱整齊。來十二月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
林濟遠,以禁衛營言啓曰,來甲辰二月當十番右部右司屬,全羅道五哨軍兵,來正月二十五日京中逢點,依例準二朔立番之意,本道監兵使處,當爲知委,而御營廳徵番草記批旨內,昨日賓筵有下敎事,觀勢行會,可也事,命下矣。本營軍兵徵召,亦爲一體擧行之意,敢啓。傳曰,知道。
林濟遠,以御營廳言啓曰,本廳來十二月甲寅正月兩朔應立後部右司屬,黃海道五哨軍兵六百五十二名,已爲逢點整齋矣。十二月初一日,與中司軍兵,替代立番後,舊軍放送之意,敢啓。傳曰,知道。
南公轍,以義禁府言啓曰,罪人具紞,謹依所下傳敎,各別嚴刑一次之意,敢啓。傳曰,知道。
南公轍,以義禁府言啓曰,因殺獄罪人朱成哲獄事,刑曹啓目判付內,覆檢官漢城府主簿徐謙淳,令該府拿問處之事,命下矣。徐謙淳,今方待命,拿囚之意,敢啓。傳曰,開坐嚴問捧供,可也。
義禁府啓目,禁府行首都事宋彙敏,執筆都事申夔相原情云云。傳旨內辭緣,泛稱遲晩,竝只刑推得情,何如?判付啓,六十老蔭,豈堪金吾嚴急之職務乎?旣有相換之命,分揀放送爲旀,此後都事擇差之方,令吏判與該堂,爛商草記稟處爲良如敎。
敎開城留守李秉鼎書,王若曰,西京重屛翰之寄,地望自尊,北宸揀保釐之才,廟議咸屬,玆撤九卿之秩,庸畀一方之治。眷彼勝國遺都,卽我分司重鎭,隣海藩而綰箕城之阨,形勝比宋二京,控沁府而配畿甸之雄,緩急若漢三輔,舟車民物之所萃,奚但一都會繁華?錢穀甲兵之最殷,宛是五營門制度,所以撫禦之責重,必須通鍊之才優。惟卿,故家忠貞,不世恩造,長經幄而遍館閣,旣文華之爲世所推,外湖臬而內銓衡,亦才諝之無往不適。言論氣力之足尙,唇舌一任浮囂,生死夷險之向前,秉執莫非義理。惟頃年郡邑之暫補,亶爲玉成,肆近日寵遇之愈隆,寔出器使,玆授卿以開誠府留守兼管理使,卿其祗服寵命,益殫乃心,寇靑州鎖鑰之任,政須得君之重,趙晉陽保障之責,毋使專美於前,若其祛瘼而蘇殘,莫如節省之是務,至於詰戎而御衆,尤勉寬猛之得宜,自餘稟裁厥有彝典。於戲,輿情想望初政,佇聞來暮之歌,賓對知有前期,庶慰去朝之戀,故玆敎示,想宜知悉。
癸丑十一月二十六日巳時,上御重熙堂。右副承旨入侍時,右副承旨南公轍,記事官徐有聞,假注書洪樂游,記注官金良倜·承膺祚,以次進伏訖。上曰,藥房提調入侍。良倜承命出,與提調徐有防偕入進伏。有防曰,日間聖體,若何?上曰,一樣矣。有防曰,王大妃殿氣候,何如?上曰,一樣矣。有防曰,惠慶宮氣候,何如?上曰,一樣矣。上曰,王大妃殿進御加減養胃湯,自今日一貼式煎入。出榻敎上曰,京畿監司入侍。出榻敎有聞承命出,與京畿監司徐龍輔偕入進伏。上曰,來待備堂入侍。出榻敎良倜承命出,與備局堂上趙心泰偕入進伏。上敎龍輔曰,具紞事,萬萬變怪,畿甸咫尺之地,有此貪饕不法之守令,此尤可痛,纔有處分,而推給民間之物,卿須嚴飭,俾卽一一推給,毋或有名無實,可也。龍輔曰,謹當依下敎擧行矣。上曰,陰竹屯監事,皆已査治乎?龍輔曰,已爲査治,而俄者狀聞矣。上曰,狀啓入之。賤臣承命持入,命公轍書判付訖。仍敎曰,卽爲出給,使之行會兩道,可也。上敎心泰曰,禁御軍徵番不遠,兩營將臣處,果商確便否,而何以則爲好云耶?心泰曰,依筵敎相議,則兩營將臣,皆以爲在軍門少無掣礙之端,在鄕軍實爲除弊之道云矣。上曰,卿方帶禁堂,昨日具紞施刑時,果箇箇嚴杖乎?心泰曰,然矣。上曰,近畿有此貪虐之守令,南陽如此,安知不遠道又有南陽也?心泰曰,其所犯科,無非細瑣不法之事,而觀渠招辭,無非遁語矣。上曰,推給民間之物,卿須各別嚴督,一一徵捧,可也。又敎曰,待拷限更加嚴刑,而此與鞫囚有異,且日寒如此,衣服及空石等屬,竝皆許入,可也。命書榻敎曰,注書徐有聞,令該曹還付翰林,牌招入直。命退,諸臣以次退出。
癸丑十一月二十六日未時,上御誠正閣。都承旨·左副承旨·開城留守同爲入侍時,行都承旨徐邁修,左副承旨金履成,假注書洪樂游,記注官金良倜,記事官徐有聞,開城留守李秉鼎,以次進伏訖。上曰,松留進前。秉鼎進前奏職姓名訖。上曰,將老便養,爲卿多幸,賓對時可以數見,而至於考試,無以見卿矣。秉鼎曰,伏承下敎,不勝感泣矣。上曰,卿於藩任,必欲爲異乎治之治,故果有難愼者,而至於居留之任,雖異方伯,亦須悉心善爲,可也。秉鼎曰,聖敎之下,豈敢仰達,而錦伯時事,都是見忤於人,而此亦無非臣之自取也。公而有當官僨誤之失,私而負先臣淸愼之戒,今此居留之任,雖是閑局,臣心愧懼,無以仰達矣。上曰,何當下往乎?秉鼎曰,明日欲下去矣。命退,秉鼎承命退出。命邁修·履成書公事判付訖。仍命退。承史以次退出。
上在昌德宮。停常參·經筵。
藥房提調徐有防,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪義榮啓曰,明日常參·經筵,取稟。傳曰,停。
洪義榮啓曰,來初一日輪對日次矣,敢稟。傳曰,爲之。
林濟遠啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于林濟遠曰,軍士房承旨入侍。
傳于兪漢寧曰,工房承旨入侍。
傳于兪漢寧曰,訓鍊院公事堂上入侍。
以水原留守李命植狀啓,舊還停退事,冒萬死據實自列,惶恐待罪事,傳于金履成曰,觀此狀辭,頗有古色,何可以此引罪?卿則勿待罪,依還穀例一體施行事,回諭。
以兵曹合慶慶科武科初試規矩單子,傳于林濟遠曰,初試三百人之數,與規矩之鐵箭講,一遵丁卯年已例,而近來六兩,專不肄習。今番初試時,柳與講俱未入格,若於六兩單技,過一百四五十步者,令試所具別單草記,付之額外。若此則西武雖得意,京與東南北方之武,當向隅,京中及八道武士中,柳葉箭單技五中及六兩過百三十步,以柳葉箭一中見落,亦爲別單付額外。至於講則以其有古例,雖點下,而試官等萬一拘於京武顔私,有不當越而越者,則令臺臣監試者,卽爲草記,則當令兵判開坐慕華館,聚會京外武士後,考官參考官,則竝嚴棍充軍,其中如有將臣,令該府勘律事,預令訓鍊院知委京外,以示同慶廣取之意。東西土武士,尤爲得意之秋,今道帥臣,限科前別設料窠,依京中別付料例,拔例勸奬事,亦令訓鍊院措辭行會,期有二百步遠射,而初試時,如越二百步者,令試所草記,直付殿試,待唱榜,口傳直付加設武兼事,本曹預爲知悉。
兵曹,王大妃殿恰躋五旬,惠慶宮恰躋六旬,合二慶慶科庭試·武科初試時規矩落點,鐵箭三矢百二十步,柳葉箭五矢百二十步,一巡二中,講書粗以上,取二技。
林濟遠,以司僕寺一二提調意啓曰,各牧場之漸就凋殘,非特牧官之多不得其人,苟求其弊,寔由於地方官之不有法意,侵漁牧民,莫可支保而然,則馬疋之不善牧養,田土之間多陳荒,亦不可專責於牧官矣。其中平薪牧場,比他最甚,若不一番大變通,則其將罷場而後已,事之寒心,莫此爲甚。向來各牧場之點馬量田等節,筵稟蒙允後,先從平薪牧場爲始,而不可付之前牧官,故以堂上武臣中曾經守令有聲積人,分付銓曹,拔例差遣,凡係矯救之方,將倣京畿之永宗,湖南之法聖例。邑自邑鎭自鎭,以至分籍一款,而已有陳達,屢承批旨,以此面飭新牧官,使之着意奉行。卽接該牧官所報,則大山·梨園·倉宅三牧場許多弊瘼,竝皆條列,方事釐正,而大山牧民之受困於本官者,比諸梨園·倉宅,殆有甚焉。若其軍保之勒定,還逋之隣族徵,官屬之誅求,十百其端,莫可禁止云。本寺前後之筵稟關飭,顧何如,而外方之循例看過,少不警飭者,誠極駭然。此雖流來已久,非今斯今,揆以事體,宜從現發者,先爲飭勵,當該湖西道臣,從重推考,地方官瑞山郡守,令該府拿問處之。自今爲始,大山場內牧民之受困於地方官之許多弊端,牧官親執査實,一竝禁斷,成出節目,一報巡營,一報本寺,以爲永久遵行之地。梨園·倉宅,亦令就次釐正,如是釐正之後,或有一分違越,則當該地方官·守令,依此例拿問嚴繩,不飭之道臣,一體請勘之意,著爲定式。仍以此意,分付監牧官,亦爲發關於該道道臣,使之知委各該邑,何如?傳曰,救弊之方,莫如救其本。大抵邑與鎭之間,無異上下官者,卽近來法綱解弛而然。其人之地處勿論,當以其官之高低,決其當否,而邑勢逾重,鎭瘼逾痼者,亦由於上營之任其所爲,不能致察而然也。牧官之於地方官亦然,向欲先從平薪牧場釐弊,旣命拔例擇送,旋以邑倅·邑吏侵苦該鎭牧之弊,嚴加禁斷。更欲依永宗·法聖例分籍,則爲地方官者,但當一遵朝令,禁戢謬習,而不此之爲,反有此相較之擧者,萬萬駭然。雖小於此之事,若有朝令,義不敢若此,況擇送之擧,旣出朝紙,則尤焉敢乃爾?該郡守爲先罷職,令該府拿問嚴勘,慫慂之邑屬,令道臣嚴刑,分等勘治,苟究其本,亦由於道臣不畏朝令而然。初欲直爲譴罷,猶不詳其事實,其委折,卽爲首實報來後草記,該倅之代,令該曹口傳各別擇差下送,與鎭長·牧官,相議蘇弊。如是之後,若有一毫頡頏之弊,該倅卽其地方定配,斷不可已,以此分付,可也。
吏曹口傳政事,以吳應常爲瑞山郡守。
南公轍,以刑曹言啓曰,安邊府殺獄罪人韓德夫獄事,回啓,判付內,莫曰三日,無異當下,金南益之死,非韓德夫而何?究其起鬧,卽八分錢·二分錢·三升米·一合米也。縱使德夫,兇獰無雙,若無爲酒所溺,泥到中不省人事,則豈有作此殺越之擧於素無恩怨之人乎?然醉中殺越之案,如欲强分情與迹,三尺何所施乎?此所以屢回看閱,許久留中者也。大臣中曾經北伯者,必當稔知本道風俗人物,將此文案,發遣曹郞,問儀草記爲旀,右相卽成獄之道伯,只於領府事處往問事,分付事,判下矣。謹依判下,發遣本曹郞廳,問議于領府事臣蔡濟恭,則以爲,金南益獄案,詳細考閱,德夫之足踢要害,旣甚明白,檢官之手按浮脹,非止一再,而況又詞證俱備,前後如一,雖欲對揚天地曰生之德,求生於必死之中,實無其路。原其鬪鬨之祟,只在於分錢升米之爭,其所行兇,未必出於惡之欲死之意,而被踢者旣死之後,諸般原恕之論,不當行於其間矣。漢高約法,直曰殺人者死而已,其情之出於欲殺與不欲殺,初無區而別之之事。今若於此等獄事,矜其本情,特有所闊狹,則北方之强,異於南柔,竊恐有睯不畏法之患,嚴飭道伯,使推官連加嚴訊,期於取服之外,更無他道矣云矣。大臣之議如此,上裁,何如?傳曰,依大臣議施行,可也。
南公轍,以刑曹言啓曰,因江原道平昌郡殺獄罪人智淵獄事,査啓判付內,震郁之死,死於智淵之踢踏乎?死於官庭之笞杖乎?驟看明是由於蹴踏,細究亦似由於笞杖是如乎,斷獄之歸重,惟在檢狀之痕損,則初檢曰,自項至臀上,無非靑黑色微硬,覆檢亦然,而微硬之說,獨漏却是置。所謂臀上之靑黑色,由於笞杖乎?亦由於蹴踏乎?智淵非不行兇,官庭被打,亦或爲祟乎?此一款指一決定,然後此獄,可以立落,卿等出意見論理草記,檢案之疎漏甚矣,實因以被打懸錄,亦可謂外題,檢官等不可無飭,爲先從重推考爲旀,道伯跋辭,甚詳明,而臀腿痕損論理處,靑黑曰,以不黑,微硬曰,以柔軟,此甚疎漏。此則必以初檢官發明之辭,有此引見,由前由後,事旣由渠,言亦駭然,前郡守李曾祜,令該府拿問定罪事,判下矣。蓋此獄事,以脅以肋,傷處分明,或舂或蹴,證招俱備,至如病時之血缸,尤爲毆傷之鐵案,前後檢官,皆以智淵爲正犯,道臣論啓,亦無異同。第於其間,不無疑眩之端,震郁被毆,在於四月初一日,官庭決笞,乃是翌日,若使震郁,有死生之慮,則何以捉入,又何以施笞乎?笞後滯囚,又過五日,放釋之時,加笞二十,則震郁當初被毆之不至甚重,可以推知。雖以左臀皮脫處圍圓長一尺七寸三分見之,杖處傷損,亦足爲祟。取見無冤錄杖瘡死條,亦有毒氣攻註靑赤色,更看脅肋等血癊有無,仰面脅肋之靑黑色,可諉之以舂蹴時受傷。而合面脅肋赤黑色,除非自下撞觸,則安知非杖毒之血癊乎?毋論檢官與道臣,皆以先入之見,毆痕則執定,杖處則活看,無一事完決,亦欠審愼,請令道臣更加詳覈,登聞後稟處,何如?傳曰,卿等意見旣若此,令道伯査啓,務從消詳,無或一毫泛忽,亦忽遲滯事,申飭行會,可也。
兪漢寧,以義禁府言啓曰,瑞山前郡守鄭澤孚,拿問嚴勘事,傳旨啓下矣。鄭澤孚時在任所,依例發遣府書吏,拿來,何如?傳曰,允。
禁府啓目,覆檢官漢城主簿徐謙淳原情云云。問目內辭緣,泛稱遲晩,刑推得情,何如?判付啓,後勿如是之意,嚴飭放送爲良如敎。
禁府啓目,前郡守李曾祜原情云云。傳旨內辭緣,泛稱遲晩,所當請刑是白乎矣,年過七十,法不當請刑,上裁,何如?判付啓,年過七十,當寒滯囚宜念,罷職放送爲良如敎。
癸丑十一月二十七日巳時,上御誠正閣。藥房入診,軍士房承旨入侍時,藥房提調徐有防,副提調徐邁修,行左承旨林濟遠,假注書洪樂游·鄭文始,記注官金良倜,記事官徐有聞,檢校直閣南公轍,醫官金孝儉·金光國·李敬培·卞·吳仁豐,以次進伏訖。有防等曰,夜間聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防曰,醫官入診,何如?上曰,置之。上曰,工房承旨入侍。樂游承命出傳,同副承旨兪漢寧進伏。上命濟遠書武科規矩批答。命漢寧書傳敎曰,旣是交差之窠,邊地之積滯,亦莫如近日,瑞山郡守之代以有地處未經邊地中差送,仍用履歷事,分付。命濟遠書傳敎曰,曾聞朔饍貢獻物種之如海衣·魚卵·廣魚等種,拘於長廣,糊付涎塗,不但事面之欠精,其爲民弊,想亦不些。有隨所捉,勿拘尺度封進之命,而此等處,不能每每致察,意謂行之數年,令之行矣。近聞營邑之封進,依舊爲弊,今日適因海衣貢獻聞之,比前差減,塗付則一也,此必廚院點退而然。其委折,令廟堂査處,申加嚴飭兩南·關東,而今此現發,卽嶺南事也,該道臣從重推考,亦令廟堂各別嚴飭。濟遠曰,兵曹規矩謄錄,間多闕漏,不得一一懸注云矣。上曰,近來各司文獻之無徵,誠一痼弊,故丙申以後,八道狀啓,無論緊漫,各令本道謄上備局,此亦非細事,卿其抽栍,考見察飭,可也。邁修曰,雖以院中事言之,多廢舊規,自院中煮粥,卽一美事,而近久廢却,故臣入院中,屢次申飭,終未行之矣。上曰,政院之煮粥,自是古例,先朝或有進御之時,此是盛事也,何可廢此美規?南山·北岳之下,奴僕之往來,亦豈不爲弊乎?此後卿等相議,申復舊規,可也。近聞朝士盤床器皿,皆用匣器,至於輿儓下賤,亦多效之云,然否?有防曰,果有此弊矣。濟遠曰,匣器盤床數件之價,可敵鍮盤床一件之價,其弊可知矣。上曰,例燔之器,亦足可用,何必別造匣器乎?此乃燔造官之責,初不燔出匣器,則可無此弊矣。且聞盤床外如甁罌杯鍾之屬,種種奇巧,多有新出云,此等之弊,亦可痛禁也。知申旣兼副提調,以此言于都相,另加申飭,使之勿造,而不必以筵敎禁之,都相只自嚴禁,可也。上曰,訓鍊院公事堂上,如來待,持規矩傳敎入侍。賤臣承命出傳,與訓鍊院都正趙心泰偕入進伏。上曰,規矩雖以二技落點,其中鐵箭之過三十步,講之粗以上,付之額外,別單書入,諸道及兩西,卿其行會,可也。上曰,予於水原事,或恐貽弊民間,以治道掃雪等事言之,設契,似便好,故向言於畿伯,而以無文跡,尙未擧行云。卿其詳問於前前畿伯,出擧條爲之,好矣。心泰曰,雖不設契,素有給價之例矣。上曰,無田夫處,何以爲之乎?心泰曰,如南泰嶺等處,以附近田夫爲之,免其戶役,故民皆樂赴矣。上曰,水原驛弊多端,至於裨屬,皆騎馹上京云,然否?心泰曰,近聞裨屬,騎馹往來云矣。有防曰,松營則裨屬皆騎募馬矣。上曰,行宮事體自別,當設置撥馬,一如西路,而此亦猝難變通,至於狀啓之亦付驛子,此爲痼弊,卿其往復守臣,以爲本府站驛蘇弊之方,可也。城役物力,今幾區處,始役方略及監董可堪之人,其果留意否?心泰曰,臣招致府校,議其方略,而石物輸運之道,冬節爲宜,及今爲之,而城臺築址之役,開春後卽爲始役計矣,其中城樓木材甚難矣。上曰,當於安眠島長山津,斫取以用,當容入幾許株耶?心泰曰,將先始南北樓,而所入,不下五六百株,至於鐵物,雖自本府,給價貿用,而貿取之道,則當自備局,行會各道矣。上曰,然則竝出擧條乎?心泰曰,從當爛商稟定矣。上曰,土城未知如何?心泰曰,財力之費,雖不如石城,其完全之道,似不如石城矣。上命退,諸臣以次退出。
上在昌德宮。停常參·經筵。
洪仁浩啓曰,明日常參·經筵,取稟。傳曰,停。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于南公轍曰,史官一員待命,騎馬一匹立之。
傳于宋銓曰,同副承旨入侍。
承旨前望單子入之,申光履·宋銓落點。
刑曹參判前望單子入之,徐邁修落點。
傳于宋銓曰,當該堂上遞差。
以史官·刑曹·漢城府堂上仕進及郞廳卯酉仕內摘奸書啓,傳于宋銓曰,向以赴衙早晩,申飭,何如,則雖難每日早赴,飭敎未幾,一向晩赴,已爲駭然,況諸堂中,無一人仕進云,萬萬駭然。竝罷職,政官牌招,開政差代,承旨前望單子入之,待下批牌招察任。
承旨前望單子入之,洪仁浩落點。
傳于宋銓曰,右副承旨入侍。
有政。吏批,判書金思穆進,參判丁範祖在外,參議李勉兢傳旨未下,都承旨洪明浩進。以洪仁浩·徐美修·金啓洛爲承旨,鄭昌順爲刑曹判書,具庠爲漢城判尹,洪明浩爲刑曹參判,沈煥之爲左尹,鄭大容爲刑曹參議,洪檍爲掌樂提調,金持默爲繕工提調。
兵批,判書鄭好仁,參判李鎭復,參議尹弘烈病,參知李師濂入直進。副司直徐邁修·金履成·兪漢寧竝單付。
吏批,再政。以李致中爲刑曹判書,曺允大爲刑曹參判,洪義榮爲右尹。
洪仁浩啓曰,新除授左副承旨徐美修,時在忠淸道溫陽地,斯速乘馹上來事,下諭,何如?傳曰,允。
掌樂提調前望單子入之,李文源落點。
宋銓,以兵曹言啓曰,景福宮衛將金龜東,慶熙宮衛將張溟翼,俱以篤老之人,勢難供職云,輪番之任,不可久曠,竝改差,何如?傳曰,允。
癸丑十一月二十八日巳時,上御重熙堂。同副承旨入侍時,同副承旨兪漢寧,假注書鄭文始,記注官承膺祚,記事官徐有聞,以次進伏訖。上命書傳敎曰,怠忽可駭,當該坐直承旨,一竝遞差,前望單子入之,待下批牌招察任。又命書傳敎曰,刑曹參判前望單子入之。仍命退,承史以次退出。
癸丑十一月二十八日申時,上御重熙堂。右副承旨入侍時,右副承旨南公轍,假注書洪樂游,記注官承膺祚,記事官徐有聞,以次進伏訖。上命書傳敎曰,老矣似難供劇,未肅拜刑曹判書與呈告亞尹許遞,與參判遷轉之代,今日政差出。上曰,掌樂提調前望單子入之。出榻敎上曰,飭已施,前承旨曺允大·李濟萬,竝敍用。出榻敎公轍曰,凡官職相換,必待單子啓下,始爲頒布,例也,而今番部官相換之時,纔入單子,徑先知委,致有諸部官來呈肅單之擧,事體所在,極爲未安,當該吏曹堂上,推考,何如?上曰,依爲之。出擧條命書傳敎曰,左承旨·右承旨許遞與都承旨,待下批牌招察任。命退,承史以次退出。
上在昌德宮。停常參·經筵。
洪仁浩啓曰,明日常參·經筵,取稟。傳曰,停。
宋銓啓曰,大司憲林蓍喆,執義宋翼〈孝〉,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于洪明浩曰,左承旨入侍。
傳于宋銓曰,右副承旨入侍。
傳于宋銓曰,同副承旨入侍。
承旨前望單子入之,柳焵·李勉兢·尹長烈落點。
洪明浩啓曰,新除授右副承旨尹長烈,時在江原道伊川府任所,斯速乘馹上來事,下諭,何如?傳曰,意謂上來點下矣,此時糴政方張,難付生手,畢捧後上來事,下諭。
兵曹口傳政事,副司直南公轍,副司果崔性烈,竝單付。
兵曹口傳政事,以金益彬爲宣傳官。
以水原留守李命植狀啓,境內單付同知追榮人姓名開錄事,傳于宋銓曰,明日口傳下批。
傳于李勉兢曰,坐直承旨入侍。
洪仁浩啓曰,檢校直閣鄭大容,今日入直內閣,而省記,誤以檢校直閣南公轍書塡,至於入啓,追省記今方捧入,而莫重省記,有此做錯,當該入直閣臣及兵曹堂上,不可無警,竝推考,何如?傳曰,允。閣臣則南公轍譴遞出去,鄭大容赴坐,其間誤書之不察,須資之閣臣,當當之,當該閣臣捧傳旨該堂,遞差,可也。
洪明浩,以賑恤廳言啓曰,西部米廛下契任掌金龍甲,今月二十八日本洞路傍,得一歲遺棄男兒,同里居良女金召史,欲爲收養,貪不自食,願爲受料。告于本府,自該部同日牒呈,故依節目給料,使之乳養之意,敢啓。傳曰,知道。
李勉兢,以兵曹言啓曰,新除授五衛將鄭湋,前任慶州營將,忠壯衛將朴宗和,前任全州營將,俱在任所,而上來間,本廳番次苟難云,竝改差,何如?
洪仁浩,以義禁府言啓曰,罪人具紞口招公事判付內,待拷訊限滿,更加嚴刑一次,遠惡絶島,限己身減死定配事,命下矣。具紞栲訊之限已滿,依判付內辭意,嚴刑一次,全羅道興陽縣鹿島鎭,限己身減死定配,而以判付內辭意,具罪目,依例發遣府書吏,押送配所,何如?傳曰,允。
都摠府三營門入直將官,禁·御兩營騎士及訓局馬兵,金虎門炮手等試射放單子判付啓,炮邊貮中肆名,今番旣命書入,令該營,各給木壹疋爲良如敎。
李勉兢,以訓鍊都監言啓曰,謹依都摠府中日單子判付,鳥銃邊二中金虎門入直軍池潤龜等四名,各給木綿一疋之意,敢啓。傳曰,知道。
以黃海監司李泰永啓本,單付同知追榮人姓名開錄事,判付啓,令該曹口傳下批爲良如敎。
癸丑十一月二十九日辰時,上御暎花堂。親臨官弓中日試射入侍時,左承旨洪仁浩,右承旨南公轍,同副承旨宋銓,假注書洪樂游,記注官承膺祚,記事官徐有聞,以次侍立。上具戎服,乘輿出延生門,由明光門·靑陽門,至暎花堂,降輿陞座。上曰,俄命右副承旨入侍,則右承旨之替入,何也?右承旨退去,右副承旨入侍。仍命仁浩書傳敎曰,替入已駭然,入侍命下,推諉亦甚駭然,當該承旨南公轍·金啓洛,一竝遞差,在外承旨許遞與未差之代,前望單子入之,待下批牌招察任。仁浩跪告宰樞執鼓。上曰,帳殿執鼓,事體自別,行首宣傳官打鼓之樣,全不致愼,非但鼓聲之太低微,立不正面,背後帳殿之狀,萬萬無嚴,爲先拿入次出送前排入之,可也。上曰,試官行禮,置之,可也。試官都摠管西淸君煋,兵曹參知李師濂,兵曹佐郞金洛一,都摠經歷李萬吾,以次升殿進伏。上曰,同副承旨與兵曹堂郞,偕往丹楓亭,分所試取,可也。上曰,行首宣傳官拿入,拿入訖。上敎曰,帳殿試取,何等體重,而爾之今日擧措,萬萬無嚴,爾之地處凡百何如,則其所擧行之謹愼,尤當與他自別,況年旣不少,且經閫帥者乎?打鼓之大三小四,自有定數,則全不成樣,殆若戲弄,其委折,詳細奏達,可也。章漢曰,不善擧行,罪當萬死矣。上曰,爾之所奏,尤爲無形,近來所謂兩班武弁,雖不識人事體面,念爾祖先,誠爲可惜。仍命決棍三度訖。上敎曰,爲先汰去,此後則益修人事,可也。命仁浩書榻敎曰,行首宣傳官李章漢,擧措駭然,汰去,其代令該曹口傳差出,先侍衛後謝恩。命拿出。仁浩跪告矢數執鼓。上曰,卽令發射,而官弓則不滿五矢者,勿爲封箭之意,分付,可也。射畢,上曰,官弓射藝,無五中者乎?仁浩曰,然矣。上曰,慶科當前,更以渠弓,別試一巡,以三中四分以上封箭,可也。上曰,軍器正進前。軍器正柳晦源進前,上敎晦源曰,向日市人詢瘼時,本寺貢人,以爲殿庭試射時,貫革衛軍,例當進排,而間因下敎,渠輩近久擧行,以此稱冤云,故使之査實頉免,則伊時堂上,以彼此之無文跡,且貢人擧行,係是前例陳奏,而依前置之,貢人與衛軍之間,孰是孰非,爾若詳知,仰奏顚末,可也。晦源曰,本寺初無可考文蹟,而貢人擧行,自來古例云矣。上曰,爾亦未詳事實乎?晦源曰,然矣。上曰,無論貢人與衛軍,誰參之擧行當否,更爲詳査,從便決給,以爲日後筵奏之意,傳于本寺提擧,可也。上曰,宣傳官崔性烈,竝呼新來,可也。宣傳官梁埉等,承命呼新來塗墨訖。上敎性烈曰,念爾先祖之忠節,雖林忠愍之卓然,猶所不及,而不惟我國所無之忠臣,抑亦萬古所無之忠臣也。諉以得罪於灣尹,偕入皇帝陵下,辦其殉節,如許忠赤,豈非萬古所無之忠節乎?爾之今日決科,亦非偶然,爾以爾祖之孫,從此何官不做也?命賜樂。仍敎曰,予當致祭於爾祖,而宴需,自本道備給,下去時給馬以送,而入本道,則非徒給馬,亦當賜樂矣。又敎曰,爾於下鄕,前林忠愍·三學士子孫及其外忠臣後裔家,竝皆尋訪以見,可也。仍命仁浩書傳敎曰,故忠臣贈參判崔孝一之忠義,前乎萬古而未之聞,蔭補之擧,不施於此家而何爲?此所以特除宣傳官,以寓一分酬奬之方,而今日能決科,此家此人之爲此,豈不奇韙乎?令廟堂分付道帥臣處,宣傳官崔性烈還鄕時,沿路給樂·給馬·給宴需,贈參判家,令該曹卜日,下送香祝,遣灣尹致祭後狀聞事,亦爲分付道臣處。又命書傳敎曰,令日官弓中日之臨試,以大比慶科之在近,而近來射藝抛棄,帳殿應射,無一人五中入格者,豈凌晨臨試之意乎?此蓋武將,不能着意勸課而然,令諸武將知悉,俾有進就之實效。旣設試場,以渠弓更試一巡,所謂優等者,只是扈衛軍官趙廷呂一人之三中四分,雖拔例直赴殿試,而孰謂扈衛軍官之能射,此亦近忽勸課而然。況合營之後,甚所肄藝,宜異於前,而才劣如許,此後刮目,在於都相之留意奬勸,亦以此意,令扈衛大將知悉。仁浩曰,宣傳官李東善,傳命擧行之際,事多顚錯,誠極駭然,所當重勘,而本院請推之外,無他可施之罰,何以爲之乎?上曰,推考,可也。出擧條命退,承史以次退出。
癸丑十一月二十九日申時,上御重熙堂。坐直承旨入侍時,右承旨李勉兢,假注書鄭文始,記注官承膺祚,記事官徐有聞,以次進伏訖。上命書公事判付訖。上曰,余善傑處賜送曆書,當出給,自政院出付邸吏,年過百歲,則古有天子就而問之禮,此人恰滿百歲,事甚稀貴,令邑倅躬往其家,親傳筵敎事,分付,可也。仍命退,承史以次退出。
上在昌德宮。停常參·經筵。
夜自三更至五更,灑雨下雨,測雨器水深三分。
李勉兢啓曰,明日常參·經筵,取稟。傳曰,署事之制,弛而政府·六曹,無緊務,於是乎逐日朝啓之常參與晝仕之各司,徒有其名,近規則以朔望常參,爲愛禮之一端。此亦未免間闊,明日則常參爲之,次對進定兼行,各司久任郞及輪對官同爲進參事,分付。處所,以便殿爲之,雖以冗官,宜責循名之道,而各道句管堂上,久不差代,今日草記啓下,使之備員進參,可也。
洪仁浩啓曰,備邊司郞廳來言,今日賓廳日次,而領議政洪樂性,左議政金履素,右議政金憙,俱有身病,不得來會云矣,敢啓。傳曰,知道。
洪仁浩啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于李勉兢曰,右承旨馳指宗廟·景慕宮,奉審摘奸以來。
傳于李勉兢曰,左承旨·同副承旨入侍。
傳于洪仁浩曰,左副承旨入侍。
傳于洪仁浩曰,承旨房仍,禮·兵換房,左副爲推考房。
傳于宋銓曰,刑曹參議前望單子入之,待下批牌招察任。
刑曹參議前望單子入之,柳焵落點。
摠管前望單子入之,權以綱·李集斗落點。
有政。吏批,判書金思穆,參判丁範祖在外,參議未差,同副承旨宋銓進。以李鼎運·鄭致淳爲承旨,鄭大容爲吏曹參議,李敬五爲大司諫,鄭東愼爲兵曹參知,李元臣爲禁府都事,金益彬爲伊川府使,領籖單鄭學溫。
吏批,再政。以李遇濟爲司諫,徐有鍊爲獻納,尹悌東·沈達漢爲正言。
洪仁浩,以兵曹言啓曰,卽接宣傳官廳牒報,則前南陽府使具紞,以貪贓,依法典拔薦,其子載肅,亦以貪吏之子拔薦云矣。宣傳官具載肅,該廳旣以貪吏子拔薦,改差,何如?傳曰,允。
有政。兵批,判書鄭好仁進,參判李鎭復病,參議尹弘烈入直,參知未差,右承旨洪仁浩進。以金聖基·尹壽民爲五衛將,趙雲衢爲忠翊將,羅潤祿爲忠壯將,閔光祿爲慶熙將,崔大德爲景福將,趙濟民·柳興源爲宣傳官,同知單車道恒,副司直鄭昌順·林濟遠·李濟萬·金啓洛·徐美修·尹長烈·李師濂竝單付。
洪明浩啓曰,新除授左承旨李鼎運,右副承旨鄭致淳,卽爲牌招,何如?傳曰,允。
洪明浩啓曰,明日常參,承旨當爲備員,而左承旨李鼎運,時在慶尙道慶州地,何以爲之?敢稟。傳曰,許遞,前望單子入之,待下批牌招察任。
承旨前望單子入之,李冕膺落點。
以大司諫李敬五,司諫李遇濟,牌不進罷職傳旨,傳曰,只推更爲牌招。
宋銓,以備邊司言啓曰,各道句管堂上草記啓下事,命下矣。行司直鄭民始,關西句管,戶曹判書沈頤之,湖南句管還差,延豐君李,關東句管,禮曹判書閔鍾顯,湖西句管差下,行司直鄭昌順·李文源備堂還差,鄭昌順嶺南句管,李文源北關句管,竝仍還差,使之察任,何如?傳曰,允。
李勉兢,以壯勇營言啓曰,本營私獵牙兵等,今十一月三十日光陵火巢近處,中豹一頭,捉得封進,而捉虎軍姓名,別單書入之意,敢啓。傳曰,賞格內下皮張,卿處賜給。
右議政金憙箚曰,伏以,疾痛必呼,人情之所不容已,則臣何敢徒畏煩瀆之罪,自阻慈覆之天乎?臣於向者,猥將賤疾危苦之狀,冒死畢陳於箚本之中,竊想聖明,或已俯燭矣。今於本病之外,又添痰癖之症,此蓋臣七八年來沈痼之症,而近因閱朔出寓,將攝失宜。如拳積聚之隱伏右脅之下者,無時發動,轉益牽痛,橫亘臍腹之間,上衝心胸之際,屈伸不得,呼吸莫通,幾至於昏窒者屢矣。多般治療,終未見效,房闥之內,尙難起動,前後賓對,不能爲進參之計,臣方不勝其惶悶,明日常參,際玆有命。此與日次之登對,大有間焉,而臣病適會如此,末由趨造,臣心隕越,尤當如何?玆敢不避僭猥,仰暴至懇,伏乞聖慈,察臣難强之狀,治臣慢命之罪,以安私分,以肅朝綱焉。取進止。答曰,省箚具悉卿懇。愼節豈勝奉慮?卿須安心將攝。仍傳曰,此批答,遣史官傳諭。
癸丑十一月三十日巳時,上御誠正閣。左承旨·同副承旨入侍時,左承旨柳焵,同副承旨宋銓,假注書鄭文始,記注官金良倜,記事官承膺祚,以次進伏訖。上命銓書公事判付,命焵書傳敎曰,有實病摠管許遞,前望單子入之,待下批牌招察任。又命書傳敎曰,政官牌招開政。又命書傳敎曰,在外承旨許遞,今日政差出。上曰,伊川舊倅,旣有待捧糴上來之敎,新倅,待其上來辭朝事,分付,可也。命書榻敎曰,未下直守令,當日辭朝,催促下送。仍命退,承史以次退出。
癸丑十一月三十日未時,上御重熙堂。左副承旨入侍時,左副承旨洪仁浩,假注書洪樂游,記注官金良倜,記事官徐有聞,以次進伏訖。上曰,明日輪對官,仍以常參官參班,而有所懷者,只升殿之意,分付,可也。又敎曰,兩司俱備乎?仁浩曰,憲臺皆呈告,常參去來,姑未知之,諫院則諫長外,俱有實故云矣。命書傳敎曰,明日常參,諫院無進參之員云,未肅拜諫長牌招,其餘在外及實病實故人,竝許遞,今日政,以在京無故人差出,待下批牌招察任。命退,承史以次退出。
上在昌德宮。停常參·經筵。
李勉兢啓曰,明日常參·經筵,取稟。傳曰,停。
洪仁浩啓曰,禁衛營將官來言,今日本營日次,私習云矣,敢啓。傳曰,明日爲之。
洪仁浩啓曰,御營廳將官來言,今日本廳日次,私習云矣,敢啓。傳曰,明日爲之。
洪仁浩啓曰,來初五日朝參日次矣,敢稟。傳曰,停。
傳于李勉兢曰,侍衛毛具。
以承旨房望,傳于洪明浩曰,仍。
李冕膺啓曰,吏曹郞廳來言,兵曹判書有闕,政事,取稟。傳曰,當日爲之。
宋銓,以弘文館言啓曰,本館上番闕直,事甚未安,今日政新除授玉堂,待下批,仍卽牌招入直,何如?傳曰,允。
有政。吏批,判書金思穆進,參判丁範祖在外,參議鄭大容進,左副承旨李冕膺進。徐有防爲兵曹判書,鄭尙愚爲校理,尹致性爲副校理。兵批,判書徐有防進,參判李鎭復病,參議尹弘烈病,參知鄭東愼未肅拜,右承旨洪仁浩進。
吏批,再政。鄭致淳爲大司諫,李錫夏爲司諫。
以副校理尹致性牌不進罷職傳旨,傳于李勉兢曰,只推,更爲牌招。
以李弘達囚單子,傳于洪仁浩曰,付過放送。
傳于洪仁浩曰,當該注書鄭文始拿處。
以慶尙監司趙鎭宅狀啓,昌原府漕倉底人等家失火事,判付內,啓下戶曹爲旀,當寒失所,極爲矜㦖,至於二百餘戶之多,宜有拔例顧恤,嚴飭該倅,斯速結構畢,奠接形止,使之報營,俾有實效事,令廟堂分付爲良如敎。
以禁府李迪囚徒,傳于洪仁浩曰,糴政方張,以公罪考律區別,功議草記勘放,使之當日還官。
以鄭文始囚單子,傳于洪仁浩曰,付過放送。
禮曹,來正月初三日行社稷祈穀大祭親祭,取稟。奉敎敬依。
大司諫鄭致淳,司諫李錫夏啓曰,臣等庸愚迷闇,本不合於淸朝耳目之任,而薇垣除旨,忽下於登筵之時,繼而有先入侍之命,臣等他不暇顧,黽勉承膺,而筵退之際,昧例失儀,至有特推之敎,滿心惶恧,靡所容措,其何可一刻晏然於臺次乎?請命遞斥臣等之職。答曰,勿辭,亦勿退待。
掌令李鎭宅啓曰,臣以遐外疎蹤,不閑筵體,觸處生疣,而筵退之際,昧例失儀,伏承特推之敎,私心惶恧,措躬無地,何敢一刻晏然於臺次乎?請命遞斥臣職。答曰,勿辭,亦勿退待。
李冕膺,以吏曹言啓曰,崇陵別檢任㸁呈狀內,素患痰癖之症,當寒危劇,萬無一刻供仕之望云,身病旣如是沈重,則有難强令察職,今姑改差,何如?傳曰,允。
洪明浩,以戶曹言啓曰,曹中各樣物種歲末遺在,依例別單書入之意,敢啓。傳曰,知道。
洪仁浩,以訓鍊都監·禁衛營·御營廳言啓曰,依下敎,禁軍別將李得濟,決棍十度之意,敢啓。傳曰,知道。
洪仁浩,以漢城府言啓曰,今癸丑年獻民數時,京中八道戶口摠數抄錄入啓,而濟州三邑民數,姑未及上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
洪仁浩,以義禁府言啓曰,時囚罪人李迪,糴政方張,以公罪考律,區別功議,草記勘放,使之當日還官事,命下矣。李迪傳旨內,禁衛營移劃米八十六石,塞江在卽,尙今愆期,以錢代送,欲爲防納,尤萬萬駭然,拿處,罪取考謄錄,則新定式內,有曰稅穀,以錢代捧,防納邑守令,徒配三年禁錮矣。李迪旣有以公罪勘放之命,禁錮分揀,徒三年定配,當以公罪收贖,而慶昌君其五寸親云,議減一等,徒二年半定配,以公罪收贖放送之意,敢啓。傳曰,知道。
李勉兢,以吏曹言啓曰,舒川郡守李迪,當日還官後草記事,命下矣。催促發送之意,敢啓。傳曰,知道。
領議政洪樂性箚曰,伏以,臣虛叨重任,已半載矣。月六賓對,一未趨參,凡百廟務,一任委屬,瘝曠二字,猶屬歇後,夙宵兢懍,罔知措躬之所,此際常參·次對,特命兼行,勤勵之盛意,丁寧諄複,洋溢於十行之綸,臣雙擎莊誦,不勝欽仰,固當竭蹶趨簉,仰承無逸之聖德,俯伸陳力之常分,而第臣素患膈氣,數日發作,食飮頓減,神識澌綴之餘,又添寒感之症,頭疼身烘貼席叫苦,欲起還仆,末由蠢動,當此寒殿視朝之日,臣獨偃息私次,任便養疴,罪戾益著,悚惶冞增,伏枕隕越,如添一病,玆敢疾聲號籲。伏乞聖明,俯垂憐察,亟降威罰,重勘臣曠職闕禮之罪,以肅朝綱,以安賤分焉。取進止。答曰,省箚具悉卿懇。愼節豈勝奉慮?卿須安心將攝。仍傳曰,此批答遣史官傳諭。
癸丑十二月初一日,上御熙政堂。常參兼行次對吏兵房承旨持歲抄入侍,輪對官久任郞廳同爲入侍時,行都承旨洪明浩,左承旨李勉兢,右承旨洪仁浩,左副承旨李冕膺,右副承旨鄭大容,同副承旨宋銓,假注書鄭文始·洪樂游,記注官承膺祚,記事官徐有聞,東班,左議政金履素,左參贊李聖圭,右參贊洪秀輔,漢城判尹具庠,戶曹判書沈頤之,吏曹判書金思穆,禮曹判書閔鍾顯,大司憲林蓍喆,掌令李鎭宅,校理李錫夏,正言尹悌東,副修撰崔獻重,司僕僉正趙祥逵,吏曹正郞朴吉源,戶曹正郞鄭東敎·李始源,司僕判官韓大裕,軍器判官宋堯熙,禮曹佐郞金載聲,監察洪亮猷,典籍韓用鐸,漢城主簿徐謙淳,內贍主簿金濟萬,掌樂主簿趙基顯,西氷庫別提辛漸,造紙別提洪疇九,瓦署別提韓師鎭,尙衣直長金龍淳,平市直長鄭元彬,軍資直長許默,養賢庫直長李宗直,掌苑奉事金相謙,廣興副奉事崔粹綗,禮賓參奉金尙弼,東學訓導禹錫龜,西班,判府事朴宗岳,西春君爗,綾城尉具敏和,行司直鄭昌順·鄭民始·李文源,判敦寧李敏輔,工曹判書邊得讓,兵曹判書鄭好仁,刑曹判書李致中,行副司直金持默·李敬懋,訓鍊都正趙心泰,行副司直李漢豐,漢城左尹沈煥之,副司直尹行任,僉知任希遠,兵曹正郞尹魯東·洪大協,刑曹正郞李潤明,工曹正郞申宅權,工曹佐郞李度翼,宣惠郞廳李廷恢·李憲儒·李潞秀·鄭國仁·宋持敬,中樞都事金宅和,訓鍊都監軍色從事官李相璜,訓鍊都監鳥銃色從事官韓光傳,訓鍊都監火藥色從事官李台峻,訓鍊都監軍餉色把摠李厚在,禁衛營軍色從事官鄭尙愚,禁衛營糧餉色從事官柳和源,御營廳糧餉色從事官尹恒儉,備邊郞李成德·朴廷宅·尹之謙·白海鎭·李德純·柳春源·尹益儉,以次進伏訖。履素曰,冬候尙煖,寒燠不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,頃因禁衛大將李漢豐所啓,該營米保中數千石,換作太保便否,關問各道矣。卽見黃海前監司李祖承所報,則以爲,今此以米換太,非止一年之事,而參以事勢,則金川·平山·海州·康翎等四邑,田多畓小,以太備納,稍可便易爲辭矣。該營以支放太條之苟艱,曾有此變通之請,而關問諸道,擧皆不願,而金川等四邑,田多畓少,以太備納,旣云便易,則四邑所在該營保米,準折換太,不害爲兩便之政,依所報換作之意,分付,何如?上曰,依爲之。出擧條履素曰,今年諸道捧糴之政,似當次第垂畢矣。大抵蓄穀預備,法意至重,而或値歉歲守宰之催科者,惟以目下之多捧,爲彌縫之計,全未念及於嗣歲之民食,以是之故,穀品麤劣,邑邑皆然,間有停捧之時,則尤爲吏鄕弄奸之資,轉成痼弊,良可寒心。今則幸値豐登,民力不至如前,若或一向因循,使所捧之穀,又欠精實,則來頭分給之際,實惠未究,流弊滋甚,所關非細,臣謂另飭諸道道臣,使之逐邑察飭,俾有實效,至於舊還之當捧者,每當歲末,或不無未及收殺,而稱以準捧之弊穀簿之紊亂,多由於此,此亦預先嚴飭,俾無從後現發大段抵罪之意,一體嚴飭,宜矣。上曰,依爲之。出擧條履素曰,諸道殺獄,必以情犯可惡,詞證俱備者錄啓,蓋其法例然也,錄啓之後,或有特蒙好生之德,置之惟輕之科,生者浹恩,死者無憾,而至於未錄啓罪囚,則比諸錄啓中罪人,雖或有情犯稍別,詞證不明者,而特緣獄案旣成。又因被囚多年,道臣·守令,雖知其可疑,而終不敢擅自傅輕,月三訊推,如例爲之,然則諸道列邑,安知無抱冤枉,而無路自申者乎?道臣新赴任後,卽爲審理殺獄,已有定式,此實出於恤囚之聖德,而只就已錄啓者,論理狀聞而已。至於未錄啓罪人,則多不得擧論,未蒙一視之政者,亦涉矜惻,今當歲末,不可無慮囚之擧,分付諸道道臣,凡殺獄未錄啓中,如有獄情可疑之端者,各別出意見狀請稟處,仰體欽恤之聖意,恐合事宜,故敢此仰達矣。上曰,依爲之。出擧條履素曰,堂下武臣朔試射,旣有各技試取之規矩,則滿四矢者呼不於他技者,亦云可駭,第聞月前朔試射時,堂下武臣數人,以其已充四矢之故,呼不於騎芻,則兵判謂以違式,一竝草記請汰云,汰之誠是矣,而又聞伊日騎芻,因日暮而旋卽中輟云,苟欲守法,則騎芻之中輟,非矣,旣已中輟,則準矢者之落職,亦冤矣,不但物情之擧懷不平,前後事面,殊涉郞當,雖以朔試射言之,至月試射之公然停廢,尤極未安,兵曹判書鄭好仁,推考,何如?上曰,依爲之。出擧條上曰,大臣筵奏,旣箚着於自己,則未及畢說之前,兵判之徑先起立,欲爲分疏者,大關筵體,侍衛退出之後,方帶備堂之人,事當入參於賓席,而仍無去處,筵體之乖損,又如此矣。履素曰,今日常參,旣有兼行次對之命,則備堂之自侍衛退出者,當爲還入,同參於次對之班,而諉以侍衛之已退,不爲入參者,跡涉占便,事甚未安,當該備堂鄭昌順·金持默,竝推考,臣旣以兵曹事,有所陳達,而奏事未畢之前,徑先起立,若將分疏,揆以事體,亦極未安,兵曹判書鄭好仁,亦爲推考,何如?上曰,近來朝體之不嚴甚矣,雖以今日兵判擧措言之,設使大臣請推之言,差爽於本事,徐待奏語之畢陳,罪名之如何,而以疏以言間,當於筵退後,略申情勢而已,敢於法筵肅穆之地,挺身勦說,惜乎大臣之未能卽地規正,而一味聒聒,不顧事面,寧有如許體例?今則卿旣請罪,罪名太輕,兵判鄭好仁罷職,異於年少新進,則豈昧應行格例,而侍衛先退之後,旣不各就備堂本班,欲以詢問事顧問,終不知在何處,其徑歸私次可知,兩備堂亦不可推考而止,罷職,可也。出擧條民始曰,近年以來,以嶺南漕卒之無回糧,自本廳貸下米石,仍令漕倉收捧於漕卒而上納矣,自該倉直於除留米中,會減上下三次貸去不報之數,爲七百六十餘石矣,漕卒旣有越海糧回糧米,則又爲之貸下回糧,已是大惠,不爲還捧,以除留米會減,極爲駭然。除留法意,與儲置無異,則決不可無端犯用,而況漕卒之給糧,本自有裕,則又以公穀上下,尤爲無義,旣無前例,不可創開,申飭該道,使之卽速還捧於漕卒,待明春添載上送,本廳旣令收捧上送,則該倉之不有京廳之知委,擅自冒減於除留米者,不可無責,各年漕倉邑守令,令該道捧現告上送,拿問處之,何如?上曰,大臣之意,何如?履素曰,漕卒回糧,旣自該倉題給,則京廳之貸給,已是意外,而該倉不卽捧上充補,以儲置,任意會減,極爲駭然。該堂爲先從重推考,會減勿施,貸給本米,卽爲準捧還充之意,嚴飭分付,何如?上曰,大抵恩渴之弊,莫有甚於近日,其責固在於朝廷,上好下甚,爲弊日加,有司之臣如此,營邑之臣又如此,本事委折,則雖未知其緣甚,而一則曰法外,二則曰法外也,法外之事,初何以許之?旣許而又不致察於營邑之法外勘定,節節駭然。不可仍置,當該各年諸堂,竝施罷職之典,此後此等之習,自廟堂各別嚴飭有司營邑之臣,而貶月當前,先從未封啓諸道,須於貶目黜斥沽譽者,無論違道與否,切勿純褒,甚者置之中下事,分付京各司,亦爲出朝報嚴飭,可也。出擧條民始曰,昨年戶曹貸用惠廳米之代,以嶺南所在備局軍作米二萬石,請得以報,而該道還穀,多數停退,備局句管穀,無以充此數,且本廳需用時急,不得已以均廳軍作米取用,均廳軍作米設置之後,曾無自他司取用之例,此路一開有違事目,前堂上亦以卽爲釐正爲言,今年該道停退,還穀旣已準捧,備局句管之穀,自當有裕,依戶曹當初請得,以備局軍作米二萬石,充補昨年所用均廳軍作米後,釐正會案之意,申飭該道,何如?上曰,大臣之意,何如?履素曰,均廳軍作米設置法意,事目至嚴,從前不敢任意取用,則以備局軍米之不足,移此補彼,事極駭然,係是創行,有關後弊,當該堂上,推考,何如?上曰,依爲之。均廳事目,何等至嚴,則無論事勢之如此如彼,首自闊狹,大關後弊,此後更有如前之弊,該堂勘以違令之律,可也。出擧條文源曰,縉紳相敬,乃所以尊朝廷也,隔二等則隱避,隔一等則讓路,自是體貌,而近來或於街路往來之際,宜讓路者不讓路,宜回馬者不回馬,宜隱身者不隱身,不念爵秩之高下,戛過前進,便作能事,此爲壞損朝體之大者,自廟堂各別嚴飭,洞革前習,似好,故敢此仰達矣。上曰,卿之此奏,可謂目下先務,是矣是矣,國之有體統,猶人之有家法,莫曰屬於儀文間細節。灑掃應對,爲齊治平之本,大抵邇之事父,將而遠之事君也,入而敬兄,將以出而敬長也。爲學做聖之方,其要亦自外面威儀上用工,始觀於程子四勿箴制之於外之語及朱子敬齋箴正衣冠之訓,庶驗予言之不誣,數十年來朝端乏矜式之美,野外無在山之畏,童習浮靡,長益放縱,居常動作,不識繩墨,及其立朝從宦,已不免技癢之所使,且況濡染於先進者,卽亦這般風俗,則禮讓二字,非所可論,常常以體統邊事,隨處提撕,不嫌其叢脞者,是豈得已而然?予亦不言,將作如何貌樣耶?就自今日,自卿等益思淬勵,凡有過於工謀,不欲開口者,各自相規,而位卑人之於官高者,侮慢而易忽,擺却軌範之類,亦卽一一糾正,無或饒貸,則庶僚自可觀感,以至輿儓,亦必知等分,其收效之處,有不可勝言,體統立則朝廷尊,而自好之士,亦當輩出,不待加勸,而將使揖遜之風,不獨專美於唐虞,卿等須勿以予言,看作陳談,爲先以此出擧條,頒示朝紙,至於讓路回避等事,仍令廟堂另究修明之道,可也。出擧條上敎履素曰,今日臨殿,踐是位行是禮,惓惓於體例上儀文者,上而承遺大投艱之業,下而爲裕後貽燕之謨也。蓋朝廷之尊不尊,專係於體例之嚴不嚴,故臨御以後,每於此等事,隨現隨飭,或不無下行之嫌者,非獨爲外面觀瞻而已。今因摠管·騎堂之冒入楹內,久任郞廳之混廁於三司之班,無非失儀者,此蓋平日無所句檢,而入公門,猝欲行擎拳曲跪之節,其可得乎?俄於重臣批旨,有所槪及,而祛其放倒之習,猛加收拾之道,其責都在於卿等,予之有望於卿等者,誠切矣。近來朝行間無論文武,皆不免此等風俗,而尤可痛惡者,卽所謂我國蔭官也。文臣·武弁,以文以射,各有所業,朝廷之需用,亦隨其才能之高下,而各適其用,則惟彼南行,非文非武,徒藉先蔭,外而屢典州郡,內而坐享廩祿,宜盡當官盡職之道,而不惟不思盡職,初仕以後,其計不出於謀身,濡染見聞,此習漸滋,得一筮仕,而抛却儒業,計在作麾,而認以妙方,玆予所以痛惡者。且年來懲貪之典,或施於文武官,而此輩則無一抵律,豈眞無有而然乎?方欲隨現痛繩,而姑未果矣。丙申以後,初仕蔭窠之略爲減削,亦可見予意之有在矣。今所謂揚揚街路,蔑法而凌分者,安知非此輩之所爲耶?揆以國體,誠非細節,看作尋常,闔眼緘口之失,予於卿等諸宰,不能無慨然矣。履素曰,聖敎誠至當矣。臣等豈不聞間有此習,而不能各自檢飭,致承下敎,誠不勝萬萬悚恧,而莫非如臣無似,忝在董率之地,不能事事之致矣。上曰,過矣過矣。繼自今卿等,各自淬勵,期有實效,可也。頤之曰,拯劣米以年條舊近,替定價本,作錢上納,出於民無加納之弊,邑無漕轉之勞也,朝家恤民之至意,何如,而近來沿邑吏鄕,或以已捧,謂之未捧,不無中間弄奸之事,如是而豈無舟徵之弊乎?今年三南年事,幸値登熟,沿邑拯劣米,一從年條,依定式作錢,上納於明春,而近聞沿邊市直,或不滿三兩,民間以代納爲難便云,此等處從民願,以本米收捧,添載於稅船以納,亦爲便民之政,竝以此申飭於三南道臣,何如?上曰,依爲之。出擧條頤之曰,長興庫所管龍宮·義城·醴泉·永川·豐基·順興·安東·榮川等八邑,二八月令所納各樣彩席,乃是進獻及方物所需,其所關重大,而近來席品劣下,織法粗麤,長廣未準尺量,綵花全無鮮色,而臨期上納,周旋不得,每當封裹,狼狽多端,其中龍紋席卜定數少,擇封無路,揆以事體,極爲寒心。若此不已,前頭將有不成樣大生事之慮,蓋定其月令,趁期上納,法意有在,而愆期稽滯,拖到封進之時者,俾京司點退,不得苟充捧上之奸習也,其弊專由於道臣不爲申飭,邑守亦不檢察,匠手自織自納之致,且於席價上下之際,必有吏鄕許多奸弊,自明年爲始,織必堅緻,紋必鮮明,必於月令內上納,而若或過限,則道臣·邑守,草記請勘,該庫郞官,拘於情私,或以品麤紋渝,長短廣狹,不堪入用者,苟充捧上,則該官員草記嚴勘事,嚴飭該道及該庫,何如?上曰,依爲之。出擧條頤之曰,至日元子宮曆書進獻日官,自本監從所願施賞後,草記事,命下矣。問於監印官申潤國·鄭守完,則渠等方在三曆官,俱食長祿料祿,更無可付者,昨年以特恩,已施加資之典,所願亦不外此,而此非自下所敢草記擧行者,故敢此仰達矣。上曰,施以賞加之典,可也。出擧條仍命仁浩書榻敎曰,各司貶坐,勿拘齋日,皆於限內爲之。思穆曰,禁都擇差事,與判義禁商議稟處之命矣。判義禁洪檍以爲,經歷依三曹例,無論四五品,通融移擬,則可以另擇,至於都事,今作序陞之窠,雖欲擇差,其勢末由,依前作初仕窠,甚好云,而部都事之換作初仕,定式未久,則到今不可銷刻,更無變通之道,故姑未從長決定,不得稟處矣。上曰,俄以蔭窠漸減之意,有所酬酢,所謂童蒙敎官,自來有名而無實,至於四員之多,尤爲無義,就其中二員減削,二員陞作六品窠,似無妨,或於守奉官中,換作奉事直長窠,則禁都之還作初仕,自可移此代彼,此外有甚從他變通之道乎?卿其退而爛商,後日更稟,可也。致中曰,殺獄檢驗,法意嚴重,所謂五家長,例以近隣居生人捉來推問,使之參證,而近來有名而無實,吏隷及里任輩,符同捧賂,放釋切近居生者,必以過去不當之人,隨見隨捉,枷囚多日,每有騷擾之弊,事之駭然,莫此爲甚。雖自該曹,每每申飭,而若非朝令,恐無以嚴禁,此後如有如前橫捉之弊,當該檢官論罪之意,出擧條,嚴飭京外,何如?上曰,依爲之。出擧條鍾顯曰,明年立春,在於初四日,而上辛祈穀,在於初三日矣。月令元日祈穀,在於迎春東郊之後,則祈辛之禮,恐當在於立春之後,且考宋史,景德中,廷臣奏啓蟄,而郊乃三代彝章,郊在春前,乃後世變禮,請以正月立春後,行上辛祈穀之禮,從之,然則記傳所載,明有可據,宋朝典禮,亦可倣行,祀典至重,雖不敢遽議,而適有區區之微見,敢此仰達矣。上曰,祈穀之用立春後上辛,禮書本文,文勢似然,頗欠分明,此所以唐宋以來,有諸儒異同之論,而歷代用辛,亦各異規者也,此一款,非不欲博考釐正,而予意則神之格思,在以誠敬,不在於立春之前後,辛日近於刊冊印行之時,亦未釐正者,亦此意也。然卿之所奏,言則有據,典禮則所關至重,令內閣·弘文館博考草記後,仍令大臣·文任獻議本曹,指一稟處,可也。出擧條鍾顯曰,祈穀大祭,有親行之命,而初一日陳賀,旣是無前之大慶,又有當遵之舊事,軒架鼓吹,似當依例磨鍊,故敢此仰達矣。上曰,依爲之。出擧條敬懋曰,臣有紀律所關可達之事矣。禁軍別將李得濟,向於庭請班中,有壞損體貌,大駭瞻視之擧,故推治其書員矣。不惟慢不知警,乃反除汰被罪之書員,故不可仍置,捉來他書員,則又爲除汰,迹涉凌級,事極駭妄,禁軍別將李得濟,罷職,何如?上曰,大抵近俗,工於自己之謀身,所謂體統間事,一例闔眼,身計似便,獨不念國體乎?此所以今日筵中,嘉乃於守使之奏,致慨於大臣之不爲請罪兵判者也,況武將之於亞將,體貌自別,設令卿等處事,稍過分數,爲亞將者,固不可相較而侮蔑,焉敢於體例間事乃爾乎?罷職適中占便,入侍將臣筵退後,開坐公廨,拿入李得濟,決棍後草記,此後武弁等體例,一或解弛,自卿等難免其責,另須着念,可也。出擧條心泰曰,聞差使員曺允植之言,追定火巢,內有田畓,而爲八結三十九卜零云,田畓則從時價買得結卜,依元火巢例免稅之意,出擧條,知委該曹,何如?上曰,依爲之。出擧條民始曰,舟橋都廳都監別將李儒敬,身病近來添劇,不得往來看檢,不可不變通,都廳及別將之任,今姑改差,待別將差出後,啓下都廳,使之察任,何如?上曰,依爲之。出擧條漢豐曰,內試射時貫革排立之役,軍器寺貢人與衛軍互相推諉事,旣伏承下敎,更爲査實,則其所推諉,無論彼此,俱無可據之文跡,而第其內外試射,宜無異同,外各處試射,則貫革排立等節,衛軍專當爲之,獨於內試射,使軍器寺貢人擧行者,事甚斑駁。且衛軍則每貫革四名,旣已待令,稍早許入,使之排立,似涉便當,故敢此仰達矣。上曰,依爲之。出擧條上曰,久任郞廳,各陳所見,可也。東敎曰,近來錢荒忒甚,救弊之道,惟在鑄錢,而以銅錫極貴之致,權以子母,餘剩無多,今若鑄以一當十錢,而每一文以五六錢重爲定,則常平寶通一兩所入,可鑄當十錢二十餘文,非但爲救錢荒之道,亦當大有補於經費。名之曰十錢通寶,與常平通寶竝行,則誠爲公私兩便之道,而事係變通,下詢廟堂處之,似好矣。上曰,依爲之。出擧條始源曰,近來經費匱乏之中,米麪尤爲不足,而每年臭載,其數夥然,此皆故敗之類,前此非不嚴飭,而法綱漸弛,奸僞滋長,自今申明法意,別立科條,另爲節目,俾無如前之弊,似好,故敢此仰達矣。上曰,退與判堂議之,可也。出擧條潞秀曰,拯劣米以錢代納,卽是曠絶之惠澤也,在外邑擧行之道,事當待秋成卽爲收捧上送,而不此之爲,拖至年久之後,托以年條之稍久,減價上納者,極爲駭然。自今以後,如非停退之時,則雖或過年,一依當年條定式施行,似好。近因戶曹米儲之不敷,本廳米戊申以後貸去之數,爲二萬六千餘石,太爲四千石矣。目今戶曹事勢,亦難以米準報,而在前或有以錢代捧之例,本廳每年移送作紙木外,監罷貢木錢及均廳給代,合以計之,則木布爲一百餘同,錢爲三萬四千餘兩矣。本廳木錢,亦患不足,以此木錢中,每年折半執留,鱗次計減,似爲兩便之道矣。大同上納,本有定限,而近來外邑,過限不納,看作例事,從中幻弄,無所不至,別關申飭,何年無之,而愆期之弊,愈往愈甚,事之駭然,莫此爲甚。自分以後,嚴飭各邑,大同木錢發送日字,依大同米裝發之例,隨卽修報事,定式施行,而如或過限,則以爲自京廳別般論責之地,似好,故敢此仰達矣。上曰,大同木錢裝發收報事,依爲之。其餘言于堂上,可以稟處者稟處,可以申飭者申飭,可也。出擧條憲儒曰,昨年湖西致敗嶺南左倉穀物,因本道之狀請,從民願發賣矣。今年秋價錢,始爲上送,而一石之價,多不過一二兩,小不滿三四錢,此雖木沈之米,可合作飯作粥者,則民間受價,決不至如是零小,而特以從民願之故,不得相持,循例捧上,今若以此爲例,來頭之弊,有不可勝言,而惠未下究,徒損國穀,此後則從民願發賣一款,一切防禁,依己酉年定式,拯劣米代錢,以每石三兩,當年內收捧上納之意定式,恐合事宜。平倉自納,乃是軍餉不虞之需,其所設置,不輕而重,而挽近以來,各邑不以新結所出之米上納,每以摠廳還米,移轉充納,論其米色,則陳久腐傷租粒相雜,旣不合於貢需,又不可以儲蓄,故點退改色,前後相續,一年二年,襲謬成習,以至莫可矯救之境,當初設施之意,果安在哉?此後則各別嚴飭各邑,切勿以還米移轉換納,必以新結米,趁限上納,恐合事宜。京畿各邑大同,自有分春秋上納之規,本廳米儲,自來不敷,每每取用於有裕各廳,當其冬序,諸般貢下,專靠於秋大同一條,而挽近以來,不遵舊例,及至氷塞,惟事頉報,不過數三邑來納而止,事之稽緩,莫此爲甚,自今爲始,申明舊典,毋得如前稽滯,趁限必納之意,更加申飭,何如?上曰,言于堂上,可以稟處者稟處,可以申飭者申飭,可也。出擧條持敬曰,均廳所管軍作米,卽給代補用之需,而當初設置,事目至嚴,近因歉荒捧糴之時,或以各穀代捧者,誠甚可悶,今則年事幸至豐登,必以本米準數還作,以備來頭需用之意,出擧條,申飭,何如?上曰,所奏甚好,令均堂各別嚴飭,俾有實效,可也。出擧條廷恢曰,賑廳錢儲不敷,且無歲入,若當有事之時,則實有難支之慮,此誠可悶,而近來私貸之請,雖一切防塞,間或有筵稟請貸者,一番貸去之後,延拖歲月,仍不還報,事之無義,莫此爲甚。自今以後,各司筵稟請貸之規,亦爲防塞,何如?上曰,惠堂亦陳所見,可也。民始曰,諸司之請貸不報,誠是難支之弊,且目下廳儲,不足實無推移之道,此後一切防塞,似好矣。上曰,依爲之。出擧條上曰,兵曹郞廳·禁衛郞廳之所奏,非但屑越,特命書進所懷,則或以麤汚休紙書納者,是豈成說?竝令還給。仍命仁浩書榻敎曰,兵曹正郞洪大協,訓鍊都監從事官李相璜,拿處。師鎭曰,每當宮墻役事,本署貢人,進排瓦子,而看役牌將及蓋瓦匠輩,不顧浪費,墻上積心等物,必以全瓦,打破充入,而畢役之後,戶曹只計其外面蓋覆者,以爲實入數,故所用假令十訥,則籌摘不過爲五訥矣。貢人難支之弊,莫此爲甚,其在惜財之道,以成器全瓦,公然打破,充用於許多積心者,實爲可悶,申飭該曹及三營門,嚴防其弊,以爲貢人支保之道,爲宜,故敢此仰達矣。上曰,戶判亦陳所見,可也。頤之曰,宮墻改築蓋瓦時,補空不可用瓦礫,故每以全瓦用之,而籌摘則只計其外面實入,貢人稱冤,果有之矣。上曰,此後嚴禁,俾有實效,可也。出擧條蓍喆等曰,請黜置罪人鄭致達妻,亟令王府夬正典刑。措辭見上上曰,不允。出擧條蓍喆等曰,請物故罪人德相亟施孥籍之典。措辭見上上曰,不允。出擧條蓍喆等曰,請逆賊尙喆追施孥戮之典。措辭見上上曰,不允。出擧條一行刀割蓍喆等曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府設鞫得情。措辭見上上曰,不允。出擧條蓍喆等曰,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上上曰,不允。出擧條蓍喆等曰,請物故罪人國榮亟施孥籍之典。措辭見上上曰,不允。出擧條蓍喆等曰,請梟示罪人明謙,正刑罪人以謙,亟施孥戮之典,逆復庶子好石亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。出擧條蓍喆等曰,請柳星漢設鞫嚴問,期於得情,夬正邦刑。措辭見上上曰,不允。出擧條蓍喆等曰,請承款後物故罪人九宗亟施孥籍之典。措辭見上上曰,不允。出擧條蓍喆等曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上上曰,不允。出擧條蓍喆曰,臣目見亂逆肆橫,義理陻晦,耿耿憂憤,居常菀結于中,及叨見職,屢登筵席,連陳所懷,未蒙允兪矣。語未訖。上曰,前者屢言之事,又何發端乎?顧名思義,言固好矣,而餘外可言者,不一而足,則每筵必以此陳談斷齗,要作不言之資,反爲不誠極矣。蓍喆曰,聖敎之下,臣誠慨然,不能無感於天地之大也,朱子聖人也,當宋朝南渡之時,箚議與封事中所言,不出于復讎雪恥四字,則以臣懲討之事,何可謂之不誠乎?上曰,朱子之時,國讎在於夷狄,宜其如此矣。蓍喆曰,此則不然,宋朝之讎,果在遼金,而今日卽臣等不共戴之讎也,討復之義,何間乎朱子之於遼金哉?外間或有以臣頃日所奏,謂作不言之柄,故臣竊慨恨,不意殿下,又有此敎也。上曰,外間果有是言耶?可謂文人意思同也,予無允從之理,而卿則曰,此則此啓得請之前,不可發一他啓云者,此路一開,後弊難言。仍命仁浩書榻敎曰,大司憲林蓍喆,爲先從重推考。蓍喆曰,臣言議風采,本不合於淸朝長憲之任,且況屢陳沐浴之義,終未蒙允兪之音,則在臣私義,惟當守有言責不得其職則去之義,而適値常參有命,義難逡巡,冒登筵席,更暴前者未畢之蘊,奏未及半,誨責遽下,至以臣懲討之論,歸之不誠之科,夫懲討之義,卽是擧國共公之論,而祗緣臣平日言行之未能仰格於君父,有此責敎之備,至竟致所懷之中撤,以此情踪,顧何敢晏然於臺次乎?請命遞斥臣職。上曰,勿辭,亦勿退待。出擧條上敎蓍喆曰,不得其職而去,則去將何之?蓍喆曰,退伏田畝,則是亦去也,洪彦燮之事,臣不能辦得者,實由於貪戀祿位之心矣。上曰,懲討之心,誰不如卿,而何獨如是乎?蓍喆曰,諸賊之自鄭妻以下,至於星·九,而在於合啓者,殿下豈曰無罪,而尙此假貸,久屈王章乎?夫法者,非殿下之法也,列聖朝金科玉條,燦然俱備,苟有身犯惡逆,罪關宗社者,未嘗不施,今殿下旣不以諸賊爲無罪,而獨不用此法,是殿下於金石之典,恐未免低仰矣。每以不允,有斟量之敎,如賊復之凶肚逆腸,有浮魯·禧之狀,殿下洞悉無餘,至有每一登筵,心骨俱顫之敎,而以其徒黨寔繁,手握重兵,不卽處分,此豈非有欠於乾斷乎?上曰,予豈但以徒黨之繁,不卽處分乎?卿旣知其必不聽從,而爲此斷齗者,其非不誠而何?蓍喆曰,以臣此言,謂之不誠,則設置臺官,將安用哉?非但此也,簡賊之妖凶情節,畢竟處分,有所斟量之失當者矣。上曰,當此稱慶飾喜之節,何必以此等說,如是張皇乎?蓍喆曰,俄者惠堂處分之聖敎,誠爲至當,臣不勝欽仰之至。大抵法外恩賞,雖出於自上特施,其流之弊,固不可勝言,而況彼掌財之臣,擅施無例之擧,難免要譽之跡者,揆以事理,寧非可駭之甚者乎?當初創開之該堂,不可罷職而止,臣謂特施削職之典宜矣。上曰,依爲之。出擧條鎭宅曰,臣姿質庸陋,本不合於淸朝耳目之任,而長憲起伏之際,以所懷之同,故同爲起伏,而至有承宣請推之擧,臣何敢晏然臺次乎?請命遞斥臣職。上曰,勿辭,亦勿退待。出擧條鎭宅曰,懲貪之典,實爲今日急務,濟州前牧使李喆運之許多罪犯,果如姜鳳瑞之疏,則烹阿之典,不可不用,而第伏念官民之分,本自截然,況此耽羅一域,邈在海外,憑仗王靈,維繫民心者,賴有官長而已,使喆運雖伏贓汚之律,在鳳瑞已有凌犯之罪,繡衣行査後,未知處分之如何,而其疏所云四字悖說,不待査問之擧,已屬誣罔之科,謀陷土主,自有當律,今若以遐遠蠢愚之故,而置而勿論,則遠島頑習,無以知戢,請前掌令姜鳳瑞,爲先施以刊削之典。上曰,所謂四字之說,亦不過一時妄發,渠於問啓之下,以此爲對,則與搆陷差間,其他事件,有行査之命,當待決末處分矣。出擧條悌東奏院啓訖,仍請下諭。上曰,年少臺諫求助之下,無一新啓,事極駭然矣。悌東起伏曰,方以所懷仰奏矣。上曰,然則何不於下諭前,以啓論奏乎?如無飭敎,將欲捱過,尤萬萬駭然。如尹悌東輩,不畏國體,亦不念渠之曾所經歷者乎?仍命書榻敎曰,正言尹悌東,爲先遞差,令該府拿問處之。又命書傳敎曰,諫長聞有實病,亞諫有實政,以致深夜違牌云,竝許遞,若此則今日常參,諫院無一新啓乎?政官卽爲牌招開政,以入侍中人擬入,待下批先入侍後謝恩。上曰,新除諫臺卽令入侍,俄者諫啓勿施,更爲傳啓,可也。致淳等曰,請金甲島爲奴罪人克觀,古今島罪人克泰,竝令王府嚴鞫得情,夬正王法。措辭見上上曰,不允。出擧條致淳等曰,請逆賊尙魯亟施孥戮之典。措辭見上上曰,不允。出擧條致淳等曰,請亟寢秋曹罪人柳師文放釋之命,仍令王府,設鞫嚴問,夬正典刑。措辭見上上曰,不允。出擧條錫夏曰,頃年字恤典則之頒下,實出於我聖上如傷若保之至仁盛德,而有司之奉行,未必無漸不如初之歎,近於街路之上,間或有遺棄失所之弊,當此寒節,誠爲矜惻,請申飭該堂,俾有終惠之道。上曰,依啓。出擧條致淳等曰,新除授獻納徐有鍊,時在京畿抱川地,正言沈達漢,時在長湍地,請竝斯速乘馹上來事,下諭。上曰,依啓。出擧條獻重曰,俄者大司憲林蓍喆所奏懲討之論,此實擧國同聲之大義理也,其言誠亦支繁,而論以臺體,則可奬不可催折,伏願特寢重推之命,以光聖德焉。上曰,不允。出擧條獻重曰,近來癘氣無歲無之,自冬而始熾于春夏,其爲憂憫,莫大於此,年前關西道臣,因朝令別行癘祭,不久自熄,此實我聖上恤民之念,格神之誠,致此孚應之捷也。臣不勝欽仰贊歎,而見今日候尙煖,頗有更熾之慮,都下如此,遐外可知,臣謂分付諸道,一依關西例,各別致虔設祭之地,宜矣。履素曰,儒臣之言,非不好矣,而非時癘祭,恐不可輕易設行矣。上曰,然矣。仁浩曰,壯勇大將金持默,纔以備局堂上罷職矣。將兵之任,不可無一刻摠察之人,何以爲之乎?上曰,壯勇大將,姑勿出代,都提調摠察從事官,發牌聽傳敎,可也。出擧條勉兢曰,久任郞之不得以無所懷仰對事,曾有飭敎,而兵曹正郞洪大協,訓鍊都監從事官李相璜,司僕判官韓大裕,旣是久任,且是錢穀衙門,而乃以無所懷直爲退出,事體所在,不可無警,推考,何如?上曰,司僕則近與堂上留意蘇弊云,勿論其餘郞官,拿處,可也。出擧條仁浩曰,入侍政官,旣無牌招之敎,而徑先出牌,事甚駭然。當該注書李弘達,所當重勘,而本院請推之外,無他可施之罰,何以爲之乎?上曰,拿處,可也。出擧條思穆曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條仍命書榻敎曰,承旨前望單子入之,待下批牌招察任。又命書榻敎曰,新除授兵曹判書待下批牌招,傳授命召。又命書判付訖。命退。上曰,諸臣筵退之時,東西班錯雜者,職當規正,而身先失儀,諫長以下,竝推考,可也。諸臣以次退出。
上在昌德宮。停常參·經筵。
巳時,日暈兩珥。
藥房提調徐有防,副提調洪明浩啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
徐榮輔啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
李勉兢啓曰,明日常參·經筵,取稟。傳曰,停。
傳于李勉兢曰,右承旨·左副承旨入侍。
副摠管前望單子入之,洪明浩落點。
兵曹參知前望單子入之,洪仁浩落點。
承旨前望單子入之,沈煥之·徐榮輔·徐有秉落點。
傳于李冕膺曰,貶坐各司中宗親府則安春君有司堂上差下,與尙衣院·典醫監·惠民署,依近例以行公堂上磨勘事,分付。
徐有秉,以兵曹言啓曰,宣傳官自是侍衛緊任,而近來該廳番次,尤爲苟艱,監軍單子,連爲懸頉,事體所在,萬萬未安,宣傳官柳興源,時在忠淸道槐山地,上來遲速,何可預料?今姑改差,何如?傳曰,今日監軍,以不能催促入仕之行首參上差送,柳興源催促上來,過限則更爲草記,可也。
徐有秉,以兵曹言啓曰,五衛將尹壽民,前任平安監營中軍,忠翊衛將趙雲衢,前任平安兵虞候,忠壯衛將羅潤祿,前任黃海監營中軍,俱在任所,而上來間本廳番次苟艱云,竝改差,何如?傳曰,允。
徐有秉,以兵曹言啓曰,依下敎,薄衣忠壯衛安景暉,木綿一疋,去核二斤題給,各門各所軍士二十八名等,旣着襦衣,故依前例各去核二斤,分給之意,敢啓。傳曰,知道。
徐有秉,以都摠府言啓曰,新除授副摠管洪明浩,時無職名,令該曹口傳付軍職,以爲肅謝之地,何如?傳曰,允。
兵曹口傳政事,副司直洪明浩。
李勉兢,以禮曹言啓曰,今十二月初五日崇陵忌辰祭享時,兩官當爲備員,而別檢有闕未差,其代卽令該曹口傳差出,以爲備員將事之地,何如?傳曰,允。
吏曹口傳政事,朴鍾淳爲崇陵別檢。
李勉兢,以訓鍊都監言啓曰,依下敎,廣智營入直軍成孟孫處,木綿一疋,去核二斤,給之之意,敢啓。傳曰,知道。昨夜之寒,卿亦知之,以三軍之寒,若已之寒,若能先期周察,豈有如許呼凍之類乎?近來卿等取便太過,兵判·三營將臣所謂都巡,看作不緊之事,未勉等棄,何暇念及軍兵之寒暑乎?卿則推考,後勿如是,可也。
李勉兢,以禁衛營言啓曰,依傳敎,弘化門入直本營鄕軍韓春興·金哲長·成德金及新營入直鄕軍金萬碩·金萬必等處,各木綿一疋,去核二斤,考例以給之意,敢啓。傳曰,知道。
李勉兢,以御營廳言啓曰,依傳敎,東營·新營入直軍中衣薄者京標下軍張允福,鄕軍徐永才·金白男等處,各木綿一疋,去核二斤,分給之意,敢啓。傳曰,知道。其中京軍異於鄕軍,若能先期周察,豈有是乎?卿則將臣也,煖堗擁爐,雖不知戶外之寒,軍兵之呼凍,豈不可矜乎?卿亦推考,可也。
徐榮輔,以奎章閣言啓曰,因禮曹判書閔鍾顯擧條批旨內,祈穀之用立春後上辛,禮書本文,文勢似然,頗欠分明,此所以唐宋以來有諸儒異同之論,而歷代用辛,亦爲異規者也,此一款,非不欲博考釐正,而予意則神之格思,在於誠敬,不在於立春之前後,辛日近於刊冊印行之時,亦未釐正者,亦此意也,然卿之所奏,言則有據,典禮則所關至重,令內閣·弘文館博考草記後,仍令大臣文任,要議本曹,指一稟處,可也事,命下矣。臣等謹按國朝祈穀之禮,始於肅廟癸亥,因大臣金壽興箚請施行,而二十六年正月上辛,又行親享禮,續五禮議時日條曰,祈穀孟春上辛,祭社稷,其時只取歲首最上之辛,不計立春先後者,其所取捨,必有所據,而今不可考矣。謹稽古典,禮記月令,孟春之月,是月也,天子乃以元日祈穀于上帝,鄭玄曰,謂以上辛,郊祭天也,春秋傳,郊祀后稷,以祈農事,是故啓蟄而郊,郊而後耕。孔頴達曰,甲乙丙丁等,謂之日郊之用辛云,元日郊特牲,郊之用,辛也,言郊不言祈穀,此經言祈穀,不言郊,鄭旣以二祭爲一,故此註謂以上辛郊祭天也,引春秋傳以明之,又禮記郊特牲,郊之用,辛也,周之始郊日以至。鄭玄曰,言日以周郊天之月,而至陽氣新用事順之而用辛日,此說非也,郊天之月日,以至魯禮,齊武帝永明元年,立春前郊祀,王儉啓云,按宋景平元年正月三日辛丑,南郊,其年十一日立春,元嘉十六年正月六日辛未,郊,其月八日立春,此近代明例,不以先郊後春爲嫌,無煩遷日,帝從之,梁武帝南郊爲壇,正月上辛行事,吳操之云,啓蟄而郊,郊而應在立春後,何終之云,今日郊祀,是報昔歲之功,而祈今年之福,故取歲首上辛,不拘立春先後,宋景德三年,陳彭年,奏言啓蟄而郊,乃三代彝章,郊在春前,乃後世變禮,襲王儉之末議,違左氏之明文,禮有未安,事當從古,因詔有司詳定,宋仁宗天禧元年,禮儀院言,來年正月十七日祈穀前二日,奏告太祖室,緣歲以正月十五日朝拜玉淸昭應宮,景德四年以前,祈穀止用上辛,其後用立春後辛日,蓋當時未有朝拜宮觀禮,王儉啓,不以先郊後春爲嫌,宋武朝,有司奏魏代郊天,値雨,更用後辛或上辛,事有相妨,竝許互用,在於禮典,固亦無嫌,宋徽宗大觀四年,禮局議以立春後上辛祈穀,詔以今年孟春,上辛在丑,次辛在亥,遇丑不祈,而祈於亥非禮也,乃不果行,皇明初,祈穀未嘗行,嘉靖十年,始以孟春上辛,行祈穀禮於大祀殿,尋改用驚蟄節,十二年驚蟄節,命武定侯郭勛,代給事中,慕洪云,祈穀大報,祀名不同,郊天一也,祖宗無不親郊,成化弘治,或有故,寧展至三月,竊念此乃前代已行之例,先儒異同之論也,互相牴牾,莫能合一,而其中鄭玄·吳操之·陳彭年等數說,乃主立春後祈穀之論,而鄭玄則但從左傳啓蟄而郊,釋郊特牲,則直以周郊爲魯禮,夫郊與祈穀,祀名旣異,則乃以其同是祭天,而遂謂之一祭,未敢知也,左氏雖可信,郊特牲亦經文,則信左氏之過,而遂以郊特牲爲非者,亦未敢知也,吳操之·陳彭年,則襲左氏·鄭氏之餘論而立說也,三王郊社之禮,旣未敢以鄭註爲必可從,則久遠難稽,而有未可質言矣,其後諸代之只取歲首上辛,不拘立春先後者,出於傳紀,歷歷如右,春後祈穀,只宋景德中,因陳彭年所請行之,而至于天禧,旋卽仍舊,其間不過十餘年也,魏宋則後辛上辛,竝許互用,皇明則始用上辛,尋改驚蟄,此則不特不以先郊後春爲嫌,有曆代典禮之可據者如此矣,敢啓。傳曰,知道。
李冕膺,以弘文館言啓曰,禮曹判書閔鍾顯擧條批旨內,有博考草記之命矣。臣等取考歷代可據文蹟,則元日祈穀,始見於禮記月令孟春之月,註曰,元日上辛也,觀其文勢,雖若在於迎春東郊之後,而泛言是月元日,其釋元辰,則曰郊後吉日,其釋元日,則只曰上辛,而無立春後上辛之明言者矣。穀梁傳曰,以十二月下辛,卜正月上辛,如不從則以正月下辛,卜二月上辛,如不從,則以二月下辛,卜三月上辛。註曰,郊必用上辛者,取其新潔也,此則只用春之辛日,而取其新潔之義而已,亦無孟仲季一定之朔矣。郊特牲曰,周之始,郊日以至,註云,周家始郊祀,適遇冬至是辛日,自後用冬至後辛日,又於月令註曰,郊祭天而配后稷,爲祈穀也,然則郊亦祈穀,而郊特牲之只用冬至後辛日,不拘立春之先後,槪可見矣。在漢則武帝元鼎四年,以孟春正月上辛若丁,天子親合祀天,在晉則武帝郊用冬至日,而晉代不用辛日,從徐禪議也,漢之或丁,晉之不用辛日,未敢知其何據也,在唐則貞觀禮,正月辛日,祀于南郊以祈穀,此則只言辛日,而初無上辛下辛之別,則立春先後,尤無可考矣。至宋淳化至道,亦以正月躬行祈穀之祀,悉如圜丘之禮,而立春前後可據之文,景德三年,陳彭年奏言。春秋傳曰,啓蟄而郊,郊而後耕,蓋春氣初至,農事方興,郊祀昊天,以祈嘉穀,當在建寅之月,迎春之後,自晉泰始二年,始用上辛,不擇立春之先後,齊永明元年,立春前郊,議欲遷日。王儉曰,宋景平元年,元嘉六年,竝立春前郊,遂不遷日,吳操之云,應在立春後,然則左氏所記,乃三代彝章,王儉所言,乃後世變禮,來年正月十日,立春三日祈穀,斯則襲王儉之末議,違左氏之明文,望以立春後上辛行祈穀禮,眞宗詔有司詳定,天禧元年十二月,禮儀院言,景德以前,祈穀止用上辛,其後用立春後辛日,王儉啓云,近代明例,不以先郊後春爲嫌,宋武朝,有司奏魏代郊天,値雨,更用後辛,或正月上辛,事有相妨,竝許互用,在於禮典,大觀四年,禮局議以立春後上辛祈穀,詔以今歲孟春,上辛在丑,次辛在亥,遇丑不祈,而祈於亥非禮也,乃不果行,政和祈穀議曰,前期降御札於來年正月上辛,祈穀祀上帝,此則歷代諸儒同異之論,而宋之陳彭年,因左氏啓蟄之文,從吳儒立春後之說,如有此奏議,而至於天禧以後,旋爲互用矣。皇明初,祈穀未嘗行,嘉靖十年,始以孟春上辛,行祈穀禮於大祀殿,尋改以啓蟄日,行祈穀禮於圜丘,至十八年春,行祈穀禮于玄極寶殿,至成化弘治間,有故,寧展至三月,此亦無立春先後之可據矣。謹稽國朝祈穀之禮,始於肅廟朝癸亥,因判府事金壽興之箚請,元月二十八日,始行祈穀禮,而其時諸臣獻議,只有趁行於元月未盡之前,至於立春先後,亦無可考之文蹟矣。蓋自三代以後,莫不以祈穀爲重,而至於立春先後之說,經傳別無槪見矣。儒亦無的論,而獨於宋景德間,因陳彭年之遂行立春後祈穀之禮,左氏雖有可據,郊特牲亦是經文,則必從左氏之論,而不從郊特牲之言,臣未敢知矣,歷代典禮如右之意,敢啓。傳曰,知道。
癸丑十二月初二日辰時,上御重熙堂。藥房入診,右承旨·左副承旨同爲入侍時,藥房提調徐有防,副提調洪明浩,右承旨洪仁浩,左副承旨李冕膺,假注書鄭文始,記注官承膺祚,記事官徐有聞,檢校直閣徐榮輔,醫官金孝儉·金光國·周命新·李敬培·金順行·卞·吳仁豐,以次進伏訖。有防等曰,日氣甚寒,夜間聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防曰,醫官入診,何如?上曰,置之。仍命書傳敎曰,昨夜始行冬令,依定式分遣宣傳官考察,則衛士及街路伏兵軍等單衣單袴,或甲袴呼凍之類,如彼其夥然,分付各該所掌衙門·營門,防寒之具,依例題給,每年極寒,不待特敎,臨時提稟事,年前新有定式,則昨日入直兵曹堂上之無一言皁白者,駭然甚矣,爲先從重推考,流丐之街路里巷,昏夜啼寒之類,隨卽納之窨中,無或出頭事,曾有別般嚴飭,亦或面飭於捕廳矣,近果有其效乎?至於城內外大道,每冬廣設窨幕,以爲庇寒之所,年年屢勤提飭,今年亦爲擧行與否,竝令言于廟堂,時加摘奸,若値極寒之夜,發遣備郞,頻行考察,如有不勤,小則懲治,大則草記論罪事,知悉。仁浩曰,兵曹參知鄭東愼,除拜後過三日不爲出肅,所當請牌,而三品官之無得過三日請牌,旣有飭敎,且聞有實故,不得循例請牌,何以爲之乎?上曰,與摠管中時帶詞訟人許遞,前望單子入之,待下批牌招察任,可也。出擧條上曰,一提學入侍。賤臣承命出傳,與一提學鄭民始,偕入進伏。上敎民始曰,有何可達之事乎?民始曰,舟橋排設時所入鐵物,年前卜定者,今已盡用,且只以繩索編結,終涉疎虞,不可不以鐵環連結矣。中方鐵限五千斤,各別精擇,貿取上送,價本則以會付穀會減之意,分付海西道臣,何如?上曰,依爲之。出擧條民始曰,營將卽兵使所管轄,故守令之兼營將者,亦自兵殿最等第,各道皆然,守·摠兩營,乃京畿左右兵使守廳所屬兼營將營守令,自守廳皆爲殿最,而本廳所屬兼營將·守令,則不爲殿最,不但事例之斑駁,殊無管轄之意,此後則依守廳例,本廳所屬兼營將·守令,竝爲殿最,且守廳則京將官外,鄕將官無題目,只書等第,而本廳則竝與鄕將官而有題目,不識其人之何狀,而書其題目,太不誠實,此亦依守廳例,鄕將官則勿書題目,何如?上曰,依爲之。出擧條民始曰,本營日用墨,姑無區處,需用苟簡,惠廳則以若干穀物,劃給海營,年例造墨以用矣。本營所用者,亦依惠廳例,每年春,以翰林風丹墨二十同,精造上送,而以會付穀會減之意,分付,仍爲定式施行,何如?上曰,依爲之。民始曰,本營軍物修補物力,今方經紀,而關西今年加分耗爲萬餘石,限折米三千三百石,劃付本營,以爲需用之地,各屯築筒物力,每年以加分耗三百石劃給取用,而數甚不敷,每有不足之患,自今每年加劃二百石,以爲添補取用之地,何如?上曰,依爲之。民始曰,本營所管關西各屯筒堰,每年多有修築之役,而兵營將校金根,定州將校白宗繪,首尾看檢,效勞旣多,且筒役完築堅實,諸道若干公廨軍物看檢修補之類,皆得請賞,則此兩人不可無褒賞激勸之道,故敢此仰達矣。上曰,竝賞加,而其中兵營將校賞加後,空闕衛將加設單付,待後政付同僉知後減下,可也。出擧條民始曰,定州所在兵營兩廳筒二十餘石落,每年收稅九十兩錢,爲廳中公用,而不能一一收稅,未免有名無實,渠輩皆願以其筒納官,每年給代,如其收稅之數云,渠輩所願如此,則依此許施,可謂公私兩便,兵營記留錢中,限八百兩貸下,使之句管取殖,給代兩廳,而本筒移屬本營後,成冊修報之意,分付平安兵使處,博川屯倉,亦當添建,十餘間所入木物,量宜斫伐以給之意,亦爲知委道臣,何如?上曰,依爲之。出擧條
上在昌德宮。停常參·經筵。
徐榮輔啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
徐有秉啓曰,禁衛營將官來言,今日本營軍兵日次私習云矣,敢啓。傳曰,知道。
李冕膺啓曰,御營將官來言,今日本廳軍兵日次私習云矣,敢啓。傳曰,知道。
傳于李勉兢曰,左承旨入侍。
傳于李勉兢曰,右承旨入侍。
宋銓啓曰,卽者中樞府錄事來言,判府事金鍾秀,今方入城云,係是大臣去就,敢啓。傳曰,知道。
宋銓啓曰,卽者中樞府錄事來言,判府事金鍾秀,今方下去廣州地云,係是大臣去就,敢啓。傳曰,知道。
以京畿監司徐龍輔狀啓,楊州牧使李東馨牒呈內,判府事金鍾秀,初三日自靑龍洞,移往夢村云,初四日所報內,行到樓院,直爲上京云,不善探報該府使,爲先罷黜,其罪狀,令攸司稟處事,傳于徐榮輔曰,近在之監營,不能致察,乃反責之於八十里本官乎?卿則已處分,該牧使罷黜,分揀,只以屢次誤報之罪,待畢捧糴,令該府拿問處之事,回諭。
宋銓啓曰,卽見東萊府使尹弼秉上疏,則第一行,漏却一字,奏御文字,有此不審,極爲未安,原疏以齋日留院,而不可無驚,推考,何如?傳曰,允。
以兵曹軍號,傳于宋銓曰,軍號何等嚴重,而雜以草氣,隨處疎率如此,萬萬駭然。遞差。
宋銓,以兵曹言啓曰,宣傳官崔性烈呈狀內,去十一月二十九日內試射時,得蒙直赴殿試之恩,所帶之職,依例遞改云,崔性烈係是加設南行窠,今姑減下,何如?傳曰,允。
癸丑十二月初三日辰時,上御重熙堂。左承旨入侍,來待諸臣同爲入侍時,左承旨徐榮輔,假注書洪樂游,記注官金良倜·承膺祚,一提學鄭民始,檢校直提學徐有防·徐鼎修,原任直閣徐龍輔·尹行任,檢校直閣鄭大容·南公轍,以次進伏訖。上曰,前參奉徐潞修入侍。出榻敎民始等曰,日間寒事斗劇,聖體,若何?上曰,一樣矣。逢是日而追念故相,俄召徐潞修矣。仍敎賤臣曰,徐潞修如已入來,與之偕入。賤臣承命出,與前參奉徐潞修偕入。上敎潞修曰,今日念爾先人,予懷甚愴然矣。爾年今爲幾何?潞修曰,二十八歲矣。上曰,近讀何書耶?潞修曰,方讀朱子大全矣。上曰,須勿浪遊,益懋實工,可也。仍命書傳敎曰,前參奉徐潞修,六品職許職調用,祭文製下,仍爲致祭於忠憲公,以寓此日起感之意。命書祭文訖。敎潞修曰,爾則先退,以爲受香時陪進之地,可也。潞修承命先退,仍命諸臣退出,以次退出。
上在昌德宮。停常參·經筵。
自申時至人定,灑雨下雨,測雨器水深一分。
自人定至夜五更,灑雨下雨,測雨器水深九分。
徐有秉啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
李勉兢啓曰,明日乃是小寒,自明日,日暖間,視事,頉稟之意,敢啓。傳曰,知道。
李冕膺啓曰,卽者義禁府都事來言,時囚罪人洪大協·李相璜,所當議處,而洪大協與判義禁洪檍相避,不得擧行,次堂例不得議處云,何以爲之?敢啓。傳曰,令次堂擧行。
傳于徐榮輔曰,左承旨入侍。
傳于徐榮輔曰,來待諸臣入侍。
傳于李勉兢曰,貶坐當前,有難遲待上來,在外吏曹參判許遞,前望單子入之,待下批牌招,使之備員磨勘。
李勉兢啓曰,卽者待敎徐有聞,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
吏曹參判前望單子入之,沈煥之落點。
以全羅監司李書九狀啓,老職追榮人開坐事,傳于宋銓曰,口傳下批。
以慶尙左水使姜應煥狀啓,進上靑魚趁未封進,惶恐待罪事,傳于徐有秉曰,勿待罪事,回諭。
兵曹口傳政事,副司直單徐鼎修。
宋銓,以兵曹言啓曰,五衛將李性淳,素患痰癖之症,當寒添劇,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李冕膺,以吏曹言啓曰,今此崇陵忌辰祭典祀官兼大祝,以前正言鄭履綏塡差,而時無職名,令該曹口傳付軍職,何如?傳曰,允。
徐有秉,以舟橋司言啓曰,本司都廳李儒敬改差,代以訓鍊都監別將李格差下,使之察任,何如?傳曰,允。
李冕膺,以忠勳府言啓曰,因傳敎,薄着忠翊衛朴聖說,木綿一匹,去核二斤題給之意,敢啓。傳曰,知道。
徐榮輔,以義禁府言啓曰,時囚罪人洪大協·李相璜,以草記照律事,命下矣。洪大協·李相璜本府議啓內,特命常參,事體自別,伊日飭敎,何等申嚴,而身爲錢穀衙門,久任郞廳,敢稱無所懷,徑先退出,究其所爲,全無嚴畏之意,難免溺職之罪,竝以此照律罪,取考律文,則大明律制書有違條有曰,凡奉制書,有所施行,而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,洪大協·李相璜,各杖一百收贖,告身盡行追奪,放送,何如?傳曰,允。如有功議,各減一等,以公罪勘放,可也。
癸丑十二月初四日巳時,上御重熙堂。左承旨入侍時,左承旨徐榮輔,假注書洪樂游,記注官承膺祚,記事官徐有聞,以次進伏訖。上曰,金判府事處傳諭,俄命檢書官齎傳,其已出去耶?榮輔曰,然矣。上曰,大臣去就旣自別,則前此申飭,不啻縷縷,而昨日畿營與楊牧之擧行,不但稽忽,屢變其辭,尙未的知其去就,事甚駭然矣。榮輔曰,管邑擧行,誠駭然矣。上命書公事判付訖。命退,承史以次退出。
癸丑十二月初四日巳時,上御重熙堂。右承旨入侍時,右承旨李勉兢,假注書鄭文始,記注官承膺祚,記事官徐有聞,以次進伏訖。上命書傳敎曰,都承旨前望單子入之,待下批牌招察任。又命書傳敎曰,昨欲傳諭,上來後見之矣。聞卿遭制而未果,旋聞閣中入稟,知卿之向夢村,隨見道狀之到樓院,又聞閣稟,方入京云,而今又因畿伯狀辭觀之,樓院·夢村之說誤也,閣中之稟果然矣,然則卿時在京第,而何當還向犯染,不可簉朝乎?遣檢書官傳此昨日欲見未見之意,仍問行止事,傳諭于原任提學金鍾秀處,此大臣去就事,前此申飭,何如,則其所登聞,一日之內,三變其說,該道事,萬萬駭然,當該道臣徐龍輔,爲先從重推考,誤報之狀啓,一竝還下送。仍命退,承史以次退出。
上在昌德宮。停常參·經筵。
徐榮輔,以都摠府言啓曰,今日入直,內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
徐榮輔啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵日次,私習云矣,敢啓。傳曰,知道。
徐榮輔啓曰,御營廳將官來言,今日本廳軍兵日次,私習云矣,敢啓。傳曰,知道。
李勉兢啓曰,右副承旨徐有秉,今日不爲仕進,卽爲牌招,何如?傳曰,許遞。前望單子入之,待下批牌招察任。
承旨前望單子入之,蔡弘履·徐美修落點。
傳于李冕膺曰,左副承旨入侍。
傳于徐榮輔曰,左承旨入侍。
傳于李勉兢曰,春秋館殿最在卽,堂上中在外及時帶臺職人許遞,弘文館·藝文〈館〉褒貶,亦當次第爲之,提學及副提學,以在京無故人,與館堂今日政差出,外史之職務何如,則稱以外職,不爲修啓云者,不過館吏輩不知故事,誤訓年少翰林之致,軍門鄕把摠,猶書等第,況堂堂史局乎?實蹟磨勘,然後渠輩不敢只以陰晴修啓,此意令本館知悉。仍又嚴飭外史所在外邑,此後民物風俗其他可錄之事,依舊例一一修正事嚴飭,俾有實效。
有政。吏批,判書金思穆,參判沈煥之,參議鄭大容,左副承旨李冕膺進。啓曰,副提學今當差出,而擬望之人乏少,承旨竝擬,何如?傳曰,承旨中誰可可合,此豈每每通淸,惟意濫觴之職乎?前望中差出,可也。以申若樞爲正言,丁範祖爲左尹,金履成爲兵曹參知,洪良浩爲藝文提學,徐鼎修爲繕工提調,洪良浩爲典牲提調,金晦彬爲奉常判官,徐有防爲軍器提調,徐潞修爲司饔主簿,徐邁修·曺允大爲同春秋,李義弼爲副提學。
徐美修,以兵批言啓曰,忠壯將許炫,加設武臣兼宣傳官李仁萬,俱以呈辭在外,已過屢朔,不爲上來,五衛將呂宅祖,除授在外,上來無期,本廳番次苟艱云,竝改差,何如?傳曰,允。今日政差代,可也。
兵批,判書徐有防進,參判李鎭復入直,參議尹弘烈病,參知金履成未肅拜,右副承旨徐美修進。以趙宗鉉爲副摠管,許侙爲宣傳官,任尙珍爲五衛將,李觀成爲忠翊將,韓宅祚爲古城僉使,李奎暹·金忠炫·徐鎭河·曺潤鼎爲五衛將,曺命鎭爲忠翊將,同知崔大德,僉知洪宅淳,副護軍金明遇·林載洙·李永老·林泰遠·金命爀·李遇濟,副司直趙宗鉉·李得臣·閔台爀·申光履·丁範祖·宋鍈·金魯永·李義弼·睦萬中·鄭東愼·李思祚·李敬五,同知李奎暹·金星基·金忠鉉·徐鎭河·曺潤鼎,僉知任尙珍,景福將金根竝單付。
傳于李冕膺曰,承旨房仍,同副爲禮房,右承旨爲刑房。
傳于李勉兢曰,備局有司堂上,備堂趙心泰與御將,明日來待,城役有詢問者,領府事亦爲來待事,遣備郞傳諭。
傳于李勉兢曰,日寒如此,該房承旨馳往禁府·刑曹,輕囚放釋後回奏。
李勉兢啓曰,臣敬奉聖敎,馳往義禁府,取考囚徒案,則時囚罪人尹悌東,以傳敎拿處,係是輕囚,故依傳敎放送,仍往典獄署,取閱囚徒案,則逆賊緣坐罪人一名,傳敎罪人一名,結案罪人四名,殺獄罪人一名,御寶僞造罪人一名,俱係重罪,故竝爲仍囚,備邊司囚禁奴興才,旣是輕囚,故卽令放送之意,敢啓。傳曰,知道。
兵曹啓目,振威衙舍及倉廒諸廨修繕,已過百間,振威縣令曺允植,施以陞敍之典,捐補監董首褒折衝李奎暹,施以加資之典,似合事宜是白乎矣,係干恩賞,自下不敢擅便,上裁是白乎旀,其餘監董折衝金忠炫·徐鎭河·曺潤鼎等論賞,竝置之何如?判付啓,該縣令曺允植段,效勞旣甚夥然,又於行宮,如是修葺,極爲可嘉,況所重處多年殫誠,附近邑郡守,先爲調用,如無見窠,後日政相換陞擬爲旀,監董人等段,單付五衛將,同知例付後減下,如無窠,加設區處爲旀,問於領府事處,城役願納五衛將承傳人,明日政作窠,皆卽區處爲良如敎。
徐榮輔,以壯勇營言啓曰,本營將校射會時,連六巡全布人,別單書入之意,敢啓。傳曰,知道。
李冕膺,以訓鍊都監言啓曰,本局哨官金錫衡,受由下鄕,身病甚重,勢難還現,改差,何如?傳曰,允。
癸丑十二月初五日辰時,上御重熙堂。左承旨入侍時,左承旨徐榮輔,假注書洪樂游,記注官承膺祚,記事官徐有聞,以次進伏訖。上命書傳敎曰,政官牌招開政。又命書東萊府使尹弼秉疏批訖。又命書公事判付。命退,承史以次退出。
上在昌德宮。停常參·經筵。
李勉兢啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
徐美修啓曰,領府事蔡濟恭,備局有司堂上鄭民始·沈頤之·尹行任,堂上趙心泰,依下敎來待矣。傳曰,入侍。
李勉兢啓曰,卽者中樞府錄事來言,判府事金鍾秀,今方入城云,係是大臣去就,敢啓。傳曰,知道。
李勉兢啓曰,卽者中樞府錄事來言,判府事金鍾秀,今方下去楊州地云,係是大臣去就,敢啓。傳曰,知道。
李勉兢啓曰,壯勇大將金持默,時無職名,令該曹口傳付軍職,何如?傳曰,允。
兵曹口傳政事,行副司直金持默·金尙集竝單付。
徐美修,以兵曹言啓曰,依下敎,薄衣各軍門軍士八名等,旣着襦衣,故各去核二斤,分給之意,敢啓。傳曰,知道。
徐美修,以禁衛營言啓曰,卽下傳敎內,水原城役,當自開春後爲之,備局堂上趙心泰,監董堂上差下,事務之摠理,則蔡領府事主管摠察,而都廳及別看役等,草記差定,財力豈煩經費乎?禁·御兩營番上軍,每番各減一哨,限十年爲先以其費用用於城役事,分付事,命下矣。來甲寅二月,當十番右部右司屬全羅道五哨軍兵,來正月二十五日,京中逢點,依例準二朔立番之意,本道監·兵使處,當爲知委,而上番軍五哨之制,依前仍置,自今番每哨各除二十七名,竝資保收布,而每哨以一百名磨鍊,徵召之意,敢啓。傳曰,知道。
徐美修,以御營廳言啓曰,本廳來甲寅二月三月,當後部後司黃海道五哨軍兵退番,代以慶尙左道軍兵進番徵召事,草記蒙允矣。前部前司屬慶尙左道五哨軍兵,正月二十五日,京中逢點,二月初一日,與後部右司軍兵,當爲替代立番,趁期調送事,本道監·兵使處,依前知會,而卽下傳敎內,水原城役,當自開春後爲之,備局堂上趙心泰,監董堂上差下,事務之摠理,則蔡領府事主管摠察,而都廳及別看役等,草記差定,財力豈煩經費乎?禁·御兩營番上軍,每番各減一哨,限十年爲先以其費用,用於城役事,分付事,命下矣。本廳上番軍五哨之制,依前仍置,每哨各除二十七名,竝資保收布,而每哨以一百名磨鍊,徵召之意,敢啓。傳曰,知道。
蔡弘履,以賑恤廳言啓曰,南部苧廛洞契任掌全春興,今月初五日本洞路傍,得一歲遺棄男兒,同里居良女趙召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
癸丑十二月初六日辰時,上御誠正閣。軍士房承旨,來待諸臣入侍時,右副承旨徐美修,假注書洪樂游,記注官金良倜,記事官徐有聞,領府事蔡濟恭,行司直鄭民始,戶曹判書沈頤之,行副司直趙心泰,副司直尹行任,以次進伏訖。上曰,左承旨·右承旨入侍。出榻敎良倜承命出,左承旨徐榮輔,右承旨李勉兢,偕入進伏。濟恭曰,近日寒煖不調,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,近來日氣稍煖矣,數日以來,冬令大行,可謂猝寒,卿是老人,得無所難乎?濟恭曰,自來背寒之證,尙爾作苦矣。上曰,卿之此病,自是本證矣。濟恭曰,然矣。上曰,水原築城之役,卿之爲居留時,有所經紀,而間因拜相,未免中止矣,予則以爲,限十年可以告訖,而若得善於監董之人,則何必拖至十年乎?大抵凡有事爲,莫如先定規模,規模莫如預爲經紀,經紀又莫如得其人,故今日特召卿等者此也。濟恭曰,保障之地,未聞無城而能保障,我國雖少,若謂以財力之難辦,而仍爲中止,則是誠不可使聞於他人,臣之待罪本府時,每於心中,私自以爲,若趁乙卯年園幸時,告厥城役則甚好云矣,今若以明年之內爲之,則豈不好乎?上曰,木石與財力,予意本不欲煩費經用,而以禁·御兩營停番軍錢取用,則於公於私,少無所礙,而卽亦軍民兩便之道,故果欲以此許施矣。濟恭曰,凡係本府事,自前必欲不煩經費之聖意,臣等之常所欽仰萬萬者,停番錢取用,果極便好矣。上曰,停番錢爲幾許兩耶?心泰曰,一年當爲二萬餘兩,而限計十年則爲二十五萬兩矣。上曰,如得四五十萬財,則優可告功耶?濟恭曰,臣意則三十萬兩,足可爲之矣。心泰曰,所入物力,姑未可料度,而臣意則三十萬兩,似爲不足矣。上曰,物力先以此數,姑先拮据,足不足間可以次第經紀,而得人最難,卿意則誰有可合者耶?濟恭曰,臣意則訓將外無可合者,此人自移邑時,效勞旣多,且其慣熟於監董之事,今若擇人,無出此右矣。上曰,然則當在京而監董乎,抑或往留而主管設施乎?濟恭曰,莫如作爲主人矣。上曰,果好矣,而事體重大,不可無大臣摠察,此則卿外無人矣。心泰曰,水原府城役監董事,纔已承命矣,禁·御軍除番,先爲劃下之財力,如二十八萬數,當就此始役,而石物浮出,待開春始役,今春已浮之石,當於歲前運入,而趁此經始之初,設築凡節,宜先講定,槪南北邊石城及東西邊土築,歸一停當,然後來頭工役,似無掣礙之端,且以城制言之,雉堞譙樓,便若鳥翼車輪,不可或廢,今此城址,山勢不峻,郊野案平,曲城譙樓,尤宜得力矣,大臣今適入侍,且命摠理,下詢處之,何如?上曰,大臣之意,何如?濟恭曰,城役旣在來春,則設築凡節,不可不豫爲講定,南北邊石築,無容更議,至於東西邊,則以其基址,多占主峯與案山,故議者皆以土築爲便,更思之,主峯案山,天作之地,不可掘鑿其土,以傷山脈,則其勢當於遠遠地取土以來,若然則工費反有浮於石築,而以城體言之,石勝於土,其理較然,東西邊,亦依南北邊,一體石築似好,有城而不設雉堞·譙樓,則與無城將無同,旣知其然,則今不可闕一,我朝先輩遺集中,亦多論及此事,使主事之臣,博考詳論,俾免疎漏亦好,最是水勢之疏導,終有關心,臣意則從某至某,鋪張石橋,以堅實不動爲務,然後築城其上,與平地所築連傅,則汎濫之患,似可稍殺,而以其工費,較之於水門虹蜺之制,則省力甚多,以是講定,亦似爲好,若其第一要道,不務速不務華,堅築址根,雖百千年,無或搖動,方可以得力於緩急矣,餘外小小節目間事,惟在監董之臣,隨處通變而已,何必盡煩於筵席乎?上曰,卿言皆好矣,依爲之。凡事先立大綱,然後規模定,而次第節目間事,當擧而措之,監董堂上,已命差下,使之開春後卽爲始役,築城之大綱,莫如形便,該堂從近下去,定其基址,勿圓勿方,勿念觀瞻,務從因制乘勢之策,董役之大綱,在於便運而利輸,卿等預究古人引重起重之遺式而行之,鳩財之大綱,先劃之外,勿煩經費,亦勿勒捧願納,更思兩便之道,制樣之大綱,上如簷下若磴,而甕城·譙樓·懸眼·漏槽·鑿壕·設雉之隨地排分,遠倣中國之法,近取故相之論,卿等亦須博考詳度,俾後人知今日朝廷之有人,可也。出擧條心泰曰,城役所用各項物種,多有及今措備者,而禁·御兩營鄕軍停番條,年限旣遠,且每年所收,不過二萬餘兩,則將無措施,隨其所用,姑先推移貸用於禁·御兩營遺在及各衙門稍裕處後,以其每年所捧,流伊充報,恐合事宜,敢此仰達矣。上曰,依爲之。出擧條心泰曰,所用米太,今將貿取,而將自明年船運後當用,則匠募料米車牛喂太,本府某樣穀中,姑先貸用,何如?上曰,依爲之。出擧條上曰,石城與譙樓·雉堞之制,今已決定,浮石之道,可以經紀矣,已浮之石,卿等旣以歲前運致爲便云,然則來頭新浮之石,必於開春後爲之,而浮出處爲幾里耶?心泰曰,卽三里七里之地,而道路甚平坦易運矣。濟恭曰,八達山越邊之地,自邑相距,不過三里,而石材旣優且好,可謂無盡藏矣,其地名卽空石面云,臣常以爲神慳鬼祕,以待今日者,莫非聖孝格天而然矣,上敎心泰曰,俄者批旨,有該堂下去,看審形便之敎,此重其事之意也,卿須數日內下去,雖留一兩日,其基址與水道,詳細遍審,其小小節目間事,就議大臣,從便措處,可也。上敎濟恭曰,耆社褒貶,聞將爲之,而耆社諸堂,至於二十三人之多,無故赴坐者爲七人,而時原任元輔,曁曾經吏兵判文任也,其中偕老者又是二人云,可謂壽域,昔在先朝,特命行貶坐於闕中,又親臨耆社,設粥而饗老,仍以粥字韻,有御製而使之賡進,此實曠古盛擧今當別有傳敎,卿等齊會耆社之日,各自賦詩,以爲賁飾之方好矣。命美修書傳敎曰,水原城役,當自開春後爲之,備局堂上趙心泰,監董堂上差下,事務之摠理,則蔡領府事主管摠察,而都廳及別看役等,草記差定,財力豈煩經費乎?禁·御兩營番上軍每番,各減一哨,限十年爲先以其費用用之於城役事,分付。命勉兢書傳敎曰,今聞領相所帶衙門褒貶,次第當爲之云,而若自旬後爲之,則老人筋力,似難强,自明日從便爲之事,更令錄事往傳于領相·壯勇大將金持默,敍用仍任,使之限內磨勘事,分付。又命書傳敎曰,昨聞耆社貶坐,亦當設行云,而進參之諸堂凡七人,時原任元輔二,時原任吏兵判文任二,內外偕老者二,事甚稀貴,況起感於昔年甲子,纔有頒編於大庭者,此時祝慶之心,凡係及老之典,豈忽尊年?令度支備送煖飽之需於耆社齊會之日事,分付。又命書傳敎曰,耆堂中有罷散人云,飭已行,且非首犯,前惠堂金尙集敍用,仍令該曹口傳付軍職,使之參坐於耆社事,分付。濟恭曰,臣等幸生聖世,上而侍殿下,同樂太平,而擧一世咸囿於春坮之中,如臣無似,卽陶甄中一物也,今此優老之擧,實出於倣古述事之聖德,尤不勝萬萬欽仰矣。命榮輔書傳敎曰,此時予心之祝慶,日深一日,而慈宮之愴昔慕先,此時尤切,初欲於歲初,致祭于奉朝賀祠宇,以慰慈宮之思矣,更思猶遲矣,況於今年,計奉朝賀年甲,爲八十有一年,而爲奉朝賀內外子孫者,亦準此八十有一之數,福履之盛,有如是矣,洪奉朝賀·貞敬夫人李氏祠宇,卜日遣官致祭,祭文當親撰,以此,分付。命退,諸臣以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調洪樂性,提調徐有防,副提調宋銓啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣矣。都相聞已入來,三館褒貶,今日當爲之云,卿等勿爲入侍宜矣。
宋銓啓曰,來十一日,輪對日次矣,敢稟。傳曰,爲之。
徐美修啓曰,來十一日,朝參日次矣,敢稟。傳曰,停。
李勉兢啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
徐美修啓曰,禁衛營將官來言,今日本營軍兵日次,私習云矣,敢啓。傳曰,後日次爲之。
徐美修啓曰,御營廳將官來言,今日本廳軍兵日次,私習云矣,敢啓。傳曰,後日次爲之。
假注書洪樂游改差,代以韓耆裕爲假注書。
傳于徐美修曰,右承旨·右副承旨入侍。
傳于徐榮輔曰,京畿監司入侍。
以京畿監司徐龍輔狀啓,各邑班族單付同知未追榮人開坐事,傳于李冕膺曰,今日口傳下批,敎旨安寶下送,以爲俾卽分給之地事,回諭。
兵曹口傳政事,以李敬培·白成一爲同知,以李玄圭·李敏德·朴春源·張宅祚爲僉知。
宋銓,以弘文館領館事意啓曰,今日褒貶坐起時,副提學當爲進參,新除授副提學李義弼,卽爲牌招,何如?傳曰,允。
以副提學李義弼牌不進罷職傳旨,傳于宋銓曰,只推,更爲牌招。
宋銓啓曰,卽者奉敎洪樂游,以其親病陳疏徑出,原疏以國忌正日,纔已退却矣,所當直捧禁推傳旨,而此與無端徑出有異,推考,何如?傳曰,允。
宋銓,以禮曹言啓曰,今十二月初一日常參兼行次對,輪對官·久任郞廳同爲入侍時,鍾顯所啓,明年立春,在於初四日,而上辛祈穀,在於初三日矣,月令元日祈穀,在於迎春東郊之後,則祈辛之禮,恐當在於立春之後,且考宋史,景德中,廷臣奏啓蟄而郊,乃三代彝章,郊在春前乃後世變禮,請以正月立春後行上辛祈穀之禮,從之,然則記傳所載,明有可據,宋朝典禮,亦可倣行,祀典至重,雖不敢遽議,而適有區區之微見,敢此仰達矣。上曰,祈穀之用立春後上辛,禮書本文,文勢似然,頗欠分明,此所以唐宋以來有諸儒異同之論,而歷代用辛,亦各異規者也,此一款,非不欲博考釐正,而予意則神之格思,在於誠敬,不在於立春之前後辛日,近於刊冊印行之時,亦未釐正者,亦此意也,然卿之所奏,言則有據,典禮則所關至重,令內閣·弘文館博考草記後,仍令大臣文任,獻議本曹,指一稟處,可也。
宋銓,以奎章閣言啓曰,因禮曹判書閔鍾顯擧條批旨內,祈穀之用立春後上辛,禮書本文,文勢似然,頗欠明白,此所以唐宋以來,有諸儒異同之論,而歷代用辛,亦各異規者也,此一款,非不欲博考釐正,而予之神之格思,在於誠敬,不在於立春之前後辛日,近於刊冊印行之時,亦未釐正者,亦此意也,然卿之所奏,言則有據,典禮則所關至重,令內閣·弘文館,博考草記後,仍令大臣·文任,獻議本曹,指一稟處可也事,命下矣。臣等謹按國朝祈穀之禮,始於肅廟朝癸亥,因大臣金壽興箚請施行,而二十二年正月上辛,又行親享禮,續五禮儀時日條曰,祈穀,孟春上辛,祭社稷,其時只取歲首最上之辛,不計立春先後者,其所取捨,必有所據,而今不可考矣,謹稽古典禮記月令,孟春之月,是月也,天子乃以元日,祈穀于上帝。鄭玄曰,謂以上辛郊祭天也,春秋傳,郊祀后稷以祈農,事是故啓蟄而郊,郊而後耕。孔頴達曰,甲乙丙丁等謂之日郊之用辛云,元日郊特牲,郊之用也,言郊不言祈穀,此經言祈穀,不言郊,鄭旣以二祭爲一,故此註謂以上辛郊祭天也,引春秋傳以明之,又禮記郊特牲,郊之用辛也,周之始,郊日以至。鄭玄曰,言日以周郊天之月而至,陽氣新用事,順之而用辛日,此說非也,郊天之月日以至,魯禮也,齊武帝永明元年,立春前郊祀,王儉啓云,按宋景平元年正月三日辛丑,南郊,其年十一日立春,元嘉十六年正月六日辛未,郊,其月八日立春,此近代明例,不以先郊後春爲嫌,無煩遷日,帝從之,梁武帝南郊爲壇,正月上辛行事,吳操之云,啓蟄而郊,郊應在立春後,何佟之云,今之郊祀,是報昔歲之功,而祈今年之福,故取歲首上辛,不拘立春先後,宋景德三年,陳彭年,奏言啓蟄而郊,乃三代彝章,郊在春前,乃後世變禮,襲王儉之末議,違左氏之明文,禮有未安,事當從古因,詔有司詳定,宋仁宗天禧元年,禮儀院言,來年正月十七日祈穀,前二日奏告太祖室,緣歲以正月十五日朝,拜玉淸詔應宮,景德四年以前,祈穀止用上辛,其後用立春後辛日,蓋當時未有朝拜宮觀禮,王儉啓,不以先郊後春爲嫌,宋武朝,有司奏魏代郊天,値雨,更用後辛或上辛,事有相妨,竝許互用,在於禮典,固亦無嫌,宋徽宗大觀四年,禮局議以立春後上辛祈穀,詔以今歲孟春,上辛在丑,次辛在亥,遇丑不祈,而祈於亥,非禮也,乃不果行,皇明初,祈穀未嘗行,嘉靖十年,始以孟春上辛,行祈穀禮於大祀殿,尋改用驚蟄節,十二年驚蟄節,命武定侯郭勛,代給事中葉洪云,祈穀大報,祀名不同,郊天一也,祖宗無不親郊,成化弘治,或有故,寧展至三月,竊念此乃前代已行之例,先儒異同之論也,互相牴牾,莫能合一,而其中鄭玄·吳操之·陳彭年等數說,乃主立春後祈穀之論,而鄭玄則但從左傳啓蟄而郊一句,釋月令則直以祈穀爲郊,釋郊特牲,則直以周郊爲魯禮,夫郊與祈穀,祀名旣異,則乃以其同是祭天,而遂謂之一祭,未敢知也,左氏雖可信,郊特牲亦經文,則信左氏之過,而遂以郊特牲爲非者,亦未敢知也,吳操之·陳彭年,則襲左氏·鄭氏之餘論而立說也,三王郊祀之禮,旣未敢以鄭註爲必可從,則久遠難稽,而有不可質言矣,其後諸代之只取歲首上辛,不拘立春先後者,出於傳記,歷歷如右,春後祈穀,只宋景德中,因陳彭年所請行之,而至于天禧,旋卽仍舊,其間不過十餘年也,魏宋則後辛上辛,竝許互用,皇明則始用上辛,尋改驚蟄,此則不特不以先郊後春,爲嫌而已,歷代典禮之可據者如此矣,敢啓。傳曰,知道。弘文館啓曰,禮曹判書閔鍾顯擧條批旨內,有博考草記之命矣。臣等取考歷代可據文蹟,則元日祈穀,始見於禮記月令孟春之月。註曰,元日上辛也,觀其文勢,雖若在於迎春東郊之後,而泛言是月元日,其釋元辰,則曰郊後吉日,其釋元日,則只曰上辛,而無立春後上辛之明言者矣。穀梁傳曰,以十二月下辛,卜正月上辛,如不從則以正月下辛,卜二月上辛,如不從則以二月下辛,卜三月上辛。註曰,郊必用上辛者,取其新潔也,此則只用春之辛日,而取其新潔之義而已,亦無孟仲季一定之朔矣。郊特牲曰,周之始,郊日以至,註云,周家始郊祀,適遇冬至,是辛日,自後用冬至後辛日,又於月令註曰,郊祭天而配以后稷,爲祈穀也,然則郊亦祈穀,而郊特牲之只用冬至後辛日,不拘立春之先後,槪可見矣,在漢則武帝元鼎四年,以孟春正月上辛若丁,天子親合祀天,在晉則武帝郊用冬至日,而晉代不用辛日,從徐禪議也,漢之式丁,晉之不用辛日,未敢知其何據也,在唐則貞觀禮,正月辛日,祀于南郊以祈穀,此則只言辛日,而初無上辛下辛之別,則立春先後,尤無可考矣,至宋淳化至道,亦以正月躬行祈穀之祀,悉如圜丘之禮,而無立春前後可據之文,景德三年,陳彭年奏言。春秋傳曰,啓蟄而郊,郊而後耕,蓋春氣初至,農事方興,郊祀昊天,以祈嘉穀,當在建寅之月,迎春之後,自晉泰始二年,始用上辛,不擇立春之先後,齊永明元年,立春前郊,議欲遷日。王儉曰,宋景平元年元嘉六年,竝立春前郊,遂不遷日,吳操之云,應在立春後,然則左氏所記,乃三代彝章,王儉所言,乃後世變禮,來年正月十日立春三日祈穀,斯則襲王儉之末議,違左氏之明文,望以立春後上辛,行祈穀禮,眞宗詔有司詳定,天禧元年十二月,禮議院言,景德以前,祈穀止用上辛,其後用立春後辛日,王儉啓云,近代明例,不以先郊後春爲嫌,宋武朝,有司奏魏代郊天,値雨,更用後辛,或正月上辛,事有相妨,竝許互用,在於禮典,大觀四年,禮局議以立春後上辛祈穀,詔以今歲孟春,上辛在丑,次辛在亥,遇丑不祈,而祈於亥,非禮也,乃不果行,政和祈穀議曰,前期降御札,以來年正月上辛,祈穀祀上帝,此則歷代諸儒同異之論,而宋之陳彭年,因左氏啓蟄之文,從吳儒立春後之說,始有此奏議,而至於天禧以後,旋爲互用矣,皇明初,祈穀未嘗行,嘉靖十年,始以孟春上辛,行祈穀禮於大祀殿,尋改以啓蟄日,行祈穀禮於圜丘,至十八年春,行祈穀禮于玄極寶殿,至成化·弘治間,有故,寧展至三月,此亦無立春先後之可據矣,謹稽國朝祈穀之禮,始於肅廟朝癸亥,因判府事金壽興之箚請,元月二十八日,始行祈穀禮,而其時諸臣獻議,只有趁行於元月未盡之前,至於立春先後,亦無可據之文蹟矣,蓋自三代以後,莫不以祈穀爲重,而至於立春先後之說,經傳別無槪見,諸儒亦無的論,而獨於宋景德間,因陳彭年之言,遂行立春後祈穀之禮,左氏雖有可據,郊特牲亦是經文,則必從左氏之論,而不從郊特牲之言,臣未敢知矣,歷代典禮如右之意,敢啓。傳曰,知道。發遣郞廳,問議于時原任大臣·文任,則領議政洪樂性以爲,祈穀之行於立春前後者,先儒之說,互相參差,前代之規,亦自異同,各有所據,迄無定論,況以臣之素蔑禮學,何敢與議,妄陳瞽說乎?第伏念,我朝典禮,行之已久,考之禮經,旣無明證,仍舊遵行,恐合率由之義,伏惟上裁云。左議政金履素以爲,今此祈穀祭之行於立春前後者,歷代之典禮不同,諸儒之論說參差,雖以事關至重旣有博考之命,又有俯詢之擧,而臣本全昧禮文,實無以折衷其得矣,條列而仰對,只有惶愧而已,惟願聖明,斟量而裁處,俾莫重之禮,務歸至當云。右議政金憙以爲,臣於典禮,素極茫眛,況於寓次病伏之中,旁無可考書冊,尤何敢臆對乎?第以月令論之,則祈穀果在立春之後,蓋其立春後祈穀,必有精義存其間,歷代之所行,雖有先後,諸儒之所論,雖有異同,直斷以經旨,則似可以得其宜矣云。奉朝賀鄭存謙,領中樞府事蔡濟恭,俱病未獻議,判中樞府事朴宗岳以爲,歷代典禮,旣各不同,諸儒議論,亦多參差,臣以諛學蔑識,何敢容喙於莫重祀典乎?第伏念,續五禮儀曰,只取歲首上辛。聖敎若曰,神之格思,在於誠敬,不在於立春之前後,大哉王言,折衷群言,務歸至正,臣之淺見,與其眩疑於諸儒之論,有難適中,無寧一從古禮之辛日,而不拘立春之前後,且國朝古事,只取歲首上辛,則不害爲祭禮從先祖之義矣,然而事係重大,臣安敢質言乎?伏惟上裁云。藝文館提學洪良浩以爲,今因禮曹判書閔鍾顯所啓,有祈穀祭設行立春前後當否收議之命矣,臣竊謂祈穀之禮,雖是祭天,有異於南郊之祭,故我國得以倣行,而不必引郊天之日月也,祈穀之名,始見於月令,而其文曰,以元日祈穀于上帝,疏曰,元日上辛也,後世之用上辛,蓋本於此,未嘗言立春之前後,而謹按月令上章曰,立春之日,天子親帥三公九卿,以迎春於東郊,是迎春氣之禮也,下章言元日祈穀者,乃祈農事之禮也,禮義自異,而迎春則以立春日,祈穀則以上辛日,期日各殊,恐不必視立春而進退也,先儒釋之曰,用辛日者,當齋戒自新,蓋以新年爲民祈穀,必用歲首吉日也,歷代之以立春前後,獻議不一,而或許互用,或復仍舊,靡所適從,今當以古經爲準,而左氏則稱啓蟄而郊,啓蟄或在仲春,則不可以此時祈年也,郊特牲則謂冬至後辛日,其不拘於立春之前,可推而知也,祈年大禮,祀典有常,以臣謏見,不敢輕議,伏願博詢而處之云矣。大凡議禮之家,箋註支離,枝葉紛紜,固難取舍,而至於立春前後祈穀當否,尤無的確之論,第以傳記所載者言之,祈穀之禮,始見於月令,而在於迎春東郊之下,躬耕籍田之上,則立文記事,旣有次第,且月令一篇,無非順時布政之方,而祈穀之祭,旣是正月之令,孟春之事,則今以辛日在立春之前,而祈穀於季冬之節,終有所未敢知者。春秋傳曰,郊祀后稷,以祈農事,是故啓蟄而郊,郊而後耕,後世或以啓蟄爲正月中氣,或以爲二月節,歷代異用,而今按夏小正春正月,首書啓蟄,又月令,孟春蟄蟲始振,釋之者,引國語土氣震發之語,以爲啓者始震之謂,非出蟄也,然則所謂啓蟄而郊者,亦恐指立春以後也,至若郊特牲所謂周之始郊日以至者,則似指冬至圜丘之祭,而孔頴達以爲,始郊者,以冬至,陽氣初動,天之始也,對啓蟄言故云始,是則啓蟄祈穀,與冬至郊天,各爲一祭,而祈穀之當待啓蟄,此亦可見矣,梁武帝時,吳操之建言啓蟄而郊,郊應在立春後,何佟之則以爲,禮兼祈報,不得限以一途,當取上辛不拘立春前後,此與齊王儉所謂義在祈天,事兼祈穀,旣不全以祈農,何必俟夫啓蟄者,其說相符,而今之祈穀,旣非兼祀,則王何之言,皆不足爲證,梁朝亦用吳說,以爲祭天宜在冬至,祈穀必須啓蟄,自是冬至謂之祀天,啓蟄謂之祈穀,故當時詔令,亦曰太皞御氣,句芒首節,宋景德中,用立春後上辛行祈穀祭,而至天禧元年,因禮儀院所奏,始引王儉說及宋武朝有司所言魏代事,事有相妨,竝許互用,此則以朝拜宮觀之,適値祈穀前二日,有此權宜之擧,大觀四年之用春前上辛,亦以遇丑不祈而祈於亥,非禮爲言,則初非以景德詳定之禮,爲不當遵行也,宋之樂章有云,陽和啓蟄,品物皆春,豈其因時異制,而終亦主於啓蟄之後歟?謹稽傳記,旁考故事,祈穀之行於立春後,其義似有可據,而事關至重之典,以臣固陋之見,有不敢質言,上裁,何如?傳曰,知道。經曰,天子元日祈穀,先講元日之義,然後始可議及於上辛,而立春之前後辛,亦可辨釋矣,大抵元日之釋以上辛,昉於鄭玄之註,所釋者不甚分明,則立春之前後,當於何考據乎?玄是漢人,去古未遠,尙且說得依俙,如吳操之·陳彭年輩臆決之論,固不足爲有無輕重,禴祀烝嘗,不以啓閉,分至爲限,而卜日必於上旬,考之古經,旣之的證,求諸通義,綽有明據,且況諸侯之禮,異於天子,于社不于郊,豳人猶於季冬而祈歲,歲致大有,頌騰屢豐,神其量玆,貽以曾孫之慶者,在予誠敬,豈在立春先後祈穀之用,正月上辛,依時用之例爲之,可也。
癸丑十二月初七日巳時,上御重熙堂。右承旨·右副承旨入侍時,右承旨李勉兢,右副承旨徐美修,假注書鄭文始,記事官洪樂游·徐有聞,以次進伏訖。上曰,左承旨·左副承旨·提調·畿伯入侍。賤臣承命出傳,左承旨徐榮輔,左副承旨李冕膺,與藥房提調徐有防,京畿監司徐龍輔,以次進伏。上敎冕膺書祈穀辛日博古草記,上敎龍輔曰,弘陵奉審,纔有下敎,今日日勢,似難復命,明朝復命,而碑閣祭器,竝皆一一奉審,局內諸陵,一體奉審,可也。有防曰,夜間聖體,若何?上曰,一樣矣。有防曰,王大妃殿氣候,何如?上曰,一樣矣。有防曰,惠慶宮氣候,何如?上曰,一樣矣。上敎有防曰,此下桂發丸,今日製入,可也。上曰,醫官之加資,而未追榮者有之乎?有防曰,多矣。命榮輔書傳敎曰,是日何日,卽貞聖聖后誕辰也,小子生年,在聖后周甲之年,偏蒙聖后慈覆之恩,每日是日,不敢虛度,弘陵,遣畿伯奉審以來。命勉兢書傳敎曰,今因老人追榮事,聞提調言,三廳內醫,多未及追榮云,以渠輩之效勞,豈可如是,已經實職,而未及追榮者,今日口傳擧行,未經實職者,加設擬入樞銜,仍卽追榮後草記減下通政之類,未經僉知者,依右例從夫職下批後,亦爲草記減下事,分付該曹。命勉兢·美修等分讀公事,書判付訖。仍命退,諸臣以次退出。
上在昌德宮。停常參·經筵。
徐美修啓曰,禁衛營將官來言,今日本營軍兵日次,私習云矣,敢啓。傳曰,知道。
徐美修啓曰,御營廳將官來言,今日本廳軍兵日次,私習云矣,敢啓。傳曰,知道。
李勉兢啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于徐榮輔曰,來待諸臣入侍。
傳于徐榮輔曰,左承旨入侍。
宋銓啓曰,京畿監司徐龍輔,奉審後來待矣。傳曰,入侍。
傳于李勉兢曰,右承旨·同副承旨入侍。
傳于徐美修曰,右副承旨入侍。
以楊州牧使李東馨拿處傳旨,傳于徐美修曰,分揀。
以京畿監司徐龍輔狀啓,弘陵·昌陵奉審事,傳于宋銓曰,雨漏處,令陵官從便修改事,分付。
以平安監司李秉模狀啓,江界玉洞境新入民戶與耕田數爻馳啓事,傳于蔡弘履曰,生聚之效,墾闢之功,營邑益加交勉,俾有日闢之實效事,回諭。
以黃海監司李泰永狀啓,白川郡守李述源限麥秋仍任事,傳于李冕膺曰,自相換日計仕事,分付該曹,此意回諭。
徐美修,以都摠府言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐美修,以備邊司言啓曰,水原府城役都廳及別看役等草記差定事,命下矣。前兵使李儒敬都廳差下,別看役,爲先以前府使梁塤,前郡守朴泂,前縣監丁遇泰差下,南北城樓及上下水門之役,分掌監董,何如?傳曰,允。
徐美修,以壯勇營言啓曰,本營軍兵等中日試射時,鳥銃沒技人,依節目別單書入之意,敢啓。傳曰,知道。
李勉兢,以義禁府言啓曰,行司直鄭民始所啓內,法典中本無治贓之律,凡有贓吏,直斷以監守自盜之律,贓與盜各異,盜者,卽指竊取公貨之類,贓者,料理掊克之類,冒犯贓汚之類,未有不滿四十貫者,若過此數,則雖至千萬金,亦皆同律,故處按廉之任者,每難於刺擧,照律之際,亦多難處,終不免方便苟簡之歸,法旣不信,人不畏法,臣議則法官就議大臣,隨其贓之多少,定其律之輕重事,擧條啓下矣。就議于大臣,則領議政洪樂性以爲,著律制令,意義甚重,有非膚淺之見所可率爾硬定,而況臣素眛律文,重之以衰耗昏瞶,何敢臆對於改定律文之論乎?惟願廣詢博採而裁處焉云。判中樞府事朴宗岳以爲,臣素昧律文,何敢强其所不知,而爲知之乎?第考大明律,有監守自盜律,有官吏枉法贓律,有坐贓致罪律,又有那移出納律,其條列斑斑可考,則只當依律文,隨其罪之淺深,而法爲之輕重而已,恐不必於已定律文之外,更爲別立名例矣,至於方簡苟簡之弊,非法之不備也,卽人之不能守法而然也,臣之迷見如此,惟在博詢而處焉,伏惟上裁云。左議政金履素以爲,臣於律文,素所昧昧,有不能率爾臆對,而大抵計贓四十貫之當用一律者,或以贓不甚多,而律則至重,每傅生議,故其在懲貪之政,守法之道,兩有所掣礙,今此筵臣所奏,儘有意見,而雖欲就此變通,旣是屢百年著爲令式者,則亦難遽議其更定,惟願聖明,更加博詢而裁處焉。右議政金憙以爲,律有以準之別,則不可謂不分輕重,況監守自盜贓之四十貫以上,枉法贓之八十貫以上,皆斷以一律者,必有義意可以遵行,第臣於律文,本自瞢昧,有不敢臆對云。奉朝賀鄭存謙,領中樞府事蔡濟恭,病不獻議云矣。大臣之議如此,上裁,何如?傳曰,卿等具意見指一稟處,可也。
癸丑十二月初八日巳時,上御重熙堂。左承旨·京畿監司來待,諸臣入侍時,左承旨徐榮輔,假注書鄭文始,記注官承膺祚,記事官徐有聞,京畿監司徐龍輔,監董堂上趙心泰,都廳李儒敬,以次進伏訖。上敎龍輔曰,以卿之異於他家人,故特命奉審弘陵者此也,陵上丁字閣·碑閣及祭器,果皆詳細奉審乎?龍輔曰,依下敎一一奉審,而果皆無頉矣。上曰,局內諸陵,亦皆無頉乎?龍輔曰,然矣。上曰,昨日何時還營乎?龍輔曰,人定時還營矣。上敎心泰曰,明日下往水原,看審形便乎?心泰曰,然矣。上曰,然則與都廳同往,而畫員亦爲帶去,以爲圖形以來,而非特城址圖形,竝與邑內閭里及山野入望處,皆爲圖形,人家之稍大者,亦記其某人之家,詳悉圖畫以來好矣。敎儒敬曰,水原城役,何等重大,日昨筵中,纔有講磨,而予以都廳謂瞭然,故任之以此事,都廳旣出身事君,不於此等事效勞,則更於何報效乎?儒敬曰,臣敢不竭誠殫力,以報萬一乎?上曰,都廳之意,如何經記耶?儒敬曰,臣已聞堂上之言,日前筵敎,至爲穩當,臣豈有別見乎?懸眼·漏槽·雉城·甕城等事,水道之石橋,虹蜺等事,果如何耶?儒敬曰,俄與堂上,亦有酬酢,而大體向承下敎之後,方略形便,瞭然如在目中,遵此擧行,自當善成,臣等多般商度,實無別般意見之可達者矣。上曰,城役自古多有論難,而經綸之士,無不以此爲言,取捨裁度,惟在述者之能,而大抵築城之法,莫如堅築基址,基址固然後,方可及於其餘制度矣,城而無雉,是無用之城也,雉城決不可不築也,古人莫不以甕城爲重,門無甕城,亦可謂無用之城也,甕城又不可不築也,徒爲觀瞻之美,而不念堅緻之方,固不可也,而觀瞻之美,亦有助於禦賊,兵法貴乎先奪人之氣,故蕭何大治未央宮。亦曰非壯麗,無以重威,然則城樓雄麗,使觀者奪氣,亦爲守城之大助,懸眼之制,或曰非甓城不可爲也,此則不然,甓旣懸眼,則石何以獨不得懸眼乎?心泰曰,城而無雉,雉而不懸,俱非守城之良制,懸眼決不可不爲矣。上曰,漏槽五星之之制,卿與都廳相議講究,俾古人之美制,咸備於此,則後之覽者,亦必知今日朝廷之有人也。心泰曰,臣等當竭誠爲之矣。上曰,或設多以燒甓,以築爲便,而東人不嫺燒甓,冗費倍多,不如石城之爲便矣。儒敬曰,本府土品,恐不合於甓,且傍近處,旣有石材,何必燒甓乎?上曰,浮石之所,旣在數里之地,運輸便當,又聞領府事言,浮石處面名,卽空石面云,石物之藏於是面,而爲今日用者,亦非偶然也,領府〈事〉所云是面之名以空石,乃石空之意者,誠然矣,天爲水原城府,有此奇兆矣。心泰曰,年前鸎峰石之取用,亦非人力,今此空石面之又多石材,亦是天授也,實爲慶幸矣。上曰,城旣設雉,則其形當逶迤屈曲,平地外依山處,因地形,而屈曲處則不必設雉,至於四角之不可爲雉處,或設臺或築樓築舖,則觀瞻之美,瞭望之便兩盡其道,此在卿等之能耳。心泰曰,謹當依聖敎從便奉行矣。上曰,始役當先自何處乎?儒敬曰,當先設門樓,而築基之役,竝爲擧行,如此之際,石材亦自輸致矣。上曰,日前擧條批答中,有上如簷下如磴之敎,卿等能解見乎?心泰曰,此是如圭之制,鏡城城如此矣。儒敬曰,鏡城臣未見之,而聞倭城亦如是云,此卽築城之美法也。上曰,不知者以爲,城腹枵則非完久之道也,予言豈是全然向外之謂乎?惟在自上以下漸次以收,至於城身之半腹,微微漸展,以合古制也。心泰曰,然矣。上曰,嶺南諸城中晉州城,有譙樓甚好云,亦送人知來好矣。心泰曰,咸安郡守沈鏔,自有才諝之稱,聞瓜期在卽云,使之躬往看〈審〉仍爲圖形上來之地,似好矣。上曰,依此爲之,可也。譙樓當爲幾座乎?儒敬曰,四角各設一座恐好矣。上曰,將臺將以何處爲之耶?心泰曰,八達山基址,占得高處,四望皆通,甚便當於瞭望城外,以此爲定,似好矣。上曰,水門之制,或曰虹蜺爲便,或曰石橋爲便,予意則石橋甚完固矣,橋柱前後相柱,爲犬牙相制之形,好矣。儒敬曰,漢北門亦爲石橋,而其制未甚好,今若用石橋,而善其制度,則其堅實勝於虹蜺矣。上曰,雖小於此之事,例有甲乙之論,況此莫大之役乎?始役之後,如或動於諸議,則做事誠難,規模一定,必須堅持勿撓,然後方可做得,予意已定,決不爲浮言所格信,訓將亦須知此,不撓諸說,可也。心泰曰,臣旣奉承上命,幹此大事,設令有受成策於上者,往至役所,而有違所料,則將不得遵行,況外間異同之論乎?上曰,卿言甚好甚好。敎心泰曰,柳馨遠磻溪隨錄補遺,有移水原邑治於北坪,建築城池之論,百年前預爲此論,若觀今日事者,豈非異乎?心泰曰,誠爲奇異矣。榮輔曰,訓鍊大將趙心泰,以監董堂上,城址看審事,明日水原府出去矣,所佩命召,兼帶右邊捕盜大將命召及大將牌·傳令牌,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之乎?上曰,仍佩往來,訓將則壯勇大將兼察,捕將則禁衛大將兼察,牌招聽傳敎,此後往來,除取稟,仍佩往來,兼察亦爲依此爲之。出擧條心泰曰,水原府城址看審事,明將出去,而有一事預爲稟定者,槪己酉年移治時,各道之民,騈塡坌集,主客俱困,進退不得,末乃有自朝家給糧還送之擧,以此推之,城役時,又復動於風聲,相率輻湊,必如前日之爲,而今此城役,旣限十年,漸次經紀,雖如募軍之類,猶其邑底,庶可分排使役,然則遠近之民,徒費往來勞苦而已,與其任渠輩行止,以致畢境狼狽,不若預先知委,俾勿妄動之爲愈,以此意出擧條自備局行會各道,以爲曉諭各邑坊曲之地,似有實惠於小民,故敢此仰達。上曰,依爲之。出擧條敎心泰曰,今行,奉審園所而來,可也。仍命退,諸臣以次退出。
癸丑十二月初八日午時,上御重熙堂。右承旨·同副承旨入侍時,右承旨李勉兢,同副承旨宋銓,假注書鄭文始,記注官承膺祚,記事官徐有聞,以次進伏訖。上命書傳敎曰,左承旨尙方兼帶許遞。上曰,尙方貶坐,從速擧行。命勉兢書公事判付訖。仍命退,承史以次退出。
上在昌德宮。停常參·經筵。
徐榮輔啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于宋銓曰,禮房承旨馳詣受香所,奉審摘奸以來。
傳于李冕膺曰,翰林徐有聞,還付注書,政院褒貶,使之限內磨勘。
吏曹口傳政事,注書單徐有聞。
傳于蔡弘履曰,都承旨·左副承旨入侍。
傳于李勉兢曰,右副承旨入侍。
以京畿監司徐龍輔狀啓,安山郡守趙鎭完催促下送事,傳于李冕膺曰,今日內下送後,草記。
癸丑十二月初九日巳時,上御重熙堂。都承旨·左副承旨入侍時,都承旨蔡弘履,左副承旨李冕膺,假注書鄭文始,記注官安經心·金良倜,以次進伏訖。上敎弘履曰,不見卿久矣,伊後始爲承旨乎?弘履曰,然矣。上曰,其時因何事端而然?弘履曰,以領府事疏事,坐罷矣。上曰,遂事不必說去。仍命弘履等書公事判付。命退,承史以次退出。
癸丑十二月初九日午時,上御重熙堂。右副承旨入侍時,右副承旨徐美修,假注書鄭文始,記注〈官〉安經心·金良倜,以次進伏訖。上命書傳敎曰,每歲園幸之行於正月者,爲江民也,爲農民也,當寒往來,百官三軍之勞,有未暇顧焉,行之數年,細察民情,則欲除江民之弊,而三冬等待,反甚爲弊,欲除農民之弊,而掃雪治道,亦反爲弊,所欲除弊者,弊乃如此,一風念船人,一雪念田夫,自冬初至春初,拜園還宮之前,無非役心而費思之時,而推以予意,可知民情,是豈凡係本園,不欲毫分貽弊之本意乎?更念事勢,亦足闊狹,自再明年園幸,以三四月或八九月中爲之,令舟橋司知悉。仍將此傳敎,曉諭于田夫·船人等處,俾各預知便好之道事,下諭于監董堂上。上曰,兼史一員,限門限出去,司寒祭所奉審罷祀後,仍陪來神輿後,復命,可也。上曰,此傳敎,下諭于監董堂上,仍以諺書翻謄一本,知委坊曲後,亦爲謄付官門事,以筵敎書報守臣,可也。美修曰,訓將·監董堂上下去華城時,訓將則壯勇大將兼察,捕將則禁衛大將兼察,而此後依此爲之事,纔有成命矣,將任兼察,事體甚重,來頭兼察時,每令牌招聽傳敎,何如?上曰,依爲之。出擧條仍命退,承史以次退出。
上在昌德宮。停常參·經筵。
徐美修啓曰,備邊司郞廳來言,今日賓廳日次,而領議政洪樂性褒貶進,左議政金履素,右議政金憙俱有身病,不得來會云矣,敢啓。傳曰,知道。
徐美修啓曰,禁衛營將官來言,今日本營軍兵日次,私習云矣,敢啓。傳曰,知道。
徐美修啓曰,御營廳將官來言,今日本廳軍兵日次,私習云矣,敢啓。傳曰,知道。
徐美修啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
蔡弘履啓曰,假注書洪樂游·金錫泰,仍察,何如?傳曰,允。
傳于宋銓曰,左副承旨·同副承旨入侍。
傳于徐榮輔曰,左承旨入侍。
傳于宋銓曰,明日輪對,貶坐相値,後日次待令。
傳于徐美修曰,政官牌招開政。
吏曹參議前望單子入之,李勉兢落點。
有政。吏批,判書金思穆進,參判沈煥之禁府坐起進,參議李勉兢未肅拜,同副承旨宋銓進。以李鼎揆爲左承旨,徐潞修爲工曹佐郞,洪亮猷爲慶基殿令,壯勇提調金持默,靑城尉沈能建,奉常副奉事安敬默,以上竝單付,贈執義柳馨遠贈吏議,祭酒加贈事承傳。
徐美修,以兵曹言啓曰,景福宮衛將崔大德,慶熙宮衛將金敬膺,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
徐美修,以兵批言啓曰,卽接大報壇守直官所報,則守直官王道恒·田相龍,今已滿四十五朔云,取考庚戌年啓下節目,則滿二十朔後付司果,四十五朔後加一資事載錄矣,依節目,王道恒·田相龍加資下批之意,敢啓。傳曰,知道。
徐美修,以兵曹言啓曰,五衛將李彦敬,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
兵批,判書徐有防進,參判李鎭復,參議尹弘烈病,參知金履成入直,右副承旨徐美修進。以李尙直爲五衛將,鄭聖翰爲忠壯將,玄相勛爲景福將,李遇春爲慶熙將,副護軍徐有秉,副司直鄭昌順·洪仁浩,同知閔光祿,僉知金根,訓鍊僉正張夢說以上竝單付,權綝爲羽林將,高雲瑞爲五衛將,李彦煐爲南虞候。
李冕膺,以吏曹言啓曰,安山郡守趙鎭完,今月內下送後,草記事,命下矣。催促發送之意,敢啓。傳曰,知道。
徐美修,以兵曹言啓曰,加設同知中樞府事李敬培·白成一,加設僉知中樞府事李玄圭·李敏德·朴春源·張宅祚,依傳敎竝減下之意,敢啓。傳曰,知道。
徐榮輔,以義禁府言啓曰,洪大協·李相璜,各杖一百收贖,告身盡行追奪,然律草記批旨內,如有功議,各減一等,以公罪勘放可也事,命下矣。洪大協六代祖振道,靖社功臣云,功減一等,杖九十,以公罪收贖,李相璜,無功議云,杖一百,以公罪收贖之意,敢啓。傳曰,允。
徐榮輔,以義禁府言啓曰,開城府留守李秉鼎狀啓內,礪峴鎭前僉使禹聖謙幻弄餉還之罪,令該府稟處事,啓下矣。禹聖謙方在開城府云,依例發遣府書吏,拿來,何如?傳曰,允。
禁府,禹聖謙拿囚。啓考律勘放後,草記爲良如敎。
綾恩君具允明疏曰,伏以,各司殿最,飭敎甚嚴,臣亦何敢不竭蹶奉承,第伏念,兩提調衙門,必備員而後開坐,卽是不刊之典,而臣之所帶宗簿寺春夏等褒貶,雖緣特敎,未免獨行,而不安之心,尙切于中,今若諉之已行,而又復唐突冒當,則跡涉無嚴,欲守公格,而至於頉稟,則義所不敢,玆不得不略入文字,仰煩崇聽。伏乞聖明,俯察難行之狀,仍治瀆撓之罪,俾便公私,不勝幸甚。答曰,省疏具悉。宗簿寺貶坐之拔例設行,意在於欲令寺屬,慣習寺例,況卿壽與福,伯仲於領相,所以特除者,亦欲都提擧之次次備員也,卿須依今年六月下敎,卽爲安心擧行,明日耆社之會,盛事也,亦須往參。
掌令李鎭宅疏曰,伏以,臣遠人也,以跡則單冷,以姿則鹵莽,淸朝言責,豈有一分堪承之望,而區區寸衷,只在於一登筵席,獲覲耿光,昨秋赴召,旋蒙恩遞,去夏特除,巧値實故,盤桓旅邸,寤寐如結,迺者適叨見職,常參有命,强策疎劣,章皇登對,逖違之餘,復近尺天,榮耀極矣,至願畢矣,退塡溝壑,更無餘憾,顧何敢貪戀徊徨,不念古人宜去不去之戒哉?玆敢冒控衷情,冀蒙諒察。伏乞聖明,亟降遞免,以便行止,千萬至祝。臣於乞免之章,豈敢贅陳,而鄕間民隱,旣有所懷,泯默不言,則是負聖明也,負臣心也,幸殿下勿以人廢言,少垂察焉。噫,今日民弊可言者,不爲不多,而絶可矜而最難保者,寺奴是已,均是民也,而一號爲奴,則子子孫孫,永爲賤役,不得齒於平民之列,故男而有至老不娶者,女而有終身不嫁者,此豈非感傷天和之一端耶?推刷官之革罷,此何等深仁厚德,而一付之於守宰之後,居住來歷,尤無所憑査,只令寺奴中頭目·別差等任,塡其頉而徵其貢,奸僞日滋,弊端歲加,百計逃匿,多般圖頉,以生爲死,以存爲亡之弊,無邑不然,無歲不然,於是乎所謂續案,徒擁虛簿而已,每當納布之際,或有匿其名而責其貢者,或有掩其人而越徵其族者,指東爲西,以假成眞,一部貢案,徒屬虛僞,其父之名,其子仍冒,某甲之稱,某乙混同,爲守令者,雖有離婁之聰,其何以辨別虛實耶?年前特敎行査,從實釐正者,實爲寺奴生死肉骨之恩,而隱匿則猶舊也,欺詐則如前也,其所査頉者,未必爲眞箇査頉,其所搜得者,未必爲眞箇搜得,則雖云一番釐正,只是一番騷擾,臣則的知其無實效也,臣愚區區,竊有所一得者,原其積弊,實由於奴之一字,逃匿者是也,欺隱者是也,無論虛實眞僞,列邑旣有徵貢之處,每年亦有納布之人,則永罷奴婢續案,換作他般名色,視同凡民,只責身役,從前良民,或納貢代,自來寺奴,或答良役良賤同歸,彼此無別,則在朝家無少損,在寺奴爲大惠,如是定式,則雖不患其不相當,獨其婢貢一條,旣無可徵之處,宜有不足之慮,而所謂婢貢,除却雜費,則每口二十五緡之錢,其數不多,易於充補,此則付之營邑,某樣變通,從長區處,如向日給代條之爲,則恐無大段難便之端,法久弊生,不可不革,隨時制宜,羲經大義,伏願殿下,斷自宸衷,亟許施行,則在國家祈永諴小之道,未必無小補也,臣無任云云。省疏具悉。寺奴婢之弊,可勝言哉?欲行大釐正之擧,年前宣綸,廟堂問諮,便否間因大臣之遞免,尙稽于今矣,觀爾疏陳,聞所未聞,先從本道伯,知此察飭,俾有得寸亦寸之實效,爾疏中寺奴婢之受困,甚於刷官革罷之前云,而刷官主內奴,守令主寺奴,弊之益痼,非法之罪,卽守令不能盡心之致,申令廟堂謄關,嚴飭諸道,爾其勿辭察職。
癸丑十二月初十日午時,上御重熙堂。左承旨入侍時,左承旨徐榮輔,記事官徐有聞,記注官金良倜,記事官洪樂游,稟事閣臣徐有防,以次進伏訖。上命書榻敎曰,吏曹參議前望單子入之,待下批牌招參政。又命書榻敎曰,前假注書金錫泰,分揀。又命書傳敎曰,故處士贈執義兼進善柳馨遠其所撰磻溪隨錄補遺編曰,水原都護府,加廣州下道之一用等面,移治於坪野,臨川因勢,邑城可築,申之以邑治規模,坪野大勝,眞是大藩鎭氣象地,內外可容萬戶,又言築城力役,當藉鄕軍停番之需,蓋其人有用之學,著之爲經濟文字,奇哉,其論水原形便也,移治之謨,築城之略,身在百年之前,燭照今日之事,與合面停番等節文細務,亦皆鑿鑿如符契,見其書而用其言,尙謂之曠感,其書不見而如見,其言未聞而已用,其人之所抱,固富矣,卽此華城一事,在予可謂朝暮遇,記昔其家之後承之推恩也,例贈戶曹佐貳,相臣力言其例贈之銜,反遜於特贈,不可施於此儒,嘗以其言爲是,況今興思,豈闕揭厲之典,加贈成均館祭酒,其嗣孫,令該曹訪問以聞。有防曰,權管準二十四朔後陞六,而馬馬海里權管姜彙喆,瓜滿在於明年二月矣,論以參下,則六月都政,當爲出代,而彙喆以參上除拜,與參下出六人有異,依他邊將例,以瓜滿施行,何如?上曰,以參下窠施行,而今都政,差代宣傳官,備郞中極擇差送,可也。有防曰,去十月二十九日春塘臺試射時,宣傳官李彦煐,柳葉箭小布,連五巡全布,有陞敍之命,而彦煐曾經三品,已爲資窮矣,陞敍一款,無可施之道,何以爲之乎?上曰,聞是雲南君之子,以堂上邊閫虞候,今日政差送,時任虞候權綝,遞付京職,仍用邊地履歷,以示念其祖,兼除未經者積薪之弊,可也。出擧條有防曰,今番都政時,新資區處,當爲五窠,而見窠只是四處,準朔中軍中,京畿中軍金㷞,江原中軍白東遠,旣伏承姑勿內移之下敎矣,勢將以新舊資營將未準朔人中,推移備擬,而在前如此之時,必經筵稟後擧行,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
徐美修,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
宋銓啓曰,來十六日,日次儒生殿講日次矣,敢稟。傳曰,十五日爲之,處所以開坼處所爲之。
徐美修啓曰,禁衛營將官來言,今日本營軍兵日次,私習云矣,敢啓。傳曰,知道。
徐美修啓曰,御營廳將官來言,今日本廳軍兵日次,私習云矣,敢啓。傳曰,知道。
徐美修啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
蔡弘履啓曰,新除授左承旨李鼎揆,時在慶尙道慶州地,斯速乘馹上來事,下諭,何如?傳曰,允。
傳于徐榮輔曰,右承旨入侍。
吏曹,判敦寧任希曾,知敦寧宋濟魯,竝單付除授事承傳。
傳于宋銓曰,今聞附奏於史官之言,耆社大臣以下,明當進箋稱謝云,其在尊高年敬大臣之道,禮當親受,以此分付。
宋銓啓曰,明日耆社大臣進箋,親受事,命下矣。處所,以何處爲之乎?敢稟。傳曰,便殿爲之,侍衛以入直擧行。
徐美修啓曰,明日殿座時,承旨當爲備員,而左承旨李鼎揆在外,何以爲之?敢稟。傳曰,許遞,前望單子入之,待下批牌招察任。
承旨前望單子入之,李義弼落點。
李冕膺,以義禁府言啓曰,時囚罪人禹聖謙,考律勘放後,草記事,命下矣。禹聖謙,開城留守李秉鼎狀啓內,軍餉事體,何等至重,而幻弄餉還,罔有紀極,代錢偸食之數,至爲二百餘兩,反作未捧之米太,又爲三百六十六石,則究厥罪狀,萬萬絶痛,其罪狀令該府稟處。罪取考律文,則大明律那移出納條有曰,凡各衙門收支錢糧等物,監臨主守,不正收正支,那移出納,還充官用者,竝計贓,準監守自盜論,監守自盜贓二十貫,杖一百,流二千里。名例有曰,加者數滿乃坐,大典通編倉庫條有曰,還穀反作守令,徒三年定配,又五年禁錮。名例有曰,二罪俱發,以重者論。推斷條有曰,犯私罪,杖一百以上之罪,決杖,告身盡行追奪。雜令條有曰,王府決杖者,代以金贖矣。禹聖謙從重論,杖一百收贖,告身盡行追奪,全羅道求禮縣,流二千里定配,而以狀啓內辭意,具罪目依例發遣府書吏,押送配所,何如?傳曰,允。如有功議,各減一等,可也。
徐美修,以義禁府言啓曰,禹聖謙,杖一百收贖,告身盡行追奪,全羅道求禮縣,流二千里定配,照律草記批旨內,如有功議,各減一等可也事,命下矣。禹聖謙父尙圭,揚武原從功臣云,功減一等,杖一百收贖,告身盡行追奪,徒三年定配之意,敢啓。傳曰,知道。
癸丑十二月十一日巳時,上御重熙堂。右承旨入侍時,右承旨徐榮輔,假注書洪樂游·金錫泰,記注官安經心·金良倜,一提學鄭民始,以次進伏訖。上敎樂游曰,爾父曾以實注書,入參於先朝耆臣貶坐時,而爾又以注書,適値今日,事誠不偶,爾須持此御製,往傳耆社,而齎奉於龍亭,細杖鼓吹以去,可也。樂游承命先退。民始曰,關西所在賑廳別會錄小米二萬七千石,入於各年停退,已成舊還,卒難收捧,在該廳便是等棄之物。今若屬之本營,漸次收拾,則在此在彼,其爲公穀則一也,而以等棄善爲收拾,則亦可幸矣。賑廳停退條舊還小米二萬七千石,移屬本營,何如?上曰,依爲之。出擧條民始曰,此後舟橋,當於春秋擧行,其所編結維繫之道,比諸氷合時,尤當致力,大碇次雜木,限五十介,撐柱及椓釘次,朴達木·眞雜木,限數百介覓取,稅船上來時,添付以送之意,分付忠淸水使處,何如?上曰,依爲之。出擧條仍命書傳敎曰,耆堂中前判書任希曾,未經判敦寧,前知事宋濟魯,未經東班正卿云,判敦寧李敏輔,知敦寧金頤柱許遞,其代兩耆堂隨品除授。仍命退,諸臣以次退出。
上在昌德宮。停常參·經筵。
藥房提調徐有防,副提調宋銓啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李冕膺啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于徐美修曰,侍衛毛具。
傳于蔡弘履曰,今日進箋時,殿庭鼓吹工人,各給木一疋,典樂一體施賞。
傳于徐榮輔曰,貢柑過至月未到,則以他果頒給,他果未到,則亦以黃大口代頒,今年則柑橘封發狀啓,尙不來到,雖來到,當過歲,頒柑以柚子代行,明日當親臨試取通方外,處所以春塘臺爲之,儒生由月覲門·集春門入之事,分付。
傳于李冕膺曰,明日雖値殿座,各司貶坐,依例爲之事,分付。
以黃海監司李泰永狀啓,金川郡捧留開城府所管小米太移劃延安還民令廟堂稟處,傳于宋銓曰,依狀請施行事,回諭。
徐美修,以義禁府言啓曰,明日柑製時,本府都事皆爲赴擧,武都事一員,當直入直,而月覲門·集春門·靑陽門禁亂都事及本府入直都事,公事回公都事,無以推移,假都事五員,令該曹口傳擇差,以爲分排之地,何如?傳曰,允。
癸丑十二月十二日午時,上御便殿。耆社大臣以下進箋入侍時,行都承旨蔡弘履,左承旨李義弼,右承旨徐榮輔,左副承旨李冕膺,右副承旨徐美修,同副承旨宋銓,假注書洪樂游·金錫泰,記注官安經心·金良倜,一提學鄭民始,檢校直提學徐鼎修,原任直閣徐龍輔·尹行任,檢校直閣鄭大容·南公轍,以次進伏訖。上曰,耆堂子孫,無論有職無職,儒生童蒙,皆令後陪入來,進箋時,各其子孫扶腋以入之意,分付,可也。賤臣承命出傳,領議政洪樂性,子漢城府右尹洪義榮,宗親府典簿洪大榮,孫幼學洪鎬基,領中樞府事蔡濟恭,綾恩君具允明,子漢城府判尹具庠,孫幼學具孝元·具悌元,刑曹佐郞具忠元,曾孫幼學具得魯,玄孫五歲童具玄壽,水原府留守李命植,子左副承旨李冕膺,行司直共檍,子兵曹正郞洪大協,進士洪大衡,判敦寧任希曾,子前縣監任好常,姪幼學任季常,行司直洪良浩,子幼學洪樂浚,庶子洪樂汶,孫幼學洪祖榮·洪錫榮,行司直金尙集,子幼學金裕鎭,孫幼學金啓永,行司直趙瑍,行司直洪秀輔,子行副司直洪仁浩,行司直鄭存中,孫幼學鄭世祐·鄭世禎,知中樞府事尹坊,孫幼學尹永喆,工曹判書邊得讓,子幼學邊相岳,童蒙邊慶百,孫幼學邊重裕,童蒙邊曾吉,知敦寧宋濟魯,子幼學宋冕純,承命以次侍立。引儀唱進箋,耆臣四拜,又引讀箋官進箋。上曰,節次稍久,讀箋則只擧頭辭,職銜及伏念以下,恭惟以下,俾除老人久立寒庭之勞,可也。讀箋訖。上曰,後四拜除之,只唱俯伏興平身,可也。禮畢。上曰,大臣以下分班進前,子孫皆令隨後陞殿。樂性等曰,雪意快霽,日候稍暖,伏未審聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,臣等之昨日所被恩渥,非但耆社之曠典,抑亦往牒之未有,雲漢昭回,恩賜便蕃,黃耉白髮,相率蹈舞,齊聲攢祝,只是祝慶二字而已,今又親臨受箋,恩光無前,臣等生老太平,際此盛會,斂福錫福,已有宸章之頒降,而區區祝嘏之心,竊欲酬錫福之恩,況此在廷耆臣,生丁壽域,無不康旺,此豈群下之所自致也?莫非聖人錫汝之恩,前席獻慶,無踰於此矣。濟恭曰,臣等沐兩朝雨露之恩,俱登耆社,獲參昨日之盛擧,今又連進前席,此豈區區綿薄者之所敢望者,實賴壽域中陶甄之化,昨參耆堂之班,會者凡十四,而八十之人,筋力興居,無異於六七十之人,七耋者亦無異於五十以上之人,壽域之稱,猶屬例語,區區下忱,竊欲以此諸福,仰謝錫汝之恩矣。樂性曰,耆臣在廷,事曠簡冊,呼嵩之忱,情禮所在,不能自已矣,因與耆臣及參班諸臣,三呼千歲,承史侍衛以下,皆齊聲呼千歲。上曰,新年之慶禮當前,而諸耆臣有此齊祝,予亦幸矣。樂性·濟恭等曰,臣等今日之慶會,固已曠古所罕,而仰瞻元子侍坐,此是吾東方億萬年無疆之休,耆臣之一齊登筵,實爲罕有,伏願仰覩睿光,克伸群情焉。上曰,唯。樂性·濟恭等,進于元子前拜,元子答拜,樂性等跪進耆社盤羞果品。元子謂樂性曰,老人平安乎?樂性曰,年老無病,今日入來矣。因曰,今日參班老人爲幾員乎?元子曰,十四人矣。樂性曰,摠計老人之年爲幾許乎?元子曰,一千四十九歲矣。上曰,耆臣人員及年數,昨已聞而知之,今聞耆臣進箋之擧,自朝等待而坐此矣。上曰,以念舊記昔之意,昨日御製,猶未罄懷,而兩元輔十四耆臣之同參殿最,殆是耆社初有之盛擧,今此進箋之日,瑞雪初霽,冬候晴佳,予之感舊幸今,不能自已,況卿等逮事之心乎?樂性等曰,聖敎及此,臣等之感聳欣祝,人人同情,而至於賤臣,則癃病雖如此,竊庶幾待到壬戌,躬覩盛禮矣。上曰,癸巳往事,殆若隔晨,而親書耆臣之殿最,又降煖飽之資,時予侍坐,歡幸交至,故相韓判府之起舞,亦一賁飾盛事,今日諸臣,有記得者乎?檍曰,故判書趙榮進,同爲起舞矣。上曰,果然矣。上曰,進箋時刻,定以午時者,爲念耆臣赴公之勞矣。晩來天晴,日又暄暖,今日之會,若不偶然,養老別無他需,略備少饌,聊與卿等共之,命司謁各進一盤,又命作樂以侑之。上曰,老人食有餘,則分饋各其子孫,又其餘包歸,可也。樂性曰,臣等旣醉矣,旣飽矣。竊附鹿鳴天保之義,明日進饌,欲效獻芹之忱矣。上曰,明年又明年,邦慶荐疊,卿等少須之也。上曰,元子受卿等所進果品,將有酬謝之意矣。樂性等以次進前。元子親頒黃曆各一件於耆臣,又頒中曆各一件於耆臣子孫,樂性等拜跪而受曰,諸耆臣荷此恩頒,感頌蹈舞,無以爲謝,願以諸老之齡,齊獻於我元子矣。是時耆臣子孫中童蒙,俱進前,元子召五歲童具玄壽,玄壽曲拜于御榻之左,仍拜元子前。上敎允明曰,此是卿之幾世孫耶?允明曰,臣之玄孫,而得魯之子矣。上曰,竝卿而計爲五世也,五世之同登一席,豈不稀貴?卿之福力,可謂伯仲於領相矣,具得魯之狀貌,頗不草草,早晩決科,可期而待,渠之科工,果何如?允明曰,工夫能不浪游矣。濟恭曰,今日盛擧,實賴壽域陶甄之化,而其中尤有稀貴者,耆臣尹坊,聞是侍下云,此豈不奇異乎?上曰,然乎?果是稀異,而此與偕老耆臣,尤有別焉,豈可無別般示意之擧乎?仍命書傳敎曰,今日進箋耆社諸臣中,知中樞尹坊,奉老康旺云,聞甚稀貴,衣資食物題給,貞夫人南氏,優數輸送。水原留守李命植,行司直洪良浩·洪檍,行副司直趙瑍,知敦寧宋濟魯,內外偕老,令該曹衣資食物題給事,分付,以示尊年惠養之意。綾恩君具允明,一堂五世之同登筵席,尤覺稀貴,衣資及宴需,拔例輸送事,分付。又命書榻敎曰,儒生洪鎬基解停,其時齋任一體解停,慶科當前,其外名以停擧者,亦爲蕩滌。仍命退,諸臣以次退出。
上在昌德宮。停常參·經筵。
中宮殿誕日,大殿·王大妃殿·惠慶宮,內閣·政院·玉堂·朝廷二品以上·六曹堂上·兩司長官·宗親·儀賓口傳問安。答曰,知道。
中宮殿,內閣·政院·玉堂·朝廷二品以上·六曹堂上·兩司長官·宗親·儀賓單子問安。答曰,知道。
元子宮,內閣·政院·玉堂·朝廷二品以上·六曹堂上·兩司長官·宗親·儀賓口傳問安。答曰,知悉。
殿座罷後,內閣·政院·玉堂·藥房口傳問安。答曰,知道。
李冕膺啓曰,禁衛營將官來言,今日本營軍兵日次,私習云矣,敢啓。傳曰,知道。
李冕膺啓曰,御營廳將官來言,今日本廳軍兵日次,私習云矣,敢啓。傳曰,知道。
傳于徐美修曰,侍衛軍兵毛具。
傳于宋銓曰,今日當出榜,行司直鄭民始,戶曹判書沈頤之,行大司成李家煥,讀券官加差,行副司直南公轍,兵曹佐郞柳師模,掌樂正申光河,對讀官加差。
摠管前望單子入之,具庠落點。
傳于徐美修曰,科次入侍。
徐美修,以兵曹言啓曰,羽林衛將權綝前任南虞候,五衛將高雲瑞前任羅州營將,忠壯衛將鄭聖翰前任三陟營將,俱在任所,而上來間本廳番次苟艱云,竝今姑改差,何如?傳曰,允。
徐美修,以兵曹言啓曰,今日殿座時,別雲劍李敏輔,時無職名,口傳付軍職,何如?傳曰,允。
徐美修,以訓鍊都監言啓曰,今十二月十三日春塘臺殿座時,因兵曹節目,廣智營軍五十五名,哨官韓遂勳,西營軍四十名,哨官金鼎燦率領,設布帳外排立,雜人一切嚴禁,而竝待標信擧行,依定式北營標下軍三十名,除標信除出,入直千摠具敍五率領,集春門外把守,事畢後還入直之意,敢啓。傳曰,知道。
徐美修,以御營廳言啓曰,今此春塘臺親臨柑製試取時,依兵曹節目,集春營入直軍五十名,東營入直軍六十名,新營入直軍一哨內,各留十名,餘皆除出,入直千摠李漢棟,把摠徐有建,哨官金禹鼎·吳敬常率領,設布帳外環圍,而東營·集春營入直軍兵,待標信擧行,事畢後,各還本處入直之意,敢啓。傳曰,知道。
癸丑十二月十三日辰時,上御春塘臺。柑製試取入侍時,行都承旨蔡弘履,左承旨李義弼,右承旨徐榮輔,左副承旨李冕膺,右副承旨徐美修,同副承旨宋銓,假注書洪樂游·金錫泰,記注官安經心·金良倜,考官行判中樞府事朴宗岳,行司直鄭民始,戶曹判書沈頤之,吏曹參判沈煥之,大司成李家煥,對讀官行副司直尹行任·洪仁浩·南公轍,修撰李相璜,副修撰崔獻重,兵曹佐郞柳師模,掌樂正申光河,以次侍立。上具翼善冠·衮龍袍,乘輿出延生門,由明光門·靑陽門,御大次。命美修書傳敎曰,懸頉摠管許遞,前望單子入之,待下批牌招,使之先侍衛後謝恩。上曰,時刻雖過晩,遠近儒生盡會,然後始許入場之意,分付,可也。上曰,大司成入侍。賤臣承命出傳,與大司成李家煥偕入。上敎家煥曰,親臨科場儒生之着揮項,法雖當禁,而日寒如此,軍兵旣令毛具,則宜示一視之意,懸題後竝令許着,而白衣與書冊,各別申飭,卿雖初當科場,如有雜亂犯禁之弊,難免不飭之失,各別檢察。再明日應講落點生,以明日食堂早爲書入,上齋生當試應製,而近來士習之只望倖科,不識應製之體重,或赴或否,惟意其所欲者,專出於取便,而近日以來,此習陡長,食堂數額,太不成樣,其故,何哉?幼學壯行,將以事君,而登科之前,若是其不誠不實,則出身之後,何責其事君以實之義乎?前後申飭,非止一再,則職在泮堂,何不自下董飭,而致勤提敎乎?卿須各別申飭,使之一齊赴試,而如是申飭之後,如有不赴者,赴試者外,明年慶科,當竝不許赴,元在外及有實故外,使之錄名以置,以爲憑考之地,此意預爲曉諭,俾各知悉,可也。有防曰,武臣之宣薦,如文官之弘錄,薦選之法,旣淸且嚴,則今番宣傳官之所爲,萬萬痛駭,年前特敎定式,何等截嚴,則幺麽武弁之不有行首,惟意僨薦,至於無行首而修入薦單者,非但前所未有之變怪,其爲國體之虧壞,尤當如何哉?臣意則原薦卽令勿施,更爲會薦之地,似好矣。上曰,薦單之施與勿施,姑捨是,此事雖似細微,關係亦自不少矣,此輩之以薦事前後紛紜,非止一再,年前特令渠廳行首,主其薦事,俾杜渠輩紛挐之弊,仍爲定式,爲一受敎,則文官之翰薦,罷爲會圈,而一奉敎主之,弘錄則副學主之,渠廳之以此定式,亦此意也,渠輩若有一分嚴畏之心,雖使行不得之政,渠當遵守之不暇,而敢生偏賞之習,至有僨薦之擧,如渠蟣蝨之賤,不畏國法,若此之甚,誠非細憂,一則犯分,二則犯分,若不嚴加處分,末流之弊,其將無窮矣,先朝甲子李廷壽處分時,天威震疊,將擧梟示之律,而砲幾三放,以仁元聖母仁惠之德,特送標信而止之,卿須明日,率領宣薦禁軍,出往慕華館,梁埉·李仁達·沈有祖等,大張威儀,各別嚴棍,絶島充軍,可也。朝廷當觀體貌,莫如立紀綱,予於文臣,姑不爲嚴賜處分,先從武弁而施法者,此所以行遠必自邇,登高必自卑之意也。上曰,儒生使之入場,試官同爲行禮,可也。宗岳等以次行禮訖,陞殿。宗岳曰,趁早勞動,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。上曰,昨日耆臣事,甚盛擧矣,兩元輔之一時耆會,事甚稀貴,先朝親臨殿最,設粥而饋之,賜帛而煖之,以予慕昔述事之心,特命使之貶坐,而今又設粥賜帛而侑之矣。宗岳曰,盛代勝事,莫過於此,臣聞來竊不勝感誦欽艶之至,而臣等之日夜顒祝者,獲覩壬戌侍殿下於耆社之宴矣。上曰,綾恩君之五世一堂,福力誠壯矣,而耆堂之偕老者凡四人,又其中知敦寧宋濟魯,年爲八十三歲,而其夫人年爲八十六歲,知事尹坊,聞有老親云,而老人筋力之强健,無異少年,莫非先王壽考之化矣。宗岳曰,然矣。有防·家煥等,進柚子盤於御卓床上,命頒柚子于試官,承史侍衛訖,仍命散頒于場內。又命試官書御題,其上常有龍賦訖,命懸題。宗岳曰,儒生輩入場時,頗有濟濟之樣,頒柑後又無攫取之擧,前後申飭之效,果有之矣。上曰,然矣。上曰,監董堂上·都廳入侍。賤臣承命出,與監董堂上趙心泰,都廳李儒敬,偕入進伏。上曰,築城形址,其果周覽,而所見,何如?心泰曰,數日留連,詳細遍審圖形以來矣。上曰,入之。仍敎曰,築城步數,將爲幾步耶?心泰曰,合爲三千六百餘步矣。上曰,築城之遲速,莫如方略之預先講究,而以今所見,訖役當在何年耶?心泰曰,專在於財力之多小,工役之勤慢,而南北門樓,明年內可以成造矣。上曰,南北城堞,亦可爲之乎?儒敬曰,平地築城,易於山岸,南北所築,明年內可以訖功矣。上曰,浮石處石材,優可入用耶?心泰曰,果然優多,而遠不過五里之地,其所運石引石之道,似將不煩民力,而可以運致矣。上曰,然則果好矣,運石之路,雖不修治,可以運致乎?心泰曰,雪路當用雪馬,又當用童車,何必治道乎?上曰,日寒如此,浮石之後,必於歲後,從便爲之,築城方略,如有講究者,卿等退與摠理大臣面議爛商後,逐條稟處,可也。命退,心泰等承命先退。上敎榮輔曰,試所承旨盡爲收券後入稟,可也。上乘輿出靑陽門,由明光門,入延生門還內,諸臣以次退出。
癸丑十二月十三日未時,上御便殿。科次入侍時,右副承旨徐美修,假注書洪樂游·金錫泰,記注官安經心·金良倜,考官行判中樞府事朴宗岳,行司直鄭民始,戶曹判書沈頤之,吏曹參判沈煥之,大司成李家煥,對讀官行副司直尹行任·洪仁浩·南公轍,修撰李相璜,副修撰崔獻重,兵曹佐郞柳師模,掌樂正申光河,以次進伏訖。宗岳曰,承宣誤傳下敎,致令臣等徑先登筵,臣等不審之罪,固萬萬惶悚,而承旨亦難免做錯之失,當該承旨,推考,何如?上曰,依爲之。出擧條上命考官宗岳等以次考券,元子侍坐,取執命官筆,親考一券,滿篇亂點,又爲貫珠訖,書以二中,紙背又書立春大吉四字,又書太平二字,諸臣莫不歡欣,齊起仰瞻。宗岳曰,臣等適登前席,獲覩睿光,已不勝欣幸,而試券之滿篇亂點,等第之大書特書,寶墨淋漓,筆力雄傑,實是吾東方無疆之休也,此試券未知誰某之作,而其所榮耀,曠古罕有矣。上親坼祕封訖,命承旨讀奏。仍敎曰,綾恩君之福力壯矣,此是綾恩君之曾孫,而昨於進箋時見之矣,今日之事,果不偶然,豈無拔例賜第之擧乎?仍敎賤臣曰,具得魯呼名以來,而綾恩君亦爲率入之意,分付,可也。賤臣承命呼新來,塗墨進退訖,上問姓名,又問年歲,得魯仰奏姓名。又曰,年爲二十三歲矣。上曰,綾恩君入侍,可也。綾恩君具允明進伏。上曰,卿之曾孫,今日登科,事甚稀異矣,仍命示試券訖。又敎曰,其在飾喜之道,特命賜第,而卿家之三世立朝,事事稀貴矣。允明曰,人家之科慶,前後何限,而伏見睿筆筆劃雄健,寶彩輝煌,如此恩榮,前乎萬古,後于千歲所未聞所未有之事矣。上曰,曾孫之科慶,亦是罕聞,而聞其生年,則卽卿之回甲也,亦爲奇異矣。允明曰,臣於柑製,得忝科名,而得魯生於回甲,科於柑製,在臣家亦不偶然矣。上曰,然乎然乎,卿之福力,壯矣壯矣。命美修出給試券,又命賜樂。仍命退,允明承命先退。上曰,諸試官所取試券,進前合考,可也。合考訖,命坼榜。仍命書傳敎曰,柑製居首二中幼學具得魯,三上進士尹東壽,竝直赴殿試,三中生員鄭祐榮直赴會試,三下幼學洪薳,進士李日煒,生員金鐮,幼學徐沃修,進士閔令儒各給二分,次上進士李勉昇,幼學韓象默·李義樂·李永健各紙壹卷賜給,已召見外,皆令明日待令。仍命退,諸臣以次退出。
上在昌德宮。停常參·經筵。
徐美修,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
徐美修啓曰,禁衛營將官來言,今日本營軍兵日次,私習云矣,敢啓。傳曰,知道。
徐美修啓曰,御營廳將官來言,今日本廳軍兵日次,私習云矣,敢啓。傳曰,知道。
李冕膺啓曰,大司憲林蓍喆,執義宋翼孝,掌令李鎭宅·鄭毅祚,持平李重蓮呈辭,持平朴崙壽在外,監察茶時之意,敢啓。傳曰,知道。
傳于宋銓曰,禮房承旨馳詣宗廟·景慕宮,奉審摘奸以來。
傳于李冕膺曰,左副承旨入侍。
傳于徐美修曰,明日次對,依例來會。
傳于宋銓曰,今聞故處士柳馨遠,初命特贈執義,加贈贊善,例帶佐貳云,然則今番贈職之吏議·祭酒,不可謂之加贈,而又聞贈旨年月下,以學行純備,且有節義等語,註錄安寶云,今番亦當遵用是例矣,加贈吏曹參判兼祭酒贊善,則自當仍用安寶處註錄,則舊註下,加書加贈傳敎中句語事,分付。
有政。吏批,判書金思穆,參判沈煥之,參議李勉兢,同副承旨宋銓進。以趙時衡爲監察,鄭天孝爲順懷墓守衛官。
兵批,判書徐有防進,參判李鎭復入直,參議尹弘烈,參知金履成病,右副承旨徐美修進。以沈鑏·林栽洙·李孝承·趙惠鎭·吳載衍·金鎭億·閔喆·沈公燁·許稱·趙達洙·鄭必秀·李濟遠爲宣傳官,李恒林爲羽林將,同知玄相勛,僉知李觀成·柳心源,副護軍李文喆,副司直金頤柱·李鼎揆,副司果尹悌東,以上竝單付。
以吏曹參議李勉兢牌不進罷職傳旨,傳于徐榮輔曰,只推。
以成均館食堂儒生書啓,傳于宋銓曰,上齋生待題下應製,明日朝食堂,限午正設行,至夕食堂許赴應製。
以平安監司李秉模狀啓,鐵箭武士元道英等起送事,傳于徐美修曰,上來後,令兵判招見草記。
李冕膺,以兵曹言啓曰,新除授南虞候李彦煐老母今年八十三歲,法不當遠離赴任,呈狀乞遞,虞候之親年七十五歲以上者,許遞其任,載在法典,依例改差,何如?傳曰,允。
徐美修,以兵曹言啓曰,依下敎,臣進詣慕華館,聚會一內禁軍等,大張威儀,罪人梁埉·李仁達·沈有祖拿入,以傳敎內辭意,分付後,各嚴棍三十度,梁埉全羅道靈光郡楸子島充軍,李仁達羅州牧黑山島充軍,沈有祖濟州牧充軍,而竝出付畿營,使之定驛子,押送各其配所之意,敢啓。傳曰,知道。
李冕膺,以訓鍊都監言啓曰,依下敎,本局知彀官具始昌,決棍十五度之意,敢啓。傳曰,知道。
癸丑十二月十四日巳時,上御暎花堂,右承旨·左副承旨·右副承旨入侍時,右承旨徐榮輔,左副承旨李冕膺,右副承旨徐美修,假注書洪樂游,記注官安經心·金良倜,以次進伏訖。上曰,入格儒生入侍。出榻敎上曰,賜第人呼新來以入,其餘以榜次隨入,可也。賤臣承命,進士尹東壽,呼新來塗墨進退訖,上敎東壽曰,爾年幾何?東壽曰,四十六歲矣。上曰,爾之賦工幾許首耶?東壽曰,八百餘首矣。命先退。生員鄭祐榮等,以次奏姓名訖。上曰,初試給分外,賞格卽爲分給,除四拜竝卽退去,可也。上曰,前排入之,宣傳官一竝拿入,可也。上曰,今日殿座時侍衛,置之。出榻敎宣傳官李東善·李周鳳·金峻岳·金鎭鼎·柳相斗·許彬·元永獜·田遇聖·李儒燁·柳相默·朴友淵·李應會,以次拿入訖。上曰,一竝依法,可也。仍敎曰,冒寒臨殿,非爲決棍而已,特出於尊國綱之意也,首犯三宣傳,旣令兵判各別嚴處,爾等切勿欺隱,其時委折,一一仰奏,可也。東善等曰,臣等下敎定式之後,豈敢爲作戲之計,而目見渠輩違越之擧,不得嚴斥禁止,只以報兵曹之說爲言,而未免混歸於違式之科,罪當萬死,無辭可達矣。上曰,無論文武,朝廷之臣一也,爲臣子而一有不畏國法,敢生偏倚之心,無難違越之擧者,爾等雖云無識,目見此擧義,當如鷹鸇之逐鳥雀,而參下新入之人,雖不足責,至於參上以上之人,屢經薦會,旣知其昨年下敎之嚴截,則無論大事小事,事當視以金石之典,而況著爲定式,使行首主管薦剡,而俾杜爾等紛挐沮戲之習乎?梁埉輩之無難壞式,恣意僨薦者,揆以國綱,萬萬無嚴,而爾等之或立貳或袖手傍觀委折,詳細一一直告,可也。周鳳曰,臣則適以本病,少避薦席,而其間事實,則金峻岳·李儒燁,目見李仁達之言辭悖慢,先發報兵曹之論,而臣亦以此參論矣。上曰,文臣之翰薦,何等淸宦,而猶可罷而爲圈,則爾等之宣薦一事,前後申飭,不啻縷縷,則固當仰遵之不暇,而乃敢若是違越,視之尋常者,此莫非向來李潤慶生出獄門之故也,潤慶之罪,豈逭一律,而特以好時之故,姑施次律,則爾等猶不知戢,而若是濫猾乎?命決棍至四度。上曰,許彬聞有實病,姑先下之,至十一度。敎曰,參下則先下之,連爲勸杖,可也。至十三度。又敎曰,參上則下之,堂上之罪,亞於副,行首連爲勸杖,可也。至十五度。又敎曰,竝下之。仍敎曰,如渠蟣蝨之類,豈可親臨治罪,而爲國重法之道,有此臨殿之擧矣,命拿出,東善等以次拿出。命書榻敎曰,宣傳官梁埉·沈有祖·李仁達,令兵判郊館開坐,大張威儀,嚴棍三十度,島中充軍,宣傳官李東善·李周鳳·金峻岳·柳相斗·許彬·金鎭鼎·元永獜·田遇聖,竝嚴棍汰去。命書傳敎曰,政官牌招開政。上曰,訓局擧行,誠駭然矣。命書榻敎曰,訓鍊大將趙心泰,推考。命退,承史以次退出。
上在昌德宮。停常參·經筵。
李冕膺啓曰,今日次對,兩司長官,當爲進參,大司憲林蓍喆,卽爲牌招,諫院未肅拜·呈告人員,竝卽牌招,何如?傳曰,允。
傳于徐美修曰,吏兵房承旨,持褒貶啓本,入侍。
傳于徐美修曰,大臣·備局堂上引見。
傳于宋銓曰,諸承旨持公事入侍。
傳于徐美修曰,侍衛毛具。
以壯勇營今秋冬等褒貶啓本,傳于徐美修曰,近來各營,無非權設衙門,其中訓局官制,稍能成樣,軍器軍兵等色提調,則大將例兼,糧餉色提調,戶判例兼,使軍與餉勿令竝管者,卽自古制法之本意,本營亦倣是制,兩提調各主分掌,則貶目中大將職銜,當依訓局例,以提調書之,而今日始見之,書以大將,反效禁·御謬例,難免不察,而都提調磨勘,大將姑不處分,此後釐正事,分付。
以黃海水使李燁,南兵使許任褒貶啓本,傳于徐美修曰,還下送。
以全羅左水使曺命楫褒貶啓本,傳于徐美修曰,松政之不嚴,鎭弊之莫甚,豈有加於近日,而所管邊將,皆不敢書中書下,萬萬駭然。所當罷勘,而以爲所重酬其勞之意,姑爲分揀,使之改修正上送事,令兵判嚴飭行會。
以忠淸水使李潤謙褒貶啓本,傳于徐美修曰,無一人居中居下,是豈近密差遣之意乎?使之改修正上送事,回諭。
以平安監司李秉模狀啓,江界慈·柞兩嶺地開墾,令廟堂稟處事,傳于徐榮輔曰,玉洞闢土之效已如此,慈·柞兩嶺間六十里開墾,不過節目中節目,慈城等諸郡事有苦心,今當申諭,所請爲先依狀請施行事,令廟堂卽爲行會,俾勿如前倅報聞相混事,一體嚴飭。
兵曹口傳政事,以李東植爲全羅兵使,都摠經歷趙運永,宣傳官吳載衍相換,都摠都事柳和源,宣傳官趙惠鎭相換,都摠經歷金翰周,宣傳官沈公燁相換。
有政。吏批,判書金思穆,參判沈煥之,參議鄭大容,右承旨徐榮輔進。以尹光普爲修撰,李遇濟爲副修撰,贈戶議柳馨遠贈吏參兼祭酒贊善,學行純備且有節義,今番華城築城之略,身在百年之前,燭照今日之事,在予可謂朝暮遇,加贈事承傳。
兵批,判書徐有防進,參判李鎭復病,參議尹弘烈入直,參知金履成病,右副承旨徐美修進。以梁成龜爲都摠經歷,柳漢源爲訓鍊判官,李海愚爲黃海水使,鄭彦衡爲全羅右水使,同知單李遇春。
備忘記,黃海水使李海愚下直,長弓一張,長箭一部,片箭一部,筒兒一箇賜給。
徐榮輔,以吏曹言啓曰,贈執義柳馨遠嗣孫,令該曹訪問以聞事,命下矣。問于本家,則縣監柳詢,乃其奉祀孫云矣,敢啓。傳曰,知道。陞敍調用,可也。
徐榮輔,以吏曹言啓曰,贈諡靖惠公密山君澯延諡,今月二十五日定行於忠淸監營云矣,敢啓。傳曰,知道。
蔡弘履,以戶曹言啓曰,本曹郞廳及所屬各司官員,今癸丑秋冬等褒貶,依前例磨鍊以入,而司䆃寺·長興庫,因提調赴燕,不得磨勘之意,敢啓。傳曰,知道。
宋銓,以禮曹言啓曰,宗廟署·社稷署·各陵殿園墓·景慕宮·本曹郞廳·弘文館·藝文館·春秋館·四學·童蒙敎官·通禮院·奉常寺·典牲署·掌樂院·東西氷庫·東西活人署·禮賓寺·內醫院·東南關王廟·惠民署·典醫監·圖畫署官員等今癸丑年秋冬等褒貶,等第以入,而觀象監·司譯院·承文院·成均館管員等褒貶,各其司領事·都提調·提調及堂上有故,不得一體磨勘之意,敢啓。傳曰,知道。
宋銓,以禮曹言啓曰,今此所屬各司官員等褒貶時,童蒙敎官金履禮,與臣鍾顯,有應避之嫌,昭寧園守奉官鄭時儉,與參判臣李洪載,有應避之嫌,中學兼敎授洪秀晩,與參議臣尹行元,有應避之嫌,不得同議磨勘,各爲別啓本以入之意,敢啓。傳曰,知道。
徐美修,以兵曹言啓曰,本曹今癸丑年秋冬等褒貶啓本中,刀擦㺵處之意,敢啓。傳曰,知道。
徐美修,以壯勇營都提調意啓曰,本營從事官及諸將官,今癸丑秋冬等褒貶,磨勘以入之意,敢啓。傳曰,知道。
徐美修,以壯勇營言啓曰,本營將校軍兵,今癸丑秋冬等勤慢磨勘啓本中,二處刀擦之意,敢啓。傳曰,知道。
徐美修,以壯勇營言啓曰,本營諸將校各哨色頭目軍及統首等,今癸丑秋冬等勤慢,磨勘以入之意,敢啓。傳曰,知道。
徐美修,以訓鍊都監都提調意啓曰,本局從事官·禁松參軍及諸將官等,今癸丑秋冬等褒貶,磨勘以入,去壬子年春夏等秋冬等,癸丑年春夏等褒貶,亦當追磨勘,而其時從事官·將官,已多遞易,依例蕩滌之意,敢啓。傳曰,知道。
徐美修,以禁衛營都提調意啓曰,本營從事官及諸將官,今癸丑秋冬等褒貶,磨勘以入之意,敢啓。傳曰,知道。
徐美修,以御營廳言啓曰,今癸丑年秋冬等褒貶,依例磨勘以入之意,敢啓。傳曰,知道。
徐美修,以御營廳言啓曰,本廳別將鄭觀采,今姑改差,前別將李鴻運,仍任,何如?傳曰,允。
李義弼,以工曹言啓曰,本曹郞廳今癸丑年秋冬等褒貶及屬司尙衣院·繕工監·掌苑署·瓦署·造紙署·典涓司今癸丑年秋冬等褒貶合七度,磨勘以入,而屬司尙衣院今癸丑年春夏等褒貶,因該司提調之有故,限內不得磨勘,其時官員,亦多有遷轉者,依近例蕩滌之意,敢啓。傳曰,知道。
徐榮輔,以敦寧府言啓曰,府郞廳等矣今秋冬等褒貶等第,當爲磨勘,而首堂上在外·未肅拜,限內不得爲之之意,敢啓。傳曰,知道。
徐榮輔,以儀賓府言啓曰,本府郞廳今癸丑年秋冬等褒貶,當爲磨勘,而首堂上昌城尉臣黃仁點,奉命出疆,限內不得磨勘之意,敢啓。傳曰,知道。
徐榮輔,以吏曹言啓曰,孟山縣監徐潤璞,以六年窠守令,三次居中,寶城郡守李檍,以三年窠守令,二次居中,其不治可知,竝依例罷黜,何如?傳曰,允。
徐榮輔,以吏曹言啓曰,今日本曹開拆坐起時,考見諸道褒貶啓本,則載寧郡守李熙燮,忠州牧使金履珪,永柔縣令徐弘輔,渭原郡守李性默題目,全無褒語,宜置中考,而置諸上考,价川郡守趙岐,淸風府使徐簡修題目,俱有貶意,宜置下考,而置諸中考,致勤點下,三和府使李運昌,以質故近鈍,勤不言病爲目,漣川縣監金養直,以且略旣往,以責方來爲目,三登縣令李普衍,以觴不妨務爲目,則宜置中考,而置諸上考,祥原郡守李潤集,以盍守已志,宜圖終譽爲目,興海郡守李壽哲,以雖無顯疵,或招浮謗爲目,眞寶縣監朴應煥,以宜戢鄕猾爲目,碧沙察訪李春華,以謗何及聞爲目,則宜置下考,而置諸中考,殊無嚴明殿最之意,諸道道臣,竝推考警責,渭原郡守李性默,依定式罷黜,載寧郡守李熙燮,忠州牧使金履珪,永柔縣令徐弘輔,竝中考施行,价川郡守趙岐,淸風府使徐簡修,竝下考施行,祥原郡守李潤集,興海郡守李壽哲,眞寶縣監朴應煥,碧沙察訪李春華,竝罷黜,何如?傳曰,允。
徐美修,以兵曹言啓曰,拆見諸道褒貶啓本,則全羅右水使李東植啓本中木浦萬戶都喜甲題目,宜置中考,而置諸上考,致勤點下,殊無嚴明殿最之意,該帥臣推考警責,都喜甲中考施行,黃海兵使姜五成啓本中東里僉使許礛,勉在終始爲目,則宜置中考,而置諸上考,位羅萬戶徐廷潤,弛禁宜警爲目,文山萬戶丁昌百,嶺飭或疎爲目,長壽別將崔好純,盍勉禁斫爲目,則竝宜置下考,而置諸中考,統制使申大顯啓本中彌助項僉使池得球,益勉禁政爲目,赤梁僉使李大興,縱欠束濕爲目,則竝宜置中考,而置諸上考,江華留守尹師國啓本中德津萬戶劉寬澤,恕以旣往爲目,則宜置中考,而置諸上考,濟物萬戶鄭光周,聽胡不明爲目,文殊別將吳性畦,差欠詗飭爲目,則竝宜置下考,而置諸中考,平安兵使柳孝源啓本中車嶺僉使金鼎澤,莫曰無譽,何曾有毁爲目,古城僉使高應濂,浮謗宜恕爲目,夞怪萬戶具命德,謗豈盡信,益勉謹愼爲目,則竝宜置中考,而置諸上考,西林僉使李元熙,毁譽相半,實效未著爲目,廣坪權管金鼎九,糴謗胡至爲目,於汀灘權管權載恒,引滿宜警爲目,則竝宜置下考,而置諸中考,平安監司李秉模啓本中龍淵別將康悟謙,姑恕微謗,校宜加戢爲目,則宜置下考,而置諸中考,殊無嚴明殿最之意,各該道帥臣,推考警責,東里僉使許礛,彌助項僉使池得球,赤梁僉使李大興,德津萬戶劉寬澤,車嶺僉使金鼎澤,古城僉使高應濂,夞怪萬戶具命德,竝中考施行,位羅萬戶徐廷潤,文山萬戶丁昌百,長壽別將崔好純,濟物萬戶鄭光周,文殊別將吳性畦,西林僉使李元熙,廣坪權管金鼎九,於汀灘權管權載恒,龍淵別將康悟謙,竝下考施行,而其中夞怪萬戶具命德,自臣曹今以中考施行爲請矣,壬子六月二十三日傳敎內,江界所管邊將,以宣薦拔例差送之類,五考連上,則外職陞遷,其間一考居中,則令帥臣拿致決棍懲勵,連中或間次中及居下者,令本府使決棍,卽其地充軍事,旣奉傳敎,依承傳,令帥臣拿致決棍懲勵之意,分付平安兵使柳孝源處,何如?傳曰,允。
癸丑十二月十五日辰時,上御熙政堂。日次儒生殿講次對,吏兵房承旨持褒貶啓本入侍時,行都承旨蔡弘履,左承旨李義弼,右承旨徐榮輔,左副承旨李冕膺,右副承旨徐美修,同副承旨宋銓,假注書洪樂游·金錫泰,事變假注書李弘達,記注官安經心·金良倜,左議政金履素,行司直鄭民始,延豊君李,戶曹判書沈頤之,右參贊洪秀輔,刑曹判書李致中,禮曹判書閔鍾顯,開城留守李秉鼎,訓鍊都正趙心泰,行副司直李漢豐,吏曹參判沈煥之,副司直尹行任,修撰崔獻重,掌令李鎭宅,以次進伏訖。履素曰,近來日寒稍緊,早朝臨殿,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,試官行禮,可也。考官左議政金履素,吏曹判書金思穆,行副司直洪明浩,參考官副司直南公轍,吏曹參議李勉兢,副司果洪秀晩,典籍韓用鐸,率儒生行禮訖。上曰,慶科當前,今日儒生,如能善誦,當廣取賜第,此意令入庭儒生預爲知悉。仍命開講。上曰,次對爲之。履素曰,此開城留守李秉鼎狀啓也,以爲本營所管餉還加分耗,每年取用,以補將士支放之不足者,已成前例,今年加分耗穀四百五十一石零,依例劃給事,請令廟堂稟旨,分付矣。本營支放,每患不足,耗條劃給,已成前例,依此數取用事,分付,何如?上曰,依爲之。出擧條履素曰,卽見江華留守尹師國所報,則以爲本府兵庫屬延·白兩邑除撥木,旣是武士都試及朔試射賞格之需,故凡係蕩減之,代以均廳納本府漁鹽船稅及附近邑結錢區劃,已多其例,延·白兩邑除撥木蕩減三同十六疋零,停退,四同二十三疋代錢七百七十九兩,以本府漁鹽船稅錢六百五十兩零結錢一百二十八兩零,依例許劃,以爲及時支放之地爲辭矣,本府除撥木,旣是武士賞格之需,則兩邑停減之代,不可不趁卽區劃給代,如有前例,以本府所納漁鹽船稅及結錢,準所請劃給,而至於停退之數,則待明年卽爲還納之意,一體分付於該府及均廳,何如?上曰,依爲之。出擧條履素曰,此平安監司李秉模狀啓也,以爲武烈祠修改後,道內儒鄕子枝之可堪勸武者,名以振武士,而所願亶在於出身,本營右別武士都試,每年設行,取其優等及沒技,直赴殿試,自是定式,今以振武士,合付於右別武士都試事,請令廟堂稟旨,分付矣。年前振武士之設置,蓋出於慰悅激勸之政,而畢竟成就,無路可階,反有落莫之歎,則殊非當初設施之本意,今此合付於右別武士都試試取之論,實合便宜,依狀請施行之意,分付,何如?上曰,依爲之。出擧條民始曰,昨年三南,因田結之減縮,各樣上下皆減分矣,今年則三南豐登,收租結數,幾比常年之摠,依例解分磨鍊,何如?上曰,依爲之。民始曰,嶺南常賑穀中米餘在,不過五六千石,無以繼用,本道亦願換作云,以各穀限米五千石換作之意,分付,何如?上曰,依爲之。出擧條頤之曰,時御所內各司雨漏處,例於四季朔,奉審修改,而時値隆冬,待明春擧行,何如?上曰,依爲之。出擧條上敎思穆曰,卿方帶海西句管,本道民情,近果何如,而捧還方至何境云耶?思穆曰,非但尤甚邑面,見今窮冬畢捧,尙無期云矣。上曰,當此歲末,民情想益艱窘,卿須詳細採探以聞,可也。有防曰,內局靑大竹,係是御藥所用,長短圍圓,皆有尺量,而挽近以來,兩道封進,漸次違式,比諸十餘年前所納,可謂全不成樣,事體所在,萬萬駭然。兩道道臣及當該守令,所當草記請勘,而姑付申令之意,爲先從重推考,此後月令,必皆一遵尺量,毋敢如前封進之意,出擧條嚴飭,何如?上曰,依爲之。若不勸令栽培,遽然尺量擇捧,則徒出誅求之奸僞,令廟堂與曾經道伯人相議定限,自限後用一切之法,而仍令草記回啓,可也。有防曰,臣因此而有區區賤見,敢此仰達矣,朝家之於種樹一事,前後申飭,不啻嚴明,而況如種桑種楮,卽守令七事中一條,而守令看作應文之具,監司亦無責實之擧,年終之啓,徒歸循例矣,卽以兩南言之,大抵楮與竹,卽是土産,而民人輩作爲生業,前此數十年,則一涉兩南之境,所謂竹田·楮田,到處耕播,逐年長養矣,間以守宰之勒買,猾吏之誅求,民人輩之當初厚生之意,反爲敗家之資,因此而竹品日就凋殘,楮價日就騰踊,此豈不大可寒心也,臣於年前待罪畿籓時,以種桑二千株,長至三尺許以上人,本邑報巡營,巡營狀聞,各別論賞之意筵稟,而自廟堂以特許加資之典,定式行會於諸道,而畿邑民人,以種桑二千株,至蒙加資之恩矣,其後毋論畿內與諸道,更未有登聞者,如是而民何以勸,令何以信乎?臣意則修明此規,另加申飭,至於兩南,則種桑之政,亦當勸課,而竹田至十日耕而茁長者,楮田種至十日耕者,守令親審摘奸,擧實報營,自營枚擧狀聞,論賞一款,一依種桑例爲之,而若其勒買誅求之弊,嚴加禁斷,則公私需用,自不艱乏,民人生理,大有聊賴,外此諸道各邑,隨其宜土之樹,一體使之種植,數爻與賞典,亦倣此施行,而此專由於監司·守令董飭之如何,自廟堂別加知委於諸道,恐合事宜矣。上曰,所奏雖似迃闊,苟有實效,足爲實政,五畝之宅,樹之以桑,則五十者可以衣帛,今也俗習侈泰,童子皆着,等分紊亂。賤者亦服,而其所種植之勸奬,反不如古鄒聖之訓,不但爲紙上空言,大典金石科條,未免束閣,更自廟堂別加嚴飭,至於楮之用於交隣,竹之用於箭幹,爲用顧不重歟?亦不可不嚴明申復,俾有菀然茁長之美,而嶺南猶有年終啓本,湖南則竝與文簿而廢却,自今修明之方,竝令廟堂指一定式,草記後行會,可也。出擧條鎭宅曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。措辭見上上曰,不允。出擧條上曰,吏兵房承旨持殿最開坼,可也。榮輔·美修開坼讀奏訖。榮輔曰,卽伏見京畿監司徐龍輔,忠淸監司李亨元,平安監司李秉模,黃海監司李泰永,咸鏡監司金華鎭,今秋冬等褒貶啓本,則守令無一人居下,忠淸監司,則忠州牧使金履銈,宜置中考,而置諸上考,淸風府使徐簡修,宜置下考,而置諸中考,平安監司,則渭原郡守李性默,永柔縣令徐弘輔,宜置中考,而置諸上考,价川郡守趙岐,宜置下考,而置諸中考,黃海監司,則載寧郡守李熙燮,宜置中考,而置諸上考,致勤點下,殊無嚴明殿最之意,竝推考警責,何如?上曰,依爲之。出擧條美修曰,卽伏見諸道今秋冬等褒貶啓本,則京畿水使許,邊將無一人居中居下,江華留守尹師國,黃海兵使姜五成,平安監司李秉模,慶尙左水使姜膺煥,北兵使崔景岳,邊將無一人居下,全羅右水使李東植,水浦萬戶都喜甲題目,宜置中考,而置諸上考,致勤點下,殊無嚴明殿最之意,各該道帥臣,竝推考警責,何如?上曰,依爲之。出擧條勉兢曰,今二十四日臘享大祭諸執事,今方塡差,而齋祝以下蔭官參上參下全數分排,尙患不足矣,都政當前,若或移除他職,則旣經誓戒,無以變通,在前如此之時,或移拜外任及陵殿官,刑官久任各司,亦皆仍差執事之任,今亦依此施行,何如?上曰,依爲之。出擧條上敎有防曰,前兵判事,萬萬駭然,近來閫帥,全不擇差,如尹範行·李燁·李鴻運者流,如非同閈,卽是親私,閫禦之任,何等愼重,則其所差遣,乃若是乎?至於鴻運,身帶舟橋之任,而所重何如,則幸行未過之前,乃敢圖出閫任者,尤萬萬駭痛。仍命榮輔書傳敎曰,今番諸道兵水營褒貶,全羅右水使李東植,最瞭然,中下書等者,非有地處名武,則壯營將校,此等之人,別加勸奬,然後鎭弊可蘇,該水使李東植未赴任兵使,改差,其代令該曹口傳差送,以振滯之意,特敎收用,則尙氣之目,已極無嚴,事多顚錯云者,毋論其事之何事,若能善治,豈有是也,法聖僉使李弘達,卽其地方,降定漕軍頭目,明年納稅,若無弊放送,當初差遣時,前兵判事,心以爲非,雖曰昇平日久,如許老憒不省事之類,將焉用哉乎?況見此開坼,不成模樣,中考下考,無意擧論,萬萬駭然,該水使李燁罷職,令該府拿問處之,其代今日政差送,待下批當日辭朝褒貶,更爲磨勘,循私之當該判堂鄭好仁,削職,永刊兵判之望,以懲爲銓官者無畏怯之心。考講訖。上曰,李存秀·洪命周·宋冕載三人,呼新來以入,可也。有聞承命塗墨進退訖,命陞殿上。敎文源曰,卿之子際此稱慶之時,今日登科,誠不偶然,而予於卿家事,猶以爲尙未盡報矣,其在感舊飾喜之道,將欲致祭於先卿,而予心無以爲懷矣。文源曰,臣百不猶人,被殿下拂拭之恩,致位至此,恒切悚愧矣,臣子之今日科名,實是千萬夢想之外,況伏承縷縷恩敎,至及先臣,臣不勝惶感無地,而益切戒懼之心矣。上命榮輔書傳敎曰,今日之講,爲此儒深企者,豈爲渠也,明年慶科,是家之登庸,豈不稀貴,此所以深企者也,今幸突誦,果獲純通,一愴一喜,當有示意之擧,亦豈可踰日,故領議政文簡公李天輔家,遣兵判致祭,祭文當親撰,以此,分付。又命書致祭祭文訖。上敎命周曰,爾以慕堂奉祀孫,今日登科,尤覺稀貴,而爾名之基字行列,猶未恰好,故日前言于領相,而將欲改之矣。仍命書傳敎曰,惟予外氏之顯,肇自贈領議政,故大司憲號慕堂,而今其奉祀孫幼學洪命周登科,當唱名于來春慶科,事事稀貴,講讀稍能成樣,猶費造化之權,況講章外連下突誦,亦可謂朝廷得讀書之士,告慶之擧,豈可踰日,贈領相祠宇致祭,祭文當親撰,領相入來受香事,傳諭。仍敎明浩曰,領相處傳諭,卿其往傳,可也。又命書致祭祭文訖。仍命書傳敎曰,今十二月朔,日次儒生殿講純通進士李存秀,幼學洪命周·宋冕載,竝直赴殿試,通幼學鄭元紀給二分,略幼學鄭世祐·沈鈺·李弘敏·柳興慶·李箕五·趙德履等,與粗儒生,考例施賞。又命書榻敎曰,參考官韓用鐸推考。又命書傳敎曰,政官牌招開政。又命書榻敎曰,宣傳官吳載衍·沈公燁·趙惠鎭,令該曹口傳相換。仍命退,諸臣以次退出。
上在昌德宮。停常參·經筵。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
徐美修啓曰,新除授全羅兵使李東植,時在道內右水營任所,而有除朝辭赴任之命矣。密符則以前所授密符仍佩,諭書則安寶,使院吏齎傳,何如?傳曰,允。
傳于宋銓曰,右副承旨入侍。
以宣傳官承傳望單子,傳于徐美修曰,近來宣傳官廳之不識尊上抑下之廳風,專由於行首之不擇而然,此後嚴飭,必以剛明如時行首。古家如禁將及申大謙者流爲之事,分付兵曹堂上窠之加設,欲於承傳之事知,而以其資級與行首相等之致,反有弊端,忽待慢侮,此後雖防禦使已行之爲,堂上宣傳官者,待行首如事先進,廳中與私室相見也。若橫竹,若脫袍,若倚枕,若箕坐,若對飰,若路遇不下馬者,報兵曹汰去,用制書有違之律,該廳掩置不報,則兵判·武將廉察,竝與不報之廳首同律,以此下敎同爲揭板,堂上之於行首,如此,則況參上·參下之於行首乎?不但行首可尊,尊先進,當如尊父兄,知尊先進之道,然後可以尊受敎,受敎不遵,則渠輩之罪當如何乎?
傳于徐榮輔曰,右承旨入侍。
吏曹口傳政事,應敎李肇源,副應敎崔獻重,以上除授事承傳。
臺諫前望單子入之,大司諫尹行元,司諫李龜雲,獻納成德雨,正言李羲甲·申龜朝落點。
傳于徐榮輔曰,政官待開門牌招開政。
李冕膺,以兵曹言啓曰,宣薦內禁衛取才時,三技以上入格人單子,書入之意,敢啓。傳曰,知道。
宋銓,以成均館大司成意啓曰,今番日次儒生應製時,原在外及實故外,圓點生·原居齋生,竝皆應製之意,敢啓。傳曰,知道。
李冕膺,以刑曹言啓曰,西部居房連得所告內,其弟春大,被打於宗廟署守僕朴紹完處,仍爲致死,依法償命事,白活據,朴紹完嚴囚推覈之意,敢啓。傳曰,知道。
李冕膺,以義禁府言啓曰,黃海前水使李燁,令該府拿問處之事,傳旨啓下矣。李燁時在任所云,依例發遣府都事,交龜後拿來,何如?傳曰,此時海西廚傳之弊宜念,待待命拿囚,可也。
徐美修,以舟橋司言啓曰,本司都廳李格改差,前都廳御營別將李鴻運,仍任,何如?傳曰,允。
義禁府照目,瑞山前郡守鄭澤孚,身爲地方官,該鎭牧爲弊之端,不能講究釐革,致有牧官之報辭,溺職之罪,在所難免,杖一百收贖,告身盡行追奪,私罪。奉敎依允爲旀,功減一等爲良如敎。
癸丑十二月十六日申時,上御重熙堂。右承旨入侍時,右承旨徐榮輔,記事官徐有聞,假注書洪樂游,記注官安經心·金良倜,以次進伏訖。上命書傳敎曰,今番上齋生在京人之飭令咸赴應製者,蓋欲正士習,而多日冒寒等待,勤者混被怠者之害,略倣節製,皆令在泮製進矣。今見試券,賦二中進士申鳳周之作,非絲非竹,滿篇鏗鏘,似此實才,近所罕有,比之表魁,不翅超等,明日當召試殿庭,泮堂與之來待。二下生員閔致福,給二分,三上進士李永甲·閔命爀·李光顯等三人,各給一分,三中進士吳琰,紙二卷黃粧曆一件賜給。三下生員李重淳,進士金鎭白,生員黃仁紀·張漢栻·金鎰,進士李浤·蔡一揆等七人,各紙一卷黃粧曆一件賜給。次上生員辛之洛·金鍾和·金壽範,進士宋文顯,生員安棨,進士洪偉,生員吳鎭奎,進士李益,生員金圭,進士尹宗基·任希彦,生員閔哲儒·兪益柱,進士尹可基,生員鄭淞,進士李在安,生員金處巖等十七人,各紙一卷白曆一件賜給。表三下一生員閔壽膺直赴會試。三下進士金秀臣給一分,草三下進士李始源·沈魯榮,生員金啓河,進士金明淳等四人,各紙二卷黃粧曆一件賜給,次上生員金命淵,進士趙學春,生員李是釬,進士鄭信龜,生員辛景愈·趙遠慶,進士安光宇·李光輔·李游夏·李勉昇·權襈,生員朴宗羽,進士申錫耉·柳遠鳴等十四人,各紙一卷白曆一件賜給。上曰,實注書持考券與賞格,馳往泮宮,招給諸生後,復命,可也。有聞承命出。又命書傳敎曰,關東經學儒生抄啓六人條問,今始書下,下送于道伯,各令地方官齎傳,而其中年老之人,似難盡爲條對,每經雖對數條,亦無不可,此意各令知悉事,令內閣下諭。又命書傳敎曰,昨因幼學洪命周登科,有都憲祠宇致祭之命,而更思尙闕易名之典,實爲欠事。祠版不祧,將行致祭,祭日當爲宣諡,諡何待狀?文成之薦拜,卽一部信書,事蹟詳載於故相所述之碑銘,令弘文館議諡,仍於明日政下批。東壁未肅拜人許遞與未差之代,直講李肇源,副修撰崔獻重除授,牌招察任,檢詳亦令該曹口傳差出,兩司亦令待開門牌招,以爲備員署經之地,諫院多窠前望單子入之,待下批一體牌招。命退,承史以次退出。
上在昌德宮。停常參·經筵。
夜自三更至五更,月暈。
藥房提調臣徐有防,副提調臣宋銓啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐美修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
徐美修啓曰,來二十一日,朝參日次矣,敢稟。傳曰,停。
蔡弘履啓曰,左承旨李義弼,今日不爲仕進,卽爲牌招,何如?傳曰,允。
徐榮輔啓曰,今十二月二十日,都目政事爲之之意,敢啓。傳曰,臘享差祭當前,今番則以二十四日退行,可也。
宋銓啓曰,來二十一日,輪對日次矣,敢稟。傳曰,都政翌日待令。
傳曰,泮堂率入格儒生入侍。
吏曹口傳政事,以鄭東榦爲檢詳。
兵曹口傳政事,以梁垸·閔致愼爲宣傳官。
以應敎李肇源,副應敎崔獻重牌不進罷職傳旨,傳于宋銓曰,雖以李肇源言之,似此情勢,皆於中批之後行公,則焉敢違牌?至於崔獻重之無端違牌,尤涉未安。應敎李肇源,副應敎崔獻重,爲先從重推考。此傳旨勿施,仍以前牌催促,使之卽爲入來擧行,違牌勿爲呼望事,該房知悉。
以執義宋翼孝,掌令鄭毅祚,持平李重蓮,正言李羲甲牌不進罷職傳旨,傳于徐美修曰,只推,更爲牌招。
以慶尙監司趙鎭宅啓本,火田禁斷成冊上送事判付內,近來少有霖雨,輒云汎濫。年前梁山等數郡事,尤可知之。此豈江流益迅而然?職由山容日濯之致,松禁之外,火耕尤宜定限禁斷。此道伯,凡於奉行朝令,必不泛忽,旣往雖不可論,自今出意見,俾究矯救之方事,令廟堂分付爲良如敎。
徐榮輔啓曰,吏曹郞廳來言,臺諫有闕,政事,取稟。傳曰,允。
以吏曹參議李勉兢牌不進罷職傳旨,傳于徐美修曰,只推。
傳于徐榮輔曰,右承旨入侍。
吏曹口傳政事,以宋彙敏爲洪川縣監。
兵曹口傳政事,以鄭尙愚上土僉使除授事承傳。
以李勉兢囚單子,傳于李冕膺曰,分揀放送。
傳于宋銓曰,今日便殿更試時,進士申鳳朝賦作,可見其實才,見其人淳謹可愛,古事每年大政筮仕,例有太學薦。適値政月,滿仕參奉,爲先作闕,今日政擬入,一以奬其才,一以修舊例。
傳于宋銓曰,差祭該曹判堂及參判許遞,前望單子入之,待下批牌招草記議處,卽爲擧行。
刑曹堂上前望單子入之,判書李得臣,參判徐鼎修落點。
傳于宋銓曰,新除判堂,聞又差祭云,許遞。
傳于徐榮輔曰,正卿之年富力强者甚罕,觀於差祭之竝擬訟曹三堂,其苟且可知。今因議讞事,欲爲點下於前望,而除非年老之人及銓官,則只有前判書趙宗鉉一人,近聞公會懸頉云,苟且甚矣。該曹判堂之代,卽爲問于大臣,從二品中今日政差出,待下批牌招。
有政。吏批,判書金思穆進,參判沈煥之,參議鄭大容牌不進,右承旨徐榮輔進。啓曰,禮曹參議,今當差出,而擬望之人乏少,承旨竝擬,何如?傳曰,允。以李東喆爲執義,權坪爲掌令,鄭履綏爲持平,高宅謙爲校理,李義弼爲禮曹參議,兼甕津府使單李海愚。贈吏判任珣贈左贊成例兼,贈吏參任守幹贈吏判例兼,以上判敦寧任希曾兩代。贈領相洪履祥諡號文敬,故吏判宋言愼諡號榮襄,贈左贊成吳瑗諡號文穆,故判中樞吳載純諡號文靖。徐鼎修爲刑曹判書,申鳳朝爲英陵參奉。
兵批,判書徐有防病,參判李鎭復病,參議尹弘烈入直進,參知金履成病,右副承旨徐美修進。副護軍單李鴻運·金光澤,副司正單鄭冕綏。
以刑曹判書徐鼎修牌不進推考傳旨,傳于宋銓曰,更爲牌招。
傳于宋銓曰,新除授臺諫,一體牌招署經。
徐美修啓曰,金虎門仍留標信,請出之意,敢啓。傳曰,知道。
傳于宋銓曰,內閣番次苟簡,前檢校直閣鄭大容,敍用還付。
以舟橋司粘連啓目,傳于徐美修曰,凡公事回啓啓下,然後粘連,自是常例,則今此舟橋司回啓,不踏啓字,輕先出給者,萬萬駭然。當該承旨,爲先從重推考。昨日所稟之昏謬,亦由於伴直之不察,當該承旨,亦爲推考。上疏則啓字追踏以下,後復如是,則承旨外誤傳之司謁,不敎官員之院吏當嚴治,以此嚴飭。
徐美修以兵曹言啓曰,今十二月十七日,傳曰近以江界鎭將擇差事,不但嚴飭,向於差遣時,面飭何如,則夞怪具命德之居中,雖依年前定式,只請決棍,而如渠士夫武弁,不知飭敎若此,極爲駭然。命德不可決棍而止,爲先汰去,該道內地充軍。其外拔例差送諸人,及近處諸鎭將治績貶目,太不分明,更令道帥臣別加考察,各以意見題評,略倣貶目例修啓事,分付事,命下矣。依傳敎,前夞怪萬戶具命德,本道安州牧充軍事,分付帥臣之意,敢啓。傳曰,知道。
宋銓,以兵曹言啓曰,慶熙宮衛將閔光祿·李遇春,俱以身病猝重,時月之內,無望供職,呈狀乞遞。輪番之任,不可久曠,竝改差,何如?傳曰,允。
兵曹口傳政事,以柳明杓爲慶熙將。
徐美修,以兵曹言啓曰,平安監司李秉模狀啓,鐵箭遠射武士元道英等十五人起送事判付內,上來後,令兵判招見草記事,命下矣。抄上武士,今已齊到,故臣今日南別營薦取才時,一竝招見,觀其身手,問其所願。則平壤直赴李潤哲·康在徽,前忠壯衛將金碩振,折衝金鳴潝,博川直赴金宗喆,陽德前五衛將鄭元赫,曾於年前抄上時,已經帳殿恩賞,今番上來,特以遠射,更入於抄啓之中,而其中直赴人,留待慶科殿試云。安州直赴李瑢㻩·康大憲,平壤閑良崔景祚,出身金學象,直赴田乃穰,順安前萬戶金啓默,成川振武士韓述道等,直赴則留赴殿試,閑良則留赴初試,前萬戶金啓默,亦是閑良前銜,一體赴擧云。而鐵箭遠近,雖不試取,外面身手,別無優劣,待其唱榜武登科,以爲從後收用之地。至於永柔閑良元道英,鐵箭遠射,旣云超等,三登閑良表建瞻,身手地處,比他顯勝,似當有趁卽激勸之典,而俱是閑良,待其登科,自臣曹拔例收用,何如?傳曰,與諸武將今日往南小營,各試六兩,而百五十步以上俱入者書啓,則當召試矣。其中元道英之二百步,表建瞻之爲沿沫後孫者,雖或未越召試時,帳殿一體待令。其外如有三矢俱未入格者,道·帥臣推考,以責來效。近來爲西路武士,勸課何如,而今番抄上,若不刮目於前抄,更以拔例奬勵,俾有蔚然之實效事,發關嚴飭,可也。
徐美修,以兵曹言啓曰,依傳敎,臣與三營將臣,進詣南小營,眼同開坐,關西抄上武士等鐵箭試取後,入格人別單書入,而元額十五人內十三人入格,平壤直赴田乃穰,三矢內一矢不,三登閑良表建瞻,三矢內二矢不,該道道·帥臣不善抄上之責,在所難免,所當施以問備之典,而俄伏承三矢俱未入格,則該道·帥臣推考之命矣。田乃穰·表建瞻,雖未入格二矢,一矢旣越一百五十步,與俱未入格有間,依傳敎,推考一款,姑爲安徐。此後拔例奬勵,俾有蔚然之實效事,發關嚴飭於該道道·帥臣之意,敢啓。傳曰,知道。人是文蔭,職是武壯,則壯勇大將·摠戎使之不爲同參,豈成說乎?聞此帥臣之言,訓將發論,使勿來參云,卿之無一言者,不察均矣。卿及訓將從重推考。此後申復舊規,勿觀其人,惟視其職,可也。
以兵曹西關抄上武士鐵箭入格別單,傳于徐美修曰,入格十三人及表建瞻,明再明間當召試,武將率領待令。
徐美修,以司僕寺二提調意啓曰,因本寺所管平薪牧場釐弊草記批旨內,救弊之方,莫如救其本。大抵邑與鎭之間,無異上下官者,卽近來法綱解弛而然,其人之地處勿論,當以其官之高低,決其當否,而邑勢愈重,鎭瘼愈痼者,亦由於上營之任其所爲,不能致察而然也。牧官之於地方官亦然,向欲先從平薪牧場釐弊,旣命拔例擇送,旋以邑倅·邑吏,侵苦該鎭·牧之弊,嚴加禁斷,更欲依永宗·法聖例分籍,則爲地方官者,但當一遵朝令,禁戢謬習,而不此之爲,反有此相較之擧者,萬萬駭然。雖小於此之事,若有朝令,義不敢若此,況擇送之擧,旣出朝紙,則尤焉敢乃爾?該郡守爲先罷職,令該府拿問嚴勘,慫慂之邑屬,令道臣嚴刑分等勘治。苟求其本,亦由於道臣不畏朝令而然,初欲直爲譴罷,猶不詳其事實,其委折卽爲首實報來後草記,該倅之代,令該曹口傳,各別擇差下送,與鎭長·牧官,相議蘇弊。如是之後,若有一毫頡頑之弊,該倅卽其地方定配,斷不可已。以此分付可也事,命下矣。自本寺行會於忠淸監司李亨元處,則該監司回牒以爲,去月十二日到付瑞山郡守所報內,卽接平薪僉使移文,則地方邑軍額充定,官穀徵族,軍校·舟師·陸軍差出等事,牧馬群頭處雜物徵索之弊,其他各項所任等侵漁之端,自今爲始,更或如前,則自當有重繩之道,現發後論責,便同緩令急誅,不可無預飭,故如是文移,邑自邑鎭自鎭,俾無侵責牧民云云,鎭將措語遣辭。有若上司之責飭下官者然,淩侮威劫,少無顧忌爲言,而邑鎭之間,自有主客之勢,故凡係鎭將之事,每存曲念之意。至於分籍一事,未及聞之弊,職以邑鎭,面對講確,釐正弊端詳審擧行,務從相敬,無損事面之意,戒飭矣。該僉使所報,與瑞山郡守所報,一時竝到,瑞山郡守所報內以爲,大山面所任輩,以督納軍布及各項應行公事,持傳令出,往則鎭將直謂作弊,捉入所任,各杖十餘度後,竝爲逐送,使不得接足於面內。大抵大山一面,本來地廣,戶數至爲七百餘戶,其中軍丁收番,均廳納漁·鹽·船稅等事,皆是該鎭所屬之外,僉使信聽謀避奸民之訐訴,竝禁收布任掌之擧行,將無軍布稅錢,有闕軍額收正上納之望爲言。平薪僉使所報內以爲,無識武弁,不知文辭之尊敬,豈敢奉職而除弊乎?以此由狀聞罷黜爲言,故又以外方官職,自有體例,但當據理守法,共濟國事而已。有何文武之可言,邑鎭相和,無損事面,勿復相較之意題送矣。平薪牧民之積困,已成痼瘼,而今與僉使之別遣釐正,特出朝令,則尤不敢不董飭蘇瘼。而但瑞山郡守,則襲於流規,而未諳外職階級,平薪僉使,則初不相議,而急於創革,如是之際,擧措有若相摶,邑鎭將至失和,弊職爲是之慮。反覆開諭,相對面議釐正之道,連爲申飭,而弊職不能先事禁斷,有此邑鎭之相較,致勤委折報來之嚴命,惶懍震剝,伏地俟勘,前後事實,玆以據實論報云矣。今以該監司回牒觀之,平薪牧官所報,別無相左之端。論以事例,僉使·郡守,自有高下之別,邑倅·鎭將,又有主客之勢,而向來鎭將之破格差遣,寔出於因朝令革牧弊之擧,則鎭將之據例移文,不令襲謬,誠爲得體,而況其移文辭意,專屬下輩,不與本官,則爲本官者,固當往復爛商,惟以共濟爲歸,而乃以有若上司之責飭下官,凌侮威劫,少不顧忌等語,論報巡營,必欲相較,使不得措手於矯救之政者,萬萬駭然。該郡守方在罷拿中,今不必更爲擧論,而職在旬宣之地,邑鎭俱是管下,牧子亦係道民,則方當釐弊蘇瘼之時,初未先期嚴斷,末乃隨報兩解者,不察之失,巽軟之責,烏得免乎?該監司所當更爲請勘,而旣有首實報來後草記之命,玆敢枚擧報辭,以俟處分之意,敢啓。傳曰,前此該鎭將別爲擇差之擧條與批答,不出朝紙云,營邑之不知裏面,亦似然矣。其時當該承旨,令政院捧現告禁推。雖曰朝紙未見云,而新除者卽非行伍久勤之類也,爲其蘇弊,拔例差送之由,亦當聞知於延命之時,則今此報語,矇矓莫甚。本寺之無一言論理,只爲登啓,殊未知爲可。此後分籍別界之外,必以瑞山,倅爲該鎭將管下,然後大而報營論勘,小而拿致決棍,當如法爲之。臣當自本寺成送節目,先令道臣,分籍定界地方,使之論理狀聞,以爲贖罪之地,可也。
李冕膺,以義禁府言啓曰,慶尙監司趙鎭宅査啓內,比安前縣監南麟耉流來舊逋因循未捧之罪,令攸司稟處事,啓下矣。南麟耉以宜寧縣監,時在任所云,依例發遣府羅將,拿來,何如?傳曰,今番大釐正之後,事屬昧爽,況年條無以詳知?則獨於南麟耉一人,豈必追勘,使南師祠板,不得官享乎?此草記置之,枚擧此意,分付道伯,而道啓中限年分捧事,不必回啓,依此請施行事,卽令廟堂行會,可也。
李冕膺,以左邊捕盜廳言啓曰,本廳兼從事官金翰周,移拜宣傳官,職務相妨,今姑改差,何如?傳曰,允。
李冕膺,以右邊捕盜廳言啓曰,本廳兼從事官柳知源,宣傳官遷轉,職務相妨,今姑改差,何如?傳曰,允。
刑曹啓目,殺獄罪人陰孝寬獄案之至今眩亂,正犯之用計掉脫,亶由於此。如許獄案,曾所未見,前後檢官,事當請罪,而前旣被譴,間又作故,今不必更論是白乎矣,至於道臣,則屢次飭敎之下,旣不能明覈,末以服砒之說,把作傅輕之議者,誠極未安,該道臣從重推考。罪人陰孝寬段,更加嚴訊,期於取服,何如?判付啓,詞案屢改,獄情愈晦,道狀曹讞之矛盾,勢所使然。前後文案,發遣郞官,送于大臣,其生其殺之何者爲可,俾各指一詳陳意見,卿等亦爲論理稟處爲良如敎。
癸丑十二月十七日辰時,上御誠正閣。藥房入診,都承旨,館堂入格儒生同爲入侍時,藥房提調徐有防,副提調宋銓,記事官徐有聞,記注官安經心·金良倜,檢校直閣徐榮輔,醫官金孝儉·金光國·周命新·朴春源·吳仁豐·卞,行都承旨蔡弘履,同成均洪良浩,行大司成李家煥,生員申鳳周,以次進伏訖。有防等曰,日間聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。上敎有防曰,關西抄上武士,卿果招見乎?有防曰,永柔元道英,三登表建瞻,身手地處,比他稍顯,而表建瞻,卽故參判表沿沫之後孫云矣。上曰,然矣。射藝俱能二百步云乎?有防曰,其中二三人,能射一百九十步云,而亦未可知矣。上曰,卿須與諸將臣偕往南別營,試才後,草記,可也。上敎榮輔曰,關東應擧儒生處,御製條問,昨已纔下校準,與書役趁卽爲之,然後歲前可以下送,而亦將分給抄啓文臣中能書人,無論新舊抄啓,卽令待令,而其中洪仁浩·金啓洛,使之校準,俾無字劃於舛誤之弊。盡爲校準後,盛于樻子,傳郵下送,而使沿路守令,定差員,以爲齎去之地,可也。上曰,泮堂與儒生進前。仍敎曰,開城留守入侍,經心承命出傳,與開城留守李秉鼎偕入進伏。上敎鳳朝曰,爾年幾何?鳳朝曰,四十九歲矣。敎東鼎曰,此儒所作,誠實才矣。卿須讀奏試券,可也。秉鼎讀奏曰,果善作矣。上曰,藝文提學所見,何如?良浩曰,此稱實才,而見此試券,則詞翰果富贍矣。上曰,將欲面試,卿等俱是文任,各拈出一賦題,可也。以次仰奏訖。上曰,開留所奏魚龍出聽,果好矣。敎美修曰,以此題書給儒生,使於閤內公廨,製進,可也。上敎良浩曰,慕堂致祭延諡,將於何日爲之乎?良浩曰,將於念後爲之,而姑未定日矣。上曰,內外子孫錄,以各派詳細謄出,以爲進覽之地,而延諡日遲參人,亦懸註,可也。上曰,他承旨入侍。出榻敎賤臣承命出傳,行都承旨蔡弘履追入進伏。上命弘履書榻敎曰,違牌亞銓·三銓,更爲牌招參政。有防曰,慈殿·慈宮湯劑進御體大蔘,自本院知委西北兩道,使之別爲貿進,貿進後,以公穀從厚會減,而其中兩重內外採納人倍數優給役姓名,枚報本院,筵稟論賞事,曾有下敎矣。咸鏡監司金華鎭所封進體大蔘中七錢重爲最高,其採納人姓名,今方報來,而卽是前五衛將崇政尹晉錫云矣。論賞一款,似當依月前江界採納人例擧行,而事係恩典,何以爲之乎?上曰,加資,可也。出擧條有防曰,文·武·大·小科及生進回榜人訪問草記或狀聞事,曾有特敎定式矣,卽見咸鏡監司金華鎭移文,則安邊居嘉義崔永昌,年今九十歲,二去辛亥年登武科,回榜已過三年,而以鄕曲之人,未諳規式,獨未蒙恩,而渠則以老病,無以上來,其子爾垕,持紅牌上來,請得新紅牌·賜花,似當依金贊胄例擧行矣。上曰,依爲之。出擧條命退,諸臣以次退出。
癸丑十二月十七日巳時,上御重熙堂。右承旨入侍時,右承旨徐榮輔,記事官徐有聞,記注官安經心·金良倜,以次進伏訖。上命書榻敎曰,宣傳官沈鑏·林載洙改差,其代令該曹口傳差出。又命書傳敎曰。檢詳雖曰名宦,卽不過錄事之長官也,比之玉堂,不翅霄壤。以是銓郞何等名宦,而以玉堂爲銓郞,不敢辭職,在職卽肅,況檢詳又不及於銓郞?則身在直中,聞命經出,如許太酸之處義,出於寒族,猶駭然,渠以乃叔之姪,有此無於前之鄕闇者,萬萬駭然。惜乎乃叔之不敎也。管下將官,猶不管束家內,子弟之溺愛,雖似勢然,然國體所在,不可無飭,前校理鄭尙愚,上土僉使除授,當日辭朝,時任僉使,遞付京職,檢詳點下,勿施,其望筒還入受點。又命書傳敎曰,近以江界鎭將擇差事,不但嚴飭,向於差遣時,面飭何如,則夞怪具命德之居中,雖依年前定式,只請決棍,而如渠士夫武弁,不知飭敎若此,極爲駭痛。命德不可決棍而止,爲先汰去,該道內地充軍。其外拔例差送諸人及近處諸鎭將治績貶目,太不分明處,更令道·帥臣別加考察,各以意見題評,略倣貶目例修啓事,分付。又命書傳敎曰,曾經文衡之臣易名,例皆卽爲,況崇陵外孫也,又況近密之閣臣也?今日弘文館,適會於諡號坐起,而其先卿故文衡吳瑗諡狀,在本館,方欲議諡,豈可不竝爲乎?故內閣直提學兼大提學吳載純,一體議諡於今日,而主家如未撰狀,令館臣奉考侑祭之文,謄來揭楣之扁,就爲考證事,分付。宣諡日,海昌尉內外祠宇,故文衡兩代,遣官致祭,爲主家內外孫者進去,宣諡期限,問于主家,使之從便爲之事,一體,分付。又命書傳敎曰,咸興本宮,永興本宮儀式,今已編輯校正,序文當親撰。校正本下送本道道臣,躬自監董,八件印進,而兩本宮,各藏三件,五處史庫·奉常寺·禮曹·內閣·弘文館·內需司,各藏一件,本道監營及兩邑,各頒一件事,自內閣下諭于道臣。此乃致精編輯者,其所重自別,印出物力,以公穀會減事,令廟堂分付道臣。本宮所藏三件中一件,緞衣入盛樻子藏置事,亦使內閣,分付。又命書傳敎曰,故吏曹判書宋言愼家,寶藏宣廟御墨,奉來敬玩,不任起感之思。猗歟際遇之隆,視若家人,十行手牘,禮略而恩摯,隨節錫與,物嘉而眷厚。在群下知舊之間,若有逈特之交契,而往復赫蹄之斷爛箱篋者,爲其後承者,猶且拾如零金,惜如拱璧,膠褾糊贉,十襲深弆,以是曾聞主家之弊屋,不堪庇護,先命邑倅,營搆妥藏之所,次錄其孫,而御墨則姑藏于內閣,擬待主家之力贍,欲記跋語以還之矣。令日聞之,以撰狀之付太常,將擧易名之典云,及此宣諡之時,同時齎還,爲便故重臣嗣孫之在職者,令該曹先除一麾於今日事,分付,仍令口傳擧行。上曰,上土僉使入侍。出榻敎賤臣承命出傳,與上土僉使鄭尙愚偕入進伏。上敎尙愚曰,爾之今日事,極爲妄率,特補出於玉成,下去善爲,可也。命退,諸臣以次退出。
上在昌德宮。停常參·經筵。
傳于徐美修曰,領相以藥院造朝,再明日次對,進定於今日。
藥房都提調洪樂性,提調徐有防,副提調宋銓啓曰,節屆隆冬,寒事轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如,中宮殿氣候,何如,元子宮氣候,何如?臣等不任區區伏慮,敢來問安,竝此仰稟。答曰,知道。慈殿宮氣候一樣,各殿宮氣候,亦爲一樣矣。以都相之造朝,有次對之命,賓筵時同爲入侍,宜矣。
王大妃殿·惠慶宮·中宮殿·元子宮,藥房口傳問安。答曰,知道。
宋銓啓曰,都承旨蔡弘履,今日正朝望闕禮習儀進去,下直之意,敢啓。傳曰,知道。
徐美修啓曰,今日次對,兩司長官當爲進參,而大司諫尹行元望闕禮習儀進去,大司憲林蓍喆,卽爲牌招,何如?傳曰,允。
傳于徐美修曰,大臣·備局堂上引見。
宋銓啓曰,文衡會圈時,前大提學所當命招,而前大提學行判中樞府事金鍾秀在外,無以擧行。在前如此之時,或有遣史官受薦以來之規,今番則何以爲之乎?敢稟。傳曰,卽遣史官受薦以來。
徐美修啓曰,大提學未差之代,今日會圈事,命下矣。政官牌招開政,何如?傳曰,允。
以吏曹參議李勉兢牌不進罷職傳旨,傳于徐美修曰,只推。
以掌令權坪牌不進罷職傳旨,傳于李冕膺曰,只推。
傳于宋銓曰,望闕禮進去承旨及御定校役進去承旨許遞與未差之代,前望單子入之,待下批牌招察任。
承旨前望單子入之,沈煥之·洪義榮·洪仁浩落點。
兵曹口傳政事,副司直徐榮輔。
宋銓,以吏批言啓曰,本曹參判今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書金思穆進,參判未差,參議李勉兢,同副承旨宋銓進。以沈煥之爲吏曹參判,以韓光植爲校理,以閔台爀爲左尹,以洪良浩爲大提學,以林濟遠爲刑曹參判,舍人單鄭東榦。
兵批,判書徐有防進,參判李鎭復病,參議尹弘烈病,參知金履成入直,右副承旨徐美修進。以沈趾賢爲忠壯將,金麒壽爲慶熙將,柳光濂爲都摠都事,同知單柳明杓,僉知三單金顯和·崔重敎·朴根昌,司直單李致中·李得臣·曺允大。
徐美修,以備邊司言啓曰,因內醫院提調徐有防所啓進上靑大竹,必皆一遵尺量,無敢如前封進事批旨內,若不勸令栽培,遽然尺量擇捧,則徒出誅求之奸僞,令廟堂與曾經道伯人相議定限,自限後用一切之法,而仍令草記回啓可也事,命下矣。臣等與曾經兩南道臣李文源·洪檍·權·鄭大容,會于本司相議,則以爲近來進上靑竹,體小肉薄,不合進供,每當封上,變通無路,不得已冒罪封進。蓋種竹之田,視昔十減八九,培養之道,比前又失其方,産出不古,體樣漸小。今若責其竹品之復舊,則用力於栽種培養之節,是爲先務,而其根蒂經年陳久,然後體榦從以堅碩,則此非時月之所可成就,費了五六年,始可責效云。兩南進上靑竹,限五年長養,六年後始準尺量,如例封進,而五年之間,毋論公私田,種竹養竹之方,嚴飭道臣邑倅,各別勸課,無敢少忽,而過五年之後,竹田猶不廣闢,竹品又不肥大,則道臣·守令,竝勘以重律事,定式分付於兩南道臣,而其所栽種培養之方,勸課賞罰之道,別成節目上送之意,一體知委,何如?傳曰,牛山之木,未嘗不美矣。若彼其濯濯者,以其斧斤之朝朝入山林也。況竹之性尤易萌孽,則昔何葺葺,今何濯濯?觀此回啓,雖如是嚴飭禁養,近於徒法,不能自行。苟欲爲端本之政,養竹莫如養筍。定限則依草記所請,而先自貢筍,特爲限前停封。御供旣停,則雖一條半條,若踰境內,道臣·守令,其罪何居乎?但薦獻事體至重,兩南分年輪封,而亦依廣魚·海衣·魚卵例,勿務體大,以細簳之軟嫰者封進事,分付。每年以茁長形止,依舊例從實狀聞事,分付,可也。
徐美修,以備邊司言啓曰,卽見內醫院提調徐有防所啓,則以爲臣於年前待罪畿藩時,以種桑二千株長至三尺許以上人,各別論賞之意筵稟,特許加資之典矣。兩南竹田·楮田,種至十日耕者,擧實狀聞,論賞一款,一依種桑例爲之爲辭,而批旨內所奏,雖似迂闊,苟有實效,足爲實政。五畝之宅,樹之以桑,則五十者可以衣帛,今也俗習侈泰,童子皆着,等分紊亂,者亦服,而其所種植之勸奬,反不如古,鄒聖之訓,不但爲紙上空言,大典金石科條,未免束閣,更自廟堂,別加嚴飭。至於楮之用於交隣,竹之用於箭幹,爲用固不重歟?亦不可不嚴明申復,俾有菀然茁長長之美,而嶺南猶有年終啓本,湖南則竝與文簿而廢却。自今修明之方,竝令廟堂指一定式草記後,行會可也事,命下矣。進上靑竹限五年培養定式事,已爲別具草記,仰請處分,而箭竹之爲軍器所須,楮木之爲利用所關,其緊重莫過於此,而邇來種竹種楮,公私俱罕,一道之內,舊田荒廢,幾乎絶種。此皆由於官無勸課培植之效,民有誅求侵虐之苦而然,誠不勝寒心。蓋種楮本是僧業,而三南寺刹,盡爲凋弊,僧徒散亡,楮田隨荒,苟究其源,流弊已久,而至於種竹一款,私田姑毋論,公田之如羅州三鄕一面,盡是竹田,竹品最爲勁剛,一國之箭幹,皆出於此,而公家之設置監官,守直除役,禁養法意嚴明,而奸弊多端,漸至童濯,公田如此,況責私田乎?僧徒種楮,旣無以復舊,則就其民田,或村里勸課栽植,務從多數,作爲渠輩産業,以厚其生,而村氓之加資,難保其樂赴。種至十日耕者,爲先復其戶,過此者除其身役,使之興起樂業。三鄕養竹,宜有別般申飭之道,奸民偸竊私賣之弊,設禁嚴戢,進上外俾不得芟刈,限以數年,期有茂茁之效。始自公田,遂及私種,至十日耕復戶除役,一如楮田之例,而毋論楮竹,畢竟奏效,專在於道臣邑倅,而年終之七事登聞,毋敢如前循例擧行,一從楮·竹田新種實數,先施考課之典,仍以其數,枚擧年終狀聞,以爲自朝家勸懲之地事,定式行會,而此亦依靑大竹例,成節目上送之意,一體分付於三南道臣,何如?傳曰,允。曾見湖南收租案,有禁養田旣稅之規,而有名無實,爲弊至此。況箭竹之軍物所關,楮紙之大小日用,欲責蔚然之實效,則其所矯救,莫如多植勤播,而所謂免稅,烏有可知?此等處爲先出稅,看竹茁茂,隨卽還免,抑或爲一道乎?無論如此如彼,令道臣別具意見,成節目後錄壯聞事,分付,可也。
徐美修,以司僕寺一二提調意啓曰,各道牧場馬畜産多寡,牧養數爻,別單書入之意,敢啓。傳曰,知道。
徐美修,以司僕寺一二提調意啓曰,分養馬故失·瘦瘠·不馴守令,每於畢上納後,依法典錄啓請罪矣。今年所納分養馬有頉各營邑守令現告成冊,今始齊到,故抄出啓目書入,依例施罰之意,敢啓。傳曰,知道。
獻納成德雨啓曰,臣姿性魯莽,言議巽軟,耳目重任,固難堪任,且臣於本院,旣經亞諫,揆以格例,自在當遞。昨緣日暮,今始來避,所失尤大。請命遞斥臣職。答曰,依啓。
癸丑十二月十八日巳時,上御誠正閣。藥房入診,大臣·備局堂上引見入侍時,藥房都提調洪樂性,提調徐有防,副提調宋銓,檢校直閣徐榮輔,右副承旨徐美修,記事官徐有聞,假注書洪樂游,事變假注書李弘達,記注官安經心·金良倜,行司直鄭民始·李文源,戶曹判書沈頤之,右參贊洪秀輔,吏曹判書金思穆,禮曹判書閔鍾顯,開城留守李秉鼎,行副司直金持默,訓鍊大將趙心泰,行副司直李漢豐,吏曹參判沈煥之,副司直尹行任,以次進伏訖。樂性曰,近來日氣寒暖不調,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。上曰,今番科慶,非但仰慰慈宮之心,予之外氏宗家,際此稱慶之時,得參科名者,事甚稀貴,亦不偶然矣。樂性曰,榮感之極,無以仰達矣。上曰,致祭延諡,將於何日爲之乎?樂性曰,欲以卄五日爲之矣。上曰,好矣。卿家族譜久遠內外子孫,無以盡爲領會,故昨筵言于重臣,使之修正矣。卿果聞知否?樂性曰,臣果聞知,而方以各派,修正子孫錄矣。上曰,今番事,莫非卿有福所致也。明年慶科,是何等飾喜之擧,而當唱第於是科,尤覺奇喜矣。樂性曰,殿下每以臣爲福星,故荷殿下錫汝之恩,致此福力矣。上曰,凡周之士,不顯亦世,洪命周之周字,有吉且遠之意,誠好矣。樂性曰,昨見傳敎,始知肇錫之恩,榮幸之極,感祝無地矣。上曰,古人有言曰,板蕩識誠臣,故相臣文忠·文簡月臺奏語,通明殿奏語,莊在中心,豈敢忘之?若非兩大臣當日一着,豈有明年稱慶之擧乎?昨於文簡祭文,略擧其功,而其後孫之今番慶科,誠不偶然,亦可見食報之理矣。大抵日次講之賜第,外面雖似輕歇,取士得人之方,莫若親見其人,親試其藝,在昔盛際,或有四韻律詩賜第之例,此豈不盛事乎?若任其科場之舊習,安知無滔天之憂?樂性曰,聖敎誠至當,而莫非造化之權矣。上曰,次對爲之。樂性曰,卽見慶尙監司趙鎭宅狀啓,則枚擧東萊府使尹弼秉牒呈,以爲本府草梁客舍,擧皆渝敗,趁春初始役,而容入材木,從實磨鍊,則體木三十株,修粧木八十五株,椽木一百八十介,而本府境內,元無可用之材,左·右道封山風落松中劃給事,請令廟堂稟旨分付矣。客舍果皆頹圮,則彼人瞻視,不可不趁卽修改。所入木物,依狀請,以風落松如數取用,而運下之際,各別嚴飭,俾無夤緣犯斫之弊,一體分付,何如?上曰,依爲之。出擧條樂性曰,太廟儀軌,今方依下敎擧行,而至於政院日記,待本署移文,注書謄送,已有前例矣。今亦依此例爲之事,分付,此後則仍爲定式擧行,何如?上曰,依爲之。出擧條樂性曰,日官·譯官之赴燕者,或有籌法·暦法之購納於本監,則朝家有施賞之例,昨年譯官洪仁福·朴致倫所納,爲百餘卷冊而已,蒙恩資,日官李鼎德所納,爲十五種二百卷,而猶漏賞典,似當依洪仁福等例施行,事係恩典,不敢自下仰請矣。上曰,依爲之。出擧條樂性曰,前判尹李文源所啓,典牲署糟糠價,以本署位太外受之餘剩給代事,蒙允矣,臣竊以爲不然矣。犠牲所重,係關祀典,豈可以不正名色之所出,代給飼養之價乎?況位太外受,卽該署之謬例也?初非上煩朝廷之事,以此以彼,極甚屑越,前判尹李文源,不可無警,從重推考。殘·獨戶之偏徵價本,果如其言云,無論班賤,逐戶分徵,自是法意,分付京兆,依座更例爲之,似好矣。上曰,依爲之。出擧條上曰,婢夫之於妻上典,名分何如?特以殺有償命,爲施惡蔑紀之端,而爲其妻上典者,未免彌縫爲事,以至欲治不治。兩班如此,中人何論,中人如此,市井何論?如此不已,則將使等威日紊,誠非細憂。每欲一番定式而未果矣。今以刑曹稟決之殺獄觀之,所謂婢夫所爲,誅之猶輕,豈可議到於成獄乎?若杜陵犯之漸,宜先潤色於金石之典,然後有奴婢之上典,雖甚殘徵無勢力,可得以行號令,而婢夫之惡習,可以除矣。有國所重,莫大於風敎。夫爲妻綱,上典爲奴婢之綱,淫女之鶉奔也,除非倂殺奸夫女於奸所,則例皆成獄償命,而先朝特軫風敎之日渝,諸凡挽裳對飯,而現捉於本夫之類,皆許惟輕之典。妻上典之於婢夫之夫,不敢下手,下手而邂逅,死則必償命,此何異於奴婢之犯上典乎?其視悖漢之與淫女一番挽裳,一番對飯,其輕重淺深,尤有間焉。然則妻上典之治罪犯分之婢夫,而婢夫致斃者,決不可勿問事實一例償命。大官及曾經刑官諸臣,各陳所見,可也。領議政洪樂性曰,殺獄體重,固當審愼,則以臣昏耗之神識,顧何敢剖析仰對,而近來名分之紊亂,誠一痼弊。至於婢夫凌辱妻上典,不但疲殘士夫家比比有之,閭巷賤流,尤爲特甚。若或有意外殺死之獄,不問是非,一例訊推,無所區別,則其爲虧傷綱紀,所關非細,爲法官者,當觀用意與邂逅。如其用意,則固不可枉法闊狹,而若係邂逅,則初不直斷以殺獄,別具意見,仰請稟裁後決處,恐合於嚴法律扶風敎之一端矣。行司直鄭民始曰,婢夫之居接廊底,視同奴僕者,若有犯凌之事,則未及告官,略加徵治,不是異事,而因此邂逅者,亦與凡民同律,果爲太重。以此之故,雖士夫之家,於悍惡之婢夫,不敢誰何。至於閭巷之人,殆不能支堪,傷風敗俗,莫甚於此。若其罪不至死,而用意戕害者,固當如律,而其他笞杖之屬,若許以參量自斷,以假其威制之權,而或致邂逅,從而闊狹,則彼亦必知畏而自戢,其有補於風化,誠不少矣。行司直李文源曰,殺獄雖重,所謂婢夫,旣有如奴之名,固不敢橫恣,而近來風習漸壞,勿論京鄕士族之疲殘者,閭巷之無勢者,爲其使婢子待婢夫,無異己僕,不隔內外,撫馴無嚴,不是異事。一有呵責,不有分義,肆發惡言,爲其主者,至或乘憤手驅,邂逅致斃,則輒以償命告官,以是之故,箠責非所可論,而不敢加一言,反以出給其婢,以溫言順辭,誘而出送。此乃大關風化,蓋雖在己僕,不告官擅殺,自有其律,如或用意戕殺婢夫,則固當參考情法,而不然而邂逅致斃,以償命告官者,參量輕重,合有稱停,然後頑惡婢夫之徒,庶有懲勵之事,疲殘無勢之輩,似有御婢僕之道矣。戶曹判書沈頤之曰,各道徒流案中,凌辱妻上典者,十居其半,因此而有傷倫敗俗之歎,朝家深軫此弊,年前有特敎申飭之故,法官亦不饒貸,而此輩終不知戢,冒犯者多。今若定以笞杖幾何自斷之法,而或有邂逅致命之事,杖數之內則勿問,故爲戕害,情理絶悖者,初檢後具由草記,備陳獄情,以待處分,始爲成案,法律無所撓屈,風敎必有扶植矣。右參贊洪秀輔曰,以婢夫而凌辱妻上典,其犯分傷風,比諸尋常行路之辱罵士夫,尤爲痛惡。乘憤懲治,容或無怪,若以不幸致斃,直爲償命,則終似過重,然殺人之律,三尺至嚴,末流之弊,不可不念。戶判所奏定笞之數而先立界限,酌情法之間而仰請處分云者,誠爲得當矣。兵曹判書徐有防曰,婢夫之凌辱妻上典,毋論士夫家與閭巷,誠爲莫大之痼弊,間或有殺死之獄,而其用意故犯者,固無奈何,而如其因其凌辱,略加懲治,不幸有邂逅致命之擧,則均用與凡人同律之律,大爲不可。摠使之酌量自斷,戶判之具由草記云者,誠有所據,惟在博詢而處之矣。吏曹判書金思穆曰,近來婢夫之凌犯妻上典,種種有之,事關風化,宜有一定之規。今此戶判所奏,雖有獄情之邂逅或絶悖者,具由草記,以待處分,使法律無撓屈,風敎有扶植云者,恐似得宜矣。禮曹判書閔鍾顯曰,法律雖重而事係風化,則法亦有不可不闊狹處。臣意則依戶判所奏,凡有似此情犯,爲獄官者,酌量事理,以爲稟裁之地,恐好矣。開城留守李秉鼎曰,婢夫之凌辱妻上典,無論京鄕,誠爲痼弊,士夫孤寡之家,閭巷寒微之人,尤受其害,大關風化,而但區區愚淺之見,三尺自來至嚴,祛弊生弊,亦不無慮。況閭巷之人,婢夫之中,亦多儕流。凡有獄案,欽恤闊狹,惟在上天之造化,恐不必作爲定制矣。刑曹判書徐鼎修曰,臣亦別無他見,而所謂婢夫,亦有許多般,或有多年使役,無異奴僕者,或有一時依接,便同路人者,今若著一定之規,則似不無掣礙之端。此後如有似此獄事,而情犯之初無可議者,自當勿論,若其不可不成獄者,則議讞之臣,據實陳聞,以爲稟裁闊狹之地,似好矣。上曰,詢問之意,豈徒然哉?蓋欲嚴等威正名分,兼寓生道殺人之義也。今雖闊狹,豈必以此爲弊?若以假與治罪之權,爲枉殺之慮云爾,則此有大不然者。奴婢之於上典,旣許殺活,其不告官之律,不過決杖,而未聞以此有枉殺之爲弊。至於開留所奏中閭巷人婢夫亦多儕流云云,尤未必爲然。向所謂婢夫云者,特指率接廊底如奴使喚者之謂也。誠如重臣之說,則士夫之家畜人家婢僕,而見殺於本主者,亦當不爲償命乎?此則重臣之慮誠過矣。今番詢問之擧,積有酌量而爲者。自今人家率接之婢夫,向妻上典肆發惡言,情理絶悖,而妻上典治罪部官報于該曹,邂逅致死者,依挽裳對飯律,勿爲成獄。情理絶悖,治非邂逅,則獄具後,草記稟決。不當發告,而發告者,定律反坐,其他言路之不恭,行事之犯分者,不分輕重,隨現告官,嚴刑定配,俾人家婢夫輩,知妻上典之有處置之權事,分付京外,可也。出擧條思穆曰,前假注書任厚常,有校書館施行之命,所當卽付芸閣之職,而本曹以未見文蹟之故,尙不得擧行,當付不付,事甚惶悚,敢此仰達矣。上曰,分揀,可也。出擧條秉鼎曰,臣於日昨,伏見秋曹啓下關,則因前判書李致中所啓,殺獄檢驗時切隣居生者,捧賂放釋,橫捉過去不當之人,則當該檢官論罪事,出擧條嚴飭京外,故臣以奉審施行之意,纔已啓聞矣。昨日中部,有檢驗事,而臣營下隷之持文過去者,橫捉拘留,奪其行裝云,烏在其嚴飭之意哉?當該部官,恐不可無罪,臣則旣例兼籌堂,適有言端,敢此仰達矣。上曰,令該府拿問委折,以爲勘處之地,可也。出擧條樂性曰,今聞松留所奏,部隷之橫侵松都下人可駭,而此不過下隷之事,則至煩筵達,事體屑越,開城留守李秉鼎,推考,何如?上曰,依爲之。出擧條心泰曰,華城府城址看審後,依筵敎,就議摠理大臣,則以爲城址之今此改定,觀其圖形局面,恰好無容更議,而但明春始役之後,四城門樓及譙樓,當次第營建,所入材椽,若不請得,島松又不斫取,水上禁養處,則將無以成造矣。各頂大材一千株,大椽一千二百株,就安眠島風落松及長山串標外松許斫,以道內兵防船載運,而斫伐及曳下之價,竝船格糧米,而各以本道公穀,從實數會減,其餘材椽,隨其所入,水上禁養處許斫之意,自備局知委各該道,以爲及時取用,俾無大役愆期之弊爲好云。大臣之議如此,敢此仰達矣。上曰,大臣之意,何如?樂性曰,臣亦別無他見,依此許施好矣。上曰,依爲之。船運給糧之時,俾無虛實相混之弊,裝載發船緣由,使之狀聞,可也。心泰曰,城役時營建材木,旣已仰請蒙允矣。許多材木,斫取於安眠島,則枝柯將不些,且安興鎭近處,灰石甚多,以此枝柯,船運於安興鎭,使該鎭僉使,煮灰以送,則所費不多,爲用甚緊,依此分付於帥臣及僉使處。且空石需用,勢將顆然,此則有價難覓,限一萬立,湖西沿邊各邑分定,船運以送之意,知委該道道臣,何如?上曰,依爲之。心泰曰,大小材木,旣已請得,而但松材風雨磨洗,易致朽損,今此南北層樓許多棟樑,雖不得一一擬議,至於外棟,不甚數多,且嶺·湖諸島,自是雜木所産,以此知委各該道·帥臣及統制使處,槐雜木棟材,限百株斫取,道內漕稅船便,各各分數付送,則在外道不甚爲弊,在成造爲用緊切,敢此仰達矣。上曰,曾經監司,亦陳所見,可也。行司直鄭民始曰,封山近處槐雜木,雖或有可合棟柱之材,而但全體則決難添載,若裁截劈鍊者一介,則庶可添載,而封山俱在下道,至於上道漕稅船,則勢不得載來矣。上曰,依爲之。心泰曰,華城城役始役吉日,自浮石竝各處開基,令日官推擇,今方草記,而始役之時,當先行告由祭矣。饌品依方書所載,措備香祝幣,不可不定奪,故敢此仰達矣。上曰,依爲之。香祝則香室藝文館,措備下送,所重在焉,幣則亦令該監措備,可也。心泰曰,香祝幣措備事,旣承批旨,而門樓及將臺上樑時,當有撰文賁飾之擧,故敢此仰達矣。上曰,門樓上樑時,亦當有上樑文節次,預令知悉,文衡撰進,可也。出擧條上命書傳敎曰,來歲元朝稱慶陳賀時,致詞箋文,當爲撰進,尊事面之道,宜備文衡,大提學未差之代,今日會圈事,令都堂知悉。仍敎有聞曰,爾其馳往前大提學所住處,受薦以來。榮輔曰,大提學會圈,今日爲之事,命下矣。時原任大臣·前大提學·政府西壁·六卿·判尹,卽爲命招,使之擧行,何如?上曰,依爲之。出擧條上曰,臺臣退於臺廳,傳啓,可也。命退,諸臣以次退出。
上在昌德宮。停常參·經筵。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳來言,今日本廳軍兵,日次私習云矣,敢啓。傳曰,知道。
徐美修啓曰,大司憲林蓍喆,執義李秉喆,掌令李鎭宅,持平鄭履綏·朴崙壽呈辭,掌令權坪未肅拜,監察茶時之意,敢啓。傳曰,知道。
注書徐有聞病,代以鄭文始爲假注書。
傳于徐美修曰,該房承旨·左承旨入侍。
傳于宋銓曰,左承旨許遞,前望單子入之,待下批牌招察任。
承旨前望單子,金啓洛落點。
以吏曹參議李勉兢牌不進罷職傳旨,傳于洪仁浩曰,處義雖過一伸,亦可許遞。前望單子入之,待下批牌招察任。
吏曹參議前望單子入之,李冕膺落點。
傳于洪仁浩曰,承旨前望〈單〉子入之。
承旨前望入之,南公轍落點。
有政。吏批,判書金思穆進,參判丁範祖牌不進,參議李冕膺,承旨洪仁浩進。以徐有沂爲獻納,李鼎揆爲左尹,鄭昌順爲同成均。
兵批,判書徐有防,參判李鎭復,參議尹弘烈病,參知金履成入直,左副承旨徐美修進。副司直蔡弘履·洪義榮·成德雨竝單付。
金啓洛啓曰,大司憲林蓍喆,掌令權坪牌招命下,今已夜深,而連爲催促,終不承膺。莫重命牌,將至經宿,事未前有,萬萬未安,竝從重推考,何如?傳曰,待開門更爲牌招。
洪仁浩啓曰,傳命事體,何等至重,而分養馬故失降資邑知入之下敎,有此誤傳,極爲駭然。當該司謁,令攸司科治,何如?傳曰,允。
徐美修,以兵曹言啓曰,依下敎,司鑰尹長裕決棍五度,龍虎營敎鍊官朱泰亨決棍三度之意,敢啓。傳曰,知道。
金啓洛,以兵曹言啓曰,依傳敎,關西抄上武士折衝金鳴潝,前忠壯將金碩振,各木二疋,布二疋施賞之意,敢啓。傳曰,知道。
徐美修,以兵批言啓曰,上土僉使金光潭遞付京職事,命下矣。時無相當窠,依例付軍職之意,敢啓。傳曰,知道。
徐美修,以刑曹言啓曰,西部居房連得發告內,其弟春大,以朴紹完雇婢之夫,居生於朴紹完廊下,今月十三日,被打於朴紹完處,翌日三更,致命云,故發甘該部,使之如法檢驗矣。卽見初檢屍帳,則屍親房連得與其母·其妹之招,皆以爲,朴紹完一踢胸膛,面有傷處之說,聞於春大妻八月處云。被告人朴紹完招,則以爲今月十三日,春大飮酒泥醉,直入內庭,多般辱說,故戒責推出之際,春大困酒披靡,自仆階上,撞破醬甕,故曳起頭髻,逐出中門外,翌日聞八月言,則春大忽然大痛,故淸心丸果爲買用,而畢竟無效云。屍帳則眼合口開,腹肚膨大,而仰合面俱無傷損,實因以病患懸錄矣。大抵獄體至重,必也實因分明,詞證俱備,然後可以成獄,而今此春大之事,以實因則所謂被踢之胸,初無踢痕,帶傷之面,亦無傷處,而無論踢與傷,渾體上下,無一可執之端,則屍親之言,未免落空矣。以詞證則連得旣不目見,只聞八月之言,八月亦非別人,卽是春大之妻,而無他看證之人,則連得·八月之言,固不足取信矣。且以無冤錄諸條觀之,眼合口開,初非踢死之症,腹肚膨大,沕合於醉飽致死條,則春大之醉飽過度,隔塞致命,不待各人之供,而可知其十分無疑,以此以彼,成獄一款,有非可論。故覆檢則勿令擧行,而春大以雇工婢夫,旣有此被酒詬辱,則以紹完之年少氣銳,雖難責其雍容區處,而身被衰麻,手握頭髻,以至於醬甕撞破之境,則想其光景,亦不無下手之跡。此則自臣曹各別懲治,殺獄發狀,何等愼重,而房連得之不見傷處之如何,只憑無根之傳說,有此輕先發告者,其在懲後之道,不可仍置,亦爲考律勘處,何如?傳曰,婢夫之妻上典,名分截嚴,近來犯分之習益甚,至有此獄之公然發告。若此則士夫猶無論,閭巷之民,何以役奴使婢乎,又何以正名分乎?此事成獄,非所可論,自當勿施。所謂發告漢,情理自情理,風化自風化,況情理又無可言者乎?卿其各別嚴刑,勘以詐不以實之律,可也。
刑曹判書徐鼎修疏曰,伏以,臣於再昨,叨拜秋曹佐貳,隨牌祗肅,纔歸私次,忽於千萬料表,伏奉擢授長席之命,臣誠驚惶震懍,歷日靡定,殆不覺五內之失守也。恩渥之天地莫量,酬答之涓埃未效,非但前後章疏之畢陳無餘。實是聖明之所俯燭,同朝之所共知,則其何敢更事煩絮,仰塵崇嚴,而今玆八座峻秩,又非人人所可濫竽,則顧安得不披歷肝血,以冀父母之小賜諒察乎?噫,臣之樗櫟賤品,本自魯下,散銜閒局,尙云不堪,而惟我殿下,拔之人望之外,置之任使之列,驟躐冥升,班在次月,而中間揚歷,無一職之非華膴也,到處瘡疣,無一事之非覆燾也。從古人臣,遭逢何限,而未有如臣之長養成就於造化之中者,赴湯蹈火,雖寸忱之耿結,集木臨淵,亦一念之悸恐,夙夜憧憧,苟幸無罪,更進尺寸之步,初非夢想之及,而司寇誤恩,有隕自天,滿則招損,過則召災,卽理之常也。以我聖上終始曲保之德,猶且卑之,不少難愼,抑又何也?臣之毫分自力,惟在趨走爲恭,有除輒謝,便成一副規模,再召之上,冒沒承膺,以伸叩謝之忱,而百爾思量,蹲據無路,日月在上,臣豈飾讓?玆敢不避瀆擾,略暴衷悃。伏乞聖慈,俯垂鑑臨,特收新授資級,以重官方,以安私分,不勝大願。答曰,省疏具悉。卿其勿辭行公。
大司諫尹行元,執義李秉喆,司諫李龜雲,應敎李肇源,副應敎崔獻重,掌令李鎭宅,持平鄭履綏,校理高宅謙,副校理尹致性,修撰李祉永·尹光普啓曰,請鄭致達妻亟令王府,快正典刑,請物故罪人德相亟施孥籍之典,請逆賊尙喆追施孥戮之典。一行刀割答曰,不允。五字刀割
大司諫尹行元,執義李秉喆,司諫李龜雲,掌令李鎭宅,持平鄭履綏啓曰,請遲晩物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府,設鞫得情。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮亟施孥籍之典。請梟示罪人明謙,正刑罪人以謙,亟施孥戮之典,逆復庶子好石亟施處絞之律,荐蕀罪人時偉設鞫得情,夬正王法,遲晩罪人宇鎭捧根脚夬正王法。請柳星漢亟令王府,設鞫嚴問,期於得情,夬正邦刑。請承款物故罪人九宗亟施孥籍之典。措辭見上答曰,不允。
執義李秉喆,掌令李鎭宅,持平鄭履綏啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
大司諫尹行元,司諫李龜雲啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
癸丑十二月十九日辰時,上御春塘臺。關西武士試射入侍時,行左承旨洪義榮,左承旨李冕膺,右副承旨徐美修,假注書洪樂游,記注官安經心·金良倜,一提學鄭民始,檢校直閣徐榮輔,試官,兵曹判書徐有防,壯勇大將金持默,訓鍊大將趙心泰,禁衛大將李漢豐,以次進伏訖。上敎美修曰,試射卽爲擧行,可也。美修跪請矢數執鼓,又跪請射員呼名,又跪請射員發射,射員以次應射訖。上命書傳敎曰,凡事不始則已,旣始之後,宜責鎭長之效。今番關西抄上武士,比年前頗勝,道·帥臣奉行之恪勤,可以知之,殊甚嘉也。此後益加飭令課習,俾人人皆越二百步事,令兵判卽爲行會。帳殿鐵箭遠射人召試時,永柔閑良元道英,連二百步,特爲直赴殿試,待唱榜日,無論有窠無窠,直爲除職單付,知所聳動。安州直赴李瑢謙,博川直赴金宗喆,平壤直赴康在徽·李潤哲等,皆越百七十步內外,惟潤哲雖遜,地處最勝,右四人唱名後,除薦除將鬼取才,來年六月都政,別爲試取,其中居首人除職。此後亦當有似此勸奬之擧矣。順安閑良金啓默,成川閑良韓述道,平壤閑良崔景祚,俱越百六七十步,竝直赴殿試,陽德前五衛將鄭元赫,雖不及二百步,射法最優,身手最勝,而三矢皆近百八十步,令道臣拔例陞差,將官收用後狀聞,射藝若長進,來頭抄上時,更爲抄上事,分付。平壤折衝金鳴潝,前忠壯將金碩振,皆不及鄭元赫,令兵曹優給木布事,分付。出身金學象與李瑢謙等,矢數則相等,而亦已越薦,未入格於取才云,來都政一體許赴於李瑢謙等別取才事,分付。又命書傳敎曰,故相李性源,撰狀雖久,太常未及到付,再昨日議諡,不得爲之云,旣聞之後,豈可踰日?舍人姑不減下,卽爲會議,仍於今日政下批事,分付。兩司亦爲牌招擧行。又命書傳敎曰,政官牌招開政。持默曰,本營馬步軍兵,勤慢連五次之類,各施賞罰事,曾有定式,而今冬等乃爲考準之限,故抄出則連五勤,至於九十七名之多,勢難一一論賞,宜有變通之道,而其中使役之苦歇各異,旗隊摠則依前擧行,統首則依十考例,賞以連十勤,罰以連五慢事,更爲定式施行,何如?上曰,依爲之。出擧條有防曰,知事徐赫修·金光宇,老病在外,不可一任其虛帶,今姑改差,何如?上曰,依爲之。出擧條民始曰,北道利城親騎衛孔先德,卽前朝檜原君孔紹之後孫,而世譜亦在其家,年未及三十,身手壯健,膂力絶倫,可合奬拔者,而適以殺獄滯囚,聞其事情,亦非首犯,不至成獄者,而旣在縲絏之中,則姑不可擧論,其弟仁德,年未滿三十,而膂力幾與兄比云,令該道卽爲起送,何如?上曰,依爲之。孔先德膂力之外,所貴者姓字,況世派明有可據者乎?苟果難赦,宜念世宥,且況獄案,容有可議者云乎?令道臣取考文案,如可傅生,卽爲酌決,一體上送事,分付,可也。出擧條命退,諸臣以次退出。
上在昌德宮。停常參·經筵。
徐美修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,右承旨入侍。
宋銓,以禮曹言啓曰,來正月初三日社稷祈穀大祭親行時,省牲·省器之節,依例以親臨磨鍊擧行乎?敢稟。傳曰,以親臨磨鍊,可也。
徐美修,以兵曹言啓曰,來正月初二日大駕詣社稷齋宿,初三日祈穀大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍四哨,爲先後廂,禁衛營留陣,禁軍三番隨駕,其餘留營留陣,置之,可也。
徐美修,以兵曹言啓曰,臣於今日赴公之路,本曹佐郞崔時淳,不爲隱避,只回馬首,雖在他司郞官,猶不當若是,況本曹郞官乎?雖緣生疎,未及周旋,體統所在,不可仍置,本曹佐郞崔時淳,汰去,何如?傳曰,允。常參日飭敎果如何乎?亦以守禦使擧條及批答,使之謄示朝紙,則無論事勢之如何,豈敢犯科乎?大抵此人,鄕外文官也,京文·京蔭,不知體貌,故鄕人亦然,爲先拿問處之。道路之呼唱,見官高者不爲讓路,曾聞兵曹郞尤甚云。此蓋謬例不革而然。此後若不痛革,當者與該堂,難免重勘,以此嚴飭,可也。
徐美修,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。史官進去,可也。
徐美修,以摠戎廳言啓曰,本廳諸將官癸丑年射講居首人,依例別單書入之意,敢啓。傳曰,知道。
金啓洛,以司諫院言啓曰,新除授正言申龜朝·李羲甲除拜後,尙未署經,同臺署經,備三員爲之者,自是古例,而獻納徐有沂在外,只有大司諫尹行元,司諫李龜雲。在前如此之時,亦有二員開坐啓請署經之規,今亦依此例署經之意,敢啓。傳曰,知道。
徐美修,以義禁府言啓曰,靈光郡守金載翼拿處事,傳旨啓下,而有畢捧糴差代之命,故待其畢捧擧行之意,草記蒙允後,行會該道矣。卽接全羅監司李書九牒呈,則靈光郡各樣還餉,今月十二日畢捧云,而金載翼自任所未及上來,依例發遣府書吏,拿來,何如?傳曰,允。
大司憲林蓍喆,大司諫尹行元,執義李秉喆,司諫李龜雲,應敎李肇源,副應敎崔獻重,掌令李鎭宅,持平鄭履綏·朴崙壽,校理高宅謙,副校理尹致性,修撰尹光普·李祉永啓曰,請黜置罪人鄭致達妻,亟令王府,快正典刑。請物故罪人德相,亟施孥籍之典。請逆賊尙喆追施孥戮之典。一行刀割答曰,不允。六字刀割
大司憲林蓍喆,大司諫尹行元,執義李秉喆,司諫李龜雲,掌令李鎭宅,持平鄭履綏·朴崙壽啓曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府,設鞫得情。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。請物故罪人國榮亟施孥籍之典。請梟示罪人明謙,正刑罪人以謙亟施孥戮之典,逆復庶子好石亟施處絞之律,荐棘罪人時偉設鞫得情,夬正王法,遲晩罪人宇鎭捧根脚夬正王法。請柳星漢亟令王府,設鞫嚴問,期於得情,夬正邦刑。請承款後物故罪人九宗亟施孥籍之典。措辭見上答曰,不允。
大司憲林蓍喆,執義李秉喆,持平鄭履綏·朴崙壽啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
大司諫尹行元,司諫李龜雲啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上新除授獻納徐有沂,時在慶尙道安東地,請斯速乘馹上來事,下諭。答曰,不允。下諭事,依啓。
左議政金履素箚曰,伏以,臣近因日候之猝寒,自來病證之外,添得感冒,諸般證形俱屬不輕,委頓床簀,宛轉呻楚。日前坐違召命,已極悚懍,今又以諡狀署經,當赴中書之坐,而第臣狗馬之疾,如上所陳,頭疼如碎,惡寒特甚,少有勞動,輒覺神眩而喘促,房闥之間,亦無以作氣運身,則自力赴公,非所可論。玆不得不略入文字,猥暴實狀,尤增惶恐。伏乞聖慈,俯賜諒察,仍降威罰,俾私分安而朝綱肅焉。答曰,省箚具悉卿懇。安心愼攝。仍傳曰,此批答遣史傳諭。
大提學洪良浩疏曰,伏以,臣聞有國之所重,莫先於文敎,而文敎之汚隆,實係於得人,故我朝之設官命職,最峻文任之選,文任之中,尤以提衡爲重,歷數掌故,可按而稽也。今玆新命,胡爲而及於臣也?夫是職也,旣秉文柄,又兼學政,掌詞命則古之太學士也,主科試則古之知貢擧也,典成均則乃虞廷敎胄子之任也。以一官而竝數器之重,故朝廷之推薦,至愼且難,前輩之居此任者,必須一代之宿儒鴻匠,苟不得其人,文風以之不競,士趨靡所取準顧,其關係爲如何哉?念臣才本鈍滯,學又空同,偏沐陶甄之澤,猥躋淸顯之列,而曾長國子,則未贊作興之盛,近齒館閣,則全無藻識之稱。加以年衰而筆退,精耗而思涸,几於代撰之詞,事大之文,皆不猶人,心嘗恧蹙,恐招四方之譏,而況進於此者乎?伏惟我聖上,學貫千古,文致太平,囿一世於菁莪之化,集群英於圖書之府,俊乂雲興,聲明日章,端宜登崇魁彦,賁飾鴻猷,以致郁郁之美,肆臨御近二十載,授是任者,厪數人而止,豈意如臣等輩,濫廁於其間哉?況今天休玆至,慶禮將擧,上以揄揚盛烈,下以播告多方,其責至重且嚴,專付於掌誥之手,臣是何人,敢當斯任?一自受命以來,震悸縮伏,恭俟公議,屢日虛縻,尤增惶悶,玆敢冒入文字,仰暴衷情。伏乞聖明,深惟國家設官之重,俯察微臣不稱之實,亟解臣新授文衡之任,回授望實俱著之人,以幸國事,不勝大願。答曰,省疏具悉。取卿文體之典實,卿其勿辭行公。
癸丑十二月二十日辰時,上御重熙堂。右承旨入侍時,右承旨南公轍,假注書洪樂游,記注官安經心·金良倜,稟事閣臣徐有防,以次進伏訖。上命公轍讀公事書判付。有防曰,上土僉使,係是堂上窠,而新除授僉使鄭尙愚,乃是堂下官特補,事體自別,而事係官方,在前似此特補之人,每爲提稟,故敢達矣。上曰,與神光相換,李海範仍用堂上履歷,可也。出擧條命退,諸臣以次退出。
上在昌德宮。停常參·經筵。
徐美修啓曰,來二十五日朝參日次,而親臨受誓戒相値,頉稟之意,敢啓。傳曰,知道。
洪仁浩啓曰,右尹閔台赫除拜後過三日,不爲出肅,依定式推考警責,仍卽牌招察任,何如?傳曰,允。
宋銓啓曰,今此延祥詩抄啓人中,時無職名人員,令該曹口傳付軍職,何如?傳曰,允。
宋銓啓曰,今此春帖子製述抄啓人中,時無職名人員,令該曹口傳付軍職,何如?傳曰,允。
洪仁浩啓曰,監董堂上趙心泰,依下敎來待矣。傳曰,入侍。
傳于南公轍曰,右承旨入侍。
傳于洪仁浩曰,政官牌招開政。
有政。吏批,判書金思穆進,參判沈煥之牌不進,參議未差,左承旨洪仁浩進。以沈煥之爲藝文提學,鄭東榦爲司僕正,洪喜榮爲司饔主簿,李元瞻·李命老爲崇寧殿參奉,左尹單閔台赫,右尹單李鼎揆。故左議政李性源賜諡文肅,贈吏判具人文賜諡忠莊,贈左參贊宋侃賜諡忠剛,贈吏判朴彝敍賜諡忠簡,贈吏判禹性全賜諡忠康。
兵批,判書徐有防進,參判李鎭復病,參議尹弘烈病,參知金履成入直進,同副承旨宋銓進。以李敏輔·李得臣爲知事,金瑞豐爲部將,閔致協爲白翎僉使,僉知單金猉壽,上土僉使鄭尙愚,神光僉使李海範,以上相換事承傳。副司直李勉兢。
以部將金瑞豐望筒,傳于徐美修曰,觀此年歲懸註,卽七十一歲也,豈有八十初仕乎?參上宣傳官加設單付,待都政,以相當窠區處事,分付。
以部將崔昌國望筒,傳于徐美修曰,七十則一也,參上武兼加設單付,與金瑞豐,都政時更稟。
兵批,再政。臨津別將單金禹鼎,以丁遇泰爲楊花別將,崔昌國爲部將,宣傳官單金瑞豐,武兼單崔昌國。
以故左議政李性源益狀,傳于金啓洛曰,狀語多脫略實蹟,若使故待敎在,豈有是也?尾題一語,以慰九原之思,宣諡則其從姪宰臣李時秀·李晩秀闋服後爲之,宣諡日當致祭,祭文製下,故待敎亦當致祭,臨時送言內閣,以爲提醒之地,諡狀還送主家。
金啓洛,以賑恤廳言啓曰,西部太平館契任掌朴順奉,今月二十日本洞路傍,得五六朔遺棄男兒,同里居良女金召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
徐美修,以兵曹言啓曰,今十二月二十一日武臣賓廳講時,宣傳官李儒燁,通鑑第三卷不通,依定式推考警責,何如?傳曰,允。
徐美修,以兵曹言啓曰,依下敎,司謁李德鳳,決棍五度,龍虎營軍士降定之意,敢啓。傳曰,知道。
大司諫尹行元,執義李秉喆,司諫李龜雲,應敎李肇源,副應敎崔獻重,持平朴崙壽·鄭履綏,校理高宅謙,副校理尹致性,正言申龜朝,修撰尹光普·李祉永啓曰,請鄭致達妻亟令王府,快正典刑。請物故罪人德相亟施孥籍之典。請逆賊尙喆追施孥戮之典。八字刀割之命,亟施當律,其諸子竝施絶島散配之典。措辭見上答曰,不允。五字刀割
大司諫尹行元,執義李秉喆,司諫李龜雲,持平朴崙壽·鄭履綏,正言申龜朝啓曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府,設鞫得情。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石亟施處絞之律,荐棘罪人時偉設鞫得情,夬正王法,遲晩罪人宇鎭捧根脚夬正王法。請柳星漢亟令王府,設鞫嚴問,期於得情,夬正邦刑。請承款後物故罪人九宗亟施孥籍之典。措辭見上答曰,不允。
執義李秉喆,持平朴崙壽·鄭履綏啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
大司諫尹行元,司諫李龜雲,正言申龜朝啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯亟施孥戮之典。請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
兵曹啓目粘連,南兵營都試居首沒技,至於十六人之多,一年條都試之如是濫雜,近年以來,所未有之事,其在嚴科第杜後弊之道,有不敢竝請恩典,固當一倂勿施是白乎矣,旣伏承更考前例稟處之命,上裁,何如爲白乎旀。都試事體,何等嚴重,而當該帥臣,若能十分審愼,嚴加察飭,豈至於若是雜亂之境乎?事體所在,萬萬駭然。南兵使許任,罷職,何如?判付啓,依回啓施行爲旀。雖甚濫雜,豈可勿施乎?以其玉石之不可俱焚也,今番段直赴殿試爲旀。親臨殿講,事體至重,而純通過三人,則比較內乘·宣傳官·別軍職·春秋等帳殿親臨試射,過二人則亦爲比較,宣薦內禁衛春秋親臨試射,同劃多出,則雖沒技,亦皆比較,況外方都試乎?此後諸道都試,依帳前內三廳及宣薦內禁衛春秋試射例,沒技者比較,每列每技,無過一人,則在渠輩不至抑鬱,在科規亦有依據,以此分付守·摠兩營,諸道道·帥臣處爲良如敎。
禁府啓目,前佐郞崔時淳原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,嚴飭之前,猶不敢乃爾,所下飭敎,何等截嚴,而首先犯科,雖極駭然,京華之驕文頑蔭,姑不施以懲一之擧,則獨於未諳事例之南人,眞所謂勝之不武,後勿如是之意嚴飭,以公罪草記照律,姑爲付過還職爲旀。大祝段,以精潔人更爲塡差事,分付爲良如敎。又啓目,靈光郡守金載翼原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,罷職放送爲良如敎。又啓目,中部都事洪秉容原情云云。傳旨內辭緣,泛稱遲晩,刑推得情,何如?判付啓,以公罪勘放後,草記爲良如敎。
癸丑十二月二十一日巳時,上御重熙堂。監董堂上入侍時,左承旨洪仁浩,假注書洪樂游,記注官安經心·金良倜,監董堂上趙心泰,以次進伏訖。上敎心泰曰,城役中最先經紀者,何事也?心泰曰,車子自今造成,然後可以運石,故今方造之矣。上曰,其用比雪馬便易乎?心泰曰,非但輕捷容易,且倍於雪馬,故限六七十造成爲計,而車制今方就緖,誠萬幸多幸矣。心泰曰,城役中最緊最急,莫過於浮石,運石歲後卽當始之,若未得有履歷勤幹之人,各自責任,則許多石工及車夫輩,將無以檢束董飭矣。前府使金處漢,前郡守趙雲祥·具壽漢,本府親軍衛左將前郡守李邦運,爲先浮石運石別監董差下,使之擧行,何如?上曰,依爲之。出擧條上曰,都承旨·右副承旨·禮房承旨入侍。出榻敎賤臣承命出傳,行都承旨沈煥之,右副承旨金啓洛,禮房承旨宋銓,追入進伏。上命煥之等,分讀公事,書判付。仍命退,承史以次退出。
上在昌德宮。停常參·經筵。
藥房副提調宋銓啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,爾則不必入侍矣。
王大妃殿·惠慶宮·中宮殿,藥房口傳問安。答曰,知道。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,大司憲林蓍喆,執義李秉喆,掌令李鎭宅,持平鄭履綏·朴崙壽呈辭,掌令權坪傳旨未下,監察茶時之意,敢啓。傳曰,知道。
傳于南公轍曰,右承旨入侍。
傳于宋銓曰,今番文衡圈事,都堂之未及照檢,有三焉。點爻之每人各書,此一也。此則雖已傳諭,領相使之改書,而同資倒次。似以草單之如許爲說,此有不然。都堂之圈,異於文衡之參圈,未嘗有準點·次點區別之例,此二也。此則欲待文衡之出肅後釐正矣。更思都堂之事,都堂當釐正,從座次更書之意,傳于領相。凡受薦之圈坐,賓廳先爲稟啓,旣定之後,又當措語書入,而今番不爲,此亦不察,此三也。以此傳敎,載之政府·文苑謄錄,俾後人知舊例。
傳于金啓洛曰,發遣吏郞,諸執事淸齋與否,摘奸以來。
以掌令權坪牌不進罷職傳旨,傳于金啓洛曰,只推。
洪仁浩,以忠勳府言啓曰,本府書寫忠義衛高萬說瓜滿代,嫡長忠義衛沈景文差下,依例以假郞廳稱號,何如?傳曰,允。
宋銓,以壯勇營言啓曰,本營諸將官·將校,今年射講及各技居首人,別單書入之意,敢啓。傳曰,知道。
宋銓,以壯勇營言啓曰,本營來甲寅春等試射時,將官·將校·軍兵等,各技優等人,別單書入之意,敢啓。傳曰,知道。
徐美修,以守禦廳言啓曰,本廳諸將官今年射講居首人,別單書入之意,敢啓。傳曰,知道。
南公轍,以義禁府言啓曰,時囚罪人崔時淳·洪秉容原情公事判付內,以公罪照律勘放後,草記事,命下矣。崔時淳·洪秉容等,以制書有違公律,竝杖一百收贖,放送之意,敢啓。傳曰,知道。如有功議,各減一等,可也。
宋銓,以義禁府言啓曰,崔時淳·洪秉容,各杖一百,以公罪收贖,照律草記批旨內,如有功議,各減一等可也事,命下矣。洪秉容六代祖命元,靖社原從功臣云,功減一等,杖九十收贖,崔時淳無功議云矣,敢啓。傳曰,知道。
大提學洪良浩疏曰,伏以,臣猥叨匪分之職,仰暴不稱之實,冒瀆崇嚴,冀蒙體諒,及伏承批旨,不惟不賜兪可,乃反紆之以華奬,恩言鄭重,非臣淺陋所敢當者,惶惑頳汙,靡所措躬。夫人臣之受任也,必量己而後進身,度力而後承事,不然則玷名器而瘝職務,終歸於自欺辜恩之科,可不懼哉?臣於前疏時,戰掉蒼黃,不能罄布情曲,玆又敢仰首而自列焉,惟聖明垂省焉。噫,臣生逢熙明之世,幸蒙特達之知,致身崇顯,策名華貫,斯乃人臣之至榮大願,豈不思砥礪鹵鈍,仰效尺寸之報,而竊伏覩我聖上,聰明首出,跨越前代,制作侔典謨,文章象雲漢,貫穿六藝,蒐羅百氏,朝野風動,髦俊星馳。凡有曲技小知,靡不彈冠跂踵,咸沐陶成之化,竝趨器使之列,當此之時,如臣蹇拙衰退者,何敢裒然居主文盟之地,與議於黼黻笙鏞之治耶?譬如繩散木而傋廣廈之材,策駑蹄而齒文駟之閑,不折則蹶,勢所必至,臣何足言,有累聖簡?此臣之不敢當者一也。夫文衡之職,將以正文體,將以作人才,其責誠重矣。顧今俗尙漸卑,士趨不高,率多操觚數墨之輩,鮮有學古通經之人,厭常好新,捨質鬪奇,文氣傷於纖弱,聲調近於輕浮,不足以仰稱鴻庬之化,此聖上之所嘗深慨而明敎者也。如臣才疎而望輕者,將何以振厲挽回,導而致於淳古之盛耶?居其官而墮其職,竊其名而喪其實,將焉用之?此臣之不敢當〈者〉二也。且念臣家本寒素,跡又嶔崎,立朝處世,孤立冥行,自取顚躓,念絶進取,伏蒙天地父母,拔之於深坑之中,收之於衆棄之餘,躐級超階,踐華躋要,居然廁上卿之峻,莫非造化之成就,而重以兄弟叔姪,竝處邇列,門闌太盛,涯分過溢,恒思斂避榮塗,優游散地,于以歌咏聖澤矣。豈料誤恩又至於此,直欲循墻而不可得也?器滿則必欹,擔重則必仆,寧不懍然?此臣之不敢當者三也。以聖上責實之明,體下之仁,不待臣言之畢,而必有以處之矣。至於文苑故事,若是同點,則例當隨品定次,而資級失序,猥蒙恩點,亦添難進之一端,玆敢疾聲申籲於仁覆之下。伏乞聖慈,俯賜矜察,亟命收還新授職名,以重名器,以安賤分,不勝萬幸。答曰,省疏具悉。文苑故事,同點則循資書之,今番圈單倒次,蓋緣都堂之未及照檢,待卿出肅,欲令釐正於掌考矣。卿疏引以爲難冒之端者非過語,百年舊規,豈可以一時不察,爲後進認以爲然之資乎?傳心之錄,謄圈之冊,俾各從座次列書,卿其勿辭行公。
癸丑十二月二十二日午時,上御春塘臺。右承旨入侍時,右承旨南公轍,假注書洪樂游,記注官金良倜·承膺祚,稟事閣臣鄭民始,以次進伏訖。上曰,他承旨入侍。出榻敎賤臣承命出傳,左承旨洪仁浩追入進伏。上命仁浩·公轍讀公事,書判付。民始曰,卽接博川郡所報穀物成冊,則數爻多有相左,初不句檢,致此錯誤者,已極未安,而身爲地方官,凡於筒屯穀物之事,全不照察,其所擧行,萬萬駭然。令該府拿問處之。該郡旣有本營牙兵,又有屯土,則邑倅自本營管轄,然後可無疎虞之弊。禁·御兩營鄕軍所在邑,有兼把摠自辟之法,則本營之有兵有屯之邑,尤宜倣此設施。博川郡守,仍作本營兼把摠窠,自本營自辟以送,以爲句管檢察之地,何如?上曰,依爲之。出擧條命退,諸臣以次退出。
上在昌德宮。停常參·經筵。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋銓曰,禮房承旨馳詣宗廟·社稷·永禧殿·景慕宮臘享大祭受香所,奉審摘奸以來。觀於差祭之報府,多有年老者生疎者,攝祀旣有如不祭之歎,則差祭又如此,諸執事中雖一人,若或不謹於周旋之際,當別般嚴處,臺監尤當重繩,以此傳敎,預令獻官及臺監知之。惟予一念,在於祀典。今年臘享,以國忌之相値,雖不得親行,冬享時獻官·執事做錯之後,一倍憧憧。予當於今夜出齋內閣,分遣近侍諸臣,視其將事,待復命後還內,以示躬自恪虔之意。若是而獻官以下,誠敬少弛,步趨暫緩,儀節或忽,國有常憲,豈可以大官而屈之乎?亦以此意,令傳香承旨,傳于獻官,齋宿之出宮時刻,當差晩爲之,待下敎只入正時。
傳于宋銓曰,祈穀大祭誓戒,在於來夜,而都政若値夜深,當窘束矣。再明日則文敬公家致祭,旣令傾朝往赴,則亦必相値,都政退行於三明日事,分付。
洪仁浩啓曰,今日齋宿,承旨當爲備員,都承旨沈煥之,不爲仕進,所當牌招,而拘於廳規,不得請牌,何以爲之?敢稟。傳曰,牌招。
洪仁浩啓曰,都承旨沈煥之牌不進推考傳旨,今方捧入矣。齋宿時承旨不可不備員,所當更爲牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招察任。
都承旨前望單子入之,徐邁修落點。
傳于洪仁浩曰,憲府諸臺牌招聽傳敎。
傳于徐美修曰,侍衛軍兵毛具。
大駕詣摛文院入堂內後,內閣·政院·玉堂·藥房口傳問安。答曰,知道。
宋銓啓曰,淸齋摘奸之當日復命,例也,而吏曹正郞李運行,昨日申初承命,而撤漏之後,始爲復命,其所擧行,極爲稽緩,所當重勘,而本院請推之外,無他可施之罰,何以爲之?敢稟。傳曰,近來吏郞摘奸之有名無實,萬萬駭然。今番經宿後復命,果一一面看而然乎?不然,尤爲無狀,爾等更爲嚴査論奏。
洪仁浩啓曰,近來吏郞摘奸之有名無實,萬萬駭然。今番經宿後復命,果一一面看而然乎?不然,尤爲無狀,爾等更爲嚴査論奏事,命下矣。依下敎,査問於諸執事處,則果皆面看,吏郞親呈擧案云,而其中典簿洪大榮,齋宿於扈衛廳,中部令朴龍源,齋宿於本部,而摘奸吏郞,初不來到云。故更爲査問於當該吏曹正郞李運行處,則以爲,洪大榮·朴龍源齋宿擧案,未及來到於承命之前,果不得摘奸云矣。淸齋摘奸,事體何等至重,則身爲吏郞,不能申飭各司,卽捧擧案者,已極未安,而初不摘奸之處,混以無頉回奏者,尤涉可駭。當該郞廳,合施重勘,而本院請推之外,無他可施之罰,何以爲之?敢稟。傳曰,當該吏郞,施以徒年之律,以徵不知嚴畏之習,可也。
傳于洪仁浩曰,兵刑換房。
以掌令權坪牌不進罷職傳旨,傳于洪仁浩曰,只推。
以宣傳官崔廷岳監軍望單子,傳于洪仁浩曰,此家人當軫念,今都政守令調用事,分付。
徐美修啓曰,監董堂上趙心泰,依下敎來待矣。傳曰,入侍。
宋銓啓曰,來正月初一日王大妃殿恰躋五旬,惠慶宮恰躋六旬,稱慶陳賀時致詞箋文,當爲製進,大提學洪良浩,待明朝牌招,使之製進,何如?傳曰,允。
徐美修,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪仁浩,以義禁府言啓曰,吏曹郞廳李運行,施以徒年之律事,命下矣。李運行,江原道旌善郡餘糧驛,徒三年定配,而以政院啓辭及批旨內辭意,具罪目,依例發遣府羅將,押送配所,何如?傳曰,允。
癸丑十二月二十三日未時,上詣摛文院,齋宿入侍時,行都承旨徐邁修,左承旨洪仁浩,右承旨南公轍,左副承旨徐美修,右副承旨金啓洛,同副承旨宋銓,記事官徐有聞,假注書鄭文始,記注官金良倜·承膺祚,一提學鄭民始,檢校直提學徐鼎修,原任直閣徐龍輔·尹行任,檢校直閣鄭大容·徐榮輔,以次侍立。上具翼善冠·衮龍袍,乘輿出泰秋門,入內閣門,降輿御堂內。上曰,憲府諸臺入侍。賤臣承命出傳,與大司憲林蓍喆,執義李秉喆,掌令李鎭宅,持平鄭履綏·朴崙壽,偕入進伏。上曰,予於祀典,憧憧一念,不敢少弛。今此臘享,適値忌辰齋戒,不得已攝行,實有如不祭之歎。冬享時做錯,卿等亦必聞知矣。先朝以八十倦勤之時,誠孝一念,惓惓於享祀,入于廟內,趨步翼如,躬導之化,至今悠久。享所雖有臺監,而科場之權送臺臣,猶且遵以爲例,則莫重享所,只有監察押班,殊涉如何?予方分遣近侍奉審享所,坐待復命,而卿等亦爲分詣享所,獻官以下駭奔之節,將事之際,如有不如儀者,齋日雖不得發啓,各以所懷請罪,卿等旣未淸齋,廟內雖不敢入,而立於神門外,各別糾察。大司憲進詣宗廟,持平朴崙壽進詣社稷,持平鄭履綏進詣景慕宮,可也。仍命臺臣先退。上曰,監董堂上入侍。賤臣承命出傳,與監董堂上趙心泰偕入進伏。上曰,華城始役,將於何間爲之,而告由祭亦於何時設行乎?心泰曰,城址開基,南北兩門樓及水門浮石各日,令日官自正月至二月望念,而推擇草記,方將入啓,而告由祭當先行矣。上曰,監董堂上,頃以築城後,龍仁·安山,當定爲協守將,此果何如耶?民始曰,今此水原所重在焉,關防亦非輕,不可只以本府之軍,爲守城之制,關西之平壤·寧邊等處,亦有附近各邑合守之例,則不必龍仁·安山,如振威·陽城等邑,亦可爲合鎭矣。上曰,四邑道里遠近果,何如?心泰曰,龍仁不過五里,而安山之距本府爲三十里,振威初境爲四十里,陽城初境爲七十里矣。上命美修書傳敎曰,明日當由逌瞻門展拜,該房知悉。
上在昌德宮。停常參·經筵。
大駕詣景慕宮,展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
宋銓啓曰,大提學洪良浩牌不進推考傳旨,今方捧入,而稱慶陳賀時致詞箋文,當爲及期製進,如是違牌,不卽承膺,事甚未安,更卽牌招,何如?傳曰,允。
徐美修啓曰,軍兵去就,何等至重,而解嚴命下之後,不卽擧行,致有煩稟,臣之矇然之失,不勝惶恐,而當該宣傳官稽忽之狀,萬萬可駭。所當重勘,而本院請推之外,無他可施之罰,何以爲之?敢稟。傳曰,拿處。
傳于徐美修曰,騎馬一匹立之,史官一員待命。
徐邁修啓曰,前假注書洪樂游,仍察廳任,何如?傳曰,允。
吏曹口傳政事,以金啓洛爲兵曹參議。
承旨前望單子入之,徐榮輔·尹弘烈落點。
傳于宋銓曰,左副承旨入侍。
傳于宋銓曰,再明日海昌都尉·明安公主·文穆公吳瑗·文靖公吳載純家致祭時,獻官行副司直金魯永進去。
宋銓啓曰,大提學洪良浩再牌不進推考傳旨,今方捧入,而稱慶陳賀致詞箋文製進命下之後,如是違牌,不卽承膺,極爲未安。所當更請牌招,而係是一日三牌,何以爲之?敢稟。傳曰,更爲牌招。
宋銓啓曰,大提學洪良浩三牌不進推考傳旨,今方捧入,而稱慶陳賀致詞箋文製進命下之後,連事違召,終不承膺,事體所在,萬萬未安。所當更請牌招,而係是一日三牌,何以爲之?敢稟。傳曰,更爲牌招。
宋銓啓曰,大提學洪良浩四牌不進推考傳旨,今方捧入,而稱慶陳賀致詞箋文製進命下之後,屢違召命,終不承膺,揆以事體,萬萬未安。所當更請牌招,而係是一日五牌,何以爲之?敢稟。傳曰,更爲牌招。
宋銓啓曰,大提學洪良浩五牌不進推考傳旨,今方捧入,而稱慶陳賀致詞箋文製進命下之後,連事違召,終不承膺,事體道理,俱極未安。所當更請牌招,而係是一日六牌,何以爲之?敢稟。傳曰,辭疏聞已來到,入之。待下批更卽牌招,違牌,勿捧傳旨。
以全羅監司李書九狀啓,羅州朴日春·文德鎭拯活二十人命施賞一款,令該曹稟處事,傳于宋銓曰,拯活若是夥然,何待回啓?特爲賞加。今日下批,卿其曉諭事,回諭。
以全羅監司李書九狀啓,圖出楷條假稱宮監宮差之柳根得等,自臣營照律痛繩,次知內官金壽剛罪狀,令攸司稟處事,傳于宋銓曰,嚴飭何如,則雖曰踏條不踏圖署,其爲宮屬之作奸一也。令道伯符同諸漢,嚴繩懲後,其中宮屬金福伊·柳根得爲名漢,爲先絶島爲奴,仍令完伯除尋常各別嚴刑發配。柳完得之逃躱云者,尤爲痛駭,令捕廳捉得下送,該道亦爲嚴刑爲奴。毋論知與不知,身爲次知中使,其敢逃其罪乎?畿沿定配辛亥受敎,何等截嚴,除非柴穀催促,毋敢成送圖署,旣有定式,則法外之圖署,猶當不問本事曲直,卽地報營,以爲如法勘處之地,況踏條之牌子乎?不有定式,徒事詳探,至有民詐之後,始乃報營,若無民詐,其將掩置乎?違制之律,焉敢逭也?該郡守宋厚淵,令該府拿問,施以當律,亦令廟堂,枚擧嚴飭該道外諸道。
徐美修,以兵曹言啓曰,今日還宮時,軍兵解嚴,旣承下敎,而領軍各處,不卽一一知委,以至政院更稟,晩後解送之擧,事未前有,萬萬可駭。當該宣傳官,爲先汰去,令該府拿問處之,何如?傳曰,允。
徐美修,以壯勇營言啓曰,本營鄕武士試射時,鳥銃沒技人,別單書入之意,敢啓。傳曰,知道。
徐美修,以御營廳言啓曰,今十二月二十四日景慕宮展拜時,依兵曹節目,弘化門·集春營入直軍各五十名除出,大將臣李敬懋率領,弘化門外分左右排立,東營入直軍三十名除出,該入直把摠柳煥寅率領,宮大門外把守,而竝待標信出用,解嚴後本處入直之意,敢啓。傳曰,知道。
徐榮輔,以戶曹言啓曰,待令計士,令該曹從自願高品付料後,草記事,命下矣。問其所願,則計士李思說,願差敎授,而敎授時無見窠,待敎授李命權瓜遞塡差,計士崔必訓導有闕代,從其願高品付料之意,敢啓。傳曰,知道。
尹弘烈,以義禁府言啓曰,因行司直鄭民始所啓,以贓律事收議大臣草記批旨內,卿等具意見指一稟處事,命下矣。遍考律文,則盜有四,有强盜·竊盜·監守自盜·常人盜,贓有六,有竊盜贓·監守自盜贓·常人盜贓·枉法贓·不枉法贓·坐贓致罪贓。强盜,卽明火作賊之謂,竊盜,卽偸竊人財之謂,常人盜,卽常人偸竊官庫錢糧之謂,監守自盜,卽官吏犯用係官錢糧之謂也。貪汚官吏,引大明律監守自盜贓,或用以字,或用準字者,不過照其律文而用之,非强竊盜之謂,則盜與贓,不必强以爲別,而治贓之律,不可謂不備。然監守自盜贓四十貫以上,罪至一律者,或不無贓小律重之論,而今若㦖其四十貫之至死,寬其贓數,則枉法贓八十貫以上,罪至一律者,反重於監守自盜賊矣。似不可隨其贓數,定其律名,而第臣等別有愚見,敢此尾陳。大抵贓汚之類,不一其端,而最可痛惡者,還穀立本也,災結私用也,而或有現發於按廉之地者,每因爰辭之粧撰,雖有許多所犯,輒歸之於那移出納而照律。故法無所施,人不知畏。重臣所奏苟簡方便,大臣獻議,非法不備云者,正指此等處也。臣等之意,則自今爲始,災結私用百結以上,還穀立本,千石以上之類,勿用那移之律,各別嚴勘,恐合懲貪之道,而隨贓定律,非臣等膚淺之見所可率爾臆對,上裁,何如?傳曰,依草記施行,可也。
大提學洪良浩疏曰,伏以,臣敢將職名不稱之實,兼附格例難冒之義,再控衷懇,顒俟矜允,及伏承聖批,不許鐫改。乃以圈單倒次,歸之都堂之失檢,反覆諭解,開臣進身之路。臣於是,感激省悟,不敢以此引義,而念臣受恩最深,與天無極,陶鑄生成,身非己有。由是之故,凡有除命,雖係淸華之銜,要膴之職,未敢力辭,黽勉承膺者,蓋以志切報效,不暇他顧也。且以近日所被恩數言之,以臣先祖文敬公臣履祥名德素著,節惠未加,曠感之〈於〉百年之後,施恩於九世之裔,錫以美諡,侑以親誄,風聲所及,瞻聆咸聳,臣之闔族榮感,尤當如何?乃於此際,遽叨非分之職,承藉餘庥,偏被隆渥,區區銜結之心,寧緩叩謝之義,而第此職名,非敢以榮其身,將有以稱其職,則揣分量能,萬無堪承之望。噫,凡百有位,豈無重任,而猶可竭其心思,效其才力矣,至於文苑之任,苟其中無素蓄,非可以致飾於外也,非可以求助於人也,矢口而姸媸自呈,下筆而巧拙立見,智者無以自揜,强者不得力取也。況乎掌代撰之重,任造士之責,一有僨誤,不但上累於聖治,亦將貽譏於來世,豈可以懷恩怵分,昧然輕進,一出之後,將如之何?至若神精凋耗,舊識荒落之狀,有不敢猥煩,而情窮辭竭,猶復鳴號,至再三,而不知止焉。乃玆天牌儼臨,而不敢進身,冒犯違傲,恭俟嚴譴。伏乞聖慈,察臣前後未暴之辭,非出例讓,亟命解臣三館之任,毋令公器由臣而益輕,文敎由臣而不振,不勝萬幸。臣無任戰灼祈祝之至,謹昧死以聞。答曰,省疏具悉。所辭過矣。卿其勿辭行公。
癸丑十二月二十四日辰時,上詣景慕宮。展拜入侍時,行都承旨徐邁修,左承旨洪仁浩,右承旨南公轍,左副承旨徐美修,右副承旨金啓洛,同副承旨宋銓,假注書鄭文始·洪樂游,記注官金良倜·承膺祚,一提學鄭民始,檢校直提學徐鼎修,檢校直閣鄭大容,以次隨駕。上具翼善冠·衮龍袍,乘輿出摛文院。上曰,享所奉命進去臺臣,使之入侍,可也。大司憲林蓍喆,持平朴崙壽·鄭履綏,以次進前。上曰,諸執事中如有失儀之人,各各陳達,可也。蓍喆曰,廟門事體,何等嚴重,則留門之時,除非特敎,不得許入,法例當然,而昨夜留門之後,掌樂院額外樂生四名,忽地攔入於昏夜紛挐之中。故事極驚駭,攔入之人,卽地査出,已令捉囚,而該院之不能檢飭,門將之矇然許入,誠甚駭然。臣謂當該協律郞及門部將,標信宣傳官,一竝先罷後拿,宜矣。上曰,依爲之。不能檢飭,其責都在於兵判,爲先越俸一等,可也。出擧條蓍喆曰,太廟臘享大祭時祭監監察蔡弘直以爲,行祀時捧俎官濟用奉事申夔相,三次捧俎之際,行步連爲遲緩,不可無警云。監臺呈課旣如是,則不可置而勿論。臣謂捧俎官申夔相,亟施譴罷之典,宜矣。上曰,拿處,可也。出擧條崙壽曰,祭享執事步趨之緩忽,飭敎何如,而祝史尹龜東,壇內駿奔之時,行步遲緩,至被承宣之察飭,事體所在,誠極未安。臣謂祝史平市署令尹龜東,施以罷職之典,宜矣。上曰,拿處,可也。出擧條履綏曰,典祀之禮,本自至重,況前後飭敎,何等截嚴,而昨夜景慕宮享祀時,臣旣未致齋,故祭品·祭器,雖不敢奉審,而摘奸諸執事,則盡爲無頉,及其將事之際獻官以下,恪謹誠敬,莫不駿奔,而第奏時一款,竊有所未安者。禁漏官雖爲待令,漏器初不持來,莫重大享,只憑更鼓而行,愼重之地,其爲疎忽,莫此爲甚。臣謂禁漏官,令攸司從重科治,當該提調,施以罷職之典,宜矣。上曰,依爲之。提調爲先遞差,可也。出擧條兵曹判書徐有防曰,兵曹·摠府守宮堂郞,以戎服佩劍祗迎事,已爲知委,而今日動駕時,摠府堂上則依此爲之,郞廳則謂以未及聞知,獨以官服擧行,極爲駭然。當該摠郞,令該府拿問處之,何如?上曰,依爲之。出擧條上曰,左承旨洪仁浩許遞,前望單子入之,待下批牌招察任。出駕前下敎上曰,承旨前望單子入之,待下批牌招察任,先隨駕後謝恩。出駕前下敎上曰,兵曹參議有闕之代,令該曹口傳差出,待下批,先侍衛後謝恩。出駕前下敎命書傳敎曰,承旨房仍,兵·刑換房。又命書傳敎曰,子初丑初,爲來日則一也,誓戒三嚴,以明日子時爲之。百官軍兵,趁此時刻,使之待令宮城門,留門以初更五點爲之事,分付。上由建陽門·執禮門·弘化門,由逌瞻門詣齋室。少頃,詣版位行禮,仍詣宮內奉審,還御齋殿。命書傳敎曰,廟內簾帷·鋪陳塗褙,儀仗修理,爲明年所重也。監董戶曹判書沈頤之,宜示尊年之意,內寺熟馬一疋面給。郞廳鄭東敎,每念故相,此人今適董役,牧使調用待令。計士令該曹從自願高品付料後,草記。工匠及員役·使喚·軍人等,竝令該曹米布從最厚例施賞。上乘輿出逌瞻門,由弘化門·執禮門·建陽門·協陽門·宣化門還內。諸臣以次退出。
癸丑十二月二十四日酉時,上御熙政堂。左副承旨入侍時,左副承旨南公轍,假注書洪樂游,記注官金良倜·承膺祚,以次進伏訖。上命書傳敎曰,嚴內外之禁,本自至嚴,年來防限又何如,則名以內侍者,迂路往來於他鄕,已萬萬痛駭。又敢直入邑治,謂以山訟之誤決,捉出首吏,肆行鞭扑,數其官長之罪,推覈於渠,不敢一辭發明,該倅之見其吏替受杖治,不惟不敢發一言禁止,始旣袖手看過,從又掩置,不爲登聞,其爲貽辱朝廷,莫甚於此。當該茂長縣監申禹相,卽其地定配。雖以道伯言之,不知亦罪,知何稽聞?不可無重勘之擧,其委折,使之首實報來後,論理草記。所謂中官之作奸者,卽僅具人形,而犯科若此,則頑濫者之流弊當如何?國綱之漸益解弛,尤可知之。當該中官徐完世,爲先削去籍案,絶島爲奴,令配所道伯究覈指使之人狀聞後,待回下,與同謀諸人,除尋常各別嚴刑後發配。近來外朝之於內侍,意謂稍識界限,乃有此前所未有之擧。若不申加嚴法,何以戢後乎?此後事屬內侍,一有不嚴之端致有現發,則當先用加倍之律。於外朝受由者之迂路作行,而不之禁焉,則地方官施以徒配之律,無端往來於官府近處,而知而不言,則地方官用島配之律。俾各書壁常目,以爲警念之地事,竝令廟堂分付。命退,承史以次退出。
上在昌德宮。停常參·經筵。
尹弘烈啓曰,大司憲林蓍喆,執義李秉喆,掌令李鎭宅,持平鄭履綏·朴崙壽呈辭,掌令權坪未肅拜,監察茶時之意,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
尹弘烈啓曰,備邊司郞廳來言,今日賓廳日次,而領議政洪樂性,左議政金履素,右議政金憙,俱有身病,不得來會云矣,敢啓。傳曰,知道。
徐美修啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·江原監營·忠淸監營·全羅監營·慶尙監營·咸鏡監營各一件營上事,自有本院依例成有旨下送,京各司應爲頒賜,二十三件亦爲依前頒給之意,敢啓。傳曰,知道。
傳于徐美修曰,左承旨·禮房承旨入侍。
傳于徐邁修曰,左副承旨許遞,前望單子入之,待下批牌招察任。
承旨前望單子入之,兪漢寧落點。
傳于徐邁修曰,同副承旨許遞,前望單子入之,待下批牌招察任。
承旨前望單子入之,柳焵落點。
傳于兪漢寧曰,承旨房仍,右副爲吏房,左承旨爲兵房。
以李濟遠·姜大承·兪漢純·申夔相·尹龜東·吳顯忠囚單子,傳曰,無論已汰未汰,已捧供未捧供,一竝付過放送。
柳焵,以禮曹言啓曰,來正月初一日慈殿恰躋五旬,慈宮恰躋六旬稱慶頒赦陳賀時,各殿宮儀註,直爲書入於王大妃殿·惠慶宮·中宮殿之意,敢啓。傳曰,知道。
兪漢寧,以弘文館言啓曰,本館下番修撰臣尹光普,以文敬公今日致祭時進參事,晝仕出去之意,敢啓。傳曰,知道。
柳焵,以刑曹言啓曰,中官徐完世絶島爲奴事,命下矣。依傳敎,徐完世全羅道珍島郡金甲島爲奴,卽爲押送之意,敢啓。傳曰,知道。
柳焵,以刑曹言啓曰,房連得,以詐不以實律勘處事,命下矣。依傳敎,房連得,徒三年定配於慶尙道開寧縣,待城門開押送,而令配所官各別嚴刑事,分付道臣之意,敢啓。傳曰,知道。
柳焵,以義禁府言啓曰,博川郡守金宗淳,令該府拿問處之事,傳旨啓下矣。金宗淳時在任所云,依例發遣羅將拿來,何如?傳曰,待待命拿囚,可也。
柳焵,以義禁府言啓曰,中官金壽光畿沿定配事,承傳啓下矣。金壽光京畿豐德府定配,而以承傳內辭意,具罪目,依例發遣府書吏,押送配所,何如?傳曰,允。
癸丑十二月二十五日子時,上詣仁政殿月臺。受誓戒入侍時,行都承旨徐邁修,左承旨徐榮輔,右承旨尹弘烈,左副承旨南公轍,右副承旨徐美修,同副承旨宋銓,假注書鄭文始·洪樂游,記注官金良倜·承膺祚,一提學鄭民始,檢校直閣鄭大容,原任直閣尹行任,以次隨駕。上具遠遊冠·絳紗袍,乘輿出宣化門·協陽門,由肅章門,詣仁政殿月臺,降輿陞座。引儀唱在位百官行四拜禮訖,讀誓文官吏曹判書金思穆,讀誓文訖,在位百官復行四拜禮,左通禮跪告禮畢。上乘輿出仁政門,由肅章門,入協陽門·宣化門還內,諸臣以次退出。
癸丑十二月二十五日巳時,上御重熙堂。都承旨·左承旨·禮房承旨入侍時,行都承旨徐邁修,左承旨徐榮輔,同副承旨宋銓,假注書洪樂游,記注官金良倜·承膺祚,以次進伏訖。上命邁修·榮輔·銓等讀公事書判付。上曰,春享誓戒在何日耶?銓曰,初二日四更頭矣。銓曰,正朝祭官分排甚難,從前有宣傳官,軍門從事官,摠郞差遣之例矣。上曰,依爲之好矣。上命書傳敎曰,正朝宮享之親行,欲寓一分此時孺慕也,適値歲時,豈勞百官軍民乎?除夕夜,以步輿由逌瞻門往來矣。廟宮俗名日祭享,如朔望酌獻儀,不設牲牢懸佾,百官之不爲陪享,於禮無差,昔我聖祖,從廟苑便門時,行朔望酌獻禮,有以仰儀省而情備。今番宮享,百官行禮,特竝除之,侍衛則雲寶劍以下各差備,竝置之,只以入直人員隨駕,承史閣臣,亦只以坐直及齋直者陪從,餘皆置之事,分付。軍兵則壯勇大將,只以入直步軍一哨,率領排立,挾輦軍,以金虎門軍二十名爲之,其餘禁軍扈衛軍官,槍劍軍,竝除之,如是下敎之後,雖一人出番者,無敢待令事嚴飭。又命書傳敎曰,明年何年?景慕宮正朝祭當親行,令該曹知悉。除夕日眞殿展拜後,差晩出宮,禮成,後卽爲還宮,待曉行眞殿茶禮,禮成行殿宮稱慶陳賀,次行臨殿頒赦,預令該曹依此知悉擧行事,分付。景慕宮正朝祭享正時,時用之例,丑前二刻,而今番則用丑前四刻事,分付。陳賀及頒赦三嚴竝除前刻事,亦爲分付。又命書傳敎曰,凡陳賀時致詞與箋文頭辭,例皆各爲撰出,至於兼用之謬規,卽取便之一時權宜也。今番稱慶,豈可兼用乎?該房承旨推考,大提學明日牌招致詞,使之更爲撰進。命退,承史以次退出。
上在昌德宮。停常參·經筵。
徐榮輔啓曰,大司憲林蓍喆,執義李秉喆,掌令李鎭宅,持平鄭履綏·朴崙壽呈辭,掌令權坪未肅拜,監察茶時之意,敢啓。傳曰,知道。
柳焵啓曰,來正月初一日王大妃殿恰躋五旬,惠慶宮恰躋六旬稱慶,親臨陳賀,禮成後,頒敎中外事,命下矣。某罪以下宥之乎?敢稟。傳曰,此啓辭,赦文製進啓下,然後當書入。待批下以赦句添入,更爲牌招,則文衡留在闕中承牌,自是文苑故例,赦文未製,此啓先入,當該承旨從重推考,此啓辭勿施。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
柳焵啓曰,卽者奉常寺官員來言,今日英陵·寧陵正朝祭祭物,提調當爲監封,而都提調洪樂性身病,提調徐有防以兵曹判書,都政進,無以擧行云,何以爲之?敢稟。傳曰,禮判監封。
傳于柳焵曰,諸承旨持公事入侍。
傳于徐榮輔曰,吏兵房承旨與吏兵批堂上入侍。
傳于徐榮輔曰,水原邑內儒·武每朔試取,出於奬勸之意,而每朔居首之超等劃多者,付之恩賜,昨日遣史官與守臣,使之開場,眼同試取,捧券以來矣。居首詩三上一進士許暕,特爲直赴慶科殿試。賦三上幼學朴宗珏,直赴會試。賦三中幼學黃明漢,每場佳作,可謂少年才子,直赴來式生員試。詩三下幼學李師淳,賦草三下幼學李龍鎭,皆年過六十,文亦實才,其中師淳之富贍,近來初見,不可以一日之優劣,棄其尺長,竝直赴監試會試,恩賜定坐次,次次更試。賦次上幼學金星權,付之本府都會初試,給二分,大小科直赴人上送事,令畿營分付留守處。
以李性重囚單子,傳于徐榮輔曰,聞其治績,徑遞可惜,卽爲付過放送後,草記。
傳于徐榮輔曰,當該承旨推考。
傳于柳焵曰,吏曹闕記,尙不書入,該房承旨推考。
都政。吏批,判書金思穆,參判丁範祖,參議李冕膺,右承旨柳焵進。啓曰,今都目大政,各岐仕滿應遷者,相避及未準朔監察·禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。
吏批又啓曰,蔭仕六品官之陞五品者,每於過都政後照擬,而見今在識者,絶無經一考之人,故五品官無以推移備擬,未經一考之人,依例勿拘陞擬,何如?傳曰,允。
吏批又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋各等褒貶,不得爲之,故當出六品者,未免積滯,依例遷轉,何如?傳曰,允。
吏批又啓曰,守令多窠,今番差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
吏批又啓曰,平壤庶尹,今當差出,而本府,以營下劇邑,物衆地大,素稱難治,不可不擇差。他道有聲績,已準限·未準朔守令,竝擬,何如?傳曰,允。
以渭原郡守望筒,傳于柳焵曰,如許地處武弁,當送於北道許多邊地窠,豈可擬入於此窠?當該銓官,臨政宜有闊狹,爲先從重推考。定式之下,有此違越,而無一言捧入之該房承旨徐美修,遞差。
傳于柳焵曰,歲首犒饋番龍虎大將,例爲受點率領入去,卽幾百年不易之規,而今番則來初二日祈穀大祭相値,人孰不知,則犒饋亦當退三日,今此煩稟,極爲駭然。該房承旨推考,當該入直堂上遞差。
傳于柳焵曰,兵曹堂上遞差之代,今日政差出,待下批牌招,先參政後謝恩。
傳于柳焵曰,賓廳望筒,如無特敎,則五望式書入,自是古例,則旣無促敎,一時如是多數書入,此亦有關國體,吏兵批進去承旨推考。此後如無特敎,依古例,每度五望式入啓事,分付。
以景慕宮正朝祭親祭祭文,傳于柳焵曰,大提學洪良浩從重推考,捧納承旨,施以不敍之典,在院承旨,亦爲罷職。祭文其將親撰乎?昨以親祭下敎之後,孺慕難抑,雖欲把筆構思,勢所難强,不得已使之代撰,有此不審,文衡事,極爲疎忽,使卽改撰以進。
傳于柳焵曰,旣試之,又使邊民知文倅宜踐行,且召之,諭三水府使李魯述,甲山府使李儒慶,慶源府使朴宗來,富寧府使徐配修,竝今日政承旨望擬入,爲先遞付軍職,通政前察訪閔昌爀,前府使李普天,竝令今日政一體照擬於承宣望筒,以示信令之意,其代旣有定式,必當擇擬,而訓正堂上如不足,則人與地處,俱十分可合者擬入事,申飭銓曹。
傳于柳焵曰,何時下敎,而承旨望筒,尙不書入?通擬三銓主管,則諸邊倅之內移,旣非難事,何可如是遲滯乎?參議李冕膺遞差,參政長·亞堂爲先從重推考。
吏曹參議前望單子入之,鄭大容落點。
傳于柳焵曰,新除授吏曹參議鄭大容牌招,先參政後謝恩。
傳于柳焵曰,承旨房仍,新除授承旨中,鄭大容爲都承旨。
傳于柳焵曰,新除授都承旨牌招察任。
傳于柳焵曰,吏曹參議前望單子入之。
吏曹參議前望單子入之,李勉兢落點。
傳于柳焵曰,在外承旨許遞,前望單子入之。
承旨前望單子入之,李勉兢·朴基正·李普天·閔昌爀落點。
柳焵啓曰,左承旨徐榮輔,內閣坐直,伴直無人,新除授左副承旨李勉兢,右副承旨李普天,同副承旨閔昌爀,倂卽牌招,以爲推移入直之地,何如?傳曰,允。
傳于柳焵曰,吏曹參議前望單子入之。
以保寧縣監韓師鎭望筒,傳于柳焵曰,近於輪對見之,雖難貌,取考其奏對之狀,頗似有知覺,難治邑相換差送,以爲考績之地。
傳于柳焵曰,宣川府使鄭學畊,別軍職仍任,內移,例付僉知。
傳于柳焵曰,九世同居,無異古人,而屢有下敎,尙屈郞潛,是豈朝家擧孝廉柔遠人之政乎?長寧殿令金守曾,守令,今日政,無論文蔭武窠調用,康陵參奉崔奎晶,待仕滿陞六,勿拘詞訟,直除守令事,分付。
傳于柳焵曰,三水府使望筒,更爲擇差以入。
傳于徐榮輔曰,前承旨柳焵,雖曰該房,旣在政廳,不可以暫時輪看,一體捧傳旨。傳旨中分揀,新除承旨朴基正,仍任前職。
傳于柳焵曰,同副承旨許遞,前望單子入之。
承旨前望單子入之,洪義浩落點。
傳于柳焵曰,未肅拜承旨許遞,今日政差代。
以海美縣監望筒,傳于柳焵曰,今番都政,文侍從皆不擧論,是豈疏滯之意乎?該堂推考,以堂下文侍從積薪中,明日政擬入。
柳焵啓曰,臺諫望筒,屢度促敎之下,尙不書入,事體所在,誠極未安。吏曹堂上,竝從重推考,何如?傳曰,此非若此之事,此啓辭豈可爲之乎?休紙還下。
傳于柳焵曰,新除授臺諫牌招。
徐榮輔,以兵批言啓曰,僉知中樞府事白師夏·尹休文,五衛將姜必潤·全致瓘·金致宗,俱在外,難以遲待,竝今姑改差,何如?傳曰,允。
徐榮輔,以兵批言啓曰,五衛將金宗洙·李尙直,忠翊將李觀成,慶熙宮衛將具錫殷·金麒壽,俱以身病猝重,時月之內無望供職,呈狀乞遞。輪番之任,不可久曠,竝改差,何如?傳曰,允。
徐榮輔,以兵批言啓曰,坼見忠淸水使李潤謙,前黃海水使李燁褒貶啓本,則馬梁僉使方允哲,姑略細疵爲目,吾叉浦僉使李壽榮,少欠緩糴爲目,助泥萬戶韓錫胤,報辭何忽爲目,則竝宜置下考,而置諸中考,殊無嚴明殿最之意。馬梁僉使方允哲,吾叉浦僉使李壽榮,助泥萬戶韓錫胤,竝下考施行,各該帥臣,推考警責,何如?傳曰,允。
徐榮輔,以備邊司言啓曰,正朝在近,各陵寢祭官,當爲差遣,而侍從罷散甚多,無以分排云。在前如此之時,亦有請敍之規矣。堂上·堂下侍從違牌坐罷人員,竝爲敍用,令該曹口傳付軍職,何如?傳曰,允。
徐榮輔,以壯勇營言啓曰,本營軍兵新設之後,三哨步軍七色,標下軍十八技,別定敎官,使之逐日肄習,期於成就矣。敎官嘉善張平,首尾八九年,不避寒暑,竭力勸課,十八技能技之軍,至於數百餘名之多,其所效勞,宜有激勸之道。且有過數百各有草記論賞之命,論賞一款,令該曹考例稟處,何如?傳曰,今日政邊將除授,可也。
傳于徐榮輔曰,在外都摠經歷姜彙喆,改差差代。
傳于徐榮輔曰,宣沙浦僉使望筒勿施,文山萬戶林順範,卽水原鄕將校久勤,以此人陞擬,其代禁旅中調用。
傳于徐榮輔曰,在外宣傳官改差,今日政差出。
傳于徐榮輔曰,未肅拜訓鍊正改差,今日政差出。
以李羲雲爲義盈主簿,柳爲司饔主簿,宋景載爲漢城判官,尹益烈爲吏曹正郞,南陽龍爲齊陵令,李之淳爲恭陵令,高鳳允爲重林察訪,朴知源爲平壤庶尹,鄭亮采爲淸風府使,李榮運爲通川郡守,金麟淳爲南平縣監,權偗爲咸悅縣監,李賢運爲機張縣監,閔琇爲寶城郡守,崔尙耆爲珍島郡守,李宗爀爲价川郡守,沈鏔爲巨濟府使,權宜一爲興海郡守,李尙德爲孟山縣監,金翰周爲長興府使,洪喜榮爲掌樂僉正,崔吉憲爲金堤郡守,李長演爲引義,韓百源爲司饔主簿,趙萬慶爲林川郡守,鄭鳳祥爲刑曹正郞,朴思弼爲咸安郡守,林栽洙爲三和府使,任聖說爲鐵原府使,申大觀爲吉州牧使,李健秀爲會寧府使,金成鎭爲咸昌縣監,徐有曾爲長水縣監,朴基正爲兵曹參議,李勉兢爲刑曹參議,尹恒儉爲中和府使,趙惠鎭爲長鬐縣監,李光斗爲司䆃直長,尹光復爲禧陵直長,沈誠之爲順陵直長,金商協爲宣陵直長,李時菡爲戶曹佐郞,韓昇裕爲司䆃奉事,鄭冕綏爲繕工奉事,宋宅朋爲靑巖察訪,李元祥爲昆陽郡守,韓師鎭爲保寧縣監,鄭大容·朴宗來·李魯述·李儒慶·徐配修爲承旨,鄭謙煥爲徽陵令,沈養之爲東部令,金基普爲瓦署別提,沈斗漢爲眞寶縣監,趙鎰爲定山縣監。保寧縣監韓師鎭,光陽縣監李祖範相換。呂宅祖爲鎭海縣監,金得範爲工曹佐郞,楊致鶴爲直講,金守曾爲靈山縣監,盧橚爲尙瑞直長,姜忱爲穩城府使,成大中爲渭原郡守,李彦敬爲甲山府使,李宅淵爲碧沙察訪。禧陵直長尹光浚,典牲直長沈縉漢相換。李命存爲繕工奉事,鄭運耆爲內贍奉事,金履煥爲慶源府使,李溏爲富寧府事,郭林福爲監察,鄭世淳爲尙瑞副直長,尹始龍爲南海縣監,金洛一爲禮曹佐郞,李郁延爲宣川府使。兵曹參知朴基正仍任事承傳。許邦爲掌樂主簿,李周斌爲禁府都事,金履恭爲禮賓主簿,柳爲監察,崔廷岳爲祥原郡守,朴右源爲長寧殿令,李元八爲兵曹佐郞,韓致應爲直講。穩城府使姜忱,渭原郡守成大中,今加通政加資事承傳。洪章輔爲宗廟副奉事,李在翼爲氷庫別檢,金養和爲慶興府使,李尙度爲春川府使,李濟萬爲靈光郡守。吏曹參議李冕膺仍任事承傳。李允行爲持平,尹致性爲執義,南履翼爲正言,洪樂敏爲持平,李元八爲正言。
兵批,判書徐有防,參判李鎭復進,參議金履成,參知金啓洛未肅拜,左承旨徐榮輔進。以金爔爲宣傳官,李榏爲平安兵虞候,具絳爲羅州營將,金致五爲全州營將,張東源爲慶州營將,李尙顯爲南虞候,李洛爲三陟營將,曺信爲黃海中軍,趙岱爲法聖僉使,韓翊柱爲全羅左水虞候,李謙會爲夞怪萬戶,李儒燁爲馬馬海權管。姜彙喆副司果單付。柳晦源爲平安中軍,韓益秀爲東嶺僉使,徐敬默爲登山僉使,金慶赫爲蝟島僉使,林春洽爲赤梁僉使,朴文郁爲彌助項僉使,任興秀爲東里僉使,李信馨爲阿耳僉使,李洽爲西林僉使,金宗燮爲永登萬戶,金鼎哲爲呂島萬戶,黃致範爲植松萬戶,崔鳳岡爲位羅萬戶,林順範爲文山萬戶,金潤澤爲舒川萬戶,河漢圖爲古突山別將,林東彬爲長水別將,朴致儉爲南村別將,陸昌鎭爲鳥嶺別將。安思默副司果單付。魏光翼·全致瓘爲五衛將,尹休文爲僉知,孫昌軫爲忠翊將,安處潤爲潼關僉使,金聖基爲所斤僉使,申在寬爲乶下僉使,李世郁爲恃寨僉使,金泂爲美錢僉使,申繼興爲寅火堡萬戶,金文郁爲濟物萬戶,朴成源爲靑水萬戶,金致大爲豐山萬戶,朴萬柱爲文殊別將,崔擎國爲禿用別將,丁光喆爲長壽別將,具壽漢爲同知,白師夏爲僉知,朴昌基·李載芳爲慶熙將,朴廷宅·閔亨默·崔重一爲訓鍊主簿,黃仁燁·權翊·崔宗嶸·白鳳儀爲武兼,宋綸源爲慶尙兵虞候,林順範爲宣沙浦僉使,李彦敬爲宣傳官,姜必潤爲五衛將,白東運爲訓鍊正。副護軍梁垸,副司直沈煥之·洪仁浩·宋銓·南公轍竝單付。金致宗爲五衛將,李得遠爲訓鍊僉正,吳顯忠爲中樞經歷,崔廷岳爲訓鍊判官,李敬熙爲宣傳官,李恪爲南兵使。訓鍊主簿單李世郁。李枝默爲訓鍊判官,尙乃顯·咸汝績·申尙肅·韓民獻爲主簿,田義顯爲宣傳官,李馨秀爲訓鍊正,金鎭億爲內乘,李敬熙爲都摠都事,金章垕爲文山萬戶。副司直兪漢寧單付。姜彙喆爲都摠經歷,李宜秀爲都事,柳光濂爲訓鍊判官,李雨龍爲宣傳官,柳商亮爲訓鍊正。副司直李儒慶·金啓洛·朴宗來·徐配修·李魯述竝單付。同知單姜必潤·金致瓘·金致淳·李載芳·朴昌基,平南萬戶李馨秀仍任事承傳。金爔爲宣傳官,朴泰鳳·安復和爲僉知,李義彬·成夢龍爲五衛將,吳載珩爲訓鍊副正,成範鎭·閔亨默爲宣傳官,柳漢源爲都摠都事,金成鎭爲訓鍊主簿。僉知金爔·田義顯,副護軍黃基範·朴恒源·梁命龜竝單付。李宜秀爲宣傳官,李泂爲馬梁僉使,呂光點爲助泥萬戶,張平爲吾叉浦僉使,李雨龍爲都摠都事。副護軍徐赫修·金光宇·李章漢·林栽洙·沈鑏·李周鳳·趙雲衢·權綝·李彦煐·尹壽民·羅潤祿,副司正李勉植竝單付。金養和爲宣傳官,李喆懋爲都摠經歷,成舜民爲訓鍊判官,李明祿爲主簿,金麗行爲武兼。副司直李冕膺單付。李潤默爲宣傳官,柳和源爲都摠經歷,成範鎭爲都事,安思烈爲訓鍊僉正,李永喆爲五衛將。副司直洪義浩·徐美修竝單付。金昊吉爲五衛將,李潤文爲訓鍊主簿,金思喆爲武兼,金儀祥爲都摠經歷,柳和源爲宣傳官。平山萬戶金章垕,文山萬戶南允尙相換。副司直朴聖泰單付。
以正言南履翼·李元八牌不進罷職傳旨,傳于李勉兢曰,與未肅拜持平許遞,前望單子入之,待下批牌招。
兩司前望單子入之,持平柳星鎭·申完,正言洪受浩·尹行喆落點。
傳于柳焵曰,今聞夜深前無以畢爲云,分兩日行政,卽亦故事,都政姑爲退去,待開門入來爲之事,分付。
傳于柳焵曰,未肅拜玉堂許遞,與未差之代,明日政差出,待下批牌招推移入直。
傳于柳焵曰,吏曹參議待開門牌招,使之參政。
傳于李勉兢曰,未肅拜訓鍊正改差,明日政差出。
李普天,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
李普天,以都摠府言啓曰,都摠管具庠,以漢城府判尹,本府坐起,晝仕出去之意,敢啓。傳曰,知道。
李普天,以訓鍊都監言啓曰,本局諸將官,自今年正月至十二月射講居首人,依例別單書入之意,敢啓。傳曰,知道。
李普天,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
鄭大容,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今年春未婚男女,書啓後,過行形止,各部修成冊報來,故別單書入之意,敢啓。傳曰,知道。
閔昌爀,以義禁府言啓曰,金堤郡守宋厚淵,令該府拿問,施以當律事,傳旨啓下矣。宋厚淵時在任所云,依例發遣府羅將,拿來,何如?傳曰,待待命拿囚,可也。
癸丑十二月二十六日辰時,上御誠正閣。吏兵房承旨與吏兵曹堂上入侍時,左承旨徐榮輔,右副承旨徐美修,假注書洪樂游,記注官金良倜·承膺祚,吏曹判書金思穆,參判丁範祖,參議李冕膺,兵曹判書徐有防,參判李鎭翼,參議金履成,參知金啓洛,以次進伏訖。上曰,諸承旨持公事入侍。賤臣承命出傳,行都承旨徐邁修,右承旨柳焵,左副承旨尹弘烈,同副承旨兪漢寧,追入進伏。上命書榻敎曰,一時申飭,前參議李冕膺仍任。邁修等以次分讀公事,命書判付。上命書傳敎曰,兩銓夏冬大政臨筵,面諭雖近於例飭,苟能體此對掦,窠窠人人,皆不爲人而擇窠,則是公也,公而不得其人,未之聞焉。今政初仕守令,另加擇擬。武倅諸窠之難治處,莫如見窠,尤不可不十分愼揀,至於邊將之如西鎭權管,以來頭可堪遠到人,勿拘時任,訓正·宣傳官差送,而江邊遞付諸窠,自今政一依內三廳例,備三望,以示別加留意,尊其官方之意。蝟島·阿耳之蘇弊,官方之外,亦關民隱,拔例拔尤。仍令嚴飭該道道·帥臣,新除邊將下去後,以堪任不堪任治績能否,待其赴防就緖,別具狀本,評品實績以聞。今夏大政,以滌蕩拘枳,爲一副當先務,未知其間,無一人未及檢擬者乎?更加嚴飭,兩銓實心對揚,俾朝廷擧措,有悠久不怠之美。世家蔭補之規,法意甚好。未必其後承之莫不克肖,所謂尙具老成人典刑者此也。況我朝用人,專尙世類,則聞人名家之族姓,必有不忘其先之人矣。外此明於經術者,行有著稱者,念到名義者,亦宜搜訪矣,一體嚴飭兩銓。朝家一視之政,京鄕無間,名以大政,則尤當混遐邇無物我,無論文·蔭·武,遠人各別收用。官職非銓官樹黨濟私之資也。自有先朝恢蕩之治敎,在今繼述之道,不可以近來流弊之較對名目,反涉於安排鋪置,任其扶抑於多寡之際。此段指淸貫而言。濫竽固不可,遺珠尤所戒,亦令銓官,遵此筵席申申之諭。忠臣子孫,淸白吏子孫,西北松都人及五考十考連上守令,依例收用事,分付。今政兩銓長,決知非負國背公之人。惟玆十行之諭,旣諭之,亦當隨條,責其實效,雖欲放忽,其可得諸?冕膺曰,景慕宮正朝親祭時,雖有依酌獻儀之敎,旣有進奠幣之節,進幣·奠幣·酌酒官,竝爲塡差,何如?上曰,依爲之。出擧條焵曰,大提學洪良浩,旣已承牌,景慕宮正朝祭親祭祭文,使之撰進,延祥詩春帖子,亦爲使之出韻科次,何如?上曰,依爲之。出擧條有防曰,景慕宮正朝祭親行時,宮大門不可無把守軍兵,以附近處外營入直軍,量宜除出把守似好,故敢此仰達矣。上曰,以弘化門入直禁衛軍五十名,除出把守,可也。出擧條有防曰,江界邊將,以時訓鍊正擬入事,旣承傳敎矣。昨冬大政時,時訓正無陞資之人,則以軍器正陞資事,筵稟蒙允,令亦依此例施行乎?上曰,依爲之。出擧條有防曰,湖南私賑人收用事,曾有飭敎矣。當初論賞承傳人,幾盡收用,至於姜必潤·金致宗,亦已差擬五衛將人,而本資是折衝矣,似當依他例加一資施行,而伊時未及稟處,其中全致瓘,該營以閑良報來,而本資則聞是嘉善云。一體以本資施行後,相當職依傳敎擧行,恐合事宜矣。上曰,依爲之。出擧條上敎思穆·有防等曰,傳敎中亦有下敎,而都政事體,尤爲自別,兩銓悉心對揚,克副前席申申面諭之意,可也。思穆·有防等曰,聖敎之下,敢不惕念奉行,而第念臣等人器不稱,鑑識無素,恐負委任之聖意,此甚悚悶矣。命退,諸臣以次退出。
上在昌德宮。停常參·經筵。
柳焵啓曰,卽者奉常寺官員來言,今日光陵·長陵·顯隆園正朝祭祭物,提調當爲監封,而都提調洪樂性身病,提調徐有防,以兵曹判書,都政進,無以擧行云,何以爲之?敢稟。傳曰,禮判進去監封,顯隆園香祝,大祝同爲陪進,與只陪祭物時,事面尤爲嚴重,嚴飭大祝,一依獻官例作行事,分付。
李晉秀啓曰,頒敎文中赦句添入事,命下矣。大提學洪良浩,旣在闕中,使之添入,何如?傳曰,允。
李晉秀啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
徐榮輔啓曰,右承旨柳焵,纔已遞差出去矣。旣有勿捧傳旨之命,卽爲牌招,何如?傳曰,允。新除授承旨,一體牌招。
以右承旨柳焵牌不進罷職傳旨,傳于徐榮輔曰,只推,更爲牌招。
傳于柳焵曰,承旨前望單子入之。
傳于柳焵曰,新除授承旨,待下批牌招察任。
承旨前望單子入之,李冕膺落點。
傳于柳焵曰,何時下敎,開政之遲滯,是豈年老長·亞堂之所爲乎?必是資淺之三銓,不能鍊達而然。移除承旨,何等曲諒,則肅拜又敢遲滯,承旨李冕膺遲差,不能申飭之該房承旨,亦爲遞差。
傳于柳焵曰,承旨前望單子入之。
傳于柳焵曰,新除授承旨,待下批牌招察任。
承旨前望單子入之,李邦榮·兪彦脩·李秀夏落點。
傳于柳焵曰,承旨房仍,禮工換房。
柳焵啓曰,新除授承旨李邦榮,乃是嘉善,未經都承旨,而鄭大容雖是通政,方帶都承旨,例不得降付,何以爲之?敢稟。傳曰,李邦榮許遞,前望單子入之,待下批牌招。
傳于柳焵曰,以明年之滿七十,例不得爲承旨,故特爲點下,使之牌招矣。以半日推尋,不知去處爲奏,承旨兪彦脩·李秀夏許遞,其代今日政差出。
承旨前望單子入之,李義弼落點。
傳于柳焵曰,承旨房仍。
傳于徐榮輔曰,左副承旨煩稟遞差。
傳于柳焵曰,承旨前望單子入之,待下批牌招察任。
承旨前望單子入之,洪聖淵落點。
傳于柳焵曰,在外承旨許遞。
傳于柳焵曰,承旨房仍,右副爲軍士房。
傳于徐榮輔曰,別雲劍點下中,時帶金吾人許遞,前望單子入之。
判義禁前望單子入之,任希曾落點。
徐榮輔啓曰,吏曹參判丁範祖,旣已參政,無端出去,事體所在,誠極未安,推考,何如?傳曰,此非啓辭之事,還給,昨筵旣以擧滯爲敎,判堂若能對揚,如沈淹之亞銓,豈有引義之擧乎?萬一遲滯,長銓難免重勘,以此嚴飭。
傳于柳焵曰,昨日下敎何如,則但當對揚,焉敢以出去等語入稟乎?吏曹參判丁範祖,爲先從重推考,更或遲滯,直捧禁推傳旨。
以吏曹參判丁範祖上疏,傳于柳焵曰,雖以賜批,此等上疏,豈可捧入,致煩酬應乎?該房承旨遞差。
傳于徐榮輔曰,何必牌招?旣承批,有問啓之命,嚴飭入來參政。
徐榮輔啓曰,問啓事,命下矣。問于吏曹參議丁範祖處,則以爲臣通擬之際,與長僚意見,有所不合,有不可苟同銓席,故卽爲退出陳章,致煩問啓,惶悚之極,更無所達云矣,敢啓。傳曰,焉敢若此?此啓辭,休紙還給。
傳于徐榮輔曰,水原今朔試製賦二下幼學沈鼎鎭,直赴會試,捧傳旨。
傳于徐榮輔曰,水原外村儒生試取時,賦三中幼學沈榮鎭,初則置之二下等,以句語之與沈鼎鎭相似,故降置三上,只給米包。更思年年給初試,則今年豈可不爲乎?且文亦句句可讀,幼學沈榮鎭,給二分,給米置之事,令畿營星火分付。
傳于徐榮輔曰,遠人收用之下敎何如,則政席垂完,惟有九世同居之關西金守曾之特除,其外未之見焉。庶類與中人,文臣成大中之特除,武臣沈鏔之承傳外,蔭窠亦未見一人焉。況如洪疇九,豈可以中庶言之?名似武南,其實則無異於宣薦,一依壯元及第例調用,以示朝家收錄忠臣後裔之意。昨筵下敎亦何如,則俱不檢擬?吏曹判書金思穆,從重推考,更加嚴飭,期於對揚。
傳于柳焵曰,昨聞政官言,尹始龍雖已點下,老難堪任於外任,以虞候區處云。故先除守令,而更思爲民擇守令之道,旣聞之,不可仍置,落仕則可矜。南海縣令尹始龍,仍任前職事,分付。
傳于柳焵曰,渠雖人微,念舊之意,微與達何間?假注書金錫泰,兵曹未肅拜郞廳一員改差,先付典籍,其代擬入。近來見之,頗甚憒憒,隨處小心隨行之意,承旨嚴飭分付,仍付兼春秋。
傳于柳焵曰,典籍宋知濂,兵郞作窠移擬,望筒還入。
典籍前望單子入之,李瑞朝落點。
傳于柳焵曰,此家之人,古稀之年,而明聖聖后本宅,爲同堂之親。近又戚聯,予之視遇,無異國舅。特以蔭宰之不入於耆社,今年雖滿七十,未躋崇班。行副司直金持默,判敦寧見窠,陞擬以入,淸風府院君·淸原府院君祠宇,明日致祭。
傳于徐榮輔曰,當此大政,萬類皆願騰揚,渠以御極初司謁,而二十年長在傳命之任,其勞甚巨。司謁太命喆,特爲加資,空闕衛將,作闕擬入。
傳于柳焵曰,未肅拜臺諫許遞,前望單子入之。
傳于柳焵曰,新除授臺諫,待下批牌招察任。
持平前望單子入之,趙弘鎭·沈興永落點。
以承文校檢望筒,傳于柳焵曰,落仕最久人擬入。
傳于柳焵曰,點下之後聞之,黃勉喆是故忠臣黃一皓後云,他窠擬入。
以翼陵參奉望筒,傳于柳焵曰,敎官相換。
傳于柳焵曰,初則擬待元朝稱慶日下敎矣。今日卽大政日也,元朝隔日,以予祝慶祝岡之誠,凡所以怡悅殿宮之心,固當靡不用極,雖外庭臣隣,猶且尊年,況慈殿至親,慈宮同氣乎?前參議金漢老,前承旨洪樂信·洪樂任,特爲加資,金漢老,副摠管除授,洪樂信·洪樂任,同敦寧加設,除授司正,洪樂倫,敦寧都正加設除授,奉朝賀祠宇,纔已致祭,鰲興府院君家,今日遣禮官致祭,以示此時予心。
傳于柳焵曰,谷山雖曰營將邑,此人之以堂下爲之,何拘乎?亦欲爲蔭官疎滯,瑞興府使金基厚,單付谷山見窠,其代次次擬入事,分付。
傳于柳焵曰,今夏疎通之後聞之,猶有及第洪儀泳,尙在人不人之間。問其寸數則頗遠。槐圈時葛藤,義理則然。仍置不復論之科,大關刑政,洪儀泳,以芸閣施行,俾廁爲人之列。
傳于徐榮輔曰,未肅拜摠管許遞。
傳于柳焵曰,今日雖不親政,兩日政廳,其勞不些。尙瑞直長盧橚,因其窠權作六品別提。
傳于柳焵曰,今政,庶流無一人爲郵官者,自如察訪之代,擬入事,分付。
傳于柳焵曰,未肅拜訓鍊副正改差,今番蔭倅,多未疎通,載寧郡守,此窠擬入,使之次次擬入事,分付。安州牧使·熊川縣監之代,蔭倅中有聲績人,各別擇差下送事,分付。
傳于柳焵曰,安州牧使望,直除則一也,如無特敎,豈敢爲之?銓官推考,不言之承旨,亦爲推考,更爲擬入。
傳于柳焵曰,何時出牌,今始入來?致煩酬應,掌令李基垣·韓啓玉,倂遞差,在外及未肅拜兩司,亦爲許遞。掌令一員前望單子入之,待下批牌招察任。
兩司前望單子入之,大司諫洪明浩,司諫尹在醇,獻納李貞運,正言尹涕東,掌令任長源,持平李羲甲·朴崙壽落點,掌令趙德潤添書落點。
傳于柳焵曰,新除授臺諫牌招察任。
傳于徐榮輔曰,滿浦僉使初無內擬之命,司謁誤傳。當該司謁,令攸司科治,不能提稟之承旨,從重推考。
傳于柳焵曰,今番則老職加資,元朝稱慶日百官加下批時,同爲擧行事,分付銓曹。
傳于徐榮輔曰,新除授副摠管金漢老,同敦寧洪樂信·洪樂任,牌招察任,以爲承候殿宮,俾參元朝呼嵩之班。
傳于徐榮輔曰,豈有望八十之宣傳官,過七十之武兼乎?宣傳官金瑞豐,武兼宣傳官崔昌國,竝擬忠壯·忠翊將以入事,分付兵曹。亦豈有六十初仕,申虎文參上武兼,金瑞豐代擬入,以示振滯之意。
以上土僉使望筒,傳于徐榮輔曰,更爲擇擬,侍從如無可合人,以別軍職中時帶邊地者移擬。
傳于徐榮輔曰,上土僉使李海範,旣用堂上履歷,五衛將內擬,馬馬海權管李儒燁,資淺,分數過矣。仍任前職,高山里僉使李秉道,魚面萬戶韓德增,楸坡萬戶李毅和,宣傳官加設內移,待窠隨階陞實,諸窠之代,以年少有地望三司及訓正中,今日政另擇差遣事,分付。
傳于徐榮輔曰,宣傳官李敬熙仍任事,分付。
以寶劍望筒,傳于徐榮輔曰,時帶詞訟人許遞,今日政差出。
以楸坡萬戶望筒,傳于徐榮輔曰,地望固好,柔矣,更爲擇擬入之。
以楸坡萬戶望筒,傳于徐榮輔曰,如是差遣,則韓用鐸何遽不若此人乎?出自近密然後,可以爲拔例之擧,奉敎洪樂游出六,先付司果見窠擬入事,分付。
傳于徐榮輔曰,稱慶大禮當前,左右史不可不備員,前翰林洪樂游,別兼春秋啓下,卽爲牌招入直,待禮成辭朝,還朝間,依外史例仍帶。江界府使以下該鎭邊將不法之事,糾察狀聞事,分付,仍以此意,令道帥臣知悉。
傳于徐榮輔曰,在外五衛將改差差代。
傳于柳焵曰,吏曹望筒,尙不書入,該房承旨睡乎?駭然,當該承旨罷職,政官從重推考,政官處嚴飭。
傳于徐榮輔曰,未肅拜宣傳官改差,今日政差出。
傳于徐榮輔曰,大院君奉祀孫,事面自別,前宣傳官李燨,訓鍊正見窠擬入。
傳于徐榮輔曰,武臣府使窠中,明川尙今權作蔭窠,時府使今日政內職擬入,其代毋論文侍從及武臣,各別另擇差送。
以持平柳星鎭,正言尹行喆牌不進罷職傳旨,傳于李晉秀曰,與在外持平許遞,今日政差出。
李晉秀,以禮曹言啓曰,卽接弘陵參奉所報,則來正月初一日本陵正朝祭享時,兩官當爲備員將事,而令李英裕身病猝重,萬無進參之路云。令李英裕,今姑改差,其代卽令該曹差出,以爲備員將事之地,何如?傳曰,此家之人,豈令無端落仕?他窠相換事,分付政廳,可也。
李義弼,以壯勇營言啓曰,本營新差哨官元永麟·田遇聖,宣傳官在任時,已爲報仕云,依例六品遷轉之意,分付兵曹,何如?傳曰,允。待窠收用事,分付,可也。
柳焵,以吏批言啓曰,新除授參議李勉兢,卽爲牌招,以爲同參政事,何如?傳曰,允。
都政。吏批,判書金思穆,參判丁範祖,參議李勉兢,左副承旨柳焵進。啓曰,大司諫今當差出,而擬望之人乏少,外任竝擬,何如?傳曰,允。以權以綱爲江陵府使,金禧燮爲北靑府使,林漢浩爲茂長縣監,李龜雲爲副校理,朴宗和爲三水府使,鄭致淳爲刑曹參議,李重蓮爲兵曹佐郞,金濟萬爲司僕主簿,吳載衍爲軍器正。典籍單李錫垕,四館去官。徐有鍊爲副校理,宋民載爲海美縣監,鄭晩錫爲兵曹正郞,李元八爲兵曹佐郞,李彦熙爲司饔主簿,金洛一爲禮曹正郞,李羲雲爲戶曹佐郞,金履恭爲監察,鄭昌順·具庠爲觀象監提調,吳鎭奎爲濬源殿令,趙壤鎭爲監察,金裕己爲典籍,成德羽爲副修撰,李勉兢爲吏曹參議。海美縣監宋民載,今加通政加資事承傳。以沈煥之爲工曹參判,金尙离爲智陵直長,金乃默爲禮曹佐郞,林秉遠爲義盈主簿,李致中爲活人提調,吳大良爲純陵奉事,趙一源爲典獄主簿,鄭復重爲內贍主簿,丁允泰爲軍器主簿,金千興爲禮賓主簿,韓應儉爲富寧府使。義盈主簿林秉遠,戶曹佐郞權䘩相換。梁成龜爲明川府使,崔範星爲三水府使,李義述爲忠勳都事,別兼春秋單洪樂游,以金持默爲判敦寧,李得臣爲同義禁,宋知濂·李瑞朝·金錫泰爲典籍,洪疇九爲漢城主簿,洪檢爲同春秋,金錫泰爲兵曹佐郞,李文耆爲南海縣監,李冕膺爲禮曹參議,宋知濂爲兵曹佐郞,李元膺爲造紙別提,東方淑爲典籍。同敦寧二單洪樂信·洪樂任,敦寧都正單洪樂倫,已上加設除授事承傳。行副司直金漢老,今加嘉善加資事承傳。李晉秀爲同副承旨,知義禁單李得臣,嚴思健爲徽陵參奉,趙鎭球爲翼陵參奉,韓啓重爲思陵參奉,權思浩爲宣陵參奉,鄭有淳爲北部都事,李應鼎·李喜明爲典獄參奉,李彭老爲禮賓參奉,權祜·李檍爲孝昌墓守衛官,李顯祿爲定陵參奉,金宗爀爲司謁,李昌漢爲大司諫,柳雲羽爲司諫,李基恒·韓啓玉爲掌令,洪良浩爲同經筵。翼陵參奉趙鎭球,童蒙敎官金履禮相換。尹得運爲司謁,金在鎭爲熊川縣監,黃勉喆爲懿陵參奉,李舒永爲瑞興府使,趙用鎭爲盈德縣令,尹象基爲貞陵參奉,金履度爲溫陵參奉,尹厚東爲天安郡守,尹守翼爲安州牧使,曺彙振爲漢城庶尹,鄭在中爲義城縣令,黃基玉爲載寧郡守,金獜瑞爲校檢,徐美修爲大司諫,李景溟爲獻納,姜儐爲正言,朴休源爲堤川縣監,安廷鐸爲新溪縣令。兼知經筵洪良浩,兼同經筵沈頤之竝單付。洪樂敎爲三嘉縣令,朴壽亨爲社稷令,南省老爲陽城縣監,李儀亨爲西部令,尹熤爲靖陵參奉,洪秉德爲典設別提,尙瑞別提單盧橚,權心彦爲持平,朴向榮爲自如察訪,典設別提盧橚單付,李承薰爲楊口縣監。
兵批,判書徐有防,參判李鎭復,參議金履成,參知朴基正,右承旨徐榮輔進。李潤默爲訓鍊副正,李喆懋爲訓鍊僉正,閔喆爲宣傳官,金宅和爲都摠經歷,鄭宅亨爲武兼,副司果朴明遠單付,金守基爲宣傳官,元永胄爲訓鍊正,金宗喆爲訓鍊判官,沈尙之爲中樞都事,李敬熙爲都摠經歷,同知孫昌軫單付,韓聖養爲宣傳官,柳光濂爲訓鍊判官,金兌鍾·黃相轅爲訓鍊主簿。宣傳官李敬熙,都摠經歷李宜秀相換。李海範爲五衛將,李秉道·韓德增·李毅和爲宣傳官,已上加設。宣傳官李儒燁,仍任事承傳。元永胄爲高山里僉使,柳相亮爲魚面萬戶,鄭履綏爲馬馬海權官,李夏保爲五衛將,白師斌·金宗喆爲都摠都事,李溏爲上土僉使,金志學爲訓鍊判官,鄭惟轍爲訓鍊主簿,副司果洪樂游單付,李燨爲訓鍊正,洪樂游爲楸坡萬戶。文山萬戶呂光點,助泥萬戶金章垕相換。副司果朴宗輔單付,李得臣爲都摠管,李敬熙爲訓鍊副正,尹範喆爲訓鍊主簿,曺允亨爲副摠管,安思烈爲都摠經歷,宣傳官李敬熙,訓鍊副正尹始龍仍任事承傳。副司直李冕膺·閔昌爀·尹行元·宋祥濂·尹致性·李允行·洪樂敏竝單付,副司果南履翼·李元八竝單付。洪必行爲部將,李孝承爲兼司僕將,李景德爲宣傳官,金致赫·金若礪·申虎文爲武兼,閔植·咸熙一·金最行·宋大昇爲部將,高行儉·姜熙文·姜箕煥·金宇觀·姜國愼爲守門將,李觀成爲宣傳官,金慶喆爲訓鍊僉正,兪鉉商·金瑞豐·姜進一爲武兼,金瑞豐爲忠壯將,崔昌國爲忠翊將,韓祐增爲訓鍊判官,副司直李邦榮單付,曺允大爲都摠管,趙敬日爲訓鍊主簿,崔岦·申虎文爲武兼。副司直兪彦脩·李秀夏竝單付。太命喆爲慶熙將,尹衡烈爲訓鍊主簿,慶橚爲部將,南衡重爲武兼,副摠管曺允大單付,安思默·鄭聖三·閔行源爲武兼。武兼南衡重,宣傳官閔喆相換。僉知太命喆單付,尹相重爲宣傳官,朴泰永爲江口權管,朴念爲於汀灘權管,姜渭璜爲梁永萬洞權管,劉國平爲甲巖權管,李東漢爲廣坪權管,金仁謙爲廟洞權管,李熙燮爲訓鍊副正。訓鍊判官趙恩錫,都摠經歷沈公燁相換。舒川萬戶金潤澤,南村別將朴致儉相換。宣傳官柳和源,內乘金鎭億相換。
傳于朴基正曰,同副承旨入侍。
傳于李晉秀曰,自今日至來初三日歲前歲後各三日,各司藏牌事,分付。除夕夜及元日夜禁,亦爲弛禁事,分付。
傳于柳焵曰,承旨前望單子入之。
承旨前望單子入之,朴基正落點。
傳于柳焵曰,兵曹堂上前望單子入之。
傳于柳焵曰,新除授兵曹堂上,待下批牌招參政。
兵曹堂上前望單子入之,參知閔昌爀添書落點。
傳于朴基正曰,吏兵批守令·邊將·初仕人明日來待。
柳焵,以吏曹言啓曰,今此各陵正朝祭獻官·執事中,時無職名人員,竝令該曹口傳付軍職,何如?傳曰,允。
徐榮輔,以都摠府言啓曰,都摠管具庠,以漢城府判尹,本府坐起,晝仕出去之意,敢啓。傳曰,知道。
徐榮輔,以壯勇營言啓曰,來甲寅正月當本營左司屬京畿四番右哨水原軍兵,逢點實數一百二十七名,今已點閱整齊。仍爲立番本營,舊軍放送之意,敢啓。傳曰,知道。
徐榮輔,以壯勇營言啓曰,今十二日二十八日二十九日年終放砲時,次知將官·將校及別破陣火箭軍姓名,器械數爻,別單書入之意,敢啓。傳曰,知道。
李義弼,以義禁府言啓曰,時囚罪人李性重,卽爲附過放送後,草記事,命下矣。李性重,卽爲附過放送之意,敢啓。傳曰,知道。
吏曹參判丁範祖疏曰,伏以,堂下通淸望,則昨夜已爲擬入,而堂上望見闕,是諫長及同經筵兩窠,故臣今赴政席,以備擬以入之意,與長僚相議。多般爭執,而長僚終不聽施,至以通淸一款愼勿復言,爲答,其意蓋欲力枳經筵望當通之人而然也。昨日入侍時,聖敎諄摯,不覺感泣,則秉銓之臣,所當奉行之不暇,而長僚終始牢拒,此豈所以對揚之意哉?臣忝叨政席,上不能奉承乎聖敎,下無以見信於僚堂,其爲溺職之罪大矣。冒據無望,玆敢退出闕外,猥陳短章,仰暴實狀。伏乞聖明,亟命鐫改臣職名,以爲溺職者之戒,仍治臣瀆擾之罪,千萬幸甚。答曰,省疏具悉。始似參差,晩當歸一,豈敢如是瀆擾乎?卿則從重推考,苟欲振滯,宜問於卿,判堂之如是大非其家,本色雖未知所據之如何,旣聞之後,不可仍置,亦爲從重推考。
癸丑十二月二十七日申時,上御重熙堂。同副承旨入侍時,同副承旨李晉秀,假注書鄭文始,記注官承膺祚·洪樂游,以次進伏訖。上命書傳敎曰,在外承旨許遞。上曰,承旨房仍,都承旨爲禮房。出榻敎仍命退,承史以次退出。
上在昌德宮。停常參·經筵。
藥房都提調洪樂性,副提調鄭大容啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
以香室·景慕宮正朝祭親祭受押單子,傳于鄭大容曰,親押。
傳于李晉秀曰,吏兵房承旨,率守令·邊將初仕人入侍。
傳于李晉秀曰,明日次對,進定於今日。
傳于李晉秀曰,大臣·備局堂上引見。
傳于朴基正曰,今日肄儀時進幣酌酒官,吏判果已進去乎?如以初度入啓,不爲進去,則政院何至今不爲請牌乎?吏曹判書金思穆,卽爲牌招,卽爲進去,違牌,勿爲呼望,如已進去,置之。雖以兵判言之,今日日次問候,兼行次對,豈可不參?提調徐有防,亦爲牌招。
鄭大容,以內醫院都提調意啓曰,提調徐有防,方在受由中,今日問安,不爲仕進,卽爲牌招,何如?傳曰,允。如已出牌,待牌去來,違牌則更爲牌招,違牌,勿捧傳旨,申飭仕進。
李晉秀啓曰,淸風府院君故判敦寧金聖應,淸原府院君金時默致祭進去,下直之意,敢啓。傳曰,知道。
朴基正啓曰,工曹參判沈煥之,旣入闕中,兼帶藝文提學,不爲肅謝,直爲出去,事甚未安,推考,何如?傳曰,允。
傳于朴基正曰,閣臣中時帶詞訟人,本職許遞。
以左尹閔台爀初度呈辭,傳于朴基正曰,許遞。
傳于徐榮輔曰,重臣韓光綮,年已七十,尙未經實職云,銓曹事駭然。是豈近日疎滯之意乎?今日政正卿擬入,待開門牌招,使之肅拜於靈壽閣。
傳于朴基正曰,明年如有入耆社之人,明日當肅拜靈壽閣,令吏兵曹書入,時無實職人,亦爲書入。
有政。吏批,判書金思穆,參判丁範祖牌不進,參議李勉兢,同副承旨朴基正進。啓曰,判書金思穆,參判丁範祖竝牌招不進,小臣獨政未安,何以爲之?敢稟。傳曰,只出緊任。以黃昇源爲左尹,韓光綮爲刑曹判書。
兵批,判書徐有防病,參判李鎭復入直進,參議閔昌爀病,參知金履成病,副護軍柳雲羽·李基恒·韓啓玉,副司直任希曾·洪聖淵·金翰東·李昌漢·徐美修·徐有沂·李景溟·沈興永·趙弘鎭·權心彦,副司果姜儐·尹行喆·朱重翕竝單付。
傳于朴基正曰,知事李得臣,本職許遞,令該曹與敍用諸宰,口傳付軍職。
兵曹口傳政事,行副司直李得臣。
傳于徐榮輔曰,假注書金良降付,其代李弘達陞爲上注書,勿出朝報。
傳于李義弼曰,憲府臺諫推考。
以李燁囚單子,傳于李義弼曰,旣已處分,分揀放送。
以京畿監司徐龍輔啓本,罪人金壽光豐德府到配事,傳于李義弼曰,與故犯有異,分揀放送事,分付。
以忠淸監司李亨元啓本,單付同知未蒙追榮者開錄事,傳于朴基正曰,今日口傳下批。
以平安監司李秉模啓本,寧邊府殺獄罪人梁桂漢文案附陳淺見開錄事,傳于李義弼曰,道啓旣以傅輕爲言,而且其委折,未必專由於築踏帶食,爲可疑之端云爾,則何必經歲滯囚乎?以其傅生之案,雖過誓戒,如是判下,今日內星火行會,寧邊囚梁桂漢,俾卽減配。
以全羅監司李書九啓本,臨陂縣殺獄罪人鄭雲長獄事更令該曹稟處事,傳于李義弼曰,一言蔽之曰,囚鬪添病,當此同慶之日,宜有傅輕之擧,而道啓平允之論,亦必有所見而然。依狀請施行減律定配事,星火知委於赦前。
朴基正啓曰,社稷祈穀大祭親祭祭文,當爲製進,大提學洪良浩,待開門牌招,何如?傳曰,允。
朴基正,以禮曹言啓曰,卽接宣陵直長所報,則來正月初一日本陵祭享時,兩官當爲備員將事,而新除授參奉權思浩,時在慶尙道安東地,急速變通云矣。莫重祭享,兩官不可不備,在外參奉權思浩,今姑改差,其代卽令該曹口傳差出,以爲備員將事之地,何如?傳曰,昨政以遠人之多未收用爲慨,僅爲之嶺儒,豈可遞官?他司口傳相換事,分付,可也。
吏曹口傳政事,宣陵參奉權思浩,童蒙敎官徐應輔相換,以任嶫爲崇陵別檢。弘陵令李英裕,軍資判官成光默相換,以尹始龍爲軍器正。
掌令任長源啓曰,臣於昨年,待罪湖邑,到今夏遞職之後,本縣解由,尙玆未出,揆以法例,其何可晏然於臺次乎?竭蹶趨謝,粗伸義分,因仍蹲冒,有違格式,請命遞斥臣職。答曰,旣有解由,且有退去之命,則何可先爲傳啓乎?勿辭。
獻納李貞運啓曰,臣姿性鹵莽,言議巽軟,本不合於淸朝耳目之任,而以前任殷山縣監,方在解由未出之中,揆以格例,勢難行公。請命遞斥臣職。答曰,勿辭,亦勿退待。
李晉秀啓曰,掌令任長源,一日再啓煩瀆,退待物論矣,敢啓。傳曰,亦勿退待。
朴基正,以景慕宮都提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
朴基正,以吏曹言啓曰,因臺諫所懷,徽陵參奉嚴思健,令該堂試其堪否草記事,命下矣。臣依下敎招見,則人甚詳謹,年亦未老,相對時所見,異於筵席之失措,齋所守直,職責雖重,觀其爲人,足可堪任之意,敢啓。傳曰,近於方長不折,更令考以身言矣,足云可堪,還可幸也。
朴基正,以漢城府言啓曰,司謁白景采,充定漢城府使令,白宗爀,充定漢城府軍士事,命下矣。依下敎,白景采充定本府使令,白宗爀充定本府軍士之意,敢啓。傳曰,知道。
徐榮輔,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
李晉秀,以兵曹言啓曰,來甲寅年各處頒給信漢符別單及文宰,二品以上武臣·蔭官,曾經摠管人員章標頒給別單,修整以入之意,敢啓。傳曰,知道。
李晉秀,以訓鍊都監言啓曰,今十二月二十八日二十九日年終放砲時,次知將官·將校姓名及兼別破陣等容貌·年歲·器械數爻,竝別單書入之意,敢啓。傳曰,知道。
李晉秀,以義禁府言啓曰,京畿豐德府定配罪人金壽光分揀放送事,命下矣。金壽光分揀放送事,分付該道道臣之意,敢啓。傳曰,知道。
兵曹啓目,崇政李永植,祿試射·朔試射時,連三次居首,似當施以加資之典是白乎矣,自下不敢擅便,上裁,何如?判付啓,今番則姑先施以邊將承傳爲良如敎。
大司憲林蓍喆,行大司諫洪明浩,司諫尹在醇,掌令任長源,獻納李貞運,校理高宅謙·韓光植,副校理李龜雲·徐有鍊,正言尹悌東,副修撰成德雨啓曰,請鄭致達妻亟令王府,快正典刑。請物故罪人德相亟施孥籍之典。請逆賊尙喆追施孥戮之典。一行刀割答曰,不允。六字刀割
大司憲林蓍喆,行大司諫洪明浩,司諫尹在醇,掌令任長源,獻納李貞運,正言尹悌東啓曰,請遲晩物故罪人啓能,亟施孥籍之典,趾賊等凶種夬施邦刑,養遂·獻遂·李觀源,竝令王府,設鞫得情。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。請物故罪人國榮亟施孥籍之典。請梟示罪人明謙,正刑罪人以謙,亟施孥戮之典,逆復庶子好石亟施處絞之律,荐棘罪人時偉設鞫得情,夬正王法,遲晩罪人宇鎭捧根脚夬正王法。請柳星漢亟令王府,設鞫嚴問,期於得情,夬正邦刑。請承款物故罪人九宗亟施孥籍之典。措辭見上答曰,不允。
綾雲君具允明疏曰,伏以臣伏見兵曹文移,則有以臣特差元朝陳賀時雲劍之命矣。竊伏念,明年邦慶,古所未聞,中外胥悅,跛躃皆起,如臣老孱,獲覩盛擧,尙云幸矣。況幾年之後,復廁陪衛之列,咫尺之間,仰瞻天顔之喜,在朝家實是念及於所不及者,在微分誠爲欲得而不可得者,豈不榮幸感激?必欲竭蹶,而第臣腰脚之病,不能獨自支接,戶庭之內,未免須人扶將,其可以帶劍前導,移時侍立乎?如是而徒知怵畏,强所不能,終至顚仆於嚴敬之地,則臣身固不足恤,其爲失朝儀而駭觀瞻,當如何哉?百爾思量,堪承無路,玆不得不略陳實狀,仰控崇聽。伏乞聖明俯賜矜察,亟許變通,俾便公私,不勝幸甚。臣無任屛營祈懇之至。答曰,省疏具悉。別雲劍自有預差,卿其勿辭侍衛。
癸丑十二月二十八日辰時,上御誠正閣。藥房入診,次對輪對官·守令·邊將初仕人入侍時,藥房都提調洪樂性,副提調鄭大容,右副承旨李晉秀,假注書鄭文始,事變假注書李弘達,記注官安經心·承膺祚,左議政金履素,右議政金憙,行可直鄭民始·李文源,判敦寧金持默,延豊君李,戶曹判書沈頤之,右參贊洪秀輔,兵曹判書徐有防,吏曹判書金思穆,禮曹判書閔鍾顯,開城留守李秉鼎,訓鍊都正趙心泰,行副司直李漢豐,工曹參判沈煥之,副提調尹行任,大司憲洪明浩,司諫尹在淳,獻納李貞運,掌令任長源,副校理李龜雲,正言尹悌東,宗廟令柳謐,南學訓導劉弘基,儀賓都事鄭致綏,掌樂主簿趙基顯,承文判校崔慶裕,司宰僉正金履裕,西學訓導韓光烈,禁府都事安弘迪,司饔直長李永夏,繕工監役李田秀,吉州牧使申大觀,會寧府使李健秀,江陵府使權以綱,三和府使林裁洙,鐵原府使任聖說,長興府使金翰周,中和府使尹恒儉,穩城府使姜忱,富寧府使韓應儉,三水府使崔範星,北靑府使金禧燮,慶興府使金養和,明川府使梁成龜,谷山府使金基厚,靈光郡守李濟萬,咸安郡守朴思弼,珍島郡守崔尙耆,載寧郡守黃基玉,寶城郡守閔琇,興海郡守權宜一,价川郡守李宗爀,祥原郡守崔廷岳,孟山縣監李尙德,機張縣監李賢運,咸悅縣監權偗,南平縣監金麟淳,咸昌縣監金成鎭,長水府使徐有曾,長鬐縣監趙惠鎭,光陽縣監韓師鎭,定山縣監趙鎰,眞寶縣監沈斗漢,鎭海縣監呂宅祖,南海縣監李文耆,海美縣監宋民載,茂長縣監林漢洁,楊口縣監李承薰,堤川縣監朴休源,三嘉縣令洪樂敎,楊城縣監南省老,熊川縣監金在鎭,新溪縣令安廷鐸,車嶺僉使韓益秀,法聖僉使趙,上土僉使李溏,宣沙浦僉使林順範,東里僉使任興秀,登山僉使徐敬默,赤梁僉使林春洽,蝟島僉使金慶赫,彌助項僉使朴文神,阿耳僉使李信馨,西林僉使李洽,馬梁僉使李炯,吾叉浦僉使張平,所斤僉使金聖基,潼關僉使安處潤,甫乙下僉使申在寬,高山里僉使元永胄,恃塞僉使李世郁,美錢僉使金炯,夞怪萬戶李謙會,魚面萬戶柳相亮,楸坡萬戶洪樂游,植松萬戶黃致範,永登萬戶金宗燮,呂島萬戶金鼎哲,位羅萬戶崔鳳崗,文山萬戶呂光點,助泥萬戶金章垕,舒川浦萬戶朴致儉,寅火堡萬戶申繼興,濟物萬戶金文郁,靑水萬戶朴成源,豐山萬戶金致大,古突山別將河漢圖,長木浦別將林東彬,南村別將孟潤澤,鳥嶺別將陸昌鎭,文殊別將朴萬柱,禿用別將崔擎國,長壽別將丁光喆,馬馬海權管鄭履綏,江口權管朴泰永,廣坪權管李東漢,甲巖權管劉國平,梁永萬洞權管姜淸璜,於汀灘權管朴念,廟洞權管金仁謙,禮賓參奉李彭老,北部都事鄭有淳,典獄參奉李應鼎·李喜明,宣傳官李景德,武兼閔行源·金若礪·金致赫,部將宋大昇·慶橚·閔植·金最行,守門將姜熙文·姜箕煥·金宇觀·高行儉·康國愼,醫官金孝儉·金光國·周命新·李敬培·李敏德·李周憲·吳仁豐·卞,以次進伏訖。樂性等曰,連日勞攘之餘,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,醫官入診,何如?上曰,置之。上曰,右承旨入侍。經心承命出傳,右承旨徐榮輔進伏。上曰,歲末次對,大臣不可不備員,右相肄儀後,卽爲入來事,申飭於進去承旨,可也。上曰,次對爲之。樂性曰,此北兵使崔景岳狀啓也。以爲明春合操及茂山以北各衛軍兵巡操依定式擧行事,請令廟堂稟旨分付矣。本道穡事,旣未大登,行操亦在近年,則方當農作之時,裹糧遠赴之弊,亦甚可悶,明春習操及巡操,姑令停止,待秋設行之意,分付,何如?上曰,依爲之。出擧條樂性曰,向以奏時官行漏不爲待令事,至有雲觀兩提擧遞差之命。臣於此,誠不勝悚恧之地,臣旣忝叨領事,不能隨事檢飭,若論其罪,臣實爲首,而特以大臣之故,獨自倖逭,固當引箚首實,而煩猥不敢,今玆仰陳,乞蒙同勘矣。上曰,卿則安心勿辭。聞其事實,果然依前爲之,提調勿遞,官員亦勿科罪,可也。出擧條樂性曰,備堂李,本司坐起則懸病,賓對則進參,揆以事面,誠甚未妥,從重推考,何如?上曰,依爲之。出擧條樂性曰,明年正朝陳賀,旣是莫大之稱慶,則當此大小臣僚,咸簉大庭之時,宜令滿朝無一人不參,卿宰以下堂上·堂下罷削人員,竝敍用,仍令該曹口傳付軍職,以爲進參賀班之地,何如?上曰,依爲之。樂性曰,當此擧國同慶之日,文蔭武前銜朝官,不宜獨阻呼嵩之列,亦令該曹一竝口傳付軍職,使之參班之地,何如?上曰,依爲之。至於未通淸文臣及前銜堂下蔭官雜岐武臣堂上,不必付軍職,皆令參班,可也。出擧條履素曰,比安縣虛留還穀三千六百餘石,因朝令蕩減,其餘停退,反作等名色排年分捧事,已因本道狀聞,特敎許施,而壬子條未捧五千餘石,以其有間於流來反逋,道臣區別狀聞,期於當年內準捧,道臣之必欲準捧,事理固然,而第聞民情邑勢,則新還與四分一當捧之數,本甚夥然,萬無如數收殺之望云。今若添以五千石停還,則當年準收,決無是理,如是之際,如前因循,勢所必至,然則邑弊終無可祛之日,是豈朝家拔例矯救之德意乎?臣意則昨年停退五千石,亦令排年收捧,使積弊快蘇似好,故敢此仰達矣。上曰,依爲之。出擧條履素曰,文臣登科十年者,例爲經稟陞六,而北道文臣朱重翁之登科,已過十年,而間因遭故,至今獨漏於依例陞六之典,而銓曹則以過時持難云,一體施行之意,分付銓曹,何如?上曰,一體陞六,可也。出擧條樂性曰,明年顯隆園動駕時,以臣筋力,勢難如例陪從,若承先詣之命,則欲爲進參矣。上曰,當此祝慶之時,予心慶喜,至欲蹈舞,方此摟指而待矣。自日昨親祭出令之後,孺慕倍切,心懷殆不能自定矣。玉音仍嗚咽掩泣,大臣承史以下俯伏,揮涕良久。上曰,卿等奏他廟謨,可也。昨日都政,物情果何如耶?樂性等曰,臣等未及聞物議之如何,而政格似無不是處矣。上曰,自縣監連除,至於牧使,自有法禁,而近復蕩然,此爲慨然矣。樂性曰,近來政官不知格例,故然矣。履素曰,遞付邊將之差送三司近侍,出自蘇弊之聖意,不勝欽仰矣。上曰,古亦有差遣文臣之議,今番差送,非但爲蘇弊,至於西邑鎭事,予之苦心在焉。欲與卿等一番講而未及矣。履素曰,今番都政,無物不遂,實爲聖德事,至於關係隄防處,不無悶然處矣。上曰,過矣。卽聞右相肄儀則進去,而賓對則難進爲言云,此果何所執耶?當初暎花堂入侍後,卽爲引義,則猶或可也,到今屢參賓筵之後,又復如是,乍入乍出,處義予盾,大官若此,庶僚何責?日前果欲遞免,而鼎席之備員不久,故不爲頒布,若思尊朝廷顧體貌,則豈可如是乎?爲之萬萬寒心。卿等僚相也,出傳此意於右相,可也。民始曰,北漢保還事,有筵稟釐正者矣。上曰,保還一事,御極之初,申飭何如,則誰其更創乎?詩云邦畿千里,維民所止,爲都民者,無此等還弊,故稍以安業矣。近聞北漢保還事,至有隣族之徵都下騷擾云,此豈成說乎?大抵武將輩,全不畏法,如李柱國者流,敢生肆氣之心,姑未顯加處分,得保首領,實爲失刑之大者。今此一堂之內,或有不能顯絶者,北漢還弊,亦安知非李柱國之創始乎?方此大慶當前,今若處分,則非久當赦,無論誰某,飭後更始之摠帥,一番嚴處,遠配島中,一二年禁錮,然後朝廷方可謂有法,卿於歲首朝參,仰陳可也。至於殘邑薄況之反弄糶糴者,皆有當律,則獨於摠戎使,不敢傷其一毫乎?到今宜思杜後弊之道矣。秉鼎曰,開城府太平館,不可不及時修葺之由,前留守連報備局,故臣於在營時,躬往籌摘,則館舍二百五十五間內,當改建爲五十二間。其餘則東圮西頹,瓦漏椽摧,墻垣七百間,則九十餘間外,盡爲頹壓,待開春卽爲始役,潦雨前完役,則所入之財力,似不過三四千兩,若或因循經潦,則雖欲仍舊,更無着手處矣。且或有不時勅奇,則雖有財力,何以及期乎?如右事狀,實爲罔措。從前事例,自廟堂區劃,而目今經費,實難請得,以臣愚淺之見,每年歲末,本營有關西小米耗條二千石賣來之事,而連値關西之年事不登,每石作錢五兩,則爲一萬兩矣。六千兩例付於勅庫·軍需庫,千兩則自入於往來浮費,三千兩則當至月留守私用,已成謬例。今若先用勅庫錢,待至月,以私用條三千兩折報,則實爲便好,而但關西歲登,則小米價當不滿此數,臣之至月在任,亦不敢預期。臣意則以此成節目,報于備局,明年如或米賤,以再明年爲限流伊充報,則決無不足之慮,以此爲之,公私無妨,故敢此仰達矣。上曰,大臣之意,何如?履素曰,館舍頹弊,其勢不可不修葺之由,臣亦聞之,該府請劃之報,以無區處之方,未及題送矣。今聞留守所奏,則旣有充報之道,而館宇修葺之役,推移勅庫之錢,又有從前之例云,依所請許施,恐似無妨矣。上曰,依爲之。出擧條上曰,本府弊瘼,今則,何如?秉鼎曰,本府債弊,尙今未已,年前蕩債之後,居留之臣,或不無犯手貸下者,復有如前之慮矣。上曰,身爲居留,貸下云云,豈可成說乎?未知犯者誰某,而不欲深究,若不從速還納,則當有別般嚴處之道,卿督捧充數,日後登筵時,只以債弊仰達,而如或不能速徵,於卿亦當有罪,以卿氣力,不負特簡之意,則自當惕念奉行矣。秉鼎曰,至於前任中軍輩,亦多負債,此則拿處,何如?上曰,何必拿問,卽爲督捧,可也。頤之曰,上納愆期,誠一痼弊,而其中免稅,亦是正供中除出者,則事體自別。且年前飭敎,何等截嚴,而卽接京畿監司徐龍輔枚擧南陽府使李翼晉牒呈粘移,則本邑所納各宮房免稅錢,爲一千六百九十兩零,而一千二百七十兩零,前官具紞貸用,不得上納,只以餘錢四百十七兩零上送云。歲前如未準納,則該守令草記嚴勘,已有定式,則諉以前官之貸用,以此四百兩錢,塞責上送者,萬萬駭然。目下事勢,歲前畢納,斷無其路,違越定式之罪,決難容貸,該府使李翼晉,拿問嚴處,不飭之道臣,從重推考,未收稅錢,卽爲收捧上納之意,嚴飭分付,何如?上曰,依爲之。非時府使之罪,爲先從重推考,可也。出擧條鍾顯曰,崇陵正朝祭,兩官當爲備員,而別檢朴鍾淳,身病猝重云,卽爲改差,其代,令該曹口傳差出,何如?上曰,依爲之。出擧條上敎榮輔曰,輪對官無所懷者,竝令退去,有所懷者,使之陞殿陳達,可也。榮輔承命出傳,永夏陞殿奏職姓名訖。永夏曰,燔造所用楊口白粘土元數五百石內,必於冬前分半運納,自有定式,而或於九月,始爲裝載,若値淺灘,則至有陸運之時,非但爲弊,峽民燔事,每有遲滯苟艱之患。今年則秋運不過五十石,未輸至於二百石之多,明春無以繼用,自今申明舊制,嚴立科條,永無過期之弊,恐合事宜,故敢此仰達矣。上曰,依爲之。出擧條上曰,李永夏領有巧才云,向者匣器事,有所申飭,而凡燔造之際,若出巧樣則當嚴處,在渠亦非思其外祖之意,以此分付。榮輔承命出傳。上曰,守令進前,吉州牧使申大觀等,以次奏職姓名訖。仍命退,長興府使金翰周進奏職姓名訖。上曰,汝是初除劇邑,下去善爲,可也。北靑府使金禧燮奏職姓名。上曰,直講時予令賡韻,頗有顔面,故特爲落點,下去善治也。咸安郡守朴思弼奏職姓名。上曰,小心善治。機張縣監李賢運奏職姓名,七事。上曰,軍政修,何謂也?賢運曰,無兒弱則軍政修也。上曰,只謂兒弱乎?賢運曰,操鍊等事,亦在其中矣。命宣傳官,問法聖僉使趙等職姓名訖。命退。上曰,初仕人進前,思陵參奉韓啓重奏職姓名。上曰,予於昨年事,不欲明其衮鉞,故姑且含默,此何等莫重之事,而渠輩其何敢挾雜起鬧乎?其罪將浮於禧·魯,人將不得爲人矣。汝能挺身排衆,爲之息鬧,實爲嘉尙矣。予以勝之不武之義,姑置之汝其言于儕流,各思其生道,可也。今此登筵卿相之子弟,或多出入賢關者,亦合知此箇義理也。北部都事鄭有淳奏職姓名。上曰,汝於前日,曾經仕宦乎?有淳曰,前此參望,未蒙恩點矣。上曰,伊時銓官誰也?有淳曰,前參判洪秉纘矣。上曰,近來滌用枳塞之類,方務疎蕩之政,而至於洪秉纘,在廷諸臣,皆以謂將滌以用之乎?秉纘渠是何人,伊時敢以獨銓官,肆其胸臆少無顧忌,此豈非作威作福乎?今日朝廷法綱雖曰解弛,此等之人,必無滌用之理矣。古今之時勢各異,上之好者好之,惡者惡之,分義當然,渠焉敢私自扶抑,立其己見乎?以此之故,其時政官首擬,或有未蒙點者,雖非鄭有淳之罪,汝亦絶跡於此等之人,可也。尹象基等以次奏職姓名訖。命退。上曰,右相如入來,入侍,可也。弘達承命出傳,與右議政金憙偕入進伏。憙曰,聖體,若何?上曰,一樣矣。上曰,卿事一則慨然,二則寒心,近來處義,予實不知,且非素期於卿者也。俄有下敎於僚相者,似當傳之矣。仍命就座。悌東曰,守令之職,任專百里,責重芻牧,所當各別擇差,而明川府使梁成龜,機張縣監李賢運,鎭海縣盤呂宅祖,入侍之際,擧措顚錯,奏對糢糊,似此之類,有難强令赴任,臣謂三邑守令,竝改差宜矣。上曰,不可以一時奏對,預決治績能否,待其下去,令道臣詳察狀聞,可也。出擧條悌東曰,初仕之任,將爲百里之階,則所當以筯力奔走,堪於職事者差擬,而徽陵參奉嚴思健,行步蹣跚,奏對顚錯,則其衰耗可知,臣謂亟令該曹改差宜矣。上曰,不可以一時所見決處,令該堂試其堪否草記,可也。出擧條榮輔曰,珍島郡守崔尙耆,奏對之際,擧措顚錯,極爲駭然。推考,何如?上曰,勿推。治續不在於一時做錯,待其下去,令道伯詳察狀聞,可也。出擧條命退,諸臣以次退出。
上在景慕宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·兩司長官·宗親·儀賓除夕單子問安。答曰,知道。
元子宮,內閣·政院·玉堂·朝廷二品以上·六曹堂上·兩司長官·宗親·儀賓除夕單子問安。答曰,知悉。
大駕詣景幕宮入齋室後,內閣·政院·玉堂·藥房口傳問安。答曰,知道。
傳于朴基正曰,侍衛軍兵毛具。
傳于鄭大容曰,禮房承旨馳詣宗廟·永寧殿·永禧殿·社稷·景慕宮,奉審摘奸以來。
鄭大容啓曰,明日正朝望闕禮,依例爲之之意,敢啓。傳曰,知道。
柳焵啓曰,來初一日輪對日次,而正朝相値,頉稟之意,敢啓。傳曰,知道。
傳于李晉秀曰,水原入格儒生入侍。
傳于朴基正曰,前參判柳戇,年前聞其年已滿七十,欲與重臣洪秀輔同爲下敎,而其後又因其坐勘,未果矣。昨以刑判韓光綮之當入耆社,有特除,尙不出肅,可知衰病,然則今日欲求肅拜,靈壽閣之人,宰臣中資歷之外,欲除者久矣。知中樞窠除授,卽爲牌招肅拜。
兵曹口傳政事,知事柳戇。
以水原留守李命植狀啓,正朝祭餕餘進上次上來事,傳于朴基正曰,餕餘付大祝上送,卿勿爲上來事,卽爲回諭。
吏曹口傳政事,李東宇·李元八爲吏曹正郞,林景鎭·李東冕爲佐郞。
兵曹口傳政事,副司直鄭好仁·李得臣·徐鼎修·徐邁修·閔台爀·尹弘烈·李普天·金載翼竝單付。
鄭大容,以吏曹言啓曰,今此正朝祭宗廟大祝前佐郞申溆,翼陵大祝前正郞朴吉源,毓祥宮大祝前正郞尹益烈塡差矣。時無職名,竝令該曹口傳付軍職,何如?傳曰,允。
徐榮輔,以戶曹言啓曰,今年內貧寒宗室子女婚扶助數,依定式別單書入之意,敢啓。傳曰,知道。
鄭大容,以成均館言啓曰,每年歲末圓點·準點儒生具別單草記事,曾有定式矣。依定式,當年條圓點·準點儒生,具別單書入之意,敢啓。傳曰,知道。
李晉秀,以訓鍊都監言啓曰,今十二月二十九日景慕宮擧動時,以金虎門軍二十名挾輦事,已自兵曹節目,啓下矣。該入直把摠哨官,當爲率領侍衛,而本直所,旣有軍兵,則不可無將領把摠仍留直所,以北營入直把摠,代率挾輦之意,敢啓。傳曰,知道。
癸丑十二月二十九日午時,上御便殿。右副承旨率水原入格儒生入侍時,右副承旨李晉秀,假注書鄭文始,記注官安經心·金良倜,以次進伏訖。上曰,水原入格儒生待令乎?晉秀曰,來待矣。上曰,入侍。賤臣承命出傳,與進士許暕·李師淳,幼學黃明漢·朴宗珏·李龍鎭偕入。上命晉秀呼許暕新來,敎黃明漢曰,爾則特賜進士直赴矣。仍命晉秀呼新來,時元子宮在座,呼許暕等進退後,各賜日課帽子等屬,上命各賜食物後,上曰,分付兵判及畿營,儒生等下去時次次給馬,自戶曹各給留糧,可也。仍命儒生先退。晉秀曰,今日親祭時,守宮承旨,何以爲之乎?上曰,不必守宮矣。仍命退,承史以次退出。
癸丑十二月二十九日申時,上詣景慕宮。正朝親祭擧動入侍時,都承旨鄭大容,右承旨徐榮輔,左副承旨柳焵,右副承旨李晉秀,同副承旨朴基正,假注書李弘達·鄭文始,記注官安經心·金良倜,檢校直提學徐鼎修,檢校直閣南公轍,以次隨駕。上具翼善冠·衮龍袍,乘輿出交泰門·迎生門·弘化門,入宮大門,到齋室門,降輿入齋室,親押訖。命書傳敎曰,侍衛軍兵毛具。諸臣以次權退。
