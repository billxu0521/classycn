上在慶德宮。停常參·經筵。
巳時,日暈。未時,日暈。
大殿·中殿·世子宮,政院·玉堂問安。答曰,知道。
二品以上·六曹歲謁問安。答曰,知道。
嬪宮,政院·玉堂歲謁問安。答曰,知道。
兵曹,今初五日,崇政門,百官朝參,何如?啓施行。
禮曹啓曰,太廟展謁,每年首歲,恒式取稟事,曾有定奪矣。展謁吉日,以何間推擇乎?敢稟。傳曰,以今月旬間,推擇以入可也。
備邊司啓曰,慶尙監司□□□□□疏陳疾病沈痼之狀,乞解□□□廟堂稟處事,命下矣。李壄,出莅南藩,今已一年有半,盡心職事,治績頗著,瓜期未滿之前,遞易可惜,而疏中所陳病情,不輕而重,久處煩劇,實非所堪,累疏陳懇,亦可見形勢之悶迫,今姑許遞,何如?傳曰,允。
府前啓,水原府使尹就商,拿問定罪事,請還收印信僞造罪人孫自哲,減死定配之命事,請水原前後府使,依法論罪事,請順川郡守田種英,改差事。措辭見上新啓,我國軍情,實爲百年難救之弊,充定逃故,逐年括丁,閭里之繹騷,生民之愁苦,愈往愈甚,歸怨國家,疾視長上,危亡之機,亶只在此中晝夜以思,不覺凜凜,前後進言者,踵相接也。朝家之軫念,非不至矣。徒事悠悠,終無實效,當此獻歲之日,宜急拯濟之政,大凡天下之事,不斷則不成,計今各軍門定制外,稱以餘補,自備局句管收布者,且諸道·諸邑,各般各色之可以罷定軍額者,足當爲數年之用,朝家,旣知有救弊之道,何可坐視邦本之盡瘁,不思所以通變之乎,請令廟堂,悉出諸軍門定制外餘丁,付之諸道·諸邑,亦令諸道·諸邑,盡取各樣各色中可以罷補軍役者,充其逃故之數,限三年勿行招丁之擧,與民休息,蔭官六品講,如有不通者,則必待後次大政時,改講陞六,例也。今番六品講時,尙瑞院直長尹春敎,旣已不通,而本曹之變通改講,改講蓋慮當次多人之襀滯,而實出法例之外,雖因追後草記,不許陞六云。率爾之在所難免,後弊所關,不可置之。請吏曹當該堂上郞廳,竝推考。近來國綱懈弛,邊邑厭避之習,實爲可惡,伏見咸鏡道殿最啓本,則前慶源府使裵正徽,當寧府使金永宗,茂山府使崔敬中,俱居中考,永宗則身是武夫,病至蔽明,雖不可的知其圖遞之意,而正徽·敬中,俱是曾經侍從之人,受任邊上,若能盡心邑事,則決無褒目居中之理,其慢不着力於公務,遽欲圖遞之狀,昭然可知,此而置之,將無以懲礪他人〈之〉道,臣旣以此被問傷之罰,則尤不可仍臺,請慶源府使裵正徽,茂山府使崔敬中,竝令攸司科罪。答曰,不允。推考事,依啓。第五件事,令廟堂稟處。
禮曹啓曰,命下矣。太廟展謁吉日,令日官推擇,則今正月初八日平吉,十二日最吉云,以十二日定行乎?敢稟。傳曰,依爲之。
又啓曰,今此太廟展謁時,王世子隨駕一款,依前磨鍊乎?敢稟。傳曰,依爲之。
京畿監司書目,楊州兼任抱川呈,以知敦寧金昌協辭職上疏上送事。啓。答曰,省疏具悉。卿其勿辭,調理上來行公。已上朝報
上在慶德宮。停常參·經筵。
忠淸監司書目,尼山呈,左參贊尹拯辭職上疏上送事。啓。答曰,省疏具悉卿懇。前冬祈免之章,已悉至意於傳宣之批矣。更何多誥,朝家禮優儒賢,事體自別,所辭,斷無允許之理,卿其毋執撝謙,幡然來思,勉副如渴之望。仍傳曰,遣史官傳諭。
院啓,引嫌而退,規警之論,大意旣好,一時嚴敎,何必爲嫌,請正言李世德出仕。答曰,依啓。
禮曹,王世子,敬寧殿展謁吉日,令日官推擇,則今正月十六日爲吉云,以此日擧行,何如?啓依所啓施行。
以洪尙賓爲假注書。
備忘記,中途付處罪人金鎭圭,放歸田里。已上朝報
上在慶德宮。停常參·經筵。
下直,多大浦僉使鄭錫道。
孟萬澤啓曰,吏曹郞廳來言,今日爲政事,命下,而判書趙相愚呈辭受由,參判李墪陳疏,參議未差,不得開政云,參判李墪,卽爲牌招開政,何如?傳曰,允。
孟萬澤,以吏批啓曰,侍從臣父年七十者,每於歲初,該曹抄啓事,曾已定奪矣。卽今侍從臣父年七十者,別單書入之意,敢啓。傳曰,知道。竝加資。
孟萬澤,以吏批啓曰,判書趙相愚呈辭受由,參議未差,小臣獨政未安,何以爲之?敢稟。傳曰,仍爲之。
有政。吏批,參判進,承旨孟萬澤進,判書趙相愚呈辭受由,參議未差,以李善溥爲左承旨,兪命弘爲春川府使,黃一夏爲光州牧使,姜銑爲同義禁,朴聖漢爲工曹佐郞,南世珍爲直講,吳命峻爲慶尙監司,崔柱海爲軍器判官,蔡明胤爲副修撰,李翊漢爲弼善,江華留守黃欽,加資憲,禮賓正李晩成,加通政,通德郞李必烠,加通政,侍從臣父年七十加資事,承傳,缺陵副守圻,月善副守,加明善,講畫連五次居首加資事,承傳,李廷秀單爲軍器直長,金振吾單爲軍器奉事,朴孝漢單爲軍器副奉事,李士三單爲軍器參奉,金遇秋單爲成均博士。
兵批,行判書趙泰采被論,參判李東郁式暇,參議南至熏進,參知李震壽病,同副承旨孟萬澤進。以李壄·尹世綏·金致鳳單付副護軍,黃一夏單付副司直,趙泰期·李思晟單付爲副司果。
南就明,以都摠府言啓曰,副摠管金演,刑曹坐起進去之意,敢啓。傳曰,知道。
南就明,以備邊司言啓曰,前統制使柳星彩,以禁衛中軍,身死京裏,將欲返櫬於忠淸道公州地,而曾經二品實職者,例有擔軍題給之事,所經兩道監司處,分付,何如?傳曰,允。
孟萬澤,以內醫院官員,以都提調意啓曰,議藥同參許坫,曾經蔚山監牧官,今已遞歸,依前例還屬本院,令該曹付軍職冠帶常仕,何如?傳曰,允。
孟萬澤,以漢城府言啓曰,因正言李世德所啓,洪禹錫·李喜朝所爭墳山,令京兆發遣公正郞官,詳細摘奸,而啓後稟處事,命下矣。本府,卽當發遣郞廳,而凡山訟摘奸之時,兩隻必須相對證看,一處捧招後,方可爲之,而洪家子孫,只有洪禹錫一人,無他子孫之可以應辨者,而禹錫,亦方在知禮縣任所云,使之上來後,摘奸稟處,何如?傳曰,允。
掌令兪命凝·李相周,持平李廷濟啓曰,水原府使尹就商,拿問定罪事,請還收印信僞造罪人孫自哲,減死定配之命事,請水原前後府使,依法論罪事,請順川郡守田種英,改差事,請前府使裵正徽·崔敬中,令攸司科罪事。措辭上同答曰,不允。田種英事,依啓。
新啓,臣等,伏見備忘記,有靈光定配罪人混,特爲放送之命,臣等不勝訝惑之至,夫混,以王室之親,全昧謹飭之道,平生行己,固多無狀,而其罪狀之昭著,至於向日而極矣。締交無賴之輩,事實賤惡,潛通閹宦之家,跡甚陰祕,善地偏配,固已失之太寬,而曾未幾何,遽施特放之典,此雖出於聖上敦親之盛意,記勞之深恩,而罪名旣重,不可輕貸,王法至嚴,決難容私,請還收靈光定配罪人混,放送之命。答曰,不允。
出身洪禹成,呈狀本府,以爲得參宣傳之薦,而宣傳官朴瑞奎,以禹成有居喪不謹之失,不合剡薦之說,發諸稠會之中,自其廳中,至有報兵曹拔薦之擧云,而縷縷呼訴,此事實關倫常,若使禹成,果如瑞圭所言,則論其罪狀,有不可但已,瑞圭,如有一毫搆捏之端,則實難免陷人之罪,請出身洪禹成,宣傳官朴瑞圭,竝令攸司拿問覈處。答曰,依啓。
持平李廷濟啓曰,臣與諸僚相議,以出身洪禹成,宣傳官朴瑞圭,拿問覈處事論列,臣以城上所,詣臺傳啓,而瑞圭之瑞字,倉卒之間,誤以世字書入,致勤點下,臣不勝惶悚之至,臣於莫重奏御文字,初不致審,有此疏漏之失,何可一刻仍冒於臺次,請命遞斥臣職。答曰,勿辭。
南就明啓曰,持平李廷濟,再啓煩瀆,退待物論矣。傳曰,知道。
黃海監司兪命雄疏曰,伏以臣才品庸陋,百不猶人,雖冗官散秩,尙難稱塞,況方伯之任,實是意外,濫蒙洪造,叨北重寄,自知不似,人謂斯何,受任以來,夙夜憂懼,又當荒歲,一道生靈塡壑,官廠匱竭,旣無殖穀之策。又無移票之路,百爾思度,計無所施,憂遑悶迫之中,卽伏見正言金東弼之疏本,則斥臣徒善不能事事,不可畀以施設賙賑之政云,臣不勝慙汗之至。臣性資業弱,不能振作於事爲,識見茫昧,不能經緯乎世務,則臺臣之言,實是頂門上一針,而公議所在,亦可見矣。臣雖無狀,亦有一端廉隅,則豈可據此不敢當之職,而任此不可堪之策乎?且臣於初秋,重得奇疾,精神憒耗,凡干文簿,不能趁卽酬應,瘝曠之罪,尤無所逃,而玆敢呼籲於天地父母之前,伏乞聖明,諒臣人器之不稱,施設之無能,亟許遞改臣職名,將使公務無滯,臺議快伸,千萬幸甚。答曰,省疏具悉。臺言過當,不必深嫌,卿其勿辭,從速察職。
忠淸道公州居尹弼殷上疏。缺答曰,省疏具悉。疏辭,令該曹稟處。已上燼餘
上在慶德宮。停常參·經筵。
昧爽,沈霧,流星出北河星下,〈入〉乾方天際。狀如鉢,尾長三四尺許。色赤,光照地有聲。辰時巳時,沈霧。
南就明,以都摠府言啓曰,副摠管金演,刑曹坐起進去之意,敢稟。傳曰,知道。
又以都摠府言啓曰,今日入直軍士,中日習射,請出標信。傳曰,知道。
李思永啓曰,式年監試·會試,期日不遠,陞補及四學合製,多有未及設行者,而新除授大司成李濟,連呈辭疏,尙不出肅,卽爲牌招,使之察任,何如?傳曰,允。
掌令兪命凝·李相周啓曰,臣等,昨伏見同僚避辭,則以傳啓中朴瑞圭之瑞字,誤以世字書入,致勤點下爲未安,臣等,亦有所不敢晏然者,臣等於昨日,與同僚齊會朝房,以新啓兩件事,相議搆單之際,瑞圭名字,初旣誤書於草本,而臣等亦未覺察,致有此疏漏之失,難冒之嫌,與同僚無異,決不可一刻仍接於臺次,而昨緣日暮,今始來避,請命遞斥臣職。答曰,勿辭。
李彦經啓曰,掌令兪命凝·李相周,再啓煩瀆,退待物論矣。傳曰,知道。
獻納朴鳳齡啓曰,臣猥以無似,濫叨匪據,思效一日之責,敢陳狂妄之說,而恩批諄複,誨責備至,深荷殿下,不以言罪人之大度,臣誠不勝惶感,而若其數三嚴敎,實出情外,臣於此,亦安得泯默而已乎,向者殿下,因玉堂之陳戒,將罷宮莊之可罷者,臣奉讀綸音,欽仰大哉之言,竊自以爲,宮莊之當罷者,卽先於所安島,其在軍門,關係甚緊,則本是宮莊與否,非所可論,還給之請,只欲增光於聖德,有何一毫近似於已甚之歸乎?至於李東彦,則三年牢獄,一任瘐死,日月之明,終不照燭於覆盆之下,此臣所以論以人情,斷以事理,略陳其冤狀,竊冀聖心,愍惻開悟,而今乃疑之以掇拾,責之以駭異,臣竊慨然也。若乃李師尙之避疏大略,不必更擧,而昨年參鞫時事,受嘖禁郞,久猶駭憤,揚言他都事及問郞,數三人齊坐之處,臣實參聞,傍聽俱在,此非得於泛然風傳也。才遭重慽,時未經葬,而諉以榮墳,張樂行路,瞻聆所及,孰不爲駭,平生行己,世所嗤點,而臣所論列,撮其較著,豈可與近來黨論中互相吹覓者,比而同之耶。緣臣平日言行,不能見孚於君父,略陳國人所共誦之言,而未蒙察納,反致嚴旨,其不可晏然仍冒,固已明矣。適患寒疾,累日危劇,俟得少間,今始自列,臣罪尤大,請命遞斥臣職。答曰,勿辭。
李彦經啓曰,獻納朴鳳齡,再啓煩瀆,退待物論矣。傳曰,知道。
持平盧世夏啓曰,竝引嫌而退,一字誤書,元非大段,不可以此輕遞多官,請持平李廷濟,掌令兪命凝·李相周,竝命出仕。答曰,依啓。
李彦經啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
正言金東弼啓曰,臣頃於辭疏之末,附陳旬宣久任之事,而仍及海西伯之不可畀之以設施賙賑之策矣。昨伏見黃海監司疏批,則以臺言過當爲敎,臣不勝瞿然之至,夫方岳之職,受一道按察之任,況當儉歲,料理賑事,其責尤重,命雄,性本巽懦,且乏幹局。當初除目之下,物情未允,及至到任之後,政多憒憒,旣不能彈壓守宰,又無所區劃荒政,西來之人,多有傳說,當此久任責成之日,有不可仍畀重奇,故臣敢略有所提論,而所謂不能事事云者,亦不過只擧其槪,不欲索言之意,則寂寥一語,有何過當,而不料聖明,乃以此爲敎也。臣新入臺閣,無所裨補,而一言發口,致勤聖敎。臣何敢自以爲是,晏然於臺次乎?請命遞斥臣職。答曰,勿辭。
缺啓曰,獻納朴鳳齡,正言金東弼,相繼引避之後,正言李世德,又爲來避,觀其措語,則卽李喜朝事也。日勢已暮,朝參隔宵,入啓承批之際,自爾侵夜,今日內,決難處置,明日諫院,無一人入侍之員,不得已依定式,使之退去,待明榻前自列,則累度往復,終不回聽,又於避辭之末,侵攻本院,似難一向退却,以取阻搪之計,此避嫌,何以爲之?敢稟。傳曰,明日榻前自列,可也。以上燼餘
上在昌德宮。停常參·經筵。
自昧爽至辰時,沈霧。
李彦經啓曰,備邊司郞廳,以大臣意來言,今日賓廳坐起日次,而朝參擧動相値,不得來會云矣,敢啓。傳曰,知道。
孟萬澤,以兵曹言啓曰,來初六日,入直守門將韓東休,旣已受點之後,卽者本廳書員來言,韓東休,去月晦日,呈辭受由在外,而草省記中,不爲懸頉,以致受點云。莫重守門之任,初不懸頉,今始來告,事極可駭,當該書員,自本曹從重決棍,原單子中,改付標以入之意,敢啓。傳曰,知道。
又以成均館官員,以同知事意啓曰,今正月初七日,儒生上旬輪次,當爲設行,而大提學未差,不得設行,今月內,無故日退行之意,敢啓。傳曰,知道。再明,弘文提學,令政院待開門牌招。
李思永,以禮曹言啓曰,來二月初一日,社稷親祭時,日氣將未和暖,有難經夜帳殿,御齋室,以本署安香廳,修理之意,分付該曹,何如?傳曰,允。
孟萬澤,以奉常寺郞廳,以都提調·提調意啓曰,頃於十一月十一日輪對臺,本寺判官金垕所啓,本寺奴婢數少,不能支堪,開城府則奉常寺奴婢,使之移屬本寺事,問于開城府,稟處命下之後,發關問其便否矣。卽見開城留守回關,則以爲,松嶽節祭·癘祭·城堭祭·纛祭等,祀事夥然,至於齊·厚陵,距王都稍遠,忌祭及五名日祀事,專自本府,擔當擧行,每年歲末翌年香祝,自京司下來,奉安於分奉常寺香室,而兩陵獻官以下諸執事,來此受香,陪往陵所,國家,設置分奉常寺,蓋以此也。事體之重,及祭物措備之浩煩,與京司無異,不可無使喚,馨香閣,在於野中,乃是官員往來時,寓宿之所,不知莫重香祝,亦將奉安於此處耶。奴婢,勢難依法云云,臣李墪,曾經留守,其間事勢,亦已備知,本府回關,辭意如此,判官金垕,所達辭緣,今姑置之,何如?傳曰,允。已上燼餘
吏曹判書趙相愚上疏。缺大槪,三度加由,恩出格外,臣誠惶隕感激,而顧臣情地,終難冒居銓地,不但臣心之已自決,實通朝之所共知,又於元朝賀班,今日朝參,賤疾沈淹,未能趨造,分義虧缺,罪戾山積,玆敢不避煩猥,冒控血懇,乞削臣本兼諸任,仍治臣罪,毋曠職務,以礪群工事。入啓。答曰,省疏具悉。卿勿過辭,安心行公。
辰時,上御崇政門,朝參入侍,三公進伏,領議政崔錫鼎曰,日氣陰晴,寒暖不適,聖體,若何?上曰,無事矣。崔錫鼎曰,自古天運循環,否泰升降。我國家創業三百年,我殿下臨御三十年,此正興衰拔亂之機會矣。自上平日,憂勤惕慮,不弛于中,近來則警動修省,尤加於前日,以著於政令施爲之間者見之,則群下,孰不欽仰乎?今日,乃元朝上旬,而萬品俱新之日也。聖志堅定而勿弛,仍爲責礪群工,使大小臣僚,盡心奉職,則其效,自及於遠方百姓,此亦邦命維新之機會也。凡諸機務,可達於次對,而愚衷區區,敢達大體於今日矣。上曰,卿等歲首,初爲入侍,而所達,出於憂愛,當各別留意焉。左議政李濡曰,首相,逢新陳戒之言,若是懇至,更無所達,而堅定聖心,一念不弛,則聖德日新,而邦命永固。數行缺上曰,初頭缺著潰製,是予不能建極之致,而群下,亦須惕念前日備忘辭意,勿論彼此,隨才調用,明其是非,恢張公道,則自臻蕩蕩平平之域矣。錫鼎曰,聖敎若是勤懇,臣等敢不夙夜奉承,而在廷臣僚,聞此大哉之言,就不欽仰而交相勸戒哉,臣等,親承天語於咫尺之下,尤不勝感歎之至矣。李濡曰,臣等官秩,猥至於此,年且衰老,豈敢致意於論議上哉?古語曰,去河北賊易,而去朝廷明黨難,自上前後戒勅,非止一再,小有一毫人心者,不可置心於論議上,而式至今日,無一人奉承,年少浮薄之輩,轉成乖激之論,誠難一朝消瀜,頃者,得見李大成疏本,則言甚切實矣。大抵論議,有非威嚴所可禁制而無者也。自上處分適中,勿論色目,察其是非,若有大段挾襍用心不美者,雖或懲治,而或有一時過中之言,則此不過不能全釋擺脫於科臼之致,略加警責,勿爲專棄,則彼此怨尤,自然不深而自有消瀜保合之道矣。頃年趙泰一補外之時,臣以處分過中,有所仰達,而自上不爲頷可矣。雖有過中之言辭,惟當一時警責,明其是非,而不爲深治,則事過之後,嫌怨不深,自然有同朝之美矣。上曰,前日筵中,卿有此言,而今日之言好矣。錫鼎曰,左相之言是矣。論議已爲百年痼弊,近來尤甚,不能擺脫於是非色目之間,若其所親,則雖知其非,而不以爲非,若其異已,雖知其善,而不以爲善,若是而論議,安得公平乎?若諉以黨伐而重究,則亦無鎭安之道,罪之重者,雖或重治,而輕者則一時責礪,使無芥滯之患,則亦豈無消瀜蕩平之道乎?上曰,大段用意不靖者外,雖有一時所失,亦可警責而不可廢弃矣。右議政徐宗泰曰,兩相所達,切實矣。卽今黨論之沈痼,實是群下之罪,而自上亦於淵裹,無有一毫偏係於愛惡,官人之際,論議之間,炤燭事理,明其是非,三行缺曰好惡公,天下之理,其言極爲明好於事理矣。帝王憂勤之慮,學問之工,固不可一時間斷,而旣往之年歲難追,當前之日月無窮,故自古聖帝·明王·儒賢碩輔,必於歲首,尤加警省之工,陳戒之言,今當歲鑰之新改,加意立志,益自警省,無少編係於愛惡,則政化維新而邦命永固矣。上曰,大臣勸戒之言,出於惓惓,可不留心哉。
錫鼎曰,廣州試才御使,當於今月初七日發送,而府尹李師尙,方遭臺彈不得行公,御史,雖爲下去,若無主人,則似難設行,姑爲差退,何如?上曰,今無主人,姑爲退行,宜矣。榻前定奪上曰,朴鳳齡所論廣尹事,何如?錫鼎曰,當初自廟堂擬薦,而至謂之升擢,臣等亦甚不安矣。臺疏辭意,臣未知如何,而以履歷久次言之,亦合備擬矣。且擬薦之時,諸宰多有首薦,故自廟堂備擬,而擬望之人,亦皆薦中之人矣。李濡曰,以臺臣疏語避辭觀之,則必有所聞矣。臣未知虛實之如何,而臺論旣如此,則不可安心在職,似難仍存矣。
錫鼎曰,故淸風府院君金錫胄,今無後嗣,欲以同知敦寧金錫衍之孫聖夏,爲後孫,旣已議定,而未及告官矣。其父道泳,爲錫翼之後子,而錫翼之妻,病甚危劇,若或喪出,則道泳已死,此兒,以其長子,當爲代喪云,代喪之後則甚爲難處矣。錫胄,旣是元勳大臣,且其先世,聖上外家也。事體與他有別,自前或有自朝家特爲立後之事,故敢此仰達。上曰,特爲立後可也。出擧條
李濡曰,在前歲首,申飭勸農之政,監司守令,苟能着念擧行,終始不忘,則不必每每申飭,而一番分付之後,漸不如初,未見實效。今當歲首,亦不可不各別申飭矣。上曰,已言于忠義鄭友卨之疏批,而農者,天下之本也。每年申飭,未見實效,終歸文具,予常慨然矣。今番各別申飭。缺四行
宗泰曰,今當新春,陽澤方始,萬品將擧欣欣,而不幸災荒溢目,飢饉荐臻,聖明在上,日夜憂勤,而民生之困悴,愁歎日甚,焦然無平生之意,誠爲可悶。歲末,得見刑曹囚徒案,至於八九十之多,其中重罪,猝難勘斷,而其他輕罪,則斯速處斷,俾無遷淹之患,實合事宜,而近因刑判不爲行公,以致獄囚之多滯矣。刑曹判書兪得一,啓覆時,暫出行公,而又爲陳疏引入,殊未知疾病之如何,而蓋以前日被論,有此不安之端矣。當初臺啓,旣涉過重,行公之後,又爲引入,亦涉過當,得一,精神筋力,可堪任事。朝中,亦未易多得,疏批已下,一向引入,事體未安,自上特爲分付,斯速察任,輕罪易勘者,速爲處決,罪名雖重,若有冤枉者,則亦使從容審決,似好矣。上曰,每看朝報,則連爲呈辭,不爲行公,方欲傳敎,使之察任矣。大臣所達如此,開釋之後,日事引嫌,亦涉未安,牌招察任事,分付可也。榻前下敎
宗泰曰,外方刑獄,未知幾何,聞諸道各邑,獄囚多滯,朝家每加申飭,而殊未有惕念體行之效,同推罪囚,尤多遷淹之弊,囚繫旣多,其中必多抱冤之人,豈無上于天和乎?今又特諭諸道之臣,使之另飭各邑,囚推之類,趁時擧行,輕囚則監司,勘處疏釋,重罪則趁速論列啓聞,俾無滯獄之弊,爲當矣。上曰,曾已屢度申飭,而今當歲首,更令政院措辭,下諭諸道道臣,罪之輕者,斯速疏釋,罪之重者及獄情難明者,卽爲論列啓聞事,分付可也。出擧條
大司成李濟,進伏奏事,語聲低微。上曰,高聲奏之。濟曰,政院以數行缺盡爲初製,而獨中學,不及爲之,丁亥條則他學,亦多未行云矣。曾前,有年條過後蕩滌之規,而自甲申改定奪學製,雖過限,仍爲退行,今方以此遵用云,丙·丁條未行之學製,固當申飭速行,以爲設行全製之地,而中學兼敎授趙泰億,以其見辱儒生之事,連次陳疏,必欲圖遞儒生,侵辱兼官,旣甚不當,仍此遞改兼官,事體未安,而泰億,自劃必遞,無意行公,自朝家,亦難强迫,科前畢製,勢有未易,似當有變通之道,何以爲之乎?上曰,儒生等所爲,誠甚無狀,以此許遞兼官,有損事體,從速察任事,分付可也。濟曰,令政院分付乎?上曰,從速察任事,令政院分付,可也。出擧條
校理李肇進伏曰,臣有區區所懷敢達。朝參,乃是每朔應行之禮,而近甚稀闊,今日勞勤聖體而行之,甚盛擧也。近來天災時變,式月斯生,異像怪徵,無月無之,卽今,乃凝沍未解之節,而陰霧沈晦,所見亦可警惕矣。今日朝臨之事,非但爲新元,受郡下之朝也。蓋欲聞在下之言也。猥忝經幄,頻頻入侍,不無進言之路,而今當盛擧,在廷臣僚,無一人進言者,故敢達矣。臣竊看近來,天怒於上,民怨於下,財用空竭,兵政解弛,人才渺然,百隷怠官,古人所謂無一毫一髮不受其病者也。顧今振擧頹廢之道,固非立談間所可容易辦得,而先儒有言曰,天下無不可爲之時,卽今國勢,雖曰如此,而君上,若能大振作大舊發,反亂回治之機,亦在一轉移間也。書曰,元首起哉,股肱熙哉,萬事理哉,元首叢挫哉,股肱惰哉,萬事墮哉?想見唐虞之世,其君堯·舜,其臣皐·夔,有何可戒之事,而猶相勸勉矣。自古國綱振擧,事功成就,亶在君上之赫然立志,懲諸前史,班班可考,聖明,亦嘗觀覽而澄省矣。臣於頃日,以立志典學之意,草草陳箚,此實筵席間常談,難望有數行缺惟在聖明之赫然立志,以爲振擧頹廢之根本,而下手處,惟在接臣僚集衆謀廣計策矣。聖朝引接臣僚之道,有經筵有召對,至於備局引見,則一月六次,乃是五日一聽事之規,甚盛擧,而比諸祖宗朝,朝參,月四行,常參,月一行舊制,則極其甚稀闊矣。頻接臣僚而後,情志流通,情志流通而後,事功可以成就矣。誠以唐宋事言之,有正衙奏事,便殿賜對之規,君上有可問之事,臣下有可奏之言,則亦無時晉接,情志相孚,一如家人父子,如此然後,人之賢否,事之情僞,可以盡知矣。閭里艱難,外間事情,亦可採訪,而元首·股肱,一體相須矣。自上聰明睿智,明習國事,寧有不察之事,方今之積弊正多,而牽補加漏,局度時日,必有詢訪咨度之擧,然後可以洞察事情,而庶有革弊之道矣。復行祖宗朝,一日常參朝參,月四行之規,似好矣。上曰,朝參,自先朝,有歲首定行之制,今不可變改,而儒臣所達,大意固好矣。肇曰,宋臣王廷珪,進言于高宗曰,方今積弊如此,不可循常云,臣所達朝參·常參之說,未免駭俗。聞者,必以爲不可行,而自上赫然立志,斷然行之,則實是厲精圖理之大節矣。國不可坐而待亡,卽今下手處,惟在接臣僚集衆謀,故敢達。上無發落。
掌令兪命凝所啓,請水原府使尹就商,拿問定罪。措辭見上上曰,勿煩。
請還收印信僞造罪人孫自哲,減死定配之命。措辭見上上曰,勿煩。
又所啓,請前慶源府使裵正徽,茂山府使崔敬中,令攸司科罪。措辭見上上曰,當初意謂厭避矣。頃聞筵臣之言,則似非厭避之事云,不必論罪,不允。又所啓,請還收靈光定配罪人混,放送之命。上曰,勿煩。
又所啓,古人云,國無三年之蓄,國非其國,當此荐歲凶荒,國用馨竭之日,凡係冗費之事,固宜十分節省,而胥吏耗蠹之習,不可不嚴防也。亦明矣。頃於軍資監,無面之事,自上遵先朝古事,特用寬大之典,而朝家處分,如是而止焉,則將無以振紀律而懲奸偸矣。臣意以爲,有米布各衙門,竝皆反庫,設或無面,有難一一追罪,而自今厥後,每年反庫數,復有無面之弊,則官員及色吏·庫子,隨現重究,斷不容貸,則庶有以懲前礪後,敢達。上曰,令該曹稟處。出擧條
又啓曰,臣伏見都目政,順川郡守崔文徵,移除龜城府使,臣竊以爲不當也。關西大飢,賑政方殷,此時守宰,決不可無故移易,而況聞順川,一年之內,三遞其倅,當此荒歲,夫馬迎送之廢,亦不可不慮也。以新除授郡守田種英,遞差事,昨已論啓蒙允,前郡守崔文徵,仍任,何如?上曰,臺臣所達,是矣。依爲之。榻前定奪
正言李世德所啓,臣新入言地,不識忌諱,妄論重臣,致勤嚴敎,私心愧懼,如負大何,賤疾且苦,無望陳力,連尋長單,一味悶蹙矣。今聞物論,以臣所論李喜朝事,謂有闕漏不審之端,竊不勝瞿然也。凡驛村及大村冒占入葬者,朝家禁令,不啻申嚴,而喜朝,莅楊州時,卜山於境內雙樹驛大村之中,及遭母喪,毁撤多人之家而用之,近畿縣道之傍,萬目咸覩,如許不法昭著者,所當竝入於論罪之中,而以臣之只擧洪家墳山攘奪事,爲疏漏云。臣之愚意,竊以爲冒占驛村,其罪雖重,而攘取名賢節士家,近百年墳山,尤爲萬萬痛惋,且旣論其弟葬,又及其親葬,似涉已甚,故未果竝列矣。今者物議如此,臣無以自解,且其家垈事竝奪居生幽宅之說,自初喧藉作一輿情,而又見洪禹錫供辭,則至引喜朝,祖先文集而證之,其所爲言,明有可據,故竝及於啓辭中矣。今聞此非喜朝家所親犯,而京兆文案中,洪家家垈居生人,以喜朝至親諸家奴名懸錄,雖其論啓之辭,不專以此爲請,而亦係臣疏率之一端也。方將以此自列之際,得伏見喜朝供辭,則縷縷自明,殆無成說,臣誠駭然,不欲與之呶呶,而亦有所不容不辨者,喜朝,雖以本道·京兆,累次得伸爲言,臣詳見京兆文案,則前前訟官之所論報與處決,無非艱難做得,曲爲喜朝地者,或以不可爲內靑龍,亦不可謂外靑龍等說,糢糊爲言,或以靑龍頭內砂,非訟官所宜分別爲言,或以旣葬與未葬有異爲言,而獨漣川縣監金埁論報之辭,稍涉公平,有害其家,故今其供辭中,直謂之法外幻弄之客談,蓋埁報辭,有曰受敎內,龍虎內,勿許入葬,李家葬地,爲下關逆水砂,而爲洪家最緊之靑龍,固洪家必爭之地。又曰,李家之說曰,若以相望而謂之靑龍,則洪家山,無近案,越平野數里外之遠山,亦可案山,而論以局內乎云云,此則從高崗抵深壑,而其推步,猶不過爲百七十五步,不可謂闊遠。又曰,論以山形局內勢,洪家之最爲緊要,而惜不能早爲之,長養樹木,一朝見失於他人,若於未入地葬前,使縣監當此訟,則決不以名賢夫人葬地靑龍,許與於他人。又曰,鄭義卿,世居洪家墓底十步內,想其情界,當如何,當初李家之生意於此地,當爲報知於洪家,而反忍賣與,又從以橫身擔當,爲李家代訟,情狀可惡云云。臣竊以爲,此訟曲直,不外於埁之報辭也。蓋義卿,全忘與洪家世世相親之舊誼,甘爲喜朝所籠絡,費力周旋,〈靡〉不用極,而墓前田畓之使義卿報耕者,潛相賣買,退日成文之言,旣著於禹錫之供辭,未推田畓,義卿潛隱耕食之說,又發於禹錫之呈狀,至於賀朝入葬之田,買得於義卿云者,只是無訂白文,而終無傳保之文書之明白現納者,埁之報辭。又以義卿,賣與李家爲言,參之以此等諸說,則臣啓中,所謂竝與田畓圖占者,亦非鑿空之言也。由是觀之,至擧彼此兩墳間,久遠常漢之塚,疑亂爲說,以作洪家不可禁之一訂者,恐莫非受指弄奸之致也。今若嚴刑究問於義卿,則其間情僞可辨矣。家垈,非喜朝所占之由,臣旣略陳於前,而第京兆之啓,則不分黑白是非,直以命建等處,決給爲言,如此法例,未之前聞,喜朝之自詑以山訟得決云者,亦何異於此也。臣竊哂之,臣旣有論事疎漏之失,反被喜朝之反詆,以此以彼,決不可一刻仍冒於臺次,請命遞斥臣職。上曰,勿辭。南就明啓曰,李世德,再啓煩瀆,退待物論矣。上曰,知道。
司宰監奉事李相休進伏曰,臣,司宰監奉事李相休也。本監,旣有提調,旣有隨事革弊,而猶有未及變通者,故敢達。本監白蝦貢物及鹽貢物主人,皆有稱冤之端矣。蓋白蝦一斗,元定價米六斗二升五合,鹽一斗,元定價米一斗,而價米受出之際,例多欠縮,貢物主人等,每以不足於貿易稱冤,而且有小米木疋,參半代給之事,故實無備納供上之勢,誠爲冤悶,合有變通而添給之道矣。上曰,令該曹稟處。出擧條相休曰,以本監事,旣已陳達矣。人臣,無論職秩高下,皆有願忠陳悃之意,故敢此附陳。上曰,所懷亦爲陳達可也。相休曰,我東方,素稱禮義之邦,大義所在,似當有抶植之道矣。頃當甲申之重回此下缺右副承旨南就明曰,李相休所達之言,極爲猥雜,推考,何如?上曰。此以下缺已上燼餘
上在慶德宮。停常參·經筵。
自卯時至巳時,有霧氣。
下直,委曲僉使柳昌績。
以備忘記,傳于李彦經曰,今下弓矢,委曲僉使柳昌績給送。
李彦經啓曰,諫院多官,引避退待。憲府當爲處置,而掌令兪命凝·李相周,持平盧世夏·李廷濟俱呈辭單,不爲行公。竝卽牌招,使之處置,何如?傳曰,允。
李善溥啓曰,右副承旨南就明,外三寸姑母,故判書權愈妻貞夫人李氏身死服制,已行四日,出仕,何如?傳曰,允。
掌令兪命凝啓曰,臣力疾供職,症情添苦,尋單見阻,方切悶蹙矣。迺者以諫院處置事,召牌遽降,不得不黽勉詣臺,而正言金東弼,因臣之堂兄黃海監司兪命雄疏批,有所引嫌,則臣固有不敢參涉之嫌,而且本府所論水原府使尹就商拿問定罪啓中,有以實爲災,旣已現發,則固無更査之端。設欲覈得其區處之事,此在就商就拿後次第事等語,而臣亦數次連啓矣。今始得聞,本道已因該曹關文,有所査啓,臺論方張之日,先行査事,有異常規,且損事體,而臣未卽聞,謄傳故紙,有若未及經査者然,臣之昏謬之失亦著矣。以此以彼,俱不可一刻仍冒於臺次,請命遞斥臣職。答曰,勿辭。
掌令李相周啓曰,臣素有痰火之症,遇寒輒發,昨日朝參退出之後,症情添劇,達夜叫痛,尋單請急,蓋出於萬不獲已,而此際以諫院處置事,庚牌遽降,嚴畏分義,不得不力疾詣臺,而同僚以水原府使尹就商請拿事,有所自列,玆事委折,備陳於同僚避辭中,臣不敢疊牀,而同僚旣以此事引避,則難冒之嫌,固無異同,臣亦安敢獨爲晏然乎?請命遞斥臣職。答曰,勿辭。
持平李廷濟啓曰,臣於尋單病伏中,因諫院處置,召牌降臨,不得不趨詣,而臣於右僚避辭中,水原府使尹就商事,亦嘗數次連啓,則昏謬之失,今無以自解。況臣於頃日,持平盧世夏之引避退待也,適當處置,措語請出矣。今者詣臺之後,僚臺以臣之處置請出,見非公議,至於引避自列,雖因喉司之退却,不爲入啓,而今其避辭,至有見非公議之語,則臣以當初處置之人,何可一刻晏然於臺次乎?請命遞斥臣職。答曰,勿辭。
李彦經啓曰,掌令兪命凝·李相周,持平李廷濟,再啓煩瀆,退待物論矣。傳曰,知道。
右承旨金萬埰上疏,伏以臣年衰病痼,本不合於夙夜之任,而畏怵分義,黽勉二行缺重觸風寒,宿症兼發,而適値朝參盛禮,不敢言病,忍死趨造於近密之班矣。所患添劇,曳出郊居,以爲調治之地,行到城外,所騎驚逸,東西奔突,出沒丘壑,而病劇力弱,不能執馭,墮落氷坂,移時昏窒,僅得回甦,而右脚與肩甲,重傷浮高,胸膈牽引,呼吸不通,牀席之間,亦不能轉動,似此症情,萬無復起爲人之望。出納重地,不可暫時虛曠,伏乞聖慈,俯垂矜察,遞臣所叨之職,以卒生成之澤,不勝萬幸,臣無任祈懇屛營之至。答曰,省疏具悉。爾其勿辭,調理察職。
慶尙監司吳命峻疏曰,伏以臣空疏愚劣,百無一能,歷遍華貫,涓埃莫報,忝佐秋曹,尸素有譏,居常愧懼,若隕深谷。不意玆者,嶺臬巡察之命,遽降於千萬夢寐之外,臣誠感激惝怳,怵然以憂,不知置身之所也。今之監司,古之方伯也。其名器之重,職責之難,固何如,而雖以祖宗朝任人之規觀之,其所以任旬宣之責,當一面之事者,代不過若而人,遍歷八路矣。顧今人才不出,雖大遜於古,亦豈容如臣等輩,濫竽而竊吹者哉?況嶺以南,其幅員之大,郡邑之夥,人物之盛,詞訟之繁,爲諸路之首,而最號爲難治,古昔盛時,雖分左右道,而猶懼其不濟。今乃合兩路之重,而委一介之微,以臣孱病一身,若何而籌畫邊憂,若何以撫綏疲民哉?亦何能應雲委之簿書,決紛棼之事務,得免憒憒不及之譏,而以副我聖上委寄之重隆乎?噫,樗散如臣,偏荷鴻私,恩山德海,答報罔階,苟利於國,湯火曷辭,而顧此踰分之職,必敗之地,其不可晏然而二行缺乞聖慈,俯賜憐察,諒臣血懇,亟許鐫遞,以重藩任,以安賤分,不勝幸甚。答曰,省疏具悉。爾其勿辭,速往欽哉。已上燼餘
上在慶德宮。停常參·經筵。
夜一更,有霧氣。二更,月暈有霧氣。
孟萬澤啓曰,來十一日,文臣殿講日次,取稟。傳曰,停。
李彦經啓曰,大司憲權尙夏,執義崔啓翁在外,掌令兪命凝·李相周,持平李廷濟避嫌退待,持平盧世夏呈辭。今日以監察茶時之意,敢啓。傳曰,知道。
李善溥啓曰,弘文提學姜鋧,承牌來詣賓廳矣。
傳于李善溥曰,持此書題,與提學偕往伴宮,儒生等試取以來。
李彦經啓曰,刑曹判書兪得一,因大臣陳達,有牌招察任之命,而再昨違牌之後,連呈辭狀,無意行公。刑獄重地,曠廢可慮,更爲牌招,使之察任,何如?傳曰,允。
以戶曹參判李晩成辭狀,傳于孟萬澤曰,辭狀還爲下送。
以副校理趙泰億牌招不進罷職傳旨,傳于孟萬澤曰,推考傳旨捧入。
李彦經,以都總府言啓曰,今日入直軍士,中日習射,請出標信。傳曰,知道。
又啓曰,右副承旨南就明,今日病不仕進,廳中位甚不齊,出納苟簡,卽爲牌招察任,何如?傳曰,允。
孟萬澤,以弘文館言啓曰,卽者兩司多官處置,歸於本館,而下番副修撰李大成有應避之嫌,今方陳疏,臣壽賢以孤陋之見,不敢獨爲立落。在外僚員,竝卽牌招,以爲相議處置之地,何如?傳曰,允。
李善溥啓曰,臣敬奉書題,與弘文提學姜鋧,偕往泮宮,儒生等試取限內收券二百六十二張以入之意,敢啓。傳曰,知道,科次以入。
孟萬澤啓曰,卽者弘文提學姜鋧,送言于本院以爲,今日儒生試取收券以來,藝文提學,依例牌招,以爲一體考次之地云。藝文提學崔錫恒,卽爲牌招,使之同參科次,何如?傳曰,允。
李彦經,以兵曹言啓曰,今正月初十日,行春享大祭及十二日宗廟展謁擧動時,各樣差備軍一千二百四十名內,衛軍五百八十名計除,不足六百六十名,他無推移之道,不得已依例給價次,坊民調用之意,敢啓。傳曰,知道。
校理李肇,副校理沈壽賢箚曰,竝引嫌而退。査事方張,直請放釋,他不暇論,此爲可駭。疏論藩任,旣有所據,一時批旨,不宜深嫌,未及竝論,元非大端,反詆之言,在我何損?旣有親嫌,有難參涉,不可處置,勢所固然。道臣査報,偶未及見,仍前連啓,何必爲咎?請獻納朴鳳齡遞差,正言金東弼·李世德,掌令兪命凝·李相周,持平李廷濟,竝命出仕。答曰,依啓。
修撰李大成疏曰,伏以臣向日墜馬重傷之後,宿患消渴等症,乘時復發,月餘沈痼,無望供仕,而念臣職忝論思,素乏才識,無所裨補,惟以筋力奔走,爲一分報效之計,不敢一向偃息,强病持被,已過累月矣。卽者兩司處置,歸於本館,臣以入直之員,所當處置,而正言李世德所論前執義李喜朝之弟賀朝,葬地掘移之事,有不敢可否者,賀朝卽臣甥姪夫也。在法旣有應避之嫌,則其不宜冒當也明矣。伏乞聖慈,遞臣職名,以便公私,不勝幸甚。答曰,省疏具悉。爾其勿辭察職。
修撰宋正明疏曰,伏以兩司處置,歸於本館,召牌降臨,不敢不趨詣。第獻納朴鳳齡以其疏中,營護李東彦事,致勤嚴敎,引避退待。東彦之與臣家有嫌,卽通朝之所共知,則臣於此事,有不敢晏然參涉,玆當露章陳籲。伏乞聖慈,俯垂諒察,將臣職名,亟許遞改,以安私分,不勝幸甚。答曰,省疏具悉。爾其勿辭察職。
修撰鄭栻疏曰,伏以兩司多官數行缺第退待,臺官中掌令兪命凝,與臣有婚家應避之嫌,理難可否於立落之際。旣不參涉於處置,則不可仍據於榮次,伏乞聖明,亟許遞臣職名,以便公私,不勝幸甚。答曰,省疏具悉。爾其勿辭察職。已上燼餘
上在慶德宮。停常參·經筵。
夜四更,流星出翼星下,入南方天際,狀如鉢,尾長三四尺許,色赤光照地。
下直,原州牧使沈仲良。
南就明啓曰,吏曹郞廳來言,承旨及臺諫有闕,政事何以爲之?取稟。傳曰,過齋戒後爲之。
傳于南就明曰,吏判疏批已下,而一向引入,殊涉太過,卽爲牌招察任。
以刑曹判書兪得一上疏,傳于李彦經曰,還出給。
正言李世德啓曰,守令年限,自有定制,其不可容易撓改也,明矣。日昨筵中,因大臣陳達,有前牧使李昌齡勿拘年限,備擬州牧之命,臣竊以爲不可也。昌齡設有治績,年限已過,則何可遽爾破格,以開僥倖之門也哉?從前有聲績,而拘於年限,不得典邑者,亦豈無其人,而未曾輕議變通者,誠以國典有限,後弊難防故也。今玆以昌齡之有治績,而輕撓定限,則其流之弊,難保無治績者亦參之患矣。成命之下,物情未允,請還收前牧使李昌齡勿拘年限,備擬爲牧之命。〈傳曰〉告君之辭,不可不審,反詈之風,不可不戒,庶僚尙然,矧爾重臣乎?行兵曹判書趙泰采之前日所達判尹閔鎭厚事,貽書勸改一款,旣歸孟浪,固難免奏事不以實之責,而至於初被執義崔啓翁之疏斥也,張皇辭說,勒歸之於見枳館職,修郄逞憾之科,計在脅持,言甚苟且,公議已多爲駭矣。今又以不足怒三字,恣意詬辱,無少顧藉,不料淸朝榮品之班,乃有如許不韙之習也。事體所關,不可無規警之道,請行兵曹判書趙泰采,從重推考。驛村及大村之圖占入葬,朝家申禁,前後非一,而只緣國綱解弛,人不畏法,間或有冒犯者,囚人李喜朝之占用於雙樹驛村,卽其一也。衆目俱見,莫不爲駭,而氣勢所在,人無敢言,以至于今。今當喜朝以他罪置對之日,如許冒禁非法之事,亦宜有一體按治之道。此一款,請竝令該府査問,以爲依律勘處之地。臣詳見洪禹錫供辭及金埁報狀,則洪山之見奪,李家之圖占,無非鄭義卿之所爲,而其綢繆同情,百計幻弄之跡,自有破綻不可掩者。蓋義卿以世居墓底,見托其守護,無異奴隷之人,一朝背棄如此,亦係世變之大者。方當李喜朝就囚之日,其在懲奸正俗之道,義卿罪狀,亦不可置而不問。請楊州居民鄭義卿,令攸司拿致,以禹錫供辭及埁報狀中辭意,嚴刑究問,從重科罪。新除授徽陵參奉睦天顯,以罪人之孫,不齒恒人,貞陵參奉李浹,以請留李玄逸之疏頭,爲世賤棄,俱不合於衣冠之列,除目之下,物情爲駭。請新除授徽陵參奉睦天顯,貞陵參奉李浹,竝命汰去。答曰,不允。末端三件事,依啓。
以備忘記,傳于孟萬澤曰,居首幼學金始㷜,之次進士洪啓迪,竝直赴殿試,生員李仁復,幼學李巨源,竝直赴會試。
江華留守黃欽疏曰,伏以,臣伏聞本月初三日政,超授臣資憲,臣驚惶震惕,罔知攸措。臣本至庸極陋,百無一能,而遭遇明時,過蒙誤恩,年際歲遷,致位宰列,已非臣賤分所安,而又自數年以來,家有迷息,冒占科第,得通淸塗,出入邇班,一家父子,同時顯榮,聖德鴻渥,河海莫測,滿盈爲懼。悚懍冞深,而迺於玆者,特施推恩之典,至有加秩之命,臣之私心兢縮,固不足言,而其在聖明愛惜名器之道,果何如也?夫官資崇卑輕重自別,高階峻秩,最宜審法,其何可不論人器之當否,而輕以假人,重貽官方之猥雜而莫之恤耶?況臣年迫日索,神精消亡,奔走陳力,已無其路,惟死結一念,耿耿于中,而今玆所叨,又是矌世異數。前恩未酬,新渥益隆,環顧慙悚,若無所容。玆敢悉暴情實,仰煩祈籲,伏乞聖慈,諒臣血懇,非出例讓,亟許改正臣新授資級,以安私分,不勝幸甚。答曰,省疏具悉。今玆加秩,已有近例,卿其勿辭焉。
領議政崔錫鼎箚曰,伏以獻納朴鳳齡疏中,數字缺廣州府尹李師尙數字缺終至陞擢,無少阻礙爲言,臣於此良切瞿然也。師尙決科,在於己巳初,誠爲不幸而坐此淹滯也。日月已久,今不必更論,至於近日被謗兩件事,曾未有聞,而旣有諸堂之議薦,可見資歷之相當,當初擧擬,蓋以此也。然諫臣所論,不翅嚴切,臣何敢晏然仍冒於相職乎?日昨筵前,略陳難安之意,而未及畢辭,第增惶悚。伏乞聖慈,亟命鐫遞臣職名,以重臺議,不勝幸甚。仍念南漢試才,曾已擇日於歲初,因府尹遭彈,纔已差退稟定矣。臺言非如泛然相規,則毋論其事狀虛實之如何,宜不敢仍在官次。似聞武士輩,贏糧坌集於山城,等待懸望云,若復遷延時日,其弊不貲。且黃海監司兪命雄,被正言金東弼疏斥,措語初不大段,及其避辭,侵論又加一節。聞道臣遭劾之後,封章自列,閉閤停務云,想其情跡,似難行公。當此賑政方急之日,本道形勢,亦涉可慮,李師尙·兪命雄,竝姑爲改差,俾無官事曠滯之弊,恐合事宜,敢此附陳,乞賜財處。取進止。答曰,省箚具悉卿懇。諫臣疏中論人,殊乖平久之道,於卿有何可引之嫌乎?所陳兩臣事,箚辭得宜,竝許遞改,卿其安心勿辭,速出行公。仍傳于孟萬澤曰,遣史官傳諭。
敎守禦使閔鎭厚書。王若曰,予惟漢山一域,捍蔽京都,館轂八路,地之險阻,不讓崤函,民所保聚,殆同晉陽,寔我國家之巨防也。築城峙糗,用作守禦之道,又置主將以統釐之,其爲任豈不重歟?苟非已試之全才,固無以應是選,乃睠廷臣,爰得我卿。惟卿以剛方之資,有敏詣之識,出入中外,夙負英望,歷轄樞筦,罔不鍊達。親聠肺腑,而持濯龍之戒,位列峻躔,而勵羔羊之節,蹇蹇匪躬,棘棘不阿。論事則竭其衷蘊,執憲則堅如金石,予用懋嘉之,曰篤不忘,迺若斯城之屛藩。蓋嘗再掌其戎權,首尾三載,蔚有成績,號令整肅,軍民畏愛。節省煩費,而斔斛充羡,拮据繕完,而矛甲鍜穀,國有所賴,緩急無憂。玆當司命之新缺,予意固在於任舊,人士亦恐他將之來,人情大可見矣。一行缺艱虞日甚,無一可恃,文武恬嬉,守禦多疎,予一人若涉淵氷,罔敢攸濟,此時陰雨綢繆之責,視前日益重。予故紀卿勞效之茂著,察卿體國之純誠,旣復畀卿是任,繼又開釋,手批諭卿,其忱念玆,無或以昨歲之敎自阻,更殫乃心,祗服厥事,嚴師律而常若對壘之日,撫凋瘵而克盡强幹之道。凡諸鍊習施措之宜,益恢良策,用副予委寄之意。於戱,旌旗壁壘,聳瞻光弼之重臨,保障繭絲,可追尹鐸之寬政,欽予寵章,勿替休聞,故玆敎示,想宜知悉。知製敎李宜顯製進
刑曹判書兪得一疏曰,伏以臣怙冒聖明,如天如日,區區微誠,庶蒙知照,而前後血懇,未獲準請,跼蹐憂悶,無地容處,臣情益苦,臣病益深。玆於元朝獻歲之賀,王春受朝之禮,不得趨參,瞻望宸極,彳亍俟罪,日呈辭單,惟以鐫免爲期,意外嚴召累降,促臣行公,臣誠不知何由致此,而自惟無狀賤臣,厚受聖心眷遇,敦勉誨責,終始不棄,雖頑如木石,亦當遷變,然臣固守愚志,久而不移者,夫豈忘君臣之義,負國家之恩,樂於自廢而然哉?誠以年旣高邁,名又謬辱,耿耿孤忱,今無報答之路,不欲使滓穢尫敗之身,廁跡官聠,重爲聖朝之累,雖在城輦之下,杜門深伏,省諐保拙,或恐不悖於自靖之道,倘蒙聖明察臣之情,則亦必憫惻而開許矣。且臣所患,始於勞心,因以傷肺,卽今春木方旺,脾土益虧,食路全阻,神識迷罔,日加月增,無復向蘇得全之望,臣之不入部中,已二旬矣。訟獄之淹滯,不可勝言,左思右惟,無非臣罪,而其在國體,亦何可緣臣情病,誤朝廷一部事耶?臣於是職,一出而廉隅都喪,臣雖愚劣,不忍快性命之情,而因仍蹲據於僨敗之地,任他笑罵,盡棄平生也。伏乞聖慈,曲加體諒,將臣本兼諸任,盡行鐫改,仍治臣罪,夬施刑章,以勵群工,千萬幸甚。入啓。傳曰,還出給。以上燼餘
上在慶德宮。停常參·經筵。
南就明啓曰,大司憲權尙夏,執義崔啓翁在外,掌令兪命凝·李相周呈辭受由,持平盧世夏三度呈辭入啓,持平李廷濟呈辭。今日以監察茶時之意,敢啓。傳曰,知道。
孟萬澤啓曰,徐判府事箚子到院,而以春享大祭齋戒,留院之意,敢啓。傳曰,入之。
以備忘記,傳于孟萬澤曰,史官一員待命,騎馬三匹立之。
南就明啓曰,敎書旣已啓下,守禦使閔鎭厚,卽爲牌招,密符傳授,何如?傳曰,允。
又啓曰,刑曹判書兪得一,昨上辭疏,有還給之命。本曹以首席不出,獄訟多滯,委屬可慮。更爲牌招,使之行公,何如?傳曰,允。
孟萬澤啓曰,春帖子製述官旣已抄啓,藝文提學崔錫恒,待開門牌招,以爲出韻科次之地,何如?傳曰,允。
南就明啓曰,昨日成均館儒生製述入格榜中,居首幼學金始㷜始字,誤以時字書啓,故以始字改付標以入,而考官難免不察之失,竝推考,何如?傳曰,允。
判中樞府事李畬疏曰,伏以三陽回泰,四序更始,恭惟我殿下,聖德日新,政理增修,天人叶應,邦運新休,而畎畝微臣,縷喘徒存,跡阻朝賀之班,身積違慢之罪,區區犬馬之誠,但寓封人之祝,撫躬悲涕,靡所自容。噫,臣違遠城闕,忽又改歲,孤負隆私,萬殞難贖,而聖度寬涵,終始曲貸,盛德大恩,天高地厚,含鏤至死,欲報無階,抑臣恟懼積中,驚魂易散。頃間一二章疏,已不勝駭怖,而書啓一事,又是同時諸大臣所無也。竊聞朝議因此,頗致紛紜,其深臣之罪者,固不須言,而謂臣罪輕者,亦不以士君子見責,則臣之無狀,此尤可見矣。至於以臣違命,謂由於此事之是非者,又非臣之本情也。臣之前後心事,天鑑昭臨,宜無所不燭,而苟如其言,則臣罪益難自逭矣。臣旣退處田野,疾病兼痼,百事都休,雖不敢隨卽陳暴,而臣心不安則甚矣。且臣以逋屛之蹤,朝暮待盡,而尙帶原任之銜,月糜廩粟之頒,名器虧玷,恩數猥屑,不惟重爲臣罪,實亦有傷國體。日夜所望,惟在日月之明,父母之慈,矜其情跡,察其懇誠,褫收崇銜,寢還優典,使得以草莽本分,安意就瞑,惟聖明垂諒焉,臣無任云云。答曰,省疏具悉卿懇。卿之心事,業已洞知則今玆引咎,無以太過?至於乞免原任,請寢月廩,尤是意外,心切愕然,無以爲諭。卿其宜體至意,安心勿辭,從容就途。仍傳于孟萬澤曰,遣史官傳諭。
判中樞府事徐文重箚曰,伏以,臣自秋冬以來,衰敗特甚,行步日益艱苦,精神日益昏迷,蟄伏私室,全沒人事,所帶諸司殿最,緣臣病伏,未免停廢,臣誠惶憫,略陳危苦之狀,乞蒙恩遞,而聖明不賜允許,臣感激不敢更煩章牘矣。歲籥已改,萬物咸新,百僚駿奔,爭獻丘山之祝,而未死微臣,委身牀席,跡阻天陛,元朝起居之班,端門受朝之節,俱未得進參,分義虧缺,私心惶隕。瞻想宸極,精爽飛越,前頭擧動,亦且不遠,而以此衰朽之疾,決無力陪衛之望,不得不更此冒昧煩籲。伏乞聖慈,憐臣老病實狀,兼帶司饔院奉常寺都提調等任,亟許遞免,以便公私,不勝幸甚,臣無任云云。答曰,省疏具悉卿懇。卿之老病,予已知之,未得進參,有何所傷?卿其安心勿辭,從容善攝。仍傳于孟萬澤曰,遣史官傳諭。已上燼餘
上在慶德宮。停常參·經筵。
王世子永昭殿大祭後,政院·玉堂問安。答曰,知道。
下直,井浦萬戶韓五相,孟山縣監呂渭良,釜山僉使尹以經,法聖浦萬戶朴廷豪,多慶浦萬戶李後裕。
南就明啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
傳于孟萬澤曰,繡衣可合人,令備局抄啓。
南就明啓曰,刑曹判書兪得一,累度違牌,終無行公之意,事甚未安。更爲牌招,何如?傳曰,允。
李善溥啓曰,宗廟展謁擧動,只隔一日,今日政,承旨以在京無故人,差出,何如?傳曰,允。
有政。吏批,行判書趙相愚受由未出,參議未差,參判李墪進,右副承旨南就明進。
吏批啓曰,判書趙相愚受由未出仕,參議未差,少臣獨政未安,何以爲之?敢稟。傳曰,仍爲之。又啓曰,黃海監司今當差出,而擬望之人乏少,承旨及守令,竝擬,何如?傳曰,允。以金演爲都承旨,趙泰億爲獻納,任胤元爲刑曹參議,金德恒爲禮賓正,崔元緖爲龜城府使,順川郡守崔文衡仍任事承傳,以權萬樞單付奉常奉事,以權大恒單付奉常副奉事,金萬亨單付校書博士,李彦經爲黃海監司,朴弼明爲廣州府尹,韓配周爲持平,權持爲左副承旨,金一鏡爲寧邊府使。
兵批,行判書趙泰采被論,參判李東郁病,參議南至熏進,參知李震壽病,同副承旨孟萬澤進。以兪命雄·李師尙·田種英·李晩成·李必焴付副護軍,李思永·朴鳳齡付副司直,許坫副司果。
南就明,以備邊司言啓曰,本司武郞廳朴纘新,奔走勤仕,已滿十五朔,依例陞敍,守令除授事,捧承傳施行,何如?傳曰,允。
又以都摠府言啓曰,今日入直軍士,中日習射,請出標信。傳曰,知道。
孟萬澤,以禮曹言啓曰,今正月初五日,朝參入侍時,領議政崔錫鼎所啓,故淸城府院君金錫胄,今無後嗣,欲以同知敦寧金錫衍之孫聖夏,爲後孫,旣以議定,而未及告官矣。其父道泳,爲金錫翼之後子,而錫翼之妻,病甚危劇,若或喪出,則道泳已死,此兒以其長子,當爲代喪,而代喪之後,卽甚爲難處矣。金錫胄旣是元勳大臣,且其先世,聖上外家也。事體與他有別,自前或有自朝家特爲立後之事,故敢此仰達。上曰,特爲立後可也事,命下矣。依聖敎立案成給,何如?傳曰,允。
又以校書館官員以提調意啓曰,取考大典後續錄,有一冊封進,則校正勤仕唱准領職除授之文,其所勸奬,實非偶然。近年以來,書籍印出,殆無虛日,若以一冊,依法典請賞,似涉煩瀆,不敢續續啓請矣。今此本館所印,八大家文抄·心經釋疑·發揮·大學衍義·禮記大全及諺讀·典錄通考合六秩,旣已印出封進矣。不可無酬勞之典,校正唱准金時兌·成漢杰·李鳳齡等,依領職施賞,何如?傳曰,允。
又以都摠府言啓曰,本府堂上十員內,都摠管臨昌君焜,以身病陳疏,副摠管李弘述,今已瓜滿,閔鎭遠方在被論中,尹五商·金錫命,當以軍門進去,金演,今日政移拜都承旨,無故者只有四員。今此太廟擧動時,守宮寶劍侍衛,無以備員。判書或有故,佐貳之官變通差出,自有前例,瓜滿及移拜之代,以在京無故人,卽令該曹口傳差出,何如?傳曰,允。
孟萬澤,以奉常寺郞廳,以提調意啓曰,臣以濟州封進,宗廟十一月朔薦新唐柚子看品事,進詣本寺坼見,則宗廟薦新五十五箇內,二箇則全體俱靑,元不成熟,十五箇則半體腐傷,不合薦進,其餘全熟不致傷者,只三十七箇,不滿於曾前薦進之元數,極爲未安,而今無退送更封之路,不得已仍爲薦進,而其中全不成熟者封進,事體極爲未安。當該濟州牧使,推考警責,何如?傳曰,依啓。
掌令兪命凝啓曰,尹就商拿問定罪。措辭見上請還收印信僞造罪人減死定配之命。措辭見上請水原前後府使,竝命依法論罪。措辭見上請還收靈光定配罪人混放送之命。措辭見上臺啓方張之日,雖有成命,不得擧行,所以重臺議,而存事體也。今此水原査事,時任府使尹就商,則本府旣有拿問之啓,況且大臣以臺啓未收殺之前,不可行査之意,陳達於筵中,至有前官事先査之命,而本道之混同査啓,喉司之矇然捧入,已違常格,且損事體,終不可無規警之道。請本道監司,當該承旨,竝命推考。前獻納朴鳳齡疏中有曰,廣州府尹李師尙,當林溥始受刑之日,出坐西廳,捉致色郞李廷師,切責用刑之不歇,而避辭中,又以受嘖禁郞,久猶駭憤,言於齊坐,傍聽俱在爲言,則事體所在,不可不明覈處之。請前廣州府尹李師尙,其時當該郞廳李廷師,竝命拿問。答曰,不允。末端兩件事,依啓。
正言李世德啓曰,請還收李昌齡勿拘年限,備擬爲牧之命。措辭見上請行兵曹判書趙泰采,從重推考。答曰,勿煩。
孟萬澤啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
以京畿監司以忠順衛黃漢煒等凍死事狀啓,傳于李善溥曰,令本道恤典擧行。
京畿監司李健命疏曰,伏以,臣於日昨金吾關文,因前都事沈尙尹更推,有水原漏結更査之令。以臣當初行査之人,已難晏然,而繼以憲臣避辭,有臺論方張之日,先行査事,有異常規,且損事體等語。臣於是,尤不勝瞿然也。夫尹就商之不爲拿問,先行査事,雖未知何如,而此則廟堂諸臣,旣以反復於前席,聖旨判下,該曹行關,廟堂又復催促,則藩臣之道,其將以異常規而廢閣不行耶?況其所査,自是一貫事,則前任與時任,有不可區別者,事勢然也。且尙尹更推中,以都事道臣之不爲推見,渠之所藏文書,而只信水原監色之言爲咎。蓋都事按査時,使吏累問於尙尹,而尙尹所送災結,列錄文書一丈,而不踏印,其外各人捧招若干張,多不干涉於査事也。今此輸送者,則果爲踏印,而初旣深藏,始出於更推之後者,抑何故也?第其文書,元非別件,卽前日所送之本,而疏漏顚錯,實多不曉。至於營吏之推捉,蓋有說焉,臺臣引避,在於十一月初十日,而論啓在於十二日,則在尙尹之道,聞有臺避,宜卽掃除他事,上來待罪之不暇,而遲一行缺上京,十四日夕,入就金吾,而一邊封啓者,擧措已極怪駭。所報印信,亦不卽傳致,營門就拿之後,緩緩來傳,臣以爲新進生疏之人,雖或未知事體,而營吏之掩置不告,關係後弊,故招問請責,而未及治罪。厥後謗言益騰,事端層生,營吏果先逃走,及至果川,査問時,水原下吏所供中,尙尹所帶下陪之受賂,不啻狼藉,而此係問目之外,故査官雖採錄,而査狀中驛吏加把事觀之,下輩之憑藉濫雜之狀,從可知矣。然則營吏之預生疑㤼者,固其所也,而尙尹之言如此,何其不自反耶?然臣旣被其侵詆,決難當査事,伏乞聖明,亟遞臣職,以謝人言,不勝幸甚。答曰,省疏具悉。卿無可嫌之事,勿辭從速察職。
判決事李坦疏曰,伏以,臣前秋忝在喉司,不克稱職,而蒙恩褫,見擬考官,而病未承牌,罷官之後,卽歸臣父任所,父子相守,得以優游自在,惟感祝聖恩矣。不意迺者,獲被敍命,繼有除旨,以臣爲掌隷院判決事,臣誠驚惶感激,不知置身之所也。臣之庸陋,百無肖似,凡於事務,多所昧昧,至於聽訟,尤不猶人,臣於是職,實無一分稱塞之望。伏聞頃日筵中,因大臣所奏,有判決事擇差久任之敎,前官因此辭避,是宜使明法文曉事理者,擧而代之,方可以副聖旨而允衆望,而遽以如臣不才,苟然充差,臣萬萬慙悚,不覺騂汗。若使臣不自揆量,冒昧趨承,及其臨事憒憒,有同風眩,則豈不誤朝廷揀選之意,而重爲一世之所咲乎?且臣方有濕痰流注之症,挾感發作,脅腹之間,牽痛滋甚,轉側呼吸,輒有窒礙,戶庭不出,而聞命之後,不敢晏然於私次,期進輦下,以爲瀝懇祈免之計,强病起身,纔到一舍之地,而病勢添劇,不能前進,玆敢以縣道封章。伏乞聖明,俯賜矜諒,亟命鐫改職名,以安私分,不勝幸甚。答曰,省疏具悉。爾其勿辭,從速上來察職。
吏曹判書趙相愚疏曰,伏以臣,昨以病勢之不可復出自力,瀝陳血懇,冀蒙恩遞,而微誠未格,天聽愈邈,先下溫批,繼降特敎,諭以卿勿固辭,責之以殊涉太過,有若以臣情勢,容有可進之勢,而終無難冒之嫌者,臣誠一倍惶殞,尤憎抑塞,進退窮蹙,不知所以爲計。仍念臣猥陳危悃,必欲遞免六字缺我聖上快賜開釋,促令膺命者,亦不止數三,在臣分義,固不當一向撕捱,重傷事體,而今復陳懇,猶不知止者,誠出於私義之萬不獲已也。噫,處義未盡之斥,持論嚴重之說,或出於筵奏,或登於書牘,前後廟議,不啻嚴峻,則得逭刑章,固已幸矣。況於此任,豈有一分冒進之理哉?特因僚員一空,大政遷就,嚴召押至,分義是懼,雖未免抗顔一出,今則政事粗完,亞席行公,是固臣當遞之會也。猶復淟涊蹲據,不思自處,則廉義掃地,身名俱玷,不獨淸朝之羞,人將吾餘之不食矣。此臣所以終始自矢,必欲遞免而後已者也。況臣襄耗特甚,物情全昧,臨事憒憒,隨處生疣。雖以已著言之,朴星錫之入擬邊地,雖取廉謹之素著,時有見任,獨憑誤書之官案,至從護軍懸入,姜錫三之擧擬筮仕,雖因名行之稔聞,時已作故,而只憑舊日之紙錄,至入於注措之中,顧臣昏謬不審之失,於此難免。且前僉使田種英,則自是江邊七邑之惠,而前秋大臣之所薦於筵奏者也。臣亦嘗以西北爲憂,就其中翹楚不可不用之意,仰陳前席,故果於待罪西銓之日,首以北關人李日興,始通摠都,今以種英,又擬順川,區區愚見,不但渠輩,才且爲可用,蓋亦爲慰遠人,得邊心之地,而致有臺章,終至改正於寢郞,請汰之啓,又從以發。纔經一政,疵病疊出,亦臣決難承當之一端也。見今風痺之症,一味危凜,貼在牀席,運身無路。昨於特召之命,終不祗赴,臣罪至此,尤合萬死。玆敢不避煩猥,冒死哀籲,伏乞聖慈,諒臣情勢病狀,先遞銓選之任,以謝人言,以安微分,不勝幸甚。答曰,省疏具悉卿懇。前後開釋,備悉無餘,則一向控免,終涉太過。疏末所陳,元非大段,卿其須勿撕捱,速出行公。已上燼餘
上在慶德宮。停常參·經筵。
夜四更,月暈兩珥。五更,月暈。自午時至酉時,日暈兩珥,暈上有背,有霧氣。
下直,洪川縣監李萬貞,德津萬戶鄭弼漢,草芝萬戶高泰齊。
南就明啓曰,大司憲權尙夏,執義崔啓翁在外,掌令兪命凝·李相周,持平李廷濟呈辭,持平韓配周未肅拜,今日以監察茶時之意,敢啓。傳曰,知道。
孟萬澤啓曰,吏曹郞廳來言,承旨有闕,政事何以爲之?敢稟。傳曰,當日爲之。
又啓曰,卽者,前廣州府尹李師尙,聞有拿命,來待金吾門外,使其偏裨,替納密符矣。鎭守外任,未交龜之前,不得徑先就拿者,前例然也。此密符,還爲出給,使之替代後,來納之意,分付,何如?
李善溥啓曰,展謁擧動,迫在明日,而僚員不齊,事多苟簡,左副承旨權持,疏批已下,卽爲牌招肅拜,何如?傳曰,允。
又啓曰,擧動只隔一宵,今日政,承旨,以在京無故人差出,卽爲牌招察任,何如?傳曰,允。
有政。吏批,行判書趙相愚受由未出仕,參判李墪進,參議未差,同副承旨孟萬澤進。
吏批啓曰,判書受由,參議未差,小臣獨政未安,何以爲之?敢稟。傳曰,仍爲之。以金弘楨爲左副承旨,權持爲右承旨李㙫爲司諫,姜銑爲刑曹參判。
兵批,行判書趙泰采被論,參判李東郁病,參議南至熏病,參知李震壽進,同副承旨孟萬澤進。以李寅燁·李溶爲副摠管,金萬埰·盧世夏單付司直。
吏批,奉常參奉單尹就殷。
金弘楨,以義禁府言啓曰,今月十二日,宗廟展謁擧動時,本府都事十員內,九員,大駕各差備隨駕,一員入直,王世子考喧,左右都事,無推移之道,假都事二員,令該曹差出,何如?傳曰,允。
金弘楨,以備邊司言啓曰,繡衣抄啓事,命下矣。兩西及東北四道,當爲設賑,三南則雖無設賑之事,外方各處軍務,海防舟師,率多疎虞,分遣御史,廉察宰守治否,復路時,仍爲巡審各邑軍器,及海防戰具,事涉便當,故十二人,相議抄啓之意,敢啓。傳曰,知道。
南就明,以兵曹言啓曰,卽者宣傳官廳書員來言,宣傳官申翊夏,今日二所監軍受點,而翊夏,以兼內乘,今方入直於內司僕,兼內乘趙世望則入直於昌慶宮內司僕,元徽,身病方劇,末由替直,莫重監軍,初不懸頉,受點之後,始爲來告,事極可駭,當該書員,自本曹從重決棍,原單子中,改付標以入之意,敢啓。傳曰,知道。
又以備邊司言啓曰,吏曹判書趙相愚,三單加由之後,連章辭免,荐違召牌,累度批旨,特加開釋,而一向引入,尙未行公,殊涉太過,更爲牌招,使之趁卽出仕,何如?傳曰,允。
孟萬澤,以都摠府言啓曰,本府堂上有闕之代,才已變通差出,至於副摠管,李溶,寶劍受點矣。今聞李溶,亦以禁軍別將,進去陳上云。不得已元單子中,改付標以入之意,敢啓。傳曰,知道。
正言李世德所啓,請行兵曹判書趙泰采,從重推考。措辭見上朝家之使庶官,各陳所懷於朝參之日者,蓋欲聞各其職掌事,而亦所以開廣言路也。苟有時政治務之可言者,隨所見悉陳,夫誰曰不可,而頃日朝參時,司宰監奉事李相休,乃敢以所製詩律,肆然袖納,事非職掌,人皆駭訝,其爲猥越無嚴,甚矣。有關後弊,不可不論,請司宰監奉事李相休汰去。答曰,不允。
左副承旨權持疏曰,伏以臣於昨歲,待罪本院,幸蒙恩遞,而半夜蒼黃,一味惶殞,不意玆者,復叨新命,不知無狀小臣,何以得此異數也。臣誠驚惶感泣,罔知攸措。臣惟當慙恩畏義,顚倒祗承之不暇,而顧臣情勢,終有所不敢昧進者,前日嚴旨之下,雖是匪怒之敎,而不職之責,實無所逃,至於其時金世欽事,循例覆逆之啓,則只是事體間事,而寧有一毫伸救之意哉?臣雖未同參,亦所與聞,而同僚坐罷,訖未收敍,臣何敢幸其獨免,而晏然更冒於榮次也。若其乖當之譏,慫惥之斥,誠有所未解者,而臣方乞免矣。又何必呶呶爲也。伏願聖明,俯諒危懇,將臣職名,亟賜鐫改,以安私分,不勝幸甚。答曰,省疏具悉。爾其勿辭,從速察職。
上在慶德宮。停常參·經筵。
自辰時至申時,日暈。
南就明啓曰,內乘來言,捲簾取稟。傳曰,捲三面。
又以義禁府言啓曰,前廣州府尹李師尙,軍威縣監李廷師,因臺啓,有拿問之命矣。李廷師,方在其任所,當發遣府羅將拿來,而李師尙,今方待命金吾門外,所當拿囚,而卽者,政院啓請,還給密符,使之替代後來納,則傳曰,允事,命下矣。密符未納之前,不可輕囚,待密符還納後,拿囚之意,敢啓。傳曰,知道。
假注書洪廷弼書啓,臣承命馳往于忠淸道尼山縣酉峯村,議政府左贊成尹拯所住處,傳宣聖批,則以爲臣死期將迫,朝不保夕,敢冒萬死,復申號籲,冀幸聖慈之哀憐矣。乃蒙聖批,寵諭彌隆,近侍又臨,臣誠不勝惶恐悶迫,震悼隕越之至。臣以螻蟻微物,又在垂死之中,匪分職名,長在身上,臣欲泯默縮伏,以俟處分,則解免無期,冒死號籲,冀蒙哀憐,則寵諭越加,臣誠惶惑,罔知攸處,每以猥越之私,煩溷天聽,極知不敢,而寵諭之至,終不敢承當,匪分之職,終不敢久冒,情勢窮極,將不得不更冒萬死,申暴危衷,以祈天地父母,覆載生成之恩而已。神昏氣乏,伏地戰慓,不知所籲云矣,敢啓。傳曰,知道。
正言李世德·金東弼啓曰,請司宰監奉事李相休,汰去。措辭上同答曰,勿煩。
掌令兪命凝·李相周,持平李廷濟啓曰,請水原府使尹就商,拿來定罪。措辭見上請還收孫自哲,減死定配之命。措辭見上請還收靈光定配罪人混,放送之命。措辭上同答曰,勿煩。
辰時,大駕詣宗廟,入齋室後,藥房·政院·玉堂問安。答曰,知道。
王世子問安。答曰,知道。
王世子,入幕次後,政院·玉堂問安。答曰,知道。
王世子,遣宮官,問安于中殿。答曰,知道。
上自齋室,步詣廟庭,行四拜禮,上趨詣第一室奉審,仍詣第二室,如第一室禮,王世子,隨後奉審,上出廟門,領議政崔錫鼎,進伏曰,此距永寧殿,地步稍間,路且泥濘,請御步輦。上曰,卿言如此,勉從焉,上乘步輦,至太廟前路降輿,崔錫牆,又進,啓請王世子,亦乘步輦,上許之,上詣永寧殿廟庭,行禮奉審,如太廟禮,王世子,亦隨後奉審,上還御齋室,藥房·政院·玉堂問安。答曰,知道。
王世子,還入幕次後,政院·玉堂問安。答曰,知道。
大駕還宮後,藥房·政院·玉堂問安。答曰,知道。
王世子還宮後,政院·玉堂問安。答曰,知道。
上在慶德宮。停常參·經筵。
夜自一更至五更,月暈。
仁憲王后,忌辰齋戒。
金弘楨,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,西營入直,本廳三運軍兵,今已准番,依前例與訓鍊都監軍兵,今月十五日,替代後放送之意,敢啓。傳曰,知道。
又啓曰,光州牧使,旣已還陞,所佩散兵符造送之意,自兵曹,啓目允下矣。散兵符,今已造送,依例定禁軍,給馬齎送全羅監司處,使之分處,光山舊符,收取上送,以爲燒火之地事,下諭,何如?傳曰,允。
金弘楨,以兵曹言啓曰,今正月十五日,行宗廟·永寧殿·敬寧殿望祭,及十六日,王世子,敬寧殿展謁時,各樣差備軍,三百九十一名內,衛軍一百九十一名計除,不足二百名,他無推移之路,依例給價次,坊民調用之意,敢啓。傳曰,知道。
記事官呂命擧書啓,臣承命馳往于驪州邑內,行判中樞府事李畬所住處,傳宣聖批,則以爲臣屛伏田廬,節過元正,名忝大臣之後,跡阻朝賀之列,其在國體臣義,罪益難逃,冒暴血懇,兼及前後不安之端。而伏承聖批,丁寧諄懇,史官臨宣,恩禮隆重。明其心事,釋其愆負,至以乞免原任。請寢月廩,尤爲意外爲敎,令臣安心勿辭,從容就道。臣伏地感泣,繼以惶汗,莫知所以自措也。臣郵釁積深,病症兼深,殘命凜凜,朝暮就盡,瞻望宸極,此生已矣。追省旣往,何事非罪,顧今匪據之職尙存,其原御優異之典,混施於賤躬,日夕悚懍,死難自定,此臣所以不得不發於號呼者也。臣旣無起身趨朝之望,申章煩籲,亦有所不敢,自今入地之前,無非負罪之日,席藁殞越,不知所達云矣。敢啓。傳曰,知道。已上燼餘
上在慶德宮。停常參·經筵。
仁憲王后忌辰。
權持,以弘文館言啓曰,本館上番應敎崔昌大,以南學兼敎授,今日成均館,四學儒生合製時,晝仕出去之意,敢啓。傳曰,知道。
又以禮曹言啓曰,今此王世子,敬寧殿展謁時,以弘化門降輿事,節目啓下矣。自侍講院微稟,以宣仁門作路事,改定奪云。原節目中,改付標以入之意,敢啓。傳曰,知道。已上燼餘
上在慶德宮。停常參·經筵。
自昧爽至卯時,有霧氣。申時,日暈。夜自一更至五更,月暈。
下直,天安郡守李之星,平山萬戶李東夏,金甲島萬戶朴煌,開雲萬戶趙允璧,植松萬戶李世興,古合島僉使李宇龍,防畓僉使吳時中。
以備忘記,傳于金弘楨曰,今下弓矢,植松萬戶李世興處給送。
以行兵曹判書趙泰采,三度呈辭,傳于權持曰,加給由。
以靈愼君瀅,掃墳呈辭,傳于權持曰,給由馬·澆奠牀,備給。
傳于金弘楨曰,大臣·備局堂上引見。
權持啓曰,同副承旨孟萬澤二字缺卽爲牌招察任,何如?傳曰,允。
金弘楨,以備邊司言啓曰,漢城府判尹閔鎭厚,議政府右參贊姜鋧,竝本司堂上差下,使之察任,何如?傳曰,允。
又以兵曹言啓曰,今正月十五日,武臣兼宣傳官金顯相孫纘等,自武德門入來,差備門外擊錚,極爲駭愕,竝令攸司囚禁治罪,同守門將曺錫周,常時不能禁斷雜人,以致闌入,亦難免其責,推考,何如?傳曰,允。
南孰明,以敦寧府言啓曰,今戊子式年,族譜修正當次,依前規,設廳擧行之意,敢啓。傳曰,知道。
又以漢城府言啓曰,今月十二日,太廟展謁後,還宮時,西部主簿柳尙萬,班行入參後,未及於導駕,雖緣下吏之趁不告知,而事體甚重,不可只治下吏而止,主簿柳尙萬,汰去,何如?傳曰,允。
金弘楨,以備邊司言啓曰,吏曹判書趙相愚,累度召牌之下,不爲出仕,殊涉過矣。兵曹判書趙泰采,禮曹判書李益壽,參判閔鎭遠,俱以臺啓引入,而今已停啓,本兵事務旣重,釐正一事,亦有延拖之慮,竝卽牌招,使之察任,何如?傳曰,允。
司諫李㙫疏曰,伏以臣,庸陋之質,受恩過厚,孤危之跡,瘡疣易生,嚮在館職,因處置有自列之疏,釁瑕百出,嗔謗如屋,此實由於如臣無狀,昧於量已,自取顚躓,俯仰慙恧,又復誰尤。出守畿郡,寔荷寬典,而視印未幾,因嫌適褫,隨分置散,涵泳聖澤,曾不自意,遽叨薇垣之新除,橫寵溢恩,撫躬惝怳,此豈罪累賤臣,所敢得於聖世也?臣立朝以來,謬蒙眷渥,前後添竊,備極踰溢,自頂至踵,皆歸洪造,非臣殞首,所可報答,況今收之於罪罰跧伏之中,置之於臺省言議之地,恩榮所建,感惶尤倍,豈不思奉承隆私,奔走供仕,得以少伸微臣之分義,而自念屛廢之蹤,疵類未譾,郵責之餘,物論未釋,加又以向來臣名之謄諸章奏者,交出迭發,其所陳列,無非重關於區區廉義,至今進思,騂面汗背,臣雖欲妄恃拂拭之恩,復進周行之末,在臣私分,固難忍恥冒沒,臣之情勢,實有萬分難强者,玆敢呼籲於天地父母之前,伏乞聖明,俯賜諒察,亟命鐫削缺答曰,省疏具悉。爾其勿辭,從速察職。
黃海監司李彦經疏曰,伏以臣,倥侗譾劣,百無一能,遭遇聖際,謬膺殊知,歷試內外,涯分已溢,臣嘗感激洪造,不計燥濕,區區願忠之誠,蓋亦不後於人,而塵露莫效,釁累徒積,夙宵震悖,若殞深谷,待罪邇班,筋力奔走,而惟懼其不免於譴何,忽於萬萬意外,獲叨海臬重寄,臣聞命惝怳,惶汘浹背,逡巡逋謝,以至累日,誠不知所以自處也。夫自宣爲任,本自不輕,目今朝著,不無其人,如臣空疎,已試蔑效者,固不足比數於其間,而銓注之所以擧擬者何,聖明之所以委畀者何,豈殿下,不遺菅蒯之盛意,尙欲其策勵鈍質,以試一割之用耶?臣於昨年,亦嘗濫竽於湖閫,陛辭之日,親承玉音,凡所以保釐之方,黜陟之責,諄諄然命之矣。臣雖無狀,感恩則有之,豈不殫竭誠志慮,以圖萬一之酬報耶?坐席未暖,臺參遽至,曾未能發一策措一事,而狼狽而歸矣。而況海西一方,異於他道,飢饉荐臻,賙賑之策方急,賦役煩重,變通之議多岐,雖使智者謀之,亦難得其善際,以臣之無才,兼之以年邁病痼者,尙何望其湊泊精神,講究條理,不至於僨國事而招人譏也哉?反覆思惟,萬無承當之理,而自承恩除,適遭私慽,陳章控免,亦且後時,惶悚尤萬萬矣。今始冒死仰籲於仁覆之天,伏願殿下,亟許改臣方面之任,以重官方,以安微分,不勝幸甚。答曰,省疏具悉。卿其勿辭,速往欽哉。
同副承旨孟萬澤疏曰,伏以臣,稟賦薄劣,疹疾糾纏,展轉沈篤,已成寃廢,雖尋常職務,尙不可驅策,此則通朝之所共知也。從前違逋,實出於萬不獲已,而分義虧缺,罪戾山積,私心悚惕,若無所措矣。不意前冬除命,遽下於杜門省愆之中,臣感激恩數,惶懼冞深,隨牌出肅,只爲少伸私義,而非以夙夜之任,謂可堪承也。適會歲事改新,百僚抃賀,肵庭禮參之後,繼有太廟展謁,臣職忝近密,不敢言病,黽勉隨行,忍死趨走,而若其筋力之難處,病勢增重,固已自料于中矣。果於再昨隨駕之際,脫着失宜,風寒外襲,及至擧動罷後,曳還直廬,則頭目暈眩,肢節拘彎,達宵咳喘,目不交睫,想此病狀,蓋由於積漸,非如一時偶感之比,故退歸私次,欲爲隨便將息之計,而症情越添,痛勢益苦,加以素患塊氣,乘虛暴發,胸脅痞塞,肚腹膨悶,精神昏瞀,而如在煙霧,呼吸短促,若將殞死,宛轉牀席,第作一僵尸,如不及今醫治,則其勢必至於塡壑,而喉司出納之地,決不宜緣臣而使曠,玆不得不疾聲哀籲於仁覆之下,伏乞聖慈,特垂愍憐,亟許鐫解臣職,俾得安意調治,以尋生路,不勝幸甚。答曰,省疏具悉。爾其勿辭,從速察職。
忠淸監司宋相琦疏曰,伏以臣,病伏里舍,分甘溝壑,乃於千萬意外,伏見除目,以臣爲忠淸監司,臣聞命驚惶,罔知攸處,臣於己卯年間,添叨是任,醜拙之政,至今貽譏,私心愧恧,尙切于中,豈意十年之間,復有此誤恩也。仍念臣,空疎譾劣,百不猶人,世務吏事,尤所昧昧,設令假以一州,猶恐其不料於事。況且重藩旬宣之任,職責何如,而一之已誤,其可再乎?且年過服政,衰謝已甚,些少精力,十減八九,駑篤之才,亦非可擬,而民風俗習之日漸壞敗,可謂月異而歲不同,則臣雖勉策疲鈍,思效萬一之責,其可得乎?又況饑荒疫患,連歲相仍,卽今顚連夭扎之患,實有驚心慘目者,當此之時,雖使通才鍊識者處之,尙或難措,如臣不才,已試蔑效者,其何以區劃拯濟,下慰窮民之心,上副委寄之意乎?反覆自量,已無承當之望想,且臣於前月,慘遭兒息之喪,舐犢之情,痛苦怨酷,神昏心死,便作喪性之人,疾病澌頓,無更起之望,而臣父積病奄奄之中,亦且悲哀過情,老人澌敗,更無餘地,卽今宿患,乘虛重發,寢食全廢,元氣若將垂盡,臣於慘慽之餘,父病如此,身病輕重,有不暇言,情事悲隕,方寸崩迫,雖欲黽勉承命,仰答隆眷,實無其路,瞻望宸極,悲涕交集。噫,前後持節,聖恩至深,晝錦再還,古人所榮,臣獨何心,敢懷前却,而顧臣今日情勢,如上所陳,玆敢冒死哀籲於天地父母之前。伏乞聖慈,曲加矜察,將臣新授職名,以重藩任,不勝幸甚。答曰,省疏具悉。卿其勿辭,速往欽哉。
午時,上御德游堂。大臣·備局堂上,引見,入侍,領議政崔錫鼎,左議政李濡,右議政徐宗泰,知中樞府事李寅燁,行司直金宇杭,韓城君李基夏,吏曹參判李墪,左副承旨金弘楨,掌令兪命凝,副校理沈壽賢,正言金東弼,假注書洪尙賓·趙錫命,記事官洪禹瑞·李眞儉。
崔錫鼎進伏曰,頃日擧動之日,朝寒尙峭,近來日氣,寒暖不適,聖體,若何?上曰,無事矣。錫鼎曰,頃者,入侍醫官等,以王世子,丸藥議進事,有所仰稟,而自上,有不必爲藥之下敎云矣。王世子,年齡長成,而尙無螽斯之慶,雖年少之時,或因滋補之劑,多有效益之功,議用丸藥,似不可已矣。李濡曰,雖以閭閻之人言之,年過二十,而無嗣續之慶,則謂太晩,而父母之心,誠爲悶慮矣。王世子,春秋壯盛,若有螽斯之慶,實系宗社億萬年無彊之福,數字缺帝王家,異於閭閻之人,雖在五六年前,猶爲不早,而尙未有慶,或慮有病患於不審之中,方欲一者陳達,而不敢矣。頃聞首相之言,則醫官入侍時,下敎如此云。群下之憂憫,如何?王世子,今無形見之症患,嬪宮,雖有宿患,而今幾差復矣。閭閻之人,雖抱宿病,而不妨産育,若或受病於永嗣之道,則藥餌有效,惟當克盡人事,以求其益矣。上曰,前冬醫官等入侍時,議用丸藥,故有所傳敎矣,君臣猶父子,何語可隱乎?閭閻之人,十五以後,尙見嗣續之慶,世子,今過二十,而尙無螽斯之慶,予心之憫慮,何可盡言,嬪宮所患,今幾差愈,無妨於求嗣之道,而詩不云乎?妻子好合,如鼓瑟琴,但此一節,不能如此,一年二年,至今一樣,用藥實無依據,故有此下敎矣。崔錫鼎曰,嬪宮所患,今幾差復,無妨於永嗣之道,故日望螽斯之有慶矣。今承下敎,誠爲悶慮矣。以閭閻之人言之,初頭,雖不諧和,終必有改圖之理,王世子,雖欠諧和之道,自上別加再諭,世子亦須從容思諒,幡然改圖,則誠爲宗社之大幸矣。李濡曰,閭閻之人,或因父母勸勉曉諭,終至琴瑟之諧和者有之,自上亦須至誠勸勉,從容誨諭,世子,亦念宗社之重大,聖敎之勤懇,幡然改圖,則實是國家之幸矣。徐宗泰曰,國家螽斯之慶,日夜祈祝顒望矣。今承聖敎,群下之憂悶,無涯矣。勿論貴賤,初頭雖不諧和,或因父母之勸勉,終有開悟之道,若於升殿之時,不加聲色,從容誨諭,則庶有開悟之望矣。上曰,閭閻間事,亦豈不知哉?夫婦之間,旣已不諧,則父母雖勤誨諭,而有不能回心者,亦或有忽然開悟,終必和諧者云矣。而屢度開諭,終不回心,前頭事,誠極悶慮矣。錫鼎曰,琴瑟之間,他人之說不入,而或思親敎之難違,且念祭祀之大義,强勉解和者有之矣。自上,亦須十分開諭,則庶有萬一之望矣。上曰,嗣續之慶,今已晩暮,誠爲悶迫矣。諸大臣所達如此,當更爲開諭矣。錫鼎曰,頃因臺疏,有被罪未蒙放,蒙放未收敍者,令禁府·該曹商議抄啓事,命下矣。考見文書,則或有罪名重大,不可輕議者,或有減等而未蒙放者,臺疏之意,蓋欲疏通滯鬱,而輕罪已放者,連入該曹歲抄,罪之重者,亦當漸次放宥,而今無大段變通之事矣。禁府·吏曹堂上各一人,今方入侍,下詢,何如?李寅燁曰,抄出在謫之類,則或有關係重大,累經疏釋,而未蒙放者,臺啓,雖以疏通爲言,而卒難擧論,減等徒流之類,自有年限,無時論放,亦無作據矣。李墪曰,奪告身之類,旣入歲抄,蒙放未敍,亦有五六人,而長官不爲出仕,臣獨不可稟達,待長官行公後,稟處似宜矣。上曰,金吾則別無大段擧論之事矣。錫鼎曰,奪告身之類,旣入歲抄,不必擧論,罪名雖重,明白其冤狀,則年久之後,亦可漸次放宥,而惟在宸衷之裁斷矣。上曰,御史抄啓,將欲不時下送矣。朝者,沈壽賢呈辭,無心啓下,而政院之捧入,亦難免不察,沈壽賢呈辭,爻周勿施可也。錫鼎曰,四道賑政方張,若送御史,則不無弊端,四道則畢賑後散送,三南則先爲發送,似宜矣。且外方軍務,亦甚疏虛矣。海防巡撫之任,例以堂上嘉善差送,而御史,旣是出入三司之人,則亦可兼行復路之日,使之巡撫·海防·舟楫·軍器·軍政等事,似好矣。上曰,賑政方張之日,發送有弊,三南先送之意,予亦思量矣。錫鼎曰,東萊府使韓配夏狀啓,以倭人與村女交奸事,村女及同情人,不待訊問直招,以犯倭同律之意,言于倭館,則以爲倭人,無犯奸之事,我人誣服云,令訓別責諭而不聽,在前如此之時,亦有責諭之事,終不回聽,仍置而不問,今亦置而不問乎云云,蓋倭人累百名,恒留館中,與我人雜處其間,或有奸濫之事,不一而足,大明及淸國,與我爲大小國,而春秋開市,定期往來,自無奸弊矣。倭人講和之後,便爲隣國水程,異於陸路,船路載物貨,定其期限,往來開市,尤涉便當,而異國之人,設館接置於我境,積年恒留,當知定制,未知緣何如此,而揆以事理,大端乖宜。且島主是屬國邊臣,不敢與禮曹參判抗禮,僅與參議通書,則留館將倭及裁判等,乃島主之差人也。凡與我國干涉之事,每每必遂已見而乃已,我國爭辯之事,每每不聽,朝家疲於爭詰,不得已置之,以此成習,豈非可痛之甚者乎?今宜令訓別等,更加責諭,期於回聽,且請兩國官員,同坐推覈,彼若累度不聽,則雖移書島主,不容但已,訓別等,亦當各別論罪,以此等意,申飭分付,勿如前日之姑息,且萊府,惟當更令責諭而輕請,置而不問,難免其責,韓配夏推考,何如?上曰,當初設館留倭之事,未免失當,殊極怪訝矣。大臣所達誠是,依此爲之,可也。出擧條
錫鼎曰,伏見平安監司趙泰耉狀啓,則犯蔘禁人處斷事也。金昌奎事,才已現發,而申飭禁令之後,又有此事,誠可痛歎矣。狀啓中以爲,金永建,更無容恕之端,得還及金尙東不無差等云,臣之意則永建,是無知常漢,雖持蔘貨而現捉,非首謀也。金尙東等,指授傳給,則其罪較重於永建,何可謂之差輕乎?且物主,孫汝光及劉先同等,所當一體推捉究問,而不爲推問,亦涉疎漏,令本道,犯人等處,更加推覈,明辨首從,孫汝光等,竝爲捉致捧招,得其實狀,更爲啓聞後,稟處似宜矣。李濡曰,永建旣已被捉,不敢隱諱,箇箇直招,則不可容貸敎諭,二人之罪,亦難分其輕重,而第人命至重,三人之竝以死律論斷,誠爲矜惻,固當詳審,更爲査問,知其首謀者而處之,似爲得宜矣。徐宗泰曰,領左相所達,備矣。罪狀絶痛,而只當嚴立禁令,不使多人就誅,見其狀啓覈問,猶有未詳盡者,其中主謀者,更加明覈,詳審而處之,爲宜矣。上曰,將用極律,則不可不詳審處之,使之更査啓聞,可也。出擧條
崔錫鼎曰,驪州牧使尹德駿,陳疏乞郡,而都目政,聞有出外之意,臣招致政吏,以爲尹德駿,雖以乞郡,才以吏議,兼備局有司之任,擬望驪牧,政體不當事分付,而該曹,終不聽從,擬望受點,事體所在,誠爲未安矣。德駿,年前赴嶺邑,已遂便養,卽今所帶,俱是緊要之任,不可因許外遷,特爲遞留,當該堂上,推考,何如?上曰,依爲之。出擧條
錫鼎曰,知事李寅燁,以關防事,陳疏條列,而有令廟堂稟處之命矣。近緣邦內粗安,關防極甚疏虛,陰雨之備,不可不趁時爲之,而此非造次間議定之事,惟當從容講究,以爲稟定矣。上曰,觀其疏意,出於爲國深慮,故予用嘉尙,此非立談間議定之事,留意熟講,斯速稟定,可也。上曰,今因關防事,有所言矣。朝家,雖有江都·南漢,而若有海寇,則江都,不可往矣。南漢孤危,更無號令相通之路,二處保障外,更無依歸之所,而都城,乃是根本之地,則修築據守,亦是大計,凡事不爲則已,爲則必要其成,而未免中間之停止,事極殊常矣。錫鼎曰,當初議築時,臣亦預謀,而古語曰,天下有道,守在四夷,我國,雖僻在海隅,而封疆六千里,則雖有邊警,皆非數三日程,自外備防,坐而禦戎,實是王者之道矣。易曰,王公設險,以守其國,都城如有可守之勢,則如何可離乎?然而都城周廻闊大,多有難守之形勢,上年得見議築節目,則以五軍門分排改築,而守禦·摠戎,雖曰軍門,實無擔當之勢,以三軍門隨毁隨築之意,言之矣。江都·南漢,不可依歸者,誠如聖敎,而國家設置已久,又多兵餉軍器,則亦何可棄之乎?上曰,南漢,已知丙寅年築之乎?錫鼎曰,然矣。上曰,其時李曙,專主築之,而丙子年,若無此城,則大駕,旣不入江都,更向何處乎?錫鼎曰,三國鼎峙之時,兵力尙强,雖以高句麗之兵力,能却隋唐之兵矣。上曰,隋唐百萬之衆,皆不得志於高句麗矣。錫鼎曰,麗朝五百年,我朝三百年以來,尙文而不尙武,故兵力甚弱矣。若有邊警,預爲之防,分守要害,底處遮截,有時擊退,使賊鋒摧挫,不及墻垣,則似好,而五衛之制,今不可復詳,而邊方軍制,極甚疎虞,是可憫矣。上曰,以丙子事言之,賊兵無礙直上,大駕蒼黃,不得入江都矣。李濡曰,都城事,臣則終始參涉,而臺臣,論以爲罪,到今惶悚,有若敗軍之將不敢更達矣。上曰,都城事,臺臣所論非矣。頃在壬辰年去邠之時,有一臺臣,姓則權,名則不記,而厲聲言之曰,都城不可棄之云,而今之臺臣,乃謂都城不可築,豈不相懸乎?都城,乃是根本之地也。改築堅固,以爲他日得力之地,則有何不可,而摧沮國家大計,誠甚怪異矣。古之臺臣,雖在蒼黃之時,而尙言委去之不可,今之臺臣,當此無事之時,乃言改築之不便,何若是相反乎?李濡曰,築城事,於先輩詳定節目,及文集中考見矣。當初以五軍門,分排改築矣。守禦·摠戎兩廳,則物力凋殘,實難擔當,故以三軍門,三分城周,磨鍊分排,則各不過四千九百三步,措辦物力,以做不息之功,則庶有完築之路矣。自古上志堅定,不爲浮議所動,然後凡事可做矣。聖敎,旣勤於前日筵中,今日又因他事,有此下敎,上志之堅定,可知矣。此事,蓋緣是非之多端,年事之連凶,漸次遷延,今後則與諸大臣商議,書入節目,節目若好,則仍爲擧行,似好矣。說者,雖謂都城闊大,東西平易難守,而又慮物力之耗費,然都城數十萬衆,盡爲守城,則尤無闊大之慮矣。都城太半據險,東西雖曰平易,固築堅守,則無異山城,雖慮物力之耗費,而城中蓄積及軍餉軍器之類,脫有緩急,則委而去之,與其資賊而藉寇,曷若完築而固守乎?實不知輕重大小之序矣。且都城舊築,隨補旋頹,城中無賴之輩,踰越斫松,有若平地,他日大盜,顧不暇言,而卽今所見,誠爲寒心矣。私家墻垣,亦皆完固,俾無踰越之患,況王居外城乎?臣屢見東大門外,訓局改築之處,則極爲完固,着足誠難,若皆如是改築,則豈不得力於他日乎?上志堅定,下敎如此,更無他憂。使三軍門,着實董役,似好矣。錫鼎曰,軍國大事,廟堂諸臣,三司之臣,固當論難得失,相濟可否,不無意見之各異,而論事深緊,措語過度,則不是矣。判府事李畬,所被臺言,實是本情之外矣。李寅燁曰,議築都城時,臣與諸臣,同往見之,則都城闊大,險阻無多矣。大凡守城之規,愈少愈堅,自古都城闊大,防禦不易,前年以隨毁隨補定奪,小臣待罪本兵,以上番軍三百餘名,修築所掌北城,潦水頹圮處,則延袤僅三十步,而役軍午飯米,幾至百餘石,軍木亦用十餘同,分排四千九百餘步之役,各軍門,以何財力完築乎?若以周廻界限言之,則雖動八道之民力,亦似不易矣。且築城,將以防守也。若因舊城制改築,則不得爲防守之地矣。蓋都城,東西底下,自東灌水之說,雖或有之,而此則未知其必然,而守城之規,必須深溝高壘,且置雉牒·壅城·暗門,然後亦爲得力之地,今若改築,以爲防守半行缺財力,勿論人家,必加築於古城,且設雉堞·壅城·暗門·垓子,然後庶可得力於他日矣。李濡曰,我國山城,本無雉堞·壅城之規,若又毁撤人家,張大其事,則民心騷動矣。自東城,漸次完築,以至三門外,則自能堅固矣。寅燁曰,山城則因山勢築之,故元無雉堞,而平陸之城,則若無雉堞·壅城,則便爲不守之地,故中原平陸之城,皆有雉堞矣。宗泰曰,平陸之城,若無雉堞·壅城,則賊鋒,實難防禦矣。宋都汴京,因山勢築城,屈曲有似雉堞,故曾不陷城矣。至中葉,嫌其屈曲,方正改築,故賊騎直指城下,而不得防守,以致徽·欽之被執,以中原事見之,亦然矣。且石築城,誠極艱難,北城則辦石於至近之地,而三十餘步改築之時,物力如是浩大云,若如運石相遠之地,則城極艱難矣。都城根本之地,不可棄之說,雖是守經之論,而平陸之城,不及二三丈,而臨變按頓,亦甚危懍矣。國初初築之時,似當完固高築,備盡城制,以爲必守之地,而古築卑下如此,且不堅固,或以其非可守之地而然耶。壬辰之亂,名臣群下,或有效死勿去之請,言非不善,而參諒形勢,終乃委而去之,自古議論,皆以爲防守之難矣。濡曰,宋之徽·欽,旣失防守之方略,雖有金城,豈不被執乎?寅燁曰,王者,守在四夷,固當防守外方,使賊不入內地矣。錫鼎曰,卽今數三諸臣,論議不一矣。王者所居城池,隨毁隨築之說,好矣。而財力艱難之說,亦不無所見,當與諸臣,十分講究,從後稟定矣。
錫鼎曰,李寅燁疏中,西北軍制,海防等事,必有句管之人,可以講究,寅燁,旣有所見,而有此陳疏,當使主管,而本兵之長,亦不可不知,使二人句管,似好矣。上曰,所達誠是,依爲之。出擧條
錫鼎曰,以前廣州府尹李師尙擅離事,因京畿監司狀啓,有令廟堂稟處之命矣。師尙,以其老母病重,報狀擅離云,而師尙,今已遞職,將爲就拿,似無可論之事矣。上曰,依爲之。
上曰,都城事,才已言之矣。一年二年,不得完築,而倉卒有海寇,則江都不可依歸,遭此境界,計將安出乎?錫鼎曰,頃上四條箚子,有所仰達矣。雖有敵兵,中間備禦,使不得內薄都城者,惟在得人,今若置設關防,克軫陰雨之備,將得其人,以得衆士之死力,則衆心成城,備禦得宜,而庶爲臨亂鎭安之道矣。臣待罪延安府使,略知延安事蹟矣。延安,古無城築,辛卯年,府使申硌,因趙憲倭寇必至之言,聚民築城,壬亂後,月川君李廷馣,勤王西行,行到延安,因衆望推爲主將,申硌爲副將,守城力戰,倭兵屢敗,且以漕運之相通,朝家亦多賴焉,其有功於當時,可謂多矣。夫天下事變無窮,形勢各異,而惟其大體,則不可不隨便講究於無事之時矣。上曰,都城未完,海寇若來,則將何以處之?錫鼎曰,若使賊兵迫近,則南漢可以依歸,若有西賊,則江都·南漢,皆可依歸,而鳥·竹兩嶺,控制四面,最爲形便之地,朝家,若能留意於此所,則南北寇,皆可無慮云矣。寅燁曰,鳥·竹兩嶺,最爲據險,接界四道,實是形便之地,朝家預爲留意,設施關防,則南北寇,皆可無虞矣。錫鼎曰,忠州號稱中原者,以其爲要衝之地,而相連之邑,亦有西原·北原之稱矣。鳥·竹兩嶺,據險於要衝之地,而四路相通,故形勢最好云矣。李基夏曰,臣於都城事,終始參涉,而略知形勢矣。若有繼築之事,則固欲一陳所懷,而李寅燁所達之言,誠有所見矣。凡守城之規,與賊相持,死生以分,故雖是萬全之地,而猶未知其勝負矣。蓋都城甚卑,不可不加築丈餘,而至於東西平陸之地,設置標樓·雉堞·墪臺·壅城,且出暗門,以通樵汲哨樣,然後可爲完備之制矣。寅燁曰,必如是築之,然後或爲可守之地,而壅城·雉堞·暗門等事,實難卒然設置,至於垓子,則村落連接城外,毁撤之際,亦無難處之端,如此等事,必須詳量講究,然後可以議築矣。李濡曰,暗門等事,改築時隨便以出,似好矣。寅燁曰,東西平陸之地,則必有雉堞,然後可爲守城之制矣。金宇杭曰,此所謂議論定時,虜已渡江也。都城雖曰闊大,旣費工力,不可半道而廢,雖曰守在四夷,而不幸賊兵迫近,則更無定向之所,今若完固築城,以爲必可守之地,則都民,旣有父母妻子於城中,而臨急效死,勢所固然,雖難刻期完築,而連築一間二間,以做不息之功,則自有成功之日,何可每每講究乎?亦何待其隨毁隨補乎?基夏曰,本局最爲凋弊,軍兵賞布,今過三朔,尙未分給,已乖賞數字缺軍門之空乏,據此可知。三軍門以何財力,可以經營完築乎?昨年城役之時,適得幹辦之人,料理銀子累千兩以用,而此非每每可爲之事,將來更築之時,則朝家必有劃給區處之道,然後可使句管,而亦可論責矣。兪命凝曰,以古史見之,國都守城甚罕矣。都城闊大難守之說,不但多載於先輩文集,卽今論議,亦不歸一,若欲隨毁隨補,則期限無日,且欲斯速完築,則財力不逮,此誠商確講定之事,非率爾立談間所議之事矣。沈壽賢曰,人心堅定於平時,然後有臨難鎭安之道矣。都城,乃宗社所在之地,自古有國,必於萬分地頭,委而去之,臺臣若以難守之意,斷然言之,則未知其可矣。命凝曰,儒臣,不諒臣之本意,而徑先非斥矣。今此都城,若欲備盡城制,以爲可守之地,則財力不逮,難以成就,若欲隨毁隨補,則完築未易,期限無日,故臣以十分講究之意,陳達矣。壽賢曰,當此凶荒,不收人心,而卒然築城,勢有難便,則不無所執,而斷之以不可守不可築之言,則非矣。徐宗泰曰,都城守築,旣已定計,而工役浩大,事力不逮,磨以歲月,完畢無期云者,形勢固然而都城,根本之地也。旣始其役,則國力所及,似當繕修矣。前夏李健命來問之時,略陳所見,以爲守禦·摠戎兩廳,不可擔當,且古築腹出,向外所見,似危而不頹,修築之時,一樣向外以築之意,書於紙末以給矣。命凝曰,若築都城,必入江倉於城,然後可以守城,不然則未免齎盜糧矣。
李寅燁曰,頃日朝參時,大臣以勸農事,有所陳達,申飭各道矣。三冬雨雪大繁,前頭旱災可慮,不可不別樣備豫,而歲初,例有勸課農功,修築堤堰之意,此誠出於務本之意,而各邑視若文具,多不奉行,誠極寒心,堤堰各別修築,以防旱暵之意,添入於勸農申飭之事目,似宜矣。上曰,此是自祖宗朝申飭之事矣。着實擧行事,亦爲分付,可也。出擧條李寅燁曰,三南收租中,湖西·嶺南,先爲上來,今方磨鍊分付,而朝家,雖以木錢參半定式,卽今木價踊貴,一疋幾至三兩有餘,故諸道,皆以純錢請納,蓋錢邊甚輕,只是二兩二錢,今若許其純錢,則外方之民,雖蒙惠,都下貢物主人輩,只仰給於此,而所失甚夥,必有呼冤之端,其勢不可不稍增錢數,與木價相當,然後中外之民,庶蒙均惠矣。曾在戊寅年間,木價錢數,定爲三兩三錢,厥後木花稍稔,價亦稍減,而錢數,以時低昂定奪,今雖隨市直增加,恐無難便之端,且外方,不稟本廳,直以純錢,往往上送,爲慮遠外輸運之勞費,若欲仍爲捧上,則木錢之價,若是相懸,誠爲難處矣。木錢參半定式分付之後,又復增數,亦似顚倒,而當初不增錢數,實出於爲民,外方不諒朝家本意,必欲避重趨輕,以純錢請納,若許純錢,則必加其數,可無都民呼冤之弊,今當收租案,下送之際,必明白分付,外方亦可以奉行,下詢大臣而處之,似宜矣。上曰,何如?崔錫鼎曰,木花,雖曰失稔,而京中需用,亦不可不慮,故三南則以錢木參半上納事,分付矣。若以純錢捧納,則京中貢物人,不無呼冤之弊,純錢一款,似不當許之。該廳若有推移之勢,則如此穀賤之時,以米收捧,似爲便當,而卽今國儲不敷,有難變通,且朝家命令,不可數數變改,木錢參半之令,更爲申明分付,宜矣。李濡曰,今年木花大無,近聞外方民間,以參半之一疋備納,亦甚爲難云,形勢如此,宜有變通顧恤之道,而許以純錢,加其折定之數,則事端難便,蓋以木價之踊貴,增其錢數,則殊非爲民施惠之意,若論米直,則上年一疋木價,不過一兩半,今雖以二兩半,折定一兩錢,二斗米,旣無加減,則都下仰給之類,別無所失,故當初軍布折錢之時,定以二兩五錢者良以此也。到今謂其木價之踊貴,追加錢數,則有損國體,臣意則無寧仍存參半之令,勿許純錢,而或使作米,或使代納麻布,其作米之數,或以京衙門及外方留儲木布,推移取用,則亦似便好矣。徐宗泰曰,大同,是結內之役,其爲備納,稍異於身布矣。當初折錢之數,雖以隨時低昂定式,曾前且有加減捧納之事,而以二兩三錢,行會旣久,今以純錢上納貢物人呼冤之故,加定錢數,則命令數改,殊涉不便,與木參半,則貢物人,似亦不至甚冤,雖云木貴,仍前行會,使之錢木參半上納,似好矣。李寅燁曰,錢數旣難增定,則木錢參半之規,固當牢守,申飭諸道,至於作米取用,非不便好,而該廳,以一年所捧,僅支一年需用,旣無餘蓄,可以推移之道,且外方倉舍甚窄,大同作米,亦無藏置之所云,此亦難便矣。上曰,作米一款,事勢便好,而亦有難處之端,錢木參半事,依前冬定奪,申飭分付,可也。李寅燁曰,峽邑之去沿海,稍近處,或不無願爲作米者,亦問便否,何如?上曰,依爲之。出擧條
李寅燁曰,自前賑廳,例以各樣帖文,預爲成置,以補賑資矣。近來連年設賑,盡用無餘,通政·嘉善·折衝帖,各一百丈,使該曹依前例成給,何如?上曰,依爲之。出擧條
李寅燁曰,倭館事,大臣旣已陳達,而臣有所懷,故敢達。倭人去來之數,不知多寡,恒留我境,不無覘察虛實之弊,且朝家,凡與彼人相較,每每見屈,誠極寒心,至於彼國銀貨,有八星·七星·六星爭詰之端,貨財,乃天下流行之物,而近來彼中事,亦可推知矣。況今有此奸騙之事,法條所係,不可不嚴治,而訓導別差等,以年少輩,未諳事理,不能據理責諭,事多生疏,未免見侮於倭人,此蓋倭擧譯官,多不擇人,亦無勸奬之道故也。今後,以聰敏伶俐之人,擇定倭學,亦別樣勸課,以爲差送之地,似好矣。崔錫鼎曰,臣待罪司譯都提調,連參試才,則人才漸不如前,雜科初試之日,擧子不滿額數,誠爲寒心矣。蓋譯官輩,前則多有生理,故人皆樂赴矣。近來物貨異前,旣無興利之事,且以倭譯言之,我國所送禮單·人蔘,多有欠縮,渠輩自備准給,以致呼冤,故人皆厭避,譯官子枝,多以他技爲業云矣。譯官韓天錫,渡海渰死,朴再興·朴有年等,亦以重罪,定配絶島,卽今訓導·別差之類,無一可使,不成貌樣矣。蓋朴再興·朴有年等,李世載爲嶺伯時,狀聞請罪,至於將死,而僅免矣。其後得聞世載之言,以爲當初論罪,蓋爲事係邊情,重其事之意,而不無稱冤之端云矣。蓋聞當初移館時,館人,以六七千兩爲言,事當卽爲防塞,適中磨鍊以報,而徑先稟報,誠有其罪,末後減數爲定,而亦以公物,殖利取用,本色則還納,無耗縮公貨之事,似不無原恕之道,兩譯爲人,在諸譯中,頗解事,如此乏人之時,若得寬宥,則前頭或有事端,可以任使,且有勸奬後進之益矣。李濡曰,譯官雖云卑微,兩國之間,非此,無以通語,其爲任,亦重矣。士大夫,自能謹飭,門無此等雜類,則可矣。其或出入於宰相之家者,或因南北事情之隨聞告知,未必盡出於私昵,而向者臺論,一切請禁,以示賤汚痛斥之意,其所以待之者如此,故渠輩,多有含冤解體者,且因利路之漸不如前,不欲隨行於舌官,其子枝之有才能者,皆由他技而發身,從事本業者甚少,頃聞設科時,定額四十人,而應試者,只六人云,如是而何能選取人才乎?事極寒心,若無別樣變通培養之道,則將何爲臨急之用乎?朴有年等,臣嘗爲判義禁時,被人詆斥,有若臣故爲循情緩治者然,故其罪狀,則雖明知其可恕,而不敢有所容議矣。上曰,兩驛官,特爲放送,可也。寅燁曰,倭館創造之時,一依彼人所定折價,欺瞞朝廷,豈可謂無罪乎?絶島定配之罪人,不可直爲放釋,朴有年則前旣減等,爲先放送,朴再興則減等出陸,漸次放送,似好矣。上曰,朴有年放送,朴再興減等,移配陸地,可也。出擧條
李濡曰,倭館凡事之可憂者,非止一二,近來國綱解弛,奸弊益甚,蓋聞自我接待酬應之間,先失其道,以致見侮,其責,在於東萊府使·釜山僉使,固當極擇差送,使倭人有所忌憚,而所謂五月開市,最爲奸弊之端,自萊府,爲其收稅,而因循不罷,事極不當,而且爲其彼人,日用蔬菜等物,亦有朝開市之事,爲弊日滋,似當變通,而至於倭供米,各邑來納時,非不準捧,而入給倭人之際,以其和水之故,多所欠縮,一石之米,不過十二斗云,此豈交隣誠實之道乎?其爲損國體,亦大矣。不可不嚴加申飭,而前頭御史下去時,使之廉問,猶踵前習,則各別重處,可矣。上曰,五日開市而後,爲朝開市乎?錫鼎曰,然矣。上曰,五日開市,而復爲朝開市乎,錫鼎曰,然矣。上曰,五日開市,而又有朝開市,似當革罷矣。李濡曰,開市革罷之意,蓋出防奸之意,而萊館形勢,未得詳知,問其便否後,稟處似好矣。李寅燁曰,倭供米,偸竊用奸之習,誠極駭異,各別申飭於東萊府使·釜山僉使,俾無如前之弊,前頭御史下去時,亦爲廉問則似好矣。上曰,和水用奸之說,聞來駭然,各別嚴飭,五日開市,似當革罷,而爲先問于本府,稟處可也。出擧條
李寅燁曰,不但南憂之如此,西北憂,亦甚不輕,敢此仰達。西北監·兵營,各邑軍兵,名目繁多,而但徵木布而已。元無臨急出戰之士,朝家於賊路初程,軍制之疎虞如此,誠爲寒心矣。左相,曾按西藩,欲爲變通,而適仍其時荐飢,未果爲之,而不可不趁卽變通,故今方留意講究矣。李濡曰,三南束伍,極甚疎虞,而西北軍制,尤爲蕩然,監·兵營軍兵,名目雖多,而皆捧木布,脫有緩急,更無從征之士矣。監營所徵,則一名一疋,而將至七萬餘名,兵營軍所徵,則一名缺疋,而亦不下五六萬,統以計之,則監·兵營徵布之數,各至千餘同,今若減半除出,以其軍額,從便作隊於所在州縣,習操試才於彼人往來一日程,有分者論給賞格,無分者則降定保人,以爲勸奬之道,則可爲臨急調用之兵,以此節目,稟定擧行,則可無騷擾之端矣。錫鼎曰,曾前往來關西時,詳問形勢,則軍制之疎虞,誠極寒心矣。今若節目擧行,使之作隊,則但於文書間,改其名目而已。更無騷擾難便之端矣。李濡曰,軍額將至五六萬,作隊分厲於附近山城,則元無遷動往來之事,而亦便於臨急調發矣。寅燁曰,不但西路之如此,北路亦然,似當一體變通,而亦非造次間議定之事,詢問本道後,講究節目,似好矣。上曰,所達誠甚得宜,詢問本道後,講定節目,可也。上曰,刑曹判書兪得一,尙不行公,何如?崔錫鼎曰,兪得一,頃日被論,實是重駁,不欲行公,事勢亦然,而旣已辭遞,到今年過更授之後,自上開釋備至,而無意行公,誠爲過當,使之從速出使,宜矣。李濡曰,兪得一所被臺論,實非公議,厥後,又以受馬事,被彈於李壄,而終歸爽實,則到今再授之後,似無難進之理,而前後開釋之下,一向違牌,誠極過當矣。蓋臺閣論人之道,若或爽實,或以失實爲避,或陳疏申辯,則被論之人,可無難進之端,而朝著之間,氣像亦可調和矣。近來則必立己見,各相疑阻,故雖有開釋之命,而亦難出仕,得一之不爲行公,似由於此,而臺啓,旣歸爽實,以此無自廢之理,而累度開釋之下,一向違牌,極涉太過,特爲推考,牌招察任似好,徐宗泰曰,刑判牌招察任事,頃已陳達矣。屢次開釋之下,尙不行公,緊務久曠,委屬可慮,牌招察任,似宜矣。上曰,兪得一,當初被論二事,而李東彦事,則刑判非矣。至於兵判時事,則旣已行査而歸虛,朝家開釋之後,至今違牌,誠爲過當,更爲推考,牌招察任,可也。上曰,僉知崔重泰,以何事,不擬於承旨望乎,李墪曰,小臣,不入銓曹時,旣已拔去於承旨望矣。復通之事,首席所爲,而當初拔去之事,則不得詳知矣。
李濡曰,尹德駿,首相,才已陳達遞留,當該堂上,亦爲推考,而近來體統大壞,廟堂分付之事,諸司不爲擧行,頃者使行時,銀貨不足,分付諸司,使之稱貸,則皆不依施,或有私自出給者云,事體未安矣。且監司之任,不可不擇差,西北兩道則自廟堂擬薦,而慶尙一道,幅員最大,比西北,尤爲難治,故頃於本道監司有闕之後,臣與首相,公會酬酢之際,歷擧李坦·李彦經·孟萬澤,言于銓官,使之備擬,而置之末副望,大臣旣已相議言及,則爲銓官者,設有他可擬之人,體統所在,豈容如是?故相臣李尙眞,爲繕工提調,有監役二三窠,列書可合之人,次上銓曹,而其時判書李敏敍,不爲一一施行,故陳達榻前,至於罷職,因筵臣申白,還寢矣。今此銓官所爲,亦不可不置之,罷職雖過,而從重推考,何如?崔錫鼎曰,嶺伯,藩臬重任,故適與左相相議,送言于政官,而擬于末副,此與全不施行者有間,而不爲首擬,則不無其責矣。上曰,依爲之。出擧條
上曰,國家之養兵,將欲言二字缺以待緩急之用也。而都監軍卒,每以無用稱之,罷則罷矣。不罷之前,固不當如是也。雖以家間奴僕言之,不爲使役則已,方爲使喚,而每以無用稱之,雖庸愚之人,豈可安心乎?待軍兵之道,惟當信任,若其驕悍難制,則亦可懲治,而至以無用稱之,則豈不解體乎?崔錫鼎曰,年少臣僚,不識大體,有此陳達矣。蓋國法,無專美之事,廩料經費之時,每慮國用之不替,故不無如此等說,而旣是輦下親兵,渠等亦有死國不避之心,則與他軍兵有間,豈可歇後待之乎?聖念之曲軫如此,衆心之悅服,在此一下敎矣。李基夏曰,都監物力不替,衣資賞布,亦不趁時出給,軍情失望,漸至解弛,誠極悶慮矣。上曰,若有驕悍之習,當以紀律制之,而直以無用稱之,則豈不解體乎?待軍兵之道,不當如是矣。李濡曰,聖敎如此,軍兵豈不感泣乎?徐宗泰曰,都監軍兵,盡國力養之,朝家恩澤,淪浹肥膚,豈無親上死長之心乎?渠等,亦言受國厚恩,惟當以死酬國,不敢回避云。似無臨變逃竄之患,而每於郊外擧動時見之,則步趨不健,未過三十里,率多顚仆之類,此則蓋由於遊閑而不習行步之致也。旣使之後,惟當信用云者,誠如上敎,不但闌兵,凡事皆如此矣。基夏曰,都監軍兵,豈無爲國之心乎?朝家近百年撫養,無異仰役奴子,渠輩常時所懷,每欲以死報國,而朝紳間,或有如此之言議矣。今日小臣,親承聖敎,不勝感泣,若傳此下敎於軍兵,則渠等感激,何可盡達。
李基夏曰,頃年左議政李濡,以束伍·陞戶上京之有弊,陳達革罷,以待年軍充定事,定式矣。蓋陞戶之軍,或有校生落講者,或自各邑擇送好身手,故間有稍知文字者,亦多淳朴之風,而本局,異於他軍門,知彀旗牌等任,必自行伍,抄選陞差矣。一自待年軍充定之後,使喚便利,則勝於鄕軍,而率多游閑市肆,目不識字之類,且乏淳朴之風,陞差將校者,亦由此而漸不如古,殊甚可慮,且訓局砲手之妻,私賤居多,間或有子枝贖良者,別補充隊時,先自兵曹缺二字納役,故本局,每當充額,難得其好身手,軍伍疲殘,亦由於此矣。此事定式未久,而爲弊旣如此,且念束伍·陞戶之規,每式年分定諸道,輪回抄啓,故五六年之間,不過一邑一人,則似無大段騷擾之弊,今當式年,更復古規,恐合事宜,下詢諸大臣而處之,似好矣。事係軍政,敢此仰達。上曰,何如?崔錫鼎曰,臣方待罪都提調之任,故亦增相議矣。待年軍抄定,近於父子完聚之法,似可便好,而第京人不識文字,亦不如鄕軍之淳朴,每以京人抄定,仍廢束伍·陞戶之規,則軍政不無可慮,誠如李基夏所達,一邑一人,使之精抄,則亦無大段紛擾之弊矣。李濡曰,束伍·陞戶,爲外方大弊,而人心亦不如古,多有中間幻弄之端,無寧以京中良民,擇其壯實者,充定爲便,故臣嘗陳達變通矣。蓋於壬辰亂後,創設訓局,毋論京外,募得好身手,敎習技藝,則初不全取鄕軍也。今若另加精擇充定,則可無不實之慮,而但旣有自行伍,以次陞差之規,則京軍不如鄕軍之淳朴,此一款,果涉難便參酌,復古亦無妨矣。基夏曰,此弊難保其無故,使中軍,抄擇以報,臣又親審狀實,籍記以置,隨次充定,而猶不如鄕軍之淳朴矣。崔錫鼎曰,待年軍中,不無好身手,亦不可全廢,陞戶·束伍,則依前規,使之擇上,待軍則間或抄定,似好矣。李寅燁曰,當初陞戶軍,設置之規,蓋可擇抄諸道驍健者,故曾前訓局軍容,頗盛壯矣。卽今大不如前,老弱居半,且待年軍,率皆市肆游閑之類,不用筋力,故雖以擧動時見之,數十里,亦不能行走,多有路傍顚仆者,誠爲寒心矣。鄕軍則皆是勤苦之人,或有稍息文字者,容貌技藝,旣多健壯精銳,旦其淳朴之風,亦非京軍之比,李基夏陞戶復古之說,誠是矣。徐宗泰曰,諸臣陳達之言,便否誠然矣。待年軍抄定,是爲一時變通之事,以外方束伍,抄擇陞戶,是舊制也。變通未久,而其弊如是,則今復仍舊,以外方砲手,抄擇陞戶爲當矣。上曰,待年軍,亦須精擇,陞戶軍之革罷,今已六年,而舊制不宜永廢,鄕軍且多淳朴之風云,更爲復古,可也。出擧條
上曰,月課,乃勸奬文臣之事,而近因大提學之不在,久爲廢閣,使兩館提學擧行事,下敎矣。科試取士之時,若無大提學,多有替行之事,而如是辭讓,月課,豈重於科試而然耶?殊未可知也。崔錫鼎曰,藝文提學則臣有親嫌,而如此之事,亦何敢引嫌不對乎?科試則有期限,故不得已替當,月課則旣無期限,故不敢遽然當之矣。代大匠斲,古人有言,提學之固辭,亦其勢然也。然如無大提學,則亦何可不爲乎?近來廉隅太勝而然矣。上曰,依前下敎,斯速擧行事,分付可也。出擧條
掌令兪命凝所啓,請水原府使尹就商拿問定罪。措辭見上上曰,勿煩。
又啓曰,請還收印信僞造罪人孫自哲,減死定配之命。措辭見上上曰,勿煩。
又啓曰,請還收靈光定配罪人混,放送之命。措辭見上上曰,勿煩。
又啓曰,向者自上,爲慮呈告紛紜之弊,下敎申飭,非止一再矣。況當繡衣抄啓之時,副校理沈壽賢,遽爾呈辭,而政院,矇然捧入,揆以出納惟允之道,豈容如是?事體所在,不可置之,請當該承旨推考。上曰,依啓。
正言金東弼所啓,請司宰監奉事李相休,汰去。上曰,詩律袖納之外,又有所懷之陳達,此非汰去之事矣。勿煩。
又所啓,筵席奏對,雖有語言間過差,宜不敢一毫假飾,肆然自明,而頃日僉知崔重泰之辭疏中,論辨向年筵奏一款,而有曰落莫之意,人情所同,俾擧其實狀,而行語間奏達,及擧條,全沒首尾,只以無來歷膽落二字書出,意其膽落,似是落莫之誤云云。臣於當日,亦以假官入侍,憑其口達,而書以膽落,草冊尙在,班班可考,其時廳注書,依其記注,而書入擧條,重泰,以當該承旨,當簡問之時,亦不以膽落爲誤,而依例啓下矣。今乃以時移事過之故,因其自辨數字缺巧飾辭說,誣罔天聽,至以其奏對之語,歸之於記注之爽誤,夫膽落二字,旣非泛然下語之比,渠所不言,諸史官,何可臆揣而一例書出乎?今日入侍臣僚中,不無同時參聞之人,伏想聖明,亦必記有之,而天日之下,恣行欺蔽,其爲情狀,誠可駭惋,公議齊憤,久而未已,請僉知崔重泰,罷職不敍。上曰,不允。
又所啓,臣於近日李喜朝事,竊有區區愚見,而事係未査之前,不敢以疏聞矣。今日適蒙入侍,且其行査之際,有不可不一體覈出之事,故極知惶恐,而敢以所懷,仰達矣。當初臺啓中,所論列者,乃喜朝,偸葬其弟,圖占田畓與家垈等,三件事也。聖明,已令京兆,行査稟處,其有罪無罪,自可知而第聞此事,曾仍洪家而經年後起訟,累經朝家之行査得決云。設令喜朝,果有干囑訟官之失,此非顯著之事,且係相訟之端,則論以訟體,就訟見屈而不欲掘移,然後始乃囚禁,定限掘移,法例然也。今乃不請摘奸,不請兩造,而徑先拿問,直欲掘移者,固未知果合於法理,而及其喜朝供辭之出也。乃反退論,喜朝父母用山之處,臣曾過喜朝所居豐壤村,見其墳山,果在驛村步數之內,而一村常漢,亦多世葬於村之傍近,新舊塚墓,前後相望,凡朝家之禁葬於人家步數之內者,蓋痛其毁撤村閭,俾不得安保故也。今喜朝,世居其洞中,買其私田而用之,又無人家毁出之事,則此與怙勢劫奪,撤村勒葬者,豈不相懸乎?況喜朝之父,故副提學端相,淸名雅望,爲世所重,晩年恬退,讀書求志,生被聖朝之褒奬,設享俎豆之恩典,此實聖明之所記有者也。今以賀朝之山事,而捉囚其兄,因其子之納供,而又論其父之葬,將至僇死人,而輾轉層加,乃與旣骨之鄭義卿,竝請究問,臣未知此其爲然,而今此端相葬地,當掘與否,惟待該府摘奸後稟處,臣無容別議,第臺論中,所謂心計巧密,見利忘義云者,乃指上所陳三件事也。其家垈十二字缺意,而田畓冒占,所關甚重,如令喜朝所爲,一如啓中所云,則渠以徵辟之士,見利忘義,圖占田畓之罪,反有甚於當喪偸葬之事,雖加流迸之典,亦無可惜,而若或不然,則喜朝,以朝家禮遇之人,荐蒙拔擢,人之所期,渠之自待,實無異於恒人,不宜因一時風傳之言,直驅之於重罪,事體所關,不可不一體覈出,而頃日金吾回啓時,只請葬地與家垈之摘奸,而不及田畓圖占事,此一款,宜令攸司竝加明査,俾得其虛實而處之,且賀朝山事,旣係更訟,則兩造取招,一處對辨,法理則然,似聞京兆,以訟隻之在外,已令上來云,而亦宜一體拿問,明覈以處,俾無彼此偏着之弊,恐合事宜,故惶恐敢達。上曰,臺臣所達誠是,彼此同爲拿問査覈,可也。李寅燁曰,臺臣,以田畓一款,不宜落漏爲言,而山訟査啓時,自當竝入於擧論中矣。大凡山訟,兩造俱備,然後可以聽理,而今者,獨先請拿李喜朝者,果非法例,臺臣之言是矣。前頭山訟摘奸時,不可使一邊,獨爲應對,似當有變通之道矣。上曰,兩造俱備後,可以對辨,京兆摘奸時,則放送以爲就辨之地,可也。崔錫鼎曰,兩造,固當同請拿問,而獨請喜朝之拿囚則過矣。上曰,諫臣之直請掘移,亦過矣。群臣,以次退出。已上燼餘
上在慶德宮。停常參·經筵。
午時,日暈。未時申時,日暈兩珥。夜三更至五更,月暈廻木星。
下直,英陽縣監洪重範,祭物萬戶崔振昌,水口萬戶林挺桂。
王世子,在敬寧殿,遣宮官問安于大殿·中殿。竝答曰,知道。王世子還宮後,政院·玉堂問安。答曰,知道。
金演啓曰,吏曹郞廳來言,守令有闕,政事,何以爲之?敢稟。傳曰,明日爲之。
以備忘記,傳于金弘楨曰,今下弓矢,水口萬戶林廷桂處,給送。
金弘楨,以都摠府言啓曰,今日入直軍士,中日習射,而王世子敬寧殿展拜相値,不得爲之意,敢啓。傳曰,知道。
金演啓曰,左承旨李善溥,以病陳疏,連日不爲仕進,右承旨權持,同副承旨孟萬澤,亦以病不仕進,事甚未安,竝牌招察任,何如?傳曰,允。
南就明啓曰,刑曹判書兪得一,特敎之下,又爲違牌,事甚未安,更爲牌招察任,何如?傳曰,允。
金弘楨,以備邊司言啓曰,各司久任人,定其員數及朔數別單,啓下,定式遵行事,定奪矣。臣等與諸宰,更加商確酌定,別單書入,令該曹依此擧行,何如?
正言金東弼啓曰,筵席奏對,雖有語言間過差,宜不敢一毫假飾肆然自明,而頃日僉知崔重泰之辭疏中,論辨向來筵奏一款,而有曰落莫之意,人情所同,偶擧其實狀,而行語間奏達,及其擧條,全沒首尾,只以無來歷膽落二字書出,意其膽落,似是落莫之誤云。臣於當日,亦以假官入侍,憑其口達,而書以膽落莫之誤云,,草冊尙在,班班可考。其時廳注書,亦依其記注,而書入擧條,重泰,以當該承旨,當初簡問之時,亦不以膽落爲誤,而依例啓下矣。今乃以時移事過之故,因其自辨之章,巧飾辭說,誣罔天聽,至以奏對之語,歸之於記注之爽誤,夫膽落二字,旣非泛然下語之比,則渠所不言,諸史官,何可臆揣而一例書出乎?伏想聖明,亦必記有之,而天日之下,恣行欺蔽,其爲情狀,誠可駭惋,公議齊憤,久而未已,請僉知崔重泰,罷職不敍。答曰,勿煩。
掌令兪命凝,持平李廷濟啓曰,請水原府使尹就商,拿問定罪。措辭見上請還收靈光定配罪人混,放送之命。答曰,勿煩。
未時,上御德游堂,召對入侍時,參贊官南就明,侍讀官沈壽賢,檢討官宋正明,假注書洪尙賓,記事官洪禹瑞·李眞儉。
上開卷,沈壽賢讀東國通鑑卷之三十八,缺四行上曰,史官出去,下卷持來。上曰,承旨讀之。就明,讀自二十一張八年春正月,至將缺八字正明曰,當云將順其美矣。就明,仍讀下卷,忠烈王十二年春正月,上曰,上番翰林讀之。洪禹瑞,讀自八張元右承㙮出遣人缺發兵,上曰,下番翰林讀之。李眞儉,讀自十九張五月丁酉,畢讀。壽賢曰,鷹坊之肆,毒良民至此,無識之人,憑藉作弊者,自古然矣。近來折受之弊,章奏之間,諸臣旣多陳白,而臣有所懷,故敢達矣。凡魚箭折受收稅,猶有依據,而不無其弊,至於江海商船往來臻泊之處,稱以折受各宮家,諸各司導長輩,無端收稅,爲弊不一,不可不一切禁斷矣。上曰,令各道啓聞事,曾已言之矣。缺已上燼餘
上在慶德宮。停常參·經筵。
夜自二更至五更,月暈廻木星。
權持啓曰,卽者,奉敎洪禹瑞,待敎李眞儉,相繼陳疏徑出,原疏纔已捧入,所當依定式直捧禁推,而此與無端徑出有異,而旣犯擅離之科,竝推考警責,何如?傳曰,允。
又啓曰,禮曹判書李益壽,參判閔鎭遠,來詣闕外,陳疏退去,特敎之下,又爲違召,事甚未安,更爲牌招察任,何如?傳曰,允。又啓曰,奉敎洪禹瑞,待敎李眞儉,疏批已下,卽爲牌招察任,何如?傳曰,允。
金弘楨,以都摠府言啓曰,都摠管李寅燁,義禁府坐起進去之意,敢啓。傳曰,知道。
金演啓曰,吏曹郞廳來言,爲政事命下,而判書趙相愚,以病不來云,卽爲牌招開政。參判李墪辭疏,纔爲捧入,批下後,亦爲牌招參政,何如?傳曰,允。
又啓曰,吏曹判書趙相愚,參判李墪牌招不進,推考傳旨,旣已捧入,而日勢向晩,尙未開政,揆以事體,殊涉未安,竝卽更爲牌招,何如?傳曰,明日開政。
傳于權持曰,今日召對爲之。
權持啓曰,今日召對,命下矣。左右史,當爲入侍,而翰林上下番,陳疏徑出,在外預備,未及入來,兼春秋一人,時未差出,何以爲之?敢稟。傳曰,在外兼春秋,催促入侍,未差一員,卽爲差出,追後入侍。
又啓曰,兼春秋未差一員,卽爲差出,追後入侍事,命下矣。今日政官,方爲牌招,而開政早晩,有未可知,兼春秋,爲先口傳差出,何如?傳曰,允。
南就明,以義禁府言啓曰,卽接月令醫員韓益泰手本,則罪人李喜朝,素患痰火之症,及傷寒泄瀉之症,轉加添劇,食飮全廢,達夜苦痛云,自前罪人,病勢如此,則例有保放救療之規,敢此仰稟。傳曰,依爲之。
以兵曹,廣州試才擇日草記,傳于南就明曰,二月初六日太遠,更爲推擇以入事,分付。
又傳于南就明曰,知中樞府事李彦綱,疏批已下,更爲牌招。
南就明啓曰,卽者,吏曹郞廳來言,兼春秋口傳差出事,命下矣。判書趙相愚,參判李墪,俱以病不得擧行云,何以爲之?敢稟。傳曰,斯速差出。
又啓曰,傳曰昨日召對時,以本兵重任,不可久曠,兵曹判書與諸臣,一體牌招事,下敎,而今日,無牌招之擧,何也?問啓事,命下矣。臣就明,昨日親承下敎,退出之後,門限已迫,不得留院,倉卒之間,言出下敎,而昏不致詳,至於落漏,致勤聖敎,不勝惶恐,今已夜深,明日待開門牌招之意,敢啓。傳曰,知道。
又以禮曹言啓曰,社稷大祭親行事,已爲啓下矣。禮文內,有大祭後,陳賀訖,行飮福宴之文,而近年以來,竝爲停止矣。今此親祭後,陳賀·飮福宴等節目,依近例不爲磨鍊乎?敢稟。傳曰,依爲之。
又以義禁府言啓曰,月令醫員韓益泰進告內,罪人金琓,病勢甚重,方在垂死中云,今日不得加刑之意,敢啓。傳曰,知道。
又以禮曹言啓曰,來三月初八日,大報壇親祭時,王世子陪祭一款,依例磨鍊乎?敢稟。傳曰,依爲之。
掌令兪命凝,持平李廷濟啓曰,請水原府使尹就商,拿問定罪。措辭見上請還收僞造罪人孫自哲,減死定配之命。措辭見上臣等,伏見備忘記,有靈光定配罪人混,特爲放送之命,臣等不勝訝惑之至。夫混,以王室之親,全昧謹飭之道,平生行己,固多無狀,而其罪狀之昭著,至於向日而極矣。締交無賴之輩,事實賤惡,潛通閹宦之家,迹甚陰祕,善地編配,固已失之太寬,而曾未幾何,遽施特放之典,此雖出於聖上敦親之盛意,記勞之深恩,而罪名旣重,不可輕貸,王法至嚴,決難容私,請還收靈光定配罪人混,放送之命。答曰,不允。拿問事,依啓。
知事李彦綱疏曰,伏以臣於日昨,冒上一疏,略暴情實,批旨優渥,開釋備至,臣誠感泣,不知死所,在臣分義,固宜一肅恩命,少伸區區感戴之忱,而釁累之蹤,有不敢徒恃寵靈,復玷周行,起居之節,朝參之班,俱未進參,至於新元謁廟,係是莫大之盛禮,而亦不得追陪屬車之後塵,以鏤恩銘寵之身,爲負義戴罪之人,徊徨悶蹙,郵罰是俟,不意昨者邇英之筵,特垂綸綍之音,天牌繼降,促臣出謝,斯誠格外希覯之異數,凡在瞻聆,莫不欽聳,而況賤臣之身親當之者,其爲惶霣感激,當如何哉?噫,滓穢如臣,固不可復加抆拭,西樞冗秩,又無職事之可責,聖上所以慰諭,勤勉懇至,收召不置者,豈非缺其任使之久,愍其汚蔑之冤,不欲遽棄而然耶?臣雖冥頑,自非木石,亦嘗聞行不俟駕之義矣。受知至此,蒙恩至此,坐違嚴召,義不敢出,謹此來伏九閽之外,而缺念臣,身名虧缺,不可復完,蹤跡臲卼,不可復進,如二字缺句萌咸達,而陳荄枯蘖,生意索然,雨露之澤,亦無可施,聖上雖欲曲加剪拂,復備驅策,其於公議,何哉?反復思惟,終有所不敢冒入者,周章却步,投疏徑退,臣之情勢,其亦慽矣。伏乞天地父母,察臣此言之非爲矯飾,而出自肝膈之至懇,諒臣此擧之非故違慢,而迫於踪地之窮蹙,將臣所帶資職,一倂鐫削,仍令刊名朝籍,勿復檢擧,俾爲盛世之一閑氓,則螻蟻之賤,獲遂微命,犬馬之報,倘期來生,臣無任云云。答曰,省疏具悉卿懇。前疏之批,已諭予意,須勿固辭,速出行公。
吏曹參判李墪疏曰,伏以臣,於昨日筵中,伏聞兩大臣,以注措間事,再次請推銓曹,而至以體統爲言,臣不勝惶恐踧踖,悶默而退,終宵不安于心矣,玆敢略陳其事實,以俟威譴焉。尹德駿之擬除驪州也,大臣,果有書通於首席者,臣亦與聞,而德駿,旣已陳情得請,亦且參坐力執,則有不可終遏其便養之願者,首席,以此意回報於大臣,擬入而受點矣。今以不爲奉行大臣之言,爲非,則臣亦安得獨逭其罪乎?臣曾見本曹謄錄,則丙寅七月,故相臣金壽恒,建白於榻前,以爲三南監司,曾前自吏曹直爲差出,無問于大臣擬薦之事,中間因一時政官所達,問議于大臣,遂成規例。三南雖曰重藩,固與兩界有別,政官私自問議大臣,則曾亦有之,而今則有若吏兵判薦望之規,事體未安,自今以後,依舊例直爲差出事,分付,何如?依允判下,至今定式矣。頃於慶尙監司之議也,首相,亦有所示數人,略有仰復,仍與首席相議,又爲面稟於首席,則亦不以爲不然,故果以吳命峻首擬,蓋以其人望實才,具可辨故也。臣不以丙寅定式直行,而有所稟議于大臣者,實出於審愼之意,而不自覺其終歸於壞損體統之爲尤,何以逃其責乎?然此或可以一時之失,爲朝廷所恕缺數字臣年衰病痼,不慣交遊,凡於物情,有同聾瞽,其素不合於銓衡之地,卽通朝之所共知也。玆冒萬死,仰控血忱。伏乞聖慈,俯察矜諒,亟命鐫斥臣職,俾不至畢境僨職,致有大段狼狽,千萬幸甚。答曰,省疏具悉。卿其勿辭,從速察職。
大司諫朴權疏曰,伏以日昨,臣之待罪畿藩也,重嬰奇疾,職事曠廢,猥陳淺見,言辭謬妄,論其負犯,合被重辟,而聖度天大,曲加涵貸,責其愚昧而明示誨諭,察其癃殘而卽許鐫免,不翅若嚴師敎詔,慈父撫恤,惶隕攢祝,不知死所,而病情沈痼,針焫罔效,旅邸冷落,調攝亦艱,誠恐一朝溘然,爲生行死歸之思,舁載歸舟,來伏田廬,非不知軍銜下鄕,明有邦禁,長單請由,可蒙恩許,而顧其跛躄蹣跚之實狀,實無趨造拜辭之路,卒自陷於違越朝令之科,夙宵懍惕,但俟譴何矣。不料千萬夢想之外,京兆佐貳,薇垣長席之命,洊降於旬月之內,馹召之旨,遠辱於窮峽,始知罪戾之迹,尙在記識之中,驚惶感激,涕血交瀉,分義所在,固宜竭蹶趨詣,以伸叩謝之忱,而半身不遂之疾,今已六朔于玆,委帖床席,轉側須人,跬步之間,不能運動,喘息雖存,特一未冷之屍,尙何望跋履山川,致身於數百里之外哉?如臣無狀,受知最深,報效之心,糜粉爲期,當此艱虞之日,幸忝言責之地,雖其見識蒙滯,論議迂疎,不合於時樣,難槪於天心,區區願忠之誠,豈不欲一披肝膈,少答涓埃,而慘慽之餘,心性喪失,久病之中,精神迷瞀,數行文字,無以搆出,將死哀鳴,亦不能自效,惟有齎恨入地,以俟結草而已,撫躬自悼,流涕無從。伏乞天地父地,憐臣病勢之不可復起,諒臣血懇,非出例讓,亟許遞改臣職名,仍令攸司,勘臣前後違慢之科,以警具僚,以安私分,千萬幸甚。答曰,省疏具悉。卿其勿辭,從速上來察職。
奉敎洪禹瑞疏,伏以向者,以新薦事,致勤上敎,前後非一,揆以分義,已極惶悚,繼聞大臣缺二字陳達,聖諭又復諄悉,臣於是無路辭避,强顔缺三字惟思擧得其人,庶有以塞明旨重史局,而不幸同席之間,言議矛盾,消詳日久,終致沮敗,緣臣無狀,事遽至此,臣誠死罪死罪,不得不具陳委折,仍請威譴之加焉。蓋於昨年,洪致中·申靖夏,爲左右史時,將欲新薦,而乃擧宋成明·尹鳳朝,停當歸一,仍以質諸同僚,臣意固嘗以爲,鳳朝之人才地望,允合斯選,欲拔其尤,舍此莫可,而將薦二人,則成明人地,亦宜竝擧,故臣卽許之,其餘數僚,咸無異辭,本館齋會時,所講定如此,而卽今下番李眞儉,其時追聞薦議,有所差異,意欲加數以薦,而僚議不從,未幾,靖夏丁憂,致中降爲下番,亟欲完薦,而亦惟鳳朝等是擧垂成,而遭彈遽出,薦事遂至今遷就,而公議所歸,此可見矣。臣方與下番,承命議薦,而欲以前所擧兩人,登諸薦剡下番,以爲今玆替當,有同東一房掌議,單薦宋成明爲可云,臣實不勝慨然也。夫兩僚備員,與泮宮之規,固自不同,雖別兼春秋當之,亦有擧薦數人之例,則單薦之說,甚無意義,且當初,臣與諸僚,講定已詳,則何可以諸僚之不在,有所變改於今日乎?就其人地,比而論之,鳳朝出於掌史故家,其才學之美,又在盧前,其在抄選之道,宜先不宜後,而一合一取,事極乖舛,薦事固急,而斷不可如是苟完矣。臣以此不許,則下番,猶守前說,不肯回聽,不有五僚之定議,堅持一己之偏見,日與論難,久愈藐藐,況薦時定數,自是右位事,非下僚可顓焉,而務勝乃爾,尤非臣意慮之所到也。乃其言曰,尹鳳朝之文華,吾不知之。又曰,各薦三人,則可以竝擧云,旣知其文華,又以爲可薦,則何必三之而後,始許耶?初欲多其薦數而不果,今欲只薦一人而後已,動與僚議相反,雖自謂出於公心,其誰信之?臣雖疲劣,決不可缺屈意見從,下番之缺有遺珠之歎,則史薦之不成,於是乎判矣。噫,臣以無似,濫叨是任,蹲冒多年,屢當薦議,未嘗不十分審愼,輿議是循,而祗緣臣言議素輕,不能見重於僚寀,致此岐貳之端,終無究就之望,使新薦莫重之擧,竟至大謬,朝家變通之意,都歸於虛套,愧悚交至,無所逃罪,成命之下,旣不敢曠日擔閣,業已敗事,又不容一刻苟冒,玆敢露章自劾,徑出闕門,此豈臣所欲爲哉?實出萬不獲已,而顧臣罪戾,至此尤大。伏乞聖慈,俯賜諒察,亟削臣職,仍勘臣罪,以爲僨誤史薦者之戒,不勝幸甚。答曰,省疏具悉。爾其勿辭,從速察職。
待敎李眞儉疏曰,伏以一自新薦成命之後,不敢一向撕捱,黽勉就列,而薦事自爾遷就,已至累日,尋常惶悚,如負大何矣。今者右僚,以臣意見之不同,終至罷坐,陳疏徑出,其爲不幸,可勝言哉?夫史局薦剡,不輕而重,其所以裁量審愼,與他自別,所擧者,苟有一毫不合於心,則亦不宜屈意曲從也,明矣。玆薦相持,其來已久,自夫李澤之爲下番時,其時奉敎臣李縡,今上番臣洪禹瑞等諸人,乃以尹鳳朝可薦之意,力言於臣,而臣以爲,坐地名論之優於此者,不爲不多,而必擧此人,則非但公議之所不許,亦臣意慮之所不到云云,其後申靖夏在下番也,臣適以相避,遞職在家,而史局之規,右位雖遞,如有薦議,則例使與聞,靖夏,累次來見臣,又以鳳朝應薦之意,言之,臣復以前見之難改,答之。自是以後,諸僚之强迫於臣者,不勝其煩,而臣之意見,旣有所執,不能中改,以至今日矣。右僚疏中以爲,初欲多其薦數而不果,今欲只薦一人而後已,有若以臣言議,前後不同者然,而此亦有說,前日從優之意,則不過見今參下人材林立,故思欲廣選而然也。到今單擧者,職由臣等之替當,有異常規,故姑擧一人,以俟其次第蔚薦,臣之意見,俱有所執矣。臣若欲擧三人,則右僚,欲添四人,臣欲三人,則右僚,必欲各擧一人,較其多少,要作對偶,其非出缺擧之意,據此可見缺一行今右僚,偏執己見,欲擧以不當擧之人,此豈爇香告天之意哉?其所謂五僚議定者,亦莫究其說,他僚之缺聲,固無足怪,而至於洪致中,則曾與臣酬酢之際,每以某人之輕淺等語言之,則致中之畢竟勉許者,或慮薦事之乖耳,屈其初見而强從之耶?右僚,乃欲廣引多人,歸之於僚議之歸一,良可異也。旣與諸僚講定,不可變改云者,尤不成說,斯擧也,惟在於其人之合與不合而已,豈可一遵其言,莫之違復耶?旣不能可當於諸僚無故之時,而諸僚去位之後,猶欲膠守謬見,使人毋敢岐貳者,不亦難乎?鳳朝之文華,吾亦知之之說,尤有所未解者,其文華,臣固未能詳知,而右僚,輒以文華稱之,故臣以爲,設或有文華之可稱者,當觀人地之如何,何可以文藻之浮華,輒先於人哉?若薦三人,可以竝擧云者,其言之野,何至於此?數三諸僚之意,每歸於鳳朝,而臣之所爭,又在於此,則旣知其不可,而寧有面許之理耶?當其可否之際,不欲遽爾峻塞者,蓋恐有傷於忠厚之道,而臣前後斥之者,亦非止一再,而右僚,何不引此而言之,乃以臣緩辭以對者,爲今日脅持之資耶?念臣魯莾空疎,百不猶人,而徒藉先蔭,濫據不敢當之地,自顧氷御,常切愧恧,至於進退人物,尤非臣鑑識之所能及,而嚴命之下,旣不得逃遁以避,强顧冒當,則惟其以公擧代,無負聖命者,卽臣區區所自誓,而臣之誠信,不能見孚於僚寀之間,事不如意,竟至此逆境,未免同俗之譏,自訟之外,尙誰咎哉?揆以館規,僨薦之人,已難晏然於榮次,而右僚,今又露章徑退,則在臣廉義,其何可一刻仕直乎?玆敢投疏,迸出於禁門之外,伏乞聖明,削臣之職,勘臣之罪,千萬幸甚。答曰,省疏具悉。爾其勿辭,從速察職。
同日申時,上御德游堂,召對入侍時,參贊官權持,侍讀官李世最,檢討官宋正明,假注書尹聖時,編修官蔡獻徵,記事官呂命擧。
李世最進,讀自東國通鑑卷之四十高麗紀忠烈王四,至十丈豈非所謂自取者乎?上曰,下番讀之。宋正明,讀自八月以郞候爲侍郞贊成事,至十八丈鄭可臣飮藥死曰,此吐似誤矣。上曰,然。正明,又讀至二十丈以大將軍姜純妻之。上曰,承旨讀之。權持,讀自九月副知密直司事致仕嚴守安卒,至卷終幸平州溫泉。上曰,四丈,臣等按處,有以秦太子扶蘇事比喩,而諫焚坑,爲失世子之道云,此說非是,君父有過,則世子,豈有不諫之義哉?世最曰,此則言其大體,而其引中缺事,則果爲非矣。缺五字上曰,此雖言其大體,而君臣之間,旣有相諫之道,則扶蘇,目見焚坑之慘,而何可不諫乎?且其言曰,缺法繩之臣恐天下不安,始皇,不聽其言,又使監軍,及至沙丘之崩,不立扶蘇,乃立胡亥,以趣其亡,當時若用其言,則詩書不焚,儒生不坑矣。此豈扶蘇之過也?正明曰,古者,太子有出則監軍,入則監國事,忠烈則以世子爲都僉議,又判中軍,使之署事,此等事皆非矣。上曰,唯。權持曰,漢武帝之使太子通賓客,亦爲非矣。上曰,此則然矣,而若大進諫則有何不可哉?持曰,扶蘇所爭,則國之大事,固不可不諫矣。雖或微細之事,爲世子者,目見君父之過擧,寧有不諫之義哉?正明曰,庶民上書說冤,蓋以有司不能聽斷而然,則其所受之亦不知太過也。上曰,此則近於擅斷,似爲非矣。以此爲非,則猶有所執,而以進諫爲非,則不可矣。上曰,下文有見唐玄宗夜宴圖,至發安得不及之語,古者,或有觀畫圖儆戒之事,如漢成帝時,班伯,見紂踞妲己圖,因以進戒之類,是也,而此則不然,不能自警,因又效尤,其政事之荒亂,可知也。世最曰,嘉陵山水,尙啓侈心之萌,此則又與此有異,不知儆戒之道,乃又慨然遠慕,則其幾至於亡國,宜矣。上曰,唯。此與觀畫儆戒者,異矣。正明曰,書云,與亂同事,罔不亡,與治同道,罔不興,觀史之法,當於此等處,猛省看過,體驗於身,以爲鑑戒之道,則未必無有補也。上曰,然矣。持曰,此因無學識而然也。若有學識,則寧有浸淫之患哉?正明曰,十四丈,李承休事云,人君,勤於求賢,逸於得人,萬機之煩,不能獨理,必待得人,然後國事可做,若不爲官擇人,而只是爲人擇官,則庶事有叢脞之患矣。人君,於人才進退之際,不可不十分留意也。伏想近日,宰輔近侍人臣,姸媸長短,擧皆莫逃於聖鑑之中矣。若能旌別賢愚,隨才量用,豈不有裨於治道乎?上曰,儒臣之因此進言,其意似好,予當留意焉。世最曰,十五丈,有召諸道按廉,諭以治民之事,近來守令辭朝時,或有引接面諭之時矣。苟其才也,則雖不面諭,自當善於治民,如其不才,則雖復面諭,亦似無益,第若時或引接,常加面諭,則其於勅勵之道,亦必有補矣。上曰,儒臣之言是矣,當留意焉。正明曰,傳云,生於憂患,死於安樂,自古人君之能撥亂興衰者,皆因修省而致也。目今天災時變如此,誠轉危爲安之一大機也。若以承休所言,因亂致理,自古而然,天其或者,使殿下修省之說,體驗看過,益加飭勵則好矣。上曰,然矣。正明,將以二十五丈,蔡禑事陳達,言及蔡禑。上曰,此怒流之事乎?正明曰,禑言今日所須,府衛將校之祿也。若轍與內人,恐虧聖德,固沮之,此言可謂直矣,而終至流放,則當時刑政之紊亂,從可知矣。此等事,亦鑑戒處也。上曰,其言是矣,而非徒不用,又怒流之,其何以爲國乎?
正明所啓,臣因文義,敢有所達,近聞兩倉頒料時,諸上司及掖庭下人,多有濫雜紛挐之弊,倉官,不能禁戢,穀物之欠縮,未必不由於此云,合有申飭禁斷之道矣。上曰,各別痛禁,隨現科罪,可也。出擧條諸臣,以次退出。已上燼餘
上在慶德宮。停常參·經筵。
夜三更,月入太微東垣內。
下直,積城縣監邊振一。
傳于權持曰,召對爲之。
南就明啓曰,行兵曹判書趙泰采,特敎之下,又爲違牌,事甚未安,更卽牌招察任,何如?傳曰,允。
金演啓曰,吏曹郞廳來言,今日爲政事,命下,而判書趙相愚,參判李墪,俱以病不來,不得開政云,竝卽牌招,何如?傳曰,允。
又啓曰,卽者,吏曹判書趙相愚,參判李墪,竝牌招不進矣。政事命下之後,一向遷就,事體未安,更爲牌招,何如?傳曰,允。
金演,以兵曹言啓曰,以廣州試才擇日草記,傳曰,二月初六日太遠,更爲推擇以入事,命下矣。更令日官推擇,則今正月二十八日爲吉云,以此日設行之意,分付,何如?傳曰,允。
有政。吏批,行判書趙相愚進,參判李墪牌不進,參議未差,都承旨金演進。吏批啓曰,江原監司任舜元,瓜滿之代,今當差出,而擬望之人乏少,未赴任守令,竝擬,何如?傳曰,允。
又啓曰,金海府使,今當差出,而擬望之人乏少,未準朔禁軍將,竝擬,何如?傳曰,允。
以李世維爲驪州牧使,李彦綱爲知義禁,洪萬朝爲左尹,尹德駿爲吏曹參議,安征爲永昭殿參奉,朴弼滋爲貞陵參奉,權授爲徽陵參奉,趙必圭爲孝陵參奉,崔相圭爲西部主簿,李鳳祥爲金海府使,朴壽爲康津縣監,宋道奎爲江原監司,金重器爲右尹。
兵批,行判書趙泰采牌不進,參判李東郁病,參議南至熏進,參知李震壽進,左副承旨金弘楨進。以尹德駿單付副司直,僉知作闕李升來,以任舜元單付僉知。
持平韓配周啓曰,請還收印信僞造罪人孫有哲,減死定配之命。措辭見上請還收靈光定配罪人混,放送之命。措辭見上南西閫任,地望自別,不可人人而輕授也決矣。黃海兵使李暉,爲人愚悖,本不合於閫寄,而自任谷山之後,可駭之事,不一而足,蔑聞善政,專事貪虐,官需督捧之際,輒施亂杖,民不堪命,怨毒朋興,本邑災荒,比他尤甚,而不思濟活生民之道,專爲善事媒榮之計,收捧油錢等物,使其私人,滿載押送,欲以媚悅權門,而及到京邸,爲賊所失,列書物件,呈于捕廳,有目皆見,莫不爲駭,當此西民飢荒倒懸之日,如此貪悖不法之人,決不可畀以重閫,請黃海兵使李暉,罷職不敍。答曰,不允。
正言李世德啓曰,臣伏聞,日昨筵中,同僚,以李喜朝事,縷縷伸救,而其所以攻斥臣者,非止一二,至以不請摘奸,不請兩造,徑先拿問,直欲掘移爲非,又以賀朝山事,囚其兄囚其子納供,論其父葬,乃與旣骨之義卿,竝請究問爲咎,仍又盛稱驛村占用之非罪,竝及喜朝之先德,或慮見掘,而惟云當掘與否,惟待摘奸後稟處,無容別議,極陳田畓一事,當査竝贊。喜朝之平生,有異恒人,而至曰不宜,因一時風傳之言,直驅之於重罪,或首尾牴牾,語無歸宿,或弁髦法例,專事阿好,而要其旨意,逐節深緊,隱然置喜朝於盡善無過之地,歸臣於捃摭擠陷之科,雖使喜朝,自爲之辭,何以過此,臣誠警惑駭訝,莫測其所由也。喜朝之據奪洪家近百年墳山,萬口一談,莫不痛惋,不待摘奸兩造,而曲直可辨,此臣所以直請拿問,直知掘移者也。苟知曲直之所在,則不請兩造者,前後何限?而以此咎臣,曾所未料也。賀朝,無子身死,而主謀偸葬者喜朝,則喜朝之以賀朝山事,見囚固也。驛村事之初不竝擧,蓋出於不欲己甚之意,而舍重論輕,物議譁然,則追發其啓,臺體當然,顧何系於喜朝納供與否,而以此爲言,不亦抑勒之甚者乎?義卿罪狀,不可不論,而幺麼此輩之生死,苟非與喜朝連姻親厚,曲意趨合,如同僚者,孰得以知之?今以竝問旣骨爲咎者,亦非常情之所及,驛村傍近,雖云多有常漢入葬者,臣亦往來時,親覩者屢矣。大村中央,突起墳墓,未有如喜朝所占者,以其逼近人家,鷄犬相通之故,至於長時設籬,四面圍遮,則同僚之泛稱步數內者,雖急於爲喜朝救解,而恐非告君誠實之道也。人家百步內,勿許入葬,昭載大典,朝家設禁,初無公田·私田之區別,不係人家毁撤之與否,而今喜朝,藉其同閈之好,挾其土主之威,籠絡村氓,且誘且脅,稱以買田,冒占不當占之地,道路指點,瞻聆俱駭,而勢力所在,訖無言者。如使喜朝,少有嚴畏邦禁之意,則肆然無憚,安敢乃爾?況其買用私田,不撤人家云者,皆出喜朝之所自明,有不可准準,而同僚,傳習其言,曲爲分疏,必欲周遮彌綘而後已,曾謂臺閣執法之地,乃有此等蔑法之議也。若以喜朝之買用私田,不毁人家爲諉,而仍存其葬,則臣恐自此,國內驛村大村,擧將爲巨室大家之所占,而莫之或禁也。若係不可用之地,則雖係王室至親,亦不得入葬,如向年廉山之初許公主葬地,而因臺啓旋寢者是也。況其下者乎?同僚,乃盛論喜朝之父,淸名雅望,恬退求志,而以爲不可掘之一訂,多見其辭之遁也。今此葬地之請覈,亶由其子,冒禁圖占矣。本不係於逝者之賢否,則其在朝家懲治之道,惟當據法論斷而已。如此法外贅剩之說,尤不足多辯也。且喜朝之父,雖有雅望,比諸洪禹錫祖父之大節,則截然有間,而於此則極口稱揚,冒禁難用之地,猶欲仍存,於彼則無少顧藉,請拿偸葬之人,反以爲咎,是何愛惡之太偏,扶抑之相慈耶?圖占田畓之說,具載於禹錫供辭,藉曰一邊之言,不可盡信,而參以金涔報狀,亦自有可據之端,則謂之一時風傳者,抑何意也?同僚之意,信以喜朝爲謹守繩墨,不爲非義之人,而全不近似於臣所謂巧密見利等說耶?喜朝,旣與義卿,綢繆同情,攘占洪山,而當慮理屈見敗,圖差本牧,惟意所欲,得以張大其氣勢,鞏固其拫着,義卿,至以平民,直拜本州中軍,以爲締交結歡之地,終使背洪家難背之恩,而反作其腹心如是,而猶謂之不巧密覓利,臣不敢信也。依倚門戶,盜竊虛名,以至謬玷臺選,固已未厭於公議,況賺奪他人之墓地,冒犯有國之常禁,而不義非法之罪,彰露無餘,則爲臺諫者,豈可以其濫在薦擢之列,曲加寬恕,而無所列擧乎?其所謂徵辟禮遇等說,誠未滿一哂也。且以干囑訟官,事非顯着爲言,而旣往姑舍勿論,雖以今番事言之,搜出久遠不襯着之受敎,苟求無掘,而奔走經營,到處干囑之說,固已傳播矣。乃者,枉法求解之言,至發於臺臣之口,此豈非一驗耶?据此觀之,從前干囑之狀,可推而知也。近來遭臺劾而抵罪者,勿論大小輕重,苟其愛護之人,則不顧事體,率多曲救於未究竟之前者,已成痼弊,而不料同僚,遽又躬駕而蹈之也。旣云事係未査,不敢陳疏,猶托田畓之覈實,如是力救,何其言之自相矛盾耶?同僚,雖以拿問掘移之直請,爲違法理,而重罪未行査之前,侵斥執法之論,恣意營護,如許臺體,曾所未聞,是何明於攻臣之法理,而昧於自處之臺體耶?喜朝,所坐山事,關係非細,故京兆郞官之當往摘奸者,或以喜朝,爲其弟之婚家辭避,或以喜朝妻黨疎遠之族辭避云,今同僚,乃以異姓之親,兼有連姻之誼,而不顧嫌疑,不恤公議,挺身擔當,汲汲營救,惟恐不及,一以偏護喜朝爲意,而自不覺其墜落臺體,壞亂國法之歸,今日紀綱風習,豈不大可寒心乎?且臣細究其筵奏宗旨,則專在於勿掘移一款,至以僇死人爲言,而自知詖遁,無以成說,乃以兩造經拿等說,游辭捭闔,欲掩其庇護之迹,臣竊爲同僚惜之也。臣之被斥於同僚,旣如彼非常,而繼伏聞,大臣·重臣,皆以同僚兩造之言爲是,上敎,亦以臣啓之直請掘移爲過云,臣尤不勝瞿然慙悚也。臺閣論事,異於有司之讞囚,只擧大體爲宜,若使臺閣,循用有司之規,一切拘以事例,不得盡言,則恐非朝家設置之本意,而至於重臣所達,山訟摘奸時,變通放送之請,未或前聞,大損事體,喜朝雖在囚,豈無其子姪之可以代辨者?而輕議常法之變通,以啓無窮之後弊,臣竊慨然也。臺章重發,査事方張之日,使如許苟且之說,造出於筵席,無非臣人微言輕,不能見重之致,已不容一刻晏然,而且伏見兵曹判書趙泰采自列之疏,則至以抉摘註繹爲說,臣之本意,不過略示規警,欲存大體,而其所見疑如此,批旨又有臺言過激之敎,亦臣難冒之一端也。以此以被,決不可淟涊仍據於臺次,請命遞斥臣職。答曰,勿辭。
權持啓曰,李世德再啓煩瀆,退待物論矣。傳曰,知道。
未時,上御德游堂,召對入侍,參贊官孟萬澤,侍讀官李世最,檢討官宋正明,假注書洪尙賓,編修官蔡獻徵,記事官呂命擧。
上開卷,李世最進,讀東國通鑑卷之四十一,高麗紀忠烈王二十半行缺曰,爲古吐誤矣。當讀以乎代矣。上曰,然矣。上曰,下番讀之。宋正明,讀自十七張三月王命釋宋均。上曰,史官出去,下卷持來。讀至二十六張,金深爲參理。正明曰,爲古吐,不懸矣。上曰,唯。至三十三張,非忠烈王之謂乎?正明曰,此吐,當懸以乎叱可矣。上曰,是矣。正明,仍讀下卷。上曰,承旨讀之。孟萬澤,讀自六張九月祔忠烈王于寢園。上曰,上番兼春秋讀之。蔡獻徵,讀自二十六章六月戊子王謁事于上都,至三十一張元來告目當食。正明曰,當讀以爲尼矣。上曰,然矣。至三十三張上王適至太都。上曰,當讀以大都矣。世最曰,懸吐,多有誤處,極爲惶恐,退出後,改懸以入之意,敢達。上曰,唯。讀畢,世最曰,朱印遠,爲按廉使,重斂二十升麻布,諂事王及左右,民不堪命,大學傳曰,與其有聚斂之臣,寧有盜臣,此之謂也。上曰,然矣。正明曰,蔡洪哲,往省致仕,薜公儉則布被管席,蕭然若僧尼云,宰相律已如此,然後朝著之間,可有朴素之風,而民蒙其惠矣。上曰,然矣。正明曰,忠烈,謂其臣曰,昔者,李混·尹珤,皆辭子弟之授官,今之主銓者,先以美官,授其親戚,所以廉隅日喪,世道日降也。近來奔競之習,誠可慨然矣。古則京華之人,恥爲蔭仕,今則不見其人,用人之道,勿論京鄕,實是公平之道,除拜之時,所當留意也。正明〈曰〉,吳祈,讒侫得幸,離間生之,父子罪惡深重,臣子之義,固當共討,而遽率三軍,以圍王宮,則難免脅君之罪矣。上曰,忠烈所爲如此,欲免迫脅之患,得乎?世最曰,洪子藩,自是可人,而至有如此之擧,可謂君不君臣不臣矣。萬澤曰,臣視君如寇讐之說,後世猶薄之,且有無不是底父母之說,不可歸罪於君矣。上曰,然矣。正明曰,安珦,以爲宰相之職,莫先於敎育人才,至置贍學錢矣。朝家養士之所,只有太學,而國子長,無久任之事,物力且甚凋弊,不得養士,至於旬製課試之事,久爲廢置,誠甚慨然,朝家亦不可不各別申飭,而國子長,亦使之久任,責成似好矣。上曰,當留意焉。正明曰,韓希愈,多有功績,及其年老之後,猶習武備,其志可尙矣。上曰,不易之人矣。正明曰,卽今昇平日久,武夫恬憘,官秩稍優,則專抛伎藝,戰馬亦乏,堪用甚少,實非居安思危之道矣。上曰,然矣。五行缺世最曰,凡民,匿于豪强之家者,日益富逸,孑遺殘氓,困於賦斂,予甚慨然,卽今豪右富逸,殘氓偏苦,而一用賦役,還上等事,守令,不能徵督於富强之類,只責於殘氓,而呼冤則歸於國家,誠甚慨然矣。上曰,宦侍封君者,至於十五人,安有如此之理乎?正明曰,此實前代所無之事矣。上曰,忠宣,五年在元,元帝詔還本國,則不得已還國,其後又如元,終被吐藩之竄,可謂自取矣。正明曰,人必自侮,然後人侮之矣。上曰,正謂此等處也。群臣,遂以次退出。
上在慶德宮。停常參·經筵。
下直,鹿島萬戶高士漢。
南就明,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠官尹就五,以御營中軍軍兵等,中日試放事,南小門洞進去之意,敢啓。傳曰,知道。
孟萬澤,以戶曹言啓曰,本曹所屬各司,去丁亥秋冬等褒貶,及長興庫,去丙戌秋冬等,丁亥春夏等,司䆃寺,去丁亥春夏等,五部,去丁亥春夏等褒貶,竝爲磨勘以入,而司宰監,去丁亥秋冬等,平市署,去丙戌秋冬等,丁亥春夏秋冬等,長興庫,去丁亥秋冬等,濟用監,去丁亥秋冬等褒貶,提調有故,五部,去丁亥秋冬等褒貶,漢城府堂上有故,竝不得磨勘之意,敢啓。傳曰,知道。
南就明啓曰,兵曹判書趙泰采,疏批已下,更爲牌招察任,何如?傳曰,允。
尹聖時病,代以鄭來周爲假注書。
南就明,以義禁府言啓曰,以江原監司狀啓,刑曹書目,守禦廳屯別將,出身姜三碩,移本府處置事,允下矣。姜三碩,今方待命,卽爲拿囚之意,敢啓。傳曰,知道。
傳于權持曰,今日召對爲之。
傳于南就明曰,綾原大君墓所,神道碑豎立祭奠,令本道備給。
正言金東弼啓曰,臣昨伏見僚臺引避之辭,以臣之日昨筵奏李喜朝事,大加慍怒,辭氣凌厲,至以弁髦法例,專事阿好爲言,束縛太急,詆辱備至,臣於此,竊不勝危怖駭惑,繼以慨然也。大凡臺閣論人之道,必須執其兩端,從公以論,無有彼此偏係之弊,然後可以定是非而服人心矣。當初僚臺之以喜朝三度得決之訟,不問是非,直請掘移者,未免有違於法理,且事係山訟,本無拿問之規,就訟見屈後,定限掘移,過限不掘,故始乃囚禁,法例卽然,若使朝家,初不聽訟則已,未聞以累度得伸之訟,反囚一隻,勒令掘移者也。雖有請拿之擧,旣是洪家曾前見屈之大訟,則兩造竝拿,一處就覈,在所不已,臣之以此仰請,自是臺體之所當然者,若其訟理之曲直,當在於法理之行査後稟處,故喜朝之有罪無罪,初無片言半辭之提論者,則僚臺所謂隱然置喜朝於盡善無過之地,歸臣於捃摭擠陷之科云者,臣未知何所據而發耶?僚臺,又以不待摘奸兩造,而曲直可辨等語,爲直欲掘移之明驗,而臣竊觀頃日僚臺之論辨喜朝原辭之避,乃以前後訟官之論報處決者,盡謂之艱難做得,至擧金埁論報之辭,以爲喜朝理屈之訂,而埁之報錄末段,乃以義卿,旣爲許賣於李家,李家可謂自葬其地等語,爲其決訟之斷案,則此未知果爲喜朝理屈之証耶?且避辭中,論及喜朝罪狀處,一則曰,旣著於訟隻之供辭,一則曰,又發於訟隻之呈狀,至於請拿鄭義卿之啓,又以詳見訟隻供辭爲言,請以供辭之意,嚴刑究問,此等擧措,無非偏信一邊之言,而有乖公聽竝觀之義,如許臺體,未之聞也。夫以累度得伸之訟,勒謂之干囑訟官,而直令掘移,則凡今山訟之得伸於法官者,皆可謂之干囑,而士夫家決訟用山之處,擧將施之以掘移之律耶?雖然,臣之奏事,旣不以喜朝此訟,直謂之理直無疑,則竝拿明査之,何其訟理曲直,掘移當否,自可知之?而僚臺之厭聞此論,只欲勒掘者,實非論事公平之道,其所謂愛惡之太偏,扶抑之相懸云者,恐不在他也。噫,忠正公洪翼漢,星日之大節,亦臣之所嘗景仰者也。今臣所陳,只斥其不請摘奸,直言掘移之失,則有何可論於先輩之短長,而創出題外之說,斥臣以不少顧藉者,尤非常情之所及也?況其田畓一款,所關非細,當初臺論,旣非出於汎然風傳,喜朝,以讀書自好之士,見利忘義,圖占田畓之事,若果如啓中所云,則其爲情狀,殆有甚於當喪偸葬之罪,事之虛實,不容置之,而金吾回啓,未免見漏,此臣所以敢請竝査而覈處者也。今者僚臺,何不悉擧其圖占之狀,以明喜朝之罪,而乃反略之不論,泛以猶托田畓之覈實,如是力救等語,但爲脅持臣身之計,無乃事近孟浪,不欲明言,故爲此抑勒務勝之言耶。至若驛村事,僚臺之意,若以此爲重,則當初竝論,夫誰曰不可,而及其喜朝供辭之出也?啓中措語,不無爽實,而稱以疎漏,乃反退論其父母用山之處,又擧旣骨之人,竝請究問無實喜朝之罪,以快訟隻之心,斯未免已甚之歸,而臣所謂僇罪之人云者,恐非爲過也。大抵驛村用山,臣亦見之,非以喜朝,爲無所失,旣無撤村之事,又多傍近之塚,似有間於怙勢勒葬者,故臣於筵席,旣請其竝査田畓,竝拿訟隻,而奏達之際,繼陳其買用私田,不毁人家之實狀而已。惟其措語之間,不覺支蔓,而若其當掘與否,則惟付攸司之勘處,此何害於各陳所懷之義,而徑自疑怒,張皇辭說,至以傳襲其言,曲爲分疏斥之,臣未知據訟隻供辭而爲言,則不爲傳襲,而據自己目視而爲言者,獨爲傳襲耶。義卿之身死,人皆傳說,則何待於親好而始知之也?臺閣論人,貴在謹審,旣請死者之推治,惟當引避之不暇,而乃以孰得以知之等語,泛然說過,反攻臣身,告君誠實之道,恐不當如是矣。僚臺,又以伸救於未究竟之前,爲臣之罪案,而凡臺閣言事,與筵席所懷,本無係於査畢與否,僚臺所謂一切拘以事例,不得盡言,恐非朝家設置之本意云者,此誠切至之論也。況臣所請者,不過竝査田畓與竝拿訟隻兩件事而止,則豈可勒謂之徑先救解乎?旣知其直請拿問與掘移之有違法例,則不於行査之際,仰請其竝拿竝査,而將待於何時耶?僚臺,又以摘奸郞官之以親嫌辭避,斥臣之不避,此亦非臣意慮之所及也。臣與喜朝,乃是外黨七寸之親,且有一家連姻之事,而曾無過從之雅,又是親嫌之外,以此爲拘,不敢爲竝拿竝査之論,則偏邦人士,固多婣戚,其將轉輾爲嫌,擧皆避於法例之外,而居臺閣者,將無所措手矣。臣之所達,只論其訟體之當然,而初未嘗有侵斥僚臺之語,所言者法,所擧者公而已。若使僚臺,平心下氣,徐究其奏事,則必知臣意之無他,臣言之有據,今者暴發忿恚,橫加詬詆,始疑臣以周遮苟且,終斥臣以游辭曲護,其所以脅勒蹈藉,惟意所快,雖以臣人微言輕,不足比數於臺閣,而士夫相敬之責,至此而掃地盡矣。臣一言妄發,備受侵詆,其許多譏侮之言,有不足多辨,而廉義所關,決不可一刻淟涊於言地,重貽淸朝之羞,請命遞斥臣職。答曰,勿辭。
南就明啓曰,正言金東弼,再啓煩瀆,退待物論矣。傳曰,知道。
右參贊姜鋧疏曰,伏以臣,衰謝已極,疾病且痼,神精消亡,鹵莾轉甚,而十年之間,塵忝提學之任,至於四次,私分已過,賢路久妨,屢辭不獲,尙今蹲據,心常愧忸,如坐針氈,而伏聞頃日筵中,有月課考試,令提學代行之命,臣不勝惶惑之至,凡課試文官,與試取儒生自別,其不可越俎代斲也,明矣。如時急應製及春帖迎祥課次,則文衡有故之時,藝文提學代行,藝文提學有故,則弘文提學,或有不得已代行之時,而揆以事例,亦或苟簡,況此月課考試,自是文衡之任,而臣之職掌,與藝苑,尤有所不同,決不可苟然參涉,以墜館閣體例,且伏見備局啓辭,本司堂上,以臣名啓下云,尤增惶悚,罔知攸措,臣之不稱時務,卽通朝之所共知,而今此啓差,與例兼堂上有異,雖遞實職,亦謂仍帶,自量才分,終不敢晏然承當,區區危悃,不得不冒死仰籲,伏乞聖明,亟收課製替考之命,且遞籌司堂上之任,以存國體,以安微分,不勝幸甚。答曰,省疏具悉。卿其勿辭,安心察任,從速擧行。
吏曹參判李墪疏曰,臣旣有壞損體統之失,理難仍冒於銓地,敢控血忱,冀蒙鐫削,而聖度天大,不惟不賜開允,至喩以從速察職,尤勝惶駭震惕,不知所以措躬也。夫體統,朝廷所以維持上下,截然不可紊者也。而臣因一注措間事,不免身自壞了,不知者,必以臣爲專擅放肆,其罪不旣大乎?況臣前疏中一句語,有大段錯記誤達之事,蓋當嶺伯之出代也,首相出示數人,果有仰復者,擬卽更爲面稟,而蹉過數日,始有答問之事,臣只記有此事,而全然忘却日子之先後,倉卒搆疏之際,以又卽面稟爲辭,誠甚大錯矣,臣之昏耗顚倒,至於如此,卽此一事,可推其餘,何敢淟涊仍據,以重誤政地乎?隔日之間,召牌荐降,而臣之罪負,不比簿物細故,終不敢承命,以俟勘處,伏乞聖明,察臣老耗之實,治臣僨誤之罪,以警具僚,以肅朝綱,不勝大幸。答曰,省疏具悉。卿勿過辭,從速察職。
掌令李相周疏曰,伏以臣,素有痰火之症,每於秋冬之際,遇寒必發,發輒危苦,仍作廢疾之人,自忝本職,感激洪造,不敢言病,祗謝恩命,而頃於大庭朝參之日,太廟陪從之班,强疾隨參,所備非細,委頓牀席,實無供職之望,昨聞僚臺,俱有病故,今日茶時,侵冒强赴,宿疾添劇,急於調治,未及傳啓,旋卽出來,分義掃地,罪負尤大,風憲重地,不可久曠,玆敢仰籲於天地父母之前,伏乞聖慈,特加矜察,亟命遞斥臣職,幸甚,臣於乞免之章,不宜贅陳他辭,而兼陳區區所懷,以冀殿下採擇焉。臣嘗以國朝榜目按之,自獲科以來,科有大小,榜有文武,有文則必有武,有武則必有文,未嘗有有文而無武,亦未嘗有武而無文,如鳥之有兩翼,如車之有兩輪,文武竝設,不可偏廢者,乃國朝通行之規也。臣於己卯之科,竊有所訝惑也。文科旣罷,則武小科,固當次第還罷,武小科不可罷,則各科,亦宜有所變通,而按獄收殺之後,玉石旣分,枉直自判,朝議岐貳,甲乙逕庭,旣罷文科,而只存武小科,有頭無尾,榜體未完,使三百年古規,至于己卯而壞了極矣。文科旣不可復,則武小科,在所當罷,而獨於武小科,有所持難者,不過以武小科得參者,無罪而竝罷爲可冤也。則文科中二十餘人,自製得中者,較諸武小科,孰冤孰不冤乎?況此科,非若他科之比,端宗大王,復位於二百年之後,此誠國家莫大之慶,千古希覯之典也。我殿下,行前世未遑之典,垂後世無疆之休,國史書之,野史記之,誠爲千載聖德事,而獨此稱慶之科,未免欠缺之歸,後世觀之,將謂斯何,噫,罷榜,非古例也。世道日變,人心不淑,或因擧子之罪,或因考官之失,往往有罷榜之擧,則與先朝受敎內,罪擧〈子〉不罪試官之意,大謬矣。然旣罷之後,議者,亦常有之矣。昔在中廟朝,己卯賢良科之罷榜也。旣過數十年後,因冬雷之變,大臣陳奏而復之,先王朝,己丙榜朴千榮之拔榜也。亦過四五年之後,因亢旱之災,重臣建而復之,皆可以重科體而伸冤枉也。豈可以年久而置之,事過而忽之也?噫,匹夫含怨,三年致旱,一夫向隅,滿堂不樂,今我國家用人,專尙科目,夫士之讀書而求重者,非科目則無他道矣。以乙卯科言之,自製之中,無罪而罷者,尙有二十餘人之多,抱冤至痛在心,感傷和氣,容有此理,而臣豈敢以某災爲某事之應也?噫,卽當歲首之月,三陽初動,萬物維新,天道無終否之理,邦運有回泰之漸,殿下,果能體天行道,因時順理,大警動于心,大作爲於事,則轉災爲祥,卽今日其矣。而己卯科事,亦變通中一事也。伏願殿下,下臣之疏,詢問廟堂,可以罷,則竝與文武科而罷之,可以存,則竝與文武科而存之,無貽來世之疑惑,不勝幸甚。答曰,省疏具悉。玆事,曾因臺疏,詢于筵臣,而疏辭如此,更與大臣議處,爾其勿辭察職。
獻納趙泰億疏曰,伏以臣於本職,前後忝叨,至再至三,而絲毫蔑補,愧懼恒切,已因病勢難强,日尋長單,喉司不諒,一向退却,悶縮度日,靡所容措,有言責而不得其言,在法當去,且臣所帶庠任,終有所不敢仍冒者,瀝血控辭,累瀆宸嚴,而批旨開釋,終靳恩許,胄監之長,知臣之決意自畫,慮課製之終至廢却,朝參之日,至請變通,而不惟不許遞改,又使之申飭擧行,如使臣之情勢,有一分可强之勢,則聖敎之下,何敢爲每每撕捱計哉?顧念臣居庠序敎導之任,遭學儒侵辱之言,此實前古所未有之事,如是而猶且抗顔復進,則是不特傷臣廉恥之節。適足以益士子譏侮之誚,揆以事理,豈容仍冒?彼年少怪駭之擧,固愛臣者之言,亦惟曰,身爲敎授,不能導之以禮讓,乃反拘之以法律,桎梏待士,終失之太薄,臣於此,亦何敢謂無所失,而有所自解乎?臣寧被罪譴,斷無因仍察任之勢,目今監會期日已迫,課製了當無期,若不趁今處分,則本學兩年條課製,終不免緣臣停廢,伏乞聖明,察臣情病之俱苦,俯念課試之至急,亟命遞解臣本兼諸任,以便公私,不勝萬幸。踏啓字。仍傳于南就明曰,只遞中學敎授。
未時,上御德游堂,召對入侍,參贊官南就明,侍讀官李世最,檢討官宋正明,假注書洪尙賓,編修官蔡獻徵,記事官呂命擧。
上開卷,李世最讀東國通鑑卷之四十,高麗紀忠肅王八年春正月,至十三張自以爲責而不思耶。正明曰,不思之思字,當作辭矣。上曰,然矣。至十六張至捍格枝語,世最,讀以擊音。上曰,捍格之格,當以劾音讀矣。上曰,下番讀之。正明,讀自十一年春正月甲寅。上曰,史官出去,下卷持來。至三十四張,正明曰,內翼之翼字,乃豎字之誤矣。上曰,然矣。上曰,承旨讀之。就明,讀自三十六張王寄書元右承,仍讀下卷忠惠王一。上曰,上番兼春秋讀之。蔡獻徵,讀自十八張七字缺句平壤。上曰,下番兼春秋讀之。呂命擧以下缺四行上曰,然矣。正明曰,蔡河中,謂從汝亞王決耶。君臣分義至嚴,而至有亞王之說矣。孟子曰,吾君不能,謂之賊,其君雖無道,何敢發如此說乎?萬古罪人矣。上曰,忠肅無道,至於淫人之妻,而忠惠則尤慘矣。世最曰,權漢功,以請立瀋王,上書中書省,署書未半,天忽大雨雹,其罪上通於天,故天怒如此,而以下卷觀之,則脅從柳淸臣等,皆獲罪,而漢功則獨免其罪,可怪矣。上曰,後日又有震雷雨雹之變矣。正明曰,天人相應之理,至於如此,雖昏亂之時,理不可誣矣。世最曰,忠肅之荒淫極矣。他不暇責,而湯浴之費,至於苧布六十餘匹,此雖由內豎輩,中間盜竊之致,而王府之財有限,國用何可支當乎?正明曰,黃守父母,年皆七十三,第二妹同爂共養,贊成姜瀜,垂涕發歎,具狀以聞,蓋孝者,百行之源,而化民成俗之道,皆由於此,此後則廉訪有孝行之人,以施褒賞之典,則似有興感之道矣。上曰,然矣。至七張,唐太宗再擧無功。正明曰,唐太宗,動天下兵,敗於安市城,戰守之策,惟在自强之道矣。至二十五張,松岳鳴嬖人陳無,作金伊引嵩岳,三呼繞殿靑之句。世最曰,此時臣子,固不足責,而其阿謏之習如此,國之不亡,誠極怪異矣。上曰,然矣。正明曰,忠肅,荒淫無道,被執于元,雖其自取,而群臣,無一人從行,安有如此之理乎?上曰,然矣。上掩卷,世最·正明,先爲退出。上曰,承旨進來。就明進伏曰,前日召對時,每以一卷進講矣。今則連講二卷,必以二卷定式,可無懸吐窘急之弊,而日氣尙寒,每致日昏,亦甚未安,何以爲之乎?上曰,二卷不多矣。上曰,承旨書之。就明,自袖中出紙筆。上曰,君臣之義,無所逃於天地之間,自非果於忘世者,安有召旨荐降,而公然不赴者哉?戶曹參判李晩成,前後除拜,一不應命,昨年還給辭疏,已示未安之意,厥後臺論,亦出規警,而一向牢臥,略不動念,分義所在,安敢乃爾?揆以事體,殊極駭然,行公,從重推考。上曰,本兵之長,爲任不輕,非朝除夕遞之職,臺啓不過一時規警,而累次開釋之下,一向引入,殊涉太過,趙泰采,明朝更爲牌招察任。
上在慶德宮。停常參·經筵。
夜五更,流星出天槍星上,入北方天際,狀如鉢,尾長三四尺許,色赤。
下直,竹山府使成德望。
權持啓曰,大司憲權尙夏,執義崔啓翁在外,掌令兪命凝·李相周,持平韓配周·李廷濟呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而別無時急稟定之事,本司來會云矣,敢啓。傳曰,知道。
又以都摠府言啓曰,副摠管李溶,以文臣朔試射試官,訓鍊院進去之意,敢啓。傳曰,知道。
又以義禁府言啓曰,全羅道羅州牧黑山島,減死定配罪人朴再興,有減等陸地移配之命矣。因前罪目,徒三年移配於慶尙道淸道郡楡川驛,依例發遣府書吏,使之押送配所,何如?傳曰,允。
又啓曰,兵曹判書趙泰采,昨日特敎,不啻勤摯,而今又違牌,事甚未安,更爲牌招察任,何如?傳曰,允。
傳于權持曰,今日召對爲之。
備邊司,水原府使薦望,羅弘佐·李弘述·李宇恒。
權持,以禮曹言啓曰,行判中樞府事柳尙運之喪,遣宮官致祭,今正月二十五日設行事,啓下矣。來二月初二日,行社禝親祭時,王世子,當行亞獻之禮,則宮官,自今月二十三日,亦在於散齋之中,致祭有所防礙,故更令日官推擇,則來二月初六日爲吉云,以此日退行事,分付,何如?傳曰,允。
獻納趙泰億啓曰,臣淹病曠職,尋單未徹,一味悶蹙,靡所容措,卽者兩僚引避,臣當處置,第正言李世德避辭,末段一款,卽因臣之從兄行兵曹判書臣泰采疏語而發,則臣何敢有所可否於其間乎?請命遞斥臣職。答曰,勿辭。
權持啓曰,趙泰億再啓煩瀆,退待物論矣。傳曰,知道。
修撰宋正明疏曰,伏以臣自前冬,重患風濕之症,肢體痿痺,筋脈拘攣,腰脚幾至不遂,轉側必須人扶,痰結胸喉,食輒凝滯,長時作痛,宛轉牀席,神氣苶,日就沈痼,臣去夜扶將,情理煎迫,決無曠日離違之勢,不敢言私,久淹直次,卽因家人所報,又聞臣母病眩厥之症,挾感重發,達宵叫苦,精神迷瞀,勺水不下,昏昏悶塞,此是積年痼症,而近爲慘慽所傷,發輒危劇,有非時日可瘳,臣精爽飛越,有不忍因仍在職,玆敢不揆僭猥,冒陳血懇,伏乞聖明,俯諒臣情地之難强,亟許鐫免,俾臣歸護父母,專意醫藥,以伸人子之至情,千萬幸甚。答曰,省疏具悉。爾其勿辭,救護親癠。
江原監司宋廷奎疏曰,伏以王者,官人之方,必量能而使之,度才而處之,猶匠之用木,大小長短,各適其宜,故上無虛授之失,下免僨事之罪,雖微官末職,罔不皆然,矧乎岳牧之任,藩翰之寄,所以贊承王猷,敷宣大化,統理就職,彈壓一方,責任之重,有如是者,苟非其人,莫宜居之,臣迂拙之才,本非適用,褊淺之器,不可大受,論其資望,則碌碌旅進,常在下中,課其功效,則歷踐十數,俱蔑絲毫,此皆同朝之所共知者也。乃於千萬夢寐之外,叨此千萬不似之職,臣聞命驚怖,罔知所措,反復揣量,萬無承當之理,玆敢冒死號籲於天地父母之下,伏乞聖慈,察臣不堪之實,諒臣由中之懇,新授職名,亟賜鐫免,以重官方,以安賤分,不勝萬幸。答曰,省疏具悉。卿其勿辭,速往欽哉。
慶尙監司吳命峻疏曰,伏以臣,伏聞日昨筵中,大臣,以嶺伯差出時,銓官,不用大臣擬薦,至有問備之請云,臣於此,實不勝瞿然慙悚之至。顧臣空疎譾劣,萬萬不敢當之狀,旣悉於前疏中,而最其地望,不足以憚壓,才諝不足以剸割,凡此數者,皆不及於人,此非臣自知之審,亦莫逃於公議之嚴,洞鑑之明也。噫,憒憒不及,前代有譏,血指代斲,昔人所笑,此不獨臣身之可愧,必將重誤於國事,此所以識者之有深憂,而大臣之有此言者也。如使臣,苟有一藝一能,或可彷彿於是任,有一分承當之望,則大臣前席之言,奚爲而至此哉?以此推之,其不叶於大臣之義,蓋可想矣。廉義至重,寸心已決,雖重被譴何,決無抗顔冒赴之理,玆敢瀝盡肝血,疾聲哀籲於天地父母之下,伏乞聖慈,時加俯燭,早賜處分,俾名器不至久玷,賤分得以少安,千萬幸甚。答曰,省疏具悉。卿於藩任,未見不叶,才授旋遞,寧有是理,須勿過辭,往哉惟休。
未時,上御德游堂。召對時,參贊官李善溥,侍讀官李世最,檢討官李大成,假注書鄭來周,編修官蔡獻徵,記事官呂命擧,入侍。
世最讀東國通鑑四十五卷自五年春正月,至李君俊爲右政丞。上曰,下番讀之。大成,讀自江陵大君祺在元,至卷末,仍曰,臣有口燥之病,時或看字,亦且有之,卽今口燥,進講甚難,惶恐敢達。上曰,承旨讀之。善溥,讀自四十六卷恭愍王一,至請罷從之,上曰,上番兼春秋讀之。獻徵,讀自三年春正月,至雷霆之怒,上曰,下番兼春秋讀之。命擧,讀自八月後蔡河中,至卷末,世最,披冊而陳曰,韓宗愈之不進李杜詩,爲好矣。忠肅王,雖年少,以其時所猷爲觀之,頗有可取,若使假之以年,且使如李齊賢者輔之,可爲麗朝中稍優主矣。又曰,李齊賢,都堂上書中,多有好語矣。上曰,書中所謂守令得其人,則民受其福,不得其人,則民遭其害者,無古無今,皆爲好語矣。大成曰,書中所謂官高者,軍邁者,勿與親民之任者亦好,親民之任,惟年少有精力者,方可承當,雖有年老而精力不衰者,終不如年富之人,我國家年限之法,法意甚好,向日臺啓,參酌轉圜,誠爲美事矣。上曰,書中以四百年能保社稷,歸之儉德,此言亦好。大成曰,修撰宋正明,以親癠出去,臣纔入來,及閱見冊子,而但麗朝,多有凶怪之事,大內之內,或有佛事,王后之貴,亦皆侫佛,我朝則不然,佛老之學,深加驅斥,至於撤毁尼舍,豈非盛德事耶?但聞近來佛寺中,有自內間出送之寶器,外間傳說,固未爲信,自上亦豈知之耶?但在防微杜漸之道,別樣申飭好矣。上曰,儒臣所達誠是,各別留意焉。世最曰,下番所達爲好,有則改之,無則加勉,爲好矣。又曰,麗朝舊制,令典法司·開城府等官,凡所決訟,五日一啓,此法甚好,近來詞訟衙門,累年滯訟,訟者往往自退,此亦國無紀綱而然也。若遵此制,或一月一次,使之一啓,如或未卽擧行,時時警責,未知何如?上曰,非不申飭,而每致積滯,其或申飭之不實耶?善溥曰,時時申飭,皆歸浮文,凡諸詞訟衙門,如判決事等官,久任責成,則似不至如前稽滯矣。諸臣退出。
上在慶德宮。停常參·經筵。
下直,谷山府使鄭翔周。
南就明,以都摠府言啓曰,副總管尹就五,以御營中軍,軍兵操鍊事,露梁進去之意,敢啓。傳曰,知道。
傳于金演曰,召對爲之。
南就明啓曰,諫院多官,引避退待,處置歸於憲府,而大司憲權尙夏,執義崔啓翁在外,掌令兪命凝·李相周,持平韓配周·李廷濟,俱呈辭,不卽處置,除在外外,呈告人員,竝牌招,以爲處置之地,何如?傳曰,允。
又以侍講院言啓曰,因說書李眞儒陳疏,書筵繼講近思錄之說,誠甚得宜,令講院稟處事,批下矣。師傅侍賓客處,卽爲就議講定,而貳師,雖在遠外,亦一體問議乎?何以爲之?敢稟。傳曰,依爲之。
又以觀象監官員,以提調領事意啓曰,本監職掌,乃欽天測候之事,而測器之在曆家,猶工師之準繩規矩也。古之各種測量之具,一無所傳,至於日影,猶不得其精本,故曆官於時晷,無以取準矣。去上年監二字缺許遠,以曆法釐正事,赴京時,彼中禮部所在石本日影,模寫而來,其時使臣狀啓中,有所論及矣。國儲匱竭,物力雖難,而其所入無多,不可不製造,而以石本,置於該監,又用鐵鑄一本,進上宜當,依此擧行,何如?傳曰,允。
掌令兪命凝啓曰,臣宿病未祛,唇腫卒發,毒氣漸肆,刺痛如割,尋單請急,蓋出於萬不獲已,今以諫院處置,牌召遽降,不得不忍死趨詣,而第正言金東弼,日者,論劾臣之從兄前黃海監司臣命雄,而或疏或避,語意深峻,則臣何敢自諉於事過,而冒嫌可否於東弼立落之間乎?決難仍據臺次,請命遞斥臣職。答曰,勿辭。
掌令李相周啓曰,臣於病伏中,妄陳一疏,猥蒙溫批,惶悚感祝,措躬無地,今以諫院處置,承牌詣闕,而獻納趙泰億,曾於甲申年間,覈論臣同生兄府使臣相殷事,則揆以臺體,有不可以可否於泰億處置間事,請命遞斥臣職。答曰,勿辭。
南就明啓曰,掌令兪命凝·李相周,再啓煩瀆,退待物論矣。傳曰,知道。
持平韓配周啓曰,請還收印信僞造罪人孫自哲,減死定配之命。措辭見上請還收靈光定配罪人混,放送之命。措辭見上請黃海兵使李暉,罷職不敍。措辭見上臣伏見掌令李相周疏本,乃以請復己卯科事爲言,竊不勝駭訝焉。當初朝家之盡罷一榜者,槪以其時科賊,旣不能嚴鞫得情,多人試券之見偸者,亦不能明査知名,失科之類,雖曰冤深,猶不如失券者之爲冤,故特下處置,竝令罷榜者,良以此也。今臺臣,只知失科者之爲冤,而不知失券者之爲冤,故事過年久之後,肆然據疏,敢請復科,此不過見撓煽動之浮議,掇拾相進之餘論,悖亂因是,熒惑天聽,臺閣事體,豈容如是?公議大駭,物情俱憤,請掌令李相周遞差。近來臺閣之上,臨事謀避之習,已成痼弊,處置之際,少有難安之端,則强引不當引之嫌,以爲圖避之計,臣竊慨然,今者掌令兪命凝,因諫院處置,承牌詣臺,而以其從兄命雄,被論於諫臣前疏爲嫌,强爲引避,旋卽退出,如此苟且之習,亦不無規警之道,請掌令兪命凝遞差。正言李世德云云,正言金東弼以云云,獻納趙泰億以云云。措辭見上竝引嫌而退,據法論劾,誠得臺體,意外非斥,在我何嫌?嫌難處置,其勢固然,不可以此輕遞言官,不待査勘徑先營救,大失臺體,勢難仍在,請正言李世德,獻納趙泰億,竝命出仕,正言金東弼遞差。答曰,不允。兪命凝事,及處置事,依啓。旣骨之人,至請嚴刑,告君之辭,不審甚矣。
南就明啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
工曹參判崔錫恒疏曰,伏以臣於藝苑兼任,屢辭不得,辭已竭矣,語已窮矣。雖不敢輒事控籲,以犯瀆撓之誅,臣之私分,亦何嘗一日而安於心乎?伏聞卽因儒臣所達,有月課考試,令提學代行之命,又於日昨筵中,復申前敎,成命之下,宜卽奉行,而第伏念,國朝典章,自有定制,雖微文瑣節,各有所司,不得侵犯,乃所以重事面而嚴法例也。矧玆課製考試,必使文衡主之,意非偶然,將以定館閣之體裁,正文風之得失,其不可强令他人,苟然替行也,明矣。如頒柑試士,及春帖迎祥課次等事,槪緣事勢之急速,或有代行之前例,曾雖迫於朝命,不得已奉行,揆以事例,已不免苟簡,今此課製考次,須非時急之事,姑待文衡之出,依例擧行,有何不可,而創出無前之謬例,以貽當世之指議乎?不當使而强使之,則在朝,有招旌之譏,不當行而代行之,則在臣,有越俎之嫌,臣雖欲黽勉承命,有不可得矣。伏乞聖慈,亟令還收課製代考之命,以重朝典,不勝萬幸。答曰,省疏具悉。卿其勿辭,斯速擧行。
判義禁李寅燁疏曰,伏以臣於日昨筵席,適因李喜朝·洪禹錫等山訟,略陳其摘奸時,不可無訟隻變通之說,則自上有摘奸時,姑放之敎矣。得見正言李世德避辭,則至以大損事體,法外苟且等說,大加非斥,臣不勝瞿然也。大凡訟體,必兩造然後,曲直可辨,而喜朝·禹錫,俱以訟隻見逮,京兆摘奸之時,郞廳,不可獨自尺量,又不可使他人代訟,故有所陳稟於此也。一言纔發,重被譏詆,臣於是,慙惶駭悚,雖欲捫舌而不可得也。伏乞聖明,亟遞臣金吾之任,仍治臣妄言之罪,以謝人言,以安微分,不勝幸甚。答曰,省疏具悉。卿無所失,勿辭察任。
說書李眞儒疏曰,伏以臣之矇學蔑識,最居人下,少事尋摘之工,倖占科名,徒藉祖先之蔭,卽通顯籍,胄筵勸講之任,猥及於臣身,優老增秩之恩,亦推於老父,以新進之臣,蒙聖朝之渥,何以至此?感祝之極,酬報無階,在臣區區之義,惟當盡心輔翼之責,以答涓埃之萬一,而顧此鹵莾滅裂之學,實無啓發開導之望,此臣所以夙夜惶懼,罔知攸處者也。臣聞三王之敎世子,兩漢之選宮僚,無非碩學宏儒,自昔帝王之愼簡,有如是矣。目今文學之士,蔚然布列於朝端,豈可使如臣等輩,苟充膺選,以招一世之嗤點乎?抑臣私分,尤有所蹜踖不自安者,臣之所生父,侍經幄,臣弟眞儉,秉彤管,而臣又忝此職,一家三父子,竝處於禁嚴淸顯之列,此不但古所罕見,卽今朝紳之所未有也。臣若徒感聖眷,不思斂避,則豈不有傷於持盈戒謙之道乎?人器不稱,姑置勿論,此卽臣難冒之一端也。臣於恩除之初,卽具一疏,以暴私悃,而見阻喉司,終未上徹,黽勉行公,已多日矣。而百爾思量,終不敢因仍蹲據,玆將瀝血之辭,控籲宸嚴之下,伏乞聖明,亟許遞改,以安微分,千萬幸甚。仍竊伏念,以臣空疎之學,執經周旋於荐雷之講肆者,亦非一再,伏覩王世子,睿質夙成,學問日就,此政臣民宗社之福也。孔子曰,無憂者,其惟文王乎,以其以武王爲子也。今我殿下,其亦無憂矣。然而進學之方,必有先後次第,譬如行遠自邇,登高自卑,然後庶幾有積小成大之功矣。若或厭淺近好高遠,貪多務得,忙迫涉獵,則終非爲己之學矣,喫緊之工矣。此實學者之所當戒也。我王世子,自孝經·小學,以至四書二經,皆已臨筵講誦,心經纔畢,方講大學衍義,繼此當講之書,已以易經議定,而臣之愚淺之見,以爲陽陰至微之理,雖老師宿儒,亦不敢易言,以孔子天縱之聖,宜無不通,而猶以爲假我數年,卒以學易,則其不可造次講論,槪可知矣。世之讀易者,豈無其人,而不過規規於彖象卦爻之間,剽竊文字而已。至於消長悔吝之理,鮮能深究,斯誠後學之大患也。雖布衣韋帶之士,必以硏窮義理,體行心身爲本,況帝王之學,宜尤在務實,則沖年講易,已有躐等之憂,而又使如臣蒙於易學者,臨時杜撰,以備顧問,尙何望闡明微義,資益日將之學乎?惟我殿下,聖學高明,卓越前古,而經筵講易,最其諸書之後,此豈非今日之可遵乎?臣謹按朱子之言曰,四子,六經之階梯近思錄,四子之階梯,由此言之,近思錄之迄今不講,亦云晩矣。而旣講心經,則繼此而講者,無過於近思錄,槪以此書,與心經相表裡,如鳥兩翼,如車兩輪,不可闕一故也。豈宜舍此切近之學,先講玄遠之理,以失進學之次第乎?臣謹按先正臣李珥,論讀書次第之言,以爲旣讀小學·四書·詩經,次讀禮經·書經,而繼之以易經·春秋。以此觀之,天理之節文,儀則之度數,盡載禮經,而亦宜帝王之所當先知,則工夫之緊要,又在於易經之前。臣意以爲,大學衍義,卒業之後,卽宜先講近思錄,次講禮記而後,方可以講易矣。當初議定,出於廣詢,則大臣儒賢之言,其必有意義,有非新進末學,所敢輕議,而臣之妄意,或慮其工夫之有乖於切近,次序之有違於程式,易經雖曰已印,藏而待之,亦未晩也。近思錄,不過四卷之書,則大學衍義,畢講之前,量可以及期印出,伏乞下臣此疏,使師傅賓僚,更加雜議而商確,姑寢講易之擧,先以臣所論易書,次第進講,則其於循序爲學之道,未必無少補矣。且念進學之方,貴在不輟,若或須臾間斷,則不但無新得之功,舊學之荒蕪,勢所必至,顧今書筵之應頉,一月之內,其數甚多,則經學,有停廢之日矣。書筵旣行,則召對廢,而史學,多間輟之時矣。經史之工,不能兩專,而幾何其不至於一暴十寒之歸乎?臣愚以爲,書筵自是法講,則齋戒之日,雖不可行,至於召對,則與書筵兼行,或夕或夜,毋或廢闕,而若慮課學之太繁,則簡其行數,反復討論,以爲經史挾持之工,則庶可見時敏日新之效矣。會講之禮,師傅賓僚兩司之官,一齊登筵,自是甚盛擧也。一朔之內,只得於初二十六,亦已太疎,而若値有故,則輙頉稟不行,一年所行,厥數無多,師傅之進見甚罕,則雖欲效輔養之責,不可得矣。臣意以爲,會講應行之日,雖有故頉稟,必退行於數日之內,不然則毋論書筵,召對或師或傅,定爲間五日,入見之禮,如大朝賓廳日次之規,則儲君之尊師講學,師傅之薰陶輔翼,不可以兩得其道矣。臣近觀賓客之臣,除公私應頉之外,或一時稱病,莫重書筵,只令上下番入侍,揆以事體,殊極未安,亦宜略加警責,以勵其慢焉。臣人微職卑,不宜妄有所論,而春宮講學,實是有國之急務,一日在官,當進一日之責,故不揆僭猥,附陳於乞免之章,伏願聖明,留心察納。凡臣所論,竝令稟裁施行,則不獨微臣之幸,抑亦國家之幸也。臣無任云云。答曰,省疏具悉。繼讀近思錄之說,誠甚得宜,令講院稟處,書筵召對,一時兼行,似或太繁,師傅之入參書筵,已有成命,更宜申明,而賓客事,亦令申飭,爾其勿辭察職。
持平李廷濟疏曰,伏以臣久忝言地,絲毫無補,賤疾方苦,又尋長單,一味悶蹙,靡所容措,纔以諫院處置,召牌下降,不得不力疾趨承,而第臣於諫臣避辭,有不敢參涉之端,故副提學李端相,卽臣母之四寸也。於臣身,雖無應避之嫌,而葬地之掘移當否,有非尋常規劾之比,則臣何忍謂無應嫌,而可否於此事乎?反復思惟,實難冒當,以此自列,亦係法外,而諸臺承牌,推移處置,自有其例,且聞僚臺,進參茶時,故臣則呈告而出矣。臣旣在其職,不得參涉於處置,則其不可一刻仍冒於臺次也,決矣。伏乞聖慈,亟遞臣職,因治臣因私掩公之罪,不勝幸甚。且臣卽伏聞,兩僚相避,俱爲入啓云,臣竊不勝訝惑焉。大凡臺閣之規,雖少有不安,引以爲嫌,例也。喉司觀其措語之緊慢,如可捧則捧之,如不當捧則還爲出給,使之處置,事理卽然,臣伏見兩僚之避,雖以些少宿嫌爲言,而元不干涉於此事,故引避之臺臣,亦不以必捧爲期,喉司之捧入,抑何意哉?出納惟允之道,果如是乎?臣切慨然也。亦願聖上,垂察而另加申飭焉。答曰,省疏具悉。臺避苟且,捧入失當,爾疏所論是矣。勿辭察職。
未時,上御德游堂。召對入侍,參贊官南就明,侍讀官李世最,檢討官李大成,假注書洪尙賓,編修官蔡獻徵,記事官呂命擧。
上開卷,李世最讀東國通鑑卷之四十七高麗紀恭愍王七年春正月,至十九張,賊以槍刺太祖右耳後,勢甚急,讀以後勢甚急。上曰,當以右耳後,爲句絶矣。至三十三張,世最,以請奪之田里,爲句,上曰,當以田里休戚,爲句矣。上曰,史官出去,下卷持來。上曰,下番讀之。李大成,讀自四十張,廉悌臣罷,上曰,承旨讀之。南就明,讀自恭愍王十三年春正月。上曰,太祖下吐,當懸以爲時古,而懸以爲古,未一字缺矣。至十六張,元命黨辛旽,上曰,其吐誤矣。就明曰,付下句絶,宜矣。至十七張,國人驚駭,上曰,其吐,當以爲也,讀之矣。上曰,上番兼春秋讀之。蔡獻徵讀自秋八月德寧公主,至三十一張,善男女願從上結文殊勝,上曰,其吐誤矣。至三十八張,門生門下見,門生句絶以讀之。上曰,其吐,亦誤矣。上曰,下番兼春秋讀之。呂命擧,讀自三十八張秋八月,日已向昏,上命中官,明燭畢讀。世最曰,非但日暮三字缺亦無大段陳達處矣。大成曰,召對連日爲之,與六字缺張懸吐,而忽卒未及校正,以致屢處差誤,不勝惶恐,而臣有所懷,故敢達。古之帝王,有我自樂,此不爲瘦之言矣。近來連爲召對,臣等不勝欽仰,而第緣日暮,每致水刺之失時,誠爲悶慮矣。若當水刺之時,則使臣等退出,水刺後,復爲召對,或賜夜對,亦好矣。上曰,唯。就明曰,兵判,二度特敎之下,尙不行公,固當更請牌招,而旣以臺避,有所難安,則一向强迫,亦涉未安,姑待臺臣之處置,更爲牌招,何如?上曰,依爲之。群臣,遂以次退出。
上在慶德宮。停常參·經筵。
夜五更,月暈。
下直,安岳郡守李徵龜,聞慶縣監李世恒,伊川府使申璨,延日縣監安鍊石,知世浦萬戶卞爾恒,新塘萬戶吳明先。
南就明啓曰,今日入直軍士,中日習射,請出標信。傳曰,知道。
又以都摠府言啓曰,副摠管尹就五,以御營中軍軍兵等,中日試放事,南小門洞進去之意,敢啓。傳曰,知道。
李善溥啓曰,左副承旨·同副承旨,俱以服制不進,都承旨·右承旨,又以病不進,廳中只有臣善溥·就明,出納極甚苟簡,右承旨權持,卽爲牌招察任,何如?傳曰,允。
南就明,以義禁府啓曰,刑曹啓目內,地師車大成,濫騎驛馬,杖一百,流三千里照勘,而係是出身,移義禁府,決杖定配事,允下矣。車大成,拘留於典獄署,卽爲移囚定配所,以入之意,敢啓。傳曰,知道。
傳于南就明曰,下直守令留待。
傳于權持曰,下直守令引見。
傳于南就明曰,召對爲之。
南就明,以兵曹言啓曰,今正月二十二日,良女,六月稱名人,自興元門入來,差備門外擊錚,極爲駭愕,令攸司囚禁治罪,同守門將高效元,常時不能禁斷雜人,以致闌入,亦難免其責,推考,何如?傳曰,允。
李善溥啓曰,同副承旨孟萬澤女,故學生趙榮祖妻孺人孟氏,身死服制,出嫁降等,已行四日,出仕,何如?傳曰,允。
南就明,以備邊司言啓曰,南漢試才日期,定於今月二十八日矣。新府尹朴弼明,身有疾患,未卽辭朝,將於一兩日內下直,而第聞赴試之人,多有冒藉奸濫之弊,必須前期檢察,可無試事濫雜之患,而日子急迫,事涉可慮,當初雖因傳敎進定,不可無從宜變通之道,更爲差退於開旬前,何如?傳曰,允。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
持平韓配周啓曰,請還收印信僞造罪人孫自哲,減死定配之命。措辭見上請還收靈光罪人混,放送之命。措辭見上請黃海兵使李暉,罷職不敍。措辭見上請掌令李相周,遞差。措辭見上答曰,不允。李暉事,依啓。
獻納趙泰億啓曰,筵席奏對,雖有語言間過差,宜不敢一毫變改,有所自明,而頃日僉知崔重泰辭疏中,論辨向年筵奏一款,以丁寧口達之言,歸之於記注之爽誤,苟如其言,當初堂后簡問日筵說,啓下之時,何無一言半辭,而到今時移事過之後,乃敢曲爲不成說之語,欲掩難可諱之迹,伊時假注書,至以草冊可考爲言,則公體所在,不可無糾劾之擧,請僉知崔重泰,罷職不敍。吏曹參判李墪疏辭中,嶺伯差擬時,面稟大臣一款,以其再疏觀之,則日子先後,未免差爽,筵奏不審之失,著矣。事體所在,不可以陳疏自列而置之,請吏曹參判李墪推考,文臣月課,近因大提學之未差,廢閣許久,此所以有令提學代考之命,而第文臣考課,與儒生試取,輕重自別,苟非主文之人,則宜不可使替當,此事,事雖急於勸課,終有傷於國體,請還寢文臣月課,令提學替考之命。答曰,不允。推考事,依啓。
正言李世德啓曰,臣旣被同僚筵奏之斥,理難仍冒,據實自列,恭俟物議,處置請出,黽勉承牌,而第又伏見同僚避辭,則不思自反,專務遂非,首尾粧撰,惟事侵詆,左右牽合,難掩破綻,臣之訝惑滋甚,誠不欲與之呶呶强爭,而亦何容點無一言以辨乎?李喜朝,攘占洪山之爲萬萬無狀,萬萬非義,國言喧藉,久猶未已,稍有公心者,孰不駭惋,而只以其族黨盤據,姻婭强盛之故,前後爲訟官者,或拘於顔情,或怵於形勢,喜朝所言則崇之信之,無言不來採,洪家所辨,則沮之抑之,有辨輒遏,以局內至近之地,而謂非同岡,指義卿無證白文,而謂之買得,以至査官龍頭內砂之說,見斥於本道,旣葬有異未葬之說,別創於京兆,崎嶇成案,抑勒決給,如許得伸,雖至十百度,果可以服人心乎?此臣所以首先請拿,必欲掘移者也。所謂就訟見屈,過限不掘,始乃囚禁,與夫兩造竝拿,一處就覈之說,臣於前避中,略已辨之,而卽是攸司議讞時,節目間瑣例耳。臺閣之論人議罪,只擧大體,何可一切有拘於如許節目瑣例,而不盡其所欲言乎?同僚之必以此歸重,斷斷不已者,其亦近於緦小功之察也。同僚,論喜朝之冤則如此,與怙勢勒葬,相懸之說者非一,斥臣之論喜朝,則如轉輾層加,至僇死人之說者亦非一,此非置喜朝於盡善無過,歸臣於捃摭擠陷之意而何也?凡文字之有上下款者,取重下款,例也。金埁報辭,上款行語,固有同僚所謂義卿許賣,李家自葬等說,而下款總論,有同李家葬地,爲下關逆水砂,而爲最緊之靑龍。又曰,爲洪家必葬之地,不可諉以闊遠。又曰,論以山形局勢,爲洪山之最緊要云云,結辭宗旨,無非是洪非李之意,而今乃指初頭爲末端,顚倒上下,取便爲用,欲以證喜朝之無屈,文書俱在,立可覆案之事,猶如是隨意變幻,他尙何說?臣於初避中,一再引洪禹錫供狀,而竝擧喜朝先集,金埁報辭之可以參考者以實之,元無專主禹錫供狀之說,及論鄭義卿也。又輒擧供狀報辭而對言之,卽臣所謂一邊之言,不可盡信之意也。何嘗有如同僚所云單擧獨引,每稱訟隻之事,而勒創言外之旨,自唱自和,直驅臣於偏信一邊之私耶?設謂臣偏信一邊,而洪家,元無一分勢力,又是平生素昧,又非有姻戚之誼,如同僚之於喜朝,而內省無愧,不足多辨,且其所謂勒謂之干囑而掘移,則凡山訟之得伸者,掘移之說,尤未可曉,若非如喜朝挾勢藉力,使强呑弱者,決不奔走干囑,取勝非理之訟,而致有直掘之論也。何其急於量護,而爲此支蔓不成說之辭也。田畓圖占,此是喜朝罪犯中之細故也。當初臣之論啓,辭意亦有輕重之分,則設令有此差爽,元非旨緊。況以參以諸說,自有可據爲言,則今其事近孟浪,略而不論之說,何所見而發也?家垈爽實之云,宜乎如同僚偏護者,視爲奇貨,而厥後至今,反覆思量,其間儘多可疑之端,亦不可謂全然爽實也。且其未差本牧之前,爲其葬弟,攘取人家久遠之墳山,而猶不以爲難,則況旣差本牧之後,爲其葬親,勒占常漢所居之驛村,求諸事理,可保其必然,而何同僚,偏信喜朝自明之言,强稱目覩,每以非怙勢勒葬爲斷耶?墓傍設籬,四邊圍遮,行路之所易見,買用私田,不毁人家,倉卒之所難知,則同僚所謂目覩者,何以在於難知處,而不在於易見者耶?其所多般圍遮,費力掩護如此,而欲人之無惑,難矣。臺閣論事,與筵席所懷,若無係於査畢與否,則何乃先發事係未査,不敢疏陳等說,以示囁嚅趑趄不獲已之意耶?已自言之如此,而反咎臣之論斥,亦可異也。且其所謂所請,不過竝査竝拿兩事,豈可勒歸於徑先救解云者,尤極駭然,伊日筵奏,精神所注,專在於驛村事,或慮其見掘,先以竝査竝拿等節目間事,挾雜爲說,又以淸名雅望,禮遇微辭等語,隱然揷入,而今反以不過兩事,苟且爲說,有若汎及行語而所不歸重者然,已難免用意之艱辛,況其所謂買用私田,有異勒葬等說,非出於徑先救解,而果是罪狀喜朝,欲嚴懲治之意耶?其言與事之節節,矛盾如此,雖以同僚之工於文過,恐無以爲辭也。臣雖愚昧,豈不知異姓七寸及叔父姻家,俱無應避之嫌,而只因京兆郞官辭避之端,有所云云耳。京兆郞官,旣皆辭避,則雖是法外,不妨稍存形迹,而今反冒沒擔當,曲加量護,未知名流自處,異於蔭官,小小嫌疑,不暇悉顧而然耶,斯皆臣之前所已避中陳說者,故於其繁言蔓辭,更不逐節詳辨,只就大體所關,申復如此,而臣之所痛者,蓋在於恃其氣勢,不有邦禁,旣奪久遠人家守護之山,又占四面民居逼近之地,一則愍節士無勢人家,橫被攘奪,一則懼朝家莫嚴之法,終至隳理,思有以稍振頹綱,少效職責,而若其不自量力,輕犯巨室,早晩顚躓,固已料之矣。訟隻未至,査事未勘之日,游辭曲護之言,先發於臺閣公論之地,曾所不料,臣論一非法,受困如此,已不容苟冒,而乃者處置之批,又有請刑旣骨,不審甚矣之敎,臣誠瞿然慙惶,無地自容,如義卿幺麼卑賤者之生死,固非人人之所可聞知,同僚,救解喜朝之不足,至以人皆傳說,引避不暇之言,欲爲脅持臣身者,已是慮外,而今又聖敎及此,此不過聞見不逮,偶有誤差之致,雖非明知其死,故爲提論之辭,而旣勤未安之敎,則臣何敢自以爲是,晏然而已乎?以彼以此,決不可因仍蹲據於臺席,請命遞斥臣職。答曰,勿辭。
南就明啓曰,正言李世德,再啓煩瀆,退待物論矣。傳曰,知道。
都承旨金演,左承旨李善溥疏曰,伏以臣等,伏見持平李廷濟之疏,以本院之捧入臺避,大加非斥,臣等不勝瞿然之至。昨者,掌令兪命凝·李相周之承牌詣臺也,旋有自列之擧,雖其所執,無甚關緊,旣以親嫌,措辭引避,不欲冒當處置,而憲府諸臣中,亦有無故行公之員,兩臺自處之後,始可以來當處置,故臣等相議捧入,以爲趁速了當之地矣。今者憲臣,責之以事理,至以抑獨何意爲言,聖批,又以捧入失當爲敎,臣等不察之失,誠無以自解,而忝在出納之地,旣未能審愼於惟允之道,固不敢一刻晏然於職次。況引避臺官,仍又被彈見遞,則臣於難安之端,又加一倍,伏乞聖慈,亟命鐫削臣等之職,仍治不職之罪,以警具僚,以安私分,不勝萬幸。答曰,省疏具悉。卿等勿辭察職。
左議政李濡箚曰,臣不自揣量,冒昧就列,今已數箇月矣。衰耗日益而月加,精神朝取而夕忘,伴食元位,蔑有裨補,協贊廟一字缺鎭一字缺朝論,固非臣之所可庶幾,而遇事發言,動被譏議,日夕愧懼,若無所容,乃者吏曹判書趙相愚辭疏,追提前日備盡開釋之事,乃以處義持論等語,斤斤不已,至曰臣之所遭,何等非斥,臣竊訝焉,向臣前席陳達,聖鑑已燭其委折,私書說破,相愚亦知臣本意,批諭之下,將出供仕,始信其無毫介之心,誠不料尙不能遺諸中而三字缺云云也。若果以臣言,爲難進之端,則初旣承命,後反爲嫌者,抑何故耶?此無非臣誠信不足以見孚之致,只自慙恧而已。臣於日昨,以銓官注擬之失,請施問備之罰,略加警責,而參判李墪之疏,强引不襯之丙寅定式,費辭自解,臣若責銓官,以不爲議薦於大臣,則援此爲辭可也。所論者,只在於不用大臣公誦之言,則此果成說乎?至擧臣內舅之姓名,顯有歸逼臣身之意,臣雖無似,職是大臣,而被人輕侮至此,則何敢靦然仍據於表率之地乎?且國家用人之道,自有先後輕重之別,首相書送數人之際,吳命峻之名,不在其中,而銓官之書問也。亦無快許之言者,豈不以經事練務之實,差後於數人,而嶺臬之重,又非他藩之比,故臣意亦然,而輿情亦莫不然,故臣於前席,雖不明白指陳,而果不無彼此先後之意,命峻之不安,蓋出於此,而臣與數臣者,少無親疎愛憎,則有何意於其間哉?命峻之意,乃以不叶於大臣之意,可想爲言,而聖上,以未見不叶爲批,則臣於此,亦安得晏然而已乎?伏乞聖明,亟遞臣職,以存國體,以安愚分,不勝幸甚。取進止。答曰,省箚具悉卿懇。吏判之一向爲嫌,旣涉太過,李墪疏中所引,亦未得當,於卿俱無可嫌,安心勿辭,速出視事,用副至望。仍傳曰,遣史官傳諭。
吏曹參議尹德駿疏曰,伏以臣母年篤老,疾病漸痼,鄕居靜便,不無遷次,而臣旣感戀寵祿,不能二字缺歸養,家業素薄,甘旨屢闕,而俸祿之入,又不能專歸於親供,身有浮榮,心懷至嚴,敢冒萬死,乞得一郡,聖恩曲逮,特命俯施,孝理之推,圖報罔極,近來匪分之榮,增加詆侮之言,義當遜避,而臣一味冒沒,奔走不懈者,不但爲恩命之所一字缺使欲成私計耳。不敢不先效於公務,比猶積仕而爲遷官之階也。畿邑之窠,自請出補,而僚席難之,大臣疑之,而竊念區區情理,旣爲聖明之矜許,則似不可復拘於同朝之靳惜也。奉檄溢喜,戒途將發,屬妻殘危一字缺死生未分,數日濡滯,未及辭陛,而成命還寢,罰及右僚三字缺爵,以臣代臣,臣於是抑塞悶痛,不知所以自措也。噫,臣母,今年七十有二,而三十年宿疾,澌敗已甚,氣息奄奄,朝夕懍懍,使臣長帶饒邑,日致牲養,崦嵫殘日,餘暉幾何,每誦古人風樹不停之文,未嘗不惕惕警怛,有一字缺添襟,而今者專城之養,成願無期,旅宿所羈,溫凊久隔,母不一字缺來,臣不能去,朝暮之間,人事難知,誠恐致人子無涯之恨,而爲聖世不孝之罪也。方寸常亂,日夕搖搖,若是而其何能專意於職事也哉?況臣擬望畿邑,專由臣自作,而壞了體統之罪,歸於右僚,揆諸廉隅,斷不可復參銓席,伏乞聖慈,諒臣情勢,亟命遞臣銓任,俾臣往護老母,以終餘年,不勝大願。答曰,省疏具悉。爾其勿辭,從速察職。
禮曹判書李益壽三度呈辭。傳曰,只遞本職。
午時,上御德游堂。下直守令,留待引見時,伊川府使申璨,安岳郡守李徵龜,聞慶縣監李世恒,延日縣監安鍊石,右承旨權持,假注書鄭來周,編修官蔡獻徵,記事官呂命擧,入侍。
上曰,以次進來。璨進伏。上曰,曾經閫任,當此吏役,固當盡心職事,而關東凶歉,又當賑政,各別留念,毋負筵席下敎,可也。璨曰,臣親承聖敎,敢不盡心?上曰,勸農之政,每年申飭,而只有文具,殊無朝家申飭之意,予嘗慨然,着實爲之,可也。持,讀宣別諭,璨,講七事而退。
徵龜進伏。上曰,曾經近密,又當吏事,須體朝家憂民之意,且黃海道,失稔尤甚,今當賑政,各別盡心。徵龜曰,今承聖敎,才雖不逮,敢不盡心慮而爲之?聞本邑,入於災邑中,未到之前,雖未詳知,但聞無田土飢民,至於一千五百餘人,前官時,料理賑穀,竝皮雜一千二百餘石而已。來頭飢民漸多,至於萬餘之數,則事甚切迫,臣於到任之後,觀勢報營,更得穀物,伏計矣。上曰,觀勢論報,以爲及時啓聞,可也。持,讀宣別諭,徵龜,講七事而退。
世恒進伏。上曰,何邑倅耶?世恒曰,聞慶縣監李世恒也。上曰,履歷達之。世恒曰,以四山監役,陞六爲掌樂主簿·戶曹佐郞·正郞·司僕僉正·漢城庶尹·司䆃僉正,外任則爲平壤庶尹·全州判官矣。上曰,守令七事,不但一時口誦而已。着實留念擧行,可也。嶺南稍稔,撫摩猶難,盡心憮恤,可也。世恒曰,親承聖敎,分內事,敢不盡心?才不逮人,以此爲慮矣。持,讀宣別諭,世恒,講七事而退。
鍊石進伏。上曰,何邑倅耶?鍊石曰,延日縣監安鍊石也。上曰,初當吏事乎?鍊石曰。然。以下缺
同時,上御德游堂召對。召對時說話皆缺參贊官南就明,侍讀官李世最,檢討官李大成,假注書鄭來周,編修官蔡獻徵,記事官呂命擧。此下缺
上在慶德宮。停常參·經筵。
下直,龍潭縣令李志尹。
權持,以備邊司言啓曰,今日本司坐起出令,而堂上進參之員,只是二人,事甚未安,兵曹判書趙泰采,連呈辭病,尙未出仕,右參贊姜鋧,刑曹判書兪得一,連不參坐,竝卽牌招察任,何如?傳曰,允。
又啓曰,左副承旨金弘楨,外孽三寸叔,故虞侯申錫一妾金召史,身死服制,已行四日,出仕,何如?傳曰,允。
以同副承旨孟萬澤呈辭,傳于權持曰,還出給。
權持啓曰,行兵曹判書趙泰采,累度特敎之下,一向引入,事甚未安,而本兵久曠,亦不可不慮,更爲牌招察任,何如?傳曰,允。
又啓曰,吏曹郞廳來言,今日政事命下,而判書趙翼,參判李墪,俱以病不來,參議尹德駿未肅拜,不得開政云,判書·參判·參議,竝爲牌招開政,何如?傳曰,允。
又啓曰,今日都承旨金演,左承旨李善溥,俱以病不進,左副承旨金弘楨服制,同副承旨孟萬澤,纔已呈辭,入啓。而右副承旨南就明,今又陳疏徑出,廳中只有臣,出納之際,事甚苟簡,左承旨,則拘於廳規,不得請牌,左副承旨金弘楨,卽爲牌招,右副承旨南就明,待批下,亦卽牌招,何如?傳曰,允。
又啓曰,同副承旨孟萬澤辭單,旣有還出給之命,卽爲牌招察任,何如?傳曰,允。
傳于權持曰,召對爲之。
以吏曹參議尹德駿,牌不進罷職傳旨,傳于孟萬澤曰,推考傳旨捧入。
孟萬澤啓曰,今日爲政事命下,而吏曹三堂上,俱違牌不進,推考與罷職傳旨,今方捧入,而判書趙相愚,參判李墪,更爲牌招開政,何如?傳曰,允。
金弘楨,以刑曹言啓曰,因正言李世德所啓,楊州居民鄭義卿,令攸司拿致,以洪禹錫供辭及金埁報狀辭意,嚴刑究問,從重科罪事,命下矣。楊州兼任抱川縣回牒內,鄭義卿,於上年十一月,身死云,不得擧行之意,敢啓。傳曰,知道。
又以兵曹言啓曰,因備邊司草記,南漢試才日期,更爲差退於開旬前事,允下依前推擇來二月初六日設行之意,分付,何如?傳曰,允。
持平韓配周啓曰,請還收印信僞造罪人孫自哲,減死定配之命。請還收靈光定配罪人混,放送之命。請掌令李相周,遞差。措辭竝見上答曰,勿煩。
獻納趙泰億啓曰,臣昨以吏曹參判李墪請推事,論啓蒙允矣。第臣之所論,在於疏語之不審,倉卒傳啓之際,誤以疏語爲筵奏,昏謬不察甚矣。臣方論人之做錯,而臣之做錯又如此,臣何敢一刻仍冒乎?請命遞斥臣職。答曰,勿辭。
權持啓曰,獻納趙泰億,再啓煩瀆,退待物論矣。傳曰,知道。
右副承旨南就明疏曰,伏以臣性本疎迂,專昧事宜,久叨出納,固多顚錯,而因仍盤礡,一味惶愧,因日昨兩臺臣避辭之捧入,持平李廷濟疏論頗峻,臣不勝瞿然之至,夫臺閣處置之際,少有嫌礙,輒自引避者,已成近例,而臺臣,旣以親嫌,嫌難可否爲言,則亦不無所執,故臣與右僚相議捧入,愚迷之見,其不克裁量漫緊,則誠如筵臣之言,如使臣,苟盡惟允之責,不有譏斥之來,則憲臣法外引避之疏,亦安得容易上徹哉?臣誠慙恧而猶不惑焉,雖然,臣在該房,旣被臺章之侵攻,聖批,亦以失當爲敎下,惶隕難安之勢,轉加一節,況引避臺官,以此見遞,臣之不可一刻仍冒也,決矣。適値僚員苟簡,替直無人,拘於廳規,泯默至此,今始露章自列,伏乞聖慈,亟許鐫削臣職,以安私分,以謝臺議,不勝幸甚。答曰,省疏具悉。爾其勿辭察職。
平安監司趙泰耉疏曰,伏以臣,有罪倖免,不被當被之律,國體有損,私義增蹙,頃上引罪之章,乞蒙重譴,及承聖批,乃以罰止問備,意有所在爲敎,臣祗奉恩旨,惶感交極,而繼之以恧縮,無所容措,人臣受命莅任,固宜謹奉科條無違越,而一有所犯,罰責隨加者,乃所以嚴國令而勵臣職也。苟或法設而不行,罪著而勿勘,則置國法何爲,亦何以使人懲畏哉?今此水原事,毋論其爲公爲民爲創始爲沿襲,其所以違越科條則一也。臣何以辭其罪也?執法之論,果發於臺閣之上,公議所在,此尤可見,快允之音,日夕跂望,白簡遽停,當罰不及,臣於是,益增悶鬱,誠不知所以攸處也。玆不得不復罄危悃,以冀聖明之速賜處分焉。夫臣之罪,臣實自知,則今之所叨,職是按廉,身旣犯法,將何顔面,處於守令之上,糾覈列郡不法之事乎?强以行之,人必譏笑,一日不去,增一日之罪,二日不去,增二日之罪,此其勢,終不可引日延時,苟然仍冒,以益其罪惡也,明矣。自有此事以來,不敢自安於職次,大小政務,一倂耽閣,今若一任虛縻,不早爲之變通,則前頭公務瘝曠之弊,亦有不可勝言者,豈以我殿下明聖,獨不念及於此乎?在前居方岳而遭臺彈者,雖或所論無實,竝皆引疏自處,以期遞免,而朝廷亦不强迫,終允其所請者,槪以其廉義之重,不可以放倒故也。矧玆臺論,實是據法之言,則臣之輕重受罪,固不待一言而決,而非久停論,亦所以容臣自處之義也。其何敢徒恃寵靈,晏然仍據於按察之地乎?伏乞聖明,俯諒臣危迫之懇,亟賜罷削臣職,仍勘臣罪,以重臺議,以嚴國法,千萬幸甚。臣於引罪之章,固不敢旁及他事,而本道都事李禎億,覆審未畢,遽被拿命,而査覈公事,因臣引入,不卽擧行,出場漸遲,以此年分文書,收租磨勘,過時已久,封啓無期。博川郡守金斗南,泰川縣監尹樟,俱是善治守令,民情猶恐見失,且兩邑飢荒,視他尤甚,賑事方始,抄飢分穀,一日爲急,皆以其時東堂參試官,因試官被逮,引嫌上京,久不還任,試場之事,旣非外人所知,且有査命,不宜徑先論列,而槪聞公誦之言,設場後張樂,乃是過實之說,初場擧子,亦無參榜之人,則科場用情,似無可論,因一意外之事,兩邑曠官,爲日已多,民事之急,亦不可不恤,不得不敢此附陳,令該曹趁速從長變通,俾無賑事狼狽之患焉,臣無任云云。答曰,省疏具悉。前疏之批,已諭予意下款事,令該曹稟處,卿其勿辭察職。
未時,上御德游堂。召對時,參贊官南就明,侍讀官李肇,檢討官李大成,假注書鄭來周,編修官蔡獻徵,記事官呂命擧入侍。肇讀東國通鑑五十一卷自高麗紀辛禑二至及儉,至賊欲殺之。上曰,當以至字爲句,至雲峯縣屯引月驛。肇曰,此句,文義未瑩矣。上曰,引月驛,驛名也。至安景恭輔敬之。上曰,下番讀之。大成,讀自誅妖民伊金云卷末。上曰,承旨讀之,就明,〈讀〉自五十二卷高麗紀辛禑二,至泥城中流矢。上曰,當以泥城爲句,誤爲懸吐於中字下矣。肇曰,吟時懸吐,未及細準,惶恐矣。至效其所爲甚精。上曰,下番兼春秋讀之。獻徵,讀自春正月禑聞判三司事,至我太祖事。上曰,當以爲時古懸吐,而以爲懸吐爲古,誤矣。就明進伏曰,經筵官,請推考。上曰,勿爲推考,至斬倭六級。上曰,下番兼春秋讀之。命擧,讀自十一月禑調馬于花園,至卷末。肇曰,上下卷,皆辛禑狂悖之事,無可達者,荒縱如此,宜不得一日在位,而猶能十餘年在位者,無他,槪以國權,歸於崔瑩,處置得宜禑雖尸位,不失君號,不然則荒縱之君,豈可一日在位耶?上曰,鄭圃隱,使日本,而日本人,甚敬之,使天朝,而天子,亦禮遇之,觀於此,此人亦可知也。肇曰,聖敎然矣。忠信篤敬,蠻貊可行,況大明太祖,每以無誠信責高麗,及見夢周而後,除其歲貢之數,亦莫非忠信篤敬之效也。爲人臣而修身飭行者,其效如此,其在帝王之學,尤宜加勉。上曰,然矣。大成曰,崔瑩諫止辛禑出遊,而大意以爲,先王之時,民安國富,畎獵無妨,今則民生飢饉云之,此言,終不成矣。大抵帝王之家,如或有一毫未盡底事,則必爲式于後孫,以爲先王朝,亦有此例,踵而行之,其在垂裕之道,雖微細事,宜加戒愼矣。上曰,儒臣所達誠是,予當留心。
南就明曰,臣以該房,有此仰達矣。近來申致遠獄事,以士夫家,罪關倫紀,而今至經冬,猶不擧論,雖未知曲折之如何,刑曹所爲,實爲未便矣。且以捕廳究覈賊囚事,敢此仰達。上曰,此賊人朴末相事耶?就明曰,然矣。此賊情節,前冬本院執奏之啓,及三覆登對時,旣皆備陳,今不必煩複,而旣令捕廳,嚴加窮覈,則成命之下,不卽明覈遷就,至今誠爲未安,日昨秋曹堂上,適到本院,以爲唜相,戊寅後,改過之說,本出於捕廳,得聞於大將云,然則當初該曹之欲開生路者,蓋原於此,而數日前,捕廳缺本到院,考其顚末,賊妻雪香之擊錚元情,則自謂戊寅前本妻,以惡發之妹爲花妻,以證其夫誣引之冤,唜相更査之招,則以雪香,爲戊寅逃躱後作妻,以證其非平民改過之實,此是大段違笑處,賊妻誣罔天聽之狀,據此益著,指此一款,使之詳覈,則賊人納供,徒是僞飾,所當捉致其妻,一處質問,然後可得實情,故更以此意言送,則大將送言回報,同雪香,今已逃躱,無蹤可尋云,雪香,旣爲其夫訟冤,則寧有逃躱之理乎?爲逃避則其所誣罔,從可推知,所謂改過云者,終歸孟浪,則後弊所關,欺罔擊錚之罪,不可不懲,而大將,以無前例,送言于臣,欲待稟定之後擧行,身當治盜之任,鋤治賊徒,俾寢竊發之患,乃是大將之責,而幺麼賊囚之妻,亦難縱尋,必待喉司之稟定,則捕廳之設,豈徒使而然哉?不可無警責之道,當該大將金重器,從重推考,賊人妻雪香,斯速捕捉,嚴加窮覈,一邊嚴訊唜相,以爲得情勘斷之地,如何?上曰,依爲之。斯速捕問,可也。出擧行條件諸臣退出。
上在慶德宮。停常參·經筵。
下直,谷城縣監韓在垕。
金弘楨,以備邊司言啓曰,吏曹參議尹德駿,本司副提調差下,仍察有司之任,何如?傳曰,允。
權持啓曰,兼春秋李景說,身病猝重,勢難察任,今姑改差其代,令該曹口傳差出,何如?傳曰,允。
金演啓曰,卽者,吏曹郞廳來言,今日爲政事,命下,而判書趙相愚,參判李墪陳疏入啓,參議尹德駿未肅拜,不得開政云。參議尹德駿牌招開政,何如?傳曰,允。
傳于權持曰,召對爲之。
吏批啓曰,侍從臣父年七十八十者,例於歲首抄啓矣。修撰宋疇錫之父,行副護軍基泰,戊寅年,以年七十,旣陞通政,今年又滿八十,而在鄕之故,未免落漏,追後別單書入之意,敢啓。傳曰,知道。
又啓曰,前日政,孝陵參奉差出時,以故淸白吏趙錫胤,奉祀孫如圭,備擬受點矣。今聞其奉祀者如璧,而誤以圭字書入云,元單子中改付標以入之意,敢啓。傳曰,知道。
金弘楨,以備邊司言啓曰,因慶尙監司李壄狀啓,今年水陸春操,異於陸軍操鍊,往來之際,其弊亦多,兩南上年秋操,旣已設行,則今春停操,似不至於虧疎,湖南左右水營所屬,使之一體姑停,何如?傳曰,允。
有政。吏批,行判書趙相愚,參判李墪病,參議尹德駿進,都承旨金演進。兵批,行判書趙泰采,參判李東郁病,參議南至熏進,參知李震肅病,右承旨權持進。
吏批啓曰,判書趙相愚,參判李墪,俱以病不來,小臣獨政未安,何以爲之?敢稟。傳曰,只出緊任。又啓曰,臺諫闕員,今當差出,而擬望之人乏少,外任竝擬,何如?傳曰,允。
以李寅燁爲禮曹判書,盧世夏爲兵曹正郞,趙德鄰爲江原都事,申銋爲楊州牧使,李㙫爲兼中學敎授,黃啓河爲正言,洪錫九爲衿川縣監,李觀命爲檢詳,仍付含人,李翊漢爲掌令,洪禹寧爲兼春秋,羅弘佐爲水原府使,宋基泰爲嘉善大夫,兪命凝爲副護軍,金東弼爲副司果,李益壽爲副司直。
孟萬澤啓曰,兵曹郞廳來言,闕內各殿,入直軍士,夜巡檢云矣。敢啓。傳曰,知道。
持平韓配周啓曰,日昨諫臣之避,臣適當處置,定其立落,仍卽蒙允,而第批辭中,至擧諫臣之啓,鄭義卿請刑一款,以不審甚矣爲敎,故諫臣,又以此引避,處置歸於本府,而當初未安之敎,旣因臣之處置而發,則其不敢更爲可否於此事也,決矣。且聞物議,以臣伊日承此批旨,而不卽引避爲非,以此以彼,尤難仍冒於臺次,請命遞斥臣職。答曰,勿辭。
金弘楨啓曰,持平韓配周,再啓煩瀆,退待物論矣。答曰,知道。
工曹判書崔錫恒疏曰,臣於胄筵兼任,固知萬萬不稱,而屢辭不得,終於安受,昨因僚席之有故,黽勉從公,每當進講未七字缺頃以春帖子科次事,承牌詣闕,侵暮還家,重觸風寒,頭疼咳喘,達宵叫苦,終不得進參於書筵,私心惶蹙,已不可言,非責之言,發於宮官之疏,而至以宜加警責,以勵其慢爲辭,有若官長之督過郞僚者然,臣雖無似,忝居賓筵之末,久叨匪據,不早自處,受人輕侮,乃至於此,將何顔面,復入講席,以重其忘廉冒進之譏哉?伏乞聖慈,亟遞臣賓客之任,仍治臣怠慢之罪,以礪他人,以謝人言,不勝甚幸。答曰,省疏具悉。卿其勿辭,從速察任。
知事李彦綱疏曰,伏以臣迫於嚴命,冒昧出肅者,祗爲仰感異數,俯伸私分,而有非復有因仍供職之念,知臣者,或可恕臣,而不知臣者,必以臣爲全沒廉隅然,臣之心,亦有所恧縮不自得者,不意金吾除命,又下於千萬夢寐之外,臣誠一倍惶隕震惕,不知置身之所也。如臣無似,遭遇盛際,釋褐登朝,未滿二十年,濫躋八座之列,絲毫無補於國家,頂踵皆歸於造化,矧今察臣於閑棄之中,起臣於久廢之餘,兩疏之批,開釋備至,再召之命,恩數非常,雖使臣糜身粉骨,亦何能酬報其萬一哉?噫,臣之情實,已蒙聖明之洞燭,今不能復事伸暴,而惟是身名玷缺,有如黯刪者之不可補完,將何顔面,更廁周行,以貽淸朝之羞辱乎?且臣纔經草土,年又衰邁,筋力精神,消耗無餘,所存者特枵狀空殼耳。雖欲策勵疲鈍,復備驅使,有不可得,疾痛之呼,聲不暇擇,肝膈之懇辭,伏乞聖慈,俯加體察,將臣西樞本任及金吾兼任,一倂鐫免,仍治臣前後冒瀆之罪,不勝幸甚。答曰,省疏具悉。卿其勿辭,從速行公。
吏曹判書趙相愚疏曰,臣卽伏見左相箚本,則有何初旣膺命,後反爲嫌者,抑何故耶?臣於此惶悚愧汗,誠不知置身之所也。竊念臣所遭之難安,業已聖上之所俯悉,臣不必更爲煩陳,而第其爲言,誠非如屋下私談之比,故果於除命之下,連章陳懇,必遞爲期,而特以大政迫頭,嚴召荐下,不敢不怵畏分義,冒沒出脚,此豈臣所樂爲而然者哉?誠出於萬萬不獲已也。及夫都政已過之後,復申前懇,必欲解免,屢上辭疏,荐違恩牌者,槪以分義旣伸,則區區廉隅,有不可不守,此亦出於萬萬不獲已也。前後事勢,不得不如此而今大臣之言,又復如此,則臣之終不牢讓,進退乖義之失,於此益著矣。臣何顔面,仍冒匪據,以傷其廉義,以取其譏議也哉?玆於嚴召之下,未克祗赴,臣罪至此,尤無所逃,不避煩猥,敢此申籲,伏乞聖慈,俯諒危懇,先削臣職,仍治臣違慢之罪,以肅朝綱,以安私分,不勝幸甚。答曰,省疏具悉。卿其勿辭,速出行公。
吏曹參判李墪疏曰,伏以臣於向日辭疏中,有下語差爽之失,追記不勝瞿然,卽又首實請譴,伏承聖批,以卿勿過辭,從速察職爲敎,臣有以仰見聖度天大,有所原貸,而奏御文字,旣不免疎謬,則亦安可終逭其罪乎?臺評累發,律止問備,亦大恕矣。而臣之縮恧則甚矣。而又伏見左相箚本,以臣初疏中,所引丙寅定式,謂之不襯,至以侵逼輕侮爲言,批辭,又責以疏中所引,亦未得當,臣尤惶駭震惕,不知所以自措也。當初援引定式者,不過欲明銓曹之議有所據而已。旣引定式,則不得不擧定奪大臣之姓名,此豈有一毫侵逼輕侮之意者哉?而大臣,過自引咎,至於如此,臣何敢呶呶自解,有若相辨者然哉?至於首相書示,銓曹書問,亦無快許之言云者,恐出於未詳伊時問答委折之致,臣敢不避煩猥而申復焉。首相書示數人,而吳命峻,果不在其中,以銓意,在於吳某,未知如何之意,爲答而稟問矣。其後日轉書中,以前夕覈語承悉爲辭,臣意以爲許與而首擬矣。豈其無快許之言,而任自擅擬者耶?然大臣之咎臣斥臣者,不比尋常,以此律臣之罪,則其不輕而重也,明矣。且臣於說書李眞儒之疏,盛論賓客一時稱病,只使上下番入侍,至請略加警責,以勵其慢,臣益不勝惶汗之浹背也。臣頃當晝講,准擬入侍,而夜來猝患癨危甚苦,無由自力致身,以致賓僚之不備,雖緣急病,而難逃其責,召牌之下,竟未祗赴,伏乞聖慈,亟賜遞罷臣本兼諸任,仍命攸司,治臣前後之罪,以肅朝綱,以安私分,不勝幸甚。答曰,省疏具悉。卿其勿辭察職。
右議政徐宗泰箚曰,伏以日者,正言李世徵避辭,論囚人李喜朝山事,而以搜出久遠不襯着之受敎,奔走經營,到處干囑爲言,臣於此,竊有不安於心,而其言,旣無顯指,不敢遽先自列矣。中有悚蹙,終不敢自隱,臣不勝惶恐,諫臣,論議副提學臣李端相葬地,在驛村人家步數之內,朝家,將有覈査之擧,端相,卽臣母之同生兄也。臣旣是至親,而自少常所師表,自有此事,情所痛憫矣。聞判尹閔鎭厚,以爲此事,有受敎可證之文書云,臣取考之,則是萬曆元年,因判書臣鄭宗榮所稟命,議大臣定制者也。宗榮之啓,以爲士夫之墓,隨品秩,各有步數,冒犯偸葬者,因其情狀,發出可也。但高玄墓,子孫廢祭,他人侵葬,當其呈狀,依法發掘,情法便當,而當初不爲禁止,二三年後,其曾玄呈狀,若一切發掘,揆諸情法,極爲未安,仍爲過限年禁止,因諸大臣議,遂依大典,田宅過五年,勿許聽理例,施行矣。臣竊伏想,聖朝定制之意,蓋以雖是步數之內,應禁之地,年月稍久之後,以發移塚葬,爲重難也。此與人家步數,條貫雖異,究其法意,似可推類而爲證,臣至情所迫,自不免屢次向人言說,此臣之罪也。今者諫臣所斥,安知其不指臣身而發,臣以不才,謬居此地,不避親嫌,輕易其言,重被疑謗,情地無以自安,伏乞聖明,亟賜遞免,以安私分,不勝幸甚。取進止。答曰,省箚具悉卿懇。干囑等說,殊甚乖當,於卿,有何不安之端乎?安心勿辭,速出行公。仍傳曰,遣史官傳諭。
持平李廷濟疏曰,臣忝在臺地,旣不能一言,仰補循例處置,亦不免因私退步,疏籲未遞,進退無據,僚臺,以苟且引避被劾,而臣亦無異,承宣,以法外引嫌反譏,而臣固甘受,況諫院處置,又緣本府,而臣之不能參涉,與前無異,其何一日仍冒於職次乎?伏乞聖明,俯賜諒察,亟許遞改,仍治臣前後瀆撓之罪,公私萬幸,抑臣有慨然於中者,不得不附陳焉。噫,朝廷之上,體統嚴重,擧措明白,然後始可以做國事而服人心,大臣之責,固出於進退人物,吳命峻,一藩任也。果不叶於大臣之意,而銓曹,有不能奉承之失,則所宜明言其不爲,而劃卽變通可也。泛以體例間事問備,銓官,亦必藉首相之往復以爲言,未嘗以新差之人,爲不可,今於辭疏,始發臣意亦然之語,大臣之論一藩臣,如是艱辛,豈不有損於國體,而致惑於物情乎?至於銓相事,則初旣使之臲卼不安,後復責其引嫌太過,是旣不可曉者,況又督過於再出之後,人多以不相容疑之,竊爲大臣惜之。噫,天災時變,式月斯生,世道人心,無一可恃,只是聖明在上,一心圖理用舍,務祛蕩平之治,而表率之地,事或如此,臣實慨之,仍念爲國之道,亶在得人,而頃年,因聖上所達,有別薦人才之擧,至於前掌令鄭齊斗,則爲國蓍龜之元老,具疏薦進,至有先試方岳,參決機務之語,而尙無一番擧擬之事二字缺科目平進,節次推排,我國之事,有其名而無其實如此,雖有人才,將何以致用乎?宜聖明之留心處也。臣無任云云。答曰,省疏具悉。爾之疏中,侵斥大臣,語欠稱停,殊涉未便也。下款所陳,予當留意,勿辭察職。
江原監司宋廷奎疏曰,臣適被誤恩,授之重任,輒竭悃愊,以祈鐫免,而伏奉批旨,不賜矜允,臣於此撫心失圖,一倍惶蹙,臣自念氣質殘劣,才識淺短,當官處事之際,常病鈍滯,一縣一州之職,猶或僨敗,庸庸碌碌,隨逐班行,特淸朝竊祿之一冗員矣。至於方面之重,位任隆重,不但一時名類之所不及,亦非微臣平昔之所自期也。臣自有新命以來,驚震憂悸,寢食靡寧,徊徨蹜踖,屢日不能自已,臣心如此,則物議可知,目今周行,俊乂如林,何必强僬僥以千石之重,立見其困敗而不振也。況聞關東,飢荒孔棘,賑事方張,尤非如臣之拙才生手,所能辦也。伏乞聖明,亟回成命,擇畀可堪之人,毋誤國事,不勝萬幸。抑臣又有所惶恐忸怩不自安者,臣前任濟州時,以貢馬變通事,有所論啓矣。近見濟州牧使李奎成啓本,則盛陳其不便之狀,而至擧船人所訴,謂臣初不問其便否,而不量船隻之不足,致有此擧,有若臣率意妄啓,而歸之於誣罔之科,臣雖無狀,組知事君之義,平生自勉,惟在勿欺二字,而橫被此名,私心痛恨,不容不辨,惟聖明之垂察焉。臣嘗見濟州貢馬之自南上來也,玄黃甚多,踣斃相續,及其到京,半生半死,只存後骨,分養於州縣,則罪及守宰,斥賣於市肆,則匹直數貫,逐年分費,歸於等棄,私竊怪歎,及至濟州,求其弊源,都在於節晩過海,過海之晩,專由於陸邑,船隻之不以時到,槪載馬之船,必得十分快風,一日過海,方免病損,而自四月五月望間,得風常多,過此以後,霖霔海惡,掛席未易,陸邑艱募之船,每失其時,浦口待風之馬,閱月留滯,上船之前,固已瘐敗,越海之後,何得不然,臣於丙戌年載馬時,除靈光一隻外,皆是濟船之受價陸邑者,故五月初越海,暑雨前入京,則馬之肥壯,斷異於前,已然之效如此,故臣於是乎。遂爲變通,仍爲定式,於都沙工李雲,面問便否,不翅再三,而價米之每馬一石,實循采願,初非臆定,船格之有裕無闕,昭載官案,無敢異辭,及今朝家覆詢之日,其言如此,豈此輩已諾後悔,慮有所弊而然耶?抑隨時變舌,務順官旨而然歟,是未可知也。奎成,以收船二十隻內,以逐朔進上,不得遷動者十二隻,餘七隻,皆體小未完,男丁鮮少,許多船格,勢難責立爲辭,臣之遞來時,案付二十二隻,皆擇完固,準信格軍,而私船之無官格者,又在此外矣。今未及一年,而船數遽縮,格軍散亡,臣實訝之,本州,固有十一朔進上而二字缺兼載順付之一字缺十三隻之說,已過其實,雖排朔整待,而至於七月以後諸船,寧〈有〉一倂繫置,不得遷動之理乎?借令悉如其言,所餘七隻,若以大中船抄出,則常貢之數,足以容載,蓋陸邑船,則雖以每艘,三十五匹爲限,而濟州之大者,則能載七八十匹,臣所親驗如此,守臣,苟能專心奉公,務濟國事,則以本州之力,年例載馬,自可優爲,臣未見其不足也。且濟州船人,果以載馬爲難堪之弊,則何以應募陸邑而每年自當乎?其樂於私雇,而憚於官差者,不過利遠邑之格價稍優,而嫌本州之定式有拘也。其意果出於此,則雖量增格價,變通之策,恐不可已也。乞以此章,下之廟堂,更商得宜,處之幸甚,臣無任云云。答曰,省疏具悉。疏辭,令廟堂稟處,卿勿過辭,速往欽哉。
未時,上御德游堂。召對時,參贊官金弘楨,侍講官崔昌大,檢討官鄭栻,假注書鄭來周,編修官蔡獻徵,記事官呂命擧入侍。昌大,讀東國東鑑五十三卷自高麗紀辛禑四,至聞者莫不悲歎。上曰,政事,方入侍,落點後更達,可也。點下後,上曰,更達,昌大,復讀自西北面都按撫使崔元沚至聞二字缺回爭奮,昌大曰,此字,字彙不載,考見他本,則乃奮字也。上曰,唯。至不以不廉論,昌大曰,文義有疑,上不字,似是亦字之誤也。上曰,以不字讀之,則不成文理矣。至荒地開懇,昌大曰,懇字,似誤矣。上曰,懇字,當從土,至下其書都望。上曰,下番讀之。栻,讀自以洪示逼領門下府事,至賜之矢。上曰,少退,更爲入侍。諸臣,退俟閤門外少頃,復命入侍,栻,復讀自大司成尹紹宗上書,至乃侍都望。上曰,承旨讀之。弘楨,進伏曰,臣眼睛,夜則不能辨字,惶恐敢達。上曰,然則上番兼春秋讀之,獻徵,讀自冬十月倭寇楊廣道,至廢敏修爲庶人。上曰,下番兼春秋讀之。命擧,讀自司憲府上疏,至卷末。昌大曰,夜已向深,文義不能盡達,趙浚疏中,國弊民瘼之要切者,多有可觀,此亦有補於我朝,龍興維新之治矣。其論按廉使之任,如今監司之官,以東方文集觀之,國朝監司官,如御史,未見實效,中間設爲巡營,如中朝十三三字缺制,今若擇人任之,則必有黜陟之效矣。栻曰,我朝承前朝,多有因革,其時弊端,與今相類,浚上,我朝功臣,以其四疏觀之,我朝法制,多有采用者矣。昌大曰,鄭道傳,雖不令終,國初,浚·道傳之力居多,至世宗朝,粲然大備,而初頭則二人之功,多矣。上曰,以其疏語觀之,二人事,亦可知也。以下多缺以上燼餘
召對入侍時,檢討官鄭栻所啓,趙浚疏中,多論不擇守令之弊矣。親民之官,莫如守令,不擇則民生,安得以不困乎?卽今論之,三百六十州,雖難盡得龔·黃之才,而大抵文南之爲吏者,比武人則稍優,人之廉貪能否,豈以文武而有間哉?但文南則多是士大夫家,故頗有愛惜身名,不敢肆爲不法者,而至於冗散武弁之以軍門雜岐進者,率是無惜之類,得一守宰,意望已定,鮮有愛惜身名之意,多以剝割貪饕爲能事,且其處地卑微,雖有民情邑弊之可以論報變通者,例不敢生意開口,以致民生日困,弊瘼滋興,朝家設置守宰,撫摩安集之意,果安在哉?見今窮僻凋弊之邑,沿海瘴癘之鄕,則絶無差遣文南之規,而武弁之稍有名形勢者,亦皆厭避,故專以無形勢疲殘武夫,及他岐雜類之人,每日差送,此等邑民,偏受其害,不可無變通之道矣。侍讀官崔昌大曰,臣曾奉廉問之命,往全羅道,行過順天·光陽·樂安·寶城等地,又以北評事,周行六鎭極邊之地,聞南邊民情,願得一見文倅而死,文臣之治,豈皆優於武人耶?槪武斷文治,固自不同,而臨民聽政,接於上司之際,公門百事,武倅,多不如文吏也。以故武差之地,民俗亦多獷猂麤悖,雖是百里一同之地,風化之柄,在其邑宰,而行身處事,常反於雍容謹飾,故民亦化之也。至於歲時饋遺之節,比諸文南,其數自倍,此則勢亦固然,而所饋物種,皆海民邊氓,膏血之所出也。而臣所達南邊六七邑,介於統營及左右水營之間,若以文官差送,則武人爲上司者,見待頗異,民亦蒙賴,至於武倅,則各營下輩,亦皆輕視,雖或以民弊,論報上司,聽施之道,終不如文吏,故廉貪治否之外,武倅之不如文吏者,非一事矣。栻曰,兩南沿海之邑,其地僻陋之處,雖難以文南差送,以武弁中出入摠府,稍有名稱者,極擇差送,而他岐雜類,切勿差送,則其弊,猶可革矣。昌大曰,北邊則雖王化隔遠,例以秩高武人擇送,故猶不至如南邊,而南方則每以各軍門積仕之輩差送,故其弊尤甚矣。今雖差送文臣,而若以遐方無勢力之人差送,則其見侮上司,無異武人,文臣中有名望持身稍優之人,則又不肯往赴,至於極選之人,以今日國綱之解弛,決無差送之路,而國家別樣定式,雖非極選之人,以文官擇差,使之文武交差則好矣。近來,又因治盜,內地守令,或武差或文武交差,此朝廷之失擧也。若探其本而言,則所謂盜賊,皆我赤子,飢寒所迫,失其恒心,古人所云,盜弄兵於潢池者,誠是也。若能撫摩安集,使其衣食不乏,則龍蛇可化爲赤子矣。此則雖北儒常談,而雖以治盜近功言之,治盜之方,不貴乎嚴酷,而貴在剛明,而爲治盜,差送武倅,朝廷意旨,蓋取其嚴猛,故武倅及討捕使,希其風旨,爭尙嚴酷,良民之枉被刑戮者固多,況國家凡事,貴在於治本,以嚴酷治盜,雖似有一時緝捕之少效,彼迫於飢寒而爲盜者,寧有因此止息之理?雖以文南差送,何畏乎盜,何愛乎盜,而治之之道,不及武人乎?武人之治盜之際,亦或有耽於酒色,拘於請托者,則亦皆未必能善治盜矣。內地武差之邑,則文武交差,其中要緊州郡,則文南差送,恐好矣。上曰,北路則擇送武人,而南方則不然者,以水土故也。今後則各別擇送,內地文武交差之說,不無所見,令廟堂稟處。以上吏曹謄錄
上在慶德宮。停常參·經筵。
下直,廣州府尹朴弼明。
濬源殿參奉李翎,登山僉使沈鳳翼,峙寨僉使尙維周。
政院啓曰,臺諫引避退待,已至經宿,而尙未處置,今日,乃賓廳日次,而兩司無入侍之員,除在外及呈辭給由外,呈告未肅拜人員,竝卽牌招,以爲推移,入侍處置之地,何如?傳曰,允。
傳曰,廣州府尹,留待引見。
備邊司啓曰,今日賓廳次對,以賑政,有定奪之事,而該廳堂上三員,俱未來會,竝卽牌招,以爲同入稟定之地,何如?傳曰,允。
又啓曰,吏曹參議尹德駿,本司副提調差下,仍察有司之任,何如?傳曰,允。
謝恩,禮曹判書李寅燁,掌令李翊漢,正言黃啓河。
左尹洪萬朝辭職上疏。入啓。答曰,省疏具悉。卿其勿辭,從速察職。
忠淸監司書目,擅添漁結,臣罪至重,不可以臺啓已停,臣亦倖免,爲晏然,而一任公法之緣臣以紊,伏乞亟下司敗,勘臣罪名,以爲昧法者之戒事,上疏上送事。啓。答曰,省疏具悉。卿勿過辭,從速察職。
傳曰,大臣·備局堂上引見。
引見時,兵曹判書趙泰采,更爲牌招察任事,及前奉敎洪禹瑞,待敎李眞儉敍用,更爲完薦事,榻前下敎。
持平李廷濟啓曰,臣於辭疏之末,略效無隱之忱,區區之意,只欲就事可否,不害爲交相勉戒之義,反諸心,而斷非出於侵斥,究其語,則竊自附於稱停,只緣不槪於聖心,致勤未安之批,而此由誠信不能上孚之致,將何顔面,復廁於言議之列乎?天牌降臨,不得不黽勉趨詣,而揆以情勢,斷無仍冒之理,請命遞斥臣職。答曰,勿辭,退待物論。
掌令李翊漢所啓,臣累玷言地,一無裨效,動輒差錯,自顧慙恧,不意新除復降,召牌繼臨,不得不黽勉出肅,而第臣於掌令李相周請遞之論,有難參涉者,蓋其疏,盛論己卯文科之當復,而至曰文科,旣不可復,則武小科,在所當罷爲言,臣旣是其時小科參榜中人,則勿論其言是非之如何,固當嫌避之不暇,何可晏然參涉於劾遞之論乎?況今多官處置,歸於臣身,而旣不得聯名參論,則其不敢可否處置之際也,明矣。請命遞斥臣職。上曰,勿辭,退待物論。
正言黃啓河所啓,請還寢文臣月課,令提學替考之命事。上曰,依啓。
又所啓,引嫌而退,凌詆僚臺,已失相敬,論事不審,在例當遞,筵奏一款,未免差爽,揆以臺體,勢難仍在。請正言李世徵,獻納趙泰億,竝命遞差。上曰,依啓。
前啓,僉知崔重泰罷職不敍事,停啓。禁府,李師尙拿囚。啓。
觀象監,夜五更,巽方坤方,有氣如火光。啓。以上朝報
引見時,領議政崔錫鼎所啓,向於都政時,王子師傅郭始徵,以不就六品講之故,遞差矣。始徵,初以經明行修被薦,大抵經學被薦之人,雖以幼學筮仕,不必就講,此事曾有受敎矣。始徵,不爲就講,似緣病故,而該曹未諳前事,竝爲汰去,與初頭薦進之意,異矣。別薦得士,異於常調,而參下準朔之後,仍爲汰去,公議稱冤,當初差師傅時,雖於陞六之後,亦有仍帶之議,其所待遇之道,非他蔭官之比,參下微官,旣遞仍存,雖似重難,依定奪除講,別爲陞六,何如?上曰,依爲之。以上吏曹謄錄
禁衛營啓曰,左部左司屬,忠淸道五哨軍兵,逢點實數,六百三十五名,十番,海西別驍衛五十六名,步軍標下一名,已爲點閱整齊,來二月初一日,廳內外各處入直馬步軍兵,依例替代後,舊軍放送之意,敢啓。傳曰,知道。以上禁衛營謄錄
引見時,禮曹判書李寅燁所啓,臣曾以三南峽邑大同作米,重難之意陳達,而但嶺阨諸處,今方有事,儲置糧餉之道,不可不預爲留意,聞慶·丹陽·尙州,及黃澗·永同·金山等地,作米留置,則來頭可以推移用之,且數三邑大同木,不過五十餘疋,姑先以此作米收捧之意,分付,何如?上曰,依爲之。以上御營廳謄錄
吏曹參議尹德駿所啓,因平安監司趙泰耉疏陳,博川郡守金斗南,泰川郡守尹樟,引嫌曠官,賑政未擧,有令該曹稟處之命,斗南及樟,因都事李楨億之就拿,以同參試院之人,心不自安,上京淹滯,而李楨億事,監司方陳辭疏,尙未査啓之故,出場無期。兩邑守令,不但引嫌之事,不甚緊重,該曹催〈促〉還任之外,別無他道矣。上曰,催促還官,可也。領議政崔錫鼎曰,趙泰耉,以前任水原時事,一向引嫌,曠官已久。且李楨億承以道等,査事無期,此非如米糆等事,一査可知,而監司引入,尙未擧行,宜令趁卽行査矣。且趙泰耉之疏,實爲可信,二邑守令之爲參試官者,以疏語觀之,更無可査之事矣。或以此分付催促,亦好矣。禮曹判書李寅燁曰,承以道,更推後,不得不請査,而監司引入,尙不査聞,滯獄可慮,四五日前,更爲催促,而監司,雖或引入,緊急之事,有差出假都事啓聞之例。監司,如以啓聞爲難,則雖以假都事行査,從速査啓,俾無滯囚之弊,似當矣。崔錫鼎曰,雖旣遞之監司,未交龜前,酬應公務,例也。監司之引嫌不査,過矣。上曰,催促行査,可也。
禮曹判書李寅燁所啓,向因沈尙尹更推供辭,有水原田結更査之命矣。京畿監司李健命,因尙尹供辭,引以爲嫌,不卽擧行,尹就商拿問之啓,今已允從,新官下去,則可以就拿,催促本道,使之査啓,何如?上曰,依爲之。以上禁府謄錄
領議政崔錫鼎所啓,全羅監司李光佐狀啓,本道昨年年事,雖云稍稔,水陸軍習操,大有弊端,竝請姑停矣。水操則每年春,合操於統營,而因慶尙監司狀聞,旣停,今春合操,則湖南水操,亦當一體停止,兵使陸操則異於水操,巡行五營,聚其傍近鎭管軍民習操,其弊不至大段。且年事稍稔之時,習操重事,無端停止,亦似重難,兵使陸操,使之擧行,何如?上曰,軍政爲重,兵使陸操,仍爲之事,分付,可也。
廣州府尹朴弼明,留待引見時所啓,今此觀武才,出於慰悅南漢人心之意,至於事目內,閑雜人則亦勿許赴,其意誠非偶然,而近來國綱解弛,人心不畏法,他境之人,或冒籍或借名赴試之說,喧傳京外,事之寒心,莫此爲甚。觀武才,亦是國試,而冒濫之弊,果如所云云,則不可不詳加査定,以嚴試事,故臣於到任後,當爲嚴飭里任將校,考準帳籍軍案,以爲妨奸之地,而必有朝家禁令,然後庶可以妨其奸僞,他境人冒赴之類,如有現發之事,則冒赴人及當該里任次知將校,竝繩以重律,以爲懲戢之地,似爲得當,惶恐敢達。上曰,依所達嚴飭,俾無濫雜之弊,可也。以上備局謄錄
上在慶德宮。停常參·經筵。
司諫李㙫三度呈辭。入啓。遞差。
吏曹啓曰,臺諫有闕,政事,取稟。傳曰,過齋戒後爲之。
吏曹口傳政事,奉敎單洪禹瑞,待敎單李眞儉。
政院啓曰,今日社禝親祭習儀,吏曹判書趙相愚,以進幣爵酒官,當爲來參,而陳疏引入,卽爲牌招,以爲進詣之地,何如?傳曰,允。
又啓曰,憲府之官,引避退待,處置歸於諫院,而大司諫朴權在外,司諫·獻納及正言,一員未差,正言黃啓河,卽爲牌招,以爲處置之地,何如?傳曰,允。
傳曰,召對爲之。
入侍,承旨南就明,玉堂崔昌大·鄭栻,假注書鄭來周,兼春秋洪禹寧·呂命擧。
院啓,前執義李海朝之疏,蓋出於憂時慨世,有懷必陳之義,雖其遣辭之間,或有過激之處,在聖朝待臺閣之道,固宜優容寬暇,以恢言路,而批旨嚴峻,摧折太過,旣損聖德,亦拂群情,任言議之責者,惟當匡救之不暇,而軍資正梁聖揆,濫籍臺職,乘機冒出,投合時好,急急擊去,居言地而杜言路,事未前聞,大駭瞻聆,決不可以事在旣往而置之。請軍資監正梁聖揆罷職,水原,乃是畿輔重鎭,如以武臣差遣,則必擇有重望練事務者,而新除授水原府使羅弘佐,爲人愚濫,素無才識,況年前所坐,不輕而重,收敍未久,遞授此任,除目之下,物情爲駭。請水原府使羅弘佐遞差,前冬備忘記,實出於遇災恐懼,交修勅勵之意,絲綸之下,孰不聳聽,而第前執義李海朝,副司果申鐔,俱以進言之人,至有數責之敎,已乖大聖人包容之量,而其時喉司不思,陳啓刪去,直請宣布中外,使臺閣之官,論思之臣,姓名謄播於八路,有若榜示者然,國體虧損,物情駭惑,識者久猶未已。請其時當該承旨,從重推考,竝引嫌而退,强請出仕,已乖臺體,不卽引避,尤致物議,嫌難參涉,其勢固然,不可以此輕遞言官,自附交勉,意非不好,重加侵斥,終涉捃摭。請掌令李翊漢出仕,持平韓配周·李廷濟遞差。答曰,不允。處置事依啓。
奉敎洪禹瑞上疏。大槪,譴罷未幾,恩敍遽降,繼以召牌臨門,嚴畏分義,不敢坐違,趨詣禁扃之外,而顧臣被斥於下僚,已不可抗顔冒進。況臣以誤薦之人,斷無復當薦議之理,冒陳血懇,退歸私次,臣罪至此尤大,乞命鐫削,以重史薦,以靖私分事。呈政院,還出給。
判尹閔鎭厚上疏,入啓。答曰,省疏具悉。卿其勿辭行公。
政院啓曰,因侍講院草記,社禝親祭,王世子隨駕時,宮官,不可不備員有闕之代,令政院稟旨變通事,允下矣。今已夜深,勢難開政,明日,乃親祭齋戒,而自前如此之時,亦有開政之例,政官,明日待開門牌招,竝爲差出,何如?傳曰,允。
奉敎洪禹瑞牌不進,罷職傳旨。傳曰,禁推。
召對時,召對繼講冊子,相議懸吐,玉堂人員牌招事,榻前定奪。以上朝報
禁衛營啓曰,閏三月當,忠淸道軍兵,當爲連續上番,而係是農月,故依事目,四番左部中司五哨則閏三月一朔立番,五番左部右司五哨則四月一朔立番,而當其番次,每於前月二十五日京中逢點,十二番·十三番,海西別驍衛一體調送,逐朔立番之意,兩道監兵使處,預爲知委,何如?傳曰,允。以上禁衛營謄錄
政院啓曰,前奉敎洪禹瑞,前待敎李眞儉敍用事,命下。卽令該曹,口傳付職,仍卽牌招察任,何如?傳曰,允。以上吏曹謄錄
上在慶德宮。停常參·經筵。
黃海監司書目,長連縣監朴始采,今月二十一日,身死事。
議政府,觀察使薦,鄭來祥·黃一夏·南就明,節度使薦,金洙·黃鎬·洪彪。
校理李肇,牌不進,依承傳罷職。
掌令李翊漢上疏。大槪,敢陳病重實狀,冀蒙恩遞,略附所懷,以備裁察事。入啓。以親祭齋戒還下,仍爲留政院。
政院啓曰,今朝,正言黃啓河,來傳前啓,而就考日記,則親祭前三日,亦有臺啓捧入之事,故不復致察,循例許捧矣。今此聖敎之下,有不敢捧入,還爲出給之意,敢啓。傳曰,知道。
謝恩,輔德李㙫。
正言黃啓河啓曰,臣非不知言責重任,決難堪承,而適當賓廳入侍,諸臺處置,嚴召鎭日繼降,怵畏分義,不敢坐違,區區廉義,都不暇顧,黽勉趨承,乍入旋出,進退無據,方切愧蹙,而早晩顚躓,固已自料。今朝傳啓之後,始得聞掌令李翊漢陳疏,以本院前啓之停,多費心力,大加詆譏,一則曰,黨習日痼,公議不行,一則曰,擅停重論,物情怪駭,一則曰,以似難遽停之意,果有酬酢,臣雖疲劣,亦一物議,强拂遽停,抑何意耶?其語至深,不比尋常,臣看來,不勝駭然也。朝論憒裂,國事泮渙,臣嘗憂歎,必欲祛偏係而諧公平,卽素所自畫於心者,而今翊漢,不自反省,反以黨習譏人,臣竊哂之。至於崔重泰事,當初筵奏之失言,宜致物議,到今疏辨之張皇,亦涉未妥,而旣被重駁之後,又復論劾,恐歸已甚。且累次爭執,未蒙允兪,則一向相持,無益徒擾,故臣果停止,決知其已甚,而恐拂時議,屈意連啓,然後方可免擅停怪駭之斥耶?此則實非臣意慮之所在也。且臣與翊漢酬酢,亦有委折,臣於伊日,承牌詣臺,同坐一廳,泛以欲停之意語及,則彼答以此啓,旣有證左,似難遽停,而旣非僚臺,不必停當,其所意見,無怪乎與臣逕庭,則臣雖巽輭,豈曲循一翊漢之言,而中止欲停之意乎?今以此爲斥臣之一欛柄,良可異也。設令臣有徑停之失,從容曰可曰否,亦云非晩,而就職之後,出坐朝房,忙忽封疏,有若汲汲擊去者然,臣未知有何大關棙於其間,而其所經營用意,可謂勞矣。然旣被其無限詆斥,已難晏然苟冒,而臣於昨日,承批出去之時,以今日傳啓與否,問於下吏,則對以親祭前三日,例當傳啓,前規如此云,故臣早朝詣進,卽傳前啓,政院無辭捧留,午鼓幾下,謂以有凡公事還給之命,直以爲還出給啓達退却,此曾所未有之事,未聞之擧。雖以政院啓辭觀之,親祭前三日,亦有臺啓捧入之規,臣之傳啓,臺體當然,聖敎之下,如難例捧,則措辭稟啓,容或可也,直請還給,此何擧措,此何事體?此無非如臣疲劣,臺閣見待之致,而聖朝優待臺閣之道,自今日壞損無餘,殿下出納之臣,果可謂得其人而盡憶允之責耶?其所輕視,亦臣自取,何可咎人?臣實駭然,以此以彼,俱難一刻廁迹於臺端。請命遞斥臣職。答曰,勿辭,退待物論。
謝恩,弼善權以鎭。
左議政李濡箚子。大槪,敢陳危悃,乞賜斥退,以安愚分事。入啓。答曰,省箚具悉卿懇。前後筵奏本意,予豈不知?日昨箚中,只論銓長引嫌之太過,而今玆臺疏,殊欠和平,乃以藉重艱辛不相容等語,顯加侵斥,其在事體,豈非未安之甚者乎?此等過激之言,宜付一笑,何必介懷?卿其須體重卜之意,良非偶然,安心勿辭,卽起視事,勉副至望。仍傳曰,遣史官傳諭。
吏曹口傳政事,以李廷濟爲兵曹正郞,以李世德爲佐郞。
兵曹口傳政事,以臨陽君桓爲都摠管,以崔錫恒爲副摠管,以安績爲內乘。以上朝報
義禁府啓曰,今此社稷擧動時,本府都事十員內,九員各差備隨駕,一員本府入直,王世子考喧左右都事,無推移之道,假都事二員,令該曹差出,何如?傳曰,允。以上禁府謄錄
吏批啓曰,判書牌不進,參判呈辭受由,小臣獨政未安,何以爲之?敢稟。傳曰,只出緊任。
又啓曰,兩司·春坊闕員,今當差出,而擬望之人乏少,外任竝擬,何如?傳曰,允。
兵曹啓曰,今此擧動時侍衛,王世子陪衛,內外司入直,及各差備,本曹郞廳,當以八員,推移進參,而正郞洪禹寧,兼春秋入直,正郞林世儉,佐郞鄭纘先,今日政,移拜臺職,將無以備員,未差之代,令該曹,以在京無故人,口傳差出,使之察任,何如?傳曰,允。以上吏曹謄錄
有政。以趙泰億爲副校理,宋正明爲獻納,黃鐸爲長連縣監,鄭纘先爲持平,權以鎭爲弼善,趙道彬爲司諫,韓配周爲正言,林世儉爲持平,嚴慶運爲咸鏡都事,李㙫爲輔德。
上在慶德宮。停常參·經筵。
巳時午時,日暈兩珥,暈上有冠,暈下有履,色內赤外靑,白虹貫日。申時,日暈兩珥。
政院啓曰,明日擧動時,兩司當爲陪從,而昨日政,新除授人員,竝卽牌招察任,何如?傳曰,允。
又啓曰,社稷親祭,期日已迫,而進幣爵酒官,吏曹判書趙相愚,連呈辭單,尙不行公,卽爲牌招,以爲進參之地,何如?傳曰,允。
明日,社稷親祭時,大駕出宮,巳正二刻,王世子出宮正時,巳初三刻,開門差早。
謝恩,司諫趙道彬,獻納宋正明,持平林世儉·鄭纘先。
政院啓曰,進幣爵酒官,吏曹判書趙相愚牌不進,推考傳旨,今方捧入,而親祭,明日已迫,更爲牌招,何如?傳曰,允。
掌令李翊漢啓曰,臣適忝言責,目見諫臣之徑停重論,臺例所在,不勝慨然,果於辭疏之末,略附所懷矣。雖緣親祭齋戒,留院未徹,而得見正言黃啓河避辭,則滿紙張皇,詬詆備至,臣不必與之相較,以損相敬之義,而其中有不得不辨者,蓋崔重泰之當初筵奏,已極可駭,到今疏辨,又出掩護彌縫之計,瞻聆所及,莫不慨惋。此臺論之所以復發者,則其在嚴公議重臺體之道,決不可草草遽停,此臣所以疏論其擅停者也。雖以黃啓河之辭避觀之,旣曰當初筵奏,宜致物議。又曰到今疏辨,亦涉未安云爾,則一脈公議,可謂不泯,而入臺之初,卽停公論,如恐不及者,抑何意耶?若以當初筵奏之失,到今論劾不已,則雖或謂已甚之歸,而及今復發之論,專在於變幻公,衆所共聞之說,則此亦可諉以已甚,而不曾一番連啓,肆然停止耶?且以未蒙允兪,相持無益爲言,若以未能回天,輒停重發之論,則其爲設耳目爭殿陛之意,果安在哉?臺廳酬酢之語,彼亦有云,而其曰,其所意見,無怪乎與臣逕庭者,誠未滿一哂也。所言,苟其是也,則屈意强從,不害爲同朝相濟之美事,豈可預料其元不相合,自爲外視也哉?彼所謂祛偏係諧公平者,臣未之信也。且以臣之封疏於朝房,爲斥臣之欛柄,而臣旣有所懷,欲存臺體,就職之後,仍爲治疏於朝房,則有何不可,而乃以處所早晩爲言耶?如此窘遁之說,臣不足多辨,而至於擊去等說,尤亦可笑。一諫臣之有無,何足畏忌,而必欲擊去而後已耶?設令臣,眞有擊去之意,使諫臣,若無乖臺體,拂公議之擧,臣何執而議之?誠亦可自反者也。然臣旣被其無限反詆,臣何敢仍冒一刻於臺端乎?請命遞斥臣職。答曰,勿辭。退待物論。
院啓,引嫌而退,傳啓未徹,在我無失,汲汲停論,大拂公議,費辭反詆,尤涉可駭。請正言黃啓河,遞差。答曰,依啓。
府啓,引嫌而退,疏斥停論,旣得臺體,反詆之言,在我何嫌?請掌令李翊漢,出仕。答曰,依啓。以上朝報
上在慶德宮。停常參·經筵。
待敎李眞儉牌不進,罷職傳旨。傳曰,禁推。
吏曹啓曰,臺諫有闕,政事取稟。傳曰,過國忌後爲之。
大駕,詣社稷,入齋室後,王世子問安。答曰,知道。
大殿·世子宮,藥房·政院·玉堂問安。答曰,知道。
傳曰,今日擧動時,見東西班列,多有着帽掩者,而時或瞻望輦上,知不御煖帽,而終不脫去其所着,事極未安,査出推考。
明日親祭正時,四更一點,開門二更一點。以上朝報初一日至十七日,日記廳郞廳朴起采書。十八日至二十九日,日記廳郞廳李宜喆書。郞廳李重彬校正。
上在慶德宮。停常參·經筵。
大駕,自社壇還入齋室後,王世子問安。答曰,知道。
王世子入幕次後,政院·玉堂問安。答曰,知道
金弘楨啓曰,內乘來言捲簾,敢稟。傳曰,捲三面。
大駕還宮後,政院·玉堂·藥房問安。答曰,知道。
世子宮,政院·玉堂問安。答曰,知道。
金弘楨,以兵曹言啓曰,今日壇所行祭時,東邊紅門外,有一依幕失火,卽爲査出,則乃是禮曹依幕,而不卽撲滅,移時延燒,壇所至近之地,有此失火之擧,事極驚駭。當該守直下人,令攸司科罪,何如?傳曰,允。
又以兵曹言啓曰,今日受點二所巡將宋奎炫,自數日前,猝得寒疾,方在苦劇中,不省人事,昏昏若絶,以此病狀,萬無起動受牌之勢云。不得已原單子中,改付標以入之意,敢啓。傳曰,知道。
上具衮冕,由齋室出乘屋轎,過正門停轎,至壝門將降輿,命進茶,上入就拜位,上行奠幣禮。上曰,薦俎時謁者無登壇之規,而誤上壇上,問之可也。假注書鄭來周,趨詣壇下,問于謁者李斗賢及守僕文以成,以成對曰,有前規矣。斗賢趨下,上行初獻禮後,還入小次,王世子亞獻,領議政崔錫鼎終獻,上由小次出,行飮福禮,禮畢,上由壝門出,升屋轎後。右承旨權持啓曰,謁者李斗賢,誤登壇上,致勤聖敎,不可無警責之道。請推考,當該守僕,不善指導,亦令攸司科罪,何如?上曰,依爲之。出擧條
上在慶德宮。停常參·經筵。
下直,驪州牧使李世淮,寧邊府使金一鏡,燕岐縣監洪九采,全義縣監趙正緖,珍島郡守李東相,杭余僉使鄭道元。
金弘楨啓曰,大司憲柳尙夏,執義崔啓翁在外,掌令李翊漢上疏,李相周被論,持平林世儉·鄭纘先呈辭,今日以監察茶時之意,敢啓。傳曰,知道。
藥房啓曰,春寒尙峭,伏未審此時,聖體,若何?昨日親祀社壇,徹夜將事,勞動之餘,不瑕有傷損之患乎,王世子氣候,亦何如?臣等不任區區憂慮,敢來問安。且今春三里·絶骨等穴受鍼事,曾已定奪矣。以何間擇日乎?竝爲仰稟。答曰,知道。無事。世子氣候平穩,受鍼,以旬前擇日,宜矣。
中宮殿,藥房問安。答曰,知道。
藥房再啓曰,受鍼,以旬前擇日事,下敎矣。依方書推擇,則今月初五日初十日爲吉云。初五日,寒事未解,似爲太早,初十日爲定,未知何如?敢稟。答曰,依啓。
金弘楨,以都摠府言啓曰,副摠管尹就五,以御營·中軍軍兵等中日試取事,南小門洞進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以義禁府言啓曰,卽接月令醫員金亨耉手本,則罪人李相頊,重感傷寒,頭疼煩悶,呼吸喘促,肌膚烘熱,面部浮腫,脅下刺痛,兼得痢疾,度數無算,脅痰上升,有時窒塞,氣息昏昏,不省人事云。自前罪人,或有如此,則例有保放救療之規,敢此仰稟。傳曰,依爲之。
禮曹參判閔鎭遠三度呈辭。入啓。傳于金演曰,只遞本職。
傳于孟萬澤曰,備局回啓及或引見時,有暗行御史發遣時添入之事矣。言于備邊司,竝聚書以入。
以慶尙監司昌原等官居姜芿叱山等十九名燒死·渰死事,狀啓。傳于孟萬澤曰,燒死·渰死人等,令本道恤典擧行。
權持啓曰,上番兼春秋兵曹正郞洪禹寧,身病猝重,不得察任,今姑減下,其代,令該曹口傳差出,何如?傳曰,允。
權持,以吏曹言啓曰,思陵參奉尹忠敎呈狀內,親病方在澌綴之中,情勢決難遠赴,忠敎,家在尼山,而親病如此,則勢難强令供仕,改差何如?傳曰,允。
又以吏曹言啓曰,王子師傅李泰壽呈狀內,十年痼疾,轉輾沈劇,癃尫羸憊,無復餘地。精神氣力,斷無起動之望云,擇差之任,不可輕遞,以調理察任事題給,而連次呈狀,無意察任,改差何如?傳曰,允。
又以禮曹言啓曰,卽接社稷署牒報,則本署安香廳,旣經御齋室郞廳直宿,事甚未安,而似當依前例使之入處,而臣曹不敢擅便,敢此仰稟。傳曰,依爲之。
孟萬澤,以兵曹言啓曰,去正月朔,各廳堂下將官等試射,當爲設行。判書臣趙泰采,才已出仕,亦因公故,不得設行之意,敢啓。傳曰,知道。
又以兵曹言啓曰,新除授晉州營將閔泳,呈狀于本曹曰,重患瘧疾,已至累朔,今則症勢危重,方在人鬼未分中,斯速入啓處置云。病勢如此,則不可一向等待,今姑罷黜,何如?傳曰,允。
又以兵曹言啓曰,武藝別監金義信,內中日連三次鳥銃沒技,因本曹啓辭,旣有直赴殿試之命,又前日三次所授馬帖,依前例還收之意,分付何如?傳曰,允。
有政。吏批,判書趙相愚病,參判李墪呈辭。入啓。參議尹德駿進,右承旨權持進。兵批,行判書趙泰采病,參判李東郁病,參議南至熏進,參知李震壽病,右副承旨金弘楨進。
吏批啓曰,判書趙相愚,病不來,參判李墪,呈辭受由,小臣,獨政未安,何以爲之?敢稟。傳曰,只出緊任。
以韓祉爲正言,李基聖爲兼春秋,黃啓河爲副司果。
孟萬澤啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
右副承旨南就明疏曰,伏以臣,伏見諫院啓辭,以前冬備忘之頒示也,不請刪去李海朝·申鐔兩臣名,至有當該承旨推考之請,本院之規,雖以捧傳旨之員現告,而臣於此,亦有所不敢晏然者。當初備忘,逈出尋常,旣自責躬,仍又警采,十行絲綸,辭旨懇惻,有足以感人心而回天意,所宜播告聖敎,咸曉臣工,故適臣在直,與右僚相議請頒布,而旣以王言,告諭中外,則啓請刪改,非臣始慮之所及也。況聖躬自反之敎,猶不忌避,臣隣警責之旨,獨嫌其宣示,將諱其名而匿厥指乎?以此非斥,固不足多辨,而問備之罰,獨歸於僚次,頒布之請,臣實當之,則安敢曰我非當該,而獨爲厭然自掩乎?玆不得不露章自列,而且臣於日昨一諫臣之避,尤有所難安者。夫親祭致齋,元是三日,該曹節目,亦自二十七日爲致齋之始,憲臣之疏及諫院之啓,竝到此際,初欲以齋戒不捧,則該吏以爲,祭前三日,則曾有捧入之例云。本院禮吏,往復相難,告詢首席,轉考日記,則果有前例。始議捧入,而憲臣之疏,則無傳書之事,故直爲捧入,諫院之啓,則堂后謄書之間,自至差遲,而先入之疏,旋卽還下,致勤聖敎矣。槪念致齋前三日,許捧疏啓,似由於近年定式,而急遽之際,未及遍考,聖敎旣出於據經應行之典,則又復論執,亦涉煩瑣,敢啓請還給,勢所不已,臺臣之必責以措辭稟啓,至以可駭等語,恣意侵詆,抑何意歟?出納惟允之任,固非如臣者之所可承當,而直謂之壞損聖朝待臺閣之道,則亦可見其言之太不斟量也。臣前旣有榜示兩臣之斥,今被輕視臺臣之誚,以此以彼,俱不可淟涊仍冒,而淸齋之日,陳章未徹,親祀之辰,抗顔就列,臣心惶愧,一倍彌增,其在廉義,決難一刻蹲據,以汚近密之地。伏乞聖明,亟許鐫削臣職,以謝臺議,以安微分,不勝幸甚。答曰,省疏具悉。問備之請,殊甚乖當,壞損之說,亦涉太過,爾其勿辭,從速察職。
左議政李濡疏曰,伏以臣於日昨,略暴危悃,冀賜斥免,聖批溫諄,有踰尋常,臣誠感泣,不知死所。在臣分義,卽當出而承命,不敢更有所遲回,而顧臣情迹,實無抗顔復進之理。適又賤疾猝劇,乃於社壇親祀之日,偃伏私次,竟未得趨參於駿奔之列,席藁竢譴,惶隕罔措。且念災咎荐臻,艱虞孔棘,今玆孟春之月,又有淫虹貫日之變,未知何樣禍機,伏在冥冥,而究厥所由,莫非如臣,苟據表率之地,不能痛斷偏私,鎭服物情,以仰贊聖德之致,不待人言,而其妨賢病國之罪,固已自知,必先黜退臣身而後,乃可爲弭災轉危之圖矣。伏乞聖明,察臣肝膈之懇,亟命鐫罷臣職,以服人心,不勝幸甚。取進止。答曰,省疏具悉。日昨箚批,備悉至意,而今又陳章祈免,若是其過耶?心甚愕然,無以爲喩。災異之作,亶由否德,輔弼之臣,何至引咎?有病未參,別無所傷,卿其安心勿辭,亦勿待罪,速出視事,用副如渴之望。仍傳曰,遣史官傳諭。
右議政徐宗泰疏曰,伏以,臣有徑情冒法之罪,敢此自列焉。臣之叔父判書臣文裕卜葬,至於過漢江十餘里之地,臣孤孑殘命,情理增痛,終天一訣,惟在入地之日,而旣不敢越例請暇,不能自抑,遂作私行,往還於曉午之間,仍而大祭受誓戒之時,不得進參,以是日昨雖從法駕之後,而不敢與於陪祭之班,親祀社壇,禮盛且大,而臣忝居大僚,未效駿奔,牽私蔑公,其罪亦重,臣誠悚懼無地。近來災異屢見,憂怖方深,而昨者虹貫之變,乃在首春之月,群情俱愕,益知天之告戒者切矣。伏念如臣庸愚,謬處輔相之地,旣有以致異,又何能仰祿?消弭之策,宜遵策免故事,毋妨賢路,此爲今驚懼之一端也。且臣昨造班行,秪迎御駕之際,昏昧不覺,敢着煖帽,問備之罰,只及他卿宰以下,警其不恪,宜先在於班右,聞命懍,靡所自容。臣之咎釁疊重,情迹難安,而凡此罪犯,合被譴何,伏乞聖慈,亟遞臣職,仍賜勘處,以嚴公法,以安私分,不勝幸甚。答曰,省疏具悉卿懇。今玆咎徵,職由涼德,輔相之臣,何至乞免?半日往還,情理固然,下款引咎,無已太過,卿其安心勿辭,亦勿待罪,卽起視事,勉副至望。仍傳曰,遣史官傳諭。
掌令李翊漢疏曰,臣於本職,前後忝叨,非止一再,而隨行旅進,絲毫無輔,尋常愧恧,若負重戾,今玆新命,又降於夢寐之外,且於本府之啓,有所罣礙,引避退待矣。處置請出,出於意外,怵畏分義,黽勉就列,而第於日昨筵中退出之後,重觸風寒,宿患痰火之症,一倍添劇。以此病狀,旬月之內,決無供仕之望,不得不疾聲呼籲於天地父母之前。伏乞聖慈,亟遞臣職,俾得調息,以尋生路,不勝幸甚。且臣於近日臺例,竊有所慨然者。黨習日痼,公議不行,凡於被論之人,若其親好,則不顧其事虛實之如何,雖是重發之論,輒皆停止,臺體之虧損,固已久矣。而頃日僉知崔重泰罷職不敍之論,固非泛然論劾之比。發啓之臺,旣以伊時記注之人,耳聞於筵席,手書於草冊,簡通之際,渠亦無辭,及今時移之後,遽變辭說,欲爲彌縫之計,今此請罷之論,亦云末減,則其不可一二啓,遽停也決矣。正言黃啓河入臺之初,不顧公議,擅停重論,物情之怪駭,莫此爲甚。且臣於伊日臺廳,與啓河聯坐,啓河適問此論之當停與否,臣答以發啓之臺,旣是相左,則似難遽停之意,果有酬酢,臣雖疲劣,旣忝臺列。臣之此言,亦一物議,則諫臣之强拂公議,汲汲遽停者,抑何意耶?臣竊訝惑,旣有所懷,略此附陳,臣無任云云。答曰,省疏具悉。疏中所陳,臺體則然也,爾其勿辭察職。
副校理趙泰億疏曰,伏以臣於病伏中,伏承除命,適値親祀社壇之日,不得不忍死出肅,仍參從班,達曉觸冷,病勢越添,歸卽昏倒,負席叫苦,殆不能自振,蓋自前秋遭罹同氣之喪,悲哀摧剝,受傷最甚。入冬以後,無日不病,職事所縻,强自驅策,而呻吟疲薾,不復有生人意矣。少有身動,輒必添劇,今玆所患,實非一時偶感之比,苟不早卸官任,專意醫藥,則誠恐病根日深,漸至無可爲之域矣。伏乞聖慈,俯諒哀懇,亟遞臣所帶職名,俾得及時調治,以延殘喘,不勝幸甚。臣於乞免之章,不宜贅及他說,而旣有所懷,不敢自隱,竝此仰陳焉。臣於日昨大臣箚辭及判尹閔鎭厚之疏,竊不勝訝惑焉。前正言李世德避辭,所謂搜出受敎經營干囑等語,本無損逼於大臣,而大臣之强引爲嫌,至於陳章,實非意慮之所及,夫大臣與重臣,卽李家之內外甥耳。公卿之位,一言爲重,前玆査事,固不當有所云,二行缺受敎措語而已。以大臣平日謹愼之心,何爲此意外擧措耶?重臣之疏,又以此有受敎,法司所遵用,似不至深慮爲言。又推衍其意,以過年限者,未嘗掘出等語結之,此尤可駭之甚者也。設令此受敎,眞是襯切,査訟之際,不宜冒嫌言之,而今乃曲爲隱解,至達天聽,無少疑難,豈其迫於私情,不暇顧事體之重而然耶?重臣,常以奉法無私自名,故雖嘗有過誤之失,人輒以奉法二字,爲其救解之端,今而觀之,何其與人所期待者相反耶?此事如有可照之受敎,則法官,自當遵而用之,何至煩大臣·重臣之徑自援据耶?臣竊爲事體深惜之。伏願聖明裁察焉。答曰,省疏具悉。日者臺避,雖不顯斥,右揆之陳箚,槪出於不安,其所引萬曆受敎,亦有委折,重臣疏語,非有他意,而今乃費辭侵斥,疑之太甚,有若無端陳章,公然救解者然,殊極未安也。勿辭察職。
副修撰蔡明胤疏曰,伏以臣,本月十一日,伏奉同月初四日下旨,以臣爲弘文館副修撰,令臣斯速乘馹上來者,臣承命震駭,手足失措。竊念臣庸騃無狀,終身罪癈,頃叨縣寄,徒積官謗,旣有申使不實之失,又犯擅兌大同米之罪,聖朝寬大,略責旋敍,已違國家憲度,而至於表裏之謬章,亦及濫觴之餘波,俯仰慙靦,若無所容。始擬訴免,終被沮抑,沈埋荒僻,日月逾邁,憂愁窮餓,待盡溝瀆,不意睿簡誤加,馹召遠降,警惶感激,天地是監,亟宜奔走闕下,祗謝恩光,顧臣私義,終有所不敢自安於本職者,前此再蒙嚴召,略控危衷,輒賜矜裁,今玆甄復,夫豈夢寐所到者哉?臣弟臣彭胤,所遭誣衊,聖明之所洞燭,一錄一削,固無加損於臣弟,而世道益險,人言罔極,至擧千古惡名,勒加之於臣弟,噫,此何言也?向使不肖臣等,初無溢涯誤選,豈有誣辱至此哉?此臣所以痛心消骨,日夜求死而不得者也。二行缺臣家有父母,年皆望八,衰羸已劇,疾病相仍,藉令臣,曾已在朝,只當歸養,非復從政之日,而臣母自前秋,重患脾疾,極爲非常。宛轉床席,一向虛惙,區區情理,實不忍暫離,瞻望雲霄,無由致身,罪極傲慢,萬死猶輕。伏乞聖慈,俯矜丹誠,垂收紫渙,鐫臣職名,治臣罪戾,以肅朝綱,不勝幸甚。答曰,省疏具悉。爾其勿辭,從速上來察職。
上在慶德宮。停常參·經筵。
下直,鎭海縣監申淵,甕津縣令李處,加里浦僉使李梫,靑水萬戶徐昌碩。
權持啓曰,大司憲權尙夏,執義崔啓翁在外,掌令李相周被論,掌令李翊漢,持平林世儉·鄭纘先呈辭,今日以監察茶時之意,敢啓。傳曰,知道。
孟萬澤,以兵曹言啓曰,今初四日入直,訓鍊都監哨官柳之楨,昨已受點矣。之楨,猝得寒疾,症勢危急之意,受由本局,來付臣曹,而聞其病情,果是實狀,不可無變通之道。前望單子中,改付標以入之意,敢啓。傳曰,知道。
孟萬澤啓曰,今日廳中俱不齊,出納苟簡,左副承旨金弘楨,右副承旨南就明,疏批已下,竝卽牌招,何如?傳曰,允。
以備忘記,傳于孟萬澤曰,今下弓矢,靑水萬戶徐昌碩處給送。
以右副承旨南就明牌不進罷職傳旨。傳于金弘楨曰,推考傳旨捧入。
金弘楨,以備邊司言啓曰,備局回啓及引見時御史廉問中添入條件,依傳敎抄出書入之意,敢啓。傳曰,知道。
又以備邊司言啓曰,諸臣疏章及外方狀聞,論前關防備禦軍務變通等事,不可率爾稟處,故未能趁卽覆奏者爲多,至於累章連牘,事件旣甚繁挐,文字亦且支蔓,有難以粘目,一一回啓,謹依頃年已行之例,撮擧要旨,論其可采與難行及更容商確者,畫一條列,以別單書入,而其中緊急條款,當於登對時,更爲稟定矣,敢啓。傳曰,知道。
孟萬澤,以侍講院言啓曰,王世子繼講冊子,本院官員,承命馳往,問議于師·傅二師及諸賓客,則師領議政臣崔錫鼎以爲,詩·書講讀之後,繼講易經,自是讀經之次序,故臣於前日宮官之來問也,以講易似宜之意爲對矣。第以近思錄言之,則朱子旣以爲,近思四子之階梯,蓋其書,所包甚備,而論學之方,至爲要切,儘爲九經之階梯,曾前未及講貫,則大學衍義畢講之後,仍講近思錄,誠爲得宜,易經則追後繼講,亦似非晩矣云。傅左議政臣李濡以爲,書筵繼講之書,近思錄之在於易經之前,合於進學次第云者,誠如宮官之疏論,愚淺之見,亦不外此,惟在博詢而處之云。貳師左贊成臣尹拯以爲,臣以草莾微物,久冒匪分,職名尙未蒙鐫削,日夜憂恐,長負罪戾,不意玆者,宮官,承命遠來,以書筵進講冊子,有此下詢,不勝惶恐隕越之至。臣旣不敢承當職名,則今於詢問之下,亦何敢越分妄論,以重犯僭踰之誅哉?昨年春,亦有是命,而不敢仰對,微分私義,與前無異。矧今死期已迫,精神昏耗,不得妄論,亦不得虛辱下詢,罪又增重,惶恐悚惕,以俟譴罰而已云。左賓客臣趙相愚以爲,以大學衍義畢講後繼講之書,曾在前春,有下詢之事,而臣於其時,方在席藁之中,雖未敢仰對,臣之愚意,亦以爲當講近思錄矣。今承俯詢,區區愚意,與前無異云。右賓客臣李益壽以爲,以進學之序言之,則近思錄似當在於易經之前,愚淺之見,亦不外於宮官之疏陳,以此繼講,恐或合宜云。右副賓客臣李墪以爲,不但宮官疏論,儘有意見,外議亦多如此,依此繼講近思錄,似合於進學次第云。右副賓客臣崔錫恒以爲,先儒以近思錄,爲四書階梯,此書恐當急先進講,宮官所論,深得次第之宜,無容別議云。師傅賓客之意如此,伏惟上裁。傳曰,以近思錄繼講,宜矣。
掌令李翊漢啓曰,日昨陳疏請急,蓋出於疾病之難强,兼附所懷,而適値淸齋,元疏留院未徹,而諫臣之避,先及此際,旣被詬詆,急於自列,詣臺引避矣,處置之後,嚴召繼降,動駕隔宵,不敢言病,黽勉陪從,而自念進退無所據矣。今聞物議,則未及承批,徑先引避,有違常規,大以爲非,何敢以事勢之適然,有所自恕,而晏然仍冒於臺次乎?請命遞斥臣職。答曰,勿辭。
權持啓曰,掌令李翊漢,再啓煩瀆,退待物論矣。傳曰,知道。
都承旨金演,右副承旨金弘楨疏曰,伏以臣等,於日昨正言黃啓河避辭中侵斥本院之語,有不可一日抗顔於邇列者,而適當親祭淸齋之日,不敢輒卽自列,以至于今,且惶且愧,靡所容措。臣等於伊時,雖往去政廳,至於臺啓出納之事,旣有所答問,則難冒之勢,與同僚無異。蓋自前親祭前第三日,皆以散齋,施行刑殺文書外,臺啓及凡公事,擧皆入之,故伊日疏單,該房,亦爲相議稟達捧入,則特下出給之命,而臺啓似別於他文書,故更爲啓稟還給,臺臣言事之疏,亦且還下,則啓辭之仍傳敎送還,有何可言之端乎?啓稟措辭,或有未能委曲者,此豈必輕視臺閣之致?而其所引避之辭,乃以出納之臣,果可謂得其人而盡惟允之責爲言,駭擧之語,又出於大槪,旨意非常,有欠相敬,竊不勝怪訝之至。臣等俱以無似,忝叨喉司之職,被人無限侵詆,決不可獨諉於該房,而苟然仍冒於職次。伏乞聖明,亟遞臣等之職,以靖私義,不勝幸甚。答曰,省疏具悉。卿其勿辭,從速察職。
領議政崔錫鼎箚曰,伏以今玆首春之月,乃有陰虹貫日之變,日者,衆陽之宗,而邪沴之氣,虷其間,有目咸覩,莫不錯愕,前冬妖星之隕,迅雷之作,示警屬耳,曾未幾何,荐出此異,雖未知兆應之如何,而其爲可驚可懼則大矣。如臣不肖無狀,忝備台司,才具庸疏,識慮淺短,朝論携貳,而協和無策,民生困悴,而蘇救無方,以至百隷怠官,庶政不理,人事之失如此,則天威之頻仍,何足怪也?春秋傳曰,體元者,人君之職,調元者,宰相之事。先儒曰,有君無臣,所以致災。漢世因災異策免,猶近於三代故事,此臣所以夙宵惶懍,不敢少安者也。念臣衰邁之齡,神氣日索,不堪自効於職事,前秋忝冒以來,勉强趨走,已過半年,積有勞攘,病情益痼,筋力精神,實無驅策之望。伏乞聖慈,深念職責之多曠,俯察才力之不逮,亟命罷免,以重國體,以靖私分,不勝幸甚。取進止。答曰,省箚具悉卿懇。災咎之作,良由無德,一倍危懍,夙宵靡安,因災策免,元非美事。今玆引咎,無乃太過?卿其安心勿辭,速出視事,毋孤至望。仍傳曰,遣史官傳諭
判中樞府事李頤命箚曰,伏以臣於社壇擧動之日,朝寒,著煖帽出班而未及脫,乘輿且至,狹巷駢闐,臣則紳垂履齊,未敢瞻望屬本,仰視帶衿,矇然陪從,昏昧之罪,追思悚慄。伏聞喉司承命,禁推不脫帽諸臣,二行缺禮節儀式,百僚凡有辜過,理合先責,何敢以免罪自幸也?臣徊徨數日,不勝惶恐待罪。取進止。答曰,省箚具悉卿懇。卿之引咎,殊涉太過,安心勿待罪。仍傳曰,遣史官傳諭。
上在慶德宮。停常參·經筵。
卯時,日有兩珥。
下直,楸坡萬戶趙命周。
權持啓曰,奉敎洪禹瑞,待敎李眞儉,旣已帶職放送,竝卽牌招察仕,何如?傳曰,允。
金弘楨啓曰,憲府無行公之員,連以監察茶時,臺疏處置,亦且經宿,事甚未安。除在外人員,引避退待,上疏入啓及被論外,呈告人員,卽爲牌招察任,何如?傳曰,允。
以備忘記,傳于金弘楨曰,今下弓矢,楸坡萬戶趙命周處給送。
趙錫命病代,以金啓煥爲假注書。
權持,以侍講院意啓曰,王世子繼講冊子,以近思錄定奪矣。必須作速印出,可無大學衍義畢講後書筵停輟之患,近思錄及參考次近思錄釋疑,竝令校書館,以鑄字趁爲印出,俾無臨時窘急之弊,何如?傳曰,允。
以咸鏡監司永興等邑居親騎衛崔業生等二十名渰死事,傳于孟萬澤曰,渰死等人,令本道恤典擧行。
孟萬澤,以吏曹言啓曰,辛巳以後,按道人員,守令薦主,依備局回啓,抄出別單書入,而京中則八月晦前,近道則來月旬前,中道則來月念前,遠道則來月晦前定限,使之依年例守令薦規具單,京則直送政院,在鄕人則令道臣收合上聞之意,敢啓。傳曰,知道。
又以忠勳府言啓曰,本府書寫忠義衛任俊文瓜滿代,李柚差下,依前例假郞廳稱號察任,何如?傳曰,允。
持平林世儉啓曰,臣以病難供職之狀,陳章乞免,未蒙恩遞,繼以僚臺處置,召牌遽降,不得不趨詣,而臣於本府前啓李相周事,有不敢參涉之嫌。蓋相周以請復己卯大科見劾,而其疏中,因論及武小科之當罷,故右僚以其時小科中人,嫌難參涉,曾已引避。臣之子姪,亦俱參於其時小科,則臣之嫌難連啓,與右僚無異,旣不得連啓,則有難晏然處置,且臣,伏承聖批以責罰之請,殊未曉也爲敎,臣竊不勝瞿然訝惑之至。夫水原前官事,終不可以同罪異罰,據法爭執,期於準請,自是臺體之當然,其時臺官,旣不能力爭,又從而徑停重論,見非物議,則臣之責罰之請,欲存臺體,而聖敎如此,此無非臣言之議妄率,不能有槪於聖心而然也。以此以彼,俱不敢晏然仍冒於臺次,請命遞斥臣職。答曰,勿辭。
金弘楨啓曰,持平林世儉,再啓煩瀆,退待物論矣。傳曰,知道。
戶曹判書尹世紀疏曰,伏以如臣庸陋,幸際明時,前後陵躐,致位卿月,本非夢寐之所到,而才識空疎,蔑效塵二行缺宿恙嬰身,蒲質易衰,眞元灰死,精爽煙浮,總理賦財,失前忘後,種種繆錯,難以一二計數,身當重任,日益昏憒,夙宵懍懼,不但爲一身顚敗之憂而已。且臣頃日,太廟陪從,罷還之後,足指間內刺,忽然肆毒,轉成疔瘡,多般醫治,未見寸效,委頓叫痛,不能運身,公務太多有稟定之事,而末由入參於次日登對之列。又因備局草記,嚴召遽降,而病勢如右,竟未祗承,親祀社壇,何等大禮,而法例應行之任,終未免以僚寀替當,分義掃地,罪戾難逭,玆不得不疾聲仰籲。伏乞天地父母,俯諒危迫之懇,亟遞臣職,仍令攸司,勘臣慢命曠職之罪,不勝幸甚。答曰,省疏具悉。卿其勿辭,調理行公。
持平林世儉疏曰,伏以臣於前夏,重得毒疹,幾死僅甦,今已經年,而尙未蘇完,閉戶涔涔之中,霜臺新命,忽及於千萬夢寐之外,驚惶震越,罔知攸措。適値社壇親祭,召牌遽降,嚴畏分義,不敢言病,黽勉出肅,而顧臣大病之餘,耳聾特甚,尋常酬酢之間,苟非高聲大語,則不能聽聞,以此病狀,萬無供職之望,玆敢疾聲仰籲於天地父母之前。伏乞聖慈,諒臣病情之難强,亟賜鐫免,以安私分,不勝幸甚。臣於乞免之章,不宜有所贅陳,而國計時事,竊嘗有目擊而慨歎者,故略附其一二,惟聖明之裁察焉。臣聞詰戎之政,有國之所重,我國文雅爲治,武略不競,凡干軍務,甚爲疎虞,姑擧外方軍務之弊而言之,各官束伍,徒存名號,苟充額數,操弓而不知發矢,執銃而不解放丸者,淊淊皆是,若言其軍器,則甲胄弓矢,率是年久朽鈍,而守令·邊將,不加修補,惟事別備軍器,以要賞典,而其所謂別備軍器,只以數多爲務,所造不精,故卒歸於無用,流來軍器,則弓無樺弦,矢無羽鏃,絶無修補之事,任他度日,及至營將,春秋巡歷之時,則略加取色二行缺若有警急,則朝令而夕發者也。以臣所見言之,羅州戰船二隻,在於本州大浦,距海門七十餘里,潮勢甚微,水道頗淺,一月之內,只於望晦二日潮勢最盛之時,始得浮出水面,其餘日則皆掛置岸上,不得運動,脫有急報,則雖斬代將之頭,萬無朝令夕發之理。此戰船,便爲無用之物,不可不速爲移置於藏船安便處也。前後水使,亦知此弊,欲爲啓聞移置,而不得可合處,迄未得變通矣。臣嘗過本州三鄕面南岳村,見其地形,則乃數百戶大村也。村前一港,可藏數三戰船,而兩山,回抱於港外,旣無受風之慮,距海門至近,便於調發,臣訪問于其近處土人,則故老人皆以爲,此地以可合藏船,自古云云,近年以來,自水營屢遣軍官,看審形勢,而其村民,厭苦戰船之來泊,多行賂物於軍官,使言其不便,故每致沮敗云矣。雖以已行之事言之,務安縣戰船,自前在於本縣甫吉浦,地勢之不便,與羅州大浦一般矣。曾於乙卯年間,巡撫御史李世華,因土兵等狀,具由啓聞,移置於本縣石津面,地形便好,藏船甚穩,一日三時,浮在水面,一號令之間,可以發船,此亦已驗之明效也。臣意以爲,令本道水使,勿遣軍官,親自審察其形便然後,羅州戰船,趁速移置於南岳,以便調發,其於備虞之道,不爲無助矣。臣聞營將之設,乃一上司衙門,故必置於大州雄府然後,可無主客俱困之弊矣。以湖南一道言之,全州·南原·羅州·順天此四州,皆是大州雄府,其物力,足以酬應,故雖致營將,別無難堪之端,而至於礪山,則本以初殘邑,地狹民少,物力凋弊。又當新舊監司交遞之處也,當時使客之往來者,傾蓋相望,接應之難,有倍他邑,其凋弊固已日甚矣。一自營將,自錦山移來之後,凡諸供億,不能支堪,若干官屬,又爲分屬於營將,不成官家模樣。臣於頃年,待罪南邑,屢爲本府兼任,熟知其難支之狀矣。若不速爲變通,則礪山一邑,尤爲殘弊,不能支當,臣意以爲,使本府府使,兼察營將之任,革罷營將,則其於祛弊蘇殘之道,亦或一助矣。臣聞國家用人之道,曾無內外之別,而銓曹之差擬,卒未免重內輕外之弊,至於各道都事,而苟充甚矣。夫都事之職,官雖卑微,其所掌,乃是科擧·田政,則其責任之重,爲如何哉?以其客官涼薄,故畿都一窠之外,人皆厭避,漸至陵替,近年以來,其所擧擬,尤不審擇,皆以鄕曲之人,苟然差送,旣不能憚壓列邑,又不能擧其職事,掌試檢田之際,率多循私濫雜之弊,雖以向來湖右試場之雜亂觀之,可以推知矣。頃者儒臣,以三南都事,竝以出入侍從人差送之意,陳達蒙充,而臣意則不獨三南爲然也。他道都事,亦不可不擇,自今以後,他道都事及敬差官,亦以侍從人,一體擇送事,定式施行,則實合於重官方之道矣。且夫朝家之差送都事敬差官者,只爲檢田課士而已。爲是任者,苟有一分謹愼之心,則宜不敢以憑公營私爲意,而近來都事敬差官之行,多挾推奴懲債之徒,橫行列邑,貽弊民間,罔有紀極,前後申飭,非止一再,而人不畏法,愈往愈甚,若不別樣嚴禁,其弊難防,亦宜隨其現發,繩以重律,以礪將來,可也。臣聞人才者,有國之楨幹,而致治之良具也。國無人才,則治道不成,而庶務廢墜,賢才難得之歎,自古皆然,而人才之眇然,未有甚於近日者也。至於文章翰墨之士,尤所罕見,而文衡之乏人,於是乎極矣。夫文衡,國之重任也。膺是選者,自非文章地望,擅名詞苑,厭服一時者,其孰免代斲血指之譏哉?國朝以來,其所掄選,無非極一代之文望,無用議爲,而降及後世,論議岐異之後,至於文衡之選,猶且一循公議,不敢容私,毋論色目之如何,惟才是擧,故仁·孝兩廟朝,故判書臣鄭經世·趙絅·蔡裕後,皆以文望,久典文衡,人無異議矣。自是以後,人才日以益下,黨論日以益痼,間或二行缺典文衡,識者之慨歎,固已久矣。逮至近日,其弊尤甚,卽今在朝宰臣之負文望者,宜無出於右參贊姜鋧之右,而前後薦望之時,一不擧論,遂使文衡重任,作一虛位者,殆將十年,而卒無行公之人,凡諸主文應行之事,率皆廢閣,若是而何事可做乎?臣恐淸朝恢公議重文衡之道,不當如是也。臣切惜之,誠願殿下,勅厲臣隣,痛祛私意,務循公擧,則文衡之任,庶可以得人矣。臣於近日前後水原官論罪之事,竊有所慨然者,夫水原隱結,其來已久,今始發覺於尹就商在任之日,則其前前官,則乃未發覺之就商也。執法之官,其所論罪,宜無異同,而於就商,則必請拿問而後已,於前官則草草數啓,塞責而止,其媕婀苟且之態,有不可掩者,將焉用彼臺閣哉?其前官,皆是國家柄用之臣,則固不可以一時因循謬規之失,深罪而久斥也。一體論罪,以伸公法,事過之後,徐復收敍,有何不可,亦何傷於諸臣?而臺閣之臣,不敢爭執,汲汲停論,而其所專攻,只在無勢一武夫,則是何臺閣之疲軟,一至此哉?臣以爲,其時停論臺官,宜加責罰,一以明是非之公,一以礪軟熟之習,斷不可已也。夫士夫行身,廉隅爲重,雖庶官凡僚,亦不可驅迫任使,使喪其廉隅,況於秩高宰臣去就,尤可輕者哉?同罪之人,一邊被拿,一邊供職,決無是理,則諸臣之引罪不出,固是事勢之當然,而逐日請牌,徒傷事體,此何擧措耶?臣竊爲喉司惜之也。臣以不才,濫蒙鴻造,忝叨言責,見識短淺,不足以綜核時務,言議拙訥,不足以獻替可否,而一日在職,當盡一日之責,故不避猥僭,敢貢蒭蕘之說。伏願聖明,不以人廢言,留神察納,而可以變通者,詢于廟堂,速賜處分,不勝萬幸。答曰,省疏具悉。有懷疏陳,予用嘉之,可以變通事,令廟堂稟處,而水原前官事,論執已久,收殺何妨?責罰之請,殊未曉也。爾其勿辭,從速察職。
持平鄭纘先疏曰,伏以臣半行缺濫通淸途,曾叨春坊,效乏塵露,備員郞署,猶切愧懼,霜臺新命,遽及於千萬夢寐之外,臣誠愕眙惶感,不知所以自措也。顧此人器之不稱,責任之難副,姑舍勿論,今臣所叨,卽前持平李廷濟見遞之代也。廷濟疏避,少無可遞之端,諫臣,獨以偏見,强置落科,臣之不敢冒當其代,尤益較著,而適差社壇執事,擧動隔日,疏單未徹,不得不冒昧出肅,而壇祀將事之餘,素患痰症,挾感添劇,還家落席,作一僵屍,脅下滯痰,升降作孽,轉側俱妨,呼吸不通,頭疼目眩,寒熱交作,昏窒不省,日至數次,晝夜叫楚,救死不得。此乃臣積年沈痼之疾,而今又重發,危兆敗症,比前倍加,以此病狀,旣無復起爲人之望,且於公議不許遞之代,尤不宜冒昧就列。伏乞聖慈,察臣情勢之難冒,憐臣病狀之難强,亟許鐫遞,使之安意就盡,不勝幸甚。臣於乞免之章,不宜贅及他事,而旣有區區所懷,敢此仰陳。惟聖明,不以人廢言,而俯加裁量焉。噫,天災時變之荐疊,未有甚於近年,飢饉癘疫之孔慘,亦未有甚於近年,民生有倒懸之急,國事無可時之勢矣。言念及此,心膽欲墜,日昨虹貫之變,又發於孟春之月,不知何樣禍機,伏於冥冥,而仁天之警告,若是其丁寧歟?伏覩殿下,寅承丕基,申闡洪圖,今已三十有餘載,一念匪懈,勵精圖治,凡所以敬天憂民,務學勤政,逈出百王,頗降絲綸,辭旨懇惻,飭勵臣工,務盡寅協,蠲除弊瘼,以紓民力,有足以感悅天人,挽回世道,而聖志徒勤,食效逾邈,臣誠訝惑,莫究其故也。豈在廷群僚,皆未能精白一心,奉承聖意而然耶?抑聖明所以建極出治,或未盡於大公至正之道歟?災沴之作,其理云遠,雖不可指爲某事之所召,某政之可弭,而獨於殿下用舍之間,或不無可議者。臣請以近事之最著,略論其一二焉,崔重泰之側媚便佞,擧世所知也。曾於昨年春,重被臺劾,在渠之道,不能無自辨,而其疏中二行缺說,欲掩其迹,厚誣天聰,情態可惡,孰甚於此?伊時記注之臣,新入言地,慨然論列,雖其勘律太輕,槪已盡發其肝肺也。不審殿下,何取於一佞臣,而不賜兪允,至使乘機阿好之諫官,肆然停論耶?崔啓翁,樸直敢言,樹立可觀,且其門地家行,人多稱道,則獲參堂錄,亦出公選,向日重臣,怒其議己,揚訐枳塞,殊涉不韙,聖上之扶抑,亦不免太偏。至有猥雜之敎,王言一播,豈不有以失遐方孤寒之心乎?此儒臣之所以開陳於講筵,而以殿下虛受之量,何不少加恕究,徒示未安之意耶?臣竊爲聖明惜之也。李彦綱之文華才敏,人孰不愛,而但其爲人,自少輕淺,素多疵謗,致位正卿,已極過濫。至於辛巳,所被醜謗,固不可謂眞有是事,而亦不可謂必無是理也。曾因筵臣陳白,雖賜昭洗,備盡開釋,而猶不若全然無累,臣恐淸朝崇班,不免受汚於是人也。當今可言之事,不止於此,而臣敢以數者,縷縷爲言者,槪以人君愛惡取舍,不可不審,而忠諛佞直,在所明辨也。伏願聖明,留神澄省焉。答曰,省疏具悉。進言之誠,予用嘉尙。第崔啓翁之不合堂錄,曾於筵中,已諭予意,崔重泰事,以側媚便佞,斷其平生,已涉過重。李彦綱之辛己被誣,業已昭雪,而今乃置之疑信之間,至以崇班,不免受汚於是人爲言,尤所未曉。且疏中以不敢冒當其代等文字,挿入剩語,實未知其穩當也。爾其勿辭察職。
未時,上御興政堂。召對時,參贊官金弘楨,侍講官崔昌大,檢討官李大成,假注書鄭來周,記事官李基聖·呂命擧入侍。昌大曰,召對異於法講,累卷進講,亦無妨,而但唐鑑,則異於東鑑,議論純正。程子許之曰,數百年來,無此等議論,不可無問難之擧,若一日之內,進講累卷,則拘於悤迫,雖陳談陋說,不能盡達矣。上曰,每日一卷進講,可也。昌大曰,序文亦句絶故進講矣。仍讀自宋太史范公,至祈天永命者歟?上曰,下番讀之。又曰,如太祖·太宗等語,不須隔空字印出。昌大曰,此乃宋時印本傳印者,故如此。且此本,多有誤字矣。大成,讀自五年太子建成,至第二篇渙等去豳州。昌大曰,此句義欠明白,故考見唐書,至字乃去字之誤也,至戎狄無異也。上曰承旨讀之。弘楨,讀自九年六月,至臣不信也。弘楨曰,臣眼昏,未詳字形,不能仰達。上曰,上番兼春秋讀之。基聖,讀自九月太宗,至第二篇不可得也。上曰,下番兼春秋讀之。命擧,讀自四年滅突厥,至卷末。昌大曰,年來二行缺臣不敢有隱,而以聖德言之,聽政憂勤之外,日御經筵,不以寒甚而暫輟,無他失德過擧,而朝廷雖乏同寅之美,不至大段,今玆致災之由,臣未之知也。向者館員,以實德上事箚陳,而意者,殿下對越之誠,有所未格而然歟?大成曰,近來殿下,從諫咈咈,憂民亦切,無他可達之事,而意者,朝廷之中,有所未盡之事耶?如唐之太宗,有過則惟恐人不知,如此等處,宜加勉戒矣。昌大曰,卽今民憂國計,紀綱風俗,多有可言者,而本之則惟在人主一心。經曰,惟先格王,正厥事。孟子曰,大人,爲能格君心之非。大成之言,雖無的指之事,大抵樸實,有則改之,無則加勉,好矣。且匹夫之賤,欲爲善人,則必受責於人,吾之所無,人或責之,亦不有惡於人。況人君,以天下爲己分內事,而聰明有限,義理無窮,詎不納諫而從善乎?至尊之威如雷霆泰山,雖厭聞之言,優容采納者,所以成天下之言也。唐宗之繕修洛陽宮,非爲巡遊,而張玄宗,比之於煬帝·桀·紂,豈不過乎?然而唐宗,猶加采納,所以成天下之言也。近來無以言被罪者,大小臣僚,一味默默,終無直節之風,極是悶事也。意者,殿下樂聞闕失之意有歉而然歟?大成曰,臣僚雖無敢言之人,自上導之使言,則豈無盡言者乎,豈納諫之道有所未盡耶?昌大曰,我朝黨論甚痼,陳諫之際,濟其偏私,殿下臨御三十餘年,臣之忠佞,必灼知之。惟在殿下辨別之如何,而至於偏論外,關係衮職者,一切褒納,則有光於聖德,有益於國家矣。上曰,災異之作,無如近日,此由於人事有失,而本在予否德,儒臣陳戒,出於忠愛,可不留心焉?近來論議間,多有偏私,不爾則亦當優容矣。大成曰,或人所謂陽怒試臣者,非誠實也。上曰,唯。大成曰,天威震疊之時,或盡言不諱,或阿諛苟容,則忠佞可知矣。昌大曰,有言遜于汝志,必求諸非道,有言逆于汝志,必求諸道,此言尤精約矣。大抵求道以誠,則自然納諫,納諫之本,誠字是也。上曰,唯。昌大曰,以民事言之,夙宵憂勤,累下絲綸,而實惠未究,生民倒懸,救之之術,莫如變通,而變通而不善爲之,則反有其害,如近日釐正廳是也。四行缺大成曰,李肇所達,亦非卒然變通之謂,而自上引釐正廳事,敎以變通極難,此敎至當矣。上曰,法久弊生,則不可以更張,而凡事必的見利害而後,方可變通,如釐正廳事,不思後患,終有弊端,反不如因循之爲好,故曾有此敎矣。昌大曰,朝有紀綱,法信于民然後,方可變通,不然則不可矣。大抵國弊民瘼,不可因循,而凡變通,自有階級,先立誠意,先正朝廷,先得人才而後,方可爲之,必先加意於根本之地爲好矣。上曰,所達是矣。大成曰,因文義仰達,民不足於衣食,則必有竊發之患,此槪由於在上者之不能祛奢省費,而取民無節故也。且奢侈之風,必自宮中,化及士庶,自上宜加痛禁矣。昌大曰,向以文義,有所仰達。民生皆我赤子,而飢寒切身,相聚爲盜。相聚爲盜,而殺害良民,則亦不可不殺,而原其理,則可謂矜惻矣。大成曰,因竊發之患,差遣武倅,終不知有益矣。上曰,已令該曹稟處矣。昌大曰,臣昵侍經幄,亦已有年,聖躬服御之物,大抵崇儉,而近來閭里之間,奢侈之風,日新月盛,流風所漸,必自宮闈,必加禁抑爲宜矣。且奢之一字,不專在於服用之間,帝王之凡百動作,意欲甚廣,亦奢也。國有動作而財不耗,民不勞未之有也。如漢之文帝,恭默無爲,國無動作,蓋出於重民而惜財也。殿下臨御以來,增光聖德之事甚多,而往往有不急之事近於文具者,如此修擧,有欠恭默之道,此誠聖德對症之藥,故向於陳箚時,亦陳此一款矣。上曰,奢侈甚於天災,儒臣所達切實,當留念焉。大成曰,民生休戚,係於守令,每於都政時,申飭該曹,而終不能得人,下直守令,時或引見,而其中有幸不幸,守令之無形不似者,亦或有未得引見者矣。上曰,人之賢否,不可一見而知之。雖外貌爲好而可以執事者,往往不治,外貌鄕闇而所見不似者,亦或善治,不可一見而知其賢否也。大成曰,時或引見,則政官,必須惕念,而尤甚無形者,出入之際,亦可知之矣。昌大曰,此言雖好,傷於大體,唐太宗,責宰相以不視細務,況帝王乎?雖或引見守令,安可每人而見之?此則專委銓曹,不能得者,責罰宜矣。昌大曰,因文義徹達,以近日一行缺臣之意,專在爲民。且朝家明知其所用之處,則實無可罪之情,而但田結,事體所關至重,而近來法令日頹,遐遠小州縣,田政疏漏之弊甚多。大抵守法之道,雖自官高者施之,猶恐其不行,今犯科者,適皆有名位而不之罪,則豈不有關於後弊乎?臣意則非曰必罪是數臣者,願以先事,爲戒於政令之間矣。大成曰,近來或因辭單,許其遞免者,蓋示罪之之意,若官卑則當加罪責之意也。然不可以官秩之高下,法有所低昂,一次施罪似無妨矣。昌大曰,雖今日之罪罷,明日之收敍,亦無所妨。臣嘗見諸臣疏章,亦以一次被罪爲願耳。朝家致察,其專出於爲民,而在信賞必罰之道,則宜以法立義勝爲務,如此然後,庶無後弊矣。上曰,水原前官事,當初本意,非出於隱諱朝家,而今持平林世儉之疏,至欲責罰停論之臺官,不已過乎?但前後臺閣之論報至此,且儒臣所達,非不知其本情所在,而爲慮後弊而發也。今若仍置之,則其帶職者,擧將不安,不爲行公,職務曠廢,亦涉可慮,竝爲罷職,可也。出擧行條件昌大曰,曾因本館箚陳,諸處折受,可以革罷者,令諸道啓聞,轉圜之美,孰不欽仰?卽今諸道修正文書,未及上來,而前頭廟堂回啓時,諸宮家各衙門折受處,雖甚難處之事,一切變通好矣。此乃民弊之大關,而恐於時移事過之後,復拘於事勢,有異所計,故敢達矣。上曰,文書上來後,可以詳議爲之。諸臣,以次退出。
上在慶德宮。停常參·經筵。
金弘楨啓曰,備邊司郞廳來言,今日賓廳日次,而大臣有故,不得來會云矣,敢啓。傳曰,知道。
金弘楨,以都摠府言啓曰,今日入直軍士,中日習射,請出標信。傳曰,知道。
金演啓曰,吏曹郞廳來言,承旨有闕,政事何以爲之?敢稟。傳曰,知道。
假注書洪尙賓病代,以鄭夢海爲假注書。
傳于金演曰,召對爲之。
持平鄭纘先啓曰,臣之陋劣,最居人下,猥添臺職,病未供仕,連尋長單,瘝曠是懼,敢於乞免之章,略附狂瞽之說,聖批誨責,頗示未安之意,臣不勝瞿然慙悚之至。夫崔啓翁之世閥家行,蔚然南中之望士,頃年堂錄之被選,實出於還遐遺之意,公議允叶,無小指摘,而重臣之當初枳塞云者,旣未知果出於公心。及其議己之後,始乃揚訐,人多致訝於其間,而厥後聖上,至下不合猥雜等敎,是豈不爲扶抑太偏之歸乎?啓翁爲人,雖有疎野之態,前後造朝,屢陳讜言,不饒權貴,樹立可觀,若坐於論一重臣,使不得更擬於館職,則臣恐鯁直敢言之士,不復出於殿下之廷也。筵席下敎,臣非不聞,而乃敢論列於疏中者,竊恐爲累於聖德,夫豈爲一啓翁之地也?至若崔重泰之處心行己,本末已著,非假臣一二談,而俱悉於日昨諫院之啓,伏想聖明,亦已洞燭矣。其啓旣是重發之論,而諫臣牽於私好,無端停論,豈非放肆之甚乎?大抵重泰之爲人,雖以其表表著見者言之,其筵奏之變幻,疏語之閃弄,肝肺盡露,有不忍正視,則臣疏中所謂側媚便佞四字,正是實際語,而聖批乃以過重爲敎,實未曉聖意之所在也。且李彦綱辛巳之事,旣涉難明,臣亦未必謂眞有是事,而如使彦綱,平日持身,稍自謹飭,爲世所重,則此等謗言,何從而至乎?臣所謂不若全然無累者,蓋亦指此而發也。聖批至以未曉爲敎,此無非臣之言意,不能見信於君父之致,臣於此,已極愧悚。至於前持平李廷濟之疏語避辭,元無可遞之事,而未免見落於諫臣之手,以此公議,皆言其處置之乖當,則臣之冒當其代,終涉難安,故不得不竝及於疏中,而挿入剩語之敎,尤出於意慮之外,臣誠惶隕,不知所以自措也。如臣無似,新入臺閣,愚衷所激,妄陳一疏,未蒙採納,致勤聖敎,臣何敢自謂無失,而晏然仍冒於臺次乎?昨緣喘疾危苦,不卽自列,今始强疾來避,所失尤大。請命遞斥臣職。答曰,勿辭。
金弘楨啓曰,持平鄭纘先,再啓煩瀆,退待物論矣。傳曰,知道。
慶尙監司吳命峻疏曰,伏以臣,猥將微懇,仰瀆宸嚴,伏承聖批,批旨甚渥,至以卿於藩任,未見不叶,須勿過辭,往哉惟休爲敎,如臣愚賤,何以得此於聖明之下哉?奉讀以還,倘怳難狀,以首頓地,涕血交流,實不知置身之所也。念臣汚疏庸碌,不齒恒人,半生擿埴,抹摋世路,及至前歲,猥蒙隆知,遂躋大夫之列,而樗櫟賤疾,二行缺雖或出於聖明,不棄管蒯,試可乃已之盛意,其玷辱於公器,嗤點於臣身,此非但公議之所可畏,亦輿論之所同然者也。夫當初大臣前席之言,蓋出於慕古大臣,悔問黃黑牛優劣之風,不欲質言核論,而其微意已可想知,及其箚本一再上,而向來未發之意,固已明著,如臣無似,奚但差後於數臣而已乎?顧此情地,危蹙若是,今雖欲貪戀崇寵,冒沒承命,亦不可得,此實通朝之所共知,臣心之所自畫,百爾思量,萬無冒赴之理,不得不冒死更籲於天地父母之前。伏乞聖慈,俯加諒察,早賜處分,俾名器不至久玷,賤分得以少安,千萬幸甚。答曰,省疏具悉。卿辭至此,今姑許遞焉。
同副承旨孟萬澤疏曰,伏以臣,自遭慘慽以來,賤疾日漸增㞃,奔走供劇,已無其路,長單請急,實出於萬不獲已,而蓋高已聽,猶有所未盡叨燭。至有還給之命,臣於此,惶霣抑塞,不知所圖。只得扶曳病軀,忍死就直,而社壇親祀之期已迫,不敢復以疾疢爲言,僵臥叫苦,殆不省事者,亦幾五六日矣。日昨自陪扈之班,退歸直廬,則所患諸症,一倍添加於露處之餘,晝夜昏窒,展轉沈篤。卽今頭疼如碎,目痛如拔,心神迷亂,氣息綿綴,肢節拘攣,而運用不得如意,脾土虛敗,而水漿莫能近口,欲坐則塊癥撑肚,脅肋有若刀斫,欲臥則痰涎擁喉,呼吸或至不通,其他種種危惡之症,實有頃刻難保之形。此則一院諸僚之所共目覩而心憐者也。今若畏蒙怵分,悶默不言,而卒至溘然殞滅,汚穢淸禁,則臣罪至此,尤萬萬無所逃矣。玆不得不收集精神,略具病狀,疾聲哀籲於天地父母之前,伏乞聖慈,憐臣將死之疾,諒臣崩迫之懇,亟許鐫解職名,俾延晷刻之喘,不勝萬幸。傳曰,踏啓字。
判敦寧府事柳是經疏曰,伏以臣,以朝暮且死之人,遲留京輦之下者,非以爲疾病可强,職事可堪,祗緣受恩深重,未忍便訣。若於一縷未泯之前,得一趨詣朝班,瞻仰耿光而歸,則雖死丘壑,庶無可憾,而今臣犬馬之齒,已迫望九,些少眞元,日益削奪,危惡諸症,日益添劇,呼吸喘急,委頓床簀,精神昏憒,如在煙霧,人鬼未分,二行缺今此社壇親祀之時,亦未能致身於陪從之列,分義虧缺,罪戾尤大。有臣如此,生不如死,況敦府,雖曰閑局,亦非微臣養病之坊,而虛帶職名,徒竊厚祿,此又臣之一刻難安者也。屢陳病重之狀,冀蒙許遞之恩,而見却喉司,一未上徹,今又煩瀆,固知悚懼,而卽今病勢,如右所陳,玆敢疾聲呼籲。伏乞聖慈,諒臣老病之劇,遞臣所叨之職,俾得安意就盡,千萬幸甚。答曰,省疏具悉。卿其勿辭,調理行公。
右議政徐宗泰疏曰,伏以日昨儒臣,疏論頃日之箚,語意深重截峻,臣不勝悚怖之至。臣誠有犯,何辭以解?第其所謂强引爲嫌者,臣未曉其意也。自諫臣再論李喜朝家墓地事,臣以受敎,似宜旁照爲證之意,或告僚席,或質親友,累言於公廳私室之間,諫臣豈無所聞?及其避辭,以搜出受敎,奔走經營爲辭,此非因人之所能爲,則必指其親黨而言也。雖無擧名顯斥,而臣安知其不指臣身,而有所自安乎?中有感恧,不敢隱默,累日而後,陳章請辜矣。今必謂之强引,若以臣爲初無關涉,而用意替當者然,何其抑勒至此?箚中擧受敎者,不特語勢致詳,自至於此。臣於此,實不能無私情參錯於其間者,臣何敢一言虛飾?竊仰聖明,於凡法理,何所不燭,而猶欲望受敎,因此上徹,得爲聖察,臣衷情所迫,犯此猥越,又因臣而判尹閔鎭厚之疏出,則物議之以臣之箚,爲深傷事體者固然矣。此皆臣之罪也。臣之無狀,謬處匪據,苟有罪咎,明被糾劾,此未始不爲微臣之幸,而必受重譴而後,朝體可以嚴,公議可以伸。伏乞聖明,亟賜退斥,仍勘罪名,以爲諉私妄言者之戒,不勝幸甚。答曰,省疏具悉卿懇。陳箚本意,予已知之。儒臣疏語,殊涉不穩,卿其須體至意,安心勿辭,亦勿待罪,速出行公。仍傳曰,遣史官傳諭。
未時,上御興政堂。召對時,參贊官李善溥,侍講官崔昌大,檢討官李大成,假注書鄭來周,記事官李基聖·呂命擧入侍。昌大,讀唐鑑卷之四,自太宗二,至卷之五强盛而可爲乎。上曰,下番讀之。大成,讀自帝嘗指殿下樹,至其器不亦小哉。上曰,承旨讀之。善溥,讀自凡征高麗,至卷末。昌大曰,太宗,英果明達,曠千古無之。至於屢征高麗,槪好大喜功之心,潛藏隱伏於腔子裏故也。初年房·社·王·魏,左右輔弼,故隱忍不發,及乎國富兵强,不聽諸臣之言,有此親征,卒無功而累其德,此無他,無學問之功故也。所謂學問,非徒讀書博聞,而指本而言,則心學是也。人主一心,攻之者衆,好大喜功,大害心術,苟無義理中和之工,則一朝發出而不可復制,如穀種之旣下,一朝發出,以義理中和,養之爲好,孟子所謂以直養之,是也,此乃學問之要工,留念宜矣。上曰,唯。蓋蘇文,雖爲惡,而遣將攻之無妨,至於親征,中箭而歸,豈不過哉?昌大曰,其時多有名將,而必自親征者,不能養氣故也。二行缺昌大曰,源淸則流潔,而詐力,行於君臣之間,其後李勣之不忠,固也。上曰,李勣,非托孤之臣也。昌大曰,唐宗之論列群臣長短,由於英氣太露,雖或爲病,而大抵引對頻數,論列長短,則上下之情,可以相通,人之賢不肖,亦可知矣,此則以此爲戒,而臣則以此爲勸矣。上曰,唯。昌大曰,巢刺王妃事,極爲怪異,如唐宗之賢,有此擧矣。上曰,閨門如此,至於玄宗而極矣。昌大曰,此槪由於習俗所移,晉宋以來,戎狄充滿,隋亦戎狄,故煬帝瀆亂尤甚,至於巢刺妃事,當其有寵之際,魏徵,不爲切諫。至其將立爲后也,始爲諫止,莫非人倫禮敎之不明也。漢文,每事儉約,而有北山石槨之言,此承秦皇厚葬之後也。謝安,朞功之慘,不廢絲竹,此承嵆·阮放曠之後也。唐之閨門不正,亦出於習俗所移,而其柄則在於君上之標準立極,移風易俗,莫非人君之責也。大成曰,舜造漆器,諫者十餘人,此亦先事規諫之義,人君祛奢之道,必思過儉好矣。且人君,每以業已爲之爲言,則不肯改過,如此等處,必思勇決好矣。上曰,唯。大成曰,待臣之道,樸直之人,雖或有失,固當恕之,阿諛順旨者,痛斥宜矣。以宇文士及事觀之,譽樹非諂之大者,唐宗至於變色,豈不奇哉?昌大曰,宋時有一人,斥宰相以小人,宰相曰,何謂也?答曰,公於日朝天子,進一言,必曰聖旨允當,此非小人乎?宰相亦笑之,人臣事君之道,固不敢拒逆君命,而大抵遜逆之際,忠佞可見矣。大成曰,苟非堯·舜之聖,則佞臣易親,直臣易遠,如漢武·唐宗,非不納諫。漢武則出汲黯於淮陽,唐宗則曰,會須殺此田舍翁,豈不難哉?昌大曰,唐宗之從諫,槪由於强顔勉從,而惡聞之心,根於中心,故自發於不知不覺之際也。且創業守成,有難有易,而非獨創業之君,守成爲難,後世繼序之君,守成尤難,蓋創業之君,久勞于外,備嘗艱苦,故驕心不生,繼序之君,不知民間疾苦艱難,故守成尤難,必擇忠直有識之人,親之任之,又多讀經史然後,開廣聰明,知爲君子之難矣。大成曰,太宗,自經艱難,而終不如初,守成之道,不亦難乎?如東鑑所載我太祖事,艱苦萬狀,今當守成之際,每念創業之迹宜矣。上曰,然矣。大成曰,二行缺大成曰,魏徵所謂專取其才,不考其行者,失言也。天下雖未定,無行者,豈可用之?昌大曰,范氏論才字爲好,前後所未發之論也。徵所謂不顧其行云者,非操行而已。凡處身行事,有識見者皆行也。如裵矩·封德彝,雖有才略,而無行矣。且魏徵,以忠直明達之人,有此失言,此無學問之力故也。千百年間,聖道不明,無心傳之學,故雖才高質美之人,不免駁雜,若使徵生於程·朱之後,則其學術,未知何如,而敎化儒道之重,亦可見矣。昌大曰,本館僚員數三人,違牌坐罷,而前頭有繡衣發送之事,別爲收敍,何如?上曰,令該曹別單書入。榻前下敎昌大曰,日昨,吏曹佐郞任守幹,乃於動駕前一日,爲出使而行,賜諡之擧,異於私故。日字旣定,退行亦難,但社壇躬祀,只隔一宵,而雖不可待,玉堂之職,係是侍從,徑先下直,極爲未安。且校理沈壽賢之加土辭單,旣命爻周,守幹,亦入於繡衣抄啓中,則雖奉使之行,不當下鄕,而下直單子,政院,遽爾捧入,不察甚矣。請吏曹佐郞任守幹,政院當該承旨,推考何如?上曰,依爲之。出擧行條件上曰,殺人者死,三尺至嚴。以古事言之,漢高入關之初,除秦苛法,而殺人者死,猶入於三章之中。此不可以兩班·常漢而有間,近來公不勝私,兩班而殺人,則無代死之事,予甚慨然。向於乙丑年間,鄭濟先,以書狀官殺人,宜置之死,而其時因大臣獻議,特許減死,其後更加申飭,非止一再。今至二十四年之久,更未聞有如許獄事,豈兩班,畏法而不之犯耶?抑形勢有拘而莫之聞耶?向因六月之擊錚,知有朴泰堦等殺人之事,一邊之言,雖不可準信,至於二次檢屍,傷處狼藉云,而獄事之至今延拕,似由於兩班有勢之致也。卽令拿致京獄,各別嚴覈得情,依律處斷,可也。出擧行條件上曰,事雖細微,宜有申飭之道,故下敎矣。慶德宮大內不深,每當開門出鑰之際,群呼之聲,自內聞之。向者日昏火擧之後,始聞呼鑰之聲,仍又來納省記,蓋緣玉堂上下番,替直之遲滯,以致昏暮云,而如此之時,非止一再。若於牌招替直之際,或至差晩,則無足怪也。而晏然在家,不卽入直,以致宮門之晏閉,紀綱所關,焉容如是?政院知悉,各別申飭,可也。昌大曰,宮門晏閉之日,雖未知的在何時,而日者,校理李肇,以親病欲出,而要臣替直,適緣出他,薄昏入來,極爲惶恐矣。善溥曰,應敎崔昌大,乃於特敎之下,有此辨明,事體所在,極爲非矣。請推考。上曰,事體未安,推考可也。出擧行條件諸臣,以次退出。
上在慶德宮。停常參·經筵。
下直,綾州牧使宋儒龍,利城縣監朴重圭,黃海都事洪好人。
金弘楨啓曰,大司憲權尙夏,執義崔啓翁在外,掌令李翊漢,持平林世儉·鄭纘先,避嫌退待,掌令李相周被論,今日以監察茶時之意,敢啓。傳曰,知道。
李善溥啓曰,近來廳中,位甚不齊,事多苟簡。今日政,新差承旨,待下批,竝卽牌招察任,何如?傳曰,允。
吏批,判書趙相愚病,參判未差,參議尹德駿進,都承旨金演進。以南致熏·金致龍爲承旨,以洪萬朝爲慶尙監司,崔錫恒爲知義禁,朴昌缺爲楊州牧使,李聖漢爲忠州牧使,金時保爲楊根郡守。兵批,行判書趙泰采陳疏,參判李東郁病,參議南至熏病,參知李震壽進,左副承旨金弘楨進。以李墪·孟萬澤·吳命峻爲副護軍。
李善溥啓曰,左副承旨金致龍,時在忠淸道稷山地,請斯速乘馹上來事,下諭何如?傳曰,允。
金弘楨,以義禁府言啓曰,洪禹成·李厚基,面質招辭,據本府回啓內,西陵都正及李太古·崔唜宗等,拿問事,允下矣。西陵都正煜·李太古,今方待命,卽爲拿囚,而崔唜宗,居在長湍地云。依例發遣府羅將,拿來何如?傳曰,允。
南至熏,以兵曹言啓曰,武藝別監金守韓,內中日試才時,鳥銃無間連三次沒技,似當依辛巳年定奪,直赴殿試,而自下不敢擅便,上裁何如?傳曰,直赴殿試。
又以兵曹言啓曰,今二月初六日,幼學李,忠義衛李雲日稱名人等,自開陽門入來,差備門外擊錚,極爲駭愕,竝令攸司,囚禁治罪,同守門將柳振榮,常時不能禁斷雜人,以致闌入,亦難免其責,推考何如?傳曰,允。
又以訓鍊都監言啓曰,軍保物故者,成出立案後,官得代定逃亡者,憑考公文,限十年許頉,蓋所以防其奸僞,而有此定式也。朝家爲慮,白骨徵布隣族被侵之弊,辛巳以上逃故之類,査出成案後,勿拘年限,一倂代定,又從而蕩減其身役,則爲字牧之任者,蕩減代定,竝行不悖,而不此之爲,徒事蕩減,豈非大可寒心哉?大抵砲保,與他有異,隨闕充定,收其身布,當年十月內,定差使員,無遺領納者,意非偶然,故在前未嘗有未收之弊,近年以來,各邑,慢不擧行,未收頗多,軍兵衣資之每致過時者,良以此也,常欲變通而未果矣。續接遂安·信川·瑞興等官所報,則前後遺案入錄之類,不但竝請蕩減,應納丁亥條,亦且請減,今此逃故蕩減,實出於一時慰民之意,而厥後數年之間,終不代定,只請減布,若此不已,荏苒歲月,則其將逐年憑藉而減布乎?事之可駭,莫此爲甚,後弊所關,不可無規警之道,半行缺監色,各別嚴刑之意,分付何如?傳曰,允。
以備忘記,傳于權持曰,生民之休戚,係守令之賢否,不可不愼擇也。昔唐宣宗,有以李行言之名,帖於寢殿柱之事,予嘗作一帖子,名曰代柱帖名,別錄褒啓守令,時時考閱矣。第必有落漏者,其令銓曹,純然褒啓守令,抄出書入。
工曹判書尹以道疏曰,伏以臣犬馬之齒,今已九九歲矣。神精昏耗,志慮消磨,當官理事,自知難堪,投閑置散,乃分之宜,而尙迫殘喘,過蒙洪私,不以臣爲耄,置身於水部長席,兼臣以典設提擧,分義是懼,辭避不得,筋力所逮,驅策爲期矣。第於兼帶之司,有不得不大段變通者,略陳瞽說,冒瀆天聽,死罪死罪。蓋本司元額諸員,六百有四十,而就其中二十五名,則立役本司,以爲設帟之用,六百十五名,則收其身布,分給應役之料,而且備司中各樣需用之資,通計一歲應下之數,則二十同八端,而一朔所用,卽其十二分之一也。量此出入,僅得支過,而此外責應,其數至夥,各處祀享,內外擧動大小科場及諸上司排設,無不獨當,其他種種不時進排之處,無慮百數,而合一歲算計,則殆以千之矣。每當稠疊之時,許多幄幕,難盡擔負,數少員役,不能分排,輸運馬匹,典守人夫,給價雇得,替送諸所,此則不係於二十同歲出之數,而所費又是不貲,本司之凋弊難堪,固已久矣,而逮至己卯,自備局除出元額外,一百四十名,移給他處,自是厥後,一歲所捧,不過十九同,較諸歲費,則所欠,幾至一朔用矣。若値閏朔,則所縮,又是一同餘矣。逐歲欠縮,實無措手之路,稱貸各司,姑紓目前之急,其所貸者,尙方錢文,一百二十兩也,賑廳錢文,一百兩也,戶曹太價,又滿三百兩也。諸司督徵,不容少緩,而目今形勢,萬難還償,而加以丙戌·丁亥兩年,以災所減之木,至於六同十七端之多也。裁減之代,所當卽給,而屢移該廳,終不許施,以故諸員料布,漸多不足,曾前七朔,已不得受食,將來五朔,亦無以繼給,此已百尺竿頭,而其他所需之艱匱,有不暇論也。仍念本司員役,素非京中有根之人,率是遐外無依之輩,而凡諸浩多責應,尙能支撑而存者,以月朔料布之爲其命脈也。卽今進排之役,不減於古,糧料之頒,漸縮於前,前年減七朔,今年減五朔,而夫馬雇貰,旣絶其路,二行缺亦出於萬萬不獲已矣。若不趁今善處,以爲保存之道,則必將逃躱散亡而後已,將來之憂,誠非細慮。臣意以爲,元額之數不復,災減之布不給,而諸司所貸之錢,不爲蕩減,則凋弊之患,日甚一日,周官幕人之職,將無以供之矣。伏乞聖明,亟察本司已痼之瘼弊,俯諒員役將死之狀,特令廟堂,從此商確,可復者速爲許復,可給者卽令計給,而其他稱貸之物,在諸司爲至些,在本司爲難償,則亦宜一倂蕩去,用爲一分支保之地,千萬幸甚。答曰,省疏具悉。疏辭,令廟堂稟處。
大司成李濟疏曰,伏以臣於本職,萬萬不稱,而遜避不獲,冒昧供職,職務之當行者,固非一二,而以會試期迫,泮課事急,各年條中,陞補之未畢者,學製之已勘者,爲先擧行,次第試取,而於其節目之間,適有淺見,須俟陳聞,故敢此論列仰請焉。四學考講之規,每學取四書·小學各十人,通四學一年所取,摠四書四十人,小學四十人,太學合講之時,取四書·小學各四人,許赴會試,近年以來,講生無多,其中以小學應講者尤少,而四書·小學,以所取之各異,不得以四書之入格餘額,移補小學未滿之額,或致不能准八人之數,此已苟簡,而四書之講畫,多於小學者,以額未滿而見屈,小學之講畫,少於四書者,以額未滿而得參,均爲課講,同是一榜,而多畫反屈,小畫反參,未免爲不均之歸。今番乙酉條合講,四書之四畫半見屈,小學之三畫得參,當試倉卒,無暇稟改,不得已依前例出榜,而丙·丁兩條,今當繼行,應講入格之數,亦必如此,臣意,則四書·小學,卷帙之多少相懸,工夫之難易又別,其所試取之數,雖有差等,固未爲不可,況通融出榜,以此補彼,亦無損於事體。以詩賦言之,試取之際,只觀等第,而多少無一定之規,則何獨於應試,獨爲區別,不可相通乎?四書講製合取之例,初則講十六人,製則八人,而中年換定其數,則隨時加減,已有前事,今宜不論四書與小學,通計講畫,一從多栍,以充其額,似有合於損益之道也。陞補製述之規,勿論度數,以滿十分以上十人爲準,故多則十餘巡,少或六七巡而畢,或以臨科窘迫,雖未滿十分,而論報禮曹,磨勘出榜者有之,二行缺考校之際,着意於分畫之間,則旣乖至公之道,或致疑似之謗,俱涉妨礙,亦宜裁定。臣意,則勿以試畫十分爲限,只以科次十巡爲定,科次旣滿十巡,則隨其多少,計畫出榜,如是則旣存課弊之意,又得遠嫌之義,計無便於此者,通讀計畫,本以三十分,爲入格之限。昨年因筵中陳達,雖未滿三十分之數,計畫充額,已成近例,則陞補之依此定式,不爲無據矣。竊考學人之中,四書·小學之講,泛稱八人,而無區別之語,大典中儒生課試之製,只言優等,而無分數之限,今此所遵用者,不過乎館中流來之規也。只現於禮曹勘補之際,則旣無法典,便可施行,而事係變通,當經稟裁,伏望速降指揮,俾得及時擧行焉。且念監試試紙之敦好,漸無限節,申飭之擧,無歲不有,而務勝之弊,每科益甚。去秋初試時,臣忝考官,以紙好見黜者頗多,而似聞覆試所用試紙,預先給價於紙署匠手,而所浮紙品,比前尤好,價錢卒不下五六貫云。此則曾所未聞,蓋京儒輩,非咨紙不用,而甚者,以咨紙合背於鄕紙,必取極厚,以致如此,士子而不遵朝令,殊極寒心,而亦有乖於荒歲節損之政,不可諉以禁令之難行而置之,若自該曹,先期知委,以示罰必加而禁必行,亦宜嚴飭匠手,定其紙品,使不得過制,浮紙打印之時,考校之際,隨其現露,囚治邊首,著之節目,預加申明,則庶可救一分之弊,宜令該曹,劃卽稟定施行焉。臣聞日者,筵中儒臣,以本館之事,有所陳白,仍擧臣姓名,而謂之連設泮製,庶可勸課振起,臣雖迫於事勢,不得不數次再試,此豈可議於勸課之政,而其所謂振起儒敎,亦豈在於循例課試而止耶?臣誠慙汗愧悚,無以自措,至其久任師儒之請,豈非切至之論?而凡議久任,在先得人,不得其人,而欲久其任,則防賢曠職,其弊反甚,如臣空疏瞢昧,固不可與論於振作敎迪之責,而雖於課敎之事,修擧之政,亦非臣之所可稱塞者。承命受任,今已經月,疵議先集,成效蔑聞,則後來僨敗,此已可卜,亟宜更擇於才學素優,聲望已著之人,移畀本職,別議久任,此爲今日之半行缺上誤國事之公,以下欺臣心,此臣之義所不敢出也。玆不得不悉暴情實,冒死仰籲於黈纊之下,伏乞聖慈,俯察辭非飾讓,亟許遞改臣職,以重敎胄之任,俾免代匠之機,公私不勝萬幸。答曰,省疏具悉。疏事,令該曹稟處,爾其勿辭,從速察職。
司諫趙道彬疏曰,伏以臣,虛脆病骨,甫經草土,更襲冠裳,已無其念,而膺命祗謝,祗欲粗伸分義而已。疾病愈痼,斷無陳力之勢,喉司不諒,辭單尙阻,踧踖靡容,罪戾益深。玆又疾聲哀籲,伏願聖慈,曲加矜憐,鐫遞臣職,俾得醫治,以尋生路,曷勝萬幸?臣於近日事,有一二未曉者,不容自隱,略此贅陳焉。臣昨伏見金吾議啓,有囚人李師尙·李廷師等,有直請放送之擧,臣竊訝惑。當初臺避,旣曰旁聽俱在,而李廷師之指,大相逕廷,則臺避所謂旁聽諸人,次第究問,事理則然。況且廷師,拖引別件之事,私證旣骨之人,殆不成說,而臺臣所證之傍聽,全不擧論,罪人自辨之飾辭,取作緊案,不復明覈,徑先請放,王府事體,恐不當如是,臣意以爲,旁聽諸人,一竝拿覈,如使臺臣之言,終歸爽實,則始議分揀,亦未晩也。且臣日昨本院三件之啓,俱係重發,而未及再論,汲汲迎擊,其後院僚,身不詣臺,在家書停,如許臺體,曾所未聞。況頃日請罷崔重泰之啓,已過三次,而猶謂之徑停重論,逐去乃已,獨此重發之論,只經一啓,而擅停無難,其專事黨議,不顧是非者如此,臣竊嘅然,竝乞睿照。答曰,省疏具悉。兩人供辭,似無隱情,而疏論如此,令金吾稟處。諫院三件之啓,殊未得當,問備之請,尤涉怪駭,而第諫臣,玆以擅停,處置請遞,而一面又自獨停,此則誠有所未安也。爾其勿辭,從速察職。
京幾監司李健命疏曰,伏以臣伏見擊錚女人六月供辭,以其夫段益之被殺於權諴·朴泰階,而道臣與推官,循私緩治爲言,臣不勝瞿然也。蓋此殺獄,在臣到任之前,而考其文案,權諴爲正犯,朴泰階爲干犯,而諴則自當初逃躱未捕矣。厥後同推官所報中,六月之招以爲,權諴,結縛段益之時,泰階不爲救解而已,元無一言號令之事云。故臣以同伴人,謀害他人,不卽救解之律,照勘泰階,而權諴,則使本府各別跟捕矣。今六月供辭乃曰,渠之所言,果川刑吏,不爲載錄,泰階之無一言號令云者,亦二行缺刑云者。近來各邑滯獄之弊,臣非不申飭,而本府七朔之內,四易其守,則稽滯之患,勢所必至,在逃之權諴,尙未捕得,則不職之責,臣亦無以自解矣。玆敢仰首略陳,伏乞聖慈,亟遞臣職,以爲人臣蔑法滯獄者之戒,不勝幸甚。答曰,省疏具悉。卿其勿辭,從速察職。
行兵曹判書趙泰采疏曰,伏以臣之情勢,決難仍據職次之狀,仰惟聖明,亦必下諒,而累上辭本,終靳允兪,逋慢之罪,每許寬免,開釋之旨,逈出常例,臣誠惶隕狼狽,罔知攸措。遂至黽勉承命,進參陪從之列,而第臣一出,只欲粗伸分義而已,非敢爲因仍盤礴之計。今乃諉以規警,視若細故,厭然冒沒,從他笑罵,則向臣之八違嚴召,抵罪爲期,反爲邀恩飾讓之歸。所謂廉隅一節,墜喪無餘,臣雖欲淟涊苟蹲,其於公議之不容何哉?乍出旋入,非不知進退之無據,而一遞職名,以謝人言,在臣自靖之道,終不可已者,更陳危懇,寔出肝膈,而喉司不諒,一例退却,窮隘悶蹙,措躬無地。卽者,伏見憲臣疏本,其所侵詆之語,與向來疏啓無異,而於彼則奬之以樹立,於臣則斥之以揚訐,有若讜直之人,無端見枳者然,臣若索言,亦傷忠厚,誠不足費辭多辨也。至於不韙二字,便作辱臣之題目,或啓或疏,相繼齗齗,時議之不舍,此焉可知,臣雖無狀,旣受此無限羞辱,則其不可一刻仍冒也決矣。且臣所患胸脅之痛,觸冷添苦,壇門侍立之際,痛勢斗㞃,忍死駿奔,堇免顚仆,及至罷還之後,昏窒不省,急投藥餌,幸得少甦,而兩目若刺,不能開睫,四肢如束,無望轉動,委臥床褥,作一僵屍,以此病樣,尤無一分陳力之路。伏乞天地父母,察臣情勢之難冒,隣臣病狀之難强,亟許鐫遞臣職名,以便公私,不勝幸甚。答曰,省疏具悉卿懇。憲臣疏語,非出公心,予所不取也。於卿少無可嫌,安心勿辭,速出行公。
上在慶德宮。停常參·經筵。
卯時,日有重暈,內暈有左珥,暈上有背,外暈上有背。辰時,日暈。
下直,靈巖郡守南泰徵,上土僉使李鼎鎭,阿山萬戶羅平祥。
金弘楨啓曰,大司憲權尙夏,執義崔啓翁,在外,掌令李翊漢,持平林世儉·鄭纘先,避嫌退待,掌令李相周,被論,今日以監察茶時之意,敢啓。傳曰,知道。
以備忘記,傳于南至熏曰,今下弓矢,上土僉使李鼎鎭,阿山萬戶羅平祥處給送。
有政。吏批,行判書趙相愚病,參判未差,參議尹德駿進,都承旨金演進。
吏批啓曰,判書趙相愚,病不來,參判未差,小臣獨政未安,何以爲之?敢稟。傳曰,只出緊任。
又啓曰,忠淸監司,今當差出,而擬望之人乏少,承旨竝擬,何如?傳曰,允。
以李寅燁爲右賓客,宋正明爲修撰,李宜顯爲副應敎,李墪爲左尹,吳命峻爲兵曹參議,李觀命爲兼弼善,尹趾仁爲平安監司,李頤晩爲獻納,李善溥爲忠淸監司,李宜顯爲承旨。
傳于吏批曰,忠淸監司,今日政差出。
兵批,行判書趙泰采病,參判李東郁病,參議未差,參知李震壽進,同副承旨南至熏進。以南就明付副司直。
權持啓曰,新除授同副承旨李宜顯,卽爲牌招察任,何如?傳曰,允。
以同副承旨李宜顯牌不進罷職傳旨,傳于金弘楨曰,推考傳旨捧入。
金弘楨啓曰,同副承旨李宜顯,旣有只推勿罷之命,明日待開門牌招,何如?傳曰,允。
傳于金弘楨曰,召對爲之。
金弘楨,以左邊捕盜廳言啓曰,正月二十三日召對入侍時,因參贊官南就明所啓,賊人朴唜上妻雪香,斯速捕捉,嚴加窮覈,一邊嚴訊唜上得情事,命下矣。賊人唜上,方爲更加窮覈,而其妻雪香,則逃避不現,故定軍官窺捕矣,跟到鎭川縣,今始捉來,所當卽爲嚴覈,而第有難便之端,而且係法例,不得不略陳委折焉。凡罪人推覈,必以罪名,拈出問目,而以誣妄擊錚爲罪,則法刑亂杖,自有當施之例,宜令法司治之,若以質對其夫之招辭相左,則便是以妻證夫,論以法例,有所未安。當初送言於喉司者,蓋以此也。況唜上賊情,不待質問而承款者,亦可置法,何必問於其妻而益著也?今之罪雪香,乃誣罔擊錚一款,而自本廳杖問,則終涉難便,令攸司推治,何如?傳曰,允。
南至熏,以侍講院言啓曰,新除授兼弼善李觀命,以試才御史,時在京畿廣州府,書筵入番事緊,斯速乘馹上來事,下諭何如?傳曰,竣事後自當上來,勿爲下諭。
又以吏曹言啓曰,純然褒啓抄出書入事,命下矣。純褒抄啓事,曾前成命累下,而每因本曹堂上不齊,尙今遷就矣。卽今判書臣趙相愚,引入不出,參判未差,臣德駿,獨爲行公,取舍之間,有難擅便,待諸堂上位齊後抄啓之意,敢啓。傳曰,知道。
正言韓配周啓曰,臣猥蒙聖恩,屢玷言責,顧今可論之事,可言之端,非止一再,而臣不敢隨事論列,惟事三緘者,蓋以朝論潰裂,戈戟相尋,論一事則歸之於黨論,彈一人則疑之以傾軋,雖出於至公至正之心,亦未免同浴之歸,此臣所以尸居臺職,欲言未言,居常愧恧,若隕淵谷者也。頃者,前正言黃啓河之所論三啓,追提旣往之事,俱出物情之外,公議所在,莫不爲駭,故臣果採輿論,一竝停止矣。卽見右僚疏本,則以臣徑停重論,大加非斥,一則曰,只經一啓,擅停無難,一則曰,專事黨議,不顧是非,臣看來,竊不勝駭惑焉。夫李海朝向日之疏,一篇精神,都在於敲撼銓地,傾陷諸臣,用意之不公,持論之不正,莫此爲甚,而其中尤所驚駭者,褒揚東彦,有若汲直,至以覆載難容之罪,諉之於敢言之禍,如使朝廷,小有紀綱,則獄事未究竟之前,何敢挺身救解,若是其無嚴耶?梁聖揆之論劾海朝,誠得臺體,聖上之一啓卽允,良以此也。至於水原府使羅弘佐,雖以弓矢發身,而以名祖之孫,居家有孝友之行,莅官有淸白之譽,曾經將任,位至宰列,則今玆畿輔之除,亦云左降,至於頃年所遭,人多稱冤,至今年久之後,又復提論,亦豈非已甚者乎?若夫當該承旨推考事,尤不成說。前冬備忘,辭旨懇惻,旣自責躬,仍又警衆,喉司之臣,惟當奉承宣布,不敢有所增刪,雖聖上責躬之敎,猶不忌避,豈以一二臣名字之謄示八方爲嫌,而敢請刪改聖敎中辭語耶?以此請推,尤極不韙,故臣於入臺之初,果爲一竝停止,而今者右僚,以只經一啓,擅停無難爲非,未知右僚,欲使臣旣知其非,而强欲連啓耶?如知其非,卽停亦宜,何可與啓河之心,知不可救而强停其論者,比而同之,較量連啓之多寡也?且右僚,以專事黨論,不顧是非等語,爲攻臣之欛柄,此則尤未滿一哂也。凡臺閣言議,惟當隨其事之是非,可論則論,可停則停者,自是臺體,今若不問是非之如何,唯以卽停爲黨議,則今之居臺閣者,不亦難乎?以其不當論之事,啓河唱之於前,右僚和之於後,力戰公議,必欲務勝,此果出於公平之論耶?其所謂專事黨論,不顧是非者,正自道也。且夫身不詣臺,在家書停,曾所未有云者,無乃右僚,急於攻臣,而臺閣規例,未暇聞知而然耶?院中若有可傳之啓,則身自詣臺,可傳者傳之,可停者停之,例也,如無傳啓之事,而竝欲停之,則在家書停,使院吏,直呼於政院,自是流來古規,未知右僚,旣知此例,而佯若不知,以爲攻臣之資耶?似此說話,固不足多辨也。且伏見答右僚疏批,則以一面獨停,誠有所未安爲敎,臣竊悚縮,繼之以訝惑也。聖明,若以三件之啓爲得當,則臣之獨停,果爲未安,而今此聖敎,旣以爲殊未得當,則臣之停啓,豈有害於臺體耶?且當初黃啓河之處置請遞,旣出於僚臺之手,則此非臣之所知,而臣與僚臺,未行相會之禮,故不得聯名,獨自停啓,臺例亦然,或恐聖明,有所未燭於斯耶?然旣被僚臺無限詆斥,又承聖上未安之敎,則臣何敢自以爲是,而晏然於臺次乎?請命遞斥臣職。答曰,勿辭。
金弘楨啓曰,司諫趙道彬,再啓煩瀆,退待物論矣。上曰,知道。
上在慶德宮。停常參·經筵。
夜一更,流星出狼星下,入南方天際,狀如鉢,尾長三四尺許,色赤。
下直,杆城郡守權益隆。
備邊司啓曰,近來次對,連以有故,初十日,與受灸相値。今日來會賓廳,而本司堂上,稱病不進之員甚多,事甚未安。稱病不進及未肅拜人員,竝卽牌招參坐,何如?傳曰,允。
判義禁李寅燁,同義禁李東郁上疏。大槪,臣等,重被諫臣之疏斥,決難晏然於職次,乞遞金吾之任,以謝臺議,以安微分事。入啓。答曰,省疏具悉。卿等勿辭,從速行公。
謝恩,右賓客李寅燁,同副承旨李宜顯。
慶尙監司洪萬朝上疏。大槪,縮伏俟譴之中,忽承嶺臬之命,驚惶踧踖,靡所容措,人器之不稱,姑舍勿論,而第臣之情勢,萬分難安。外臺風憲之職,決不可冒昧承當,亟賜遞免,以重藩任,以安賤分事。入啓。答曰,省疏具悉。卿其勿辭,速往欽哉。
政院啓曰,備邊司郞廳,以大臣意來言,今日雖非賓廳日次,前頭則有故,且多有稟定之事,故來會賓廳云矣,敢啓。傳曰,引見。
引見時,別兼春秋,令該曹差出,速爲完薦事,榻前下敎。
黃海監司李彦經上疏。大槪,乞於未辭陛之前,往省父母墳,以伸人子至情事。入啓。答曰,省疏具悉。卿其依疏辭往省焉。
司諫趙道彬所啓,臣之忝叨是職,亦有日矣。目今可言者何限,而只緣性姿巽愞,見識矇闇,未效一日之責,病伏尋單,罪戾徒深。適於乞免之章,略附迷淺之見,寂寥數語,未足以仰塵聖聽,而批旨溫諄,曲賜開納,方切愧懼于中,得伏見僚臺避辭,則以臣疏中專事黨議等語,大加疑怒,張皇侵詆,臣竊訝惑,繼之以嘅惋也。當初李海朝·申鐔之疏,雖有過中之語,實循輿誦之議,則敢言之風,有足可尙,而乘時阿好之言官,乃反請罪言者,如許風習,令人足羞,而其後聖敎中,擧論兩臣,不過一時責勉之意,亦不過只示在廷之臣而已。處喉司者,若欲奉揚聖旨,頒示八方,則此一節,稟請刪改,事例當然,而曚不省察,卒至播告非斥之論,久而愈激,問備之請,在所不已,則僚臺避辭中責己之敎,猶不忌避云者,是何言也?大抵人主貶躬之言,有光聽聞。初無忌避之義,而顧此論責言者之敎,遠外驟聞,不能無惑,豈不有妨於言路耶?論啓之意,槪專在此,而今僚臺,乃以一二臣名字,播示爲言,有若諫臣,以此爲嫌者然,何其指意之深也?若其羅弘佐,頃年所坐,非如薄物細故,而積年罪痼之餘,猝受畿輔重鎭,物情未允,固其所也。僚臺避辭中,世德家行之稱,不亦爲題外之語乎?凡玆三啓之發,卽公議也,非獨黃啓河一人之言也。至於崔重泰事,設有語言做錯之失,此胡大罪而劾發?頃年又復提論,未免爲已甚之歸,則三啓乃停,顧何不可,而在彼則謂之徑停重論,汲汲迎擊,逐去乃已,在此則謂之事不當論,而不念臺體,擅自獨停,其無偏係之心而執公平之論者,果若是耶?臣所謂專事黨議不顧是非者此也。今僚臺不思自反,必欲角勝,乃以力戰自道等語,反加臣身,還可笑而不足辨也。臣之出入三司,今幾年所,凡係時議,未嘗參涉,不但儕友之所共知,亦聖明之所鑑悉。且今所論,唯是事體間事,則僚臺,雖急於反詆,欲歐臣於黨比之科,其可得乎?僚臺,又以在家書停,謂有流來古規,斥臣以佯若不知,尤可異也。凡臺閣體例,有當停之論,而無他可傳之啓,則或因公詣闕,書停呼望,自是舊例,在家書停,未知創於何人,而僚臺强言遂非,勒謂之應行之規,臣恐此路一開,則投間逞私之弊,有不可勝言。臣之所憂者此,顧臣疏論,只欲稍存事體,而一言才發,受困至此,無非臣疲軟見輕之致,其何可自謂無失,而晏然仍冒於臺次乎?請命遞斥臣職。上曰,勿辭。以上燼餘
政院啓曰,江原監司任舜元,道內年七十以上人歲饌題給啓本,有點下之事,卽考戶·禮曹式例,則八十以上米五斗,七十以上米四斗題給,而今此江原道啓本,年七十給米五斗,有違恒式,而捧入之際,本院亦不能致察,不勝惶恐。朝家優老之典,有違格例,當該監司任舜元,難免不察之失,推考何如?傳曰,允。禮曹謄錄
大臣·備局堂上引見入侍時,領議政崔錫鼎所啓,海西大同事,議之久矣。卽今有兩議,一議則以爲,海西徭役,苦歇不同,各邑有私大同,而歇處則偏歇,苦處則偏苦,不可無變通,若定以一結十二斗,則可爲均役誠好,而田結旣少,勢難支用,依咸鏡道例,姑行詳定法,雖不可邑邑各異,分三四等,就其各邑民役之苦歇,參酌裁減,則民蒙實惠,亦可爲救弊之道矣。徭役煩重處,一結幾至百斗米,雖定以十五六斗,民以爲便,分等磨鍊,名之曰詳定,其營官需支用等事,依大同事目定式則好矣。詳定,異於大同,姑以此分付,待年事稍稔均田後,方用大同爲宜,一議則以爲,通一道均役然後,朝廷處置得當,而可無民怨云。朝議甲乙,右大同者三分居一,右詳定者三分居二,而無歸一之時,旣係生民切弊,而何可只議論而已乎?海西之民,自李寅燁爲監司時,懸望於此,僚相雖不入,大同廳堂上,方入侍,下詢何如?禮曹判書李寅燁曰,海西役煩賦重,三南·關西之役,俱萃於海西,不可不一番變通,故此大同之議所以發也。但本道田結甚少,比他道加其斗數,則非均役之意,同其斗數,則勢不可支用,敕需及彼我國使行夫刷馬價,亦無出處。前監司兪命雄,以大同節目報來,故自宣惠廳,憑考三南節目磨鍊,則太半不足,此所以窒礙難行者也。第民力苦重,不能堪命,其在軫恤之道,不宜恝視,而大同旣如是難行,則以大中小邑分三等,名以詳定,就其苦重之役,或減其半,或減三分之一,雖不能通一道爲均役,而猶勝於今日之倒懸,前頭雖有難處之端,更議亦似容易,此詳定之比大同差勝也。然營官家需用如前,而只減民家所納,則亦必有難繼之憂,必須掃除浮淫之費然後,方可定行詳定,此非局外懸斷之事,道臣,取考營門及各邑一年用度,如進上及應用外,凡係不緊雜役,一切剗却,庶可以推移繼用,亦可爲永久遵行之法矣。新監司下去後,參酌較量,狀聞于朝,或報備局,大同·詳定間,隨便爲之,似宜矣。錫鼎曰,大同則曾有磨鍊節目,自京可以分付,多有窒礙。臣意,姑行詳定法,似爲一分救急之道,大體則自廟堂參定分付。新監司下去,更加磨鍊上送後,稟定爲可矣。寅燁曰,大同一行之後,有難這這變通,詳定則雖行之,而若有弊端,則變通不難,均役雖不如大同,亦可謂小變小益矣。上曰,海西民役偏重,不可無變通之道,而大同則窒礙難行,詳定則異於大同,而似爲差便。新監司下往,商量啓聞後稟處。以上宣惠廳謄錄
李寅燁〈啓〉曰,江原道嶺西移轉,各送千石於三江事,頃已定奪矣。日昨,新監司宋廷奎,來見臣以爲,今此移轉事,與舊監司往復,則嶺西諸邑中南關三邑,被災尤甚,不可不急時移轉,而但楊津倉穀,還爲輸納之際,船路甚遠,弊端不些,故三邑民情,雖有阻飢,而皆不願受食,欲得嶺南·嶺底近邑之穀云。蓋楊津倉之穀,亦係軍餉,當初劃給,實出於不得已也。若於嶺南安東·榮川·豐基等邑,有可移轉之穀,則勿論石數之滿千與否,移轉劃給,不但從民所願,楊倉之穀,亦可以留蓄,事勢深當,故敢達。上曰,民情如此,則依所達,以嶺南穀劃給,可也。戶曹謄錄
又啓曰,頃以江都米一萬五六千石,移轉關西事陳達,而諸大臣,皆以爲重難,非不知其如此,而他無推移之道,待解氷載送之意定奪矣。更以京倉所儲,磨鍊今年所用,且以卽今市直見之,則都下飢荒,不至太甚,發賣之數,若復斟酌,萬石之穀,庶可辦得,而大小米,又參半劃送,則雖萬餘石,自本廳推移尤易。在本道賑資,亦無大小米輕重之別,其餘不足之數,以江都米充給,則餉穀發賣,散其數不多,似爲便當,故敢達。錫鼎曰,江都米遷動重難之意,頃已陳達矣。萬石則自該廳送去,四五千石則自海西送去,數千石則京倉·江都間推移送去似好。新監司,雖以本道米,移送他道爲悶,而似難更改矣。上曰,依爲之。不足之數,不至太多,以江都米劃給,可也。戶曹謄錄
錫鼎曰,此乃統制使吳重周狀啓也。統帥,出巡諸鎭,曾有啓下之事,而厥後累年,不爲擧行矣。重周,到任屬耳,關防便否利鈍,俱難詳知。且巡審之廢閣,至於九年之久,河東人許昞,曾已上疏,請於蟾津,制置戰器,劃給兵糧等事,此亦審巡時詳察爲好。宜松山船材及各處烽臺形止,亦當看審,統帥出巡,雖似有弊,合操旣停,自前亦間有巡審事,依狀啓爲之事,分付何如?上曰,故相臣李浣,爲統帥時,累爲巡審之事,而近久廢閣不行矣。依狀啓施行。又所啓,全羅左水使尹五商,以本營戰兵船留泊處,前面空虛,不得藏泊,曾前石築,歲久崩頹,塵埃塡窒於船淰,便作泄地,大小船隻,不能運動。今將掘去其所塡之物,而此時土卒,不可及時成事,今春統營合操時,本營所屬各鎭,姑勿許赴,設操於本營前洋,以爲其鎭軍兵,更築其所頹之處,亦掘其所塡之物事,啓聞矣。統營合操,旣已姑停,前題習操,亦有此例,依狀啓施行,似宜矣。上曰,依狀啓施行,可也。二條備局謄錄
上在慶德宮。停常參·經筵。
夜五更,坤方有氣如火光。
下直,咸平縣監李喬岳。
南至熏啓曰,大司憲權尙夏,執義崔啓翁在外,掌令李翊漢,持平林世儉·鄭纘先避嫌退待,掌令李相周被論,今日,以監察茶時之意,敢啓。傳曰,知道。
李宜顯啓曰,昨日大臣·備局堂上引見時,有別兼春秋差出,使之斯速新薦之敎矣。令該曹卽爲口傳差出,仍爲牌招察任,何如?傳曰,允。
又啓曰,忠淸監司狀啓,大司憲權尙夏,病重上去不得事。傳曰,前疏之批,已諭予意,復何多誥?卿其毋執撝謙,安心就途,以副至望事,回諭。
副校理趙泰億疏曰,伏以臣之所患寒疾,浹旬彌留,服藥調治,了無所減,日尋長單,誠非獲已。且於大臣·重臣之疏,有不敢自安者。向臣之草草一疏,不過爲朝惜事體而已。初無一毫他意於其間,而大臣責之以抑勒,重臣疑之以輕侮,苟使臣,果有抑勒輕侮之責,則其壞傷體綱,莫此爲甚。實合蒙被重何,豈宜冒居邇列?臣於悚恧俟罪之中,以史局新薦事,忽承春秋別兼之命,召牌下降,怵分畏義,不得不趨伏於象魏之下,第臣於是任,有不可一刻虛帶者。蓋臣於竊科之初,濫廁秉筆之列,奉職無狀,自速官謗,臺言至重,譴罷亦輕,伊後屢煩甄敍,臣輒自畫,經歲撕捱,積犯逋慢,畢竟變通陞六之擧,出於天地曲遂之恩,臣之私心銘鏤,庸有其極?至乙酉年間,有實錄考出事,而適値史局一空,以臣差下是任,而其時右議政臣李濡,禮曹判書臣尹世紀,以臣曾在翰苑,不爲行公,別兼之任,必不趁卽擧行之意,陳達於榻前,遂遞臣而以金興慶代之,伊時事狀,伏想聖明,亦必記有之矣。銓曹未及致察,又以臣啓下,誠是意慮之外也。臣初旣力辭翰苑,不敢再誤,復又猥差別兼,旋卽啓遞,則臣之不當復冒,不待辨說而明矣。伏乞聖慈,俯諒微懇,亟遞臣職名,以安微分。仍收史職新命,回授無故可當之人,使莫重史薦,毋至稽滯,公私不勝萬幸。答曰,省疏具悉。疏辭,令該曹稟處,爾其勿辭察職。
吏曹啓目,粘連啓下是白有亦,觀此弘文館副校理趙泰億上疏,則以前任翰林時,自速官謗,積犯逋慢,畢竟變通陞六,乙酉年間,有實錄考出事,而適値史局一空,見差別兼春秋,大臣·重臣以爲,曾在翰苑,不爲行公,別兼之任,必不趁卽擧行,榻前啓遞。今不可重當是任,以此引嫌,令該曹稟處爲白有臥乎所,泰億前任翰林時,雖以臺啓爲不安,終始力辭是白乎乃,所坐不由於史事,不由於薦事,則中間別兼之時,大臣·重臣之啓遞,未知緣何曲折是白乎旀,到今一向引嫌,亦不宜曲許遂願是白乎矣,史局自有流來舊規,而非他司所可詳知,令本館稟處。踏啓字。
吏曹判書趙相愚疏曰,伏以臣之情勢萬萬難冒之狀,悉陳於前後章疏,業已聖上之所俯燭,同朝之所共知,而喉司不諒,長單未徹,以致踪地日益危蹙,職務日益瘝曠,臣誠抑塞悶鬱,直欲無生而不可得也。且臣所帶內局,係是保護重地,而宿患麻痺,旣發於積瘁之餘,近日風寒,又感於虛敗之中,轉側須人,治浹數旬,日加一日。頃於社壇親祭之時,旣未得駿奔於執事之列,今當玉體施焫之日,將未克趨參於奉盤之後,臣罪至此而尤萬萬矣。顧臣情病,俱無一任虛帶之理,而一日未解,卽臣一日之罪也。以朝家事體言之,惟當早賜處分,銓選之任,無使久曠,嘗藥之地,不至苟簡,螻蟻微臣,亦得以荷生成之恩,盡廉隅之節,則尤豈非公私之所大幸者乎?非不知前後煩瀆之爲罪,而狼狽窮蹙之極,計無所出,治疏欲上之際,恩牌下臨,而偃伏私次,又未紙赴,分義掃地,罪合萬戮。玆敢疾聲哀籲於天地父母之前,伏乞聖慈,特垂矜憐,亟削臣本兼諸任,仍治臣逋慢之罪,以警具僚,以延殘喘,不勝千萬幸甚。答曰,省疏具悉。卿其勿辭,安心行公。
判尹閔鎭厚疏曰,伏以臣,日者得見校理趙泰億之疏,謂臣冒嫌陳章,論斥甚力,臣竊不勝危怖悚恧之至。臣與右議政徐宗泰,有姻親之義,而自臣入城以後,公私多故,尙未投謁於其家,乃因傳聞之言,援擧臣名於箚中,臣若隱默自在,或恐重傷事體,故猥上短疏,據實自列,以此而遂陷於大罪,實非臣淺慮之所及也。至於奉法無私,固臣常所自勉而未能者,亦未嘗一發於言語之間,而今乃以自名相反等語,無端嘲責,臣反覆究度,終莫曉其意也。天鑑昭燭,恩私曲庇,察臣無他,誕降德音,自惟釁咎如臣,何以得此於聖明?感激涕泣,死無所恨,然臣平日,持身無狀,爲人所輕侮,乃至於此,尙何顔面,仍據崇班?呈疏三日,見却政院,召牌之下,又未祗承,尤增惶懼,靡所容措。伏乞聖慈,遞臣職名,因命退斥,毋使久爲薦紳之羞,千萬幸甚。答曰,省疏具悉。卿無可嫌,安心行公。
忠淸監司李善溥疏曰,伏以臣,猥當夙夜之任,竭蹶趨承,今已月餘,絲毫無裨,疾恙轉加,思得解免,以便調息,而適値僚位不齊,受灸迫頭之時,不敢直尋疏單,方在悶鬱度日之中,湖臬新除之命,忽下於千萬意慮之外,臣誠惶隕感激,罔知攸措。夫藩宣之職,任一道風憲之重,固非如臣庸愚衰病者,所可堪承,況臣曾在十年之前,忝按嶺節,終至僨敗而歸,追思至今,愧懼實深,而滓濊之踵,猶復見廁於班行,間或備擬於藩任,受人嗤點者必多。至於見職之除者,今已三度矣。伏想銓曹之意,以臣丘墓所托,鄕墅所在,而猶可以榮耀一身,報效晩節也,則於臣賤分,固知其萬萬幸甚,而在聖朝爲官擇人之道,豈不大有所壞損也哉?且玆湖西一路,素稱士大夫之鄕,而其一行缺患其應酬之勞,憚壓之難,而顧臣疏劣之性,百不猶人。今以消耗之精神,損軟之筋力,叨此千萬不近似之任,縱欲銜恩怵義,竭慮彈智,圖報其萬一,尙可得乎?玆敢不避煩猥,冒死陳懇於宸嚴之下。伏乞天地父母,諒臣由中之悃,亟許鐫罷所叨職名,以重藩寄,以安私分,不勝大幸。答曰,省疏具悉。卿其勿辭,速往欽哉。
上在慶德宮。停常參·經筵。
辰時,有霧氣。未時,日暈兩珥。夜一更,月暈,廻土星。
下直,朱乙溫萬戶朴昌益。
藥房都提調崔錫鼎,副提調臣金演啓曰,伏未審日間,聖體,若何?脚部三里等穴,自今日受灸事,旣已稟定,時刻,定以何時乎?春寒雖似稍解,日氣陰濕,有妨於受灸,差退日字,恐或得宜,敢來問安,竝此仰稟。答曰,知道。無事。受灸時刻,定以午初,勿爲差退。
以備忘記,傳于金弘楨曰,今下弓矢,朱乙溫萬戶朴昌益處給送。
金弘楨啓曰,備邊司郞廳,以大臣意來言,今日,賓廳坐起日次,而受灸相値,不得來會云矣,敢啓。傳曰,知道。
李宜顯啓曰,吏曹郞廳來言,臺諫有闕,政事何以爲之?取稟。傳曰,明日爲之。
金演,以司甕院官員,以監膳提調意啓曰,今日供上生鮮,形體甚少,累度點退,則前下人等,稱以江水半凍半解,不能任意下網,箇箇艱難覓得,而終未免體小,至於治罪換納,而日勢已晩,終不改納,大殿供上生鮮三尾十二斤,代以五尾十二斤,中宮殿供上生鮮二尾八斤,代以四尾八斤,不得已捧進,而莫重御供,如是苟簡,極爲未安。廛人等形勢,雖曰如此,不可不別樣治罪,以懲日後,本廛下人等,令攸司囚禁重治,何如?傳曰,勿爲推治。
南至熏,以義禁府言啓曰,因本府啓辭,長湍居常漢崔唜宗拿來事,發遣羅將矣。卽接長湍府使許熲報,則崔唜宗身,執捉上送次,卽定刑吏軍人,使其羅將,一同發送矣,羅將及差使回告內,崔唜宗去處,問于隣里,則因坡州李喪人奴子二人來報,請拿之事,初六日夜,知幾逃亡云矣。莫重罪人,不可不捕得,令本道多般跟捕,而所謂李喪人奴子之急急馳報,至使罪人逃躱者,極涉殊常,卽爲詳査以啓之意,一體分付,何如?傳曰,允。
李宜顯,以吏曹言啓曰,以平安監司趙泰耉上疏,博川郡守金斗南,泰川郡守尹樟,催促還官事,榻前定奪矣。本道査覈,雖未上來,監司上疏,二人嫌端之不深,已可見矣。西路賑政,一日爲急,自本曹囚家僮催促,而二人,連呈辭狀於本曹,無意發行,推考催促下送,何如?傳曰,允。
藥房,中宮殿問安。答曰,知道。
大殿受灸後,藥房·政院·玉堂口傳問安。答曰,知道。
世子宮,政院·玉堂口傳問安。答曰,知道。
嬪宮,政院·玉堂問安。答曰,知道。
副校理沈壽賢箚曰,竝引嫌而退,元疏留院,徑先自列,有違臺例,勢難在職,嫌難參涉,其勢固然,未安之敎,不必爲嫌,有懷疏陳,誠得臺體,末端提論,下語殊爽,旣知其非,獨停何妨,在家書送,亦循前例,疏陳所懷,未爲不可,費辭角勝,終歸偏係。請掌令李翊漢,持平鄭纘先,司諫趙道彬遞差,持平林世儉,正言韓配周出仕。答曰,依啓。
別兼春秋李縡疏曰,伏以臣,於千萬意慮之外,伏承兼史之任,承命驚惶,罔知攸措。竊念別兼春秋之創出,此實一時權宜,而其爲苟簡則甚矣。比來黨議日熾,好惡不公,僨事者踵相接,別兼之薦,十居四五,亦可以觀世變矣。目今史局,雖因僚議歧貳,以至罷坐,而比諸回薦見塞者,固有間焉。其在朝家事體,正當更宜迫督,消詳改薦,況此外諸史官,或以病居下,或因事削免,而俱非有誤薦之失,則隨意變通,豈無其路?而乃令臣等,卒然見差,替當薦事,揆諸國體,豈非輕遽之甚者乎?念臣猥蒙聖恩,久塵史館,言議不足以取重,鑑識不足以甄別,而屢當薦議,不敗者適幸耳。今若不自審量,唐突復進,則代庖之嫌,已不暇言,而顚沛之患,勢所必至。此臣所以上念館規,下顧私分,徊徨踧踖,不敢承當者也。且臣有情勢之難安者,竝此仰陳,頃日,前待敎李眞儉之疏,以臣曾爲奉敎時,力言尹鳳朝可薦之意,蓋臣於丙戌春申靖夏等議薦之初,與眞儉諸人,亦嘗一遭會確,而以薦數多寡,相持未決而罷,至於鳳朝,則未曾有單擧力言之事,設令伊時,有所酬酢,鳳朝地望人才,衆議所許,奚特臣一人之言,而到今攙引臣於起鬧之際者,抑何故耶?然臣名,旣入於提論之中,則其在公議,終不可默然自安,而冒當新薦也。昨者,迫暮承召,未暇陳暴,黽勉入肅,悚愧靡容,今始露章伸籲,以聽明命。伏乞聖慈,特垂鑑諒,亟賜處分,遞臣別兼之任,以嚴史體,以安微分。答曰,省疏具悉。爾其勿辭,速完新薦。
右議政徐宗泰箚曰,伏以臣,冒昧陳情,乞伏重譴,伏承批旨寬假,臣益深惶懍危蹙之至。凡遭彈斥,雖或違其情實,其言重則自處亦重,道理然也。況臣日者陳箚之事,實不免僭猥而妄率,反自省念,深有悚懼,儒臣之疏,意嚴辭礪,論斥至重,臣旣有辜犯,而論思之地,糾正之言如此,臣之自處,何敢不重,只爲引罪而已乎?强欲仍冒,必無此理,且臣衰薾昏迷,不堪當職而陳力,近日咎愆滋集,動乖物情,旣無以自安,而宿患痰火重發,澌敗日甚,漸無回蘇之望,因臣情病俱極,今日受灸問安之班,不得進參,臣子廢禮之罪,亦大矣,不勝惶恐。伏乞聖明,俯諒危懇,亟賜遞免,明示責罰,以存朝體,以伸公議,不勝幸甚。答曰,省箚具悉卿懇。前箚之批,業已開釋,今又控免,不已過乎?卿其須念時事之多艱,安心勿辭,亦勿待罪,卽起視事,毋孤至望。仍傳曰,遣史官傳諭。
左議政李濡箚曰,伏以臣之前後所蒙批諭,辭旨懃懇,至於重卜之意,良非偶然之敎,尤出尋常。如臣無狀,何以得此於君父一行缺復置身於百僚之上者,非徒爲寵臣之身,蓋欲其圖新效而塞舊愆也。及此桑楡餘景,一息未泯之前,庶竭駑鈍,少答鴻私者,亦臣區區之至願,故不敢終始撕捱於敦勉之下,冒昧出而承命者此也。天災孔棘,時勢多艱,消弭拯濟之方,固非臣之所可旣,而朝著不靖,黨習日痼,調劑鎭靜之道,亦豈臣之所能辦哉?然臣竊自以爲,當此之時,務在和緩,勿爲偏峻已甚之論,毋使激成紛鬧之端,則或可得以漸臻寅協,專意於做國事,故凡於興作扶抑之間,每主於寬平,而獨不見諒於人,反致疑怒互煽,譏謗交積,隨事生疣,觸境難安。日昨,憲臣疏避中,不敢冒當其代之說,亦可見公議之尙嚴矣。若是而淟涊蹲據,不早斂避,則顚沛之患,勢所必至,到此地頭,臣雖欲殫盡心力,以副聖上眷顧之至意,其可得乎?反復思量,惟有一退,更無他策,孤恩負德,死不瞑目,臣誠撫躬自悼而已。今當玉體受灸之日,臣子之義,有不敢言病,而情勢之外,素患眩症猝劇,末由趨參於起居之班,席藁俟譴,惶隕罔措。伏乞聖慈,察臣危迫之悃,亟賜斥退,俾守愚分,仍勘罪律,以肅朝綱,不勝幸甚。答曰,省箚具悉卿懇。前後箚批,意非偶然,而卿胡不諒,連章丐免,以孤予之至意耶?益用缺然,無以爲諭。噫,以卿體國之誠,平日言論,每主寬和,是予所知,則年少過激之言,何必介意?卿其體予虛佇之心,毋執撝謙,速出視事,共濟時艱。仍傳曰,遣史官傳諭。
午時,上御興政堂,受灸時,藥房都提調崔錫鼎,副提調金演,假注書鄭來周,記事官李基聖·呂命擧,醫官金有鉉·崔聖任·李應斗·權聖徵·朴昌瑞·吳重卨·李得英入侍。錫鼎進伏曰,日氣陰冷,聖體,若何?上曰,無事。錫鼎曰,前冬有脚部不平之候,今則何如?上曰,不復有之。錫鼎曰,使權聖徵〈占〉受灸穴,何如?上曰,唯。占穴後。崔聖任曰,三里左右穴受灸矣,敢達。上受灸一七壯。錫鼎曰,前入丸劑,已盡御乎?上曰,未盡御矣。錫鼎曰,三里三七壯,限三日受灸,絶骨一七壯,終日同灸之意,敢達。上曰,唯。錫鼎曰,頃以王世子藥餌補元之意仰達,自上有不須藥物之敎矣。世子年齡長成,雖無他恙,但聞氣血之虛實不齊,小次,亦有頗數之候,不但爲求嗣之道,前入六味元,或他藥連劑仍服,何如?上曰,依爲之。錫鼎曰,退與醫官相議定藥矣。金演曰,近來卿宰臣,服心行公之人甚少,兵·吏判,爲任甚重,而以情勢難安,不得行公,公務曠廢,殊涉可慮。吏判趙相愚,本無難安之端,向因臺疏,左相引入,故相愚亦難安矣。臣往見左相李濡,語以國事艱虞,速出爲好。答曰,臺疏不輕,初欲呈告,前後上批,如是隆重,呈辭則不敢爲之,前頭觀勢出仕云。相愚亦無可嫌之端,且於受灸時藥院提擧,不得備員,趙相愚,卽爲牌招,兵判趙泰采,亦因臺啓,一向撕捱,而問備之請,元非重論,不必過自引嫌,一體牌招,何如?上曰,竝爲牌招,可也。出榻前定奪錫鼎曰,向者,兩南道臣,啓請兵水使巡歷停止,而嶺南左右兵使,皆未赴任,及到任所發巡,必近農節,故依狀聞許停。湖南年事稍稔,兵使金重元,赴任且久,不必停止,故使之擧行矣。今聞兩湖往來人之言,痲疹癘疫,一時竝熾云。且金重元則纔經昨年秋操,今春姑停,亦不至於全抛,一體許停,何如?上曰,依爲之。出擧行條件金演曰,親祭齋戒,自前只是二日,故祭前第三日,則疏單臺章,例爲捧入。今番社稷親祭,行於今月初一日,而前月小,故二十七日,疏單捧入,則有還下之命,伊時本院,未及考出前例,更有所仰稟矣。二去正月,行都承旨洪瑞鳳入啓,大祭齋戒時,前期二日,凡公事不得出入,非祖宗朝舊規,取考宣廟朝甲午八月日記,則以中日習射,取稟啓辭,有親行則三日齋戒,攝行則一日齋戒,今日中日爲之,可也之敎。以此觀之,則近日所行者,果非先王朝舊例,齋戒時公事出納,依宣廟朝下敎爲之,何如?傳曰,依啓。刑殺文書及呈辭單子,勿入可也爲敎。以此言之,則祖宗朝親祭齋戒,只用二日,而近規則甲申八月,壬午二月社稷親祭,及丁亥三月大報壇親祭,第三日臺啓疏單,俱爲入啓,中日守令下直,開政引對,亦皆爲之。今番二十七日,以致齋戒施行事異前規,禮曹儀注,出於五禮儀,而二日於正殿,一日於齋宮云者,似以齋宿而言,公事出納,依舊例,親祭前二日,勿爲捧入,而前三日,則刑殺文書外,竝令捧入,似爲得宜,何以爲之?敢稟。錫鼎曰,禮有散齋四日·致齋三日之文,故五禮儀亦曰,二日於正殿,一日於享所,此則似指齋宿而言也。文書則親祭前三日,刑殺文書外,皆爲出納,古規然也。而向有公事還給之敎,本院宜有定奪矣。上曰,親祭致齋時,依近例,前三日,則刑殺文書外,凡公事竝爲出納,前二日,則雖凡公事,勿入可也。出擧行條件諸臣退出。
上在慶德宮。停常參·經筵。
辰時巳時,日暈。
下直,蒜山僉使安弘敏。
藥房都提調崔錫鼎,提調趙相愚,副提調金演啓曰,伏未審夜來,聖體,若何,昨日受灸後,一向安寧乎?今日受灸時刻,依前定以午初,宜當。臣等無任仰慮,敢來問安。答曰,知道。無事矣。
傳于金弘楨曰,慶尙右兵使金重三留待。
金弘楨,以都摠府言啓曰,今日入直軍士中日習射,請出標信。傳曰,知道。
有政。吏批,判書趙相愚進,參判未差,參議尹德駿進,左承旨權持進。以李東郁爲禮曹參判,孟萬澤爲戶曹參議,李翊漢爲司僕正,閔鎭厚爲繕工提調,李㙫爲副應敎,南徵垣爲思陵參奉,李眞望爲王子師傅,丁達行爲重林察訪,金若礪爲引儀,具志禎爲濟用判官,崔錫恒爲吏曹參判,趙泰億爲吏曹正郞。兵批,行判書趙泰采陳疏,參判李東郁病,參議李震壽病,參知吳命峻進,左副承旨金弘楨進。以宋相琦·趙道彬·李翊漢爲副護軍,鄭纘先爲副司直。
吏批啓曰,本曹參判及郞官,今當差出,而擬望之人乏少,外任竝擬,何如?傳曰,允。
又啓曰,四館積滯,依例春別遷,何如?傳曰,允。
李宜顯啓曰,來十五日,儒生殿講日次,取稟。傳曰,爲之。
又啓曰,近來兩司無行公之員,守令,多有未署經者云。當此設賑之日,夫馬之留滯,亦涉可慮。兩司除在外呈告未肅拜人員,竝卽牌招察任,何如?傳曰,允。
又啓曰,以掌令兪命凝牌不進,罷職傳旨。傳曰,推考傳旨捧入。
傳于李宜顯曰,司僕正李翊漢,副司果朴鳳齡,修撰鄭栻,前正言黃啓河,正郞李廷濟,獻納李頤晩,明朝牌招來待。
受灸後,大殿,藥房·政院·玉堂口傳,二品以上,單子問安。答曰,知道。
中殿,政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
受灸時,崔錫鼎所啓,別兼春秋事。缺
南至熏,以兵曹言啓曰,今二月十一日,保人宋石楨稱名人,自開陽門入來,差備門外擊錚,極爲駭愕,令攸司囚禁治罪,同門守門將柳桭葉,常時不能禁斷雜人,以致闌入,亦難免罪責,推考何如?傳曰,允。
正言韓配周啓曰,新除授正言韓祉,時在忠淸道公州地,請斯速乘馹上來事,下諭何如?答曰,依啓。
持平洪萬迪啓曰,臣以無似,濫蒙洪造,霜臺新命,又及於已試蔑效之身,揣量才分,旣無承當之望。且於本府掌令李相周駁遞之啓,有應避之嫌,臣曾忝己卯科,同入於罷榜之中,到今復科當否,有不敢參涉,旣不得傳啓,則亦不可一刻仍冒於臺次。請命遞斥臣職。答曰,勿辭。
工曹參判崔錫恒辭職上疏。入啓。答曰,省疏具悉。卿其勿辭,救護母病。
兵曹判書趙泰采疏曰,伏以臣,累被臺譴,理難仍據,且抱危病,無望復起,更陳血懇,實非飾讓,而批旨益溫,終靳允兪,連章瀆擾,亦甚惶恐,甘被罪譴,而數日之內,嚴召荐降,不諒臣難冒之情,必令臣强出而後已,臣誠狼狽窮隘,罔知爲計。聖德愈隆,臣罪益深,區區廉義,有未暇顧,況當玉體受灸,僵臥私次,分所不敢,固宜竭蹶趨承,以參起居之班,而顧今所患諸症,俱係危篤,痰火上升,哮咳達宵,胸脅牽痛,否窒移晷,廢食失眠,彌日轉苦,濱危之喘,實無自力之勢,嚴命之下,終不得祗赴,逋慢之誅,實所難逃,席藁悚蹙,只俟鈇鉞之加而已。仍竊伏念,臣所叨之職,何等重地,而引入廢事,殆近兩朔,諸務俱矌,事體之靡安,爲如何哉?朝家若不速賜處分,一任瘝曠,則微臣之獲罪,雖不足恤,國事之致誤,有難勝言,聖明,亦豈不俯鑑於此,而胡令虛縻,不思所以處之之道乎?情隘勢急,不得不疾聲呼籲於宸嚴之下。伏乞聖慈,亟賜罷斥,毋曠重務,仍勘罪戾,以警具僚,公私幸甚。答曰,省疏具悉。卿勿固辭,速出行公。
平安監司尹趾仁疏曰,伏以臣,無能未試之一具臣,凡於尋常職事,百無一堪,加以釁咎在身,懼悔交中,不敢自同於恒人。日者,趨謝前命,只爲聖眷之優隆,賤分之惶蹙,而亦非敢爲因仍供職之計,尋單縮伏,以冀免歸矣。不意西藩寵擢之命,遽及於此際,臣誠震驚隕越,汗淚俱下,不知無狀如臣,何以得此於聖明也?顧臣情地之危蹙,曾煩控籲,每蒙開諭,是以惶懼,不敢靦縷,而若其職責之猥重,才分之淺劣,實有萬萬不稱者。臣於是,又安敢以瀆擾爲嫌,不自陳暴於聖明之下哉?夫方面之職,是古岳牧藩翰之任,而箕封一域,視他路尤有重焉。民憂邊機,綱紀風俗,卽其大體,而目今災荒孔酷,賙賑方急,則拯濟顚連,安集流散,以副聖上如傷之念,是今日之急務,而臣全不解事,茫難措手,昇平日久,戎政弛廢,則及此閑暇,預爲修明,以寬聖上西顧之憂,亦朝議之素講,而臣識慮迷拙,不識通變,風脈之所賴而維持者,當以風化爲本,而道揚德義,使斯民,能知親上死長之義,非臣疏愚,所可企及,朝令之下行而無滯者,惟在綱紀之立而振肅刷厲,使一方,無有作奸犯科之事,非臣所可堪當。有一於此,而非其人,況臣兼此四不堪者乎?此非但臣自知之甚明,抑亦通朝之所共詳也。且念聖人官人,必須歷試,有可然後,或以功擧,或以才進,而臣自立朝以來,元無經事理務之暇,雖一再有畿邑之命,而纔赴旋去,未效歲績,凡係外方政務,都不通曉,而今乃卒然驟擢於物情之外,猥畀以藩維之重,責致遠於蹇蹄,望負重於僬僥,則臣之狼狽顚踣,雖不足恤,其於貽譏朝廷,取笑四方,何哉?臣自聞新命,惶悸失措,若負重戾,自煩陳籲,亦涉僭猥,徊徨罔知所出,而一向泯默,彌增愧懼,玆不得不疾聲仰呼於天地父母之前。伏乞聖明,察臣才具之萬分難堪,懇辭之一毫非飾,亟命收還臣新授職秩,以便公私,不勝大幸。答曰,省疏具悉。卿其勿辭,速往欽哉。
午時,上御興政堂。受灸時,藥房都提調崔錫鼎,提調趙相愚,副提調金演,假注書鄭來周,記事官李基聖·呂命擧,醫官金有鉉·崔聖任·李應斗·權聖徵·朴星瑞·吳重卨·李得英,入侍。錫鼎進伏曰,近來寢睡·水刺之節,何如?上曰,如常矣。崔聖任曰,三里左右穴受灸矣,敢達。上受灸七壯。錫鼎曰,別兼春秋李縡,以不敢當史薦之意,有所疏陳,而史官中削職之員,今無可論,金相元褒貶居下,而居下與削職無異。相元,亦非無故之人,病勢深重,不能起動云矣。李縡今已肅謝,催促完薦,何如?上曰,疏批中,亦爲申飭矣。使之從速爲之,可也。出擧行條件錫鼎曰,曾因備局傳敎,御史發送時,可以言送者,書入條件,而其時日暮,未及刪節。其中一條,則乃以御史李頤晩蹤跡不祕,李寅燁數朔留滯,而湖南伯李玄紀請罪事也。其後得聞,頤晩於緘答措辭,其實狀有不然者,頤晩,方入於御史抄啓之中,御史職淸,無異臺例。今若書給此條,則渠必難安矣。臣意則刪去其條,只以蹤迹藏秘,不爲留滯等語,言送爲好矣。上曰,前後筵中說話,有可以書給者,年久不能記憶,故使之書入矣。此條則不必入於封書中,御史去時,自政院以此意申飭爲好矣。演曰,伊時事狀,臣亦聞之,李玄紀將被御史所論,以此爲慮,以大諫上來時,有此迎擊之擧矣。且道臣之請罪御史,事體不當,畢竟疏語差爽,歸於虛套,其文字雖載於謄錄,自政院刪去無妨矣。上曰,御史藏蹤祕迹,乃是暗行之意,亦不可多時留滯,以此等言,自政院申飭,可也。上曰,兵曹判書趙泰采,更牌之後,陳疏引嫌,殊涉太過。且本兵重地,職務久曠,更爲牌招,可也。錫鼎曰,聞玉堂處置,未及爲之,故未得入來云矣。上曰,更爲牌招,可也。榻前下敎錫鼎·相愚退出。演進伏曰,慶尙兵使金重三留待矣。上曰,史官招來,可也。來周出去,招重三以入。上曰,進來。重三進伏。上曰,閫任不輕,固當盡心職事,而有他稟定之事乎?重三曰,臣以庸陋,猥叨國恩,敢不竭誠,但未及赴任,不諒形勢,赴任後如有弊端,則狀聞變通矣。上曰,近來外方軍政,多有疏虞,各別留念,可也。重三曰,外方累經凶稔,軍政極爲疏虞,臣當十分申飭矣。承旨讀宣別諭,上命小黃門,持賜弓矢。諸臣,以次退出。
上在慶德宮。停常參·經筵。
自昧爽至巳時,有霧氣。夜自一更至五更,沈霧。
藥房都提調崔錫鼎,提調趙相愚,副提調金演啓曰,伏未審夜來,聖體,若何?今日三里受灸三七壯當畢,絶骨一七壯,又當受灸,時刻,依前定以午初,宜當。臣等無任仰慮之至,敢來問安。答曰,知道。無事矣。
金演啓曰,司僕正李翊漢,副司果朴鳳齡,修撰鄭栻,前正言黃啓河,正郞李廷濟,獻納李頤晩,牌招來待矣。傳曰,相避及守令窠闕,竝書入。
南至熏啓曰,近來金吾,久不開坐,滯囚已極可慮,除親病受由外,竝卽牌招察任,何如?傳曰,允。
又啓曰,以判義禁李寅燁箚子,批答傍聽之人,緘問處之事,命下矣。緘問之人,旣已奉命出去,何以爲之?敢稟。傳曰,雖已奉命出去,勢未及發行,所住處,卽爲緘問,可也。
又啓曰,臺臣所住處緘問事,命下矣。在前自本院有請牌問啓之規,而今則臺臣,旣已奉命出去。故所住處緘問事,分付於禁府,使之急速擧行,則禁府稱以曾無自本府緘問臺官之例,不爲擧行,何以爲之?敢稟。傳曰,如是稟定之際,臺臣必不在所住處,今難變通矣。
李宜顯啓曰,昨日受灸時,別兼春秋催促完薦事,下敎矣。別兼春秋趙泰億·李縡,臣卽牌招察任,何如?傳曰,允。
又啓曰,別兼春秋趙泰億辭疏,旣有還出給之命,更爲牌招察任,何如?傳曰,允。
又啓曰,以別兼春秋趙泰億牌不進罷職傳旨,傳曰,推考傳旨捧入。
又啓曰,別兼春秋趙泰億,旣有只推之命,所當更請牌招,而日勢已暮,明日待開門牌招,何如?傳曰,允。
金弘楨,以備邊司言啓曰,會寧·慶源開市,旣已完定。令承文院撰出回咨,別定禁軍,下送于義州府,使之傳給鳳凰城將處,以爲入送北京之地,何如?傳曰,允。
受灸後,大殿,藥房·政院·玉堂口傳,二品以上單子問安。答曰,知道。
中宮殿,政院·玉堂問安。答曰,知道。世子宮問安。答曰,知道。嬪宮問安。答曰,知道。
持平林世儉啓曰,臣疾病沈痼,情勢難安,連尋辭單,見阻喉司,一味縮伏之中,僚臺處置,歸於臣身,而臣於本府前啓,嫌難參涉,前旣引避,則到今難安之嫌,與前無異,其不可晏然冒當處置也,明矣。且臣伏聞物議,以水原前官時任之犯,事端差異,而臣之前疏中,不爲區別,一體混論爲非云,臣不勝瞿然之至。當初臣意,則前官之獨爲,全然無罪,終不免爲用法不均之歸,故有所論列,而初未詳其有些界分委折,未及區別,則臣之論事不審之失著矣。以彼以此,俱不可一刻仍冒於臺次,請命遞斥臣職。答曰,勿辭。
南至熏啓曰,持平林世儉,再啓煩瀆,退待物論矣。傳曰,知道。
吏曹正郞趙泰億疏曰,伏以臣,於史職別兼之命,有不敢冒沒承當者,猥陳委折,恭俟處分,聖明體諒,卽令該曹稟處,臣謂不當日卸解,無底公私狼狽,該曹覆奏,旣出意外,大臣筵奏,不究情實,至有使之完薦之請,臣不勝抑塞訝惑之至。一行缺不復以史局事責臣,故當初變通陞六之時,亦以有妨新薦爲言,其後別兼差下之日,大臣·重臣,察臣情勢,陳達遞改,則臣之不可復冒是任,於是乎決矣。前旣慮妨新薦,而許免翰苑,則後不當復責薦事,向謂必不應命,而卽遞別兼,則今何可更當是任?微臣自處,固不宜終始之參差,朝家擧措,亦豈容前後之異同?向之許遞,實出事理之當然,而到今復差,承乏而强充,則臣何敢徒爲薦事之苟完,不顧一身之廉義哉?考史與完薦,輕重亦較然,而於彼則許免,於此則督迫者,不亦矛盾之甚乎?至於故副提學趙持謙,別兼前例,臣亦聞之,而亦有可言者,若使持謙,曾爲別兼之任,而筵席,有必不可出之言,則持謙,其果出而當之乎?臣知其決不出也。此恐不可以比擬於今日事也。若夫諸史官,俱非有誤薦之失,可以隨宜變通,而使臣等,卒然替當,豈非輕遽云者?誠有如李縡疏語者,而臣之情勢,如上所陳,固不可拖及於此也。臣釋褐登朝,今纔六七載,過蒙聖上不世之恩,凡所謂極選淸班,靡不忝叨,隆賜厚渥,欲報無地。至如向日學官之許遞,亦出曲諒之至意,慈父之處愛子,顧何以加此?雖使之赴湯蹈火,亦所不辭,而惟於廉恥所關,不當就之地,則實有虞人死不敢往之義,非敢慢君命也,乃所以礪臣節也。非敢被薦事也,乃所以重史局也,今玆成命之下,不敢以趨承爲恭者,亦前日辭翰苑之意也。迫於嚴召,祗詣闕下,而百爾思量,終難冒出,玆敢疾籲於受灸靜攝之中,臣罪尤大。伏乞聖明,俯察臣萬萬難强之勢,亟遞臣別兼春秋之任,回授無故之人,使薦事,毋至遷就,不勝幸甚。傳曰,還出給。
掌令兪命凝疏曰,伏以臣,草土餘喘,痼病在躬,形骸雖存,神精已脫,無復有驅策之望矣。乃於前冬,恩除荐降,感激鴻造,黽勉趨承,而直緣性本迂拙,不喜交遊,聾瞽於時議,冥摘於世路,絲毫蔑效,嗤罵徒積,早晩顚躓,固所自料,至一引避,至速彈章,逢人自汗。顧影多慙,隨分置散,杜門養痾,甘爲聖朝之棄物,不意昨者,新命遽下,嚴召繼臨,而情地臲卼,賤疾方且苦劇,坐犯違慢,罪合萬隕,聖量天覆,誅罰不加,只推之恩,又出格外,臣非木石,寧不感泣?第臣所遭,不比尋常,亦安敢默然而已乎?大抵臺閣處置之際,雖少有難安之端,輒自引嫌者,規例已成,前後何限,而亦未聞有以此遭彈者,豈不以臺臣自處之道,必以遠嫌爲先哉?日者,臣之從兄,纔被諫臣之論劾,則臣於諫臣處一行缺其時承宣疏中,所謂不無所執者,其亦有見乎此也。配周,若以臣避辭爲苟且,當其處置,置之落科,則臣固甘心,必至於恣意凌踏,直驅之於避事之科而後已,此無非臣,人微望輕,不能見重之致,尙誰尤哉?若如其言,則雖有形迹之可避,將必不復爲嫌,而瞋目攘臂,肆然冒當矣。臣恐其流之害,不特壞於臺體也。且其所啓,乃以强爲引嫌,旋卽退出,勒加非責,臣竊惑焉。臣之避辭,政院不捧則已,旣已捧入,批下之後,雖不欲退出,得乎?急於攻人,而自不覺其語不成說,此等言議,誠不滿一哂,臣不欲呶呶追辨也。抑臣得見持平林世儉疏本,則以水原前後官論罪事,侵斥臺官,不遺餘力,一則曰,執法之官,其所論罪,宜無異同,而於就商則必請拿問,於前官,則草草數啓,塞責而止,其媕婀苟且之態,有不可掩,將焉用彼臺閣哉?一則曰,其所專攻,只在於無勢之一武夫,至以其時停論臺官,宜加責罰爲言,臣於是,竊不勝瞿然,繼之以怪駭也。蓋水原前官,犯罪於田政者,旣是現發,則罰止問備,失之太寬,有關後弊,此臣所以首發請罪之啓,有所論執者也。第事出爲民,實係公罪,爭執許久,未蒙允兪,上下相持,徒傷事體,物論,皆以爲宜卽了當。故此又所以與同僚相議停論也,何嘗有一毫彷彿於媕婀苟且之態哉?至於就商,則因循謬例之外,隱漏之數,不啻夥然,而猶有所未盡覈得者,至有更査之擧,揆之國體,參以法例,其不可使之偃然在任,而一邊行査也決矣。拿問之請,在所不已,其所謂專攻無勢一武夫云者,不亦抑勒之甚乎?雖然,如臣無似,曾忝匪據,隨事生疣,群咻沓至,彈墨未乾,餘悸在心,而責罰之論,又如彼森嚴,臣何敢徒時寵靈,不恤人言,揚揚復入臺閣,以益其釁累,重招其誚謗哉?玆不得不冒死哀籲於天地父母之前,伏乞聖慈,俯諒危懇,亟命罷削臣職,以謝臺議,以靖私分,不勝萬幸。答曰,省疏具悉。爾其勿辭,從速察職。
禮曹判書李寅燁箚曰,伏以日昨,以前司諫趙道彬,疏論李廷師事,有稟處之命,而適値多故,僚席且不齊,未得擧行,卽今事勢,不可不速作變通,故敢此陳章焉。當初臺臣避辭中,旣以臣旣參聞,傍聽俱在爲言,而李廷師所供,終始發明,則盤詰參聽之人,以辨其虛實,獄體則然,而第臺避,初不擧名指告,本府又無緘問臺臣之規,故議啓之際,不得已以放送爲請矣。今欲更爲究覈,則一行缺伏願聖明,特降指揮,俾得以奉命査究焉。目今諸僚俱有故,臺臣又將有遠行,而臣亦自昨,病寒甚重,伏枕涔涔,此際召牌辱臨,而欲起還仆,竟未祗赴,臣罪萬死。玆敢不避猥越,敢此箚陳,惟聖明裁處焉。答曰,省箚具悉。傍聽之人,緘問處之。
午時,上御興政堂。受灸時,藥房都提調崔錫鼎,提調趙相愚,副提調金演,假注書鄭來周,記事官李基聖·呂命擧,醫官金有鉉·崔聖任·李應斗·權聖徵·朴星瑞·吳重卨·李得英入侍。錫鼎進伏曰,數日內,日氣甚佳,今日陰濕,聖體,若何?上曰,無事。錫鼎曰,三里畢灸後,絶骨占穴乎?上曰,依爲之。金有鉉曰,三里左右穴受灸矣,敢達。上受灸七壯。有鉉曰,絶骨左右穴占穴受灸矣,敢達。上受灸七壯。錫鼎曰,頃以王世子所進丸藥議定之意,敢達。醫官診視後,議定加味八味丸,而此藥兩數些少,不可以一劑責效,四五劑連用,有效矣。上曰,依爲之。錫鼎曰,朝者,首醫來言,王世子有外感之候,人蔘敗毒散,加入他料劑入爲計,復見夜來症候,提調入診,更爲議藥矣。醫官崔聖任,監藥不得入侍矣。諸臣退出。
上在慶德宮。停常參·經筵。
自昧爽至巳時,沈霧。夜一更二更,月暈。五更,有霧氣。
下直,醴泉郡守權詹,高嶺僉使李斗辰,潼關僉使孔友善。
藥房都提調崔錫鼎,提調趙相愚,副提調金演啓曰,伏未審夜來,聖體,若何?連日受灸之餘,不瑕有傷?王世子冒感之候,湯藥進服後,其有和解之效乎?臣等無任仰慮之至,敢來問安。答曰,知道。無事。世子症患,已言于醫官矣。
中宮殿,藥房問安。答曰,知道。
以備忘記,傳于金弘楨曰,今下弓矢,潼關僉使孔友善,高嶺僉使李斗辰等,給送。
藥房再啓曰,臣等伏聞世子宮入侍醫官金有鉉·崔聖任等所傳之言,昨日人蔘敗毒散二貼進服之後,連有汗氣,肌體烘熱,比昨減歇,而頭部猶不淸利,外感未盡和解,且有口渴思冷之候。仍與商議,則前進湯藥,一貼加進,而觀夜間症候加減,更爲議定,宜當。敢稟。答曰,知道。
金演啓曰,右議政徐宗泰初度呈辭。傳曰,遣承旨敦諭。
南至熏啓曰,大司憲權尙夏,執義崔啓翁在外,掌令兪命凝呈辭,掌令李相周被論,持平洪萬迪·林世儉,避嫌退待,今日以監察茶時之意,敢啓。傳曰,知道。
金弘楨,以兵曹言啓曰,今日巡將單子,循例依本廳擧案書啓,纔已受點矣。卽刻本廳書員來告曰,一所巡將李顯徵,差祭旣已受香,而擧案中忘未懸頉云。本廳書員,所管何事,而差祭受香之官,不爲懸頉,於擧案啓下之後,始爲來告,事極可駭。當該書員,自本曹從重治罪,原單子中改付標以入之意,敢啓。傳曰,知道。
又以備邊司言啓曰,慶尙前監司李壄,病重辭職,許遞之後,其代累次遞易,夫馬上來已久,留滯可慮。新監司洪萬朝,除授有日,尙不出肅,卽爲牌招,使之從近辭陛,何如?傳曰,允。
南至熏,以兵曹言啓曰,僉知中樞府事崔重泰戶奴呈狀內,上典情勢病勢,俱難供職,斯速入啓處置云。西樞雖曰閑局,不可一向虛曠,今姑改差,何如?傳曰,允。
又以兵曹言啓曰,今二月十三日,校奴文一萬稱名人,自開陽門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
李宜顯啓曰,臣承命敦諭于右議政徐宗泰處,則以爲,狗馬賤疾重發,自度蘇歇無望,不得不冒昧請啓,庶冀天鑑垂憐,不意愈音來降,承宣臨諭,十行恩綍,責勉丁寧,臣伏地震悸,不自知感涕之橫集。臣之賤疾,衰謝已極,雖切忝冒之懼,何嘗有奔走積勞,而舊病乘虛發作,漸至沈頓,有不敢引日曠職,以益尸素之罪。且伏念臣之箚事,實有僭妄之罪,儒臣論之,朝體得矣,公議見矣。臣旣有犯,何辭自解?在臣悚蹙之情,惟當解職被譴而後,庶可爲嚴畏自靖之義。況又病狀如此,此臣之所以萬萬懇迫,不避瀆擾之辜者也。忱悃未達,誤恩隆厚,而無以自力祗承,臣當萬死。臣床第之喘慌,不能爲言,敢欲待其心神少定,以文字畢辭,仰請嚴誅云矣,敢啓。傳曰,知道。
正言韓配周啓曰,臣目見近來臺閣之上,規避成習,尋常慨然於心矣。頃者掌令兪命凝,當諫院處置之際,强引不當引之嫌,以爲苟且謀避之計,故臣果以草草數語,略爲警責矣。卽見憲臣疏本,則以臣向日論列之事,大加憤怒,語多噴薄,至以恣意凌踏,壞損臺體等語,反詆臣身,不遺餘力。臣看來竊不勝駭惑焉。當初憲臣之處置諫臣,本不干涉於其從兄事,則以此爲避,亦豈非苟且之甚者乎?憲臣,亦於詣臺之日,對其僚臺,亦不以必捧爲期云,此則向日持平李廷濟疏中,所嘗論列者也。自家亦知其避辭之苟且,則臣之一番規警,在所不已,今乃不思自反,反詈至此,實非臣意慮之所到也。臣之當初所論,實出於略示規警,以存臺體,而今乃以壞損臺例爲言,未知强自引嫌,當事謀避者,不爲壞損,而執守臺體,規警其非者,反爲壞損耶?似此說話,誠可笑而不足辨也。臣久忝言地,絲毫無補,左拳右踼,徒事引避,愧懼之深,身亦勞矣。然旣被無限譏斥,則臣何敢自以爲是,而晏然於職次乎?請命遞斥臣職。答曰,勿辭。
南至熏啓曰,正言韓配周,再啓煩瀆,退待物論矣。傳曰,知道。
又啓曰,都摠府郞廳來言,闕內近處,入直軍兵,夜巡檢云矣。敢啓。傳曰,知道。
校理李世最上疏。大槪,敢陳病難供職之狀,冀蒙恩遞,兼附區區所懷,以備裁察事。入啓。答曰,省疏具悉。疏中沈鉉事,銓曹之備擬字牧,未詳委折之如何,而朴鳳齡之旋擬舊踐,林世儉之直擧其名,誠爲未安。至於鄭纘先之避,宜在落科,予未知其是非倒置也。爾其勿辭察職。
知中樞府事李彦綱疏曰,伏以,臣於向者,感激異數,嚴畏分義,不得不一謝恩命,而至於金吾兼帶,決難冒昧承當,瀝血之疏,未蒙允兪,請急之單,又復見阻,一味悚縮,靡所容措。日昨伏見前持平鄭纘先疏本,擧臣平生,一筆句斷,迫蹴蹈藉,無復餘地,此猶不足,至以辛巳所被醜謗,不可謂必無是理爲言,又從而結之曰,二字缺昭洗,備陳開釋,猶不若全然無累。其命意下語,比諸頃年李東彦之啓,更加一層。臣看來尤不勝煩冤痛迫,直欲剖心見志,而不可得。當初東彦之論臣也,摘抉希賊妻辭招中連信二字,傅會於順命所假托諺書中接置婢子之語,粧撰爲辭,勒加之罪,而至其結語,乃曰,身居卿列,不能自厲,致令交通賊家之說,發於賊口,尋其文勢語脈,蓋疑臣家婢僕,或有往來相通之事,而臣不能檢束,爲臣罪耳。此臣前疏中所以引王之事,以明其萬萬無是理也。今憲臣所謂醜謗云者,突然創出於文案臺章之外,故爲此疑亂之計,臣誠怳惝駭惑,莫測其所以然也。向年臺臣之所以搆臣而陷臣者,宜無所不至,而猶未有此等惡語矣。今者憲臣,全不擇發,輕加而勒斷者,抑何意耶?噫,從古以來,橫被誣謗,不能自明者何限,而亦豈有如臣前後所遭者乎?戴盆之冤,纔暴於天日之下,而下石之論,旋發於臺閣之上,必欲置之於黯黮難明之科,人之爲言,胡至斯也?直緣臣行己無狀,樹立素汙,誠信不能見孚於同朝,標望不能取重於當世,一受誣衊之言,終墮坑坎之中,撫躬傷悼,更誰怨尤?且念臣資性蹇淺,百無肖似,過蒙謬知,濫躋卿秩,鵜梁之譏,臣亦自知,而貪冒寵榮,不早斂退,致有今日,不但身名玷辱,無以自拔,至今淸朝崇顯之班,緣臣汚穢,將何顔面,復立於人世乎?伏乞天地父母,察臣危苦之懇,特命削罷,俾臣得以畢命丘壑,保守愚分,千萬幸甚。答曰,省疏具悉。卿之被誣,予已洞知,意外臺言,何必深嫌?卿其勿辭,安心行公。
上在慶德宮。停常參·經筵。
昧爽至辰時,沈霧。夜一更,月入軒轅左角星內。
藥房都提調崔錫鼎,提調趙相愚,副提調金演啓曰,伏未審夜來,聖體,若何?伏聞醫官所傳之言,王世子症候,昨日湯劑進服之後,連有汗氣,粥飮連有所進云。夜間寢睡及外感諸症,比昨加勝乎?今日臣等,與諸醫入診,議定繼用之藥,宜當。無任憂慮之至,敢來問安,竝此仰稟。答曰,知道。無事。世子症候,姑無加勝之效矣。勿爲入診,問于醫官,議藥。
中宮殿問安。答曰,知道。
藥房再啓曰,伏聞世子宮入診醫官所傳之言,卽今症候,左右脈度弦索,舌上白苔,有加於昨日,小便黃赤,夜間眠睡,亦未安穩。仍與商議,則外感表症,雖以汗解,餘症猶未盡祛,和解散,加乾葛·麥門冬各一錢,黃連酒炒·山桅炒各七分,連進三貼,宜當云。此藥卽爲劑入之意,敢啓。答曰,知道。勿爲逐日問安。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
南至熏啓曰,大司憲權尙夏,執義崔啓翁在外,掌令兪命凝未肅拜呈辭,掌令李相周被論,持平洪萬迪·林世儉,避嫌退待,今日以監察茶時之意,敢啓。傳曰,知道。
金弘楨,以都摠府言啓曰,今日入直軍士中日習射,請出標信。傳曰,知道。
金演啓曰,春煦向舒,視事所當啓稟,而受灸纔畢,瘡口完合後取稟之意,敢啓。傳曰,知道。
又啓曰,明日崇政殿,儒生殿講時命官,何大臣進去乎?敢稟。傳曰,領相進去。
李宜顯啓曰,黃海監司,以今二月初十日封,新産生靑魚,限內不得封進事,待罪事,狀啓。傳曰,勿待罪事,回諭。
金演,以內醫院官員,以都提調提調意啓曰,時御所,本院問安廳及藥庫間架,自前傾側,以長木,處處支撑,近益欹危,非但所見之未安,若不趁時修改,則前頭頹壓之患,委屬可慮。令柴門監次知修改,而役軍及雜物,令兵曹量其容入,磨鍊擧行,何如?傳曰,允。
司諫李肇啓曰,日昨李廷師所傳,鞫廳所傳之言,臺臣則曰親聽,渠之爰辭則歸之孟浪,瞻聆所及,莫不駭訝,其在事體,終不可置之疑信之間。王府所當覈出參聽之人,以辨其虛實,而只以其自明之辭,泛然議啓,直請放送,及其稟處命下之後,不卽擧行,當臺臣發行之日,始陳箚請發緘,其疏漏稽緩之失,不可無警責之道。請禁府當該堂上,從重推考。軍威縣令李廷師,旣入王府鉤覈之中,緘問參聽,又有成命,則玆事未結殺之前,不當晏然赴官,災歲守令,累月瘝曠,殊甚可慮。請軍威縣令李廷師遞差。竝引嫌而退。前科罷後,已歸筌蹄,以此引避,殊甚太過。嫌難處置,勢所固然,初未區別,亦非大段。當初論遞,意在相規,疏語侵逼,何必爲嫌?請持平林世儉·洪萬迪,正言韓配周出仕。答曰,依啓。
持平林世儉啓曰,臣以論事不審之實,引避退待,處置請出,出於意外,召牌繼降,不得不趨詣,而第臣伏見校理李世最疏本,則以臣妄論文衡事,大加非斥,聖批亦以直擧其名,誠甚未安爲敎。臣不勝瞿然悚恧之至。夫文衡之任,國家之重選也。臣雖愚迷,豈不知其薦議點圜,自有主者,而若其薦望不公,輿情未厭,則臺閣之臣,亦何可諉以自有主者,人不得容議,而遂不敢開口一言耶?姜鋧之素負文望,自有公議,非臣一人之私言也。近來文衡之選,苟且極矣,而徒拘於色目之彼此,終不爲一番擧論,則今日朝廷,果可謂有一分公道乎?臣之愚意,妄以爲似此是非,似非公議,不可不一使明主知之,故遂至於擧名,而質言之耳。今儒臣之斥臣,以直指其名而登諸章奏者,非臣意慮之所及,而終無以解臣之惑也。大凡公議,不在朝廷,則在於草野。苟係公議,則雖草野之人,猶且言之,況臣忝居言責,受人主耳目之寄,略採輿論之所誦,以明公議之所在,有何不可,而儒臣之譏斥,乃至於此耶?至於誣一世云者,何其抑勒之甚也?臣之疏中,只論卽今在朝宰臣之文望而已,則何嘗有片言於一世之無才,而乃以誣一世爲言耶?臣竊訝焉。臣旣被儒臣之斥,又承未安之敎,臣之情勢,固不可晏然,而且於右僚之疏,亦有所難安者。夫水原前官之所望,雖與時任,有些差異,而終不可以全然無罰,則旣發請罪之啓,旋卽停止,何得免苟且輕遽之歸,而今右僚不思自反,乃以怪駭抑勒等說,反詆臣身,誠不可曉也。臣不欲費辭相較,而重傷事體也。臣不諒時勢,妄有論列,一言才發,譏斥四至,一避再避,徒事瀆擾,臣之罪戾,至此尤大。其何敢一刻仍冒於臺次乎?請命遞斥臣職。答曰,勿辭。
南至熏啓曰,持平林世儉,再啓煩瀆,退待物論矣。答曰,知道。
副校理沈壽賢疏曰,伏以臣,卽伏見校理李世最之疏,則以臣頃日處置,請遞於持平鄭纘先事,大加非斥,臣不勝瞿然之至。臣於伊日晩後,入直館史,以兩司處置,歸於本館之意來告,而簡問諸僚,則或稱有故,或有引嫌者,不得已獨爲處置,而謂之下語殊爽者,儘有委折。臣於昨年,以問郞,適當日子考出之際,略見辛巳文案,則順命招辭,有李判書婢子接置之語,而玆事虛實,已經昭雪,憲臣之到今追提,旣涉已甚,而至於醜謗云者,當之者自有別人,何可混圇成說,橫加於不當之人乎?是必由於憲臣之誤聽而錯認故也。雖在庶官微眚,所論苟有差爽,則置之落科,自是處置之規也。今此醜謗之說,何等汚穢之目,而不少詳審,容易下語乎?雖曰其他兩款,實循公議,而只此一段,終未免論人爽實之歸,故不得不置之落科矣,今者同僚,至以是非顚倒,爲半行缺伏乞聖慈,特賜鐫遞臣職,以謝公議,以安私分,不勝萬幸。答曰,省疏具悉。處置請遞,未見乖當,意外非斥,何必爲嫌?爾其勿辭,從速察職。
吏曹參議尹德駿上疏。大槪,敢首僨誤之罪,以謝公議事。入啓。答曰,省疏具悉。爾其勿辭,從速察職。
禮曹判書李寅燁上疏。大槪,情勢難安,冀蒙譴罷,兼附所懷,以備裁處事。入啓。答曰,省疏具悉。果有參聞之人,則不必待其復命,緘問臺臣,使之自首爲宜,依此擧行,勿辭察任。
上在慶德宮。停常參·經筵。
未時申時,雷動電光。夜五更,月暈。
下直,光州牧使黃一夏,榮川郡守朴泰翊,訓戎僉使安永達,阿吾地萬戶李俊健。
金弘楨啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
南至熏啓曰,臺諫處置,旣已經宿,連日監察茶時,亦甚未安,除在外被論呈辭入啓外,呈告人員,牌招,何如?傳曰,允。
假注書鄭來周病,代以金尙奎爲假注書。
以備忘記,傳于李宜顯曰,居首幼學林華·金昌萬,各給二分,之次進士成胤光,幼學白鴻逵·金昌績,各給一分。
金演,以弘文館言啓曰,本館上番副應敎李㙫,以中學兼敎授,今日儒生製述時,晝仕出去,而一日之內,勢難畢考,每每草記,事涉煩瀆,畢考間除草記,直爲出去之意,敢啓。傳曰,知道。
李宜顯,以禮曹言啓曰,上年,因京畿監司奉審執頉,昭顯墓相望白虎邊沙土,爲雨水數三傷破處,待明春擧行事,啓下矣。修改處,別定監役官,當爲擧行,而役處形止,看審然後,軍丁,似當參酌定給,爲先發遣本曹郞廳,詳審摘奸後,稟處,何如?傳曰,允。
持平洪萬迪啓曰,臣於本府李相周之啓,有不敢參涉之嫌,旣以此自列,尋單縮伏,一味悚蹙之中,不意今者,召牌降臨,嚴畏分義,不得不黽勉趨詣,而僚臺處置,又歸於臣身矣。臣於前啓,旣不得傳啓,則不敢處置,事理甚明,其何敢一刻仍據於職次乎?猥忝臺端,無所裨補,數日之間,連事引避,瀆擾之罪,尤無所逃,請命遞臣職。答曰,勿辭。
南至熏啓曰,持平洪萬迪,再啓煩瀆,退待物論矣。傳曰,知道。
副司果申鐔疏曰,伏以臣,妄陳一疏,重觸忌諱,蹤迹臲卼,屛伏首愆之中,卽聞因判義禁李寅燁之陳箚,有李廷師言語傍聽人自首之事,以臣其時問郞之故,自金吾來問參聽與否,臣於是不勝駭歎之至。臣於丙戌九月日不記呂必重再拿納供之時,果以問廳進參,與朴鳳齡及本府都事同坐時,廷師與鳳齡對坐,自言連以刑房喫苦之狀,仍及林溥受刑時,以不歇杖,受責於李師尙云云,而伊日事狀,臣之所聞,不過如斯。今於朝命之下,不敢自隱,從實仰陳。他餘傍聽者,固當次第自首,而臣於玆事,實有所疑惑者。頃因諫臣疏批,而有稟處之命。有司之臣,所當趁卽奉行,而視之尋常,無端延拖,及至鳳齡奉使之日,亦有政院啓辭,而又不卽承牌,緩緩陳箚,俱不得緘問於臺臣,必待其遠去之後,托以臺臣指名某某,藉此風傳,創出前古所無之事,乃欲舍其本,而究其末者,有何大關而然耶?其所較量伸縮之迹,綻露無餘,而諉以遲鈍,其誰欺乎?況自首之規,或犯科禁人多,而未易覈出者,容或有此,而今以言語參聽,直請自首者,此何事體,此何擧措?且臺臣,旣曰親聞,曰發問,臺臣猶爲失體,況不待臺臣之言,徑請傍聽之自首者,其不成貌樣,大傷國體,爲如何哉?臣之此言,非敢爲一身地,實爲聖朝惜此擧也。臣之無似,忝在侍從之列,不幸今者,創造無前之駭擧,終不免露章自首,使淸朝體貌半行缺答曰,省疏具悉。疏辭,令金吾稟處,而自首之外,贅陳他說,侵斥重臣,不遺餘力,殊甚駭異也。
吏曹參判崔錫恒疏曰,伏以,臣於前冬,忝居政曹,重遭臺疏之詆斥。雖蒙聖明,曲加辨釋,在臣私義,不敢自安,累違召旨,席藁俟譴,賴天地生成之大造,得以解免,緘恩省愆,第增感結。不意今者,天官佐貳之命,又及於已試累敗之身,曾未數月,復叨宿趼,臣誠慙悚惶駭,罔知攸措。目今朝論多歧,好惡各異,每一政出,輒加指議,無心泛擬,有意諦看,洗瘢吹毛,誰不做病?雖使地望鑑識,爲世所服者當之,其不至於僨敗者,鮮矣。況以臣之地望輕微,鑑識昏昧,固無以見重於同朝,而加以性本疎懶,罕於交往,物情時議,全不省識,從前顚沛,亦由於此。今若徒恃寵眷,不自揣量,復入政席,知進而不知退,則一身狼狽,雖不足恤,其在重誤國事,何哉?且臣於日昨,以母病陳疏祈免,伏承救護之批,私心感祝,天地莫量,而臣母以篤老之年,痰火宿患,挾感重發,旬月之內,差復未易,兼帶兩筵及金吾摠任,俱係緊重,而緣臣有故,經席·胄筵,全廢入對,王府宿衛,久曠職務,臣之情地,節節難安。伏乞聖慈,將臣本兼諸任,一倂鐫改,以便國事,以安私分,不勝幸甚。答曰,省疏具悉。卿其勿辭,從速察職。
右議政徐宗泰箚曰,伏以臣,病深情蹙,長單乞免,實出懇迫之悃,而未蒙聖鑑照察,特有承旨臨諭之命,隆恩猥及,踰越賤分,臣誠兢惶震越,措躬無地。噫,臣强其難安之蹤,而叨此非據之任,目見艱虞溢目,而無有一言一事之仰裨,尸素之愧懼,深矣。然所處旣異於庶僚,豈敢少遇訿評,輒以去就爲計,上孤我聖明之顧遇,下負其殫竭駑鈍,一分圖報之願哉?念臣所遭,儒臣疏論,實非隨事規切之比,臣反省恂慄,深知釁戾之自作,而亦自幸者,有罪必聞也。其所謂强引爲嫌,謄達受敎,作此意外擧措者,以臣爲虛罔縱肆也。臣雖無似,忝居長百僚之地,被三司之重斥如此,毋論情實如何,揆諸廉義,豈容强顔而仍冒?疏言至峻,臣慢旣彰,其在國體,亦何可過爲寬恕,而不加以責罰乎?況臣積敗病發,痰壅火熾,形神日瘁,澌頓不支,自知鬼事近矣。雖微此情勢,豈復有任職陳力之望?臣前後忝竊,數年之間,愆咎頻發,呈告瀆冒,凡幾遭矣。慙惶踧踖,亦覺其罪之爲大,伏乞聖慈,察臣肝膈至懇,亟賜斥罷,議臣罪名,公私幸甚。答曰,省箚具悉卿懇。儒臣疏斥,實是意外,予旣諒察,卿之本心,有所開釋,則更無難安之端,不科請急之章,遽出仰成之辰,心之缺然,曷可云諭?昨遣承宣,諭予至意,情志不孚,莫回遐心,益用慙恧。噫,時勢艱虞,日甚一日,大臣去就,關係不輕,其不可袖手恝視也,決矣。卿其毋執撝謙,速出論政,勉副如渴之望。仍傳曰,遣史官傳諭。
左議政李濡箚曰,伏以臣累瀆申籲,冀賜斥免,而聖上輒降溫諭,辭旨勤懇,至于日昨箚批而極矣。臣於此,固當含恩怵分,竭蹶趨命,而揣量私義,終有所難進者,三日起居之班,亦未免廢禮,罪積逋慢,一味悚縮,不意首相,以賤臣去就,猥煩宸聽,至以將欲觀勢出仕爲言。筵席說話,晩始得聞,而其間不無差異於臣之本意者。蓋臣所遭人言,不比尋常,前後聖諭之下,雖不可每每引以爲嫌,顧念才分力量,人心世道,無可爲者,一退之外,更無他策,或箚或單,必遞乃已者,是臣之所自期,而惟是聖眷隆重,私心惶感,進退狼狽,罔知攸處。乃於首相之來問也,槪以分義,則宜不敢一向撕捱,而揆以情勢,有難冒出等語,有所酬酢而已,未有明白定斷之言矣,筵奏之辭,至於如此,僚席之意,雖急於勸出,而臣心之恧蹙則深矣。臣若可出,則不出於玉體受灸之時,而更待何時乎?區區素志,於此可見,而若其不容仍據鼎席之狀,則誠有如上所陳者,豈可徒以恩旨之優渥,僚相之勸勉,而强顔就列乎?伏乞聖慈,俯察危悃,亟遞臣職,仍治臣終始違拒之罪,不勝幸甚。答曰,省箚具悉卿懇。三箚三批,辭已竭矣。謂卿體諒,卽起造朝,而巽牘四上,引嫌太過,是豈所望於卿者乎?目今國勢朝象,無一可恃,而兩相引入,廊廟殆空,言念及此,憂鬱殊甚也。卿其體予思想之心,勿復以情勢爲辭,安心視事,用副至望。仍傳曰,遣史官傳諭。
上在慶德宮。停常參·經筵。
世宗大王忌辰齋戒。
自辰時至午時,日暈。申時,日有右珥。
藥房都提調崔錫鼎,提調趙相愚,副提調金演啓曰,雨餘日候不適,伏未審此時,聖體,若何?伏聞醫官所傳之言,王世子患候,湯藥連進之後,肌熱脈數等症,頗似稍減,粥飮有所加進云。夜間寢睡及諸症,益有差勝之效乎?臣等無任憂慮,敢來問安,竝此仰稟。答曰,知道。世子症患,日漸差勝,勿爲問安。
中宮殿,藥房問安。答曰,知道。
南至熏啓曰,大司憲權尙夏,執義崔啓翁在外,掌令兪命凝未肅拜三度呈辭留院,掌令李相周被論,持平洪萬迪·林世儉,避嫌退待,今日以監察茶時之意,敢啓。傳曰,知道。
李宜顯啓曰,吏曹郞廳來言,臺諫有闕,政事,何以爲之?敢稟。傳曰,過國忌後,爲之。
權持啓曰,右議政再度呈辭到院,而以國忌齋戒,留院之意,敢啓。傳曰,入之。不允批答。
假注書金尙奎病,代以尹聖時爲假注書。
正言韓配周啓曰,竝引嫌而退。啓辭見上指名陳疏,殊失事體,見非公議,勢難在職。一向引避,殊涉過當,不可以此輕遞言官。請持平洪萬迪出仕,持平林世儉遞差。答曰,依啓。
上在慶德宮。停常參·經筵。
世宗大王忌辰。
南至熏啓曰,大司憲權尙夏,執義崔啓翁,在外,掌令兪命凝未肅拜,三度呈辭留院,掌令李相周被論,持平洪萬迪呈辭,持平一員未差,今日以監察茶時之意,敢啓。傳曰,知道。
金弘楨,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以備邊司言啓曰,今日本司坐起出令,而堂上兩員外,皆不來參,揆以事體,極爲未安。除實病及情勢難安呈辭受由外,竝牌招,使之察任,何如?傳曰,允。
又以備邊司言啓曰,卽今兩西賑政方急,關西則方伯罷遞,其代不可不趁速往赴,而新監司尹趾仁,除授已久,尙未出謝。遠道荒政之經紀,漸至遲延,委屬可慮,卽爲牌招。且湖西年事,雖不至甚慘,山邑亦多失稔,前監司罷遞之官,凡干酬應,必難盡意擧行,而新監司李善溥,將於開月望後辭朝云,太涉稽遲。兩道方伯,竝令趁今晦前,辭陛促赴,何如?傳曰,允。
傳于李宜顯曰,連觀三南監司狀啓,流病·紅疫熾盛,民人相繼死亡,湖南爲尤甚。誠極驚慘,而大抵紅疫死亡,多於流病,以昨年下送方文,申飭各道,着實救療事,分付,待其寢息,恤典等事,一體擧行。
右議政徐宗泰再度呈辭不允批答,王若曰,旣宣諭之丁寧,又批辭之申懇,謂當勉起,胡至連章?重敷心腹之言,庸責股肱之義,永念時事,曷堪殷憂?黨議紛爭,而朝無寅協之義,民生困極,而野有愁痛之聲,星虹之災,厥咎安在?札瘥之慘,近古所無。國其謂何?天之方蹶,凜有懼於多難,將誰賴而胥匡?當幸忠良,任予承弼。惟卿,鸞鳳瑞物,氷蘗淸名,簡素儒雅之風,一心謙愼,雍容揖遜之態,餘事文章,溥堯兪名節無瑕,允矣金玉君子,呂晦叔德望漸重,居然柱石元臣。故托重於鹽梅,何待決於夢卜,心公而愛惡兩忘,不染朋比之私,位高而沖挹彌深,可醫趨競之俗。玄齡就第,雖暫許於乞身,君實還朝,果復叶於加額。期卿鞠躬而盡瘁,俾予端拱而仰成。庶有捄於顚危,倘少紓乎宵旰。惟玆逋牘,實乖素料。旣非告老之年,又無難强之疾。至於論思之疏,未見侵詆之言。以休休之心,固當付之一笑,示悻悻之色,寧不駭於群情?方謂協心共貞,如救焚溺,豈容袖手恝視,圖占優閑,縱榮衛少愆,不妨臥閤論道,顧安危所係,敢曰俾躬處休,予不捨卿,公毋困我。於戱,廣忠益而勤攻吾闕,諸葛之事業光明,徇國家而不爲身謀,魏公之功烈茂著。勿引小嫌而求退,勉追前哲而□□亟回遐心,用副至意。所辭宜不允。故玆敎示,想宜知悉。知製敎崔昌大製進
上在慶德宮。停常參·經筵。
卯時,日暈兩珥。申時,日暈。夜四更,月暈。
南至熏啓曰,近日金吾,久不開坐,滯囚之弊,殊涉可慮。禁府堂上,竝卽牌招察任,何如?傳曰,允。
以義禁府言啓曰,掌樂院主簿南道揆,前縣監尹商明,以李廷師所言參聞事,今方首實待命。廷師,亦當有對辨之端,竝爲拿囚,而參聽人中追後自首者,隨其首實,亦一體拿問,何如?傳曰,允。
又啓曰,近來憲府,無行公之員,連以監察茶時,事極未安。除在外呈辭入啓被論外,呈告人員,牌招察任,何如?傳曰,允。
李宜顯啓曰,卽者吏曹郞廳來言,今日爲政事命下,而判書趙相愚病不來,參判崔錫恒未肅拜,參議尹德駿呈辭,不得開政云。判書趙相愚,參判崔錫恒,參議尹德駿,竝卽牌招開政,何如?傳曰,允。
又啓曰,卽者吏曹三堂上,竝牌不進,推考及罷職傳旨,今纔捧入,而判書趙相愚,參判崔錫恒,更爲牌招開政,何如?傳曰,允。
以吏曹參議尹德駿牌不進罷職傳旨,傳于李宜顯曰,推考傳旨捧入。
李宜顯啓曰,吏曹判書趙相愚,參判崔錫恒,再招不進,推考傳旨,今方捧入,而一日三牌,有傷事體。參議尹德駿,旣有只推之命,更爲牌招開政,何如?傳曰,允。
又以侍講院言啓曰,本院僚員,近甚不齊,輪直之際,事多苟簡。輔德·文學有闕之代,今日政,以在京無故人差出,仍卽牌招察任,何如?傳曰,允。
又以弘文館言啓曰,本館上番副應敎臣李㙫,以中學兼敎授,今日儒生製述坐起時,晝仕出去之意,敢啓。傳曰,知道。
傳于李宜顯曰,黃海監司李彦經留待。
又傳曰,黃海監司李彦經引見。
以右議政徐宗泰三度呈辭,傳于李宜顯曰,不允批答。
金弘楨,以兵曹言啓曰,今二月十八日,軍官李廷濟稱名人,良女今禮稱名人等,自興元門入來,差備門外擊錚,極爲駭愕,竝令攸司,囚禁治罪,同門守門將李時明,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今二月十七日,保人金厚伯稱名人,自興化門入來,差備門外擊錚,極爲駭愕,令攸司囚禁治罪,同門守門將楊顯道,常時不能禁斷雜人,以致闌入,亦難免其責,推考,何如?傳曰,允。
吏批,行判書趙相愚,參判崔錫恒牌不進,參議尹德駿進。
兵批,行判書趙泰采病,參判未差,參議李震壽病,參知吳命峻進,右副承旨南至熏兼進。
吏批啓曰,判書趙相愚,參判崔錫恒,竝牌招不進,小臣獨政未安,何以爲之?敢稟。傳曰,只出緊任。
又啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
吏批,以鄭齊斗爲掌令,金始煥爲持平,李縡爲文學,李正臣爲輔德,李墪爲兵曹參判,任守幹爲副校理,朴斗寅爲軍威縣令,別春秋趙泰億·李縡減下。
兵批,以兪命凝爲副護軍,林世儉爲副司直,崔重泰爲副司果。
吏批啓曰,卽接漢城府移文,則庶尹尹聖瑀,身病甚重,不得察任云。改差,何如?傳曰,允。
兵批啓曰,習讀兼能麼兒郞廳朱世贇,造山萬戶備擬受點矣。卽接能麼廳牒呈,則世贇,以曉解兵書之人,兼差郞廳之後,百餘講官,盡心敎訓,雖新進始學之人,賴曉糟粕,大有設廳講習之效,故各廳講官等,至於齊訴請仍其任云,果如所報,則其在激勸之道,不可無變通之擧。造山萬戶朱世贇,今姑改差,使之仍察郞廳之任,何如?傳曰,允。
兵批啓曰,新差黃拓坡權管尹世興呈狀內,上年冬,猝得中風,半身不收,勢難赴任云,而邊將不可輕遞,故待差赴任之意,嚴題分付矣。今又呈狀,衰境中風,非時月可痊之病,多般治療,有加無減云。其實病如此,則不可無變通之道。尹世興,依例罷黜,準期不敍,何如?傳曰,允。
李宜顯啓曰,新除授侍講院官員牌招事,命下矣。今已日暮,待開門牌招之意,敢啓。傳曰,知道。
正言韓配周啓曰,訓局,卽輦下親兵之所在也。緩急所恃,惟在於此,而撫養之道與他自別,故令各道,輸納砲布,以爲軍兵衣資之地,而必以每年十月爲限,定差員領納,若有過限不納者,則特令拿問定罪,自是朝家令甲也。近來國綱懈弛,朝令不行,爲守令者,不思奉行,惟思延拖,冬節已過,春序將半,而其中四五邑,有全數未納者,此豈不大可寒心哉?自訓局行關督納,非止一再,而慢不擧行,無意來納,怠緩之習,不可不懲,日後之弊,亦不可不杜。其中全未納守令,竝命罷職。
判尹閔鎭厚之狠愎自恃,縱恣無忌憚,卽其平生伎倆耳。向年聖敎洞燭其爲人,摧折之斥退之,不欲復置之於周行者,蓋欲使鎭厚,思愆田廬,悛去舊習也。如使鎭厚,少有心腸,則及其甄敍之後,惟當飭躬戒行,改心易慮,不復如前之爲,而宿習不改,舊樣猶夫。今者李喜朝之山訟,事係重大,査事方張,固當付諸有司,以待其結末,而鎭厚以喜朝至親,乃於査事未究竟之前,敢引不襯着者之受敎,至以法司遵用不至深慮等語,肆然投疏,自作斷案,一以爲欺眩天聽之計,一以爲蔑法濟私之地。如此縱恣無嚴之習,不可置而不論,判尹閔鎭厚,請命罷職。答曰,依啓。末端事,不允。
敎黃海監司李彦經書,王若曰,十連節制之權,在前代而攸重,一路藩宣之寄,顧今時而尤難,苟非其人,曷膺是選?眷玆海西一域,寔爲我東重藩,環山海二十三州,産魚鹽銅鐵之利,接關塞數千餘里,有唇齒輔車之形,民俗悍驍,而伎習弓馬,地利隩阻,而勢固金湯。何比年饑疫之荐臻,而一方疵瘼之甚夥,田賦之等第紊亂,官無足證之簿書,卒伍之名色殷繁,里有難平之徭役,冠蓋相屬於站路,列邑多需索之端,山澤盡入於公家,下被侵漁之苦。民情胥徯於蘇息,廟算方務於改釐,大同之法將行,甲乙靡定,詳定之制欲試,闊狹難裁。海防多疏,正急先事而備豫,州紱兼綰,蓋欲久任而責成。念是任厥惟艱哉,顧在廷疇可托者,惟卿,才猷贍敏,器識精通。夙掉鞅於騷場,詞繢映發,逮橫經於雷肆,輔翼弘多。司耳目則克盡糾繩,擢喉舌則惟允出納。常喜刺論闕政,而不務乎訐揚,每思振刷頹風,而亦戒乎矯激。進長薇省,風采聳伏蒲之班,出按湖藩,歌謠播憩棠之化,於世務則疏通無礙,莅職事則周旋適宜。旣內外之懋敬,厥有聲績,效廊廟之檢擧,屢擬藩維。言議文華,固知見推於時望,盤根錯節,思欲暫試其通才。人雖以內重爲言,予則切西顧之念。玆授卿黃海道觀察使兼兵馬水軍節度使·巡察使·海州牧使,卿其祗服寵命,勉恢令圖。櫛爬垢痒,問疾苦而恤窮獨,綜核名實,嚴黜涉而恢公明。陰雨綢繆之方,正須竭智殫慮,春和賑貸之政,當如救焚拯溺。矧今改絃而更張,亦惟待人而區劃。剗革軍民之積弊,務從便宜,設施營牧之新規,貴在簡約。若夫稟裁專斷,自有應行舊章。於戱,念切窮民,予旣下責己之敎,輟自邇列,卿宜盡體國之誠。蘇孺文之下車,行看奸猾帖息,范孟博之攪轡,佇聞郡邑澄淸。往惟欽哉,行且召矣。故玆敎示,想宜知悉。知製敎宋正明製進
禮曹判書李寅燁疏曰,伏以,臣以疎鈍之資,當議讞之地,觸事生疣,罪戾層積,日昨臺評果發,問備薄罰,亦出於末減,臣誠慙惶悚懍,靡所容措。至於申鐔之疏,語意危險,侵斥非常,疑之以機關,詆之以伸縮,末乃以其誰欺乎爲言,架鑿臆逆,直驅臣於黨私欺天之科。噫嘻,今日人心,借曰不古,何其言之不擇至此也?凡本府稟處之規,必開坐然後,方商議覆奏,而諫臣疏中,旣斥金吾,則不得不陳章控乞,而厥後連有公故,實無無故開坐之日。稟處之不卽擧行者,蓋有然矣。及聞臺臣,承命遠出,而臣適病寒甚重,落席涔涔,不得承牌,亦不可膠守常規,箚陳緘問一款,聖批允可,而本府不敢創開新例,往復喉司之際,自至遲延,未及緘問於臺臣,傍觀之不知者,謂之稽緩,固也,無足怪也。緣臣不敏,旣不能登時緘問,則奉使之行,未易還朝,成命之下,不宜久稽,而此事源委,與究覈言根自別。當初臺臣疏避中,旣曰李廷師,揚言於他問郞·諸都事同坐之處云爾,則雖不直擧姓名,其所謂傍聽者,要之不出伊時在坐之人耳。且聞其對人酬酢之際,乃以問郞·都事之爲某某,指名發說,擧世藉藉,無人不聞,都事之參聽者,自知應入於現告之中,至預構供辭,而臣之妄料,竊以爲參聽諸人之一番置對,特是早晩間事,苟有自首之令,必無隱諱之理。如是則不待緘問臺臣,而自有究覈之路,率爾陳請。其間委折,不過如斯。此則雖出於事勢之不得已,而旣無前例之可据,攻臣斥臣,猶或可也,今者鐔疏,白地生疑,許多詆讕之言,都出於噴薄,寧不欲與之呶呶,而亦有不容不辨者。臣於臺臣爲至親,李師尙亦舊要也。固無一分左右之意,於一身利害,亦無一分干涉之端,則何苦而甘心欺罔,用意費力爲哉?設欲較量伸縮,如言者之言,査事之虛實,少無關於日子之遲速,臺臣之在否,則雖背公死黨之人,亦不至此之愚也。至於機關云者,尤不滿一哂也。臣之儱侗樸鹵之狀,非惟通朝之所悉,想亦天鑑之所燭。況此事,又何有機關,而懷諼抱詐,較量伸縮,上欺天聰,下負臣心,以自陷於罔測之誅乎?蓋臣於平日,以緘問臺臣,爲大段未安,故當初廷師議啓之時,固有稟以緘問之議,而臣之愚見,以爲自本府擧論,有傷事體,本府惟當就囚人供辭而處之,得臺臣疏陳,而參聞諸人然後,再拿究覈,則事體獄情,兩得其當,初不以緘問,攙入於議啓者,良以此也。末後之持疑往復者,亦以此也。因此抵戲,疑詆及此,傳所云求全之毁,正謂是也。臣之衰鈍,久叨匪據,初旣有緩不及事之失,後復有創開駭擧之罪,被人蹈藉,無復餘地,其不可抗顔復進,重汚王府之重地也,決矣。卽以獄囚之多滯,召牌辱臨,而顧臣情地危蹙,旣如右所陳,竟未祗赴,坐犯逋慢之誅,臣罪萬死,臣罪萬死,伏乞天地父母,曲賜諒察,將臣所帶金吾之任,亟先鐫遞,本兼諸務,次第竝解,以謝人言,以安私分,千萬幸甚。答曰,省疏具悉卿懇。臺臣遠出,緘問未易,則參聞之人,使之自首,元非不可爲之事,而申鐔之疏,侵斥非常,良可駭也。於卿少無可嫌,安心勿辭,速出行公。
知事李彦迪疏曰,伏以臣,自被誣衊,爲世僇人,幸荷天日之明,下燭覆盆,得全性命,而顧玆危蹙之蹤,迫隘之情,終不敢晏然復玷於周行,前後起居之班,陪從之列,俱未敢抗顔趨參,席藁俟罪於路次而退矣。屢控辭疏,竟未登徹,而分義惶悚,不得每每煩瀆,西樞之職,雖曰閑漫,亦何可虛帶經年,有同養病坊哉?且臣竊有區區私懇,不得不冒萬死仰籲於仁覆之下焉。臣以無似,猥蒙天恩追增之典,榮極幽明。焚黃省掃,光賁泉壤,乃人子之至情,而被誣之身,旣不敢冒沒行公,亦不敢循例請暇,踧踖徊徨,歲且更矣。及今春序已闌,益切霜露之感,而職名未解,無以私自下鄕,臣之情理,其亦窮且慽矣。伏乞聖慈,俯垂矜察,亟令鐫削臣姓名於朝籍,仍許退塡丘壑,不勝萬幸。答曰,省疏具悉。卿其勿辭往來焉。
別兼春秋趙泰億疏曰,伏以,臣於史局僨敗之地,決無抗顔復當之理,而辭疏還給之命,違牌只推之恩,遽出於一日之內,控避路窮,不得不冒昧就直,以爲苟完薦事之計矣。卽伏見右揆箚本,以臣頃日疏語,謂非隨事規切之比。臣已不勝其悚恧不安,而至擧臣疏中數句語結之曰,以臣爲欺罔縱肆也。噫,是何言也?臣之原疏,業已聖明之所洞燭,此不過爲事體略陳所懷而已,夫豈有一毫他意哉?大臣前疏,旣以抑勒責臣,已是臣本情之外,今玆箚中四字,尤非臣意想之所敢到者。臣誠驚愕,莫曉所以致此也。臣從前不愼語默,積忤於人,其在懲羹之道,宜守緘口之戒,而職在論思,懷不敢隱,竊自附交相勉規之義,則是宜爲休休之量所包容,而誠不料不見諒之至此也。此無非臣誠信,未曾見孚於同朝之致,尙何顔面,仍據於榮次乎?伏乞聖慈,諒臣危蹙之情,亟削臣本兼職名,仍治臣妄言之罪,以重朝體,以安私分,不勝幸甚。答曰,省疏具悉。爾其勿辭察職。
慶尙監司洪萬朝疏曰,伏以臣,謬膺新命,辭不獲免,遠出南徼,期在匪遠,松楸入望,感涕自零。仍念臣之父母墳瑩,在於高陽地,不過數日,可以往返,趁此辭陛之前,欲伸省疏之禮。伏乞聖慈,俯賜哀憐,特許恩暇,俾遂私願,不勝幸甚。答曰,省疏具悉。卿其依疏辭往省焉。
未時,上御興政堂,黃海監司李彦經,留待引見。入侍,同副承旨李宜顯,假注書尹聖時,記注官趙泰億,記事官李縡。上曰,方面爲任,不輕而重。上年海西農事,凶荒特甚,故朝家有設賑之命。方今正當賑政之時,卿須盡心救濟,使無捐瘠之患。且大同法,欲改以常定,卿今下去,速宜講究爲之。彦經曰,本道凶荒,比他道尤甚。近峽之民,自前秋已多流離,卽今通一道民間赤立,大命近止賑救之策,當救焚拯溺,而節已晩矣。更無生穀之道,形勢萬分切急矣。朝家特爲軫念,稅米一萬石,使之留賑,甚大惠也。然而當待秋輸納于江都,故民情皆不願,關西所劃給者,亦不肯取去云。海西想必一樣矣,民若不願,不可强迫。且海西別輸米五千石,劃給關西,此朝廷非有一字缺薄於兩西,關西,有貿米可卽還納,海西,無他周旋之道,則亦無可奈何,而愚民不知其如此,奪此與彼之際,缺望多矣。更令賑廳,隨便料理,關西所送米,以他穀推移給之,使本道作錢,直納于戶曹,似合事宜矣。上曰,此曾因備局引見,有稟定之事矣。彦經曰,頃日筵中大臣,以此事陳白。賑廳堂上李寅燁以爲,臣下去後商量本道形勢,更當有所狀聞,觀勢處之云云,而賑政一日爲急,待臣下去後狀聞,則似未免後時之歎。更令賑廳,商確稟處似宜,故敢此仰達。上曰,更令廟堂稟處。
又所啓,年饑如此,則道內所有穀物,雖升斗之米,宜勿遷動,俾作飢民口吻之物,而本道稅米,留賑一萬石外,當納于京倉者,尙有萬餘石。當此蓋藏,一空之日,以本米責捧上納,實無其路矣。此係惟正之供,變通之請,固知不敢,而在前凶歲,因道臣狀稟,有作錢上納事。今年稅米太,一倂作錢,則垂死之民,或可救得一分,令該曹稟處,未知如何。上曰,令該曹稟處。
又所啓,三軍門軍保作米,或作錢或作木,以米上納者,不過五六千石。此亦作錢以納,則厥米自當爲飢民之食,故臣與三軍門大將相議,則禁衛營·御營廳,無甚持難,獨訓鍊都監所納,堇數百石,而以用度不足爲難。此則穀數不多,自賑廳推移給之,其代自本道作錢,以納於賑廳,似爲便好。令三軍門及賑廳,商確稟處,何如?上曰,令賑廳及三軍門商議稟處。竝出擧條上曰,生民休戚,係於守令,守令黜陟,在於監司,卿下去後,嚴明黜陟,以副予意。
李宜顯曰,監司辭朝時,例有別諭讀宣之事。今則親承傳敎矣,亦爲讀宣別諭乎?上曰,讀宣別諭。宜顯讀諭,使聽之。上曰,勸農事,今番則別爲申飭,必勿泛然,各別勸課,着實爲之,可也。仍令小宦,給弓矢·臘藥·胡椒等物,彦經跪受。
李宜顯所啓,別兼春秋完薦後,無仍爲入番之例矣。別兼春秋趙泰億·李縡,旣已完薦,依例減下,以兼春秋替直之意,敢達矣。上曰,依爲之。榻前定奪
上曰,殺人罪人權諴,京畿監司狀啓,以爲權誠。諴與誠,有不可知,而申飭刑曹,斯速跟捕,刑曹郞官處,發牌分付。榻前下敎諸臣以次退出。
上在慶德宮。停常參·經筵。
辰時巳時,日暈右珥,暈上有背。
下直,宣川府使朴泰圭,龜城府使崔元緖。
南至熏啓曰,大司憲權尙夏,執義崔啓翁,掌令鄭齊斗,在外,掌令李相周被論,持平金始煥未肅拜,持平洪萬迪呈辭,今日以監察茶時之意,敢稟。傳曰,知道。
又以義禁府言啓曰,卽接月令醫員朴道煥手本,則保放罪人李喜朝,病勢今已向差云。還囚之意,敢啓。傳曰,知道。
李宜顯啓曰,吏曹郞廳來言,守令多闕,政事,何以爲之?取稟。傳曰,當日爲之。
金弘楨,以備邊司言啓曰,以諫院所啓,砲保價布未納守令罷職事,依啓矣。當初事目,極其嚴明,而經冬至春,全無所納,守令怠慢之習,不可無罪責,而第念上年木花之失稔,大抵同然,雖今錢木參半,猶有難辦之慮耳。且聞五邑中一處,昨夕來納云,前頭似當次第上來。當此春窮,諸道守令遞易迎送之弊,實涉重難,不可無參酌變通之道。尙州等五邑現告守令,竝只推勿罷,其該邑監色,自都監捉致,從重科罪,何如?傳曰,當初事目極嚴,而外方官吏不爲奉行,砲保價行不納之弊,近來尤甚,非特今年也。罷職之罰,未爲過重,而第五邑守令,一時遞易,迎送有弊,竝姑先從重推考,監色,自都監從重決棍,可也。
又以兵曹言啓曰,今二月十九日,私婢月香稱名女人,自興元門入來,差備門外擊錚,極爲駭愕,令攸司囚禁治罪,同門守門將崔華齊,常時不能禁斷雜人,以致闌入,亦難免其責,推考,何如?傳曰,允。
李宜顯,以弘文館言啓曰,本館上番副應敎臣李㙫,以中學兼敎授,昨日儒生製述事,出去矣。收券浩多,門限已迫,未及畢考,今日亦爲晝仕出去之意,敢啓。傳曰,知道。
又啓曰,卽者吏曹郞廳來言,以守令多闕,旣有開政之命,而五邑守令,今已仍任,無他窠闕,政事不得爲之云矣。敢啓。傳曰,知道。
以統制使狀啓,城內人家二十八戶延燒,射夫徐俊伯率女雪良等五名,燒死事,傳于李宜顯曰,燒死人等,令本道恤典擧行,而延燒人家,令該曹考例顧恤。
南至熏啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
正言韓配周啓曰,判尹閔鎭厚請命罷職。啓辭同前新除授司憲府掌令鄭齊斗,時在京畿安山地,請斯速乘馹上來事,下諭。答曰,閔鎭厚疏語,非出於欺眩濟私之計,今玆所論,殊涉過當也。勿煩。下諭事,依啓。
又啓曰,臣竊痛閔鎭厚縱恣無忌之習,敢以草草數語,有所論列矣。言不槪心,致勤未安之批,至以非出於欺眩濟私之計,所論殊涉過當爲敎,臣不勝瞿然,繼之以訝惑也。夫鎭厚之狠愎縱恣,業已聖明之所洞燭,不必更爲覼縷,而鎭厚於癸未十一月十八日晝講,以知事入侍,以山訟事啓曰,人家百步內,不許入葬,乃是法典,而近來訟官,不能詳知法意,或以爲十家以上,方可禁葬,或以爲苟非瓦家,不足論步數,勒令入葬,誠爲不當矣。今後則雖一人家舍,百步內,毋得許葬事,申飭中外,仰達蒙允,而及至喜朝入葬於數百戶驛村之中,鎭厚以喜朝之至親,不待査事之結末,猶恐訟理之或屈,敢以不襯着之受敎,故爲私相傳播,後又復陳疏,至以私相酬酢之語,上達聖聽,一則曰法司所遵用,不至深慮,一則曰累叨京兆,傍照此法,假托受敎,眩亂天聽,其用意陳章,營護至親之計,昭然難掩,如見肺肝,此豈非欺眩濟私之甚者耶?査事旣畢之後,則雖無受敎,執公議者,自當有斟量之論,而今者鎭厚,不避親嫌,急急營救,其在事體,豈不寒心乎?臣之所論,不過欲嚴公法杜後弊,而聖明不諒,以過當爲敎,臣未知殿下何取於縱恣一戚臣,而摧折臺閣,若是其大過耶?臣竊爲殿下惜之也。臣以疏外之迹,不諒時勢,妄爲論列,而不惟不賜允兪,反下未安之敎,此無非臣平日言議,不能見信於君父之致,臣何敢一刻仍冒於臺次乎?請命遞斥臣職。答曰,勿辭。
南至熏啓曰,正言韓配周,再啓煩瀆,退待物論矣。傳曰,知道。
以備忘記,傳于南至熏曰,吏曹參議尹德駿上疏皮封,着署麤大,殊甚未安,推考。
吏曹參議尹德駿疏曰,伏以,臣之老母在百里之內,而臣縻職不能往省者,已四朔矣。臣之情理,實不堪久淹,而亦不敢數數請暇者,畏分義也。方寸搖搖,日夕靡定,卽者家信來到,老母感寒半朔,症勢增加,咳嗽達夜,寢食大損。臣聞來驚惶,益不能自定,玆敢疾聲急籲。伏乞聖慈,特命遞臣職名,俾得及時歸視,不勝大願。答曰,省疏具悉。爾其勿辭,往省焉。
京畿監司李健命疏曰,伏以臣,昨伏見刑曹行關,以罪人權諴跟捕事,又勤特敎,臣不勝悚慄之至。諴之在逃,今已經年,頃於嚴敎之下,申飭廣州,非止一再,而尙無捕得之報。國綱之解弛,此亦可駭,而或言其往來京中,則本府亦難尋問,宜自該曹捕廳,竝令譏捕,而臣方以此俟譴,則雖不敢直請,亦望有所處分也。且向日儒臣,以沈玹備擬事,侵攻銓曹,蓋玹之頃年入於繡衣書啓者,金吾査案,俱無事實。其後又經郞署,而素有勤幹之稱,故適當災邑之有窠,臣果以書尉薦,則凡係得失,臣實當之,而非斥之言,獨及於銓臣,臣之私心悚恧,宜卽自暴,而煩瑣是懼,泯默多日,今始附陳。伏乞聖慈,俯察臣難安情實,亟遞臣職名,以安微分,不勝幸甚。答曰,省疏具悉。嚴敎之下,尙未捕得,綱紀所在,極可寒心。宜令捕廳,刻日跟捕,而疏末事,不必深嫌,卿其勿辭察職。
右議政徐宗泰三度呈辭不允批答,王若曰,敷心之辭已竭,謂卿意之可回,引疾之章未休,胡予志之不諒?不欲多誥,毋庸累辭。言念時事之多艱,實惟往牒之罕覩。天怒震疊,予未知其獲愆,朝象携離,疇可責其共濟?內則民生旣困,札瘥之患亦多,外而邊備甚疏,綢繆之責方急。惟國勢無可着手,故識者爲之永嘆。如欹器之將傾,必致墜地之患。若巨川之方涉,誰是操舵之人?惟卿,金玉其姿,氷蘖蘗之操。素履簡靜,俗可鎭於趨營,雅度宏深,人莫議於通介。雍容詞館,擅燕國之高文,步武銓司,稱山公之奏事。惟卿心雖存於挹退,而予意彌專於倚毗。雷雨經綸,奚但輿望之所屬?風雲契合,自是睿簡之特殊。金甌覆名,誠已勤於再卜,黃扉爰及,責方隆於共貞。不料請急之章,遽惟仰成之際。雖有霜露之微感,行看勿藥之休,矧惟年紀之未高,殊非丐閑之日。憂虞之形非一,此何等時,辭避之請至三,卿毋困我。君臣協力而圖理,猶懼顚隮,台輔袖手而傍看,誰任匡救?宜念盡瘁之義,無爲便身之圖。榮衛雖愆,惟當臥閤而論道,休戚與共,寧容在家而不知?顧儒臣規箴之辭,非有他意,而我卿容受之量,豈足滯懷?亟回若浼之心,庸副如渴之意。於戱,時勢之蠱壞至此,予毋樂乎爲君,輔弼之去就難輕,卿豈忍於棄我?式遵前旨,宜斷來章。所辭宜不允。故玆敎示,想宜知悉。知製敎任守幹製進
上在慶德宮。停常參·經筵。
下直,長連縣監黃鐸。
金弘楨,以都摠府言啓曰,今日入直軍士中日習射,請出標信。
又以備邊司言啓曰,今日賓廳坐起出令,而堂上兩員來參,餘皆不進,事甚未安。除應頉外,稱病人員,竝牌招,何如?傳曰,允。
又以兵曹言啓曰,禁軍等分給黑角長弓七百四十四張·黑角弓三百十六張,令敎鍊官折衝趙廷元監造,旣已畢役矣。見樣弓子十張封進之意,敢啓。傳曰,知道。監造官考例稟處。
南至熏啓曰,今日賓廳日次,兩司當爲入侍,而憲府無行公之員。除在外被論外,呈告未肅拜人員,竝卽牌招,以爲推移入侍之地,何如?傳曰,允。
金演啓曰,右承旨金致龍,自鄕昨已上來,而今日不爲出肅,牌招察任,何如?傳曰,允。
傳于金弘楨曰,大臣·備局堂上引見。
南至熏,以兵曹言啓曰,今二月二十日,匠人金潤稱名人,自朝陽門入來,差備門外擊錚,極爲駭愕,令攸司囚禁治罪,而同門守門將李弼齊,常時不能禁斷,以致闌入,亦難免其責,推考何如?傳曰,允。
傳于南至熏曰,兵判疏批已下,明朝更爲牌招察任。
兵曹判書趙泰采疏曰,伏以臣,情勢危蹙,斷無一分復出之理,呈告縮伏之中,又犯違慢之罪,露章請譴,冞增悚懍。卽者庚牌荐降,半日之內,恩召頻繁,繼又伏聞筵中特敎,開釋勤摰,有若慈父之懷子,無狀如臣,何以得此於聖明?感激惶隕,不知死所。到此地頭,區區廉義,有不暇顧,不得不祗詣闕外,而第臣前後所遭,不啻尋常有非相規之比。今若諉以體例間事,只恃寵靈,冒沒仍據,則不但公議之嚴,有所不容,士夫進退,亦關世道汚隆,其可徒以瘝曠爲懼,勉諭爲榮,厭然承命,不思自靖之道乎?噫,臣之違拒嚴召,凡幾遭矣。聖明之特降恩旨,亦旣屢矣,而猶且抵死爲期,不敢冒出者,是豈臣全昧義分,徒思便身,而誠以崩迫之情,轉益層加,深篤之病,亦難自力,一日二日,違傲是事。有臣如此,不若速就刑法之爲愈也。席藁陳籲,徑歸私次,伏乞聖慈,亟命鐫削臣職,仍勘臣罪,無使重任久曠,微分不勝萬幸。答曰,省疏具悉卿懇。諫院之啓,憲臣之疏,斷非出於公心。予心知其不公,而謂卿屢疏,有難强許,遞不當遞之職,寧有是理?予志牢定,決難準請,卿其宜體此意,勿復撕捱,以損事面,作速行公,毋曠重務。
江原監司宋廷奎疏曰,伏以臣,蒙被聖恩,濫叨藩寄,今將奉命東出矣。念玆一行,經歲而返,遠違松檟,久隔瞻省,霜露之感,到此益切。臣之父母墳墓,在於廣州東境,距本道界百里之近。若於辭陛之後,取路廣州,歷入展掃,因赴任所,則區區情理,可以得伸,兼省復路廚傳,於事爲便,敢此惶恐陳籲。伏乞聖慈,俯賜矜允,臣無任怵惕祈懇之至。答曰,省疏具悉。卿其依疏辭歷省焉。
右承旨金致龍疏曰,伏以臣,受任邊邑,自速罪戾,聖度天大,薄施輕譴,纔出圓扉,繼蒙恩敍,非臣糜粉,所可仰報其萬一矣。不料銀臺新命,遠降於蓬蓽之下,驚惶感泣,罔知攸處,竭蹶就道,今始來伏於私次,此際天牌,又復降臨。怵分畏義,不得不趨詣闕外,而第臣向來所坐,非尋常不職之比,奸商之齎持禁貨,挾隨使行,國有常憲,而未免不察之七字缺使知幾潛脫,人所同憤,而尙無斯得之報。當初疎漏之責,臣實當之,豈可曰事勢之所不容,而有所自解也哉?臺章遄發,議罪至重,追惟至今,尙有餘悸。雖荷天地父母,曲加恕察,而孤負職責,惶愧冞深,其何敢冒昧趨承,出入於近密之地哉?且臣本以癃病之人,累年邊土,積有所傷,痰火轉熾,肌肉脫削,危兆敗症,日就奄奄。以此病狀,尤無自力供劇之望,玆敢瀝血控籲於宸嚴之下,伏乞聖慈,俯賜諒察,亟許鐫罷,以安微分,以尋生路,不勝幸甚。答曰,省疏具悉。爾其勿辭,從速察職。
午時,上御興政堂,大臣·備局堂上引見。入侍,領議政崔錫鼎,韓城君李基夏,同敦寧金錫衍,左尹李墪,左副承旨金弘楨,司諫李肇,持平金始煥,校理任守幹,假注書尹聖時·金啓煥,記事官李基聖·呂命擧。
崔錫鼎進伏曰,日氣稍暖,風色猶冷,不審聖體,若何?上曰,無事矣。錫鼎曰,僚相引入,諸宰行公者少,連不備員,屢請牌招,事體未安矣。今番則別無大段稟定之事,而以久未登對,故入侍矣。
又所啓,黃海監司李彦經,辭朝引見時有所達,命稟處矣。朝家軫恤本道,稅米一萬石,許令留賑,而民情不爲願受者,以其待秋輸納江都之時,高重捧上故也。民情如此,則有難强迫云,而此乃各邑散在之穀,旣無轉輸之弊,則窮春賑貸,寔爲便好。分付江都,秋後徵納,勿復如前過重,更觀形勢,使之作錢上納,亦無不可。沿海稅收米五千石,關西劃給事,奪此與彼,民情似爲缺望,而京納與移轉,無甚差別。且聞關西已整理船隻,將來載云。今不可中輟,依初定奪,輸送爲宜。至於三軍門保米,留賑本道,其代以錢木上納事,禁衛·御營兩處大將,若無持難之事,則依所啓施行。訓局保米,雖云不多,而以捧錢爲不便云。大將今方入侍,下詢處之,何如?李基夏曰,近來軍餉,常患不足,稱貸宣惠廳及他軍門,尙未還償。今此保米,雖曰數少,作錢則誠難支用矣。今者李彦經請以賑廳穀推移相換。此則曾前亦有如此之時,在本營亦似無妨矣。上曰,萬石之穀,於賑資,誠爲打緊,不可以民情之不願,不爲留賑,而關西劃給,已有成命,則今不可更改也。兩軍門保米作錢事,依施,都監則令該廳以米相換,可也。出擧條
又所啓,京畿水使洪以道狀啓,以爲,本道與海西,舟師秋操,則各其道設行,春操則間一年互相往來合設,已有定式。今春操當合設於海西,而海西沿海各邑,被災尤甚。畿甸雖云稍勝,而當此窮春,許多軍兵,決無贏餘糧赴操之勢。頃以此意報備局,故使之狀聞矣。今春合設,其勢誠難,兩湖亦已許停,此亦今姑停止,何如?上曰,停止,可也。出擧條
又所啓,開城留守李喜茂狀啓中一款,則以曾請帖文,少欲加得,而松都雖是重地,異於監營,前者所請,旣已成給,則此不可續續與之,似難許之矣。上曰,此雖出於不得已,而開城府所請,太多矣。錫鼎曰,然矣。又曰,一款,則以若干銀貨,入送柵門,轉賣取贏,以爲公私輸用之資矣。近因蔘禁,所送別將,至義州虛還,生利之道,一切見塞,實涉悶慮。使行往還時,夫馬百馱,依前入送之意,有所陳請,此府形勢誠然。似當變通,而目今蔘貨,一切禁斷,而犯禁之徒,皆出於松都云,似不可施行。上曰,此不可數數更改,勿施宜矣。
又所啓,工曹判書尹以道,以所帶典設司弊端陳疏,請令變通矣。一款以爲,本司諸員六百餘名,或爲應役,或收身布,以爲需用之資,而中間除出四十名,移給他處,故歲用之數,漸至欠縮,不能支堪,所除元額,依前充定,以爲補用之地云。形勢果爾切迫,則似當定給而,良丁勢難猝得,釐正廳結末後,推移以給。一款則尙方錢文一百二十兩,賑廳錢文一百兩,戶曹蔘價三百兩貸用之數,無路還償,請得蕩減爲宜。一款則丙戌以後災減之數,令該曹速爲代給事也。令該廳參酌計給,似可矣。上曰,依爲之。出擧條
又所啓,江界府使權疏中,江邊七邑民情,願依北路例設科云,而臣意,江邊雖遐遠,與六鎭有異,設科則重難,御史去時,文武俱試才若干人,直赴爲宜事回啓矣。前頭御史當往,而西邊饑荒旣甚,試才雖異設科,今春則似不可行,前頭觀勢,或秋間別遣試才御史,或待日後御史下往時,爲之似好矣。上曰,今春則形勢爲難,更觀前頭爲之,可也。出擧條
又所啓,歲下自上傳敎以爲,災荒如此,各司用度,參酌裁減。雖係御供之物,亦令裁減,德意甚盛。令李寅燁,句管此事,近始修正文書,臣見之,則有錢穀諸司堂郞,丘價及歲饌等例分之物,參商減損,固無不可,而員役料布,尅減米斗錢兩,或半兩無益於經費,而徒爲瑣屑之歸。至於御供,則頃在丁丑有裁減之事,庚辰年有若干復舊者。今歲三南稍稔,與乙丙有間,似無大段可減之事。或遇諸道大侵,如庚·辛·乙·丙則更議裁減,而今番則姑勿擧論,各司則只減有錢穀衙門例分,而員役以下,勿爲更減,似爲得宜。諸議亦多如此,故敢達。上曰,依爲之。出擧條上曰,本兵之長,久不行公,職務之曠廢者多矣,若都試·朔試射等事,累月不爲擧行,事甚可慮矣。錫鼎曰,上敎誠然矣。凡國家之事,必待受職任責者行公然後,可以趁期擧行,而簿書期會,亦是重事。近來有若干情勢,則必爲引入。末世不可以淳古之風責之,蓋緣廉隅太勝而然也。兵曹則異於吏曹,古或有三四年不遞者,而今則一年之內,或至數遞矣。趙泰采頃遭臺評,不過問備,措語雖重,業已開釋,則誠不可不爲行公矣。近來備局開坐,堇備三員。刑判則行公,而近亦不爲來會,戶判則有足疾,今日承牌,而有妨拜跪,不爲入來矣。聚會精神,雖不可期,而來會者亦少,誠爲未安。不幸左右相引入有日。翰薦已完,亦當合坐,而吏曹參議出外,政府西壁有之,而亦爲違牌不出。翰林不可一向久曠,令政院應參人員,竝爲牌招,明日內使之合坐,何如?上曰,依爲之。榻前定奪
又所啓,兵判事,才已下敎,更爲牌招察任,何如?上曰,近來朝論歧貳,黨議日甚,重任之臣,連次引入,殆無行公之日矣。兵判事,向時臺啓雖請推考,而措語則非推考啓辭也,當之者豈非不安乎?才已開諭,使之出仕,而以鄭纘先疏出之後,又爲引入矣。予以崔啓翁爲不合於都堂錄者,非因趙泰采疏而發也。近來筵席不嚴,李大成稱譽啓翁以爲,儒臣無出其右,李肇則請改批答措語中,猥雜二字。爲人君而以猥雜者謂猥雜,而使不得謂之,玉堂雖名士,皆可謂放肆矣。至以啓翁謂淸名直節,豈敢爲此縱恣之言也?錫鼎曰,都堂錄時,臣亦同參,似當待罪,而第都堂錄,異於本館錄,直爲圈點,本無單望相議之事,故亦不敢待罪矣。崔啓翁本是鄕人,臣亦不知其爲人之如何,而第其家勢,乃是翰林承旨子孫,故以不遐遺之意,獲參是選矣。啓翁之侵斥趙泰采,蓋不識事勢曲折而爲之,轉輾以至於鄭纘先之疏繼出,此誠不幸矣。古者廉隅,不至大段,宣廟朝先正臣朴淳爲相,被臺啓數其十罪,若干呈辭,仍卽行公矣。今者廉隅太勝,如此之風,不可見矣。上曰,近來若有如是而行公者,則必以無廉恥鄙夫目之,此則古今異矣。錫鼎曰,雖或難安,豈可一向引入乎?上曰,玆事是非,已是朝家之所知,論議歧貳之時,若以此等事,每引入,則無可行公之日矣。更爲牌招,可也。榻前定奪
錫鼎所啓,左相疏中,以筵中僚相有觀勢出仕之言,有所差異爲辭,臣誠瞿然。理當上疏引咎,而迹似爭辨,亦有不敢矣。臣於伊日,與左相言及國事,使之出仕,則答云方欲呈辭未果,而人心世道如此,縱爲出仕,亦何所補云爾,則似無一向引入之意,故臣曾以是達之,而今其箚語如是,臣誠不安矣。大抵引入,以李廷濟疏出之故,而公議或以廷濟爲過,而批旨隆厚,亦不宜終始引嫌。所當敦迫出仕,而右相則儒臣疏語如此,豈不難安哉?第設使當時所達,如儒臣所論,而豈可以些少事,一向引入乎?右相爲人,過於謙讓,人或有問訊者,則每以被罪爲期云,此亦似當各別敦勉矣。上曰,所達誠然矣。左相則當初委折,予已知之,實無必爲引入之嫌,而尙無出仕之意,誠爲可悶矣。右相則陳箚本意不然,而儒臣疏語太過,引入亦太過矣。才始呈辭,故卽爲敦迫,似涉不可,雖未勉出,而前頭當別爲敦勉,予意亦本來如是矣。
又所啓,釐正廳名號已罷,而其中窒礙之事,欲爲了當,而未及收殺矣。臣於上年七月拜相,而與諸宰言及此事,則曾前已有成命,而李益壽·閔鎭遠拘於此事云,故臣問諸益壽·鎭遠,則兩人尙未閱視文書云。臣又問若是何乃遷就,則答云欲與李寅燁,同會停當,商議區處,而尙今未畢矣。方今宰臣不可直府中,斷事如古制之爲,若使郞廳稟目隨卽爲之,有所變通,庶乎可矣。今二人又坐罷矣。釐正廳之當初設立本意,欲爲民除弊,儘多好處。曾前兪集一,爲此廳堂上,罷遞之後,又失此兩人。軍門餘軍,有抄出者,而尙無歸屬,水軍亦無定制,國事似無期限,誠爲可悶。臣思其堪當此任者,則李光佐雖年少,而留心世務,綜核事實。今除全羅監司,而本道治績,亦無疎漏。若使如此之人,管領是任則好矣。當此久任責成之日,按道之臣,不可內遷,而第三南,不至凶荒云,前頭隨窠內遷,使之句管,何如?上曰,依爲之。
上曰,判義禁李寅燁,以臺臣緘問復命,必進參聽人處,使之自首,未見其不可,而申鐔上疏侵斥,意非尋常,予甚慨然也。凡事非則非之,而事過之後捨之,可也。今則只就一事一非之後,持之不捨,申鐔之疏,辭氣不甚和平。蓋前年疏斥之後,不平之氣尙在。論議如此,則人必不敢行公矣,予甚慨然也。錫鼎曰,年少之人,無甚遠慮,誠爲可悶矣。
李基夏所啓,自前都監馬兵,分授馬匹,疲孱之時,或以濟州入山馬,取來分給矣。上年亦爲取來,而上來時適値潦雨,多致病斃,分授者亦多兒駒,所見甚不實矣。以兒馬養作戰馬爲難,故國家以分養馬,分給各軍門,而此亦馴養後,方可爲戰馬,況直以生馬分授者乎?曾有數三百匹上來之時,而上年則只百匹矣。臣待罪濟州時見之,馬匹有至老,而不出來者。今年則限三百匹,擇其體大可合戰馬者,趁潦前取來,使各邑分養,待秋分給本局軍兵,似爲得當。且不宜使好馬,空老於島中,故敢達。上曰,馬匹之空老島中,誠爲無益,依所達爲之,可也。出擧條
又所啓,領相以釐正廳事仰陳,臣亦有欲達而未達者,故敢此仰達。別隊移屬禁衛時,都監卜馬軍料,不爲磨鍊,而節目已定之後,亦無奈何,以若干餘軍劃給,追後得良丁以給事定奪矣。軍餉每每不足,或稱貸他衙門,或以砲布作米,破東補西,常患苟艱。前已屢陳榻前,有令廟堂稟處之命,而尙無區劃之事。且曾以軍保子枝充定事定奪,而問于各邑,則皆以爲難,無他變通之道,事甚悶慮。釐正廳餘軍,各邑或充定逃故,或更待朝家分付云,而本廳尙未決斷,廟堂亦無處分。若給各其軍門則已,若有用於他處之道,則都監旣有別得良丁以給之命,令廟堂參酌以給,何如?錫鼎曰,都監形勢,軍餉甚不足,得良丁以給事,曾已定奪。釐正廳餘軍,或以爲當給各其邑,俾充逃故爲宜云。前頭更觀結末,亦當參酌劃給於都監矣。上曰,更觀前頭,參酌以給,可也。出擧條
司諫李肇所啓,同僚以判尹閔鎭厚請罷之啓,承未安之批,引避退待。臣當處置,而臣於此事,有不敢參涉之嫌。今此請罷之論,蓋爲向日疏辭,而其疏中有擧大臣而爲言者。臣與其大臣,有應避之親嫌,顧何敢容喙可否於其間乎?且日者以崔啓翁事,略有所達。蓋啓翁以遐方孤蹤,得參館錄,意外有嚴敎。館錄,極選也。當初被選後,屢入擬望,旣經睿覽矣。聖意如以爲不合,則指斥其狀,或使削錄,或使勿爲備擬,其於事體,無所不可,上下情志,亦當流通,而向因批旨間下敎,直斷之以猥雜。王言一下,莫知其由,其在大聖人包容之量,臨下之道,誠有所未安。臣以區區過慮,敢有陳白。今者筵席,聖敎至嚴,誨責非常,臣之情勢,尤有所不敢晏然仍冒臺次者,請命遞斥臣職。上曰,勿辭。
金弘楨啓曰,司諫李肇,再啓煩瀆,退待物論矣。上曰,知道。
持平金始煥所啓,請還收印信僞造罪人孫自哲減死定配之命。啓辭同前上曰,勿煩。
又所啓,請還收靈光定配罪人混放送之命。啓辭同前上曰,勿煩。
又所啓,請掌令李相周遞差。啓辭同前上曰,勿煩。
上曰,承旨來前。金弘楨進伏。上曰,頃因良女六月擊錚,以殺獄罪人權諴拿致京獄事,別下嚴旨矣。昨日京畿監司上疏,則尙未捕得云。紀綱所關,殊極駭然。廣州府尹從重推考,京畿監司亦爲推考,令捕盜廳另加譏捕,限十日若不捕捉,則以論罪事,各別申飭。出擧條諸臣以次退出。
上在慶德宮。停常參·經筵。
夜一更,有霧氣。三更,木星入太微垣端門內。五更,月犯心大星。
下直,金海府使李鳳祥,玉連萬戶張時良。
李宜顯啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
金演,以弘文館言啓曰,本館上番副校理臣任守幹,今日翰林取才時,以執冊官,晝仕出去之意,敢啓。傳曰,知道。
以備忘記,傳于金弘楨曰,今下弓矢,玉連萬戶張時良處給送。
金弘楨啓曰,吏曹判書趙相愚,藝文提學崔錫恒,牌招竝不進,且應講人黃龜河,朔試射不進,罷職,今日取才合坐,不得爲之之意,敢啓。傳曰,知道。
以備忘記,傳于金演曰,史官一員待命,騎馬三匹·卜馬二匹立之。
金弘楨,以兵曹言啓曰,今二月二十一日,別破陣金世萬稱名人,自開陽門入來,差備門外擊錚,極爲駭愕,令攸司囚禁治罪,同門守門將李弼齊,常時不能禁斷雜人,以致闌入,亦難免其責,推考何如?傳曰,允。
假注書鄭夢海出使,代以吳廷賓爲之。
持平金始煥啓曰,正言韓配周,司諫李肇,以竝引嫌而退。措辭見上語雖多激,所論有執,聖敎匪怒,何至深嫌?當初筵奏,實循公議,意外嚴敎,不必爲嫌。請正言韓配周,司諫李肇,竝命出仕。答曰,不允。處置事,依啓。李肇事,强請出仕,未免乖當,公議二字,尤可異也。
持平金始煥啓曰,臣以司諫李肇出仕事,有所論列矣。伏承聖批,以强請出仕,未免乖當,公議二字,尤可異也爲敎。臣於是不勝瞿然,而繼之以訝惑也。崔啓翁之爲人,雖有疎野樸率之態,立朝言行,儘多可觀。若其承召入京,輒必進言,而讜直之風,有之可尙,其文辭贍優,見稱輩流,則向來堂錄,自是公議之所在,遽因被論者反詈之言,殿下又從而摧折之抑塞之,使懷忠鯁直之士,終不得復容於朝端,豈不有駭於群聽,而爲累於聖德哉?頃者儒臣所達,蓋出於扶護敢言之士,有懷必陳之義,何嘗有護黨伸救之意,而殿下不復恕諒,徑加疑怒,昨日筵敎,譴責非常,至以縱肆放恣爲敎。此雖出於勉出重臣之意,而獨不念公議之難咈耶?臺體所在,不可不請出,故臣於處置之際,乃以公議,略及於措辭中矣。今者聖批若是嚴峻,臣何敢自以爲是,晏然仍冒於臺次乎?請命遞斥臣職。答曰,勿辭。
李宜顯啓曰,持平金始煥,再啓煩瀆,退待物論矣。傳曰,知道。
吏曹參議尹德駿疏曰,伏以,臣母以篤老之年,抱沈痼之疾,平時氣息,不勝懍懍,臣之情理,豈忍一日離違,而除命之下,不敢牢辭者,蓋懷祿戀寵之故也。臣母暮年門閭之思,亦非不切,而感恩眷之非常,念分義之至嚴,在鄕勸令赴召,在京勸無遄歸,又必以無疾平遣爲報。臣之至今不決於解職歸養者,亦緣此也。然臣之方寸,何嘗晷刻晏然也?每一念至,當食不能下咽,當寢不能安眠,對人言語,悄然半行缺老母之意,而慮臣驚慮,以症情不重爲言,而臣心事慌忙,如狂如癡,急搆疏辭,殆不成樣矣。今蒙恩暇,卽將歸視,而以臣母氣力揣之,又以去冬時候推之,所傷必深,差復必難,臣之棄置還朝,實未易期。卽今右僚有故,銓席如空,其在朝體,至爲未安。伏乞聖明,曲諒公私形勢,爲先遞臣銓曹之職,至於籌司緊任,竝行改差,不勝大願。臣無任祈懇之至。答曰,省疏具悉。爾其勿辭,俟母病間,上來察職。
禮曹參判李東郁,兼帶辭免上疏。入啓。答曰,省疏具悉。卿其勿辭,從速察任。
右議政徐宗泰四度呈辭不允批答,王若曰,溫諭荐降,謂遐心之可回,懇辭屢煩,愧誠意之未至。卿胡邁邁?予且諄諄。還惟委任之臣,自有難退之義。受人主特達之遇,則必思竭其忠貞,値國家杌隉之時,則未嘗輕其去就。諸葛之鞠躬盡瘁,實緣見知之隆,魏公之殉國忘身,蓋任扶顚之責。念古人已有行者,而今日何獨不然?惟卿淸脩令姿,儒雅重望。外持端恪,瑩然若金璞珪璋,內蘊光華,發而爲文章黼黻。當風波震蕩之際,而每礪公平,履崇高隆顯之班,而愈執謙退。肆篤倚毗之念,庸責輔相之功。富弼尙强,同朝切擧笏之喜,君實再拜,衛士叶加額之望。廊廟雍容,何難乎坐鎭雅俗?謨猷密勿,庶幾其弘濟時艱。誰知造朝之未幾,乃有引疾之太遽?顧年齡之未暮,旣非乃老之時,雖榮衛之少愆,行看良已之慶。念卿前日之控免,固知本情無他,若夫儒臣之疏論,非有深意而發,豈可悻悻然見面?固宜休休焉有容。情志貴在乎疏通,或者誠禮不足,宰相不責以筋力,無以疾病爲辭。矧今時事之日艱,凜乎邦運之將蹶。國計民心之泮渙,有萬分可憂,天災地異之疊臻,無一毫足恃。雖上下協心而共濟,猶懼顚隮,〈況〉老成相繼而控辭,疇克匡救?亶宜臥閤而論道,無或奉身而求閑。於戱,君臣相須,予方倚卿而圖理,安危所係,卿胡棄予之如遺?勉副如渴之誠,亟回若浼之意。所思宜不允。故玆敎示,想宜知悉。知製敎宋正明製進
上在慶德宮。停常參·經筵。
巳時午時,日暈。申時酉時,日有兩珥。
下直,楊根郡守金時保,務安縣監朴泰三。
南至熏啓曰,大司憲權尙夏,執義崔啓翁,掌令鄭齊斗在外,掌令李相周被論,持平洪萬迪呈辭,持平金始煥避嫌退待,今日以監察茶時之意,敢啓。傳曰,知道。
金演啓曰,吏曹郞廳來言,今日爲政事,命下矣,判書趙相愚呈辭,參判崔錫恒未肅拜,參議尹德駿受由在外,不得開政云。判書·參判竝牌招,何如?傳曰,允。
又啓曰,下番兼春秋呂命擧,夜來猝患癨亂,不得察任。今姑改差,其代令該曹口傳差出,何如?傳曰,允。
又啓曰,卽者吏曹判書趙相愚,參判崔錫恒,竝牌招不進,推考傳旨捧入矣,政事命下之後,不得開政,事體未安。崔錫恒則以親病陳疏,故不得已捧入,趙相愚,更爲牌招,何如?傳曰,允。
又啓曰,吏曹判書趙相愚,再招不進,推考傳旨捧入,參判崔錫恒,親病陳疏受由。成命之下,不得開政,事極未安。趙相愚所當更請牌招,而第一日三牌,亦傷事體,何以爲之?敢稟。傳曰,過國忌後爲之。
吏曹口傳政事,兼春秋單尹憲周。
金弘楨,以弘文館言啓曰,上番副校理臣任守幹,以西學兼敎授,明日成均館合製時,晝仕出去之意,敢啓。傳曰,知道。
又以義禁府言啓曰,卽接月令醫員鄭趾顯手本,則保放罪人李相頊,病勢今已向差云,還囚之意,敢啓。傳曰,知道。
以平安監司狀啓,忝在按道之任,入於囚人供援之中,其損事體辱藩任,大矣,惶恐待罪事。傳于李宜顯曰,勿待罪事,回諭。
同副承旨李宜顯上疏。大槪,敢暴私懇,乞蒙恩遞,俾得往省丘墓事。入啓。答曰,省疏具悉。爾其勿辭往來焉。
吏曹參判崔錫恒疏曰,伏以臣,頃日以母病沈篤,陳疏乞遞,受由救護,已過旬望,而日復一日,有加無減,以此情理,雖閑曹散官,猶不可虛帶。顧此所叨之職,何等緊重,矧今長席引入,次僚下鄕,政席殆空,又有開政之命。臣之母病,如有一分差減之效,則在臣分義,豈不敢仰承聖旨,暫赴政席,而目今情勢,少無所減,達宵咳喘,寢睡全失,口味厭苦,飮啖全廢,精神日益昏瞀,氣息日益綿綴,懍懍有朝夕難支之憂,實無暫時離側之勢。當此孝理之下,宜有以曲加哀憐,解免職務,俾遂救親之願。何不少諒情事,强令行公,不思變通乎?書疏進呈之際,召牌下臨,末由趨詣,臣罪至大。伏乞聖慈,俯賜鑑燭,將臣本兼諸任,竝許鐫改,使國事不至任其瘝曠,微臣得以專意救護,不勝幸甚。臣無任煎灼祈懇之至。答曰,省疏具悉。卿其勿辭,救護母病。
弘文館校理臣李世最,副校理臣任守幹·宋正明等箚子。大槪,敢陳愚淺之見,以備澄省事。入啓。答曰,省箚具悉。頃年都堂弘錄,崔啓翁之名,亦在其中,心甚不叶,而言端未發,雖不言於筵席,丙戌以後備擬玉署,非止一再,而終始靳點,是果激惱於問備之論,而箚中出於勉强重臣云者,亦果成說乎?伊日兩臣之筵奏,出於護黨,則此非縱恣而何?爾等雖欲救解,不可得也。至若再進而論大臣,三進而論重臣等說,語極苟且,意在務勝。如使今日國體尊嚴,安敢乃爾?良可慨惋也。
以右議政徐宗泰五度呈辭,傳于金演曰,安心調理。
上在慶德宮。停常參·經筵。
仁宣王后忌辰齋戒。
金演啓曰,右議政徐宗泰六度呈辭到院,而以國忌齋戒,留院之意,敢啓。傳曰,入之。
又啓曰,卽者弘文館副校理任守幹,修撰宋正明,因承未安之批,陳疏徑出。所當依定式,直捧禁推傳旨,而乃以情勢難安,不敢仍在禁直爲辭,則似與無他徑出有異,而旣犯擅離之科,任守幹·宋正明,推考警責,竝卽牌招,而校理李世最亦爲牌招,以爲推移入侍之地,何如?傳曰,允。
南至熏啓曰,監司遞來時,密符親,納例也,而前黃海監司兪命雄,來到城外,以病陳疏,不爲親呈,使其軍官替納,事體未安。前黃海監司兪命雄,推考,何如?傳曰,允。
又啓曰,大司憲權尙夏,執義崔啓翁,掌令鄭齊斗在外,掌令李相周被論,持平洪萬迪,再度呈辭留院,持平金始煥,避嫌退待。今日以監察茶時之意,敢啓。傳曰,知道。
金弘楨,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,允。
金演啓曰,右承旨金致龍,陳疏承批之後,連以式暇在家,今日亦不肅謝,殊涉未安。牌招察任,何如?傳曰,允。
以右議政徐宗泰六度呈辭,傳于金演曰,安心調理。
金致龍,以成均館言啓曰,今日丁亥條四學合製試取事,大司成臣李濟,與本館官員及四學分差敎授,進往本館,爲先開坐,而四學兼敎授,只有西學兼敎授臣任守幹一人入直,玉堂將以晝仕入啓出直,追後來參矣,卽者送言以爲,纔承嚴批,方陳辭疏,勢不得來參云。從前合製時,四學兼敎授中,無故人來參然後試取,乃是規例,則今日旣無來參之員,事涉苟簡,而非但會試之期,只隔二日,更無開坐之日。旣已設場聚士,有難中罷,故仍爲開坐試取之意,敢啓。傳曰,知道。
以校理李世最,副校理任守幹,修撰宋正明牌不進罷職傳旨,傳于金致龍曰,推考傳旨捧入。
金致龍啓曰,校理李世最,副校理任守幹,修撰宋正明,旣有只推勿罷之命,竝卽牌招,以爲推移入直之地,何如?傳曰,允。
上在慶德宮。停常參·經筵。
仁宣王后忌辰。
夜一更二更,坤方巽方艮方,有氣如火光。
金致龍啓曰,明日常參·經筵,取稟。傳曰,停。
金弘楨啓曰,大司憲權尙夏,執義崔啓翁,掌令鄭齋斗在外,掌令李相周被論,持平洪萬迪,再度呈辭留政院,持平金始煥,被嫌退待。今日以監察茶時之意,敢啓。傳曰,知道。
權持啓曰,右議政七度呈辭到院,而以國忌正日,留院之意,敢啓。傳曰,入之。
金致龍,以禮曹言啓曰,卽接宗廟署牒報,則西殿前後稍遠之地,年久枯松八株,無枝無皮,兀立林藪之間,磨戞生木,其害不貲,不可不伐,四面倚墻樹木之掩翳者,竝計一百二十條,一依受敎,亦當剪去枝條云。今此斫伐之處,雖非正殿至近之地,樹木斫伐之數,至於此多,不可無告由之擧。今二月二十九日,兩殿春奉審執頉,修改告由祭祝文中,以此意措辭添入,令該曹依例斫伐後,亦依先朝甲辰年已行之例,仍爲留置本署,前頭大祭祭物熟飯之時,其人例供燒木,姑勿進排,以此所斫之木,量其容入,使之代用,以省其人一分之弊,何如?傳曰,允。
上在慶德宮。停常參·經筵。
金致龍啓曰,明日常參·經筵,取稟。傳曰,停。
南至熏啓曰,大司憲權尙夏,執義崔啓翁,掌令鄭齊斗在外,掌令李相周被論,持平洪萬迪再度呈辭入啓,持平金始煥避嫌退待,今日以監察茶時之意,敢啓。傳曰,知道。
又啓曰,新除授臺諫牌招察任事,命下矣。今已日暮,明日待開門牌招之意,敢啓。傳曰,知道。
又啓曰,卽見平安監司趙泰耉,歲饌題給事狀啓,則永柔居前府使金副胤,年八十三,大米四斗題給矣。八十以上,當給五斗,而只給四斗,有違朝家之定式,只據本朝之報狀,泛然狀聞,難免不察之失。監司趙泰耉推考,何如?傳曰,允。
金演啓曰,吏曹郞廳來言,今日爲政事,命下矣。判書趙相愚陳疏,參判崔錫恒未肅拜,參議尹德駿受由在外,政事不得爲之云。崔錫恒,以親病陳疏受由,已過數日,判書·參判,竝卽牌招開政,何如?傳曰,允。
又啓曰,吏曹判書趙相愚,參判崔錫恒,牌招不進,推考傳旨,今方捧入,而政事命下之後,不得開政,事體未安。趙相愚·崔錫恒,竝卽更爲牌招,何如?傳曰,允。
有政。吏批,趙相愚病不來,參議尹德駿在外,參判崔錫恒進,都承旨金演進。啓曰,判書趙相愚病不來,參議尹德駿受由在外,小臣獨政未安,何以爲之?敢稟。傳曰,仍爲之。
以尹世綏爲司諫,林世儉爲正言,李思永爲工曹參判,兪集一爲左尹,朴泰恒爲大司諫,沈壽賢爲副修撰,趙相愚爲判義禁,金鎭華爲漢城庶尹,崔慶湜爲慶尙都事,韓配休爲漢城參軍,宋正明兼中學敎授,孟淑夏爲黃山察訪,慶基殿參奉尹世謙,長寧殿參奉尹仁敎相換,全聖臣爲典籍,洪正弼爲承文著作,吳命恒爲承文正字,吳廷賓爲學正。
兵批,判書趙泰采病不來,參判李墪病不來,參議李震壽上番軍士點考,參知吳命峻進,左副承旨金致龍進。朴權付副護軍,韓配周付副司直。
金弘楨,以都摠府言啓曰,副摠管尹就五,以御營中軍舊番馬兵等賞中日事,南小門外進去之意,敢啓。傳曰,知道。
又以兵曹言啓曰,今二月二十四日,別破陣金宗碩稱名人,自開陽門入來擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
權持,以戶曹言啓曰,領府事南九萬,己卯年王世子痘患平復之後,以內醫都提調,恩賜田十五結,未及受出矣。全羅道金溝縣數外官屯田畓竝四結,自本家望呈願受,依例折給,何如?傳曰,允。
金弘楨,又以戶曹言啓曰,卽接廣興倉所報,則來三月朔頒料次,倉官進去于左議政李濡,右議政徐宗泰家,請受祿牌,則左議政李濡,以爲引入,右議政徐宗泰,以爲方在呈辭中,祿牌俱不出給云。係是大臣祿俸,何以爲之?敢稟。傳曰,竝令倉官輸送。
金致龍,以禮曹言啓曰,今戊子式年監試·覆試試官,今方磨鍊,而堂下侍從中,無故可擬之人乏少。前修撰洪重休,前校理沈壽賢,以前職擬望,而時無職名,令該曹付軍職,何如?傳曰,允。
又以禮曹言啓曰,今此監試·覆試,設塲於本曹上直郞廳,依前例闕門外朝房直房之意,敢啓。傳曰,知道。
又以禮曹言啓曰,卽接崇陵直長牒報,則本陵二字缺陵上莎臺,於上上年修改處,莎草頹下,自寅至卯,長一字缺尺四寸,廣五尺,深一尺,二字缺陵上莎臺,上上年修改處,莎草動移隙出,自寅至戌,長二十四尺,廣一尺云,而陵上莎草頹下,至於此多,不勝驚惶。依例政府以下進去奉審後稟處,而慰安祭,不卜日來二十七日設行,兩陵上頹下處,蓋覆油芚·草芚,依例令各該司急速進排事,分付,何如?傳曰,允。
金弘楨啓曰,備邊司郞廳,以大臣意來言,今日賓廳日次,而堂上應頉四員外,皆稱病不進,只一員無故當參,不得備員,事甚未安。稱病各司下吏,已令推治,而堂上位不齊,不得來會云矣。敢啓。傳曰,知道。稱病不進堂上,竝推考。
備忘記,史官一員待命,騎馬三匹立之之意,傳于金致龍。
江原監司書目,以大司諫朴權病重上去不得事。狀啓。傳曰,卿辭至此,本職,今姑許遞事,回諭。
禮曹判書李寅燁三度呈辭。傳曰,只遞本職。
兵曹口傳政事,副司直沈壽賢,副司果洪重休。
備邊司啓曰,水原府使羅弘佐,除授已久,連呈辭狀,尙未肅謝。頃年所遭,雖有難安情勢,已經別敍。且不赴春川之除,不當每每辭遞。今番臺啓,亦已停論,水原雖曰重地,旣是邑宰,則武臣廉隅,不當一任其自任,而前倅旣有拿命,官事亦多曠廢,使之卽爲出謝,從速赴任,何如?傳曰,允。
金演,以弘文館言啓曰,本館上下番,近甚不齊,輪直之際,事多苟簡。今日政闕員,以在京無故人差出,仍卽牌招察任,何如?傳曰,允。
觀象監官員,以領事意啓曰,今此崇陵奉審時,觀象監提調臣錫鼎,以領事進去之意,敢啓。傳曰,知道。
南至熏啓曰,今日試官,嘉善以一樣坐,違牌多至八人,至於二所,則只有刑曹判書兪得一承牌,而餘皆不進,將無以推移受點,事體未安。一二所違牌人員,竝更卽牌招,何如?傳曰,允。
〈傳曰〉崇陵慰安祭獻官望單子中,陵上崩頹之語,有若陵土崩頹。如此文字,當爲致察,而承旨矇然捧入,所見未安。以莎草崩頹,改書以入之意,傳于南至熏。
南至熏,以內醫院都提調之言啓曰,本院種藥田,在於栗島,當初元數八結三十負零,種植藥材,以爲不時之需。自十餘年以來,爲水所衝,處處浦落,不至大段矣。上年無前之水,已盡衝破,時存者不過一結餘,許多草藥,繼用可慮。得聞汝於島司畜署所屬田,與藥田接界,而其數幾至百餘日耕云。藥田附近處五六日耕一庫,使之劃給,以爲及時種藥之地,何如?傳曰,允。
左議政李濡初度呈辭。傳曰,遣承旨敦諭。
右議政徐宗泰八度呈辭。傳曰,遣承旨敦諭。
政院啓曰,今此崇陵莎草頹下慰安祭獻官單子中,陵上崩頹等字,不爲詳審下語,致勤聖敎。吏曹當該堂上,竝推考,臣等矇然不察之失,亦所難免,惶恐待罪之意,敢啓。傳曰,依啓。勿待罪。
平安監司尹趾仁疏曰,伏以,臣之父母墳山,在於京畿安山地,而今者猥膺寵命,將出關外,追遠私情,倍切于〈前〉,從前受任藩鎭之人,皆有請暇省墓之例,故玆敢披瀝懇悃,忘僭仰瀆於天地父母之前。伏乞聖慈,特垂容光之照,曲加體下之仁,俾於未辭陛之前,得以往展丘墓,以伸人子至情,千萬幸甚。無任屛營祈懇之至。答曰,省疏具悉。卿其依疏辭往省焉。
上在慶德宮。停常參·經筵。
下直,安東府使李震休,楊州牧使朴昌漢。
金演啓曰,明日常參·經筵,取稟。傳曰,停。
又啓曰,監察十三員內,未署經五員,監試官二員,百官頒料一員,宗廟·永寧殿·永禧殿·永昭殿·敬寧殿祭監五員進去,開氷司寒祭,無推移之勢。未署經監察,合有除署經變通之道,何以爲之?敢稟。傳曰,除署經進去。
金弘楨啓曰,大司憲權尙夏,執義崔啓翁,掌令鄭齊斗在外,掌令李相周被論,持平洪萬迪三度呈辭入啓,持平金始煥避嫌退待,今日以監察茶時之意,敢啓。傳曰,知道。
又啓曰,史官二員待命事,命下矣,史官不備,宣傳官一員代送之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
又啓曰,都摠府,今日入直軍士,中日習射,請出標信。傳曰,知道。
又啓曰,臣敬奉聖批,敦諭于右議政徐宗泰則以爲,臣辭單屢徹,庶祈朝夕得命,而兪音尙閟,伏切惶悶。卽玆慮外,承宣降臨,復賜諭敎,懃懇之旨,有非賤臣之所敢承,臣捧讀震越,五情俱爽。今臣情迹,悚蹙旣深,而日昨諫院,論重臣之啓,卽竝論臣罪也。臣益自危怖,莫知所措。政此祗俟重譴,豈有仍冒職次之理?且臣病狀彌劇,沈淹床席,危喘懍懍,實無陳力之望,而此亦未得蒙聖明之俯察,天地寬仁,謬加恩數,而不早賜以處分,於是乎臣罪益深,公議益鬱矣。臣誠隕塞,不知所達。倉黃神憒,不能悉對,敢欲更爲陳暴,以請嚴誅云矣。敢啓。傳曰,知道。
南至熏啓曰,臣敬奉聖批,敦諭于左議政李濡處則以爲,臣屢陳危懇,輒承溫批,進退兩難,一味縮伏之餘,猥上辭單,冀蒙兪許,而特遣承宣,傳諭聖旨,又出常格之外,臣誠感激涕泣,不知死所。臣雖庸駑,豈以一時人言,有所介意深嫌,而當此艱虞溢目之時,以臣才力,旣無一分救得之勢,衰敗日甚,宿患近益添苦,亦無奔走就列之望。使臣苟可以出而承命,少效涓埃,則前後隆恩異數,若是荐沓,其何敢故爲撕捱,以自陷於逋慢之誅,而無補國事,徒妨賢路,是臣之所大懼,區區祈免之意,實在於此。今於聖諭之下,惶隕悶蹙,罔知所以爲對。姑俟精神稍定,徐當以文字,畢暴情實云矣。敢啓。傳曰,知道。
南至熏,以都摠府言啓曰,副摠管李溶,以禁軍別將·禁軍等處,長弓分給事,禁衛營進去之意,敢啓。傳曰,知道。
權持,以戶曹言啓曰,左議政李濡,右議政徐宗泰,三月朔料,依傳旨竝令倉官輸送,則左議政以爲,呈告乞免中,不敢冒受,右議政徐宗泰以爲,祿俸輸送之命,極深惶恐,而方在呈告辭譴之中,有不敢祗受,謹當以此意陳箚以達,祿俸俱不領受云。係是大臣祿俸,何以爲之?敢稟。傳曰,更爲輸送。
金弘楨,以御營廳言啓曰,本廳屬海西一番別馬隊五十三名,已爲逢點整齊矣。來三月初一日,與北二營入直十五番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別破陣別馬隊,試才賞格,分數多寡,以本廳所儲木綿,面給後,別單書入之意,敢啓。傳曰,知道。
傳曰,江原監司宋廷奎,留對引見。
備忘記,史官二員待命,騎馬六匹立之之意,傳于金弘楨。
金弘楨,以禁衛營言啓曰,十一番海西別驍衛五十六名,步軍標下一名,點閱整齊。來三月初一日,與本營入直別驍衛,依例替代後,舊軍放送之意,敢啓。傳曰,知道。
應敎趙道彬上疏。大槪,新除有命,恩召繼降,嚴畏分義,不得不趨詣闕外,而治疏將上之際,禁鑰已下,未免退還私次,而顧臣情迹,已難冒進,且今病狀,日就癃痼,尤無自力之望。玆敢疾聲哀籲,乞垂矜憐,亟許遞改臣本兼兩職,以安賤分,以尋生路事。入啓。答曰,省疏具悉。爾其勿辭,從速察職。
傳曰,召對爲之。
入侍,承旨權持,玉堂李世最·宋正明,假注書吳廷賓,兼春秋李基聖·尹憲周。
院前啓,請判尹閔鎭厚罷職事。措辭見上新除授大司諫朴泰恒,時在全羅道羅州地,請斯速乘馹上來事,下諭。引嫌而退。當初處置,旣存臺體,未安之敎,不必深嫌。請持平金始煥出仕。答曰,不允。下諭事及處置事,依啓。
忠淸都事書目,新昌呈,以副修撰蔡明胤辭職上疏上送事。啓。傳曰,還爲下送。
領議政崔錫鼎箚子。大槪,臣於前秋,監董修陵之役,乃者陵寢有頉。前日當事不職之罪,實所難逭,席藁私次,惶恐待罪事。入啓。答曰,省箚具悉卿懇。卿無引罪之事,安心勿待罪。仍傳曰,遣史官傳諭。
右議政徐宗泰箚子。大槪,猥承敦諭,震悚無地,敢申血懇,冀蒙罷免事。入啓。答曰,省箚具悉卿懇。昨才勉諭,復何多誥?儒臣之疏,旣是意外,諫臣之論,亦涉過當,則以卿休休之量,何必介意?不腆常廩,尤無可辭之義,卿其安心領受,速出視事,弘濟時艱。仍傳曰,遣史官傳諭,與之偕來。
左議政李濡箚子。大槪,格外恩諭,惶感罔措,申暴情實,冀蒙兪許事。入啓。答曰,省箚具悉卿懇。才諭至意,更何多誥?箚中以兩款事,爲難進之義,而調劑鎭定,自是大臣之責。修築之論,今方商確,則以此欲決去,義不已過乎?至於常廩,不宜固辭,卿其安心領受,卽起視事,弘濟時艱。仍傳曰,遣史官傳諭,與之偕來。
吏曹判書趙相愚辭職上疏。入啓。答曰,省疏具悉。卿勿過辭,宜速行公。
司直金萬埰上疏。大槪,不勝憂愛之忱,敢陳一得之愚,冀蒙採納事。入啓。答曰,省疏具悉。今玆疏陳,出於憂國之誠,當令廟堂議處焉。以上燼餘
禮曹啓曰,崇陵兩陵上莎草頹下處,大臣奉審後啓辭,擇日修補事,啓下矣。修補吉日,令日官推擇,則來三月十四日卯時爲吉云。以此日時,事目磨鍊擧行,何如?傳曰,允。
又啓曰,濟州牧使封進,今二月令宗廟·永昭殿·敬寧殿薦新靑橘,明日薦進事,旣已入啓矣。奉常寺提調有故,臣泰東,謹詣本寺看品,則宗廟薦新靑橘一百九十八箇內,一百七箇完全,其餘九十一箇腐傷,永昭殿·敬寧殿所封進各十八箇竝完,通計全完之數一百四十三箇矣。在前如此之時,雖未滿常數,亦有推移封進之例,三殿各室,皆以十一箇薦進之意,敢啓。傳曰,知道。二條禮曹謄錄
引見入侍時,宋廷奎所啓,軍屯·宮莊折受革罷事,本道旣已査啓,臣見其啓本,則其中春川·狼川·江陵三邑,受弊特甚。春川則爲嶺西之都會處,京邑之上游,設置防禦,意有所在,而七面之內,失其五面,邑不成樣。狼川則本以至殘之邑,境內六面,四面見失,特爲廢邑。江陵則居中於嶺東,爲一都會,朝家以海防爲憂,方有船師設置之議,則視他邑尤有重焉。所屬嶺西珍富內外面,大粟·蜂蜜·人蔘,皆出於此,又有史閣守護之役,而一入宮屯,本府不成模樣,故甲戌年,特爲革罷,旋因該宮手本,還爲屬宮。曾前進上人蔘之出於本面火田稅者,今則專責於嶺東元結,以此蔘價歲增,嶺東民役偏苦。道內諸邑折受,則固竢捨各道文書齊至,廟堂稟處,而右三邑,則所關尤爲緊重。或以六七之役,竝責於二面,或以進上人蔘,捨其所産之地,而懲於不産之處,民不堪命,解其倒懸,當如救焚。三邑折受處,若以特敎,爲先革罷,則不但慰悅一道民情,其有光於聖德,尤出尋常萬萬,故敢此仰達矣。權持曰,宋廷奎所達折受弊瘼中,春川·狼川,則臣之足迹不到,未能詳知,而至於江陵,則臣於頃年,待罪本府,亦嘗封章陳弊矣。大槪江陵一邑,跨嶺東西,而珍富一面,正據大關嶺之西脊,五臺山史閣,亦在其界內。土地廣闊肥沃,且産人蔘,故本府進上人蔘,營門封餘之數,幾至十餘斤之多。此實他邑之所無,而當初分定,蓋由於有此面矣。一自宮家折受之後,本府竝其火稅與採蔘之民而失之,進上人蔘,不得不分徵於嶺東民結,而民結元來數少,且比歲大歉,而蔘價之翔貴,則日倍月蓰,峽農一年所收,有不能充給其價,難支之弊,亶在於此宮家所折受處,而若特命革罷,則東民庶可蘇息,其有光於聖德,爲如何哉?廷奎所達之言,誠爲切至矣。上曰,道內各處折受,則廟堂從當商確稟處,而此三邑,則監司所達如是,特先革罷,可也。戶曹謄錄
宋廷奎又啓曰,本道軍政,尤極疎虞,監營素無手下軍兵,緩急無以得力。近來設置牙兵,又以守禦廳軍兵之在道內者,劃給本營,合而計之,幾至三千。若鍊束得宜,敎鍊有方,則不但有賴於邊方,京道脫有事變,可以及時赴援,無異於畿輔,其爲關重如此,而第以連値飢荒,未暇及此。前頭年事稍勝,則一番整頓,在所不已,所恨者,本營元來貧薄,名雖軍門,實不如一大郡,賞格之資,修補之費,俱無出處。若自廟堂,某條推移,顧助軍需,以爲永遠繼用之地,則軍門貌樣,庶可得成。創立之初,尤宜長慮善處,保爲成規,故惶恐敢達矣。上曰,卿之所達得宜,當令廟堂稟處焉。
宋正明所啓,臣於大將軍告身,纔易一醉之文,有所仰達矣。官爵,卽人君勸世之大柄,而名器至重,其不可冒濫也,決矣。近來荐歲飢荒,外方無他募粟之道,請得空名帖,朝家亦不慳惜,每年成送,殆無限節,京外閭巷之賤,金玉狼藉。雖與實職有異,而亦非所以愛惜官爵之道。且以年歲多寡,有增減穀數之例,故外方急於募粟,多有累年減穀之類,以此受帖者尤多。此雖出於不得已,而其爲濫雜甚矣。此後或値凶年,外方雖有請得之事,令廟堂另加撙節,無得輕許,冒年一款,亦申飭,何如?上曰,儒臣所達誠是,依此申飭,可也。備局謄錄二條
召對時,進講唐鑑玄宗記。李世最,讀自玄宗下十載帝命,至何危亂之有。上曰,下番讀之。正明,讀自哥舒軍於潼關,至安得不敗乎?上曰,承旨讀之。持讀自帝在彭城,至不亡亦幸矣。上曰,上番兼春秋讀之。基聖讀自上元元年十一月,至所以多難。上曰,下番兼春秋讀之。憲周讀自六年八月,至安得顚沛之患乎。憲周讀畢卷,正明曰,陳少遊重斂加賦,媚上固寵,德宗,推其法於天下,而以宰相賞之,民不勝困,以至大亂。故人君,誤任小人,其禍至此。夫財聚則民散,財散則民聚。願以是鑑戒焉。上曰,儒臣所達,誠是。
上在慶德宮。停常參·經筵。
申時,日暈右珥。
金演啓曰,明日常參·經筵,取稟。傳曰,停。
又啓曰,來初一日輪對日次,而國忌齋戒相値,頉稟。傳曰,知道。
南至熏啓曰,大司憲權尙夏,執義崔啓翁,掌令鄭齊斗在外,掌令李相周被論,持平金始煥呈辭,持平一員未差,今日以監察茶時之意,敢啓。傳曰,知道。
南至熏,以戶曹言啓曰,各道錢穀御覽會計,例於翌年二月二十五日,啓請受出,晦日內修正入啓,而忠淸道會案,未及上送,故監司及都會官,竝爲推考,御覽會計,待其會案上來,修正以入之意,入啓退限矣。忠淸道會案,今纔來到,御覽會計受出,依例修正之意,敢啓。傳曰,知道。
金演,以司饔院官員,以都提調意啓曰,分院沙器進上,今月旣已始役燔造矣。監造官奉事韓配休,昨日政,移拜漢城府參軍。新舊官遞易往來之際,日字遲滯,事甚可慮。依前例本院直長換差,何如?傳曰,允。
以金尙奎爲事變假注書,洪廷弼爲假注書。
傳曰,慶尙監司洪萬朝,留待引見。
有政。吏批,判書趙相愚病,參判崔錫恒進,參議尹德駿受由在外,都承旨金演進。兵批,判書趙泰采病,參判李墪試官進,參議李震壽進,參知吳命峻病,左副承旨金弘楨進。
吏批啓曰,判書趙相愚病不來,參議尹德駿受由在外,小臣獨政未安,何以爲之?敢稟。傳曰,仍爲之。
又啓曰,副提學今當差出,而擬望之人乏少,外任竝擬,何如?傳曰,允。
以宋正明爲副校理,李壄爲判決事,李晩成爲敦寧都正,崔錫鼎爲司僕提調,李墪爲副提學,李觀命爲兼東學敎授,朴宗陽爲司饔奉事。漢城參軍韓配休,司饔直長金錫文相換。
吏批啓曰,司僕寺,雖非都提調衙門,近來提調一員,連以大臣差出矣。今亦依前例,以大臣擬望以入之意,敢啓。傳曰,知道。
兵批,以洪萬迪爲副司直。
南至熏啓曰,領議政來詣請對矣。傳曰,引見。
傳曰,召對爲之。
南至熏,以禮曹言啓曰,卽接宗廟署牒呈,則春奉審修改,當於今月二十九日爲之,而都提調左議政李濡,方在呈告中,提調金宇杭,以監試試官,方在試所,俱不得進參云。莫重奉審修改,提調不參,事體未安,不可無變通之道,令政院稟處,何如?傳曰,允。
領議政請對入侍時,翰林被薦人黃龜河敍用,仍令取才事,及領議政崔錫鼎內局都提調,今姑勉副事,及應敎趙道彬,副校理宋正明,待明朝牌招察任事,榻前下敎。
洪萬朝引見時所啓,每當殿最之時,守令治績之宜置上考者蓋少,而欲其責效於前頭,且慮迎送之有弊,所以居上者多,居下中者少,而其中有形勢守令,以居中爲羞恥事,辭遞之際,語不擇發,辱及營門,期於必遞而後已,其習可惡,而爲慮遞易之弊,不得已爲勸留之道,體統所關,殊甚駭然。如臣無似,尤無以彈壓,以榻前所達,各別論罪之意,申飭,何如?上曰,監司殿最等第,一從守令之治否,而爲守令者居中,則因此而必欲圖遞,此前所未有之習。體統所關,誠爲可駭。依所達論罪之意,申飭,可也。
上在慶德宮。停常參·經筵。
自卯時至未時,日暈。
下直,軍威縣監朴世寅。
假注書尹聖時書啓,臣敬奉聖旨,傳諭于左議政李濡處則以爲,臣之才分精力,更無出而供仕之望。區區祈免之意,不專在於情迹之難安,而尋單請急,未蒙恩許,異數荐降,近侍交來敦諭,承宣之復命,纔經一宿,而史官今又繼臨,傳宣聖批之外,且有偕來之敎,是豈臣賤分之所敢承當?惶感交極,惝怳靡定。當此國勢憂危,朝象泮渙之日,鎭服衆情,協贊廟謨,實是大臣之責,而此皆非臣之所可辦得,故惟思一退,庶幾不至於妨賢誤國者,卽臣之情實,而聖明不諒,反加慰勉甚勤,臣於此慙懼怵惕,益無所措。反復揣量,決難强其所不能,以稱塞明旨,卽今賤疾,亦無自力之勢,終未克趨承,伏地隕越,不知所達云矣。臣旣承偕來之命,姑爲仍留之意,敢啓。傳曰,知道。
假注書金啓煥書啓,臣承命馳往,傳宣聖批于右議政徐宗泰則以爲,臣情悃迫急,昨又冒昩陳暴,而伏承批旨彌溫,不賜矜許,史官來臨相守,尤是意念之外,一倍驚惶,罔知置身之處。賤臣病敗,不敢處職之狀,不暇爲言,踪地危蹙,有萬萬不敢冒出者。卽今諫臣之啓,極其截峻,卽臣同罪而同被其評劾也。朝家旣察其情,此理甚明,而乃混加以格外之恩數,臣之自處,無他道理,只當席藁屛伏,恭俟罪名之勘結而已。抑塞慌亂,不知所以爲對云矣。臣旣承偕來之命,姑爲仍留之意,敢啓。傳曰,知道。
禮曹判書李寅燁辭職上疏。入啓。答曰,省疏具悉卿懇。意外誣詆,何足深嫌?安心勿辭,從速行公。
應敎趙道彬牌不進,罷職傳旨。傳曰,只推勿罷。
謝恩,副校理宋正明。
政院啓曰,因禮曹草記,明日宗廟修改時,本署提調無進參之員,令本院稟旨事,允下矣。都提調左議政李濡,方在呈告中,提調金宇杭,入於試院,莫重修改,無他進參之員。合有變通之道,何以爲之?敢稟。傳曰,提調金宇杭改差,卽爲口傳差出。
傳曰,召對爲之。
入侍,承旨金致龍,玉堂宋正明·沈壽賢,假注書洪廷弼,兼春秋蔡獻徵·尹憲周。
政院啓曰,明日宗廟修改時,禮曹堂上,當爲進參,而參判李東郁,呈辭受由,參議趙泰東,身病且重云。判書李寅燁,疏批已下,卽爲牌招,以爲明朝進參之地,何如?傳曰,允。
又啓曰,今日新除授宗廟提調李思永,本職時未肅謝,明日待開門牌招,使之進參修改,何如?傳曰,允。
吏曹口傳政事,宗廟提調李思永。
左議政李濡箚子。大槪,近侍來守,惶蹙靡寧,敢申危悃,冀收謬恩,仍乞亟許鐫免,以幸公私事。入啓。答曰,省箚具悉卿懇。前後箚批,已悉予意,今玆偕來之命,亦非偶然,而巽讓彌堅,造朝愈漠,愧誠意之不孚,益用愕然也。卿其體寡昧思想之心,念古人盡瘁之義,亟斷來章,安心視事,勉副至望。仍傳曰,此批答,使偕來史官傳諭。以上朝報
禁府啓曰,以監試覆試一所啓辭,刑曹啓目,主掌官權萬樞,移本府處置事,允下矣。權萬樞今方待命,拿囚之意,敢啓。傳曰,知道。禁府謄錄
上在慶德宮。停常參·經筵。
卯時辰時,日暈兩珥。申時,有重暈,內暈有兩珥,暈上有背,色皆內赤外靑。
下直,江原都事趙德鄰,忠州牧使李聖漢,康津縣監朴壽仁,全羅左水虞候李惟胤,昌洲僉使趙復漢。
右議政徐宗泰箚子。大槪,敢申崩迫悚怖之情,伏乞寢收誤恩,明賜斥罷事。入啓。答曰,省箚具悉卿懇。如渴之旨屢宣,而丐閑之章彌懇,是何情志之不孚至此耶?愕然且慙,無以爲諭。日者卿之箚陳事,予洞察本情之無他,則意外過激之論,又何必過自爲嫌乎?允若玆,罔或改圖,殊非所望於大臣者也。卿其思時勢之孔艱,念鼎席之不備,亟回遐心,卽起視事,毋孤予虛佇之心。仍傳曰,此批答,令偕來史官傳諭。
假注書尹聖時書啓,臣敬奉聖批,傳諭于左議政李濡則以爲,臣之屢陳血懇,必欲決退,只是爲國事避賢路之計也,實非私便身圖,而誠意淺薄,未蒙天地之仁,日月之明,諒其情而遂其願,臣誠仰跼俯蹐,靡所因極。臣雖無狀,不知全昩人臣之義,豈敢一向違拒,自速重誅,而狗馬賤疾,轉輾沈痼,卽今痰眩之症,又復添劇,委席昏昏,斷無自力運動之望,近侍又辱,批諭愈懇,而未克趨承,死有餘罪,惶隕戰慄,鈇鉞是俟云矣。臣旣承偕來之命,姑爲仍留之意,敢啓。傳曰,知道。
吏曹口傳政事,工曹正郞金克謙,兼春秋單金克謙。
傳曰,召對爲之。
入侍,承旨權持,玉堂宋正明·沈壽賢,假注書吳廷賓,兼春秋李基聖·尹憲周。
召對時,應敎趙道彬,明日待開門牌招察任事,及玉堂罷散人員,別單書入事,榻前下敎。玉堂闕員,後日政差出,仍卽牌招察任事,榻前定奪。
吏曹啓曰,臺諫及守令有闕,政事,取稟。傳曰,明目爲之。以上朝報
兵曹啓曰,今此大報壇親祭時,侍衛節目,今方磨鍊,而左右廂,以訓局軍兵,使之全屬,則大駕詣昌德宮後,昌德·昌慶兩宮相連,扈衛之際,周回頗遠,勢難排列,禁衛·御營兩軍門中一營,亦爲隨駕,一體扈衛,則似無苟簡之弊,而旣無前例,臣曹不敢擅便,何以爲之?敢此仰稟。傳曰,禁衛營,亦爲隨駕。禁營謄錄
召對入侍時,宋正明所啓,臣伏見江原監司宋廷奎引見時擧行條件,則關東三邑折受之處,特令革罷,積年民弊,一時除祛。此非但三邑生民,欽欣皷舞,擧有再生之喜,四方聽聞,孰不欽仰我殿下視民如傷之聖澤哉?其外諸道折受處,當待道臣狀聞齊到後,自廟堂商確稟處,而但聖上恤民之意,至於如此,則凡爲除下,孰不敢洗心滌慮,思所以奉承德意乎?外方民弊,不但此也,諸上司折受之處,無處不有,而至於監·兵營設屯及鹽盆·漁箭收稅之處,通一道其數不少,此則係是營門所屬,故各邑不敢違拒,無論年事之豐歉,魚採之得失,一例徵稅,民不支堪。宜令廟堂,另飭外方諸上司·監兵營新設屯田及鹽盆·漁箭,貽弊民間之處,一一革罷後,通一道幾處革罷與否,使之從實啓聞,俾令遠方窮民,均蒙朝家字恤之澤,而至如形勢家憑藉久遠立案,橫奪小民世傳田畓者,亦或有之,亦令各道嚴立科條,另加禁斷,何如?上曰,所達誠是。依此禁斷諸上司·監兵營設屯及鹽盆·漁箭貽弊民間處,令各道査問革罷後,啓聞,可也。權持曰,外方各營門所屬之弊,不但設屯鹽盆·漁箭而已。如湖嶺紙産寺刹,亦有各營之分屬者,問分屬之由,則以進上箋文封裹油芚,爲託重之地,此實他道所未有也。營門略給價本,所徵不啻倍蓰,以至營屬輩,憑藉橫侵,罔有紀極,而本官則莫敢誰何,以此僧徒,不得支保,昔之巨刹,今爲茂草。僧徒之逃避賦役,雖似可惡,而至如義僧之番上,僧軍之調發,紙地之浮納,亦未始不爲國家役也。卽今寺破僧散,在在皆然,亦朝家之所宜矜念。今若革罷各營分屬之規,而專屬本官,以供國役,則亦革中一事故敢達。上曰,依所達,竝爲革罷,可也。備局謄錄
上在慶德宮。停常參·經筵。
下直,忠淸監司李善溥。
傳曰,忠淸監司李善溥,留待引見。
假注書金啓煥書啓,臣敬奉聖批,傳諭右議政徐宗泰則以爲,微臣誠意淺薄,所辭有不能上格於仁覆之聽。卽伏奉聖批,所以誨飭之者甚勤,是豈賤臣之所敢當者?五情震慄,繼之以伏地涕泣。臣猥荷聖明,如父母之慈,如河海之大,不罪其罪,而曲加涵容,且賜開釋,臣誠感戴彌極。到此心骨俱疎,祗俟論勘,以如許之情迹,豈敢徒以分義爲諉,而爲冒進之計,以益其縱肆之罪乎?且臣病勢日漸沈篤,尤無自力趨承之望,嚴召之下,又積違慢,臣罪萬死,迷隕抑塞,不能爲辭以對。謹當待其少定,更以文字,仰請誅罰云矣。臣旣承偕來之命,姑爲仍留之意,敢啓。傳曰,知道。
禮曹判書李寅燁上疏。大槪,迫於荐召,不得不冒出,而顧臣情地,決不可仍因蹲據於職次。且臣所帶太僕提擧,有應避之嫌,亟允所請,盡收職秩,以靖私分事。入啓。答曰,省疏具悉。太僕提擧,令該曹稟處,卿勿固辭,速出行公。
同副承旨李宜顯上疏。大槪,臣伏蒙恩暇,往省丘墓,私悃獲伸,感戴難量,而才得還歸,母病苦重,決無離側就列之勢,冒陳煎迫之懇,乞解職名,俾得專意救護事。入啓。答曰,省疏具悉。爾其勿辭,救護母病。
司諫尹世綏上疏。大旣,敢陳病難供職之狀,冀蒙恩遞,兼附區區所懷,以備裁察事。入啓。答曰,省疏具悉。向者筵席,大臣,提起不當提之事,未免失言,故旣已牢塞矣。今乃不究本情,遣辭非常,其在事體,殊極未安。崔啓翁堂錄之猥雜,予知之已久,而適因言端,有所下敎矣。經幄兩臣,汲汲奬詡,至請改下,豈非縱恣之甚者乎?閔鎭厚劾罷之論,已欠和平,林世儉指名之疏,亦未得當也。爾其勿辭察職。
修撰權以鎭上疏。入啓。答曰,省疏具悉。爾其勿辭,從速察職。
京畿監司書目,安山呈,以掌令鄭齊斗辭職上疏上送事。啓。答曰,省疏具悉爾懇。爾勿過辭,從速上來察職。
傳曰,召對爲之。
入侍,承旨南至熏,玉堂宋正明·沈壽賢,假注書吳廷賓,兼春秋金克謙·尹憲周。
傳曰,前應敎崔昌大,副應敎李㙫,司諫李肇,副修撰李大成,副校理任守幹,司直洪重休,竝敍用。以上朝報日記廳郞廳李宜喆書。郞廳李重彬校正。
上在慶德宮。停常參·經筵。
忠淸監司書目,泰安府使尹璃,不有營門分付,作事已極駭異,而及其推論下吏,慢報不行,辭語之間,有同詬責,體統所關,不得已罷黜事。
政院啓曰,卽者政府錄事來言,領議政崔錫鼎,以臺疏不安,今方出往城外,命召來納,何以爲之?敢稟。傳曰,遣史官傳授。以上朝報又啓曰,水原·果川,曠官旣久,春耕已迫,分糶正急,民事極涉可慮云。兩邑守令,一兩日內,使之催促分付,發送,何如?傳曰,允。備局謄錄
禁府啓曰,以平安監司狀啓,刑曹粘目,朔州前府使黃鑌,移本府處置事,允下矣。黃鑌,今方待命,卽爲拿囚之意,敢啓。傳曰,知道。禁府謄錄
成均館官員,以知館事意啓曰,今三月初三日,儒生課試,當爲設行,而大提學未差,限內不得爲之。今月內無故日退行之意,敢啓。傳曰,知道。
禮曹啓曰,卽接穆陵所報,則大王陵上,丑方莎草,廣七尺三寸,高五尺,當日巳時量,爲雨頹下云。陵上莎草頹下,至於如上,極爲驚駭。依例政府以下進去奉審後稟處,而慰安祭,不卜日來初三日設行,蓋覆油芚·草芚,依例令各該司,急速進排事,分付,何如?傳曰,允。
又啓曰,今此穆陵大王陵上莎草頹下處,大臣以下當爲進去奉審,而領議政崔錫鼎,方在城外,左議政李濡,右議政徐宗泰,方在呈告中,無進參之員。曾前如此之時,原任大臣代行,已有前例,該曹不敢擅便,令政院稟處,何如?傳曰,原任代行,可也。禮曹謄錄
上在慶德宮。停常參·經筵。
禮曹啓曰,行判中樞府事李頤命,行判書李寅燁,觀象提調李墪,繕工提調有故代,工曹參判李思永,臣等,祗詣穆陵大王陵上莎草頹下處,奉審尺量,則丑方廣八尺,高五尺,深六寸五分。大抵上年修改新莎,背陰之方,着根未固,雨水又在於解凍之前,以致如此矣。依例以油芚·草芚,內外蓋覆,有頉形止,圖形以進,而子方·寅方新舊莎交接處,微有罅隙,午方·申方屛風石上舊莎間,有微凹處,不無後慮。前頭修改時,不必改覆新莎,暫開舊莎,塡土還覆,似不可已。令該曹,從近擇日,擧行修改,何如?傳曰,依啓。禮曹謄錄
上在慶德宮。停常參·經筵。
下直,羅暖萬戶韓圭。
禁府,黃鑌拿囚。啓。
慶尙監司書目,大丘判官朴世集,御史旣已封庫罷黜事。
政院啓曰,金吾堂上,久未行公,罪囚積滯,委屬可慮。判義禁趙相愚,知義禁李彦綱,同義禁崔錫恒·韓聖佑,竝卽牌招,以爲開坐之地,何如?傳曰,允。
又啓曰,憲府無行公之員,監察茶時,已至多日,事甚未安。新除授持平盧世夏,卽爲牌招察任,何如?傳曰,允。
又啓曰,今此親祭習儀,在於明日。進幣瓚爵官趙相愚,呈辭久不行公,卽爲牌招,以爲進參之地,何如?傳曰,允。
謝恩,同義禁韓聖佑。
持平慮世夏牌不進,依承傳罷職。
戶曹參判李晩成兼帶辭免上疏。入啓。答曰,省疏具悉。卿勿固辭,從速察任。
司諫尹世綏上疏。大槪,臣於前疏,猥陳狂瞽之說,反承未安之敎。更申愚衷,冀蒙垂察,仍乞斥退,以安微分事。入啓。答曰,省疏具悉。爾其勿辭察職。
假注書吳廷賓病,代以鄭雲柱爲之。
吏曹啓曰,臺諫有闕,政事,取稟。傳曰,明明日爲之。
成均館官員,以同知館事意啓曰,今三月初三日,儒生科試,當爲設行,而大提學未差,不得設行。今月內無故日退行之意,敢啓。傳曰,知道。
慶尙監司書目,道內各邑,紅疫方痛,一百九名,物故三百四名,染病方痛,八百八十五名,物故三百五十一名,民事誠極可慮事。
濟州牧使書目,去六月爲始,紅疫熾發,死亡者居多,極爲悶慮事。
咸鏡監司書目,道內染病之數,合以計之,一百十四名內,向差四十七名,死亡十三名。染病熾盛,死亡至於此,民事誠爲悶慮事。
京畿監司書目,道內各邑染病死亡及紅疫死亡,合計三百八十四名之多,前頭民事,誠爲可慮事。
右尹兪集一上疏。大槪,罪釁餘蹤,決不可復玷朝端,蟄伏累日,不敢陳章,虛曠職務,罪戾亦深,不得不冒死哀籲。伏乞聖明,亟遞臣職,仍命刋名朝籍,畢命溝壑,以卒天地生成之澤事。入啓。答曰,省疏具悉。予已知卿本心之無他,則不必過自爲嫌。卿其勿辭,從速察職。
右議政徐宗泰箚子。大槪,方在日夕戰慄俟命之中,又於諫臣疏,不勝危怖,敢此陳暴,乞賜罷削事。入啓。答曰,省箚具悉卿懇。心腹之辭,已悉於前後章箚之批矣。更何多誥?昨者諫臣之疏,不究領相本意,則於卿尤無嫌端。卿其亟遵前旨,安心勿辭,亦勿待罪,速出視事,用副如渴之望。仍傳曰,遣史官傳諭。
京畿監司書目,果川兼任衿川呈,以吏曹參議尹德駿,辭職上疏上送事。啓。答曰,省疏具悉。爾其勿辭,上來察職。
同副承旨李宜顯再招不進,依承傳罷職。
上在慶德宮。停常參·經筵。
下直,北兵使鄭履祥。
傳曰,北兵使鄭履祥,留待引見。
知義禁李彦綱辭職上疏。入啓。答曰,省疏具悉。卿勿固辭,安心行公。
政院啓曰,進幣瓚爵官趙相愚,昨日違牌不進矣。莫重親祭習儀實差,不可不備員,吏曹判書趙相愚,更爲牌招,何如?傳曰,允。
又啓曰,卽者政府錄事來言,領議政崔錫鼎,方在縮伏俟罪中,不敢陳疏,命召傳授之後,不敢許久仍留,謹此還納云。何以爲之?敢稟。傳曰,令史官傳授,遣承旨敦諭。
假注書金啓煥書啓,臣敬奉聖批,傳諭于右議政徐宗泰則以爲,臣政此日夕惶悶,又益以危怖之情,不敢累日泯默,冒死自列,祈蒙處分之嚴,卽伏承史官,傳宣聖批,諭敎復溫,不許所辭。臣之無狀,何以得此於君父之前哉?伏地感隕,繼以涕泣。臣前愆旣重,終難自恕,而復自數日以來,心膽戰掉。誠不料人之爲言,至於斯極,豈有廁迹朝端之意哉?情勢轉益危蹙,恩旨之下,萬無祗承之望,偕來謬恩,尙無收寢之命,床第病喘,衷腸煎熬,只伏俟鈇鉞之誅云矣。臣姑仍留之意,敢啓。傳曰,知道。
司諫尹世綏啓曰,臣於前疏,妄陳一言,反承未安之批,已極惶愧,而卽伏見大臣箚本,以臣疏中一轉語,執以爲差謬,聖明又以不究本意爲敎,臣實瞿然,亦不能無惑焉。黯之情節,是惡逆之甚者,以逆律懲逆孽,自是國家之常典。大臣之强爲提起,欲售異議於王法已伸之後者,固亦爛熟揣量而發,此非偶然失言之比。臣之所論,實究其本意,而聖上輒以不究本意爲敎,臣竊悶鬱焉。辛巳鞫獄時,判義禁李畬之疏意及右議政申琓之獻議,臣之昨疏,略以陳論,而今者大臣,專以此爲首相證援之本意,臣於此尤切訝惑。蓋判義禁李畬之疏中,有以逆律緣坐事,依律文啓稟蒙允,而只以其妾子有道,追致大辟一款,仰請詢問,右議政申琓獻議,亦以孥戮當否,有所仰對。此則只論有道處絞事而已,何嘗以緣坐籍沒應行之典,雜議於其間,而其果有不言用逆律之議乎?今其疏議俱在,焉可誣也?況且國家之用大辟,容或商確於議法之初,而逆律已施邦憲已正之後,乃欲以議法之初,朝家所不用之疏議,隱然爲憑藉伸釋之計,吁亦異矣。逆律外無緣坐六字,臣固得見於筵話謄本,則今此差謬之說,未知其故,而首相奏達之意,專在於原釋緣坐,則旣施逆律,而不用緣坐者,卽欲置黯賊於逆律之外也。臣之所得見筵話,終未知差謬也。且其箚中有曰,領相於罪逆之律,本事未有片辭之及,而只論緣坐云云。所謂緣坐,自在逆律之中,不及本事云者,臣誠愚迷,終莫曉其成說也。噫,黯之徑先賜死,國人所憤,而今之廟議,不曰失刑,而必曰不服,不曰凶逆,而必曰賜死罪人,欲收其已施之緣坐,此果非欲置逆律之意乎?目今黨議橫挐,王綱斁廢,一事二事,懲討漸弛,至於黯之兇逆,又有此還收緣坐之議,愚衷所激,不忍容默,重觸時諱,略效瞽言,而上勤聖敎,下被大臣之斥,臣何敢晏然於職次乎?請命遞斥臣職。答曰,勿辭。
院啓,國家常典,莫嚴於逆律,春秋大義,亦莫嚴於懲討,而向日筵席,大臣提起逆黯事,敢以不服就死,無緣坐等語,肆然陳達。噫,以黯賊貫盈之惡,當初賜死,已是失刑,而自經辛巳之獄,其謀害國母之情節,益彰無餘,此殿下所以追施逆律,快明王法,則黯之親屬緣坐,自是應行之典,追行其律,亦恨其晩,而今者大臣,敢售異議於邦憲已正七八年久遠之後,必欲不置之逆律,欲收已施之緣坐者,大反懲討之義,則伊日入侍三司·喉司諸臣,職當同辭峻斥,以嚴倫綱,而率皆媕婀噤默,終無一言而退,其尸居不職之責,不可不論。伊日入侍三司及承宣,竝命罷職。答曰,依啓。
前啓,判尹閔鎭厚罷職事,停啓。
左議政李濡箚子。大槪,敢陳請譴之章,乞罷臣職,仍勘臣罪事。入啓。答曰,省箚具悉卿懇。上款引咎,殊涉大過,諫臣疏中,只引細嫌云者,出於未詳筵奏之意,則於卿,少無嫌端。須體至意,安心勿辭,亦勿待罪,卽起視事,勉副如渴之望。仍傳曰,此批答,令偕來史官傳諭。
兼文學趙泰億上疏。大槪,臣於諫臣之疏,有不敢晏然榮次者,乞削臣職,以靖私義事,及校理宋正明上疏大槪,旣被諫臣之疏斥,有難晏然,乞蒙鐫削臣職,仍治臣罪事。入啓。
答趙泰億·宋正明疏曰,省疏具悉。疏中乃引未處分前不用之疏議,有若對擧者然,其在事體,豈容若是?極爲無嚴也。
罷職現告,黃一夏·趙泰億·宋正明·兪命凝。以上朝報
禮曹判書李寅燁,請對入侍啓曰,海西稅米太,應納京倉者,以作錢上納之意,道臣辭陛之日,已爲陳達,而卽今民人等,咸願作錢代納。或錢或米間,自朝家有明白指揮然後,各邑可以奉行,此事宜有稟定,故敢達。上曰,不必待稟處,依狀請爲之,可也。戶曹謄錄
又啓曰,此乃平安監司趙泰耉狀啓也。請以京倉移轉米中,量宜除出,計償各樣軍布身貢,合取其一半立本之穀,全數賑給矣。卽今大臣皆引入,覆啓未易,而此係賑事,不可不卽速稟處,故私相問議於大臣,則皆以爲移轉穀,移償京司之債,事體雖未安,而本道形勢,非此則似難卽償,京有司用度,亦多窘急,依狀啓許施,恐無所妨云。卽今西運迫頭,必有定奪然後,可以發送,何以爲之乎?上曰,本道狀啓,予已見之矣。依所達爲之,可也。
又啓曰,此乃黃海監司李彦經狀啓也。本道稅米一萬石,曾已劃給,留作賑資矣。卽今海西民情,皆願待秋成,直納江都云,而大臣之意,亦以爲當此方農之節,收捧之際,易致騷擾,姑勿收捧,使之安業作農,亦一便民之政云。此事宜有稟定矣。上曰,依道臣狀請施行,可也。
又所啓,海西元還分耗穀劃得補賑事,前監司兪命雄,曾已狀聞,自備局覆啓蒙允,而新監司到任之後,又有此狀請,此則何以處之乎?上曰,道臣爲賑救,有此狀請,參酌折半許給,可也。
又所啓,咸鏡監司李廷謙所報,備局以爲本道賑救次,定送別將於嶺南,貿取穀物,而尙州京上納大同木,以錢文千餘兩,備納貿取,而以穀物備納之意,相約之後,尙無備給之事。分付該邑,依數收捧,而以本道沿海邑所在穀物,推移出給,以爲南運穀,一時輸去之地,何如?上曰,以嶺南附近邑,換給,可也。四條備局謄錄
禁府啓曰,今三月初七日,大報壇擧動時,本府都事十員內九員,大駕各差備隨駕,一員入直,王世子考喧左右都事無推移之道。假都事二員,令該曹預爲差出,以爲分付之地,何如?傳曰,允。禁府謄錄
上在慶德宮。停常參·經筵。
下直,果川縣監張梡。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平一員未差,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得開坐云矣,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又啓曰,吏曹郞廳來言,今日爲政事,命下,而判書趙相愚,參判崔錫恒病不來,參議尹德駿受由在外,不得開政云。判書·參判,竝卽牌招,何如?傳曰,允。
金演啓曰,吏曹判書趙相愚,參判崔錫恒,牌招不進,推考傳旨,今方捧入矣。政事命下之後,不卽開政,事體未安。趙相愚·崔錫恒,竝更爲牌招,何如?傳曰,允。
又啓曰,吏曹判書趙相愚,參判崔錫恒,再招不進,推考傳旨捧入矣。親祭擧動,只隔一日,承旨及兩司·春坊闕員,宜卽差出,而一日三招,有傷事體。明日又是齋戒,合有變通之道,何以爲之?敢稟。傳曰,參議尹德駿,今姑改差,其代問于大臣差出。
金致龍啓曰,卽者吏曹郞廳,來言參議尹德駿改差之代,差出事,依傳敎問于大臣,則領議政崔錫鼎,以爲今方待命於城外,左議政李濡,右議政徐宗泰,皆以爲方在縮伏俟罪中,不敢擬望云矣,何以爲之?敢稟。傳曰,安心擬望,可也。
金致龍啓曰,玉堂,今方闕員,校理李世最,副修撰沈壽賢,疏批已下,應敎趙道彬,副應敎李㙫,副校理任守幹,無故在家,竝卽牌招,以爲推移入直之地,何如?傳曰,允。
兵曹口傳政事,副摠管三,姜鋧·李晩成·李弘述。
金致龍啓曰,卽者吏曹郞廳,來言參議未差之代,安心擬望之意,依聖敎更爲往問于大臣,則領議政崔錫鼎,以爲情迹萬分危蹙,方在待罪中,終不敢承命擬望。左議政李濡,以爲方在縮伏乞免中,不敢擬望云。右議政徐宗泰,以爲悚蹙俟罪,雖承傳敎再下,而終不敢與於薦望事云,何以爲之?敢稟。傳曰,前望單子入之。
以吏曹參議前望單子還入,傳于金致龍曰,副望權尙游在外,末望尹趾仁加資,此前望單子入之。本院口傳啓曰,此前望單子入之事傳敎,而與前望無異,不得不前前望單子入之之意,微稟,以趙泰老爲吏曹參議。
金致龍啓曰,應敎趙道彬,副應敎李㙫,疏批已下,雖已夜深,禁直,不可暫曠,竝卽牌招入直,何如?傳曰,允。
又啓曰,新除授吏曹參議趙泰老,所當卽爲牌招開政,而今已夜深,明日,雖是齋戒,曾前亦有齋戒日開政之時,待開門牌招,何如?傳曰,允。
以全羅監司啓本,堂上官妻年七十以上人等,歲饌題給事,傳于金弘楨曰,李曦母尹氏乙良,衣資食物,別爲題給。
假注書尹聖時書啓,臣敬奉聖批,傳諭于左議政李濡,則以爲臣進退狼狽,一味縮伏之中,又添難安之端,猥上請譴之章,聖度天大,溫批反降,慰諭敦勉,愈益勤勢,且惶且感,靡所容措,而顧臣情迹之外,疾病,日就沈篤,痰火極盛,咳喘甚苦,眩氣發作,心神昏瞀,寢食俱廢,眞元漸爍,委頓床席,頓無蠢動之望,近侍久淹,恩旨屢宣,承命就列,旣無其路,分義虧缺,罪戾增深,伏地震越,不知所達云矣。臣姑爲仍留之意,敢啓。傳曰,知道。
吏曹判書趙相愚上疏。大槪,大祭隔日,病未趨參,臺疏嚴斥,理難獨免,連承天牌,終未祗赴,玆敢席藁私次,露章自列,乞賜譴斥,以謝人言事。入啓。答曰,省疏具悉。卿其勿辭行公。
副提學李墪上疏。大槪,臣於諫臣之疏,不勝危怖,敢此自列,乞命攸司,勘臣之罪,仍附區區所懷,以冀澄省事。入啓。答曰,省疏具悉。疏中堲讒驚惑等說,終未可曉也。勿辭察職。
吏曹參判崔錫恒上疏。大槪,臣母病,浹月沈綿之餘,重觸風寒,一倍添劇,情理煎迫,萬無暫時離側之路,荐辱嚴召,罪合萬隕,且擧動迫近,又無進參宿衛之勢。伏乞將臣本職及兼帶摠管之任,亟許鐫改,仍治臣屢違召命之罪,以安私分,以肅朝綱事。入啓。答曰,省疏具悉。卿辭如此,摠管之任,今姑許遞焉。
修撰沈壽賢上疏。大槪,臣於諫院請罷三司入侍之啓,有不敢晏然禁直,乞遞臣職,以快臺議事。入啓。答曰,省疏具悉。爾其勿辭察職。
副應敎李㙫上疏。大槪,臣亦於諫臣之疏,有不敢晏然者,乞蒙鐫削臣職名,仍治罪犯事。及應敎趙道彬上疏。大槪,才遭功戚,制限未盡,身病且重,縮伏呻吟之中,召牌下降,不敢不祗詣闕外,而臣之內舅司諫臣尹世綏,日昨有論斥前後三司之語,臣亦三司中一人也。其何可以言出至親,有所自恕,晏然仍冒於言議之地乎?玆敢略陳難安之狀,伏乞聖慈,亟賜鐫遞臣職,以靖私義事。入啓。答曰,省疏具悉。爾其勿辭察職。
同副承旨南至熏上疏。大槪,臣於數日前,猝得暴泄之症,轉成毒痢,日就沈篤。當此親祭之日,以此陋穢之疾,決不可趨參於將事之列,玆敢疾聲瀆擾於淸齋之時。伏乞亟許鐫遞,俾無臨時窘急之患事。入啓。遞差。
上在慶德宮。停常參·經筵。
午時未時,日暈。
金致龍啓曰,大司憲權尙夏,執義崔啓翁,掌令鄭齊斗,持平蔡明胤在外,持平李相周被論,持平一員未差,今日以監察茶時之意,敢啓。傳曰,知道。
金演啓曰,吏曹參議趙泰老,承牌來詣闕下,陳疏到院,而觀其措語,則以同罪之人,俱在罷散中,其在廉隅,有難晏然冒進爲辭,其所引嫌,不無所執,一番自列,誠不可已,而今日是齋戒,不得捧入,何以爲之?敢稟。傳曰,卽爲肅謝,可也。
以吏曹參議趙泰老牌不進,罷職傳旨,傳于金演曰,推考傳旨捧入。
金演啓曰,吏曹參議趙泰老,只推事,命下矣。擧動,只隔一宵,承旨及玉堂·春坊闕員差出,一時爲急。趙泰老,更爲牌招開政,何如?傳曰,允。
權持啓曰,左議政箚子到院,而以親祭致齋,留院之意,敢啓。傳曰,入之。
又啓曰,明日擧動時,漢城府堂上,當爲導駕,而判尹金宇杭差祭,左尹金重器別雲劍受點,右尹兪集一未肅拜,無導駕之員。兪集一,卽爲牌招察任,何如?傳曰,允。
有政。吏批,判書趙相愚病,參判崔錫恒病,參議趙泰老,行都承旨金演進。以兪命雄·尹世紀爲承旨,洪萬迪爲持平,李縡爲正言,鄭栻爲副校理,李觀命爲副應敎,李允文爲弼善,金宇杭爲判尹,鄭碩賓爲泰安府使,韓配周爲大丘判官,南就明爲光州牧使,宋道錫爲雲峯縣監,金始煥爲兵曹正郞,金天與爲監察,趙聖復爲兵曹佐郞,朴行義爲司諫,權以鎭爲文學,林世儉爲兵曹正郞。
兵批,判書趙泰采服制,參判洪璛未肅拜,參議李震壽病,參知吳命峻進,右承旨金致龍進。副護軍閔鎭厚·南至熏,副司直尹德駿·林世儉,副司果權以鎭。
金致龍啓曰,明日擧動時,兩司不可不陪從,除在外被論外,未肅拜人員,竝卽牌招察任,何如?傳曰,允。
又啓曰,卽者政府錄事來言,領議政崔錫鼎,以爲命召再次還授,已過數日,不敢一向停留,復此來納云,何以爲之?敢稟。傳曰,令史官還授。
以左承旨兪命雄,同副承旨尹世綏牌不進,罷職傳旨,傳于金致龍曰,推考傳旨捧入。
金演啓曰,左承旨兪命雄,同副承旨尹世綏,只推事,命下,故傳旨捧入矣。明日擧動,不可不備員,更爲牌招察任,何如?傳曰,允。
權持啓曰,同副承旨尹世綏,旣有勿罷之命,更當牌招齋宿,而今已夜深,待開門牌招,何如?傳曰,允。
金致龍,以禮曹言啓曰,健元陵·泰陵石物塗灰,及康陵王后陵上曲墻等有頉處,今三月十五日,寒食祭兼告修改,而本曹堂上郞廳,前一日進去監董事,已爲啓下矣。穆陵大王陵上改莎草,在於同月十四日,其時進去堂上郞廳,落後仍留,健元陵塗灰監董,而泰陵·康陵,同在一山之內,本曹堂上郞廳各一員,亦爲兼進,監董其役,以除廚傳一分之弊,何如?傳曰,允。
金弘楨,以兵曹意啓曰,明日大報壇親祭擧動時,本曹郞廳,各有差備,不可不備員,而佐郞李世德,以其母病危重,未得行公,正郞一員未差,事甚苟簡。佐郞李世德,今姑改差,竝與正郞有闕之代,今日政,以在京無故人差出,使之察任,何如?傳曰,允。
金致龍,以弘文館意啓曰,本館下番闕直,今已兩日,事體至爲未安。新除授應敎李觀命,卽爲牌招,以爲姑降入直,何如?傳曰,允。
以同副承旨尹世綏再招不進罷職傳旨,傳于權持曰,推考傳旨捧入。
政院啓曰,右尹兪集一牌招不進,推考傳旨,今方捧入,而擧動時,漢城府堂上,不可不導駕,更爲牌招,何如?傳曰,允。
假注書尹聖時書啓,臣敬奉聖批,傳諭于左議政李濡,則以爲臣旣奉前後隆旨,且當親祀之日,苟可以黽勉就列,則豈敢一向撕捱?自速重誅,而顧念情病,萬無冒出之勢,不得不更瀆宸聽,不唯不賜矜允,批諭又益勤懇,臣於此彌增惶感,繼以涕泣,而猶未免祗承嚴命,趨參於陪從之列,罪積逋慢,死有餘責,席藁私次,惟有鈇鉞之加云矣。大臣尙無出仕之意,臣姑爲仍留之意,敢啓。傳曰,知道。
左議政李濡箚曰,伏以臣情迹臲卼,疾病沈苦,近侍久淹,恩旨屢降,而終無就列之望,自速慢命之誅,日昨陳章,敢暴危悃,而又蒙溫諭,慰勉愈勤,臣之進退,至此而益窮矣,惶霣罔措。但自繞壁彷徨,而顧臣卽今所患症情,日漸增劇,雖欲强起趨承,亦無其路,玆當壇祀擧動,只隔一日,鼎席俱空,朝儀未成,其在事體,極爲未安。況臣新兼內局之任,忝在保護之地,而床蔶危喘,末由致身於陪從之列,分義掃地,罪戾尤重,不得不更冒萬死,疾聲哀籲。伏乞聖慈,俯察崩迫之懇,將臣本職及內局兼帶,亟先鐫免,仍治臣一向違拒之罪,召還近侍,毋使寵命褻辱,不勝幸甚。答曰,省箚具悉卿懇。才諭至意,又何辭焉?矧今親祀,只隔一宵,職在三事,決不可一向引入,卿其毋執撝謙,卽起視事,用副予虛佇之心。仍傳曰,此批答,令偕來史官傳諭。
上在昌德宮。停常參·經筵。
未時申時,日暈。夜二更三更,月暈。
金致龍啓曰,內乘來言,捲簾,取稟。傳曰,捲三面。
又啓曰,禁衛營·御營廳敎鍊官·訓鍊都監知彀官·禁軍陣敎鍊官來言,日暮懸燈,人定後刁斗,天明後落燈云矣,敢啓。傳曰,知道。
大駕入昌德宮後,藥房問安。答曰,知道。
大殿,政院·玉堂問安。答曰,知道。
大駕詣昌德宮後,政院·玉堂問安。答曰,知道。
大駕詣昌德宮,入別殿後,王世子問安。答曰,知道。
世子宮,藥房·政院·玉堂問安。答曰,知道。
兪命雄啓曰,右尹兪集一,昨到闕外,陳疏退去,今日又不肅謝,更卽牌招,以爲導駕之地,何如?傳曰,允。
以備忘記,傳于權持曰,史官一員待命。
上在昌德宮。停常參·經筵。
大駕詣壇所入幕次後,政院·玉堂問安。答曰,知道。
王世子問安。答曰,知道。
世子宮,政院·玉堂問安。答曰,知道。
大報壇親祭後,王世子問安。答曰,知道。
大殿·世子宮,藥房·政院·玉堂·二品以上·六曹問安。答曰,知道。
權持啓曰,明日常參·經筵,取稟。傳曰,停。
金致龍啓曰,內乘來言,捲簾,取稟。傳曰,捲三面。
大駕·王世子還宮後,藥房·政院·玉堂問安。答曰,知道。
持平洪萬迪啓曰,臣曾忝本職,嫌難參涉於前啓,屢度引避,連尋長單,幸蒙恩遞,私分粗安,不意數旬之間,除命荐降,召牌狎至,不得不黽勉出肅,仍參陪從之列,而前啓未收殺之前,不敢行公,與前一樣。且日昨諫臣之疏,盛論大臣向日之筵奏,至以前後三司,亦無一言以正爲斥,無論其言之如何。臣與大臣,旣有連姻應避之嫌,有非臣所可容喙者,而仍帶臺職,亦且有日,則其所被斥,與大臣無異,以此以彼,俱不可一刻仍冒於臺次,請命遞斥臣職。答曰,勿辭。
金弘楨啓曰,持平洪萬迪,再啓煩瀆,退待物論矣。傳曰,知道。
上在慶德宮。停常參·經筵。
夜一更,土星,犯天高星。
藥房副提調臣金演啓曰,暮春猶寒,伏未審此時,聖體,若何?昨日親祀,徹夜將事,勞動之餘,不瑕有傷損之節乎,王世子氣候,亦何如?臣不任區區憂慮,敢來問安。答曰,知道無事。世子氣候平穩矣。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪避嫌退待,今日以監察茶時之意,敢啓。傳曰,知道。
又以兵曹意啓曰,今三月初七日,幼學閔喜甲稱名人,自興化門入來,差備門外擊錚,極爲駭愕,令攸司囚禁治罪。同門守門將朴敏章,常時不能禁斷雜人,以致闌入,亦難免其責,推考,何如?傳曰,允。
又以兵曹意啓曰,再昨漢城府郞廳,道路摘奸時,以堂上禁軍金起明家前把子,不卽徹毁,招致起明,重施笞罰,則云禁旅與凡軍卒有異,雖是上司,不得任意推治。起明,如有可罪之事,則或移文本曹,或代治其家人,未爲不可,而堂上禁軍,擅自決罪,其在事體,極涉妄率,後弊所關,不可無警責之道。漢城府當該郞官,推考,何如?傳曰,允。
權持啓曰,明日常參·經筵,取稟。傳曰,停。
又以侍講院意啓曰,行祭日,王世子出宮正時,兵曹郞廳,例傳外備,而不卽來待,累度催促之後,始爲緩緩進參,以致入達之遲延,其在事體,不可無警責之道。當該兵曹郞廳,推考,下吏,令攸司囚禁科罪,何如?傳曰,允。
又以侍講院意啓曰,大駕詣昌德宮後,王世子問安時,承旨當率史官來參,而王世子,降立板位後,史官,趁不來待,罷祭後問安時,史官,又不來待,以致不得備員。此雖由於下吏,不卽擧例之致,史官難免稽緩之責,承旨亦有疎率之失,事體所在,不可無警責之道。當該承旨史官,竝推考,該房書吏,令攸司囚禁,從重科罪,何如?傳曰,允。
又以奉常寺官員,以都提調意啓曰,大小祭享,使役熟手之數,極其浩多,而無路充數,以五十名啓下,推移使役矣。丙丁以後,死亡者數多,而至今不得充定,分付五部,使之望定,則善手者不爲不多,而或稱軍門所屬,或稱內司啓下,而內司啓下之類,則多有數外受空帖稱頉者,自各部無以代定云。前頭寒食祭不遠,而許多各陵殿,熟手萬無推移定送之路,生事可慮,無論軍門與內司,擇其可合者,限十名分付五部,望定啓下使役之意,敢啓。傳曰,知道。
金弘楨,以司僕寺官員,以都提調意啓曰,曾於孝廟朝,故判書臣朴遾,爲本寺提調時,陳達於筵中,以爲國家脫有事變,則馬夫無以備待,請抄各邑諸員中少壯者,百有餘人,名曰牽夫,劃給箭串一處,使之安接,仍又分給位田,以備生理,作一緩急可用之卒,其所居村,以中里稱之,而一如砲殺手例,大小坊役,一切勿侵之意,事目定奪,故相臣金壽興·申琓,皆以是事,陳達於榻前,申飭於漢城府,故未嘗侵責坊役矣。近年以來,該府不知當初立法之本意,所謂牽夫等,居在中里者,混同出役,本府之移牒於該府,前後非一,而終不聽許,至於中里之號,自乙酉式年,亦且削罷,統合於箭串里,凡干坊役,種種侵責,蓋牽夫之役,苦重難堪,而加之以坊役,則決無保存之道,渙散之弊,勢所必至。自今以後,牽夫所居中里村,依前別爲作契,俾免混同之弊,而坊民之役,依事目定式,切勿侵責,牽夫之外,兩班及閑雜人之追入者,一倂毁出,以爲牽夫等安接之地事,捧承傳施行,何如?傳曰,允。
又以禮曹意啓曰,今三月十四日,穆陵大王陵上及崇陵兩陵上莎草修補時,政府及本曹堂上·觀象監·繕工監提調各一員,前一日進去監董畢役事,啓下矣。兩陵,同在一山之內,政府以下依例兼爲進去監董,何如?傳曰,允。
左議政李濡箚曰,伏以臣猥居大臣之列,忝在保護之地,昨於親祀之時,未免陪從,今日藥房問安,又未得趨參,臣子分義,掃地盡矣,惶懼戰慄,只自席藁俟譴而已。噫,臣之前後所蒙,誠是曠古之異數,則雖有情迹之難安者,豈敢終始撕捱,以孤隆旨?而祗緣狗馬賤疾,輾轉添劇,精神昏眩,氣息澌綴,實無一分自力之勢,以致屢犯違慢之誅,倘或賴天之靈,得尋差路,則强起就列,固無待於敦勉之至此,而以卽今症狀言之,亦非旬月之內,可以期者,史官尙此淹留,寵命一向褻辱,此臣之日夜悶塞,罔知所爲者也。伏乞聖慈,亟先召還近侍,遞臣本職及兼帶內局之任,仍治臣廢禮之罪,以安私分,以肅朝綱,不勝幸甚。答曰,省箚具悉卿懇。前後敦勉,亶出心腹,而卿胡不諒,巽讓至此耶?愕然之極,無以爲諭。噫,當此艱虞之會,鼎席一空,機務多滯,此時望卿造朝,不啻大旱雲霓而已。卿毋困我,卽起視事,用副予如渴之望。仍傳曰,此批答,令偕來史官傳諭。
以備忘記,傳于金弘楨曰,罰已行矣。水原前後官罷職人員,竝敍用。
吏曹口傳政事,兼春秋單李景說。
大司憲權尙夏辭職上疏。入啓。答曰,省疏具悉卿懇。前疏之批,已諭予意,風憲之長,不宜久曠,卿其亟回遐心,趁此春和,幡然登途,以補不逮。仍傳曰,遣史官傳諭。
同副承旨尹世綏辭職上疏。入啓。答曰,省疏具悉。爾之前疏,雖不諒大臣之本心,而所執則正矣。黯賊謀害國母之罪,至辛巳獄,而愈益彰露,追施逆律,以正王法,而如黯之窮凶極惡,不得快正邦刑,心常痛惋矣。請釋緣坐,出於意外,此予所以嚴辭牢塞者也,而入侍三司之臣,默無一言劾罷之論,誠得臺體矣。大抵爾之疏論,實出於嚴討賊之典,而李墪之疏,敢以邪正堲讒等語,肆然陳達,何其無忌憚至此耶?極可寒心也。此等是非,不可不明,故如是縷縷耳。爾無可嫌,卽出察職。
吏曹參議趙泰老上疏。大槪,敢陳難安情勢,乞蒙遞改事。入啓。答曰,省疏具悉。爾其勿辭,從速察職。
上在慶德宮。停常參·經筵。
金弘楨啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪避嫌退待,今日以監察茶時之意,敢啓。傳曰,知道。
又啓曰,憲臣,引避退待,處置歸於諫院,而時無行公之員,除在外及受由未署經外,呈告人員,卽爲牌招處置,何如?傳曰,允。
兪命雄啓曰,都承旨金演,右承旨權持,左副承旨金致龍,同副承旨尹世綏,今日俱不仕進,出納之際,事甚苟簡,而都承旨拘於廳規,不得請牌。右承旨·左副承旨·同副承旨,竝爲牌招察任,何如?傳曰,允。
假注書洪廷弼出使,代以權大恒爲之,事變假注書魚有龜在外,代以鄭楷爲之。
傳于權持曰,召對爲之。
臨陽君桓,楊州地掃墳呈辭。傳于金弘楨曰,給由馬澆奠床備給。
假注書尹聖時書啓,臣敬奉聖批,傳諭于左議政李濡,則以爲臣旣蒙非常之恩數,近侍之相守,已浹一望,則揆以分義,宜不敢一向撕捱。至於親祀之日,尤當竭蹶趨參於陪從之列,而祗緣賤疾甚苦,終未得少伸犬馬之悃,一倍悚慄,敢申危懇,而伏奉聖批,辭旨益復隆重,臣雖愚頑,寧不知感泣?到此地頭,如可自力,則亦豈無勉承隆命之意?而卽今病勢,旬月之間,末由起動,跼蹐惶隕,不知所出,惟願亟命召還近侍,毋損國體云矣。大臣,尙無造朝之意,臣姑仍留之意,敢啓。傳曰,知道。
假注書金啓煥書啓,臣敬奉聖批,傳諭于右議政徐宗泰,則以爲微臣,至今日尙帶職名者,緣臣控辭不力,而亦莫非聖朝處分,失於太寬耳。近日以惶懼益深,泯默俟命,復敢冒昧陳懇,庶冀祗奉兪音,玆者聖批不許,責勉彌隆,此又臣誠淺辭拙,不能感動於父母之慈也。震悚掩抑,不知所言,當此聖上憂勞之日,承事效職,雖非微臣之所敢望,而大恩丘山,殘命朝夕,旣切糜分之願,而恐無報答之地,豈敢欲違拒明旨,自就忘分之誅哉?誠以顧念國綱私義,萬無冒出之理,明有當受之罪,伏惟日月之明,豈有遺照?而迫急之情,未蒙哀憐,臣誠冤悶之至,使命淹留,汔無輟還之旨。臣於此,憂怖之極,衷腸如焚,伏地涕泣,只俟斧鉞之加云矣。臣姑仍留之意,敢啓。傳曰,知道。
持平朴行義啓曰,內外官相避之法,無論貴賤,故雖卜姓之屬,亦在此限,當初制法之意可知也。慶尙右兵使金重三之妾,與前兵使李天根之妾,兄弟,而重三,不顧交承之嫌,終乃晏然赴任,其蔑法無識甚矣。請慶尙右兵使金重三罷職。武弁驕橫之習,莫甚於近日,識者之寒心久矣。副護軍李溶,乃於稠人廣坐之中,首相姓名,如呼小兒,慢言悖說,罔有紀極,聽聞所及,莫不駭然,請副護軍李溶,罷職不敍。新除授司憲府持平蔡明胤,時在忠淸道洪州地,請斯速乘馹上來事,下諭。引嫌而退,前後引避,皆有所執,何可以此輕遞言官?請持平洪萬迪出仕。答曰,不允。下諭及處置事,依啓。
金致龍啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
同副承旨尹世綏上疏。大槪,情勢窮蹙,猥陳血懇,而嚴誅不加,溫批旋下,繼有恩召之命,臣誠惶隕感激,不敢坐犯違慢之科,竭蹶祗詣於禁扃之外,而臣之老母,才遭重慽,悲傷過節,症情添劇,委頓不省,氣息奄奄,人子至情,實無一刻離側供職之勢,不得不疾聲號籲。伏乞特垂矜憐,亟賜遞改,俾得專意救護事。入啓。答曰,省疏具悉。爾其勿辭,救護母病。
戶曹判書尹世紀上疏。大槪,臣之老母,遭同氣重制,傷悼過節,宿患添劇,方在委倒綿綴之中,人子情理,斷無離側供職之望,乞賜遞改,以幸公私事。入啓。答曰,省疏具悉。卿其勿辭,救護母病。
未時,上御興政堂。召對入侍時,參贊官兪命雄,侍講官趙道彬,檢討官李觀命,假注書權大恒,記注官金克謙,記事官李景說諸臣,以次進伏。上命讀節酌通編。道彬進講,自與延平書,至與陳丞相書七張訖。上命下番讀之。觀命進講,自與任尙書書,至答張敬夫書九張訖。上命承旨讀之。命雄進講,自與呂伯恭書,至答呂伯恭書六張訖。上命上番兼春秋讀之。克謙進講,自答鄭自明書,至與丞相箚子七張訖。上命下番兼春秋讀之。景說進講,自與丞相別紙,讀至鈞字,以斤字避讀之。道彬曰,此是避諱字也。前有定奪之事,而每當講筵,或避讀,或直音讀之,所讀不一,似有更爲定奪之道,敢達。上曰,不避讀之,可也。九行缺道彬,因釋文義,至魏元履書第一奏格物致知之義曰,格物致知,實爲聖學之工夫,而推而極之,則治國平天下,皆在其中。伏願燕閑之中,細繹深究,留意於此等四字眞實底工夫,則太平之治,何難之有?此乃區區所望。上曰,所達誠是,可不加意焉?道彬,又釋第二奏復讐之義曰,南渡板蕩之時,上下忨愒,全忘復讐之義,故朱子特論之,爲人君者,先奬節義之士,虛受貞直之言,上下信服,內外修攘,則實國家億萬年之業,而當時則以朱子之奏論,指以爲處士大言而不見施,甚可惜也。曾於甲申年,聖上,肇設皇壇,躬修享禮,小臣伊時,適會入侍,有崇奬節義之敎,而慷慨直言之士,尙未有聞,此無非徒尙文具之末矣。卽今時勢不同,强弱有異,復讐之策,雖不可言,維持世道,莫過於崇奬節義。伏願聖上,更加留意焉。上曰,然矣。至答任尙書書,老人年來留病,藉令單行至彼等句語,道彬釋之曰,單行云者,獨行也,老人云者,指其老母云矣。至與顔漕箚子,攢帳目之句,觀命釋之曰,攢帳目云者,如今之謄錄文字之類也。道彬進伏曰,事係特恩,自下陳達,極知惶恐,而聞西原府夫人所患,方在危劇之中,實有朝暮之慮,譫譫夢中之語,惟以母子相見,日夜靳祝,情理極令人惻然,孝理之下,宜加軫念,放歸田里罪人金鎭圭,使之來省病母,則其在體下之道,似爲得宜,故惶恐敢達。上曰,特令來見,可也。
上在慶德宮。停常參·經筵。
下直,茂山府使申命仁,天摩僉使洪錫夏。
卯時,日有兩珥。自辰時至申時,日暈。夜一更,月犯軒轅第二星。四更,月暈。
金演啓曰,明日常參·經筵,取稟。傳曰,停。
金致龍啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪方在呈辭,今日以監察茶時之意,敢啓。傳曰,知道。
又啓曰,今日入直軍士,中日習射,請出標信。傳曰,知道。
以備忘記,傳于金致龍曰,今下弓矢,茂山府使申命仁,天摩僉使洪錫夏等處給送。
知事李彦綱三度呈辭。入啓。傳曰,只遞兼帶。
平安監司趙泰耉狀啓,定州居船人金險·道治等十名渰死事。傳于兪命雄曰,渰死人等,令本道恤典擧行。
京畿監司李健命,以水原府居常漢金宗業出火,其矣子萬昌等三名燒死事,狀啓。傳于兪命雄曰,令本道恤典擧行。
金致龍,以禮曹言啓曰,今三月十四日,穆陵大王陵上及崇陵兩陵上莎草修補時,政府以下兼進監董事啓下矣。領議政崔錫鼎,方在城外,左議政李濡,右議政徐宗泰,方在呈告中,不得進去云。從前改莎草時,政府有故,則原任大臣,有進去之例,而該曹不敢擅便,何以爲之?敢稟。傳曰,原任代行。
金致龍啓曰,監司遞來時,密符親納,例,而前慶尙監司李壄,來到城外,以病陳疏,不爲親呈,使其軍官替納,事體未安。前慶尙監司李壄,推考,何如?傳曰,允。
傳于金致龍曰,昔年法筵,儒臣趙持謙,釋胡兒二字曰,非謂胡人之子云,所見未安矣。昨日召對時,老人單行等文字,雖初學解蒙之士,亦所易知,而講官,至於解釋,講筵事體,不當若是,本院申飭。
護軍閔鎭厚辭職上疏。入啓。答曰,省疏具悉卿懇。臺言過激,不必深嫌,安心勿辭,速出行公。
上在慶德宮,停常參·經筵。
下直,富寧府使裵尙珪。
權持啓曰,明日常參·經筵,取稟。傳曰,只晝講。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪呈辭,今日以監察茶時之意,敢啓。傳曰,知道。
金致龍啓曰,副摠管李晩成,戶曹坐起進去之意,敢啓。傳曰,知道。
以備忘記,傳于金致龍曰,今下弓矢,富寧府使裵尙珪處給送。
金致龍,以兵曹言啓曰,今三月十二日,幼學李漢明稱名人,自開陽門入來,差備門外擊錚,極爲駭愕,令攸司囚禁治罪。同門守門將李東英,常時不能禁斷雜人,以致闌入,亦難免其責,推考,何如?傳曰,允。
行判府事李頤命箚子,伏以原任大臣之代行政府事,或一時變通,本非法意,而該曹輒以爲例,終涉苟簡,頃當審陵,事出卒遞,臣未敢終辭,而不安之心,不但爲前日人言而已。今者三公,雖皆引入,旣異於不備其位之時,且其難安之情,久蒙開釋之恩,聖上,若以修陵敦勉,諸大臣中,宜無不承明命者。伏乞聖明,收還原任代行之命,特降睿旨,諭令政府進往,以重事體,不勝幸甚。取進止。答曰,省箚具悉卿懇。卿其勿辭進往。
應敎趙道彬,副應敎李觀命疏曰,伏以臣等,俱以蒙學謏識,猥廁經幄之列,尋常愧懼,若隕淵谷,每當開講之時,只以訓誥間膚淺之辭,冒塵宸聽,襪線苦短,窘態難掩,邇英退出,未嘗不發汗沾背矣。卽伏見下政院備忘,以昨日召對時,老人單行等文字,講官解釋,事體不當爲敎,臣等切不勝戰惶慙恧之至。語約旨要,善爲開導,講官所貴,而古人猶難,則固非臣等所可跂者,而密邇前席,酬酢如響,以臣等愚下,自不覺語言之支蔓,果以此等易解之說,率爾陳達,猥屑之罪,實所難逃者,何敢晏然仍冒於侍講之地乎?伏乞聖明,亟命鐫罷臣等之職,以安賤分,曷勝萬幸?臣等無任屛營祈懇之至。答曰,省疏具悉。爾等勿辭察職。
上在慶德宮。停常參,只晝講。
自巳時至未時,日暈。夜三更,月犯木星。
權持啓曰,明日穆陵·崇陵,莎草頹下處,修補相値,視事,頉稟。傳曰,知道。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪呈辭,今日以監察茶時之意,敢啓。傳曰,知道。
權持啓曰,吏曹郞廳,來言守令有闕,政事,何以爲之?取稟。傳曰,明日爲之。
以同副承旨尹世綏牌不進,罷職傳旨,傳于金演曰,推考傳旨捧入。
金演啓曰,同副承旨尹世綏牌不進,只推事,命下。故傳旨捧入,而同副承旨,雖曰受由,累日不爲仕進,有違廳規,更爲牌招,何如?傳曰,允。
金弘楨啓曰,卽者政府錄事,來言領議政崔錫鼎,方在縮伏待罪中,命召,不敢久留邸舍,謹以還納云,何以爲之?敢稟。傳曰,令史官還授。
以忠淸監司狀啓,德山居私奴李日奉子乭先等二名,林川居私奴戒德等六名燒死事,傳于兪命雄曰,燒死人等,令本道恤典擧行。
金弘楨,以訓鍊都監言啓曰,都監郞廳韓配周外任,代前修撰沈壽賢,已爲啓下,而方在罷散中,時無職名,依例付軍職,冠帶常仕,何如?傳曰,允。
午時,上御資政殿。晝講入侍時,知事趙泰采,特進官李晩成,參贊官權持,侍講官趙道彬·李觀命,假注書權大恒,記注官金克謙,記事官李景說,武臣安績諸臣進伏。上讀春秋前受音,自夏楚子·蔡侯,至書曰舍中軍微辭也訖。道彬進講,自楚殺其大夫屈申,至楚薳罷師師,讀以遠罷。上曰,薳非遠音,乃萎音也。道彬起伏,仍讀至齊侯伐北燕訖。上讀新受音一遍。十六行缺泰采曰,臣向年所遭,實非尋常之比,廉隅所在,旣不可冒沒行公。且今臣之從兄泰老,方任東銓佐貳之官,至於獨政之時,則堂從兄弟,皆在東西銓,朝廷雖無人,豈有從兄弟共政之理乎?敢此仰達,斯速許遞,千萬幸甚。上曰,不可以此爲嫌,安心行公。泰采曰,內三廳參下,以訓鍊主簿之窠,不得盡出六品,加設武兼,以爲處置,三廳參下,如文臣之典籍矣。武兼,以有宣傳之名,故亦有可否之規,部將守門將之陞武兼,而可否不順者,三年之內,多至數十餘人,西北人,則勿論門地高下,輒皆防塞,朝家之視西北,與內地有別,前後申飭,非止一再,而每每如此,雖以今番事言之,金顯相門地,自其先世,以兩班見稱,而亦在可否不順之中,至有擊鼓之擧,此豈非冤痛者乎?若不別樣申飭,則必有如前防塞之事,此後則庶孽軍保子枝外,以其地兩班爲名者,自本廳可否之際,又復不順,則其廳行首掌務,各別論罪,俾無遐方人稱冤之弊,何如?上曰,武兼,以可否不順草記汰去,未有甚於近日,而至於西北之人,則每欲防塞,尤不可也。自今另加申飭,此後如有復踵前習者,則使之施罰懲戢,可也。出擧條泰采曰,慶尙右兵使金重三,本職除拜後,來見臣言渠之妾與兵使李天根妾爲同生,相避有無,未得詳知云。臣考見法文,則交承相避,創出嘉靖丁卯年間,而錢穀緊關衙門及外方守令·僉使·萬戶有相避,其餘勿避。監司,戊申年,始有相避之法,而兵·水使·營將,無交承相避,故臣以此爲答,重三之赴任,未必不由於臣言矣。今者臺啓,以冒赴爲言,此必未及見受敎輯錄,只憑大典妻妾親相避之文,有此論啓,而兵·水使交承相避,旣不載於法文,則重三之赴任,固其然矣。至於兵·水使中,有兼邑之處,此則宜有相避之法,明白定式然後,可以遵行,待後日大臣登對時稟處,何如?上曰,臺諫,以金重三事論啓,而不卽允從者,欲問于筵中而處之矣。所達如此,待後日大臣登對時稟處,可也。出擧條晩成曰,臣有所懷敢達矣。近來賊患漸熾,都城至近數十里之內,村居孤單之地,無不被其害,昨見長湍討捕使,報備局文狀,則高陽仇地道面,有一富戶,賊徒五六十人,明火突入,圍住內外,而乘白馬衣錦衣,立於堂前指揮,搶掠盡奪其家財而去云,極爲驚駭。似聞京中無賴之輩及軍兵中無狀者,與其郊外土着奸民,結爲腹心,符同和應,如是橫行,當此東作之時,村民驚擾,夜不能安厝,誠極可慮。此非里任討捕將輩,所可剿除,臣意自捕廳,時或發遣伶俐軍官於郊外,另加聞見譏捕,則設使未能捕得正犯,賊倘聞風,必將畏縮而散落,以此意,分付左右捕廳,各別申飭擧行,何如?上曰,依爲之。出擧條
持,進伏曰,視事,縕繹間,頉稟事,敢啓。上曰,知道。
前奉敎洪禹瑞敍用,單付注書,使之新薦事,榻前下敎。
上在慶德宮。停常參·經筵。
金致龍,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李晩成,戶曹坐起進去之意,敢啓。傳曰,知道。
又啓曰,憲府無行公之員,連日監察茶時,事甚未安。除在外被論外,呈告人員,卽爲牌招,何如?傳曰,允。
金演啓曰,吏曹郞廳,來言今日爲政事,命下,而判書趙相愚,參判崔錫恒,參議趙泰老,俱以病不來云。判書趙相愚,參判崔錫恒,參議趙泰老,竝卽牌招開政,何如?傳曰,允。
又啓曰,吏曹判書趙相愚,參判崔錫恒牌招不進,推考傳旨捧入矣,日勢已晩,尙未開政,事甚未安。判書·參判,更爲牌招,參議趙泰老,來詣闕下,陳疏退去,待批下亦卽牌招,以爲推移開政之地,何如?傳曰,允。
權持,以弘文館言啓曰,本館僚員,近甚不齊,以上番姑降入直,迨至一旬,事體至爲未安,今日政闕員,竝爲差出,仍卽牌招,以爲推移入直之地,何如?傳曰,允。
金致龍啓曰,卽者右邊捕盜大將李弘述,楊州地掃墳事,受由下去,所佩命召及大將牌·傳令牌,來請還納,何以爲之?敢稟。傳曰,仍佩往來,而令右邊捕盜大將兼察,可也。
又啓曰,左邊捕盜大將兼察事,命下矣。左邊捕盜大將金重器,卽爲牌招分付,何如?傳曰,允。
又以兵曹言啓曰,今三月十四日,忠義衛李時賢稱名人,自開陽門入來,差備門外擊錚,極爲駭愕,令攸司囚禁治罪。同門守門將李東英,常時不能禁斷雜人,以致闌入,亦難免其責,推考,何如?傳曰,允。
又啓曰,兵曹判書趙泰采,昨日榻前,以兩銓通避一款,引嫌辭職,旣已承敎,而今又陳疏不出,東西銓,旣無應避之規,近日西銓,多有緊窠,久未差出,卽爲牌招開政,何如?傳曰,允。
有政。吏批,行判書趙相愚,參判崔錫恒病,參議趙泰老進,都承旨金演進。
吏批啓曰,判書趙相愚,參判崔錫恒,竝牌招不進,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避外任竝擬,何如?傳曰,允。
以尹行敎爲校理,金興慶爲副校理,李台佐爲副修撰,尹世紀兼知義禁,李益壽兼同經筵,成儁爲定州牧使,李彦經爲靑松府使,洪處宙爲林川郡守,洪禹瑞單付注書,保安察訪南九明,獒樹察訪柳缺相換。
權持啓曰,新除授注書洪禹瑞,時在京畿積城地,斯速乘馹上來事,下諭。上來間假注書鄭雲柱,使之仍察,何如?傳曰,允。
尹世綏,以義禁府言啓曰,卽接月令醫員李齊徽手本內,罪人李喜朝,素患痰火之症,源委已痼,飮啗全廢,潮熱上升,頻頻昏冒,乾嘔咳喘等十分危重之中,添得泄瀉,度數無算,氣息奄奄云。自前罪人病勢如此,則例有保放救療之規,敢此仰稟。傳曰,依爲之。
吏曹參議趙泰老上疏。大槪,臣之同堂兄弟,分處政地,終有所萬不自安者,尋單縮伏,以必遞爲期,卽因開政,召牌下降,嚴畏分義,不得不祗詣闕下,而反復思惟,終難仍冒,陳疏徑退,以俟處分。伏乞聖明,俯賜諒察,亟許遞改,以便公私事。入啓。答曰,省疏具悉。爾勿過辭,宜速察職。
丁憂臣申聖夏·申靖夏等上疏。大槪,冒萬死敢暴,先臣辛巳獻議被援痛冤之狀,冀蒙照察事。入啓。答曰,省疏具悉。先卿辛巳獻議本旨,予豈不知?趙泰億等疏語之無嚴,予亦洞知,而第以大臣之言,混然歸之於欺天,此則決知其不然也。
上在慶德宮。停常參·經筵。
自辰時至申時,日暈。夜一更至三更,月暈。
金致龍啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪呈辭,今日以監察茶時之意,敢啓。傳曰,知道。
又啓曰,備邊司郞廳,來言今日賓廳座起日次,而大臣有故,不得來會云矣,敢啓。傳曰,知道。
以右議政徐宗泰箚子,傳于金演曰,遣承旨敦諭。
權持,以弘文館言啓曰,新除授校理尹行敎,時在京畿交河地,副校理金興慶,時在忠淸道鴻山縣任所,副修撰李台佐,時在京畿果川地。經筵入番,事甚緊急,斯速乘馹上來事,下諭。傳曰,依啓。
左承旨兪命雄書啓,臣承命敦諭于右議政徐宗泰,則以爲今者微臣,職必當免,罪必當受,此非臣之言,實國人之輿誦也,而才暴血忱,誠未上格,承宣,以命儼臨,恩數之重,責勉之嚴,有若諭敎於循常在告,猶可以黽勉出仕之相臣者然,臣感激崩懍,涕泣而不能起也,前後罪犯著矣,章箚陳列盡矣。今又於丁憂人疏語,難安之情,節節層加,恩旨之下,更有何辭以達?不肖如臣,謬處鼎席,負愆而未卽解職,當此憂虞孔棘,致有虛曠,許久妨賢,益有其罪,是豈但小臣之不幸而已乎?臣於是何以爲處?只自瞻天望聖,深祝睿念翻然,愍察此苦情至懇,早賜處分矣。近侍相守,今已踰月,而臣則惟有席藁伏俟誅罰而已,臣義廢矣。日夕惶煎,死有餘罪,病喘僅續,不能成辭,尤深悲隕抑塞之至云矣,敢啓。傳曰,知道。
兵曹判書趙泰采辭職上疏。入啓。答曰,省疏具悉卿懇。卿勿固辭,速出行公。
大司成李濟上疏。大槪,敢請不職之罪,乞蒙譴斥,仍陳救弊之策,冀賜採納事。入啓。答曰,省疏具悉。館婢隕命,誠可矜惻,宜令特施恤典,而疏陳之事,令該曹斯速稟處,爾其勿辭察職。郞廳李宜喆書。郞廳李重彬校。
上在慶德宮。停常參·經筵。
金演啓曰,小臣,與同副承旨尹世綏,議政府聖節望闕禮習儀進去下直。傳曰,知道。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪呈辭。今日以監察茶時之意,敢啓。傳曰,知道。
又啓曰,金吾堂上,久不行公,罪囚之積滯,未有甚於近日,事甚可慮,判義禁趙相愚,知義禁尹世紀,同義禁崔錫恒竝牌招,使之開坐,何如?傳曰,允。
金致龍,以都摠府言啓曰,都摠管金宇杭,漢城府坐起進去之意,敢啓。傳曰,知道。
傳于金弘楨曰,副司果洪重休,正言李縡,明朝竝牌招來待。
假注書權大恒,改代以宋成明爲假注書,宋成明病,代以南一明爲之。
金弘楨,以漢城府意啓曰,本府素無物力,殘弊特甚,一自懸房收贖減削之後,尤無成樣之路,故府屬員役朔下未上下,至於三四年之久,而無他變通之道,下輩呼冤,罔有紀極矣。在前戶曹歲幣五同,自本府句管,分給五部坊民矣。曾於甲申年間,前判尹臣閔鎭厚,陳達於榻前,移給於各廛監考,科擧設埸時,本府輪行應辦之役,使之擔當責應,而亦不得專責於監考。一番應辦本府加給之數,多則五六百兩,少不下三四百兩,朔下之外,此又大段艱悶者也。書吏朔下,一年通計,多至八百兩,而旣往未上下,今無追給之路,卽今事勢,又難逐朔上下。今若移給歲幣於吏屬,則渠輩賴以資生,雖不給朔下,可以立役,應辦之役,雖不添給,亦當專責於本府,補益實大。今年爲始,歲幣五同,劃給於員役,何如?傳曰,允。
開城留守李喜茂疏曰,伏以臣稟賦素虛,疾病恒多,雖在年少之時,精神筋力,大不如人,況今衰老之境,憊敗特甚,實有朝夕難支之狀。粵自歲初,尤爲風寒所傷,夙患痰症,乘虛發作,胸隔煩憊,四肢牽掣,飮啖全廢,消瘐日深,强疾臨民,調攝失宜,轉輾添傷,病症沈痼。卽今則精神昏憒,不能收拾,呼吸促急,氣力倦怠,委頓床席,公務久曠。以此病狀,決無供職之望,玆敢疾聲號籲於天地父母之下。伏乞聖慈,特加哀憐,亟命鐫遞臣職名,俾得安意調治,復尋生路,不勝幸甚。答曰,省疏具悉。卿其勿辭,調理察職。
上在慶德宮。停常參·經筵。
金演啓曰,來二十一日,輪對日次,取稟。傳曰,停。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪呈辭,今日以監察茶時之意,敢啓。傳曰,知道。
金致龍啓曰,今日入直軍士,當爲中日習射,而生進放榜相値,不得爲之之意,敢啓。傳曰,知道。
又啓曰,明日聖節望闕禮,依近例爲之之意,敢啓。傳曰,知道。
金演啓曰,前副司果洪重休,承牌來詣闕外,而時無職名,令該曹付軍職,何如?傳曰,允。
兵曹口傳政事,副司果洪重休。
金演啓曰,副司果洪重休,正言李縡等,牌招來待矣。
傳曰,相避及守令窠闕書入。
南一明在外,代以李承源爲假注書。
以左議政李濡箚子,傳曰,遣承旨敦諭。
金致龍啓曰,左議政李濡處,遣承旨敦諭事,命下矣。諸承旨皆已申退,右承旨權持,同副承旨尹世綏俱以式暇,不得仕進。廳中只有臣致龍及右副承旨金弘楨,今方入直,無他推移之員。左承旨兪命雄,所當卽爲牌招,而拘於廳規,不得請牌,何以爲之?敢稟。傳曰,牌招。
兪命雄書啓,臣承命敦諭于左議政李濡,則以爲無狀賤臣,果蒙不敢當之異數,史官偕來之命,日望還收,而特遣承宣敦諭,又出意慮之外。聖恩愈隆,而臣罪益重,驚惶悶塞,直欲鑽地以入,而不可得也。顧臣情病,苟可以黽勉就列,則何敢一向冥然不動,以自陷於嚴誅乎?區區危迫之悃,業已略陳於箚中。今於明旨之下,亦無强起趨承之望,伏地隕越,罔知所爲云矣。敢啓。傳曰,知道。
司諫朴行義啓曰,臣以慶尙右兵使金重三罷職事,有所論啓矣。日昨筵中,司馬之長,以兵·水使無交承相避,有所陳達,而謂重三,以赴任固然,斥臣以未見受敎輯錄,仍有兼邑兵·水使相避定式之請,臣於此,竊不勝訝惑焉。輯錄一書,臣亦嘗考閱矣,監司·守令·僉萬戶,皆有交承之避,則兵·水使之自在其中可知,而況妻妾親相避之文,載在國典,不啻明白,則在重三之道,固宜呈狀備局,以俟處分,而不恤人言,惟恐或失,晏然冒赴,略無疑難,若此而謂之赴任固然,可乎?監司之交承相避,初不論其兼邑有無,則今於重三事,只擧兼邑,曲爲區別,已未可曉,而大抵臺啓事體不輕,無論巨細,徑先分疏者,不幾於輕臺議,而關後弊乎?臣病孱疲劣,不能補君違糾官邪,而論一貪戀之武夫,反致重臣之有言,慙恧甚矣。何可冒據於臺次乎?適緣賤疾危苦,今始來避,所失尤大,請命遞斥臣職。答曰,勿辭。
金弘楨啓曰,司諫朴行義,再啓煩瀆,退待物論矣。傳曰,知道。
左議政李濡箚曰,伏以臣疾病沈痼,無望起動,進退狼狽,祗增危迫,五情如灼,諸症越添,神識茫昧,殆不自省。雖欲構成文字,更申籲呼,亦不可得,以致泯伏多日,一任近侍之虛辱,臣罪至此,而尤萬萬矣。夫臣之今日所蒙,實係非常之眷渥,則卽出承命,固是分義之所當然者。苟非情勢之大不安,病勢之決難强,則何敢若是撕捱,而自陷於逋慢之誅哉?聖上不加體諒,視若飾讓,徒拘以不敢當之恩,此不但臣心之悶鬱抑塞,卽爲國體之損傷,當復如何?玆冒萬死瀝血陳懇,氣息昏短,亦不能畢暴腷臆。伏乞聖慈,亟遞臣職,仍治臣終始違忤之罪,不勝幸甚。取進止。敦諭見上
右議政徐宗泰箚曰,伏以臣,昨又冒死上本文字,雖甚拙陋,片片肝血,天臨神燭,而聖聽愈邈,特諭又下。臣瞻望九閽,心神震越,不知臣之罪,將何所底止?而又自痛臣事上無狀,哀切之懇,獨不能見信於君父仁愛之下也。今臣前犯新釁,關係非常,不止爲言語之失而已。中抱悚懼之情,疊受深重之斥,實負當被之罪,又有難起之疾,在必遞之地者,今數月矣。若或更淹時日,未蒙處分,則邦憲何以明,朝體何以嚴,臺議何以伸,群工何以勵,小臣私義,亦何以自靖,而曠職妨賢之罪,又何可勝數乎?嗚呼,以臣庸愚,聖上,再置之論政之位,恩至大也。罪積而不卽施以威譴,惠至寬也。旣屢加開釋,而近侍相守,異數夐越,一日二日,尙未有寢還之命。臣寢驚夢怵,念之渾身生粟,殆欲鑽地以入,籲天而呼矣。爲臣子而僭越至此,臣雖冥迷,豈不知分義之至重?而尙不敢以曳疾趨命,爲念於此,可見其萬萬危迫之甚,非自安於抵辜恩忘分之誅者,可謂其情戚,而其勢窮矣。夫惟我聖上,至仁至明,庶幾回照,則豈十字缺可生之路哉?且臣伏見丁憂人申聖夏等,五字缺其指意,而不料其爲言之至於斯也。臣於辛巳疏議事,茫然不省,日昨陳箚之時,始得見之,而箚中只據頃日筵席登對時實情而爲辭矣。今其言不諒,乃以欺誣論之,臣誠駭歎,寧欲無辨也?臣情迹,轉益如此,一日帶職,一日添罪,誤恩稠疊,而祗承無望,尤當萬死,敢此涕泣,復申前懇方寸煎灼,顒首以俟。伏乞聖慈,特垂諒察,亟賜斥罷,仍議臣罪,是公私之幸也。臣不勝戰慓祈祝之至。取進止。答曰,省箚具悉卿懇。前後批旨,說盡予意,寧復有情勢之可言?而欺天二字,亦出於不相諒,則尤無嫌端。卿其深念國事,快回遐心,速出論政,勉副至望。仍傳曰,此批答,令偕來吏官傳諭。
吏曹參判崔錫恒疏曰,伏以臣之母病,已浹兩朔,飮啖日益厭苦,神氣日益綿綴。以此情理,雖閑曹散局,實無離側行公之勢,況臣本兼諸任,俱係緊重,前後嚴召之下,一未祗承,雖蒙聖慈,曲加寬貸,私心惶懼,若隕淵谷。又於此際,以金吾事,召牌下降,非不知行不俟駕,而母病沈篤,有加無減,終未免自速違慢之誅,論以邦憲,已不容誅。仍伏念當此政事頻繁之日,僚席多故,開政命下之後,輒至請牌,絶無無弊開政之時,其在事體,苟簡莫甚。況臣兼帶中金吾之任,尤不容一日虛帶,目今罪囚,將近四十人。毋論罪之輕重,一入牢狴,動至經年,瘐死之患,迫在目前,冤鬱之氣,足以上干天和。臣雖愚昧,豈不念議讞之不容少緩,職責之不可暫曠?而顧臣母病,非旬望可瘳之症。蓋臣母以望九之年,重得感傷之疾,眞元已脫,氣息奄奄,旣不可妄投藥餌,唯以糜粥甘脆,滋補腸胃,口味已變,幾至全廢。譬如下山之日,蘇完之效,不可以時月期,揆以國體事理,何可以一賤臣之有故,任其瘝曠,而不思變通之道乎?伏乞聖慈,俯賜矜憐,將臣銓任及兼帶金吾之職,先許遞改,以便公私事,不勝幸甚。臣無任祈懇煎灼之至。謹昧死以聞。答曰,省疏具悉。卿辭至此,本職今姑許遞,卿其勿辭,救護母病。
上在慶德宮。停常參·經筵。
兪命雄啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
金致龍,以都摠府言啓曰,副摠管李晩成,戶曹坐起進去之意,敢啓。傳曰,知道。
假注書金啓煥書啓,臣敬奉聖批,傳諭于右議政徐宗泰,則以爲臣俯伏俟命,只在兪音,而史官臨宣聖批,反有諭敎之溫,臣敬讀感咽,又不勝其拊心而失望矣。今臣之罪,臣自知之,合被重譴,以謝除議,尙何論於職名之仍冒?聖上體下莅物,如日月之明,而猶若未盡於微臣之情事者,此儘由於臣之忱誠猶淺,籲呼猶緩,皆臣之罪也。只自掩抑,當復何言?無狀賤臣,荐承不敢當之恩遇,而自顧情地危蹙,萬無趨承之望,伏地戰怖,惟日俟鈇鉞之誅云矣。臣姑仍留之意,敢啓。傳曰,知道。
金弘楨,以兵曹言啓曰,今三月十八日,幼學崔旭稱名人,自開陽門入來,差備門外擊錚,極爲駭愕,令攸司囚禁治罪。同門守門將韓時翊,常時不能禁斷雜人,以致闌入,亦難免其責,推考,何如?傳曰,允。
權持,以禮曹言啓曰,今此監試覆試,榜目中進士三等第二十四人韓宅成之成字,以相字誤書,原榜目中,改付標以入,而當該試官,亦難免不察之失,推考,何如?傳曰,允。
玉堂副應敎李觀命箚曰,伏以臺避見上閫任相避,雖漏令典,旁照論劾,不無所執,司諫朴行義,請命出仕。取進止。答曰,依啓。
校理尹行敎疏曰,伏以臣於前冬召命之下,適緣私慽,未克趨赴,越例連章,恭俟譴治。伏蒙聖慈曲察微臣之情,特許恩遞,惶悚至今,感隕無地。臣之情理,實無離違老父之勢,而臣之祖父墳山,在於西畿,爲趁冷節,暫時謁來。昨於歸路,路經都下,忽伏聞有玉署新除召旨下降,雖中途相違,未獲祗受,旣已置身京輦,不容偃息陳辭,不敢不冒昧肅恩,而顧臣情私,有不能一日淹留者,臣老父心懷甚弱,每以暫離爲難。臣於鄕里間尋常出入,或過期不歸,則遲待甚若,至於寢息,俱不甘穩。以故臣不敢爲經宿之行。今玆之來,事係奉先,出於不獲已,而臣之臨行,臣父戒臣以毋或遲滯,臣亦期以一望反面,不料方歸之路,忽有新命之縻,臣今欲怵分畏義,泯默就職,則老父計日之待,臣不忍愆期。臣今欲陳情籲訴,乞暇告歸,則拜命旋辭,太近不誠。臣於此左思右度,莫知所以爲計。噫,君親義均,固無輕重之可論,日有長短,實亦古人之先獲,臣之一片寸心,斷斷在此。臣二字缺臣猶父子,父子之間,無言不盡,臣於今日,一毫不自盡道,爲一行缺謹按經國大典,有七十歲以上親者一子,八十歲以上親者二子,九十歲以上親者諸子,歸養。聖王制法,曲盡人子之情,二字缺聖朝孝理之政,更無遺憾。此不但爲人子者,所當奉而行之,二字缺朝家使臣之道,亦宜不奪人子之情,以毋失設法之本意也。臣父今年八十歲,臣之兄弟,只是二人,雖使臣父康强無疾,已非臣遠遊之日,況又衰疾日甚一日。若有朝夕難保之虞,喪慽悲疚,益以澌惙,尤豈是一日相離之時哉?前此冒陳私懇,乞補縣邑,以遂反哺之願,而聖慈及老之仁,每特軫於惠養,郡符州章,無歲不授,臣犬馬之齒尙强,疾病亦不至於顚仆,竊期隨處隨事,竭臣所知,圖報鴻恩之萬一,庶幾不失義於君親之間矣。今則臣之癃病且極,雖以外邑之便於私義者,亦不敢爲如前僥冒之計。居內居外,已絶效力之望,臣之姓名,尙齒於朝籍,恩命每出於意外,進不能陳力就列。恭爲臣職,退不能長在父側,以盡子道,於忠於孝,兩無所據,到此地頭,惟有乞身一路而已,而親年又在於國典歸養之科,則今雖欲離親從仕,臣何忍抑情强義,人亦謂臣取何?噫,今日微臣於朝,眞同鳧雁去來,而在家父子相守,以送暮景,豈非聖化使萬物,各得其所之一事?而微臣之含恩隕結,當復何極?臣聞人之有欲,天必從之。今臣哀呼,寔出肝膈,倘蒙天鑑,有以俯燭。特賜矜憐,許臣退歸,仍命有司,刊名仕籍,俾臣得以保守老父,歌詠聖澤,則聖朝雨露之恩,臣實偏霑矣。臣久逋朝命,罪戾旣積,乍近天門,一言無補,徒將私悃,猥瀆宸嚴,臣罪至此,又合萬殞。伏乞聖慈,察臣至懇,愍臣苦情,亟命鐫削臣職,以肅朝綱,以安賤分,不勝幸甚。臣無任屛營祈懇之至。謹昧死以聞。答曰,省疏具悉。爾其勿辭,往省焉。
上在慶德宮。停常參·經筵。
金致龍啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪受由在外。今日以監察茶時之意,敢啓。傳曰,知道。
尹世綏,以弘文館言啓曰,近來僚員不齊,姑降入直,殆近一望,已甚未安矣。上番應敎趙道彬,身病猝重,受由出去,而頃日政,除授人員,亦皆在外,上番他無推移入直之員,將未免闕直,令政院斯速稟旨變通,何如?傳曰,允。
又啓曰,卽因弘文館草記,上番無推移入直之員,將未免闕直,令政院稟旨變通事,允下矣。政官卽爲牌招開政,差出闕員,仍卽牌招入直,何如?傳曰,允。
假注書李承源監刈出去,代以李深差出,李深病,代以金簋爲之。
兪命雄啓曰,假注書金簋,時無職名,依例付軍職,冠帶常仕,何如?傳曰,允。
尹世綏啓曰,以玉堂上番差出事,牌招政官矣。判書趙相愚不進,參議趙泰老牌不進罷職,判書所當更爲請牌,而今已夜深,待明朝牌招,使之開政,何如?傳曰,允。
兵曹,趙爾重爲禁軍別將。
司諫朴行義啓曰,妻妾親相避之法,載在國典,而受敎中,亦有監司·守令·僉·萬戶交承之避,則兵·水使之自在其中,可推而知也。慶尙右兵使金重三,與前兵使李天根,旣是應避之間,則固宜呈狀備局,以俟處分,而不恤人言,惟恐或失,晏然冒赴,略無疑難。武弁閫任,不輕而重,如此貪戀無識之人,將焉用乎?請慶尙右兵使金重三罷職。朝家之待大臣,事體自別,一踐其位,則人莫敢以慢語加之,而副護軍李溶,乃於稠廣之中,直擧首相之名,恣意凌侮,略無顧忌,聽聞所及,莫不爲駭。如使今日朝廷,少有紀綱,溶以武夫,安敢乃爾,不可無懲勵之道。請副護軍李溶,罷職不敍。答曰,不允。末端事,依啓。
應敎趙道彬上疏。大槪,臣於直中,病狀越劇,委席苦痛,殆不省事。若不急還私次,隨意調便,將未免汚穢淸禁之患。玆敢冒萬死疾聲哀籲,乞蒙恩遞,以尋生路事。入啓。答曰,省疏具悉。爾其勿辭,調理察職。
刑曹判書兪得一上疏。大槪,疾病沈痼,決難久冒於本任,而昨見落訟人擊錚爰辭,尤不可仍在職次,重損國體,乞蒙恩遞,以幸公私事。入啓。答曰,省疏具悉。誣罔擊錚,自有當施之律,卿其勿辭,從速行公。
上在慶德宮。停常參,只晝講。
金演啓曰,明日常參·經筵,取稟。傳曰,只晝講。
金致龍,以備邊司言啓曰,今日賓廳坐起日次,而大臣有故,不得來會云矣,敢啓。傳曰,知道。
金弘楨啓曰,大司憲權尙夏,執義崔啓翁,掌令鄭齊斗,持平蔡明胤在外,掌令李相周被論,持平洪萬迪受由在外。今日以監察茶時之意,敢啓。傳曰,知道。
金致龍,以都摠府言啓曰,副摠管李弘述,文臣朔試射試官,訓鍊院進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
金演啓曰,吏曹判書趙相愚,牌招不進,推考傳旨捧入矣。玉堂闕員,宜速差出,而參判參議俱未差,判書趙相愚,更爲牌招,何如?傳曰,允。
又啓曰,吏曹判書趙相愚,再招不進,推考傳旨捧入矣。一日三招,事體未安,參判參議俱未差,政事,何以爲之?敢稟。傳曰,參判未差之代,問于大臣。
又啓曰,吏曹郞官來言,本曹參判差出事,依傳敎問于領議政崔錫鼎,則以爲方在縮伏俟罪中,不敢承命薦望云。左議政李濡,則以爲方在辭免中,不敢擬望云。右議政徐宗泰,則以爲方在蹙伏俟譴中,不敢與於薦望事云矣,敢啓。傳曰,前望單子入之,吏曹參判前望李健命·崔錫恒·宋相琦,傳于金弘楨曰,此前望單子入之,吏曹參判前前望李健命·宋相琦·李墪。又傳于金弘楨曰,此前望單子入之,吏曹參判又前前望崔錫恒·宋相琦·李墪。又傳于金弘楨曰,頃日吏曹參議落點望單子入之,落點申銋。
奉常僉正李行道等上疏。大槪,敢陳臣等受業之師勤勞成就之狀,乞蒙考例稟處,以爲勸奬之地事。入啓。答曰,省疏具悉。疏辭令該曹稟處。
吏曹判書趙相愚上疏。大槪,開政有命,天牌荐臨,而賤疾沈篤,奄奄垂盡,欲起還仆,終未祗承,分義虧缺,罪合萬死,席藁私次,敢申哀籲。乞削臣本職兼任,仍治臣前後違慢之罪,以警具僚,以延殘喘事。入啓。答曰,省疏具悉。卿勿撕捱,速出行公。
上在慶德宮。停常參·經筵。
自巳時至酉時,日暈。
政院啓曰,銓曹佐貳之變通差出,蓋以判書一日三招,有傷事面故也。判書趙相愚前後辭疏,雖以情勢爲言,屢經開釋,聞其身病,亦不至委頓。開政命下,奄過累日,揆以事體,極爲未安。判書及新除授參議申銋,竝卽牌招,何如?傳曰,允。
又啓曰,今日晝講爲之事,命下矣。玉堂闕員,尙未差出,講官不備,時刻漸迫,何以爲之?敢稟。傳曰,停。
應敎趙道彬,文臣朔試射時,稱病不進,依承傳罷職。
傳曰,明日晝講爲之。
吏曹參議申銋,同副承旨尹世綏牌不進,罷職傳旨。傳曰,只推勿罷。
政院啓曰,今式年文武科四所,兩司當爲進參,而大司憲權尙夏,執義崔啓翁,掌令鄭齊斗,持平洪萬迪·蔡明胤,大司諫朴泰恒,獻納李頤晩,正言韓祉·李縡俱在外,掌令李相周被論,只有司諫朴行義一人。開場不遠,而兩司多官,將不得推移進參,前頭且値國忌齋戒,不可無預爲變通之道,何以爲之?敢稟。傳曰,執義崔啓翁,持平洪萬迪·蔡明胤,掌令李相周,獻納李頤晩,正言韓祉·李縡,竝改差。
又啓曰,吏曹判書趙相愚,參議申銋,竝牌招不進,依傳敎推考傳旨,一體捧入,而當此講官不備,法筵停輟,試期迫近,諸臺變通之日,一向遷就,不得開政,事甚未安。判書·參議,竝卽更爲牌招,何如?傳曰,允。
假注書鄭雲柱出使,代以趙翼命爲之。
假注書尹聖時書啓,臣敬奉聖批,傳諭于左議政李濡,則以爲臣瀝血哀籲,又未蒙矜許,批旨勤懇,有加於前,至以小紓憂鬱爲敎。奉讀以還,益增感泣,繼之以惶懼欲死。爲臣子而荐被恩諭,若是優渥,而猶且冥然不動,則蔑分昧義,其罪如何?到此地頭,臣雖愚頑,固不敢更有所盤桓,以自陷於辜負違慢之誅,而卽今病狀,實難自力,隆命之下,亦未趨承,伏地戰慓,祗俟威譴云矣。臣姑仍留之意,敢啓。傳曰,知道。
傳曰,永昭殿奠爵禮吉日,以今月晦前,推擇以入事,分付。
吏曹參議申銋上疏。大槪,僨敗之蹤,復玷政地,廉隅所關,決難冒進,而坐違嚴召,未蒙例罷,庚牌再辱,分義是懼,不得不趨詣闕下,而顧臣前日所遭,實非尋常規警之比,何敢冒沒入謝,重貽淸朝搢紳之羞乎?玆敢冒陳情悃,昧死徑退,乞削臣新授職名,仍勘臣違傲之罪,以靖私義,以肅朝綱事。入啓。答曰,省疏具悉。爾其勿辭,從速察職。
禮曹啓曰,永昭殿奠爵禮吉日,令日官推擇,則今月二十六日爲吉,而此外無他吉日云。以此日定行乎?敢稟。傳曰,依爲之。
又啓曰,今此永昭殿奠爵禮時,王世子陪祭磨鍊乎?敢稟。傳曰,依爲之。
政院啓曰,吏曹判書趙相愚,再招不進,參議申銋,疏批已下,所當更爲牌招,而非但日勢已暮,一日三牌,有傷事體,何以爲之?敢稟。傳曰,明朝牌招。
同副承旨尹世綏上疏。大槪,臣於堂后自明之疏,有不敢晏然泯默者,冒陳危悃,未及登徹。召牌之下,坐犯違逋,而只推之恩,荐出格外,嚴召之命,今又再降,分義是懼,不敢不進伏闕外,而顧臣情迹,終不可冒蹲邇列。乞賜遞改,以謝衆怒,以安愚分事。入啓。答曰,省疏具悉。爾其勿辭,從速察職。以上朝報
太僕司啓曰,丁亥年分養馬中,故失瘦瘠病傷不馴者,當該守令等,依事目錄啓請罪,而此外又有以病請報,仍留不送者,或有秋後來納者,或有故報後,價木不納者。如此之類,別單書入,竝依例推考,何如?傳曰,允。太僕謄錄
上在慶德宮。停常參·經筵。
吏曹參議申銋牌不進,罷職傳旨。傳曰,只推勿罷。
政院啓曰,卽者政府錄事來言,領議政崔錫鼎,以爲情迹危蹙,命召還授之後,亦已多日,不敢久留,謹此呈納云。何以爲之?敢稟。傳曰,更令史官還授。
又啓曰,吏曹參議申銋,有只推之命。與判書趙相愚,更爲牌招,以爲趁卽開政之地,何如?傳曰,允。
又啓曰,今日晝講事,命下矣。開筵時刻漸迫,而講官不得備員,何以爲之?敢稟。傳曰,停。
戶曹判書尹世紀上疏。大槪,臣之病勢情勢,已難久據重任,況於新授金吾之職,又有決難冒出者。乞遞本職及兼任,以幸公私事。入啓。答曰,省疏具悉。卿其勿辭,安心行公。
禮曹判書李寅燁請對入侍,入侍時,東西活人署官員,與醫官等,着實守直,染病出幕之類,各別救療,東活人署,令該曹急速改造事,榻前下敎。
右議政徐宗泰箚子。大槪,冒萬死敢申崩迫請譴之至懇事。入啓。答曰,省箚具悉卿懇。卿之引入,始浹六旬,予之勉諭,辭意窮竭,而莫回遐心,固已慙恧。至於劾罷三司之臣,蓋以職在言議之地,終無一言故也。於卿,別無不安之端,而引咎至此,不已過乎?噫,値此多難之會,鼎席一空,國事泮渙,其在卿同休共戚之義,不宜若是恝然。卿毋困我,速出視事,用副如渴之望。仍傳曰,此批答,令偕來史官傳諭。
校理李正臣,修撰權以鎭牌不進,罷職傳旨。傳曰,只推勿罷。
假注書趙翼命病,代以申壽華爲之。以上朝報
禮曹判書李寅燁請對入侍所啓,此則黃海監司李彦經狀啓也。信川郡守朴俊蕃,以釋菜時用羔,至有儒疏,雖未上徹,其在廉隅,不可苟冒,故呈所志,受由上來矣。取考五禮儀,則太學外,外方鄕校,常用羊豕牲,而實由羔羊見乏,以牛代用也,已成謬規。遐方之士,不知禮典之本自如此,通文太學而不足,終至疏論而後已,殊甚不當,而俊蕃之不稟營門,猝改流例,亦不無率爾之失。然其累典縣邑,素著聲績,當此賑政方急之日,善治守令,不可輕遞,大臣之意亦如此,故仰達。上曰,五禮儀有用羊豕之文,非俊蕃創始之事,儒生輩事極不當,不可以此輕遞,仍令還任,可也。寅燁曰,國之大事在祀,而外方多有不遵禮典之事,自今以後,一從禮典之意,申飭外方,何如?上曰,自今以後,一從禮典事,申飭諸道,可也。又啓曰,此乃江華留守黃欽狀啓也。船頭浦增築及鎭海樓營建時所用役糧,計無出處,令廟堂稟處事啓聞,而與當初創始之時有間,旣有朝家劃給之穀,使之推移用之似好,大臣之意亦如此,故敢達。上曰,依此分付,可也。又啓曰,此乃南兵使柳星樞狀啓也。凡虞候入防,例於四月初一日入送,而今年則有閏朔,四月似晩,以閏三月初一日,入防事啓請矣。卽今春序將盡,入防不可緩,而若待四月,則節序至晩,似當依狀啓施行,大臣之意亦如此,故敢稟。上曰,依此分付,可也。又啓曰,此乃黃海監司李彦經狀啓也。以本道飢荒太甚,水陸操鍊及兵營將春巡,亦請停止矣。依慶尙監司狀啓,一體停止,何如?上曰,一體停止,可也。又啓曰,此乃慶尙監司洪萬朝狀啓也。以本道癘疫·紅疫大熾,軍兵點閱時,必致太半闕點,未發送營將,姑令待秋巡點事也。卽今農節已屆,兩疫又熾,形勢難於巡點,許令待秋似宜,大臣之意,亦如此矣。上曰,依狀啓施行,可也。又啓曰,此乃京畿監司李健命狀啓也。尤甚災邑十九邑,以還上耗穀,許令白給事,而上年年事,近峽之邑,雖有被災傷酷處,大抵不至於乙丙之甚。卽今中外積儲,幾至蕩竭,今若盡爲劃給,則前頭之惠,亦宜不淺。以六七百石,姑先劃給,抄出其尤甚之尤,使之繼賑似宜,大臣之意亦如此,故敢達。上曰,依爲之。又啓曰,關西移轉米五千石,以江都軍餉米,劃給事,雖已定奪,軍餉移轉,實爲重難,石數亦宜不多,以京倉米,推移劃給,似甚便好,故敢達。上曰,依爲之。又啓曰,忠淸監司李善溥辭朝時,請以安興貢津·楊津等倉穀,捧留尤甚邑者,姑令分給事陳達,旣蒙稟處之命,而尙未覆啓矣。卽今春序將盡,民間赤立,所當及時變通,故敢此仰達。上曰,監司所達,雖如此,捧留穀許給,未知何如。寅燁曰,當初許令尤甚邑捧留者,蓋慮輸納之難,今若輸納,則必有係足米,可無無面之弊,而卽今民間赤立,勢難責徵,癘疫亦且熾盛,民生擧在救死不贍之中,若不許給,則無以救活。姑令分給於所在尤甚邑,以爲一時賑救之資,而待秋卽令收捧輸納,則似爲得宜矣。李善溥辭朝之時,雖蒙稟處之命,廟堂有故,尙未回啓,更無狀請,而事涉煩猥,故頃又馳報備局,大臣之意,亦以姑許分給,故仰達。上曰,如此則特令許給,可也。又啓曰,此乃忠淸監司李善溥狀啓也。前都事黃翼再在任時校生考講未畢,而遭臺劾見罷職,新都事李世瑾到任後,以供運事,未遑矣。卽今癘疫·紅疫,一時俱熾,死亡相繼,講事姑爲停止事,啓請矣。聚會考講之際,其弊不貲,其已講者,則先爲啓聞,未講者,則待秋擧行,似爲得宜,大臣之意亦如此矣。上曰,依爲之。又啓曰,此乃濟州牧使李奎成狀啓也。前牧使宋廷奎,以本州船隻,載運歲貢馬事,馳啓蒙允,而今牧使李奎成,因船人李雲等呈狀,枚擧其難便之端啓聞,而又因廷奎陳疏,已以本州船載運之意,覆啓分付矣。其啓下關未及入去,而節序漸晩,故有此馳啓。今不必更爲覆啓,以依前分付擧行之意,回移,何如?上曰,依爲之。又啓曰,宣惠廳山郡大同,以木錢參半上納之意,曾以分付,而木花失稔,市直翔踊,各邑以錢邊則依定式收捧,木邊則從市直上納之意,或馳報,或直爲上送,此甚難處矣。當初朝家旣慮民弊,不許增其錢數,而外方以作木之種,從民願增錢上納,而今若退送其錢,督納本木,則不但載運往來之有弊,如可作木,則何至增錢而上送乎?若依朝家本意,而木邊之價,只捧二兩三錢,而計給貢物,則主人輩必大段稱冤。退送錢文,雖多弊端,依朝令,仍督本木乎?旣從民願而上納,則仍爲捧錢乎?必有定奪然後,可以奉行,故敢此仰達。上曰,仍爲捧上,可也。備局謄錄十一條又啓曰,頃日大臣,以崇陵火巢內陳田畓,許給守護軍,使之耕作事,陳達稟處矣。臣於今番兩陵修改時,往來之路看審,則忘憂里峴內路左,有前日起墾之處,而距於陵中,有四崗,其爲稍遠可知。然崗麓之間,亦不無曾前作畓處,而兩麓相距不遠,或恐有意外之患,竝許令耕食,事體不當。以崗麓之外作畓處觀之,亦可爲累石落種之地,作爲限界,劃給於守護軍,許令耕食,以爲保存之地,似合事宜,敢此仰達。上曰,依爲之。戶曹謄錄
有政。以鄭必東爲正言,鄭纘先爲持平,尹行敎爲應敎,南相夏爲獻納,李正臣爲校理,趙泰興爲長城府使,李秀憲爲鴻山縣監,申錫華爲戶曹佐郞,權以鎭爲修撰,權克升爲南陽府使,洪好人爲正言,李柱天爲持平,尹行敎爲執義,崔昌大爲輔德,洪景濂爲掌令。
上在慶德宮。停常參·經筵。
昭憲王后忌辰齋戒。
昧爽,灑雪。
金弘楨,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又啓曰,近因憲府無行公之員,監察茶時已至多日,除在外外,未肅拜人員,竝卽牌招察任,何如?傳曰,允。
又啓曰,兩司多官變通,蓋由於試期迫近,而新除授執義尹行義,持平鄭纘先,正言洪好人,亦皆在外。文武科試所,將無推移分進,殊無變通差出之意,何以爲之?敢稟。傳曰,竝改差。
假注書金啓煥書啓,臣敬奉聖批,傳諭于右議政徐宗泰,則以爲臣誠無狀,又未蒙旻天憫下之至仁,卽此伏奉批旨,未有賜許之命,而諭詔之聖旨,藹然勤摰,輔臣之進退,關於朝廷者,或可當此,豈是負累賤臣之所敢承者?臣伏地感泣,涕零交集,念臣才具劣弱,疾病癃癈,旣無以仰裨我憂勤振作之聖政,而加以見識全昏,言語不峻,居常疵咎,儘由此出。今者辜負疊積,卽當斥退之狀,事理較然,而至于今,聖上不賜嚴責,反有誤恩之荐加,國體之損,邦憲之乖多矣。臣之情地,何所爲措?只自惶懼憂灼,寧欲隕滅而已,此誠臣肝膈至懇,鬼神鑑臨矣。朝暮之喘,唯願亟被罪譴,退伏丘壑,呼嵩結草,小報丘山之恩,衷情掩抑,不知所達云矣。臣姑仍留之意,敢啓。傳曰,知道。
尹世綏啓曰,吏曹郞廳來言,臺諫有關,政事,何以爲之?取稟。傳曰,明日開政,差出臺諫後,再明可以備員設場,雖國忌,開政事,分付。
又啓曰,卽者說書李眞儒,聞其父病,陳疏徑出,原疏以齋戒不得捧入,姑爲留院。此與無端徑出有異,雖不當直捧禁推傳旨,而旣犯擅離之科,推考,何如?傳曰,允。
金弘楨,以兵曹言啓曰,今三月二十六日,永昭殿親臨奠酌禮時,各樣差備軍二百八十九名,衛軍一百四十二名,計除其數,不足一百四十七名,他無推移之路。依例給價次,坊民調用之意,敢啓。傳曰,知道。
上在慶德宮。停常參·經筵。
昭憲王后忌辰。
權持啓曰,明日常參·經筵,取稟。傳曰,停。
金演啓曰,吏曹郞廳來言,今日爲政事命下,而判書趙相愚身病,參議申銋遭服制,不得開政云。判書·參議竝令牌招,何如?傳曰,允。
金致龍啓曰,西銓多有緊窠,而判書趙泰采,久不行公,尙未差出,事甚可慮。趙泰采卽爲牌招,以爲參政之地,何如?傳曰,允。
有政。吏批啓曰,判書趙相愚牌招不進,參判未差,小臣獨政未安,何以爲之?敢稟。傳曰,只出緊任。
又啓曰,臺諫及玉堂春坊闕員,今當差出,而在京無故可擬之人乏少,無以備望,相避外任,竝擬,何如?傳曰,允。
以執義望單子,傳于金演曰,加望。
以李邦綏爲持平,李聖肇爲正言,丁道復爲文學,尹行敎爲校理,鄭重萬爲監察,崔錫恒爲副提學,李正臣爲執義。
兵批,行判書趙泰采病,參判洪璛進,參議李震壽病,參知吳命峻病,左副承旨金致龍進。以尹行敎付副護軍,鄭纘先付副司直,洪好人付副司果,李顯徵付同知。
權持啓曰,近日玉堂上下番不備,法筵連停,禁直久缺,事體未安。今日政,新除授副提學崔錫恒,卽爲牌招入直,何如?傳曰,允。
尹世綏啓曰,因禮曹草記,今式年文科堂下試官可擬之人,或罷散,或奉命在外,無推移備望之勢,令本院稟旨變通事,允下矣。罷散人員變通之外,更無他道,何以爲之?敢稟。傳曰,書入。
傳曰,前應敎趙道彬,副應敎李㙫,副校理任守幹·宋正明,校理李世最,修撰沈壽賢·權以鎭,持平盧世夏,正郞趙泰億,司直兪命凝,都事閔鎭東,竝敍用。
上在慶德宮。停常參·經筵。
午時,日暈。
權持啓曰,明日永昭殿奠酌禮相値,視事,頉稟。傳曰,知道。
又啓曰,今此試期隔宵,監試官望單子,方爲入啓,而持平李邦彦在外,無他推移分進之員,合有變通之道,何以爲之?敢稟。傳曰,改差。
又啓曰,持平李邦彦改差事,命下矣。政官卽爲牌招,開政差出,以爲試場進參之地,何如?傳曰,允。
金致龍啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,都摠管金宇杭,漢城府坐起進去之意,敢啓。傳曰,知道。
有政。吏批啓曰,判書趙相愚牌招不進,參判未差,小臣獨政未安,何以爲之?敢稟。傳曰,只出緊任。以李世最爲持平,趙道彬爲應敎,任守幹爲修撰,李世德爲京畿都事。
兵批,行判書趙泰采病,參判洪璛進,參議李震壽病,參知吳命峻病,左副承旨金致龍進。以李相周付副護軍,李邦彦·李海朝·趙道彬·任守幹·宋正明·李世最·盧世夏·兪命凝付副司直,閔鎭東·權以鎭付副司果。
金致龍,以兵曹言啓曰,今三月二十四日,業武權殷錫稱名人,自興化門入來,差備門外擊錚,極爲駭愕,令攸司囚禁治罪。同門守門將,常時不能禁斷雜人,以致闌入,亦難免其責,推考,何如?傳曰,允。
兪命雄,以戶曹言啓曰,錦平尉朴弼成,以甲戌年奏請正使,賜田結,尙未准受矣。全羅道全州府數外官屯田畓竝二結,茂長縣數外官屯畓一結,自本家望呈願受,依例折給,何如?傳曰,允。
又以戶曹言啓曰,卽接廣興倉所報,來閏三月朔頒料次,倉官進去于領議政崔錫鼎林塘里所住處及左議政李濡·右議政徐宗泰家,請受祿牌,則領議政崔錫鼎以爲方縮伏待罪,左議政李濡以爲旣在縮伏乞免中,不敢冒受,右議政徐宗泰以爲方在呈告悚蹙中,祿牌俱不出給云。係是大臣祿俸,何以爲之?敢啓。傳曰,竝令倉官輸送。
金致龍,以都摠府言啓曰,明日永昭殿奠酌禮擧動時,侍衛及各差備,不可不備員,而堂上十員內,都摠管臨陽君桓受由在外,禮曹判書李寅燁以贊禮進去,副摠管咸陵君極身病甚重,勢難進參。副摠管一員,令該曹,卽爲口傳差出,以爲備員之地,何如?傳曰,允。
權持,以禮曹言啓曰,今式年講經設場於本曹,上直郞廳,依前例闕門外朝房直宿之意,敢啓。傳曰,知道。
又以禮曹言啓曰,今此戊子式年講經試官,今方磨鍊,而堂下侍從中無故可擬之人乏少。前執義李海朝,前副校理任守幹·宋正明,前校理李世最,前副修撰沈壽賢,修撰權以鎭,前持平盧世夏,前應敎趙道彬,前司直兪命凝,前都事閔鎭東,不得已以前職擬望以入,而令該曹口傳付軍職,何如?傳曰,允。
又以禮曹言啓曰,今此文科講經試官,今方磨鍊,而二品以上及堂下中無故可擬之人乏少,不得已依近例,每望各二員備擬以入之意,敢啓。傳曰,知道。
金致龍,以兵曹言啓曰,今此式年武科覆試兩所試官,嘉善以上無故可擬之人乏少,依近例每望各二員備擬,而武臣堂上,曾經閫帥人,竝擬以入之意,敢啓。傳曰,知道。
兪命雄,以漢城府啓曰,今此式年會試應辦官,本府當次,而試所內外炬子火臺木雜下所用,他無推移之處。四山枯松木,曾有啓稟取用之事,使喚軍,本府亦無變通之路,故以附近坊民若干抄定使役,已有流來前例,今亦依此爲之,何如?傳曰,允。
權持,以弘文館言啓曰,本館上番闕直,今至七日,事體極爲未安。新除授應敎趙道彬,修撰任守幹,竝卽牌招,以爲推移入直之地,何如?傳曰,允。
兵曹口傳政事,以閔涵爲副摠管。
以正言李聖肇牌不進罷職傳旨,傳于兪命雄曰,推考傳旨捧入。
尹世綏啓曰,正言李聖肇,旣有只推之命,更爲牌招,以爲進去試院之地,何如?傳曰,允。
持平李柱天啓曰,日昨三覆時,有印信僞造罪人孫自哲,減死定配之命,臣竊以爲不然也。自哲,當初竊盜爲命,雖出於饑寒之致,至於僞造印信,成出關文三十餘丈。到處侵擾之狀,難掩於現捉承款之後,情節昭著,罪犯狼藉。聖上好生之德,雖有屈法減死之命,揆以王法,斷不容貸。請還收印信僞造罪人孫自哲減死定配之命。臣伏見備忘記,有靈光定配罪人混,特爲放送之命,臣不勝訝惑之至。夫混,以王室至親,全昧謹飭之道,平生行己,固多無狀,而其罪狀昭著,至於向日而極矣。締交無賴之輩,事實賤惡,潛通閹宦之家,迹甚陰秘,善地編配,旣已失之太寬,而曾未幾何,遽施特放之典。此雖出於聖上敦親之盛意,記勞之深恩,而罪名旣重,不可輕貸,王法至嚴,決難容私。請還收靈光定配罪人混放送之命。答曰,勿煩。
正言鄭必東啓曰,妻妾親相避之法,載在國典而受敎中,亦有監司·守令·僉·萬戶交承之避,則兵水使之自在其中,可推而知也。慶尙右兵使金重三,與前兵使李天根,旣是應避之間,則固宜呈狀備局,以俟處分,而不恤人言,惟恐或失,晏然冒赴,略無疑難。武弁閫任,不輕而重,如此貪戀無識之人,將焉用乎?請慶尙右兵使金重三罷職。討逆,國之大法,爲臣子者,有不敢容議於王法旣行之後,而前冬筵中,大臣遽發逆黯緣坐疏釋之請,實是恒情之外,大乖春秋之義。雖幸聖敎嚴斥,其說不行,而擧朝趨靡,無一糾正之論,義理之晦塞極矣,人心之憤鬱久矣。日者諫臣之疏,辭嚴義正,小快輿情,而護黨之輩,相繼投疏,務欲角勝,公議至於李墪之疏,尤有所該然者。墪以伊日入侍之人,旣入於諫臣疏斥之中,則惟當縮伏俟罪之不暇,而乃反肆然挺身,至以堲讒邪正等語,筆之於章牘之間,欲售其眩惑嘗試之計。如使墪少知王法之嚴,倫常之重,則其何敢發此言耶?如此懷私蔑義之人,不可不明辨痛斥。請行司直李墪罷職不敍。前冬大臣筵奏,大悖義理,而伊日入侍三司,喑無一言,已難免不職之責。及至被斥諫臣也,所當自反愧服,恭俟物議,而趙泰億·宋正明等,汲汲投疏,反詈言者,恣意詬辱,無復顧藉,似此風習,誠甚不韙,不可置而不論。請前正郞趙泰億,前校理宋正明等,竝命罷職不敍。答曰,不允。金重三事,令姑停論,以俟稟處,李墪事依啓。
大司諫朴泰恒辭職上疏。入啓。答曰,省疏具悉。爾其勿辭,從速上來察職。
修撰權忭辭職上疏。入啓。答曰,省疏具悉。爾其勿辭,從速上來察職。
說書李眞儒上疏。大槪,臣於直中,忽聞老父宿病,夜來添劇,達夜不能交睫。臣聞來私情煎迫,不敢淹留直次,不得不陳疏徑出。伏乞聖明,亟命鐫削臣職,仍治臣擅離直次之罪,以警具僚事。入啓。答曰,省疏具悉。爾其勿辭,救護父病。
副提學崔錫恒上疏。館職新命,出於意外,繼以召牌狎至,嚴畏分義,不得不趨詣闕下,而第臣兼帶春秋與本館領事,法有應避之嫌,曾忝是職,已蒙許遞,終未免陳疏徑退。伏乞亟令該曹,照例稟處事。入啓。答曰,省疏具悉。疏辭令該曹稟處。
正言李聖肇上疏。大槪,薇垣新命,出於意外,感激洪私,靡所容措,顧臣罪名,有非尋常,以此情地,決難冒叨言地。懇乞亟削臣職,仍命刊名朝籍,以靖私義事。入啓。答曰,省疏具悉。旣無掩諱之迹,何必追咎?爾其勿辭,從速察職。
副修撰李台佐辭職上疏。入啓。答曰,省疏具悉。爾其勿辭,從速上來察職,
上在慶德宮。停常參·經筵。
權持啓曰,明日常參·經筵,取稟。傳曰,只晝講。
金弘楨啓曰,大司憲權尙夏,掌令鄭齊斗在外,執義李正臣文二所進,掌令洪景濂武二所進,持平李世最文一所進,持平李柱天武一所進。今日以監察茶時之意,敢啓。傳曰,知道。
金致龍,以都摠府言啓曰,今日入直軍士,當爲中日習射,而永昭殿奠酌禮相値,不得爲之之意,敢啓。傳曰,知道。
又以御營廳言啓曰,本廳屬海西二番別馬隊五十六名,已爲逢點整齊矣。來閏三月初一日,與北二營入直一番別馬隊,替代後,舊軍放送之意,敢啓。傳曰,知道。
又以御營廳言啓曰,本廳下番馬步軍兵別破陣試才賞格,從分數多寡,以本廳所儲木綿,面給後,別單書入之意,敢啓。傳曰,知道。
兪命雄啓曰,卽接廣興倉所報,則領議政崔錫鼎,左議政李濡,右議政徐宗泰,來閏三月朔祿俸,依傳敎輸送,則領議政崔錫鼎辭而不受,左議政李濡以爲不敢冒受,右議政徐宗泰以爲祿俸,雖有輸送之命,而方在悚蹙待譴中,不敢冒受,不勝惶恐,俱不領受,何以爲之?敢稟。傳曰,更爲輸送。
金弘楨,以兵曹言啓曰,今三月二十六日,忠翊衛梁末益稱名人,自開陽門入來,差備門外擊錚,極爲駭愕,令攸司囚禁治罪。同門守門將,常時不能禁斷雜人,以致闌入,亦難免其責,推考,何如?傳曰,允。
傳曰,明日晝講爲之。
注書洪禹瑞辭職上疏。入啓。答曰,省疏具悉。疏辭令政院稟處,爾其勿辭,上來察職。
開城留守李喜茂,病狀危重,辭職上疏。入啓。答曰,省疏具悉。卿勿過辭,宜速察職。
修撰任守幹上疏。大槪,昨者嚴召之下,不得不趨詣闕下,略陳難安之勢,而見阻喉司,無路上徹,有不敢復蹈違慢之罪,冒昧出肅,而顧臣情迹,終難仍冒於榮次,冀蒙鐫罷,以安私分,以謝人言事。入啓。答曰,省疏具悉。諫臣之疏,所執旣正,則雖於大臣本意,有不相諒者,而豈可斥之以傾軋乎?誠可異也。勿辭察職。
左議政李濡箚子。大槪,病勢危苦,旣違隆命,今日擧動,亦未克趨參,惶恐待罪事。入啓。答曰,省箚具悉卿懇。日昨箚批,用敷心腹,以冀卿之改圖,而連章丐閑,愈往愈懇,只增愧恧,無以爲諭。至於常廩,不宜過辭,安心領受,速出視事,毋孤予虛佇之心。仍傳曰,此批答,令偕來史官傳諭。
傳曰,平安監司尹趾仁,連呈辭疏,不爲辭朝,是何故耶?
上親臨永昭殿,行奠酌禮後,大殿,藥房·政院·玉堂·二品以上問安。答曰,知道。
世子宮,政院·玉堂問安。答曰,知道。
假注書鄭雲柱書啓,臣承命馳往于驪州邑底判府事李濡所住處,傳宣聖批,則以爲逋屛賤臣,釁負山積,不意頃年一疏,又作朝鬧之端,左右交至之言,無非臣罪。臣悚懼恧蹙,不敢但默,冒暴危懇,祗俟嚴命,而伏承聖批,丁寧開釋,史官遠臨,恩數優異,令臣安心勿待罪。臣惶感交極,不敢更有陳籲,但自伏地涕泣云矣。敢啓。傳曰,知道。
上在慶德宮。停常參,只晝講。
權持啓曰,明日常參·經筵,取稟。傳曰,只晝講。
又啓曰,來初一日,輪對日次,取稟。傳曰,停。
金弘楨啓曰,大司憲權尙夏,掌令鄭齊斗在外,執義李正臣文二所進,掌令洪景濂武二所進,持平李世最文一所進,持平李柱天武一所進。今日以監察茶時之意,敢啓。傳曰,知道。
以同副承旨尹世綏罷職傳旨,傳于金演曰,推考傳旨捧入。
金演啓曰,同副承旨尹世綏,只推事,命下矣。更爲牌招察任,何如?傳曰,允。
又啓曰,以平安監司尹趾仁,連陳辭疏,不爲辭朝事,下敎矣。槪聞趾仁之尙未辭朝,匪有他故,面腫極重,未免淹滯,故不得不陳疏祈免,而今始向差,數日內當爲辭陛云矣,敢啓。傳曰,知道。
金弘楨啓曰,近來金吾罪囚積滯,未原情者,亦且數多,而判義禁趙相愚呈辭受由,同義禁崔錫恒因本職嫌礙,陳疏下該曹,未及覆啓,知義禁尹世紀再昨出肅之後,連尋長單。無故行公之員,只有同義禁韓聖佑,而無以備員開坐。尹世紀卽爲牌招察任,何如?傳曰,允。
兪命雄,以戶曹言啓曰,領議政崔錫鼎,左議政李濡,右議政徐宗泰,來閏三月朔祿俸,依傳敎更爲輸送,則領議政崔錫鼎以爲情迹萬分危蹙不敢冒受,左議政李濡以爲今方陳箚不敢冒受,右議政徐宗泰以爲將爲陳箚終不敢冒受云。祿俸俱不領受,何以爲之?敢稟。傳曰,更爲輸送,而右相祿俸,陳箚批下後輸送。
金弘楨啓曰,近因秋曹長官,久爲引入,凡干覆奏之事,多未擧行,事甚可慮。判書兪得一,卽爲牌招察任,何如?傳曰,允。
假注書尹聖時書啓,臣敬奉聖批,傳諭于左議政李濡,則以爲臣之今日進退,實爲萬分窮蹙,以言國事,則何等憂危?以言恩禮,則何等曠絶?卽出承命,以副聖上慰勉之至意,固臣子分義之所當然者,而尙此違忤,致令王人,浹月淹滯於委巷。昨申血懇,未蒙矜許,批旨又復隆重,臣誠惶悶抑塞,求死不得,但自涕泣,不知所以爲對。擬俟病勢少間,心神稍定,更暴情實,而區區日夜所祈望,惟在於亟降收還近侍之命云矣。臣故仍留之意,敢啓。傳曰,知道。
晝講入侍時,知事李寅燁,特進官金錫衍,承旨金致龍,玉堂李觀命·任守幹,假注書金簋,兼春秋金克謙·李景說,武臣李世祥。
金演啓曰,觀此注書洪禹瑞上疏,堂后准朔,則必須擧代回薦而後,始乃遷轉,而右僚曾無替當之例。向者具萬理,未成薦剡,遽爾陛六,莫如降付萬理於堂后,使之回薦。且翰苑堂后,其規略同,曾見翰林,有違例陞遷者,因右僚之疏,還降舊職,非止一再,此足爲例云,而具萬理不薦陞六一款,雖未詳其時委折,堂后與翰苑,事體有間,陞六旣久之人,還降本任,事係新創,亦涉重難。翰苑舊規,別兼春秋議薦者。雖是下位,旣陞六品,則例皆回薦云。洪禹瑞亦不可以位次先後,執以爲嫌,依此分付,使之斯速擧行,何如?傳曰,允。
尹世綏上疏。大槪,臣於儒臣之疏,有不敢晏然者,不得不陳章徑出,本院連日退却,至請牌招。臣之情勢,萬分窮蹙,坐犯違慢,恭俟譴罰,未蒙恩遞,召牌荐降,怵分畏義,黽勉趨詣,仰請嚴誅,乞賜矜察,亟削臣職,仍治臣罪,以謝衆怒,以安微分事。入啓。答曰,省疏具悉。爾其勿辭,救護母病。
京畿監司李健命,屢被擊錚人侵斥,不可晏然,辭職上疏。入啓。答曰,省疏具悉。卿其勿辭,斯速擧行。
修撰任守幹上疏。大槪,臣於經席,旣被右僚之面斥,揆以廉隅,勢難冒居於同席之間,冀蒙遞罷以安微分事。入啓。答曰,省疏具悉。無嚴之斥,實甚乖當,勿辭察職。
副應敎李觀命上疏。大槪,臣於同僚之疏,有不可晏然者,乞遞職名事。入啓。答曰,省疏具悉。儒臣筵奏,元非出於疵毁朱子書,而爾之疏語,大欠和平,未可曉也。勿辭察職。
奉朝賀南九萬上疏。入啓。答曰,省疏具悉。卿懇如此,不得不許。宜體此意,安心須速往來焉。仍傳曰,遣史官傳諭,
上在慶德宮。停常參·經筵。
權持啓曰,卽者修撰任守幹,以情勢難安,迸出禁門。此與無端徑出,有異,雖不得直捧禁推傳旨,而旣犯擅離之科,推考警責,仍卽牌招,何如?傳曰,允。
又啓曰,卽者副應敎李觀命,以其母病,陳疏出去。此與無端徑出,有異,雖不得直捧禁推傳旨,而旣犯擅離之科,推考,何如?傳曰,允。
金弘楨啓曰,兵曹郞廳來言,闕內各處,入直軍士夜巡檢云矣。敢啓。傳曰,知道。
又以都摠府言啓曰,副摠管李晩成,戶曹坐起進去之意,敢啓。傳曰,知道。
傳于金演曰,平安監司尹趾仁留待。
兪命雄,以戶曹言啓曰,領議政崔錫鼎,左議政李濡,來閏三月祿俸,依傳敎更爲輸送,則左議政李濡,依例領受。領議政崔錫鼎,以爲雖有屢次輸送之命,情地危臲,不敢領受,欲爲陳章,而亦有惶恐不敢,祿俸不爲領受云。何以爲之?敢稟。傳曰,姑待下敎輸送。
假注書申壽華出使,代以洪廷弼爲假注書。
以修撰任守幹牌不進罷職傳旨,傳于權持〈曰〉,推考傳旨捧入。
金致龍啓曰,今日玉堂上下番俱空,修撰任守幹,旣有只推之命,更爲牌招入直,何如?傳曰,允。
又啓曰,今日晝講時刻已迫,而修撰任守幹,才下只推之命,副應敎李觀命,又以親病受由,講官不備,何以爲之?敢稟。傳曰,停。
禮曹判書李寅燁上疏。大槪,重被儒臣之侵斥,不敢晏然於職次,亟先鐫改本職及兼帶經筵之任,以謝人言,以安微分事。入啓。答曰,省疏具悉卿懇。意外侵詆,何必爲嫌?卿其勿辭,安心行公。
副應校李觀命上疏。大槪,臣之情勢,萬分難安,開講有命,不敢更瀆,隱忍蹲坐。此際伏聞老母宿病之外,添得感冒,症情危劇,急於歸覲,陳章徑出。伏乞遞免,以伸至情,仍治臣擅離職次之罪,以警具僚事。入啓。答曰,省疏具悉。爾其勿辭,救護母病。
修撰任守幹上疏。大槪,承宣之醜辱,右僚之侵詆,一時沓至。如臣疲劣,叨此匪據,人皆蹈藉疲困極矣。朝者不得不徑出直廬,召牌之下,未克趨承,聖度寬假,旣有只推之命。禁直一空,嚴召再降,含恩畏義,來詣闕下,而顧臣情勢,決難復出,以益朝紳之羞。乞蒙鐫削,以謝人言,以安微分事。入啓。答曰,省疏具悉。爾其勿辭,從速察職。
右議政徐宗泰箚子。大槪,臣之情地,日益迫急,復此瀝血呼天。伏乞亟賜罷免,以幸國事事。入啓。答曰,省箚具悉卿懇。今卿屢上章箚,必欲釋負者,專由於情勢。故日昨批旨,亦已開釋,而誠意不孚,造朝漠然,益用慙恧,無以爲喩。至於薄廩,尤無可辭之義,安心領受,卽起視事,少慰予思想之心。仍傳曰,此批答,令偕來史官,傳諭。以上朝報
平安監司尹趾仁,留待引見,入侍時,所啓本道賑事,幸蒙朝家移轉極濟之惠,顚連待哺之類,庶無塡壑之患,而其所移轉米布,必須趁期還償然後,西民可免重困於積逋,而雖以京師諸衙門形勢言之,前後所貸送米布,其數甚多,必將促其還報,以繼需用。前監司趙泰耉,爲是之慮,論報備局,請買貢物年條,以爲從便相濟之地,而旣已買得之後,戶曹以新有朝令,不許貢物人之私賣,年條重加禁斷。故本道數萬錢貨,歸於虛擲,其爲狼狽,有不可言。貢物主人輩私賣遠年年條及其當受之年,無以應役。此朝家所以爲慮,而申禁者也。戶曹之欲爲防塞,固不爲過,而今此所賣,猶有可諉者,自本道旣報備局,而受其許題,則與各邑之私買於貢物主人,事有間焉。且其買賣,在於前冬禁令之前,而又非遠年年條,皆是今年秋冬云。若然則不至大違於朝令,而未必爲病於都民,況當歲凶民飢,救焚拯溺之日,內外緩急之勢,似不無參量變通之道。事涉煩屑,而該曹之不許者,旣據榻前定奪,故不得不有此陳白。令該曹該廳,從長稟處,何如?上曰,令該曹該廳,稟處。宣惠廳謄錄
上在慶德宮。停常參·經筵。
同副承旨尹世綏牌不進,罷職傳旨。傳曰,只推勿罷。
假注書金啓煥書啓,臣敬奉聖批,傳諭于右議政徐宗泰,則以爲臣惶懼趑趄,累日而後,始敢冒上文字,强其垂盡之精神,竭其抱悶之悃憶,涕泣以聞,俯伏以俟。卽承批旨之降,又未得命,而至有小慰思想之聖敎,賤臣何敢承此?感激震隕,五情俱爽,不知死所矣。府院前後論啓,至於日昨,相繼投疏之斥,雖不竝擧臣名,而觀其辭意,臣豈有一日自安之理?其情志之危蹙,伏惟聖明,何所不察?而訖未蒙罷免之命,此由臣誠淺,而亦是臣命卒之日也。聖恩過渥,而臣罪日深,衷腸如灼,寧欲無生,鬱塞之極,不知所對,只自席藁在地,日俟誅譴云矣。臣姑仍留之意,敢啓。傳曰,知道。
謝恩,副修撰李台佐。
吏曹啓曰,承旨有闕,政事,取稟。傳曰,過國忌後爲之。
同副承旨尹世綏再招不進,副應敎李觀命牌不進,依承傳罷職。
上在慶德宮。停常參·經筵。
假注書洪廷弼服制,代以南一明爲之。
假注書申壽華書啓,臣承命馳往于龍仁地琵琶潭奉朝賀南九萬所到處,傳宣聖批,則以爲臣急於私情,冒陳短疏,猥越是懼,方俟嚴誅,不意聖慈,曲許微願,至煩史官,來宣天批。拜承恩命,感結心腑,非臣隕首可以圖報,只有涕淚盈襟而已。第臣,且有區區螻蟻之至懇,當待省掃事訖,情理得伸,更構一疏,有所仰瀆,不勝戰慓屛營之至云矣。敢啓。傳曰,知道。
獻納南相夏啓曰,納言之職,地望自別,非臣無似,所可塵忝,而適當試期隔宵,黽勉趨命,顧名思義,愧懼已多。且臣於本院新啓,竊有所未曉者,凡臺閣之規,若値諸僚出牌之時,待僚員齊到,商確論啓,體例當然,而不淹晷刻,獨自彈劾,惟恐後時者,是何擧措也?此無非如臣疲劣,不能有無之致,而況趙泰億等事,尤有所未解者。泰億等旣被諫臣之疏斥,則一番陳疏,在所不已,略辨委折,亦無不可,而以此爲罪,必欲擊去,抑何意耶?此等論議,臣實不取也。臣旣見輕於同僚,意見亦難苟同,則決不可一刻冒居於臺次。迫於試事,未卽自列,竣事之後,今始來避。請命遞斥臣職。答曰,勿辭。以上朝報
奉常寺郞廳,以都提調意啓曰,蕨菜薦新,乃是三月令,而今月將盡,尙無看品之擧矣。卽者宣惠廳堂上,送言于臣,以爲今月將盡,封進色品瘦細,勢難封進云。亦無來待之事,臣爲先解封看品,則非但體樣短小,細弱者不得成樣。此出於貢物下人輩,不能前期揀取,以致不得及期封進。事甚未安,今姑退限,更爲封進,當該不謹官吏,從重科罪之意,分付,何如?傳曰,允。宣惠廳謄錄日記廳郞廳李宜喆書。郞廳李重彬校正。初四日以前朝報初五日至二十日燼餘二十一日·二日朝報二十三日至二十七日燼餘二十八日以後朝報
上在慶德宮。停常參·經筵。
傳曰,明日晝講爲之。
輔德崔昌大三度呈辭。入啓。遞差。
政院啓曰,卽者吏曹郞廳來言,今日爲政事命下,而判書趙相愚呈辭受由,參判未差,參議申銋病不來云。參議牌招,使之開政,何如?傳曰,允。
吏曹參議申銋牌不進,依承傳罷職。
政院啓曰,吏曹判書趙相愚呈辭受由,參判未差,參議申銋牌不進罷職,今日爲政,何以爲之?敢稟。傳曰,明明日爲之。
府前啓,請還收印信僞造罪人孫自哲減死定配之命。措辭見上請還收靈光罪人混,放送之命。措辭見上引嫌而退,意見旣異,勢難苟同,自無所失,何必爲嫌?請獻納南相夏出仕。答曰,不允。處置事依啓。
禮曹參議趙泰東上疏。大槪,臣之父母墳遷厝之期,定在今月望後。乞解職名先期出往,俾得自盡於窀穸之事,以伸人子至情事。入啓。答曰,省疏具悉。爾其勿辭往來焉。
持平李柱天上疏。大槪,如臣無似,又叨匪據,適値試事,不敢控免,一味愧懼,靡所容措。此際猝聞家鄕急報,癘疫熾蔓,擧家遷徙,而老母宿病,轉劇奔避危厲之中,臣自得此報,方寸如灼,不得不更籲。伏乞聖明亟遞臣職,俾得及時歸救,以伸人子至情事。入啓。答曰,省疏具悉。爾其勿辭往省焉。以上朝報
政院啓曰,六曹郞官之兼春秋,乃是法典,近因史局久曠,以兼春秋,僅備上下番,而亦緣數少,鎖直許久,雖有病故,無以推移,事體苟簡。今此刑曹佐郞有闕之代,令該曹,以文官差出,仍爲啓下兼春秋,何如?傳曰,允。
又啓曰,辛巳以後,按道人員守令別遷單子十五張捧入,而其中應遷不遷人員,令該曹察處,何如?傳曰,允。吏曹謄錄二條
上在慶德宮。停常參,只晝講。
下直,尼山縣監李浡。
傳曰,明日晝·夕講爲之。
晝講。入侍,知事李寅燁,特進官洪璛,承旨兪命雄,玉堂任守幹·李台佐,假注書南一明,兼春秋金克謙·李景說,武臣崔鎭漢。
晝講時,領議政處,更遣承旨敦諭事及三水郡守鄭泰英除署經,一兩日內下送事,榻前下敎。
京畿監司書目,道內各邑三月內,紅疫死亡十名,染病死亡一百六十五名,方痛五百六十三名,已差三名,民事誠爲可慮事。
又書目,安山呈,以掌令鄭齊斗辭職上疏上送事。啓。答曰,省疏具悉爾懇。爾勿固辭,宜速上來察職。
右承旨權持上疏。大槪,敢將懇迫情理,仰瀆天聽,冀蒙矜察事。入啓。答曰,省疏具悉。疏辭令該曹稟處。以上朝報
晝講入侍時李台佐所啓,臣新自北幕入來,有民瘼變通之事,故仰達矣。北兵使遞來時,例出雇馬十二匹,限京中五匹,則至安邊還送矣。兵使旣無家眷,寢籠等物,例載於驛馬,則似無輜重之過多,而近來雇馬之數,至於二十餘匹之多,兵使若自備雇價,則匹數稍多,二匹若或可矣,而率皆責出於所屬軍兵,一匹之價,多至四升布四十五疋。貧殘軍民,一經此役,未免流離。若不嚴立科條,定其匹數,則前後過濫之弊,不特二十餘匹而已。絶漠軍卒,未沾惠保,又有如許弊瘼,脫有緩急,何以責親上死長之義乎?分付廟堂,依稟,例以十二疋定數,若有數外責立之事,則各別痛懲,似爲得宜。且前兵使金重元·鄭弘佐,慮四明日祭馱,設立雇馬廳,而物力凋殘,不能成樣。今若劃給西關所在待變木如干同,以充此廳兵使遞歸時雇馬,竝爲責立,則庶無白徵之弊,亦令廟堂,稟處,何如?上曰,竝令廟堂稟處,可也。
又所啓,北關,乃是王迹肇基,陵寢所在處,且與彼地,只隔一帶水,朝夕待變之地也。其爲緊重,比他道有別,但土地苦寒,人民稀疎。沿江上下,山谷前後,雖有鎭堡之設置,而土卒單弱,不成貌樣。卽今事勢,與藩胡之時頓異,脫有警急,實無得力之望,前後按道之臣,固多慮此,而本道物力凋殘,無他固圉備邊之策,故故相臣閔□□·奉朝賀南九萬,皆以收拾人心,爲第一急務。文臣則通淸,武人則許內三廳,且設親騎衛,兩班優等者,相當職除授,公私賤則免役。故親騎衛初設之際,北方才武,無論上下,皆願入屬。厥後優等入格之人,朝家多不收用,故兩班之入於親騎衛者,今皆厭避,聳動邊氓,武藝之良觀,漸至廢墜,誠爲可惜。北路之距京城踔遠,親騎衛優等者及別薦捉虎等人求仕者,傾財破産,辛勤上來,付職絶少,喫苦都下,艱楚萬狀,至有流涕而空還者。若是而安得不歸怨於國家耶?昔漢高祖,封邯鄲四人曰,吾何愛數千戶,不以慰趙子弟?此實顚倒豪傑,結人心之手段也。今以別爲調用事,更爲申飭於兩銓及各軍門,且特定大臣中一人,專管北路之事,事無大小,一以委之,依昔年大臣主管江都之例,凡機務便否,人才淹滯,生民疾苦,悉令周度,而方便行之,則必有着實之效,故敢此仰達。上曰,儒臣之言,是矣。令廟堂稟處,人物調用,各別申飭,可也。
又所啓,以西關往來沿邊諸邑,北關十邑守令,俱是望七之年,衰病之人,久處絶塞,其勢旣難,率多遺棄職事,荒于酒色,邊情民瘼,一不留意,故北路凋殘,比前特甚,關防重地,疏闊如此,誠非細慮矣。蓋近來北路守令,或差送無形勢武人,或差送老敗文官,以爲堂上之階梯,殊非朝家重邊地之本意也。今後則定其年限,武臣則以年少有名望者差送,俾習弓馬,稔知邊情,文官則必以侍從臣擇送,亦令接濟武士,遍歷關防,遞歸時則以近侍召還,使遐遠民情,關阨形勢,轉達於前席,則必有補益之道矣。任守幹曰,台佐之所達,是矣。近來邊倅,全不擇差,有欠於爲官擇人之道,北路守令中若干處,定爲文窠,今若以年少侍從人擇送,則不無所益矣。上曰,儒臣所達誠是,令廟堂稟處,可也。
李寅燁所啓,此江華留守黃欽狀啓也。卽今麥秋尙遠,年例劃給穀物,幾盡分給,又請加得還穀,不可不趁速覆啓,故問于大臣,則皆以爲似當有加給之道,而蓋上年本府年事,雖不免凶,亦不至於大歉,以三千石加給,何如?上曰,三千石加給,可也。又所啓,此全羅監司李光佐,漕船弊端變通狀啓也。頃日筵中,有詢問于諸大臣後稟定之命,今已遍問,敢此仰達。第一條,釐正法施行後,竝爲減去,今無可論。第二條,京外人情,各項弊端,釐正法設行後,或仍存,或半減,或三分減一,或米變爲錢,不可不詳細稟定。而狀啓中,不爲開錄,更問于本道後,稟處,何如?上曰,不爲開錄,則更問後稟處,可也。第三條,漕船上京後,執吏·庫直·使令等處,人情逐年添加,釐正法設行之後,申飭減去,而猶有存者,待大臣行公後相議,令該曹變通,各別禁取,似好矣。上曰,依爲之。寅燁曰,釐正法設行後,弊端又滋,宜許釐政,而變通節目,亦爲磨鍊,開錄于左方矣。第一條,漕船,依舊恒留站上事,小臣曾已陳達而變通矣,今無可論之事。第二條,沙格,以倉底水邊居生者,別擇永定,恒處船頭,一體看護事,亦曾已陳達,依此分付,何如?上曰,依爲之。第三條,復戶米漕軍布,直納倉所,亦有弊端。依釐正節目,捧留于各其官,先以倉在官,大同米推移上下,似爲便好。更問于本道後,稟處,何如?上曰,更令本道,啓問稟處,可也。第四條,沙格給料,雖出於優恤之意,而騎船時雜費甚多,所給之數,未免零星,萬無酬應之勢。侵剝在家漕軍及格軍之弊,實難防爾。依舊例以一船復戶米九十六石,每名各六石,騎船時一時計給,使之酬應雜費,則似無侵剝漕格軍之患。沙工則專管漕船凡百,不可無廩料。以六斗米單料,排十二朔計給,此外又有什物價,改槊改造等價,則優恤之道,視格軍極爲加厚,看護漕船,亦必着實,而復戶米盡給之後,似無餘米,以越海回海糧,推移出給,此米若不足,則以木折米,計給似宜,大臣之意,亦以爲然,更問便否于本道,若果便好,則永爲定式施行,何如?上曰,依爲之。第五條,三倉船隻有餘時,則船在官,大同田稅,推移逢載事,似爲便好。依狀啓施行事,分付,何如?上曰,依爲之。第六條,監色庫子,別爲差出事,似有貽弊漕軍之端。使監船邑鎭專管,似爲着實,更問便否于本道後處之,何如?上曰,別出監色庫子,則必將有弊,所達是矣。更問處之可也。第七條,法聖·群山兩鎭陞號事也。此意固好,而但水營部司之制,萬戶爲哨官,僉使爲把摠,則兩鎭陞號,似有妨礙之端,且兩鎭萬戶,旣令專管漕船凡事,則田稅捧上時,與地方官,眼同爲之似好,更問于本道監司·水使後,稟處,何如?上曰,更問後稟處,可也。第八條,連三年無事上納者,論賞事及上京時,差使員限畢納留京,專設漕軍,而捧上時,橫濫者及各司橫侵者,這這報戶曹,痛加防塞,發還漕船後,始爲下去事,諸議亦以爲好,竝依施之,何如?上曰,依爲之。第九條,聖堂倉漕船,不爲別定差員,使群山差員兼領事,似爲得宜,依施之,何如?上曰,依爲之。第十條,兼判官供饋等事,節目繁瑣,不必定奪。使本營,商量定式之意,分付,何如?上曰,依爲之。第十一條,以升斗米,行梟示之律,過重則反爲不行之歸。大臣諸臣之意,皆以爲常有差等之道云。十石以上梟示,五石以上全家徙邊,五石以下刑推三次後,汰去似宜。以此定式事,分付,何如?上曰,人命至重,豈可以升斗之米,施梟示之律乎?依所達參酌分等,可也。第十二條,京人情事,已有稟定,今無可論。第十三條,船隻新造之價甚厚。故沙工輩百般弄巧,稱以傷敗,必欲徑先改造,枉費物力。今後則限內請改者,別定差員,與監船官,眼同摘奸後處之,而或有限內改造者,則當該沙工,以不善看護之罪汰去,上京回還時,假稱致敗,圖出立旨,任自斥賣者,船隻生徵,給依事目,一罪論斷事,諸議皆以爲宜。竝依施行,何如?上曰,船隻私賣,有現發之事,則雖斷以一罪,不爲過重,依爲之,可也。第十四條,漕船上京時,每有先後遲速之違差,不能一時率來,以致故敗者多。今後則嚴立科條,一齊作綜,到泊回發,毋得先後。如有違令者,當該沙工,刑推汰去,押領官論罪事,似爲得宜。依狀啓定式之意,分付,何如?上曰,此條件,亦似得宜,依爲之,可也。第十五條,列邑復戶米,每多逋欠,以致不能及期發船。船軍布,十一月內定限,復戶米,二月十五日定限,過限未納之邑,則啓聞論罪事,亦依狀啓定式,似可矣。上曰,依爲之。第十六條,漕運凡事,兼判官專管,自兵營亦爲句管,則事可着實,亦爲定式之意,分付,何如?上曰,監司亦爲主管似好,依爲之。第十七條,漕船上京後,點檢時假家所入,使漕軍進排,其弊不能支當,釐正法後,使貢物主人進排矣。近來還使漕軍擔當,今後則使貢物主人專當事,定式,何如?上曰,依爲之。第十八條,釐正法內,造船時曳木軍,則永減船材許斫,差員董役各鎭邑,送了船匠等事及漕軍盡除煙戶雜役事及戶曹納草芚長木,折半永減事,竝定式施行,似宜矣。上曰,依爲之。第十九條,數爻磨鍊中,每年計納修補價,五年改槊價,大臣諸臣之意,皆以爲過多。所納木中各減五疋事,更問于本道後,稟處,何如?上曰,依爲之。武臣行副護軍崔鎭漢所啓,臣於己卯年間,待罪慶州營將,嶺南關防形便,有所目見者矣。竊有區區所懷,敢此仰達。右水營在東萊,左兵營在蔚山。東萊·蔚山,皆與對馬島隔海相望之地,均爲賊路初程也。水使固當開營於海邊,而兵使則以陸軍帥臣,僻處海隅,竹嶺以下,爲五六日程。脫有緩急,決難趁卽聚軍,故嶺南物情,皆欲移營於永川,蓋永川卽直路居中之地也。臣於其時,與左兵使柳漢明,有所相議,而未及啓聞,漢明遞歸矣。永川旣非殘薄之邑,以左道形勢論之,孔道要衝,無過於此。且永川,與慶州接境,而慶·永之間,有一故城,名曰富山城。旣處於嶺左大路邊,而四面絶險,久爲天作之地。城堞周廻,六百三十餘尺,其內有四川一地九泉,東京志,亦載此城,而新羅文武王三年癸亥所築云,體城三分之一,尙今完全。若無修築此城,與新築懸殊,功力不當多費矣。平時則兵使之在山城,似有弊端。兵營則移設於永川,慶州營將,本營虞候中一人,入處於山城,器械軍餉等物,使之檢飭,則似極便好。此非特小臣之淺見,見此形勢者,皆以爲然,合有變通之道。且以壬辰事觀之,李珏之乘夜逃走,罪合萬死,而實由於變出倉卒,未卽聚軍之致,此亦爲懲戒處也。故竝爲仰達。上曰,兵營移設事,因崔錫恒狀啓,已有議處之命矣。富山城修築事,令本道監司,啓聞,可也。
趙泰采所啓,臣有數件稟定事,敢此仰達。禁衛營改軍制時,所謂兒旗手,除置一百名,其餘九十名,則當爲移送備局,而改軍制後,元軍逃故之代定者亦多。雖盡數仍置,不過數年將盡,況此輩今是標下軍子枝,以兒弱,待年置簿者,今若移送備局,罷定他役,則必有呼冤逃散之弊,此亦可慮。九十名兒弱,其數不多,臣以仍置本營,充補元軍之意,議于大臣,則以爲稟定宜當云,而且聞訓局兒旗手,不爲移送,仍存本局云。臣營兒旗手九十名,亦一體仍存,以補元軍逃故之代,何如?上曰,兒旗手,依所達仍存,待年充補,可也。以上備局謄錄
上在慶德宮。停常參,只晝講。
夜四更,木星犯太微西垣右執法星。
傳曰,明日晝講爲之。
假注書金簋病,代以魚有龜爲之。
政院啓曰,卽者吏曹郞廳來言,判書趙相愚三度呈辭,入啓。參判·參議俱未差,今日政事,不得爲之云,何以爲之?敢稟。傳曰,吏曹判書前望單子入之。
吏曹判書趙相愚三度呈辭。入啓。遞差。
吏曹判書前望單子入之。李寅燁落點。
右承旨權持書啓,臣承命敦諭于蘆里村舍領議政崔錫鼎所住處,則以爲臣罪悔至深,蹤迹危蹙,屛伏郊村,席藁俟譴,陳章呼籲,亦有所惶猥不敢者,泯泯潛處,已踰一朔。乃於千萬夢寐之外,復有敦諭之命,承宣儼辱,天札臨賁,詞旨丁寧,誨諭諄切。臣莊誦再三,感極而涕零,懼深而神爽,不知措身之所也。臣之今日情地,惟有早伏刑章,以謝臺議而已。區區悚惕之沈,不敢以蔓辭仰陳,虛紆聖眷,末由趨承,伏地震越,不知所達云矣。敢啓。傳曰,知道。
政院啓曰,新除授吏曹判書李寅燁,卽爲牌招,使之開政,何如?傳曰,允。
又啓曰,今日晝講時刻已迫,而知經筵趙相愚未付軍職,李寅燁本職未肅拜,趙泰采連呈辭疏,同經筵兪得一呈辭,李益壽方在試所。除應頉外呈辭陳疏人員,竝卽牌招,使之推移入侍,何如?傳曰,允。
又啓曰,吏曹判書李寅燁,違牌不進,推考傳旨,今方捧入,而開政遷就,事甚未安,更爲牌招,何如?傳曰,允。
又啓曰,吏曹判書李寅燁,再招不進,推考傳旨,今方捧入矣。成命之下,久未開政,事甚未安,所當更爲牌招,而一日三牌,有傷事體,何以爲之?敢稟。傳曰,明日開政。
晝講。入侍,知事趙泰采,特進官姜鋧,承旨權持,玉堂任守幹·李台佐,假注書南一明,兼春秋金克謙·李景說,武臣李斗望。
忠淸監司書目,瑞山等官呈,以私婢莫介等七名燒死事。
全羅監司書目,右水營等官呈,以渰死·燒死,至於十五名,極爲驚慘事。
又書目,道內兩疫,方痛五千七百十八名,向差一千二百七十名,死亡二千一百二十一名,一向熾蔓,死亡極爲許多,渴悶事。
夕講。入侍,知事趙泰采,特進官姜鋧,承旨金致龍,玉堂任守幹·李台佐,假注書南一明,兼春秋金克謙·李景說。
夕講時,判義禁趙相愚,卽爲口傳付軍職,明日待開門,牌招察任事,榻前下敎。
兵曹口傳政事,護軍趙相愚。
吏曹判書李寅燁上疏。大槪,冢宰新命,又及於顚僨之身,驚惶震惕,愧懼靡容,天牌荐降,不敢趨承,臣罪至此,有萬隕難贖者。伏乞天地父母,曲賜體諒,亟解銓部之任,移授可堪之人,以重政地,以安微分事。入啓。答曰,省疏具悉卿懇。復授卿天官之長,意非偶然,安心勿辭,速出行公。
上在慶德宮。停常參,只晝講。
自卯時至申時,日暈。
傳曰,明日晝講爲之。
政院啓曰,吏曹郞廳來言,今日開政事,命下,而判書李寅燁未肅拜,不得爲之云。卽爲牌招開政,何如?傳曰,允。
又啓曰,判義禁趙相愚牌不進,推考傳旨,今方捧入,而金吾滯囚,未有甚於近日,委屬可慮。判義禁趙相愚,更爲牌招,以爲今日內開坐之地,何如?傳曰,允。
又啓曰,吏曹判書李寅燁,承牌來詣闕下,陳疏退去,推考傳旨,今方捧入,而開政遷就,事甚未安,更爲牌招,何如?傳曰,允。
謝恩,吏曹判書李寅燁。
傳曰,明日晝講爲之。
晝講。入侍,知事趙泰采,特進官李基夏,承旨兪命雄,玉堂任守幹·李台佐,假注書魚有龜,兼春秋金克謙·李景說,武臣南巘。
正言鄭必東啓曰,臣之衰劣,本不合言責之任,而以已試蔑效之身,當閱歲廢蟄之餘,猝被恩除,復入臺端,內自揣量,決難承當,而開場已迫,召牌仍降,分義是懼,黽勉肅謝。自念旣已拜命,則宜盡一日之責,而目見義理大乖,公議不伸,區區慨惋之忱,有不能自已。乃以草草數語,有所論劾,而重觸時諱,自知不免顚沛矣,卽到臺廳,始得見獻納南相夏避辭,則詆斥臣身,不遺餘力,外托體例,內售狙擊,臣於此,竊不勝駭歎之至。夫所謂體例者,臣亦粗知之矣。凡同臺之人,未行會禮之前,則城上所獨自論啓,不必遲待諸僚之出仕,有懷而不言,以近事言之,殆不可一二數也。伊日臣旣先詣臺次,而日已向晩矣。受點之後,當赴試院,則臣以城上所,循例傳啓,以此執言,實是恒情之所不到也。李墪言議,本來悖戾,曾以名義爲穽等語,肆然陳達,蔑義死黨,自是宿態。今日被斥於諫臣,不思自處,反詈言者,至以邪正之說,欲售眩亂之計,而投疏之際,不付館隷,使其家人,直呈政院,藏蹤秘迹,惟恐人知,處心行事,誠可謂陰密。如此傾險之人,略施薄罰,何所顧憚,而必欲獨自彈劾,惟恐後時哉?至於趙泰億等,則登筵噤口之失,姑置勿論,諫臣旣以論劾之意,及於疏中,則惶愧縮伏,以俟結末,卽是道理,事體之所當然,而乃於翌日,相繼投章,極口詆辱,疏辭之無嚴,誠有如聖敎者,而廉隅之放倒,亦已甚矣。坐罷數日,旋有敍命,而其反詈一款,終無明言而顯斥者,聽聞所及,莫不爲駭,故臣果略其事而竝論之矣。今右僚乃反救彼,以在所不已,斥臣以必欲擊去,其苟且偏頗之言,誠不滿一哂也。噫,義理晦塞,朝議乖悖,雖關係亂逆倫常之事,必欲右袒而救解之,賴有諫臣之疏,少警聖聽之下,而奔馳儔張,擊去乃已。如墪等昧義背理之人,猶且極力救解,如使殿下廷臣,粗知春秋討逆之義,則一線公義,終不可泯,而試院未輟之前,汲汲沮撓。臣之被斥,雖不可恤,而世道至此,良可寒心也。毋論是非之如何,旣被右僚之咎責,則理難一刻仍冒於職次,請命遞斥臣職。答曰,勿辭,退待物論。
執義李正臣啓曰,臣於今日復命之後,伏見前承旨尹世綏疏本,則以臣館職時,未徹之疏,遽加疑怒,語意至深。一則曰,營護首相,一則曰,譏斥臣身,臣看來竊不勝訝惑也。臣疏大意,不過悶朝象之泮渙,慮時事之艱虞,略以上下交孚之意,有所仰勉於聖上而已,曾無一言相逼於前日之疏矣。今其爲說,儘出臆逆,臣實莫曉其故也。旣被其斥,其何敢晏然冒據於臺次乎?請命遞斥臣職。答曰,勿辭,退待物論。
左議政李濡箚子。大槪,不敢煩瀆,累日泯伏矣。今始更申血懇,冀蒙處分事。入啓。答曰,省箚具悉卿懇。卿之伊日陳達本旨,予所詳知,實不料引嫌之至此也。至於私義二字,亦無大難安之端,卿其思王室之多難,體寡昧之至意,毋執撝謙,速出論政,用副予日夕虛佇之望。仍傳曰,此批答,令偕來史官傳諭。
判義禁趙相愚上疏。特蒙聖慈,幸遞本職,臣誠感激,不知死所。金吾重任,尙此未解,一日之內,天牌荐降,而疾勢危篤,無路趨承,罪積逋慢,求死不得,僅綴短疏,仰請嚴誅。乞削臣職,仍勘臣罪,以安私分,以警具僚事。入啓。答曰,省疏具悉。卿勿過謝,速出行公,毋使獄囚多滯。以上朝報
禁府啓曰,以平安監司啓本,刑曹粘目,前渭源郡守車義轔,移本府處置事,允下矣。車義轔今方待命,卽爲拿囚之意,敢啓。傳曰,知道。禁府謄錄
晝講時,李台佐所啓,日昨筵中,臣以北路武士收用事,有所仰達矣。第西北人調用之命,非止一再,而擧條之下,多不奉行。臣意以爲,收拾邊情,固結人心,莫過於此。蓋世祖朝,以三南人實邊,仍爲世居於其地,本非北方向化之遺種,故渠輩以區而別之,極其稱冤。若自朝家,一視同仁,各別調用,則可以聳動邊情,得力於緩急矣。內三廳外各軍門將官,亦令隨窠許差,恐或便當。兵判及訓將,今方入侍,別爲申飭,未知,何如?李基夏曰,臣待罪將任,收用武士,猶恐其或失,則豈特西北人而已?他道之人,亦皆留意揀選,而第都監與他軍門自別。昔在仁祖朝,有必以士夫,將官差下之敎。近年以來,雖未必以盡以士夫啓下,當其差出之際,先擇其爲人,次觀其武藝,而中庶則必經守令·僉使東班正職,然後方可差出。蓋如或不然,則宿衛軍卒,難以彈壓故也。頃年西北人收用定奪之後,西關人數人,亦差哨官,則何獨於北關,不爲調用乎?雖然,不可以北關人,而不問履歷爲人,苟然充塡,就其中武藝表著,履歷且多者,一體調用,似乎得宜。趙泰采曰,銓曹,非不欲着實調用,而每緣窠窄,不能盡用,故臣於頃年,以各軍門將官,除出二窠,差西北人之意,陳達蒙允矣。厥後軍門,別無奉行之事。今若申飭五軍門,各其將官中,定爲西北窠,隨闕塡差,則似合事宜。臣營則纔以北關人,差出哨官矣。上曰,五軍門哨官中,各除置二窠,則當爲十窠,以此定爲差定西北人之窠,宜矣。摠戎廳謄錄
禮曹啓曰,卽伏見一二所講經草榜,則一所十四分以上二十五人,二所十四分以上十六人矣。講經後覆試之規,例以兩所多劃者,各十五六人,送于東庭,其餘送于西庭,取其製述劃數,以充其一二空額矣。今此二所,則十四分以上,只十六人,似當盡送東庭,而一所則十四分以上額數太多,事甚難處。曾無前例之可以憑處者,何以爲之?敢稟。傳曰,額數雖多,一體盡送東庭,宜矣。禮曹謄錄
晝講入侍時,趙泰采所啓,靑坡·蘆原兩驛馬匹,上中下三等,合一百匹,而近來驛卒疲殘,不善喂養,使馬色郞廳,一一摘奸,則立役之馬,瘦瘠特甚。凡干公行,無以責應,事甚可慮,必有別樣顧恤之道,然後庶可保存矣。聞年前以戶曹稅太二百石劃給,使之養馬,雖不能以每每白給爲請,若以二百石,許貸于兵曹,則可以分給而喂養矣。且驛卒飢困者,自禁衛營,除出如干米石,分給救賑,已有前例,今亦依此施行,何如?上曰,依爲之。戶曹謄錄
禮曹啓曰,纔以講經劃數,二所則十四分以上,只十六人,此則依前規,當送東庭,而一所則十四分以上,額數太多。若只以十五分以上十五人,送于東庭,十四分八人,廷于西庭,則十四分,乃准劃也,似涉稱冤。且二所之十四分四人,入於東庭,而一所之十四分八人,皆入西庭,亦涉稱冤,故有所仰稟矣。傳曰,額數雖多,一體盡送東庭,宜矣事,命下矣。式年科額三十三人,此則法典定制,不可增減,而前規入於東庭者,則無論製述之高下,應參榜額矣。今若以一所十四分八人,盡送東庭,則三十三人科額之外,餘數至於六人之多,法典科額,有難增加,此係莫重處分,該曹不敢直爲奉行,議大臣稟處,何如?傳曰,允。
又啓曰,講經科,議大臣事,命下矣。議于大臣,則行判中樞府事李頤命以爲,大比科三十三人之額,卽金石之典也。十四分以上,分送東庭,乃試場事例也。事例窮則可變,金石之典,不可猝改。今就其可變者而言之,假令講劃不多,兩所俱無十五分以上,則勢當以十三四分,送于東庭,多少不適,則變通一也。講劃十四分,卽七書俱通,移送西庭。雖若可惜,事勢如此,此外恐無他變通之道,伏惟上裁。行判中樞府事徐文重·左議政李濡病不收議,領議政崔錫鼎以爲,方在病伏待罪中,不敢獻議,右議政徐宗泰方在悚蹙辭免中,不敢獻議云。奉朝賀南九萬,領中樞府事尹趾完,行判中樞府事李畬·金昌集在外不得收議。大臣之意如此,上裁,何如?傳曰,依議施行。禮曹謄錄
有政。以閔鎭厚爲右賓客,李寅燁爲左副賓客,權爲輔德,李㙫爲副應敎,孟萬澤爲承旨,韓在誨爲刑曹佐郞,韓五章爲校書博士,張蘊爲正字,金始煥爲正言,柳載和爲漣川縣監,具夏柱爲鎭岑縣監,李秀英爲茂長縣監,朴命世爲奉常主簿。
上在慶德宮。停常參,只晝講。
謝恩,正言金始煥,輔德權。
傳曰,明日晝講爲之。
吏曹口傳政事,兼春秋韓在誨。
晝講。入侍,知事趙泰采,特進官金宇杭,承旨孟萬澤,玉堂任守幹·李台佐,假注書魚有龜,兼春秋金克謙·韓在誨,武臣張鵬翼。
明日文科會試,試官三,姜鋧·李晩成·李壄,參試官四,權·沈最良·具萬理·李邦彦,監試官二,司諫朴行義,持平李世最。
獻納南相夏啓曰,臣於病伏尋單之中,伏見正言鄭必東避辭,則滿紙張皇,極口反詈,以臣避辭,至謂之苟且偏頗,且以外托依例,內售狙擊爲辭,而末乃結之以試院未輟之前,汲汲沮撓,世道至此,良可寒心等語。恣意蹈藉,醜辱備至,臣於此,竊不勝駴惋之至。臣之向日引避,不過重事面存臺體而已,有何疑怒之端,而噴薄至此耶?同僚所謂城上所,獨自傳啓,不必遲待諸僚云者,蓋指僚員,或呈告,或未肅謝之謂也。至如頃日,則一院四員,同日承牌,一時詣臺,齊會在卽,而試官落點,在於夜深之後,則差遲晷刻,商確論啓,非但事理則然,實流來不易之臺體,而外托以城上所,汲汲傳啓,惟恐後時。其爲擧措,極涉顚倒,聽聞所及,莫不爲駭。況新啓則不拘時刻之早暮,而諉以日晩,乘時獨啓。此豈非苟且偏頗之甚者乎?噫,目今朝端,論議歧貳,戈戟相尋,風波日起,聖念焦慮,識者憂歎。在臺閣之臣者,惟當仰體聖上建極無私之心,懋臻公平之道,而乃反惹起無限不靖之端,疵毁捃摭,到底吹覓,其所謂外托內售者,恐不在他人也。至於逐條辨破,拳踢交加,實士夫之羞恥,而亦近來臺閣之痼弊,臣不欲效尤呶呶,以重傷事體也。然旣被其醜底,決不可一刻苟冒。請命遞斥臣職。答曰,勿辭,退待物論。
正言金始煥啓曰,庸陋如臣,累玷言地,絲毫無補,愧懼恒切矣。不意玆者,又叨薇垣新命,分義所在,不得不承牌出肅,而第臣於向日尹世綏之疏,被斥之端,非止一二,則何敢以其言之不足追辨,而晏然而已乎?夫大臣之筵奏,只是法例之提稟,且不用之空言,而急於驅逐,不諒本意之無他,創出大臣所不發之言,勒加護逆之名,乘機傾陷之狀,旣悉諸臣之章牘,且經聖鑑之照燭,臣不欲更爲覶縷,而至於崔啓翁事,臣於伊時,備陳愚見於引避之辭者,不過略論啓翁之言事而已。世綏亦以臣違忤聖旨,至加以角勝無嚴等語,恣意侵詆。噫嘻,此何言也?爲人臣子,而苟有角勝君父之心,則其罪萬戮猶輕也。君臣上下,曰可曰否,自是公朝之美事,而勿論是非,輒謂角勝,則必也事事無少違拂於上旨然後,方可免角勝之罪耶?似此言議,臣不滿一哂也。然旣被其斥,亦何敢仍冒於臺次乎?請命遞斥臣職。答曰,勿辭,退待物論。
副應敎李㙫上疏。大槪,臣於病伏俟譴之中,復叨新命,蹙激惶隕,罔知所措。顧念同時陳疏諸臣,方被臺劾,臣之均罪異罰,萬無是理者,何可以獨逭爲幸,冒進榮次乎?召牌之下,祗詣闕外,而情勢窮蹙,露章徑退。乞削臣職,仍治臣罪事。入啓。答曰,省疏具悉。爾其勿辭,從速察職。
右議政徐宗泰箚子。大槪,復申崩迫之情,乞蒙亟賜處分事。入啓。傳曰,遣史官敦諭。以上朝報
晝講入侍時,金宇杭所啓,頃因司僕寺啓辭,箭串中,有牽夫所居之處,別有作契,俾無坊役混被之弊。牽夫外兩班及閑雜人之追入者,一竝毁黜事,允下矣。自本府,分付當部,使之依啓下公事擧行矣。得接當部牒報,則所謂箭串中村,本是一洞諸員及兩班閑雜人,相與雜處,以民戶數言之,則諸員是六十一戶,兩班閑雜人,通計一百五十五戶云。許多民戶,決不可一時毁黜,故臣以此事勢,問議于司僕提調李寅燁,則以爲,一百五十餘戶,一竝毁黜,果爲重難,宜有變通之道云。今此戶籍時,兩班閑雜人之居在中村者,勿爲毁黜,依前成籍。司僕牽夫之無率丁者,依軍兵例,坊役勿侵,以爲便當矣。事雖微細,旣是啓下公事,不敢擅便,且關民弊,臣適入侍時,敢此仰達。上曰,民戶旣多,則一倂毁黜,誠爲重難,依所達施行,可也。漢城府謄錄
上在慶德宮。停常參,只晝講。
兵曹口傳政事,副司直崔錫恒。
副摠管咸陵君極三度呈辭。入啓。遞差。
右承旨權持書啓,臣承命,敦諭于右議政徐宗泰,則以爲,臣積誠竭忱,敢申控免之章,而只是文字齟齬,其萬分崩迫之情,猶不能悉爲形寫。又未蒙天意矜察,承宣臨諭,出於夢寐之外,十行綸音,慰勉有加,臣九頓戰慄之餘,只自訟其爲罪,而又自痛其情悃,益復窮急,伏地涕泣,不知所達。臣子之義,雖有難安之情,君父有踰常之恩命,則感激怵畏,出而祗承,或有此道理,今日賤臣之情迹,大有異於是者。此非臣之私言,實通朝輿人之所公論,蓋其難進,其義皦然故也。仰辜隆恩,臣罪日深,日夜憂焦,寧欲求死,而不可得矣。臣病裡心神,轉益昏綴,敢欲更煩瀆冒,請被嚴誅,庶幾終有聖慈之哀憐云矣,敢啓。傳曰,知道。
假注書尹聖時書啓,臣敬奉聖批,傳諭于左議政李濡,則以爲,螻蟻微臣,濫紆恩數,而情病難强,屢違明命,王人久辱,至閱三朔。日夜煎迫,求死不得,不避煩猥,瀝血申籲,聖批開釋,更無遺蘊,惶感益切,汗淚交瀉,眷渥至此,而猶且一向撕捱,實是分義之所不敢。當此時勢,雖知顚沛之必至,而亦有所不暇顧者,昨緣急於陳暴情實,不復以病狀,竝擧猥瀆,而卽今昏眩方甚,無望起動,如得少間,庶可勉承隆旨,而近侍淹留,增臣一日之罪,亟先收還,俾安私分,幸甚云矣。臣已承偕來之命,姑爲仍留之意,敢啓。傳曰,知道。先爲入來。
政院啓曰,判義禁趙相愚違牌陳疏,同義禁韓聖佑·崔錫恒,亦不行公,金吾滯囚,疏釋無期,事甚可慮。判義禁趙相愚,同義禁韓聖佑·崔錫恒,卽爲牌招,以爲今日內開坐之地,何如?傳曰,允。
又啓曰,今日晝講事命下,而知經筵趙泰采,將官朔試射進去,李寅燁陳疏,趙相愚及同經筵李益壽本職未肅拜,兪得一呈辭入啓。除試射進去·呈辭入啓·應頉外,未肅拜陳疏人員,竝卽牌招,使之推移入侍,何如?傳曰,允。
吏曹啓曰,臺諫有闕,政事,取稟。傳曰,明日爲之。
謝恩,禮曹判書趙相愚。
晝講。入侍,知事趙相愚,特進官金錫衍,承旨金弘楨,玉堂任守幹·李台佐,假注書魚有龜,兼春秋金克謙·韓在誨,武臣金義萬。
晝講時,名臣奏議,勿爲抄刪,令藝閣全秩印出事,及玉堂罷散居下人員,竝書入事,榻前下敎。視事縕繹間,頉稟事,榻前定奪。
開城留守書目,辭職上疏上送事。啓。傳曰,還爲下送。
玉堂箚子。大槪,請正言鄭必東遞差,獻納南相夏,執義李正臣,正言金始煥出仕事。入啓。答曰,依啓。諫臣疏論,誠得臺體,排軋之斥,殊甚乖當,提稟等說,極涉不韙。揆以臺體,豈容如是?正言鄭必東出仕,正言金始煥遞差。
吏曹判書李寅燁上疏。大槪,昨今嚴召荐降,不得不趨詣闕外,而情勢終有所大蹙,政地終不可復玷。玆冒萬死,更申哀籲,懇乞亟遞銓任,俾臣得以隨分自效於閑局,公私不勝萬幸事。入啓。答曰,省疏具悉。卿勿過辭,安心行公。以上朝報
禮曹啓曰,黃海道去三月令薦新生石首魚膳狀到本曹,依例移送奉常寺,則本寺提調有故,臣東郁看品事,進詣本寺看審,則宗廟薦新一百四十尾,永昭殿·敬寧殿各二十尾,分納于新粧櫃子,封鎖如法,而開見則大抵色傷有臭,不合薦新。擇其中生新者,其數甚少,勢難分薦,不得已退送,姑待他道封進,而莫重薦新之物,致有不謹傷敗之弊,事甚駭然。當該封進官推考,陪持人令攸司囚治,何如?傳曰,允。禮曹謄錄
禁府啓曰,保放罪人李泰彦,頃遭母喪,故依定式啓稟,許令歸葬矣。今聞已過葬事云,還囚之意,敢啓。傳曰,知道。禁府謄錄
上在慶德宮。停常參·經筵。
下直,三水郡守鄭泰英。
傳曰,前副應敎李觀命·李㙫,應敎趙道彬,司直李海朝竝敍用,前校理尹行敎居下勿論。
吏曹啓曰,昨日罷散人員書入之際,前司果沈壽賢,以罷職承傳,下於兵曹之故,臣曹不能覺察,單子中致有落漏之擧,不勝惶恐。沈壽賢別單書入之意,敢啓。傳曰,知道。前司果沈壽賢敍用。
獻納南相夏,正言鄭必東,牌不進,依承傳罷職。
咸鏡監司書目,慶興府使梁澐,去月十八日身死事。
謝恩,兼校書校理任守幹。
府前啓,請還收印信僞造罪人孫自哲,減死定配之命。措辭見上請還收靈光定配罪人混,放送之命。措辭見上答曰,勿煩。
修撰李台佐上疏。大槪,臣旣承處置乖當之批,且有筵奏昏錯之失,徑出禁門,露章請譴,乞削臣職,仍治臣擅離禁直之罪事。入啓。答曰,省疏具悉。爾其勿辭察職。
左副承旨金致龍上疏。大槪,臣於日昨禁直,宿患腹痛猝發,扶曳還家,痛勢頓劇,決無晨夕趨造之望。方擬上章冀免,而此際召牌遽降,不敢不忍死來詣闕外,而病狀如右,末由自力,玆敢疾聲呼籲於宸嚴之下。伏乞聖慈,俯察微懇,亟許遞改,以安賤分,以尋生路事。入啓。答曰,省疏具悉。爾其勿辭,調理察職。
應敎李觀命上疏。大槪,嚴召之下,不得不趨詣禁扃之外,而顧臣情勢,決難復廁講筵之末。玆敢冒死陳籲,冀蒙鐫免,以安愚分事。入啓。答曰,省疏具悉。爾其勿辭察職。
校理沈壽賢上疏。大槪,嚴召之下,趨詣闕外,而臺啓方張之日,理難苟然冒出。不避煩猥,露章徑退,亟削臣職,以謝臺議,以安私分事。入啓。答曰,省疏具悉。爾其勿辭察職。
右議政徐宗泰箚子。大槪,敦諭之下,益復惶慄無地,冒死申復,畢辭懇乞,亟賜處分事。入啓。答曰,省箚具悉卿懇。備悉至意,復何多誥?予志牢定,決難允許,卿毋困我,速出視事,用副如渴之望。仍傳曰,此批答,令偕來史官傳諭。以上朝報
禁府啓曰,李喜朝·洪禹錫等山訟,令京兆發遣郞廳摘奸,書啓稟處事,允下矣。此兩人方在囚禁中,依前下敎,竝爲放送,以爲一處就辨之意,敢啓。傳曰,知道。禁府謄錄
有政。以吳命峻爲成川府使,趙正萬爲濟用判官,權以鎭爲平壤庶尹,黃昌述爲東部參奉,郭始徵爲冰庫別提,鄭行五爲思陵參奉,金希魯爲光陵參奉,閔鎭厚爲觀象監提調,李益壽爲司宰監提調,洪重衍爲永柔縣令,金演爲奉常提調,任守幹爲兼校書校理,沈壽賢爲校理,李頤晩爲獻納,李海朝爲掌樂正,具萬理爲正言,金普澤爲兵曹正郞,鄭來周·李承源爲典籍,鄭以規爲禮曹佐郞,黃鏻爲禁府都事,朴守剛爲慶源府使,林世儉爲正言,尹會爲掌令,金宇杭爲同經筵,趙道彬爲副應敎,徐宗憲爲戶曹參議,金胄爲校書校理,李觀命爲應敎,張用漢爲校書著作,閔泰東爲副正字,保安察訪南九明,昌樂察訪任華世相換。
上在慶德宮。停常參·經筵。
謝恩,校理沈壽賢。
戶曹判書尹世紀三度呈辭。入啓。只遞知義禁。副修撰李台佐初度呈辭。入啓。遞差。
戶曹啓曰,本曹正郞洪重衍,爲人精詳,頗有擧職之效矣。今日移拜永柔縣令,其所帶職掌,俱是緊務。當此經費艱虞之日,不可付諸生手,洪重衍,永柔縣令,今姑改差,仍察本曹正郞,以爲責成之地,何如?傳曰,允。
假注書金啓煥書啓,臣敬奉聖批,傳諭于右議政徐宗泰,則以爲,臣之塡臆至懇,又形於章牘,竊伏冀天鑑之回照,聖批愈溫,未有兪音,臣益復兢惶憂灼,罔知所出。臣誠不才,旣不能以塵露,少補時事,仰報隆遇,而釁尤交集,情迹轉蹙。臣誠悚懼慙悔,日夜所祈望,惟願受譴屛退,以謝群議。章箚之上,今十餘遭,而尙未得命,此豈臣之始所計者?臣常伏覩乾剛赫然,綜覈臧否之者,動皆有以肅下,而惟獨今日賤臣之當罪而不罪,至于許久,臣誠莫曉其所以也。君父之恩顧至厚,踰越涯分,而終無祗承之望,臣子之義則盡矣。有臣如此,生不如死,惟當早伏刑章而後,庶可粗安。伏地涕泗,中情掩抑,不知所以爲對云矣。臣姑仍留之意,敢啓。傳曰,知道。
義禁府啓曰,李喜朝·洪禹錫山訟,令京兆發遣郞廳,摘奸書啓後,稟處事,允下矣。此兩人方在囚繫中,依前下敎,竝爲放送,以爲一處就辨之意,敢啓。傳曰,知道。
禁府,崔翼齊淮陽府,曺國相坡州牧,李養水原府定配,沈尙尹平壤府,流三千里定配。啓。
備忘記,流配罪人配所,定以平壤,該府所爲,殊甚未安。當該堂上推考,使之改入。
禁府,沈尙尹鐵山府流三千里定配。啓。
應敎李觀命牌不進,罷職傳旨。傳曰,只推勿罷。
掌令尹會上疏。大槪,臣旣被人無限詆斥,今此新命之下,決難抗顔冒進。乞削臣職,以安微分,以謝人言事。入啓。答曰,省疏具悉。爾其勿辭,從速察職。
正言林世儉上疏。大槪,臣頃忝諫職,重被右僚之詬詆,今於新命之下,決無抗顔冒出之理,敢暴危懇,乞蒙鐫削,以安微分,以謝人言事。入啓。答曰,省疏具悉。爾其勿辭,從速察職。
上在慶德宮。停常參·經筵。
下直,南陽府使權克升,仁遮外萬戶金錫夏。
謝恩,正言具萬理。
假注書鄭楷病,代以金尙奎爲之。南一明病,代以申混爲之。魚有龜病,代以李眞儉爲之。
禁府,黃錞拿囚。啓。
假注書李眞儉病,代鄭雲柱爲之。
大司憲李益壽辭職上疏。入啓。答曰,省疏具悉。卿其勿辭,從速行公。
上在慶德宮。停常參·經筵。
刑曹判書兪得一三度呈辭。入啓。只遞本職。都承旨金演三度呈辭。入啓。遞差。
政院啓曰,今日賓廳日次,兩司當爲來待,而諫院無行公之員,除在外外,呈告未肅拜人員,竝卽牌招,推移入侍,何如?傳曰,允。
正言林世儉牌不進,罷職傳旨。傳曰,只推勿罷。
傳曰,大臣·備局堂上引見。
引見時,判義禁趙相愚,司直閔鎭厚牌招察任事,榻前下敎。
吏曹啓曰,承旨有闕,政事,取稟。傳曰,明明日爲之。
司直趙泰耉,平安監司遞來。
引見時,執義李正臣所啓,請還收印信僞造罪人孫自哲,減死定配之命。措辭見上答曰,勿煩。請還收靈光定配罪人混,放送之命。措辭見上答曰,勿煩。
司諫朴行義所啓,朝家用人之道,各隨其才,然後人器稱而官方正矣。新除授平壤庶尹權以鎭,聰明强記,博洽文雅,而曾未有才諝之稱,何可以營下劇邑,付之疎放守拙之手乎?藉令以鎭果能剸煩理劇,大得治聲,所任本非所長,物情皆以爲不可,請平壤庶尹權以鎭遞差。上曰,勿煩。又所啓,內外交差,雖有法例,經幄之臣,事體自別,曾未聞有藩臣自辟之擧。今此權以鎭之事,有若曲循其情願者,然公議皆以爲率爾,宜有警責之道,請平安監司尹趾仁推考。上曰,依啓。又所啓,文兼之職,亦一揀選之窠,而猥雜未有甚於近日,識者之寒心,久矣。新除授文兼宋來栢,本以邪侫之徒,兼有犯庶之名,曾前踐歷,莫非冒濫,及授本職,物情大駭,文兼宋來栢改正。上曰,不允。又所啓,宋來栢之有庶名,擧世知之,而同日政兩銓,皆擬於揀選之窠,物情之駭惑甚矣。或云來栢稍有文才,故銓官惜之,而若使來栢,果有文才,則其所相當,不過製述官等任,何可濫擬於士夫之職乎?近來名分之不嚴,未必不由於此,不可無規警之道,請吏兵曹當該堂上,竝推考。上曰,允。前啓,慶尙右兵使金重三罷職事,稟處間姑停。前正郞趙泰億,前校理宋正明罷職不敍事,停啓。以上朝報
引見入侍時,左議政李濡所啓,卽今三南癘疫大熾,而都下亦漸熾蔓,東西活人署出幕者甚多。出幕之類,貧殘無依,不繼粥飮,則雖或向差,終不免死亡之患矣。曾於戊己年間,自賑廳有給糧救濟之事,今亦分付該廳,出幕之人,使各其洞內,一一成冊,參酌分給,實合於軫恤之道矣。頃者雖有藥物救療之命,而實效則似不若給糧之爲愈矣。上曰,大臣所達誠是,分付擧行,可也。出燼餘
又啓曰,東萊府使韓配夏,以倭人出來,倭館西墻外相望之地,而守門軍官及訓別等,不能禁斷,其罪狀,令廟堂稟處事,狀啓矣。此雖與闌出作拏有間,而旣出禁標之外,違越約條,則其不能禁斷之罪,固當依法重治,詢問諸臣而處之,何如?上曰,各陳所見,可也。李寅燁曰,此雖與闌出作拏者有異,而旣出禁標之外,不能禁止,事係邊情,似當從重論罪矣。李基夏曰,旣犯約條,出於禁標之外,似當從重〈論〉罪矣。金錫衍曰,寅燁所達之言,似是矣。寅燁曰,慶尙水使狀啓,以令該曹稟處之故,已自該曹,訓導則移送禁府,別差則科罪事,覆啓蒙允云,而未及見其公事矣。李濡曰,旣使倭人,任自往來於禁標之外,則拿問處置,宜矣,而此係邊情,該曹雖因水使狀啓,而已爲覆啓,自亦當廟堂定奪分付矣。上曰,邊事爲重,拿問,宜矣。禁府謄錄
李寅燁啓曰,三南癘疫大熾,無家不染,漸至滋蔓於畿甸及都下,東西活人署出幕之類,各別救療之意,曾已分付,而不可無更加申飭之擧,發遣該曹郞廳,時時摘奸,似好矣。且聞三南上番軍士,其家屬多染癘疫,或有中路染痛而上番者,故都民以此不無薰染之患。卽今軍兵出幕者甚多,而遠來客地,旣無救護之人,往往有死亡者云,誠甚可矜矣。曾前戊己年癘疫時,禁衛·御營軍,或有以癘疫不及之道,所在軍兵,推移上番之規。卽今京畿·海西·關東,不如三南之熾蔓,似當推移上番,而軍兵換番,事體重大,問于大臣及大將,推移變通,似好矣。李濡曰,在前飢饉癘疫之歲,亦嘗有停番之時。卽今三南癘疫非常,宜有變通之道,而軍門事重,令各其大將與都提調相議,稟處,似當矣。金錫衍曰,曾前或有換番之時,或有停番之時矣。李基夏曰,都監則自各哨出幕手本者,幾至五十餘名,且其爲妻子救療受由者甚夥,前頭染患之熾盛,因此可知矣。上曰,令該曹郞廳摘奸申飭,御營·禁衛軍換番事,亦使都提調·大將,商議稟處,似好矣。禁營謄錄
李濡啓曰,京畿監司李健命,以內資奉常寺水芥田,節序已晩,不可等待回下,爲先自本道,調發附近民丁修築,而東籍田,則旣在東城十里之內,自古令坊民赴役,中間雖有令本道修築之事,而卽今連爲赴役之餘,再擧實難,令坊民修築事,狀啓矣。問于漢城府,則坊民之修築籍田之事,未有明白可據之前例云。設或有前例,久廢之餘,至今使之赴役,事涉重難。畿邑民力,亦不可不念,而姑爲依前,以附近民丁修築,宜當,以此分付,何如?上曰,依爲之。又啓曰,慶尙監司李壄,曾以密陽古曳·載岳兩山,土地瘠薄,不能長養樹木,且於摘奸時,民弊甚多,不能保存,不可不革罷之意,有所狀啓矣。上曰,水使,則以不罷之意,啓聞矣,李泓,則以當此船材澌盡之日,革罷禁山重難之意,有所啓聞矣。松禁乃水使之所管,而其不可革罷之說,實有所見。且古曳·載岳兩山,雖云土瘠不能長養松木,其中亦或有可用者,而凡有禁山處,例多民弊,亦不可以此,竝皆革罷矣。上曰,旣定禁山之後,不可以有弊而革罷,帥臣不罷之言,是矣。李濡曰,上敎如此,今姑使之勿罷,何如?上曰,依水使狀聞,勿罷,可也。
李寅燁曰,不但宜松山之另加禁養也,至於關阨諸處,竝爲禁伐長養之意,曾有陳達而分付矣。一番行關之後,更無申飭之事,則外方必不着實擧行。凡關阨及可以長養樹木之處,各別禁伐之意,更爲申飭於諸道,似好矣。上曰,一體各別申飭,可也。又啓曰,前以倭人交奸村女者之同律事,分付東萊,使訓別等責諭矣。今觀府使韓配夏狀啓,則館守倭等,終始牢拒,斷無回聽之意,屑屑相爭,非徒無益,反辱國命云。當初置而不問,則猶或可也,而到今中止,傷損事體,不可以渠等之不爲聽從,而仍爲置之,更令嚴加責諭,觀其所爲,而或以書契往復島中,有所似當矣。上曰,不可以渠等之不爲聽從,置而不問,嚴辭責諭之意,更爲分付,可也。李寅燁曰,朝廷分付之事,固宜連次責諭,期於覈處同律,而今見狀啓,則數三番責諭之後,乃有稟處之請,邊臣事體,殊甚不當,不可無警責之道矣。李濡曰,東萊府使韓配夏之徑先稟啓,果涉不當,推考,何如?上曰,所達誠是,推考警責,可也。又啓曰,前以海運判官,復設便否,詢問本道後稟處事,定奪分付矣。今觀全羅監司李光佐狀啓,則以復設爲不便。蓋當初以運判之有弊,而特爲變通,令都事兼察運判,則旣是京官,非若都事之爲監司管下,則勢難任事糾檢。臣意則本以復設爲重難,依監司狀啓,施行,何如?上曰,全羅監司所見,是矣。寅燁曰,當初以海運判官之有弊,使都事兼察,而都事之連爲得人,旣未可必,兼察亦不專一。且湖西·湖南,不能一體檢察,故漕軍弊端,不得一一釐革矣。初以判官復設之意,詢問本道,本道以京官之有弊,使都事兼察爲宜云。今姑依前以都事兼察,而更觀前頭漕事有弊與否,詳議復設判官,似好矣。李濡曰,漕事變通之後,節目中不便之端,亦以改定,則別無如前難處之弊。都事亦足以兼察運判,復設終涉重難,今姑置之,似好矣。寅燁曰,勿論都事判官,惟以得人爲務,以出入三司之人,擇差,似好。李濡曰,都事擇差事,曾已定奪矣。上曰,依前置之,姑觀前頭,可也。備局謄錄
上在慶德宮。停常參·經筵。
未時申時,日暈。夜二更,月暈,回木星。四更,月暈左珥。
金弘楨,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,卽接守門將廳牒報,則武德門入直守門將韓時翊,自昨夕身病猝重,達夜叫痛,症涉可疑,勢難在直,斯速變通云。自昨始痛,則雖未分可疑與否,而病勢若是苦重,則不可無變通之道。原單子中,改付標以入之意,敢啓。傳曰,知道。
政院啓曰,近因臺官之不備,諫官及守令·監察,未署經甚多,事甚未安。兩司除在外外,呈告未肅拜人員,使之開坐署經,何如?傳曰,允。
又啓曰,近日金吾一番開坐之後,長官旋卽引入,滯囚可慮。判義禁趙相愚,疏批已下,卽爲牌招察任,何如?傳曰,允。
府前啓,請還收印信僞造罪人孫自哲減死定配之命。措辭見上請還收靈光定配罪人混放送之命事。措辭見上新啓,近來國綱解弛,邊地受任之官,多般厭避,終不赴任者,漸成弊習,識者之憂歎,固已久矣。前慶源府使尹遇進,前北虞候李濟冕,俱以前冬大政時除拜之人,五朔盤桓,無端不赴,顯有圖避之跡矣。日昨政,遇進移拜羽林將,濟冕移拜公州討捕使,事之寒心,莫此爲甚,除目之下,物情駭惋。此兩人若不仍前差送,則邊地厭避之弊,將無以防閑,武弁自便之習,亦難以懲戢。請羽林將尹遇進,公州討捕使李濟冕,竝仍授本職,催促發送。前慶源府使尹遇進,北虞候李濟冕,五朔遲留,顯有厭避邊地之意,而本兵不能覺察,遽授內職,事體所關,不可無規警之道,請當該堂上推考。答曰,不允。
院前啓,請平壤庶尹權以鎭遞差事。請文兼宋來栢改正事。請吏兵曹當該堂上,竝推考事。措辭竝見上入啓。答曰,不允。
禮曹判書趙相愚辭職上疏。入啓。答曰,省疏具悉。已諭予意於筵中矣。卿勿過辭,安心行公。
司直閔鎭厚上疏。大槪,臣蹤迹,決難更廁周行,召牌之下,不敢祗承,罪戾轉甚,窮蹙罔措。乞命鐫削所帶職名,永刊朝籍,退歸田里事。入啓。答曰,省疏具悉。已諭予意於筵中矣。卿勿過辭,安心行公。
注書洪禹瑞上疏。大槪,縣道陳章,未蒙恩遞,病滯郊畿,惶隕冞切,俟得少間,來伏私次,而顧此薦事,終有所不容,替當成命之下,實無趨承之勢。敢陳本院已行之例,冀蒙處分,仍乞亟遞臣職名,以便公私事。入啓。答曰,省疏具悉。疏辭,依此施行,爾其勿辭察職。以上燼餘
禮曹啓曰,通德郞尹陽來,進士李廣道,乙酉增廣會試入格,遭父母喪,不得赴殿試。丁亥年濟州試才,文科入格高萬瞻,未及上來,許赴後式年事,入啓蒙允。丁亥十二月十三日,賜柑製述居首幼學徐命淵,戊子正月初九日,製述居首幼學金始煥,進士洪啓迪,有直赴殿試之命矣。竝一體許赴於今戊子式年文科殿試,何如?傳曰,允。禮曹謄錄
上在慶德宮。停常參·經筵。
左承旨兪命雄再度呈辭,及掌令尹會三度呈辭。入啓。遞差。
左副承旨金致龍牌不進,罷職傳旨。傳曰,只推勿罷。
傳曰,史官五名待命,騎馬十五匹立之。津船等處內摘奸。
政院啓曰,吏曹郞廳來言,今日爲政事命下,而判書李寅燁被論,參判權尙夏,參議尹德駿在外,不得開政云,而諫院請推之啓,今已停止,判書李寅燁卽爲牌招開政,何如?傳曰,允。
又啓曰,政府錄事來言,領議政崔錫鼎今始陳籲,兼附命召,隨疏呈納,何以爲之?敢稟。傳曰,令傳諭史官還授。
又啓曰,吏曹判書李寅燁疏批已下,卽當更請牌招,而今日日勢已暮,出牌往來之際,必致侵夜,何以爲之?敢稟。傳曰,明日開政。
吏曹口傳政事,兼春秋單鄭以規。
全羅監司書目,茂長縣監洪泳,三月二十八日,遭母喪事。
禁府,朴再昌拿囚。啓。
院前啓,請文兼宋來栢改正。措辭見上答曰,依啓。前啓,平壤庶尹權以鎭遞差事,及吏兵當該堂上推考事,停啓。
府前啓,請還收印信僞造罪人孫自哲,減死定配之命。請還收靈光定配罪人混,放送之命。請羽林將尹遇進,公州討捕使李濟冕,竝仍授前任,催促發送,請當該堂上推考。措辭竝見上答曰,不允。第三件事依啓。
禁府,朴再昌拿囚。啓。
全羅監司書目,臣母病添重,情理煎迫,凡務委滯,春巡過時,乞解職名,以便公私事,上疏上送事。啓。答曰,省疏具悉。卿其勿辭,俟母病間察職。
領議政崔錫鼎上疏。大槪,屛伏數朔,今始冒死陳籲,伏乞聖明,亟命遞削職名,勘正罪犯事。入啓。答曰,省疏具悉卿懇。頃日筵奏,大段失言,而本心斷斷無他,則如護逆等語,誠有萬萬不然者。予何可以此疑卿乎?至於還納命召,尤涉太過,卿其安心,勿辭領收,亦勿待罪,須速入城,以副予意。仍傳曰,遣史官傳諭。
吏曹判書李寅燁上疏。大槪,臺評纔停,召牌遽降,嚴畏分義,趨詣闕外,而彈墨未乾,情地危蹙,玆敢陳疏徑退,臣罪萬死,乞命鐫罷職名,以謝臺議事。入啓。答曰,省疏具悉。卿其勿辭,安心行公。
持平李世最上疏。大槪,敢陳難冒之情,冀蒙鐫斥,兼附區區所懷,以備裁察事。入啓。答曰,省疏具悉。覈處之請,旣甚謬戾,而其他所陳,出於好論人得失是非。近來朝象之泮渙,未必不由於此,此等風習,彼此同然,予實惡之也。
上在慶德宮。停常參·經筵。
謝恩,兼春秋鄭以規。
去丁亥秋冬褒貶,唐津縣監朴重龜,保安縣監明廷耉,黃澗縣監金季珍,金井察訪李箕錫,以上,中,鎭岑縣監鄭世模,下。
傳曰,明日晝講爲之。
禁府,金世鎰拿囚。啓。
兼輔德李觀命牌不進,依承傳罷職。
政院啓曰,吏曹郞廳來言,今日開政事命下,而判書李寅燁病不來,參判權尙夏,參議尹德駿俱在外,不得爲之云。判書李寅燁卽爲牌招開政,何如?傳曰,允。
又啓曰,京畿監司李健命,以漣川縣監柳載和未署經,令本院稟旨變通事,馳啓矣。卽今守令未署經,非特柳載和一人而已,諫官及監察未署經亦多,而兩司多官,或在外或未肅拜或呈告,無以備員開坐。今日新差臺官下批後,與呈告未肅拜人員,竝卽牌招,使之署經,何如?傳曰,允。
又啓曰,吏曹判書李寅燁牌招不進,推考傳旨,今方捧入,而開政遷就,事甚未安,更爲牌招,何如?傳曰,允。
府前啓,請還收印信僞造罪人孫自哲,減死定配之命。請還收靈光罪人混,放送之命。措語竝見上答曰,勿煩。當該堂上推考事,措辭見上停啓。
持平李世最啓曰,臣以無似,謬蒙聖上拂拭之恩,前後敭歷,罔非越分踰涯。區區感戴之心,徒欲隨事盡言,小效塵露之報,而惟其智慮淺短,不足仰補萬一,尋常愧懼,若無所容。乃於玆者,適緣踪地之難安,冒上辭本,而旣有所懷,不得不以草草數語,附陳疏末矣。伏承聖批,不惟不賜開釋,辭旨極嚴,至以覈處之請,旣甚謬戾,此等風習,予實惡之爲敎,臣不勝悚慄,繼之以慨然也。夫言固易翻,聽亦難瑩。自前以筵奏間事,轉成爭鬧之端者,間或有之,而首相之以此獲咎,今已屢矣。至於記事之際,雖或有詳略之不同,亦豈至於全然沒去,而政院日記,旣無所錄,其時堂后,至於上章,入侍臣僚,亦有以未曾聞者爲言者云。臣果未知諫臣孰從而聽之,若果有謄示之人,則日記所無之語,又何從而謄示也?此而置之,臣恐萬一奸人,執無心之發,創言外之旨,以濟其傾陷之私,其弊可勝言哉?此臣所以欲懲日後,有覈處之請也。至於佐貳之壞亂政例,翰薦之不叶公議,非臣一人之言,實是公共之論,亦豈臣好論人是非得失而發哉?一自黨論橫潰之後,朝象日至於泮渙。此非但至尊獨憂於上,臣亦憂之。此等風習,彼此同然之敎,臣固知有爲而發也。若其近日傾軋之習,不獨殿下惡之,臣亦惡之。至若以好論人是非得失,爲臣之罪,則以臣愚滯之見,竊以爲不然也。殿下不知臣不肖,使之備員於臺憲之列,雖其言意糊塗,文辭拙訥,不能有摡於聖心,而若其所自勉者,則儘出於職思其居之義耳。雖使殿下之朝臣,有是而無非,殿下之朝廷,有得而無失,媕婀成風,恐非國家之福,而況今人心不古,世道日下,可言之事,不一而足,受殿下耳目之寄者,以好論人是非得失爲戒,而擧皆含默不言,則惡在其設置之意也?以殿下之明聖,豈不知此,而聖敎至此,不過如臣無狀,平日言行,不能見重於君父之致,尙何顔面,揚揚仍冒於言議之地乎?請命遞斥臣職。答曰,勿辭。
假注書洪尙賓書啓,臣承命,馳往于崇禮門外林塘村,領議政崔錫鼎所住處,傳宣聖批後,命召傳授,則以爲,屛伏數朔,跼蹐靡容,而朝家迄未有處分,敢以短疏,仰請嚴誅矣。不意史官遠來,傳宣聖批,特賜誨諭,詞旨丁寧,臣莊誦再三,涕淚自零,且惶且感,忽不知措身之所也。噫,臣之愚暗謬戾,妄有陳奏之罪,擢髮難贖,追思戰悸,自知其失,而本心之無他,幸蒙天鑑之照臨,今雖萬被誅戮,亦無所恨。惟是臺諫之聲罪,若是其嚴峻可愕,則何敢以郵罰之不加爲解,而一刻自安于心哉?在臣私義,惟當退伏省愆而已,夫豈有一分冒進之理?虛辱聖眷,末由祗承,氷火交中,不知所達云矣,敢啓。傳曰,知道。
京畿監司書目,安山呈,以掌令鄭齊斗辭職上疏上送事。啓。遞差。
又書目,龍仁呈,以奉朝賀南九萬上疏上送事。啓。答曰,省疏具悉卿懇。卿其體予昨歲面諭之旨,安心復路,留住近郊,毋孤至望。仍傳曰,遣史官傳諭。以上朝報
禁衛營啓曰,因吏曹判書李寅燁所啓,御營·禁衛軍換番事,使都提調·大將稟處事,命下矣。本營則自正月至五月,湖西軍兵鱗次上番,而卽今上番軍兵中,癘疫出幕者,其數甚多,亦有死亡,已極驚慘,都民之因此薰染,亦涉可慮。闕內入直之軍,亦有傳痛者,尤爲未安。以癘疫不及之道,推移上番,曾有前例,重臣陳達,事甚得宜。來朔乃是新軍上番之月,海西·關東則排番知委之際,勢難及期上來,姑以六七月當京畿中部前司及左司軍兵,分五哨,四五月兩朔,爲先推移上番,湖西四月當上番者,境上逢點,似在於數日內,姑爲退番,以待日後定奪分付之意,西道監兵使處,急速發馬知委,何如?傳曰,允。禁衛營謄錄
有政。以南致熏·金萬埰爲承旨,沈得元爲掌令,閔鎭厚爲刑曹判書,金東弼爲正言,洪重衍爲戶曹正郞,趙泰耉爲兼知義禁,李世最爲修撰,宋正明爲副修撰,趙泰耉爲副提學,許墀爲兵曹參知,洪受渼爲金井察訪,李㙫爲校理,李漢宗爲永柔縣令,李觀命爲輔德,梁聖揆爲掌令,李邦彦爲司書,金興慶爲文學,李宇恒爲喬桐府使,盧世夏爲持平,金簋爲學諭,洪尙賓爲奉常直長。
上在慶德宮。停常參,只晝講。
卯時,日有左珥。申時酉時,日暈。
謝恩,大司憲李益壽,掌令沈得元,校理李㙫,修撰李世最,正言金東弼。
政院啓曰,今日晝講爲之事命下,而知經筵趙泰采病不來,李寅燁陳疏,趙相愚呈辭,同經筵李益壽·金宇杭未肅拜,兪得一亦病不進,竝卽牌招,以爲推移入侍之地,何如?傳曰,允。
謝恩,同經筵金宇杭。
晝講。入侍,知事金宇杭,特進官李萬成,承旨孟萬澤,玉堂李㙫·李世最,假注書洪尙賓,兼春秋韓在誨·鄭以規,武臣李諿。
傳曰,明日盡講爲之。
參知李震壽,持平盧世夏,副修撰宋正明牌不進,依承傳罷職。
吏曹啓曰,臺諫有闕,政事,取稟。傳曰,明日爲之。
忠淸右道暗行御史書目,結城縣監鄭棟隆,不法文書,旣已現露,爲先封庫事。
大司憲李益壽啓曰,臣情病俱苦,荐違隆召,疏單見阻,一味危蹙。乃於此際,天牌又降,嚴畏分義,黽勉趨詣,而第臣伏見在囚人尹就商供辭,以循襲謬例,引而爲罪,而該府議讞,亦在於此,臣不勝瞿然之至。就商以同罪之人,尙在未勘之中,則在臣之道,惟當今姑引伏,以俟其出場之如何,而日者諸臣罪名,已經勘處之故,臣固誤認爲就商所坐,條貫差別,不復致念,恬然出肅,仍赴試院矣。處義之道,莫宜少忽,而行己不審,乃至於此,追省惶慙,無以爲容。顧今所叨之職,自異庶僚,尤何可以一時譴罷,有所自解,而晏然苟冒於官次乎?請命遞斥臣職。答曰,勿辭,退待物論。
京畿監司書目,水原呈,以吏曹參議尹德駿辭職上疏上送事。啓。答曰,省疏具悉。爾其勿辭,從速上來察職。
掌令梁聖揆上疏。大槪,臣之情迹,不可復入臺地,而召牌之下,分義是懼,不得不趨詣禁扃之外,而顧臣向日所遭,有非尋常規警之比,玆敢露章自列,懇乞亟削臣職,以謝人言事。入啓。答曰,省疏具悉。爾其勿辭,從速察職。
左承旨金萬埰上疏。大槪,臣於本職,旣有難冒之勢,且患風丹之病,症情萬分危惡,旣無祗承之望,乞蒙恩遞,俾尋生路事。入啓。答曰,省疏具悉。爾其勿辭,從速察職。
副提學趙泰耉上疏。大槪,臣於本兼兩任,俱有親嫌,在法應遞,才分不逮,情勢之難安,有不敢更暴者。召牌之下,竟未祗赴,臣罪萬死。新授職名,一倂照法遞改,仍勘臣罪,以重名器,以安私分事。入啓。答曰,省疏具悉。疏辭,令該曹稟處。
兵曹判書趙泰采上疏。大槪,注疑乖當,荐速臺評,縮伏俟譴之中,召牌遽降,分義所在,固當趨詣闕外,仰請處分,而彈墨未乾,踪地危蹙,末由祗承嚴命。臣罪萬死,乞賜遞改臣職名,仍勘臣罪犯,以謝臺議,以安愚分事。入啓。答曰,省疏具悉。卿其勿辭,安心行公。
兵曹參議許墀上疏。大槪,同罪之人,尙在未勘,則在臣廉義,其不敢以所坐之異,貫已罪之經勘,爲之自解,而厭然徑據於榮次也,明矣。召牌之下,分義是懼,不得不來詣闕外,仰暴情實,乞遞臣職,以安私分事。入啓。答曰,省疏具悉。爾其勿辭,從速察職。
右議政徐宗泰箚子。大槪,更瀝肝血,伏地俟命,懇乞憐察崩迫之情,窮極之勢,亟賜罷免,以幸國事事。入啓。答曰,省箚具悉卿懇。前後批旨,慰釋已悉,辭竭意窮,復何多誥?仍念前席,卿雖未能明白陳達,而本心則斷斷無他,予豈有一毫疑卿之心?於卿亦無大難安必釋負之義,而謙挹太過,造朝無期,實非始慮之所及也。日上三章,決不可允許。須體此意,卽起視事,共濟時艱。仍傳曰,此批答,令偕來史官傳諭。以上朝報
晝講入侍時,李㙫啓曰,不幸近來癘疫熾盛,臣往來鄕外,備知札瘥之相仍。卽今城中,漸至蔓延,言念民事,極爲悶慮。在前如此之時,有設祭禳祓之例,小臣亦未出入筵席,未知朝家,或已有設行之擧,而臣旣目見京外災癘之慘,敢此稟達矣。上曰,近來癘疫孔慘,誠極悶慮,縱有藥物下送,糧米題給之命,而設祭一款,未及擧行矣。儒臣所達誠是,令該曹稟處,可也。燼餘
上在慶德宮。停常參,只晝講。
權持啓曰,明日殿試開場,出榜間,視事,頉稟。傳曰,知道。
金致龍啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
權持啓曰,領議政崔錫鼎,右議政徐宗泰,判府事徐文重,命招不進矣。傳曰,知道。
又啓曰,明日崇政殿殿試時,香室移接於扈衛廳,春秋館減省記之意,敢啓。傳曰,知道。
金致龍啓曰,吏曹郞廳來言,今日爲政事命下,而判書李寅燁陳疏,參判權尙夏,參議尹德駿俱在外,不得開政云。判書李寅燁,卽爲牌招開政,何如?傳曰,允。
又啓曰,明日慕華館式年武科殿試時,命官,何大臣進去乎?敢稟。傳曰,左相進去。
又啓曰,明日慕華館武科殿試時,兩司城上所牌招言送之意,敢啓。傳曰,知道。
又以兵曹言啓曰,明日入直守門將曺錫夏受點之後,該廳書員來言,曺錫夏呈辭在外,而誤爲懸頉於同官楊震蕃名下,以致受點云。莫重入直單省記修正之際,初不致愼,受點之後,始乃覺察,來告之狀,極爲可駭。當該書員,自本曹從重治罪,原單子中,改付標以入之意,敢啓。傳曰,知道。
金弘楨啓曰,近日判金吾,久爲引入,秋曹長官,尙不出仕,滯囚之弊,委屬可慮,判義禁趙相愚,刑曹判書閔鎭厚,竝卽牌招察任,何如?傳曰,允。
政院啓曰,昨以署經事,請牌兩司,而或引避,或陳疏,或呈告,或違牌,終不得開坐署經,事甚未安。除在外引避退待呈告入啓外,未肅拜呈告人員,竝卽牌招,使之署經,何如?傳曰,允。
假注書申混出使,代以朴聖輅爲之,朴聖輅病,代以鄭夢海爲之。
晝講。入侍,同知事兪得一,特進官尹世紀,承旨權持,玉堂李㙫·李世最,假注書鄭夢海,兼春秋韓在誨·鄭以規,武臣沈欞。
禁府,朴尙信拿囚。啓。
明日文科殿試時,讀卷官三,李頤命·姜鋧·崔錫恒,對讀官四,元聖兪·任舜元·任守幹·沈壽賢,武科殿試時,參試官三,尹世紀·李基夏·李弘述,參考官三,洪禹寧·李鐵徵·李汝迪。
假注書金啓煥書啓,臣敬奉聖批,傳諭于右議政徐宗泰,則以爲,臣卽伏聖批,不許臣所請,而諭敎責勉,天語諄諄,不啻如慈父之詔子。乃以雖未能明白陳達,而本心則斷斷無他爲敎,無狀賤臣,何以猥承此君父之隆眷?惶悚感激,伏地涕泗,而又不勝其抑塞,竊自痛下情,尙不見察於日月之下也。臣之罪咎疊積,不亶在於筵對,而又其差失之重,豈特不能明白而已耶?臣之大難安,必可遞者,必在於此,而聖度天大,旣賜涵貸,前後慰釋,勤至於如此,而臣上畏國體,下顧私心,終不敢萌一分冒進之念,辜恩忘分,死有餘罪,戰怖掩抑,不知所達云矣。臣姑仍留之意,敢啓。傳曰,知道。
府前啓,請還收印信僞造罪人孫自哲,減死定配之命。請還收靈光定配罪人混,放送之命。措辭竝見上引嫌而退,旣經勘處,條貫又別,到今引嫌,殊涉太過,請大司憲李益壽出仕。答曰,不允。處置事,依啓。
吏曹判書李寅燁上疏。大槪,縮伏俟譴之中,嚴召押至,不得不趨詣闕下,而情危勢蹙,冒死申籲,乞蒙恩遞,以幸公私事。入啓。答曰,省疏具悉。臺言過當,不必深嫌,卿其勿辭,安心行公。
刑曹判書閔鎭厚上疏。大槪,臣之情勢,決無冒出之理,累違召命,罪合萬隕,更陳危懇,乞被罪譴事。入啓。答曰,省疏具悉卿懇。日者臺論,大有乖於篤厚之風,不惟予所不取,持公議者,亦必不以爲是,則於卿,更無難安之端矣。本職兼帶,俱非閑慢,須勿過辭,速出行公。
晝講時,尹世紀所啓,去壬午年間,別監倉庫,多被水患,而天字庫,則地勢最高,故典守之人,全不致慮矣。翌年開見,則庫後巖水,流入庫中,數千斛所儲,太半腐傷,而庫子色吏輩,不卽看檢,經年之後,始爲發覺,而今則雖典牲畜料,亦不可用矣。其時當該郞官及諸庫直,不無其罪,而卽今腐傷六百石,留置無益,何以爲之乎?兪得一曰,倉庫典守之官,每當潦雨之節,報知看審,自是職掌應行之事,國穀六百石,水濕盡爲腐棄,則其時郞官,不可無罪也。尹世紀曰,其時郞官論罪,色吏庫子處,或三分之二,或三分之一,徵之乎?兪得一曰,此有典守不謹之罪,與頃年軍資監無面之事,有間,似當減分處之也。上曰,此與軍資監之事,有間。其時郞官,査出罷職,色吏庫子,則從重科罪後,三分之一徵捧,可也。出擧條又啓曰,國家凡百需用,皆責貢物,而價物多寡,各隨其元貢之輕重矣。近來貢物下人,預爲引年受價之故,私賣年條,以致無面。當其應役之際,或貸私貸,或賣家産,不成貌樣,故臣爲慮此弊,計其一年進排,欲爲分等給價,別立科條,以爲均役之地。且貢物下人輩,私自賣買之規,一切痛禁,何如?兪得一曰,臣於尹世紀所達貢物私賣事,亦有所懷,故敢達。貢物給價,自有定限,萬分緊急難堪者外,不得越例先下,以存防限。引年私賣之人,雖出於姑息之計,當其年條,旣不得又受價本,則自曰白地應役,反爲貽弊取怨,固以矜悶,而且市直高下,多係於貢物分給之際,其有關於都下大小人民者不些。以此貢物私賣,曾有禁令,今番關西人金麗仁,以賑事,來賣貢物,故惠廳所管,則臣與李寅燁,同議嚴防,私賣人治罪還退,只令年條如干石許賣之人,則決罪後治之,而私賣一款,不可不痛禁矣。上曰,貢物私賣,甚爲有弊。自今痛加嚴斷,均役,亦爲依所達變通,可也。出擧條以上燼餘
尹世紀啓曰,近來諸道凶歉連仍,朝家每用恤民之典,例納還上,或停捧或蕩減,畿內還穀,蕩然殆盡,種糧不能繼給。至於釋奠,城隍等祭享,所用應下米太,或以賑廳及常平穀,貸用甚多,此猶難繼,以惟正之穀,推移劃給,其在事體,殊甚未安。湖南檢營米,多至十餘萬石,以未及運納本所,穀在各邑云。沿海邑所在二萬石,除出運來,分給畿邑,以爲糶糴用耗之地,何如?上曰,畿內還穀,減縮如此,不可無變通之道,依所達施行,可也。備局謄錄
禮曹啓曰,幼學黃啓垕,今式年文科會試,二等第一人入格矣。今月十三日,遭母喪云,許赴後科殿試之意,敢啓。傳曰,知道。禮曹謄錄
上在慶德宮。停常參·經筵。
金致龍啓曰,小臣武科殿試,慕華館進去下直。傳曰,知道。
江原監司狀啓,旌善居幼學辛斗益妻許氏等渰死事,及良人金白云等燒死事,傳于孟萬澤曰,渰死·燒死人等,令本道恤典擧行。
忠淸監司,以韓山等官居私奴北失等十名,渰死·燒死事狀啓,傳于孟萬澤曰,渰死·燒死人等,令本道恤典擧行。
金致龍啓曰,今此武科殿試時,直赴擧子金俊鳴·任厚綱·洪萬雄·鄭時桓·孫壽億·李贊相等六人錄名單子,無緣不呈,故不得付今日之意,敢啓。傳曰,知道。
又以兵曹言啓曰,訓鍊都監砲手馬成龍內中日連三次鳥銃沒技,因本曹啓辭,有直赴殿試之命矣。前日三次所授馬帖,依前例還收之意,分付該曹,何如?傳曰,允。
執義李正臣,掌令沈得元啓曰,請還收印信僞造罪人孫自哲,減死定配之命。請還收靈光定配罪人混,放送之命。措辭竝見上答曰,勿煩。
咸鏡監司書目,端川郡守曺復卿,御史旣已封庫,罷黜事。
注書洪禹瑞上疏。大槪,臣於日昨憲臣之疏,有不容泯默者,玆敢冒死首實,仰請嚴誅。亟命鐫臣職名,仍勘臣辜犯,以謝臺議,以靖私義事。入啓。答曰,省疏具悉。所失在彼,於我何嫌?請削史薦中一人,殊非公平之心。爾其勿辭,從速察職。
正言具萬理上疏。大槪,薇垣新命,出於夢寐之外,如臣疲劣,實難堪承,而且伏見注書洪禹瑞前後疏本,情勢亦難冒居於言地。伏乞鐫遞臣職名,以重官方,以謝人言,附陳區區所懷,以備澄省事。入啓。答曰,省疏具悉。疏中陳戒,言甚切至,深用嘉尙,可不留心焉?爾其勿辭,從速察職。
禮曹參議趙泰東疏曰,伏以臣,頃蒙恩暇,早出先壠,葬需凡百,躬自經理,庶可以及期改窆,何莫非聖恩攸曁?感結幽明,涕淚交零。臣昨伏見朝紙,本曹新判書趙相愚,行公有日,臣與相愚,有友婿應避之嫌。伏乞聖明,亟命攸司,照法遞改,不勝幸甚。踏啓字。
上在慶德宮。停常參·經筵。
巳時午時,日暈。
下直,慶源府使尹遇進。
南致熏啓曰,明日常參·經筵,取稟。傳曰,只晝夕講。
又啓曰,來二十一日,輪對日次,取稟。傳曰,停。
孟萬澤啓曰,吏曹郞廳來言,新恩政事及守令有闕,政事,何以爲之?取稟。傳曰,當日爲之。
金致龍,以都摠府言啓曰,今日入直軍士,中日習射,請出標信。傳曰,知道。
又以吏批言啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,文科甲科第二人第三人,當付七品職,而時無窠闕。直長中仕滿及未仕滿,依例備擬遷轉後,推移付職,何如?傳曰,允。
有政。以權尙游爲禮曹參議,閔鎭遠爲同義禁,金始煥爲兵曹正郞,盧光協爲端川郡守,崔雲龍爲結城縣監,金夏明爲瓦署別提,安重弼爲禮賓主簿,金興慶爲兼中學敎授,趙泰億爲兼西學敎授,李㙫爲兼東學敎授,李洙爲永柔縣令,兪命凝爲掌令,權以鎭爲弼善,金榦爲典籍,李㙫爲兼輔德,趙泰耉爲同成均,李挺周爲典籍,金呂重爲造紙別提,徐命淵爲宗廟直長,金爲內贍直長,申處華爲平壤庶尹,兪命雄爲承旨。
兵曹,行判書趙泰采病,參判洪璛病,參議許墀未肅拜,參知任舜元進,左副承旨金致龍進。以趙泰東·朴守剛·梁聖揆·鄭敏和爲副護軍,金萬埰爲副司直,趙泰億爲副司果,金瑞望·孫時英爲副司正,趙廷元爲同知,金重九·李昌齡·成重三爲僉知。
金致龍啓曰,新除授左承旨兪命雄,纔往江原道春川地,斯速乘馹上來事下諭,何如?傳曰,允。
金弘楨,以義禁府言啓曰,李喜朝·洪禹錫等山訟,漢城府郞廳摘奸,兩造對辨次,依前下敎,啓稟放送矣。今已就辨,入來待命,卽爲還囚之意,敢啓。傳曰,知道。
又以侍講院言啓曰,本院新除授弼善權以鎭,時在京畿仁川地,書筵入番事緊,斯速乘馹上來事,下諭,何如?傳曰,允。
金致龍啓曰,卽者政府錄事,來納領議政崔錫鼎命召,何以爲之?敢稟。傳曰,令傳批史官還授。
執義李正臣,掌令沈得元啓曰,請還收印信僞造罪人孫自哲,減死定配之命。請還收靈光定配罪人混,放送之命。措辭竝見上答曰,勿煩。
修撰李世最上疏。大槪,臣於洪禹瑞之疏,有不敢泯默者,玆敢冒死仰籲,乞賜鐫削臣職,仍治臣妄言之罪,以快人心事。入啓。答曰,省疏具悉。爾其勿辭察職。
持平鄭纘先上疏。大槪,臣頃忝憲職,妄陳一疏,未蒙採納,徒觸時諱,處置見遞,私分粗安,千萬夢寐之外,又叨新除之命,驚惶感激,罔知攸措。顧臣僨敗之蹤,決不可復入言地,益增罪戾,玆敢冒死仰籲於聽卑之聰,乞蒙遞罷臣職,仍正臣罪,以快人心,以安愚分事。入啓。答曰,省疏具悉。爾其勿辭察職。
領議政崔錫鼎上疏。大槪,冒萬死更申籲呼,乞蒙先削職名,仍勘罪犯事。入啓。答曰,省疏具悉卿懇。纔諭至意於前疏之批矣,更何多誥?所納命召,又令史官還授,卿其須勿固辭,安心入城,用副予望。仍傳曰,遣史官傳諭。
上在慶德宮。〈停〉晝講·夕講,常參·經筵。
下直,龜山僉使李汝巖。
權持啓曰,明日常參·經筵,取稟。傳曰,只晝講。
金弘楨,以都摠府言啓曰,副摠管李晩成,戶曹坐起進去之意,敢啓。傳曰,知道。
金致龍,以備邊司言啓曰,本司堂上無故行公之員無多,每於開坐之時,未免苟艱。其中判義禁趙相愚,刑曹判書閔鎭厚,疏批開釋之後,尙不出仕,殊涉太過,而刑獄積滯之弊,未有甚於近日。無論罪犯之輕重,一倂俱囚,疏決無期。兵曹判書趙泰采,亦爲累日引入,以致事務之曠廢,俱極可慮,竝卽牌招察任,何如?傳曰,允。
注書洪禹瑞病,代以權熀爲假注書,權熀在外,代以申世雄爲假注書。
掌令沈得元啓曰,請還收印信僞造罪人孫自哲,減死定配之命。請還收靈光定配罪人混,放送之命。措語竝見上答曰,勿煩。
假注書申混書啓,臣承命馳往于龍仁北面琵琶潭奉朝賀南九萬所住處,傳宣聖批,則以爲,臣幸蒙恩許,得還舊栖,而欲便私分,復乞仍留,有違明旨,宜伏重誅,封章拜送,方此氷炭之交會矣。不意聖明,又施恩貸,史官遠臨,傳宣溫批,且命復還近郊,臣於此,惶恐感激,不知涕血之橫集也。然念臣情理,實有悶迫者,加以疾病沈淹,危喘將絶,承命更進,其勢末由,而精神昏憒,不能一一陳暴,徐俟所苦稍定,仰籲宸嚴云矣,敢啓。傳曰,知道。
掌令兪命凝疏曰,伏以,臣於向者除拜本職也,有不可恬然冒出者,陳章略暴情實,呈單幸蒙恩遞,區區私分,得以粗安。不料以前冬首相筵奏時,不言之故,重被臺劾,仍勘罪罰,杜門屛息,甘爲聖世之棄物,日昨恩敍,遽及廢蟄之中,今玆新命,又出夢寐之外,臣誠驚惶感激,措躬無地。顧臣所遭,不比尋常,亦安敢以後時爲嫌,而不一仰暴乎?首相筵稟也,臣亦嘗忝隨諸臣之後矣。其言則只是法例間耳。彼黯之惡逆,卽人所憤疾,大臣獨以何心,有毫分顧護之意哉?決知其萬萬無此理也。若以緣坐已施,到今提起爲咎,則不過曰率爾而已,而聖上卽下嚴敎,奏語便歸空言,則其在三司之列,復何辨斥於其間乎?臣亦泯默而退者,蓋以此也。彼臺臣不諒大臣之本情,遽加罔測之罪名,指以爲護逆,結之曰懲討,其所以脅勒恐動之者,無所不至,此殆出於抵巇陷傾之計,甚非聖朝和平之福,而排擊之鋒,迤及於入侍三司,斥之以媕婀循默,詆之以尸居不職,戈戟森然,詬辱狼藉,至今思之,令人危怕。如臣疲劣,本不合於言責之任,而前後忝竊,輒取顚躓,尸素之罪,固已多矣。況今彈墨未乾,餘悸在心。又何敢抗顔復廁於臺端,以喪一身之廉義,重貽淸朝之羞辱乎?此臣所以徊徨悶蹙,不敢頃刻安者也。不得不冒死疾籲於天地父母之前,伏乞聖慈,俯諒危懇,亟命鐫削臣職名,以謝臺議,以靖私分,不勝萬幸。臣無任屛營祈懇之至。謹昧死以聞。答曰,省疏具悉。爾其勿辭察職。
司書趙泰億上疏。大槪,春坊兼任之命,忽下於廢蟄省愆之中,臣誠驚惶感愧,不知所措。彈墨未乾,情迹危蹙,斷無趨承之理,乞削臣職,以全廉義,以謝臺議事。入啓。答曰,省疏具悉。爾其勿辭察職。
江華留守黃欽辭職上疏。入啓。答曰,省疏具悉。卿其勿辭,調理行公。
午時,上御資政殿,晝講,入侍,知事李寅燁,特進官崔錫恒,參贊官金致龍,侍讀官李㙫,檢討官李世最,假注書鄭夢海,記事官鄭以規·韓在誨,武臣金錫命。㙫曰,前受音費無極之極字,史記作忌,故曾從忌音進讀矣。左傳亦作極,當從極音。上曰,然矣。上讀前受音一遍。㙫讀自秋八月己亥晉候夷卒,至窮兵於遠。㙫曰,懸吐,當在於遠字句,而誤在於虛字句矣。至楚削矣句,㙫曰,懸爲尼吐未穩,當作羅吐。上曰,唯。讀至惡惡短之義而止。上讀新受音一遍。八行缺㙫又曰,楚人及吳,戰于長岸,當時楚君,不能去讒賤貨,使費無極以讒勝,囊瓦以貨行,而策士奇才,爲敵國用,小人之禍如此。昔者唐太宗時,權萬紀上言,宣饒銀大發采之歲,可得數十萬緍。太宗曰,卿未嘗進一賢退不肖,而專言稅銀之利。昔堯·舜抵壁投珠,桓·漢靈帝聚錢爲私藏,卿欲以桓·漢靈帝俟我耶?是日黜萬紀,太宗可謂賤貨貴德矣。今楚君不能去讒賤貨,終至國破,豈不惜哉?此有國者之所當戒也。世最曰,朝虞出奔,而吳兵入郢,讒人之妨賢害國,豈不畏哉?㙫又曰,有星孛于大辰,宋·衛·陳·鄭同日火,此由當時王室微弱,而諸候不救,故天之降災也如此。伊尹曰,惟天,降災祥在德,天人相與之理如此。子産,鄭之一臣也。能行令政,火不爲災。漢孔光曰,世俗祈禳,無益於應天之實。當時裨竈,猶以祈禳爲言,而子産曰,天道遠人道邇,非所及也,不與玉瓚灌斝。卽今癘疫,前古未有,八路都城,無處不有,暑雨祈寒,民有猶怨咨。況此癘疫,死亡相繼,軫恤之道,容可緩乎?殿下深居九重,凡於外方奏聞,必當惕念警懼,而臣前者所達祈禳末節,此蓋悶時迫切之意,而行此萬一不得已之事耳。敬戒天畏,一念修省,卽今日事也。上曰,因文義進戒切至,當加意焉。世最曰,災不虛生,必有所召,誠不可諉之天變之適然,而必當恐懼修省,使有轉移之道,可矣。寅燁曰,子産不信左道,能修其政,而終至於火不爲災,天人相感,有如是矣。宋景之三言徙熒,殷湯之六責弭旱,不其信乎?今者外方癘疫,固已矜悶,而當此播種之期,尙有彌月之旱,今年農事,若又不幸,則連凶之餘,人類殆盡。子産,小國之一臣,而能修令政,以弭天災。夫以堂堂千乘之君,寅畏對越,惕然修省,則癘疫旱災,豈無轉移之道乎?上曰,當益加惕念焉。十二行缺錫恒曰,名臣奏議,乃是稀罕之冊,而今此所印,只是九件。一番印出之後,隨卽毁板,不但工役之可惜,亦非廣布之道。當初聖意,蓋出於紙地之難繼,而此有不然。本館貢物主人,一年所受之價,以冊紙計之,則將至一千五百卷,足爲十件印出之資,以此加印,則似無所難,故敢此仰達。上曰,當初果以紙地爲難,以九件書下矣。依所啓,加印十件,可也。出擧條寅燁起而進曰,惶恐敢達。小臣無似,已試蔑效,而今者意外,又責銓任,逃遁不得,黽勉應命,而臨政注擬,已無精力。古人云,人非堯·舜,每事安得盡善?況當朝廷泮渙之時,調劑和合,難副輿情,一身僨敗,已無可言,而貽辱淸朝,亦必多矣。請命斥退小臣,更畀他人,則國得其任,臣無負罪矣。上曰,前者疏批,旣已備悉,須勿固辭,安心行公。寅燁曰,小臣精力才分,已無合當,而前旣僨敗,後亦可慮。況臣近者獨在銓地,每於臨政之際,窘急之患,非一非再,參判在外,上來遲速,姑未可知,使參議速來之意,分付政院,何如?上曰,吏曹參議尹德駿,催促上來事,政院分付,可也。榻前下敎諸臣退出。
申時,上御資政殿,夕講,入侍,知事李寅燁,特進官金演,參贊官金弘楨,侍讀官李㙫,檢討官李世最,假注書鄭夢海,記事官鄭以規·韓在誨。李㙫,讀自夏五月戊辰許世子,至蓋得春秋之旨矣。上讀新受音一遍。㙫釋文義曰,書以許世子止弑其君,春秋之筆,嚴矣。止以不嘗藥,受大惡之名。穀梁傳,歐陽脩皆有所論,而胡氏之說,是矣。上曰,胡傳之義,宜矣。㙫曰,此有己卯地震之變矣。董仲舒曰,天地流通,往來相應,災異之生,豈偶然哉?臣,地道也,地道安靜,臣道恭順,反是則必有非常之變矣。當時李孫,僭亂已甚,天之示警,蓋欲昭公,以德消變也。昭公不知反省,終至敗亂,不亦悲乎?上曰,然矣。以下缺判義禁趙相愚,刑曹判書閔鎭厚,明日待開門牌招察任事。榻前下敎
上在慶德宮。只晝講,停常參·經筵。
權持啓曰,明日常參·經筵,取稟。傳曰,只晝講。
金致龍啓曰,大司憲李益壽,執義李正臣,掌令沈得元呈辭,掌令兪命凝,持平鄭纘先未肅拜呈辭,持平李柱天受由在外,今日以監察茶時之意,敢啓。傳曰,知道。
政院啓曰,判義禁趙相愚,昨日榻前,旣以無引嫌之事,下敎,今又違牌,事甚未安,更爲牌招察任,何如?傳曰,允。
平安監司尹趾仁疏曰,伏以,臣伏見諫院請推之啓,以臣謂自辟權以鎭,而至斥以曲循情願,臣不勝惶懼慙悔,不知置身之所也。以鎭曾經南邑與漕臺,以聰明綜核,守法奉公見稱,故臣欲一與之同事,以觀其治理,果與向來銓官,有所云云。蓋以鎭,連有經幄之命,而終不拜命,且離玉署,而出營邑,近或有例。以虛名而縻之,恐不如責實效於外職,臣之初欲辟來者,非出於爲以鎭之地,此則朝廷之上,亦或有知臣之本意者矣。今者諫臣,以外輕內重之意,責臣則臣固無辭自解,而過疑於匪情,直歐於循私,此無非臣平日言行,不能見信於同朝之致,慙懼之外,更不敢呶呶費說,以傷事體,而所被人言,有非尋常,決不可晏然仍冒於外臺風憲之任,以貽搢紳之羞,玆敢不避煩猥,冒死封章,仰籲於天地父母之前。伏乞聖明,亟命鐫削臣職名,仍治臣妄誤之罪,以尊國體,以安賤分,千萬幸甚。臣無任惶悸震慄屛營俟罪之至。謹昧死以聞。答曰,省疏具悉。卿其勿辭,從速察職。
說書李眞儒疏曰,伏以,臣於直中,猝患寒疾,自再昨症勢越添,昨日召對,忍病入侍,而對罷之後,僅僅扶曳歸院。頭惱有碎,肢節如束,昏倒叫苦,不省人事,以此症狀,決難一刻仍在於禁直,而僚員有故,未卽替直,實有汚藏淸禁之慮。今日若有召對之命,則末由趨造登筵,將不得備員侍講,事體之未安,私分之惶蹙,有不可勝言,玆敢仰伸疾痛之呼於天地父母之前。伏乞聖慈,察臣病勢之難强,亟遞臣職,以便調治,公私幸甚,臣無任屛營祈懇之至。謹昧死以聞。答曰,省疏具悉。爾其勿辭,調理察職。
校理沈壽賢上疏。大槪,憲臣之疏,詆斥備至,決不可抗顔於榮次。乞賜鐫遞,以謝人言,以安微分事。入啓。答曰,省疏具悉。爾其勿辭,從速察職。
同義禁韓聖佑上疏。大槪,臣忝在議讞之列,竊於李東彦獄事,有所疑惑可悶者,敢陳所懷,以備裁察,兼暴病重實狀,冀蒙鐫遞,以卒天地生成之澤事。入啓。答曰,省疏具悉。東彦獄事,何等重獄,而急急投疏,極力伸救,誠可駭然也。
禮曹判書趙相愚上疏。賤疾沈淹,日加一日,諸症俱劇,實有凜凜難保之勢,至如情地之難安,有不暇論。玆於荐召之下,又未趨承,驚惶罔措,惟願速死。敢暴病重實狀,冀賜處分,亟削臣職,仍治臣違慢之罪,以肅朝綱,以延殘喘事。入啓。答曰,省疏具悉。卿辭至此,判金吾之任,今姑勉副,卿其勿辭,調理行公。
午時,上御資政殿,晝講,入侍,同知事金宇杭,特進官金錫衍,參贊官孟萬澤,侍讀官李㙫,檢討官李世最,假注書申世雄,記事官鄭以規·韓在誨,武臣張師漢。上讀前受音,自夏五月,至春秋之旨矣。㙫進讀,自秋盜殺衛候之兄縶,至公如晉,至河乃復。上讀新受音,自秋盜殺衛候之兄縶,至公如晉,至河乃復。㙫進曰,盜殺孟縶,左氏以爲齊豹殺之,而胡傳不取者,宗魯知豹之將作亂,而不以告,其意不忠也,故以宗魯爲大惡,胡傳之說,深有得於聖人之意也。以下缺一條㙫進曰,書士鞅來聘者,隣國之使來聘,則當待之以禮,而李孫爭權,欲惡諸晉,待之以薄,致彼之脅,實非所以交隣國之道也,此聖人所以深罪之也。世最進曰,强臣爭權,國終被禍,其非邦交之舊,甚矣。上曰,然。㙫進曰,書入于宋南里以叛,亦所以深罪之也。凡書叛,有入于戚者而不言衛,有入于朝歌者而不言晉,有入于蕭者而不言宋,此獨言宋南里者,以其地之逼於宋國也,地逼於國,則其逼脅其君,已甚矣。穀梁傳所謂南里,宋之南鄙云者,非也。胡傳所謂南里,宋國城內之里名云者,是矣。上曰,然。㙫進曰,書蔡候朱出奔楚者,費無極,以楚之讒人,恐脅蔡人,使朱出奔,卒之有入郢之師,讒人爲亂,可不畏乎?故特書其出奔,以爲後戒也。世最曰,爲國之道,去讒爲首,使楚君,若能屛去讒人,則終豈有吳師入郢之禍乎?上曰,然。㙫曰,書至河乃復者,聖人蓋譏其自取之也。上曰,然。書此累矣。㙫曰,晉,强國也,何難乎魯也?魯不能自强,而日益衰弱,故晉得以輕進退之也。世最曰,人必自侮而後,人侮之,魯終不能以義自重,不知憤恥,而安於屈辱,以至於如晉,而見拒於晉,聖人之書此,蓋傷魯之益衰也。上曰,其然。蓋傷其不能以義自强也。
上在慶德宮。停常參·經筵。
下直,漣川縣監柳載和。
金致龍啓曰,大司憲李益壽再度呈辭,入啓,執義李正臣,掌令沈得元呈辭,掌令兪命雄,持平鄭纘先未肅拜,持平李柱天受由在外,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
權持,以侍講院言啓曰,本院上番,近甚不齊,兼輔德李㙫入直,玉堂弼善權以鎭陳疏未肅拜,兼弼善未差,文學丁道復受由在外,兼文學金興慶在外,時未上來,只有輔德臣權連日入直,而侍講輪直之際,事多苟簡,弼善權以鎭疏批已下,卽爲牌招察任,何如?傳曰,允。
校理李㙫疏曰,伏以,臣老母宿患沈綿,常有懍懍之憂,臣之情理,實無從仕之勢,而以萬萬無似之賤,每叨恩命,感戴惶畏,進退路窮,一出趨承,輒煩陳瀆,雖緣私悃之萬不獲已,此豈分義之所敢爲也?死罪死罪。臣於近日,因僚屬之不齊,淹滯儤直,數日以前,得聞母病,感風添發,而替直旣無其路,陳疏亦懼僭越,隱默遲回,已有日矣。今者又聞母病,一向無減,達夜呻痛,症狀甚苦,藥餌之節,委托無人,在臣私情,實爲煎迫,玆敢蒼黃徑出於闕外,臣罪尤無所逃矣。伏乞聖慈,亟命鐫遞臣本兼職名,仍治臣離直之罪,以便救護,以安私分,不勝幸甚。答曰,省疏具悉。爾其勿辭,救護母病。
弼善權以鎭上疏。大槪,身有重劾,決難復冒於榮次。伏乞亟命鐫削,以重官方,以安私分事。入啓。答曰,省疏具悉。爾其勿辭,從速察職。
上在慶德宮。停常參·經筵。
下直,端川郡守盧光協。
金弘楨,以義禁府言啓曰,利城前縣監車萬里,以違法,除軍士拿囚矣,依事目決杖放送之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
午時未時,日暈。
金致龍啓曰,卽者政府錄事,來納領議政崔錫鼎命召,何以爲之?敢稟。傳曰,令傳批史官還授。
領議政崔錫鼎疏曰,伏以臣,冒犯嚴威,再陳章牘,冀有以卽賜處分,早有勘正。伏承批旨,未蒙允許,申諭以安心入城,臣誠惶隕感悚,不知所以容措也。噫,臣之今日情迹,臺言雖極可怕,而謬妄之失,終難自恕,追思反省,愧悔交切。藉令無臺諫之論斥,固宜不免於譴何,況今所遭人言,何等罪名,雖蒙聖度如天,曲加推諒,得免於流殛之典,亦宜速行罷免,隨加郵罰,庶可以少謝臺議,獲安私心,而職秩猶在,批諭繼下,有若尋常眚過,循例辭避之比,毋論臣之悶蹙無地,豈所以嚴朝憲尊國體之道哉?縮伏累日,復此控籲,而命召有不敢仍留,輒復隨疏還納。伏乞聖明,特垂鑑燭,先將臣職名,亟命罷削,仍勘臣罪,不勝幸甚。答曰,省疏具悉卿懇。初疏之批,業已開示,而卿胡不諒,連章祈免,若是其過乎?心切愕然,無以爲喩。所納命召,又復還授,卿其宜遵前旨,須速入城,以副予意。仍傳曰,遣史官傳諭。
吏曹判書李寅燁上疏。大槪,臣於宰臣之疏,有不敢晏然者。乞賜鐫遞,仍治臣罪事。入啓。答曰,省疏具悉。伸救之言,何必爲嫌?卿其勿辭,安心行公。
同義禁閔鎭厚上疏。大槪,臣於金吾之任,有嫌礙之端,乞賜遞改,以幸公私事。入啓。答曰,省疏具悉。卿其勿辭察任。
上在慶德宮。停常參·經筵。
卯時,日有左珥。未時,日暈。
下直,林川郡守洪處宙,靑松府使李彦維。
金弘楨啓曰,大司憲未差,執義李正臣,掌令沈得元,持平鄭纘先呈辭,掌令兪命凝呈辭,入啓,持平李柱天受由在外,今日以監察茶時之意,敢啓。傳曰,知道。
吏批,承旨啓曰,今日祿都目政事兼行之意,敢啓。傳曰,知道。
吏批,行判書李寅燁進,參判權尙夏在外,參議尹德駿在外,右承旨權持進。兵批,行判書趙泰采進,參判洪璛進,參議許墀未肅拜,參知任舜元進,左副承旨金致龍進。以白時耉爲羽林將,金鼎鳴爲五衛將,鄭弘佐爲副摠管,閔鎭遠爲副摠管,李必煟爲僉知,朴台輔·梁重厦爲僉知,張遇一爲同知,吳時翊爲訓鍊院判官,崔處大爲都摠經歷,李聖恒爲都摠都事,申慶弼·洪以圖·鄭道徵·金器重爲武兼,文禮伯·朴泰道爲部將,鄭琳爲公州營將,李泳爲大丘營將,權聖大爲文兼,李億相爲楊花別將,李益壽爲司直,折衝崔尙㙫,今加嘉善,及第柳湜·孫時翼,今加折衝,李弼臣·呂必矩·朴枝華·金起鼎·李世達·玄泰夏·宋天周爲副護軍,朴文徵·徐宗矩·成大周爲副司直,李順坤爲平安監營中軍,崔錫恒爲大司憲,朴聖漢爲漢城判官,魚史衡爲江華經歷,兪崇爲高城郡守,韓爲相禮,趙道彬爲兼弼善,任守幹爲南學敎授,李㙫爲應敎,蔡明胤爲副修撰,金興慶爲兼校書校理,任守幹爲兼司書,黃啓河爲直講,丁道復爲掌令,李命佐爲社稷直長,洪尙賓爲承文博士,吳命恒爲承文著作。
傳曰,前大司憲李益壽,除判義禁。
兵批,承旨啓曰,業武李益芳,閑良鄭德基·金錫垓等,指示捕賊,軍官孟得宗,品官李垣,以捉虎之功,俱有加資之命,而係是儒品閑良,何以爲之?敢稟。傳曰,竝特爲加資。
孟萬澤,以弘文館言啓曰,新除授副修撰蔡明胤,時在忠淸道洪州地,經筵入番事緊,請斯速乘馹上來事,下諭。傳曰,依啓。
又啓曰,明日文武放榜時,兩司當爲進參,而時無行公之員,除在外外,呈告未肅拜人員,竝待開門牌招,使之進參,何如?傳曰,允。
右議政徐宗泰箚子。大槪,臣罪日深,乞蒙亟賜處分事。入啓。答曰,省箚具悉卿懇。日昨箚批,開示無餘,而今又上章,巽讓彌堅,愕然且慙,無以爲諭。遐心未回,而徑還史官,斷無是理。卿毋困我,卽起視事,用副如渴之望。傳於孟萬澤曰,此批答,令偕來史官傳諭。
上在慶德宮。停常參·經筵。
金致龍,以都摠府言啓曰,今日入直軍士,當爲中日習射,而文武科放榜相値,不得爲之之意,敢啓。傳曰,知道。
金弘楨啓曰,近日金吾滯囚,事甚可慮。新除授判義禁李益壽,卽爲牌招察任,何如?傳曰,允。
假注書金啓煥書啓,臣敬奉聖批,傳諭于右議政徐宗泰,則以爲,臣迫於情悃,又犯瀆冒之罪,伏奉批旨,藐然諭敎,益復諄切,殊失賤臣祈祝之望。臣捧讀以還,感隕悶塞,伏地涕泗,不知所言。今臣措身,實爲無地,恩命至嚴至厚,不承則涉於慢,罪咎旣重旣著,冒進則累於國,重犯違慢,固可怵畏,而上累朝廷之罪,豈不尤重矣乎?臣誠冥迷,莫知所以爲處,衷腸如焚,寧欲隕滅無知而已矣。臣誠才劣病劇,常懼無以自盡於忘身盡瘁之義,而不幸當此維谷之境,迫急之情,又不能得矜察於君父之前,臣誠悼恨,自數愆尤,席地惶感,惟俟嚴誅之遄加云矣。臣姑仍留之意,敢啓。傳曰,知道。
傳于權持曰,校理沈壽賢,前掌令兪命凝,明朝竝牌招來待。
權持啓曰,前掌令兪命凝牌招事命下,而時無職名,令該曹,卽爲口傳付軍職,何如?傳曰,允。
又以侍講院言啓曰,本院新除授兼弼善趙道彬,時在京畿衿川地,書筵入番事緊,斯速乘馹上來事,下諭,何如?傳曰,允。
兵曹口傳政事,以兪命凝爲副司直。
上在慶德宮。停常參·經筵。
下直,永柔縣令李洙。
金弘楨啓曰,大司憲崔錫恒,執義李正臣,掌令沈得元,持平鄭纘先呈辭,掌令丁道復在外,持平李柱天受由在外,今日以監察茶時之意,敢啓。傳曰,知道。
金致龍,以都摠府言啓曰,都摠管金宇杭,漢城府坐起進去之意,敢啓。傳曰,知道。
上在慶德宮。停常參·經筵。
金致龍,以都摠府言啓曰,副摠管李弘述,以訓鍊院都正禁軍等都試事,慕華館進去之意,敢啓。傳曰,知道。
又啓曰,今日賓廳日次,而時無行公之員,除在外呈辭入啓人外,竝卽牌招,以爲推移入侍之地,何如?傳曰,允。
金弘楨啓曰,判義禁李益壽疏批已下,卽爲牌招察任,何如?傳曰,允。
金弘楨,以吏曹言啓曰,新除授長城府使趙泰興戶奴,連次呈狀內,奴矣上典,臺疏論斥,不比尋常,其在廉義,決不敢抗顔赴任。長城府使趙泰興,今姑改差,何如?傳曰,允。
金致龍啓曰,領議政崔錫鼎處遣承旨敦諭事,命下矣。臣致龍與右副承旨金弘楨,今方對直,諸承旨皆已申退,所當卽爲牌招,以爲進去之地,而日勢已暮,敦諭草製進,啓下之際,自致遲延,城門未閉之前,將未及出去,何以爲之?敢稟。傳曰,明日敦諭。
校理金興慶疏曰,伏以,臣於昨年,猥陳私悃,特蒙矜許,使待罪百里,將母便養,殆浹八朔,一味榮感,攢祝度日。不自意玉署除命,遽及於累試蔑效之身,馹召之旨,遠降於下邑,寵光攸被,山川動色,臣誠驚惶感激,不省所措。恩命之下,未敢淹伏,理裝上道,計日前進矣。行到靑陽縣,宿患痰痞之症,挾感重發,胸隔悶塞,背胛牽痛,達宵宛轉,起居須人,瞻望京輦,尙限十許息程,而顧此病狀,已不敢驅馳。臣之進退,實爲狼狽,濡滯中道,亦涉貽弊,不得已擔舁病軀,取路松楸,以爲寸寸還歸,隨便調息之計,情雖迫隘,迹涉蹇慢。臣罪於是,萬殞難贖,倘賴生成之澤,幸得甦完,則自今至死之年,莫非圖報隆恩之日也。伏惟聖慈,天地父母,俯諒哀籲,特垂憫憐,亟許遞臣職名,俾得安意將息,以尋生路,千萬幸甚。答曰,省疏具悉。爾其勿辭,上來察職。
副修撰權忭疏曰,伏以,癃醜賤臣,冒竊淸班,人器不稱,愧懼徒積,猥陳血懇,冀蒙恩遞,而微誠未格,溫諭荐降,惶恐悶蹙,無地自容。臣竊念,人臣控辭,不一其端,循例陳章,以應古事者,固不足道,而身名汚衊,蹤迹靡安者有之,才識鹵莽,職事難堪者有之,疾病纏綿,筋力不逮者有之。今臣罪干名義,才短演綸,狗馬之疾,又在膏肓,以一介藐藐之賤,兼此三者而有之,豈可貪戀榮寵,靦顔而冒承哉?況臣自從舐犢以來,過於悲傷,火炎上衝,心神攪亂,俄頃倐忽之間,天飛而淵淪,有時拓窓推壁,失聲而奔迸,似此模樣,人或謂之風癲,溘露就木,不過朝暮間事。臣之病,誠甚急,而臣之情,誠甚慽矣。臣縮伏蝸室,虛帶華銜,留時引月,坐慢君命,席藁俟誅,祗自飮泣。不得不大聲疾號,更籲於天地父母之前。伏乞聖慈,曲加哀憐,亟賜鐫免,俾勿檢擧於朝籍,仍令畢命溝壑,千萬幸甚。踏啓字。
判義禁李益壽上疏。大槪,分外恩擢,驚惶罔措,坐違嚴命,恭俟物議,縮伏累日,今始冒死呼籲,乞將臣新授資級職名,竝行刊正,以重名器事。入啓。答曰,省疏具悉卿懇。今玆陞擢,意非偶然,卿其勿辭,安心行公。
吏曹參議尹德駿辭職上疏。入啓。答曰,省疏具悉。爾勿過辭,將母上來察職。
領議政崔錫鼎上疏。大槪,日昨溫批之下,惶感罔措,更申瀝血之懇,乞蒙亟允,所請,明賜處分事。入啓。傳曰,遣承旨敦諭。
巳時,上御興政堂,大臣·備局堂上引見,入侍,左議政李濡,行吏曹判書李寅燁,戶曹判書尹世紀,韓城君李基夏,左副承旨金致龍,執義李正臣,司諫朴行義,應敎李㙫,假注書申世雄·洪尙賓,記事官鄭以規·韓在誨。李濡進曰,風日不佳,上體若何?上曰,無事矣。李濡又曰,王世子氣體,若何?上曰,連爲平安矣。
李濡啓曰,頃者義州蔘商罪人,査啓聞後稟處事,有所定奪分付矣。觀此平安監司趙泰耉査啓,則或有先爲發謀者,或有持去現捉者,或有與之同謀者。論其首尾三人情犯,似無顯然有別之端,而結辭則以爲,當初發謀者尙東,潛藏犯禁者永建云,而其中得還則拔去,此必以得還,謂之稍輕,欲別首從之意,而以各人招辭見之,則實無可以明白區別者。問議于僚相,則以爲,有難分其首從云。敢此仰稟,以俟睿裁。大抵國家法令,一定之後,苟有犯者,雖係微細之物,斷不可饒貸。愚民或有昏迷觸禁者,多人之斷以死律,亦甚矜愍,故更加査問,以求可生之道者,實出好生之德,而今此三人,旣難區別如此,惟在自上處分。上曰,諸臣各陳所見,可也。李寅燁曰,一自金昌圭犯禁之後,又有尙東等犯禁,誠極痛惋。發謀者尙東,持去者永建,同謀者得還也。旣已現發之後,更無區別之道,似難饒貸於其間矣。尹世紀曰,李寅燁之言,是矣。一自金昌圭不得正法之後,禁令解弛,今又如此,以至法不行之境。尙東等所犯,旣無査出區別之道,則斷不可撓改矣。李基夏曰,大臣諸臣所達之言,實合法理,臣意亦然矣。金致龍曰,臣待罪灣上,致有私商犯禁,以此被罪,惶恐不敢仰達,而略知灣上事情,故敢此仰達。蔘商乃是極利,故實無防禁之道,而現發之後,又不嚴治,則無以懲戢矣。昨年昌圭犯禁之後,又有尙東輩犯禁之事,今又緩治,則日後之弊,有不可勝言。李正臣曰,三尺至嚴,且關後弊,斷不可屈撓矣。朴行義曰,事之顚末,臣固未詳,而邊上事重,有關後弊,如此等事,朝廷寧失於重矣。李㙫曰,臣亦不知前後曲折,而以金昌圭事觀之,極爲驚駭。法禁少弛,無以防閑,此亦關係邊事,其所現發者,恐不宜寬貸矣。上曰,犯禁者多矣。其中慮或有冤枉,故欲爲區別,而使之更査矣。今見道臣狀啓,則旣無分明區別之事,一體處斷,可也。
李濡啓曰,蔘貨犯禁罪人,今旣處斷,而當其推覈之際,多人囚繫,其中蔘主,則發賣之時,似無不知之理,亦必科罪而後,可以嚴防日後之弊,僚相之意如此,而臣意,則朝家旣許商賈買賣,蔘貨不能一切禁斷,而前後推覈,終無蔘主知情之端,則謂其必無不知之理,直爲科罪,似欠用法之道矣。上曰,推覈之際,旣無端緖之現露,則蔘主論罪,未知其可也。李濡曰,干連之人,今當定爲放送矣。上曰,放送,可也。李寅燁曰,不謹放賣,致有此弊,則蔘主亦不可無端輕釋,嚴刑放釋,似好矣。李寅燁曰,若有知情之端,則不特刑推而已。亦當從重論罪,而旣無現露之事,則不必刑推。此後如有買蔘之人,犯禁之弊,則蔘主亦難免罪之意,若爲添入事目,嚴加申飭,則爲蔘主者,可以警惕,詳審於放賣之時矣。尹世紀曰,李寅燁之言,可謂慮之深矣,而第賣之者,不必盡知其情,今姑赦置,而此後則嚴立科條,如有如前買賣之弊,與犯禁者,一體論罪,似宜矣。李寅燁曰,多數發賣之際,萬無不知之理,似當更推論罪,至於無端輕釋,則恐無懲畏之道矣。李濡曰,元犯罪人,旣已處斷,爲此更推,則元犯之正法未易,蔘主亦未必得其端緖,而一向滯囚,實涉可慮,斯速酌處,似爲得宜矣。上曰,無更推之事,蔘主今姑放送,此後則嚴立科條,如有現捉之事,一體論罪之意,定式施行,可也。
李濡啓曰,頃者東萊府使韓配夏,以漂倭名數差錯事,訓導別差狀啓請罪,而未及回啓之前,訓別等,因他事,旣已拿問。此狀啓中,問情疎漏,名數差錯辭緣,令禁府,以左水使狀啓參考,添入問目而勘處,似當矣。上曰,依爲之。
李濡啓曰,因蔘禁事,又有所仰達者矣。大利所在,民不畏法,而加以連歲荐飢,不能料生,故奸濫犯科之弊,不一而足,實難防塞矣。國家法制,若不先治其本,則有同慢藏誨盜,犯者必不止,旣犯之後,則不得不斷之以法,豈不可矜?自乙丑生變之後,毋論我境,一切嚴禁採蔘,其後稱以拾橡而許採,俾得資生。本官亦不無收稅補用之事,而朝家則有若知而不知者,久矣。至于上年,戶曹始有貿蔘江界之擧,便是朝家之所已許者,而私商之入往江界貿蔘者,宜加管束,以絶其潛賣北境之路,方可合於治本之道。不然而任其所爲,則灣上搜檢雖嚴,終無所益。上年節目中,私商貿蔘之數,使之成冊,而別無知數區處之事,故亦不知其歸於何處。自今爲始,私商之入往江界者,必令受出戶曹帖文,或自戶曹,緘送帖文於松都·關西等處,使之分給願受者後,成冊上送于本曹。且令江界,考其帖文,而許入境內,錄其所貿,而粘付元帖,以其都數,成冊上送于本曹司,本曹以此參酌,下送于倭館,以爲被執之地。其餘數,又爲國內公私轉換需用之資,則倭人必喜其蔘貨之流入,可以得其歡心,戶曹可以收稅,不患其需用之不足。灣上潛商之路,亦可以不甚費力,自至斷絶。臣以此言于尹世紀,世紀亦以爲然矣。尹世紀曰,在前則蔘路不狹,國用有裕,士夫貿用不難矣,今則戶曹需用甚艱,醫局買賣,價甚踊貴。至於倭館禮段蔘,出處無路,例爲給價貿用於廛人,一斤定以四十四兩白金矣。今番江界貿來人蔘品好,不合於倭館禮段,故招致監考,定價以五十二兩,出給廛人,使之推移貿用矣。依大臣所達,成給帖文,以爲憑考之地,成冊上送,以爲知數之規,則事甚便好。若有規外犯科之事,則論以潛商之罪,似或過矣,而近來人心巧詐,慢不畏法,孔明之治蜀尙嚴,在今可法,此後如有私商犯禁之事,論以一罪,似不可已矣。李濡曰,朝家旣已成冊,知數之後,固當定價,送于倭館,而如有不遵朝令者,嚴加禁斷,則北京私商之路,自然斷絶,又須預爲知委,定式施行矣。李寅燁曰,頃年北蔘許通之時,臣以利源固難防,而但恐因此犯越益甚之意,有所陳達,而旋因臺啓,寢其命矣。卽今彼人,亦以採蔘爲業,彌滿山谷,固無我人犯越之隙云,此則似無深慮,而唯是北京潛商,大利所在,不計死生。旣有金昌圭之事,又有此得還輩之事,前後朝令,非不嚴明,而犯禁者,隨續不已,終爲損傷國體之歸,則寧不如許通北蔘之爲愈矣。李濡曰,彼中蔘貨絶貴,至於南方之人,來貿於瀋陽·柵門等處云,潛商之必欲冒入者,蓋以此也。在前則我國之蔘不禁矣。自金昌圭生事之後,今番使行,到山海關,使臣衾籠,至有搜括之弊云。以此觀之,我國之蔘,亦難許入送之路矣。凡國中所産珍寶,如金銀之屬,必自公家,句管收拾,不許奸民之私占,則獨於蔘貨,何可任其私商之專利乎?若令成冊知數,則其所區處,惟在於公家,渠輩雖欲有所幻弄,亦不可得,此非疑慮難行之事矣。上曰,大利所在,雖曰難防,而北京蔘路,旣防之後,決難更開成冊之事,前旣爲之,依大臣所達,今姑試之,以觀前頭,亦無所妨矣。
李濡啓曰,軍布大同,木錢參半之事,屢經定奪,而木邊亦爲作錢一款,終有難便之端,故臣意則初欲作米,而以其本衙門需用之難,未得行之矣。更加思量,關西有備局句管之木,嶺南亦有射軍竝保等布,以此推移需用於該衙門,除其應上納之木,使之作米,則事甚便好。大抵毋論米布,貴則散之,賤則收之者,乃是常平之法,而近來則不然,公家所儲之物,貴則收之,賤則散之,卽今正當木貴之時,民間形勢竭急,一半木應納者,亦無辦出之路,而米穀則市直稍優,木邊加數,旣涉難便,若令作米,則民蒙其惠,而以他所儲之木,推移需用於緊切之處,則公私之可以兩濟。以其米留置,或作還上,或備賑資,或還作本木,觀勢區別,必無損失之慮。近日旱徵非常,畿內諸處付種,將至愆期,牟麥亦且不實,及此米價未下之際,急速變通,分付各邑,使之作米,尤好矣。李寅燁曰,大臣所達之言,是矣。連歲飢荐之餘,還上各穀,每除蕩減,餘存無幾,誠非細慮。昨年年事,三南稍稔,故卽今民間,賤穀貴木,而各樣上納之木,從市直,以米代納,則實爲便好,而但作米之後,不卽上納,則本衙門需用,無可推移之道。關西木則餘存,不過五十餘同,似難遷動,嶺南射軍等木,其數亦不敷,雖欲推移,恐難遍及,此最難處也。如欲變通,則當詳知其時存實數及各樣上納之數,然後作米,似好矣。李濡曰,若於知數之後,欲爲變通,則不無遲延之弊,當此市價未下之時,卽爲分付,使各邑作米牒報,則可抑窮民竭急之弊矣。今使戶兵曹及賑廳各衙門,及時稟定,則朝家可得累十萬石,此非失本之事,似當卽爲定奪分付矣。李寅燁曰,卽今大同軍布上納期限已晩,或有已捧之處,亦或有上納之邑。今許令作米,則恐不無掣肘之事矣。李濡曰,其中已捧之處,則以其木錢,仍令上納,此外參酌定數作米,則以無掣肘之弊矣。上曰,大臣所達,大體固好,而或不無窒礙之端,已捧處外,試令行之,可也。
李基夏啓曰,砲保價布,與他有異。當年十月內,定差使員上納,故在前未嘗有未收之弊,近年以來,各邑慢忽太甚,前後未收,逐年倍加,都監財物,由此凋殘,軍兵衣資,每致過時不給。春秋中旬,亦不得設行,豈非大可寒心哉?各道未收抄出,則其數極其夥然,而其中尤甚未納者,至於三十一邑之多,故督納關文,非但前後相續,當該監色,自本道推治,亦非一再,而終不擧行,畢納無期,事之駭然,莫此爲甚。所當一倂請罷,以示懲礪之意,而頃因臺啓,全未納守令,有罷職之命,而自廟堂,慮其返送之弊,至只推勿罷之擧,不特定奪屬耳。卽今外方癘疫流行,賑事方張,許多守令,此時竝罷,不無難便之端,事勢難然,其在警責之道,決不可置而不問,各邑守令,竝從重推考,當該監色,自今爲始,拿致軍門,各別科罪,以懲其怠慢之習,何如?李濡曰,訓局設立,事體不輕,而以保布未收之故,軍兵衣資,無以繼給,事極寒心。臣意以爲,其蠲減之外,至於應捧之布,則當及時督捧,若有尤甚未收之官,則直以一張草記,請罷,可也,何必每每煩達於榻前乎?向者訓郞之爲臺諫者論啓,請罷未收之守令,此於大將,爲疲軟之歸,而監色拿治一款,若自今永爲定式,續續推捉,則其弊亦必不些,此後隨其未收之尤甚者,以草記請罷守令,則足以警惕,不敢慢忽矣。上曰,各邑每値凶年,則雖是稍稔之處,混同不納,其習誠極寒心。不但砲保爲然,田稅大同,亦多有未收之邑,此莫非國綱解弛之致也。頃因備局啓辭,雖有勿罷之命,而今後則尤甚邑守令,從重推考,監色輩拿治之事,亦間或有之,可也。
尹世紀啓曰,惟正之供,則雖災荒之歲,自下不敢擅用者。因兩西凶歉,吏曹判書李寅燁,因本道狀請,海西惟正與收米合三萬餘斛,或移轉關西,或留賑作錢,沒數不納,以江都及賑廳穀,推移代給事,曾已定奪。臣於伊時,病不能登對,有所爭執,而別庫所需,專賴兩西,其中大米,則係是掖庭所屬給料者也。收米五千石中,二千五百石,乃是大米,不可以陳腐賑廳米頒給,新捧大同米二千五百石,移用頒料,何如?李寅燁曰,賑廳與大同,名目各殊,不可推移,賑廳亦有新捧之米,以此推給,似好矣。上曰,以賑廳米推移用之,可也。
朴行義啓曰,備局引接,不輕而重,而臣之頃日入侍也,備局堂上,只是三人,意或以偶然,未免泯默而退矣。今日又復如此,所見極爲埋沒,事體殊甚未安。請不入侍之人員,竝從重推考。上曰,公故外,竝推考,可也。以上備局謄錄
李基夏啓曰,本局軍兵及中旬賞格,專靠於砲保價布,而連因凶歉,不但每每裁減,各邑之慢忽,未有甚於近日。逐年未收之數,考見前後文書,則己卯以上蕩減,已至千餘同,庚辰以後未收,因朝令停捧者,亦至九百餘同,甲申·丙戌·丁亥條裁減之木,至於二百五同零,衣資賞格,由此難繼,致有軍卒落莫之歎,輦下親兵撫養之道,顧安在哉?大抵軍兵中旬,在前四等設行,而賞木,自戶曹題給矣。一自都監擔當之後,四等中旬,已無可望,而兩等猶不得逐年設行者,蓋由賞布之難辦故也。前頭中旬,待其未收之來納,當爲設行,卽今夏節已屆,軍兵衣資,萬無拮据之路,誠甚悶慮。三年條裁減代,雖不能一時取來,其中丁亥條裁減木一百五十同四十疋,令戶兵曹照例分半移送之意,分付,何如?上曰,丁亥條裁減之木,令戶兵曹分半給之,可也。戶曹謄錄
李濡啓曰,以史官事,有仰稟者矣。上曰,予亦欲言之矣。翰院久曠,連以兼春秋替直,今番新薦亦起鬧,應講,似未易矣。李濡曰,史官記人主言動,爲任甚重,卽今雖難得如古之人材,擇其一時可合之人而議薦,勢固然也。被薦人中黃龜河,爲臺疏所論,似無應講之理,而以朝家事體及史局規例言之,旣無削薦之事,則使之應講,觀其進退,而有所處置,然後末薦之人,方可以應講,故敢達。上曰,依爲之。
又啓曰,注書必有實官而後,堂后凡事可以着實,而近來連以假官,乍入乍遞,不能專一,記注之際,易致差誤,殊甚句簡。注書洪禹瑞,旣以議薦事,變通差出,而尙不擧行,不可無警責之道,推考,使之完薦,何如?上曰,依爲之。
又啓曰,乙巳士禍,誠千古之至冤,許多竄謫之人,年久之後,幾盡生還,其中丁熿·金振宗·趙璞未放還身死。其後朝家,追加贈典,金振宗則以司成,贈判書,趙璞則以翰林,贈贊成,丁熿則以舍人,獨無褒贈之典。士論缺望,久而未已,其後孫殘微,在於南原地,頃者上來稱冤,取考其時被禍諸人事實行迹,則丁熿之忠孝志節,少無讓於金振宗·趙璞,而褒贈之典,獨不及於此人,必是偶然欠闕之致也。似當與金振宗·趙璞兩人,一體贈職,以示聖朝褒崇之盛德,故敢達。上曰,一體追贈,可也。
又啓曰,成宗朝王子定原君之四代孫瑋,以壬辰年釜山僉使鄭撥甥姪,往釜山,倭船到海之初,與撥力戰殉節,宣廟特加矜念,至有官其孤子之敎,而以其位微之故,不得與撥,同被贈職旌閭之典。己卯年間,因其後孫之稱冤,該曹以與鄭撥,一體褒崇之意,覆啓蒙允,追贈右承旨,旌閭一款則闕焉。其時覆啓,旣以與鄭撥,一體褒崇爲言,特爲竝施旌閭之典,似合於激勵之道,故敢達。上曰,亦爲旌閭。
又啓曰,今番式年文科會試時,擧子姜必中爲名者,卽故判決事姜汝㦿之妾子,而講劃旣得十四分,又以賦策,各次中,得參第二十九名,而皮封書幼學,故監試官,謂其違格而拔去云,其間不無冤抑之端矣。上曰,庶孽當以業儒書之矣。李濡曰,槪聞渠以鄕曲之人,久居下庠,多年通讀,而下庠輩,勿論當代庶孽,皆以幼學書之,故必中之以幼學書之者,此不過泛然循套之致,而戶籍則以許通入錄云,若然則可知其非出於故爲冒濫也。往在辛酉年間,講經會試擧子中,有一試卷,而姓名年歲刀擦,仍不書塡,只書其講經十五分及其父名,故以此憑考講紙,知其爲朱恒道,而論以違格,自試所入啓拔去矣。其後因校理吳道一陳疏稱冤,有議大臣之命,其時大臣,臣之內舅領議政金壽恒,及判府事鄭知和,右議政李尙眞,皆以爲,恒道之不書姓名,比之李士珍之只納空卷,金汝源之不書年歲,雖有差別,其爲違格,則一也。士珍·汝源,以其時相臣吳允謙之議,終得參榜,則恒道亦無得爲拔去之理云云。以此獻議,特令恒道,直赴後式年殿試。今此姜必中之書以幼學,與偶然不書姓名年歲者,似爲較重,而以科場違格之常例論之,則雖一字之誤,法當拔去,而講經分數應參者,與他科有別,故自前試卷中,雖有違格,勿論輕重,不爲拔去者,此也。臣旣聞必中訴冤之言,而且有恒道可據之例,故敢此仰達。朴行義曰,不然。今番講經時進士李弘選爲名者,以親庶孽代加。上試官閔鎭遠曰,親庶孽之書代加,非法,雖入格,可以拔去云云。庶類之冒濫稱號,自是人情之所共惡也。臣與必中相知,而聞其講紙皮封,書以幼學,不勝駭然。會試開場之日,高聲而使之聞之曰,擧子中有冒書稱號之人,則當拔去云云。必中亦必聽之,而不改其皮封。近來人心不古,庶孽輩皆稱兩班,故必中乃敢以幼學書之,若有國綱,不但拔科,痛治其罪矣。李正臣曰,姜必中事,小臣深知冤痛。今日入侍,欲以所懷仰達,已與司諫朴行義,酬酢於臺廳矣。大臣旣先建白,臣亦有所仰陳矣。夫明經之科,異於製述之科,平生積工,非其罪而見拔,則豈非至冤乎?今番十四分見屈者,一所四人,二所二人,此皆前所未有之事,無非冤痛,而至於姜必中,則會試入格之後見拔,尤極冤痛。蓋朝家用法,固當參究其有情無情,必中之事,不過爲一時無妄而已,雖以大臣所達觀之,必中戶籍,書以許通,則試卷,雖以幼學書之,其無欺罔朝家之意,可推而知。況有朱恒道之前例,宜有參酌處分之道矣。李濡曰,臣於必中,聲聞不及,而聞其情狀,似有稱冤之端,故如是陳達,而臺臣則旣曰相知,而有此執法之言,亦其宜矣。但雖云使之高聲聞之,安知其必聽,而以此爲罪乎?問議于他大臣,且考帳籍,入錄許通與否而稟處,似當矣。朴行義曰,必中之事,臣則大以爲不然也。名分之不嚴,近爲痼弊,大臣之伸救必中,實是意料之所不到也。大臣以朱恒道之事,縷縷引喩,而此與恒道之事,亦有所異。凡論罪之際,有區別公私罪之事,無情而得罪者爲公罪,有情而獲罪者爲私罪。恒道之事,雖謂之公罪,可也。今此必中之事,冒濫稱號,乖亂名分,則此乃私罪之大者也。有何一毫用恕之端乎?上曰,戶籍旣書許通,則與欺罔朝家之輩,有異矣。朴行義曰,必中,是曾經三司人之親庶子,而其年歲旣多,且年前庶孽輩上疏,而改許通爲業儒,有何不知法例之理乎?李正臣曰,此事誠極冤枉,宜從大臣陳達,有所變通矣。上曰,令該曹問議于他大臣,且考戶籍,稟處,可也。
司諫朴行義啓曰,我國名分截嚴,庶孽許通之法不遠,而近來又有改許通,爲業儒·業武之稱,其所以待庶類者,至矣,而知分之流絶少,猥雜之弊漸生,京外士夫之賤孽,科場帳籍之時,或冒稱幼學以書之,或圖出代加以書之,僭竊稱號,乖亂名分,如此之流,不可不別樣痛懲。請令京兆及各道各邑,一一明査,降定軍保,其中如有落漏現出者,當該官從重科罪事,定式施行。上曰,自今申飭,可也。漢城府謄錄
又啓曰,槐院之有史文學官,軍門之有敎鍊官,其意有在,而近年以來,全不擇差,名家大族之庶屬,爭先圖占,作其利窟,平生不識史文·兵學之爲如何,而苟然充數,徒費廩料,事之無據,莫甚於此。請自今以後,令館閣及本兵堂上,逐朔考講試才,以爲黜陟之地。上曰,令該院該曹稟處。摠戎廳謄錄
又所啓,昨年畿甸之水災,曾所未有,而其中陽川一邑,爲尤甚,故至有特許全災之朝令,其所以軫念民隱者,至矣,而縣令李世松,越視民瘠,只爲身謀。本邑田結元餘九百餘結,而只以百餘結塞責,給災於民間,上司所報災結,不過五十結零,其餘六百餘結,則混同作結,出役徵稅,一如常年。雉鷄柴炭雜役之價,以租代捧,一結勒捧五石租,合而計之,其數幾何?不特此也,到任以來,虐民肥己之事,殆不可縷指,必欲索言,亦涉鄙屑,如此奸濫不法之人,不可仍置字牧之任,以貽民生之害。請陽川縣令李世松,罷職不敍。上曰,不允。
執義李正臣啓曰,請還收印信僞造罪人孫自哲,減死定配之命。請還收靈光定配罪人混,放送之命。措辭竝見上上曰,不允。
又所啓,文科頒花之節,此何等重典,而今番式年唱榜時,自壯元以下,以次頒花,僅至八九人,亂無倫序,新恩所帶傔人,私自奪取,擧皆爭先。乙科未了之前,丙科末端,已有先揷者。殿陛肅穆之地,擧措駭然,當該頒花官,不能檢飭之責,在所難免。且忠壯衛,列在殿庭,皆掌御花傳授之任,而袖手傍觀,一任其紛紜奪去。此莫非國綱漸頹,朝儀不嚴之致,觀瞻所在,誠極寒心。當該頒花官,從重推考,伊日差備忠壯衛等,竝摘發科罪。上曰,依啓。
又所啓,新除授掌令丁道復,時在咸鏡道吉州牧,請斯速乘馹上來事,下諭。上曰,依啓。以上朝報
尹世紀啓曰,近因連歲凶歉,畿邑還上元穀,或停或退,仍爲蕩減,以此例下應會減之穀,無以繼用,至以惟正劃給,事甚苟簡。頃日請得檢營米者,蓋出於不獲已也。考見備局上來文書,檢營穀之數,則米不滿二萬石,雜穀竝五萬八千餘石,巡營穀則多至十三萬七千餘石,除出檢營米五千石,巡營米數萬石,以沿海所在者,運米分給畿內,何如?李濡曰,檢穀元數無多,巡穀,是道臣之所需用,俱不可取來矣。外方各邑還穀,多寡不均,小則不足以糶糴,多者亦爲民弊。推移增減,卽臣之本意,從前欲爲變通而未能者,今宜考出兩南各邑所在元會付及常平賑廳等穀,就其元數有裕處,除出移給畿邑,而不必定以二萬石,雖至四五萬石,亦無不可矣。李寅燁曰,檢營米穀,不過萬餘石,勢難取用,而兩南元會付還上及常平賑廳穀物甚多,反爲民弊者,間間有之。至如光山一邑,多至累萬餘石,故頃年作米一萬石,以輸來,而沿海列邑,亦有穀物不足之處,依大臣所達,平均分布,似宜,而卽今節序已晩,必已分給,且移轉之際,民弊不些,不可猝然輸送,必預爲分付,次次移轉然後,可以輸置,沿海邑,今年勢未及周旋矣。或於沿海諸邑中,穀物最優之處,爲先參酌取用,似好,而亦恐節晩難運矣。李濡曰,參酌多少,分付兩南,從便取用,而卽今則勢未及運來矣。上曰,大臣所達,誠是,依爲之。
李濡啓曰,故校理權節,有文武大才。光廟在潛邸時,日臨其第,諭以大事,則聾不應。及登寶位,擢通政,託狂疾,終身不仕,其節義,與六臣及金時習諸人一般。端廟復位之後,如此之人,尤宜有褒美之典,壬午間江原道儒生等,亦嘗以此陳疏該曹覆啓,旣施旌閭之典,則似當更加贈職,以示褒崇之意,故敢達。上曰,贈職事,分付該曹,可也。李濡曰,權節行職,乃校理,而後擢通政爲監司云。雖不仕,從監司之職,而追贈乎?上曰,依爲之。以上朝報
上在慶德宮。停常參·經筵。
下直,成川府使吳命峻,定州牧使成儁。
權持啓曰,明日常參·經筵,取稟。傳曰,停。
金致龍,以都摠府言啓曰,今日入直軍士,中日習射,請出標信。傳曰,知道。
又以御營廳言啓曰,今此下番別破陣·別馬隊試才賞格,以本廳所儲木綿面給後,別單書入之意,敢啓。傳曰,知道。
又以都摠府言啓曰,今日入直軍士,中日試才時,臣鎭遠,與兵曹參議臣許墀,眼同開坐矣。扈衛廳判府事徐文重,軍官承㰒,柳葉箭一巡五中之後,拾箭看審,則第四矢不書姓名,招問其故,則以爲,自外私習之時,第四矢未免破折,入場時倉卒,易以他矢,未及塡名云。五矢俱中,雖是臣等之所目覩,而試箭無標,係是違格,原單子中,以四中懸錄以入之意,敢啓。傳曰,五巡俱中明白,則以試箭無標,拔去一矢,似涉稱冤,令該曹稟處。
又以兵曹言啓曰,右議政徐宗泰,來四月朔祿俸,依傳敎令倉官輸送,則以爲,終不敢每每冒受,將以此意,仰達於疏中,不爲領受云,何以爲之?敢稟。傳曰,待批下輸送。
金致龍書啓,臣敬奉聖批,敦諭于林塘村領議政崔錫鼎所住處,則以爲,臣情地危蹙,屛伏郊舍,冒上疏章,已至四次,方顒俟處分矣。不意特遣承宣,荐降敦諭之旨,重加開釋,詞意諄切,令臣斯速入城,臣捧讀再三,兢感交切,情爽震越,無地容措。噫,區區賤臣,今日自處之義,惟有革解職名,承被譴罰而已,雖蒙聖德如天,得免流殛之典,顧此衅累之蹤,斷無一日帶職偃伏之理,況可以冒昧入城,晏然承命乎?此臣之所以惶悶抑塞,一倍難安者也。虛辱眷眷之隆旨,末由趨承,臣罪萬死,伏地惶隕,不知所達云矣,敢啓。傳曰,知道。
執義李正臣啓曰,請還收印信僞造罪人孫自哲,減死定配之命。請還收靈光定配罪人混,放送之命。措語竝見上答曰,勿煩。
司諫朴行義啓曰,庶孽冒濫稱號之類,不可申飭而止。請一一明覈,降定軍役事。請陽川縣令李世松,罷職不敍。措辭竝見上答曰,不允。
判義禁李益壽上疏。大槪,嚴召之下,分義是懼,黽勉趨詣於禁扃之外,而反復揣量,終無堪承之望。且於向日宰臣之疏,尤有所不敢冒進者,亟命收還新授職秩,且治臣前後違傲之罪事。入啓。答曰,省疏具悉。伸救之說,不必爲嫌,卿勿過辭,速出行公。
江華留守黃欽上疏。大槪,賤疾一向沈綿,曠廢職務,乞蒙恩遞事。入啓。答曰,省疏具悉。卿辭至此,令廟堂稟處。
上在慶德宮。停常參·經筵。
下直,平壤庶尹申處華。
權持啓曰,明日常參·經筵,取稟。傳曰,停。
又啓曰,來初一日,輪對日次,取稟。傳曰,停。
南致熏啓曰,吏曹郞廳來言,臺諫有闕,政事,何以爲之?取稟。傳曰,明日爲之。
金致龍,以都摠府言啓曰,副摠管閔鎭遠,戶曹坐起進去之意,敢啓。傳曰,知道。
上在慶德宮。停常參·經筵。
辰時,日暈兩珥。自巳時至未時,日暈。
藥房都提調臣李濡,提調臣趙相愚,副提調南致熏啓曰,日氣乖常,伏未審,聖體,若何?伏聞日昨入侍醫官金有鉉·權聖徵·朴星瑞等所傳之言,自上左耳前上關穴近處,自數日前痰聚搔癢,仍有成膿之漸,有如曾前症候,而赤暈頗盛云。臣等不勝驚慮之至,未知,夜來加減,何如?今日臣等,與諸醫等趁早入診,議定受鍼當否,宜當,敢來問安,竝此仰稟。答曰,知道。昨日一樣矣。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
金致龍,以都摠府言啓曰,副摠管閔鎭遠,戶曹坐起進去之意,敢啓。傳曰,知道。
權持啓曰,注書洪禹瑞,一向引入,久不仕進,事甚未安。卽爲牌招察任,何如?傳曰,允。
有政。吏批,判書李寅燁進,參判權尙夏,參議尹德駿俱在外,右承旨權持進。
兵批,行判書趙泰采,參判洪璛,參知任舜元皆以病不來,參議許墀進,左副承旨金致龍進。
吏批啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。
以黃欽爲刑曹判書,趙錫命爲說書,金宇杭爲兼知義禁,金演爲兼同義禁,徐宗穉爲山陰縣監,李萬植爲長興奉事,沈廷輔爲掌樂僉正,趙泰億爲校理,李世瑾爲文學,沈最良爲司成,趙九畹爲司藝,李構爲振威縣令。
兵批,以閔鎭厚·朴泰恒·趙泰興爲副護軍,宋正明爲副司果,洪啓迪·李眞儒爲副司正。
上在慶德宮。停常參·經筵。
藥房啓曰,佳雨滌煩,伏未審,聖體調攝,若何?伏聞昨夕入侍醫官金有鉉·崔聖任·權聖徵等所傳之言,自上左耳前浮高處,貼付替鍼丸之後,膿汁顯有引出之形云。今日臣等,與諸御醫更爲趁早入診,議定受鍼當否,宜當,臣等終宵憂慮未弛,敢來問安,竝此仰稟。答曰,知道。夜來膿汁連出,浮高處幾盡消減矣。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
大殿受鍼後,大殿·中殿·世子宮,藥房·政院·玉堂·二品以上·六曹問安。答曰,知道。
入診時,宗廟夏享大祭攝行事,榻前下敎。
禁府,魚史衡拿囚。啓。
領議政崔錫鼎上疏。大槪,日昨荐承敦諭,惶感罔措。顧臣情地,斷無趨承之理,冒死更申血懇,乞蒙開許事。入啓。答曰,省疏具悉卿懇。前後疏批,已悉予意,須勿撕捱,安心入城,以副至望。仍傳曰,遣史官傳諭。
孟萬澤,以禮曹言啓曰,今閏三月二十九日,藥房入診時,宗廟夏享大祭攝行事,允下矣。宗廟親祭,旣已停寢,則永寧殿遣大臣祭,依例勿爲擧行之意,敢啓。傳曰,知道。以上朝報
入診時,都提調左議政李濡所啓,吏局規例,修史則遷轉,若自朝家變通,則不拘此例。金相元爲史官最久,而身有死病,不得修史,故下位未免積滯,今則方在下考矣。洪禹瑞·李眞儉,俱以誤薦引嫌,李澤·洪致中,亦以被論之故,一向引嫌,無意行公。旣今史局,必待李眞儒付職然後,可以新薦備員,而右位之不得行公者旣多,前頭新薦之際,亦必無不與之理,而徒有拘礙遷就之弊。且李眞儉,乃是眞儒之弟,自有應避之嫌,俱不無變通之道,洪禹瑞等四人,以次竝爲遷轉,何如?上曰,卽今事勢,自當如此矣。南致熏曰,金相元方居下等,何以處之?李濡曰,相元居下之故,下位遷轉,別無拘礙矣。上曰,唯。吏曹謄錄
又啓曰,國之大事在祀,而各陵獻官,數多之故,自不能精擇。雖以文南·武,通融塡差,而如巡將中,全無履歷者及宗班之疲弊者居多,殆不成貌樣。吏曹臨時成給差帖,故亦或不得人馬,以致有窘急苟簡之弊,甚至常着徒步而歸者,曾亦有之云,豈不寒心?朝家雖申飭該吏,使之擇差,其勢終無實效。臣意則武臣之曾經閫帥,與可合閫帥,或曾經守令有聲名者,竝與文南,無論實職散班,抄出五六十人,或一人有頉,則又以他人,代充其數,以此輪回差送,而所差獻官,有實職者外,騎卜馬之價,以大同儲置米,依式會減,獻官所食,亦爲參酌,計給兩時之需,則庶可無如前苟簡不成貌樣之弊。通計一年會減之數,未滿百石,所費不至大段,故敢此仰達。南致熏曰,各陵差祭,常患苟簡,蓋文官有職者,不過六曹參議,而軍職中除老病,則其數不多,其他武臣巡將,亦不過三四十人,宗班堂上,尤多疲弊者,故曾前李健命,在銓任時,以軍門千別將差除事陳疏,不得施行矣。臣曾以獻官,受香見之,則尹德駿以吏曹參議,自爲差祭,而各陵獻官,武臣宗班,皆疲弊莫甚,不成貌樣,事勢誠然,而若以儲置米,劃給騎卜之價,則誠爲便當矣。趙相愚曰,各陵獻官事,外間常以此爲言,自上申飭,亦非止一再,而及夫差送之時,每患如此,他無救弊之道矣。今者大臣所達,誠爲得宜矣。所費不至大段,而祭官自此庶可成樣,豈非幸歟?曾聞數年前,一宗班之差去西道陵所者,自京營,有常着徒步而行者。臣之所聞適然,其餘疲弊之狀,亦可推此知之矣。上曰,祭官事,屢加申飭,而每每如此,殊無申飭之意,大臣所達,是矣。如是則可無疲弊不成貌樣之患,依所達爲之,可也。戶曹謄錄
李濡啓曰,臣頃以史官事,有所陳達。今日合坐出令,被薦人黃龜河,雖在京,難必其順來應講,而且已下鄕云,故臣取考前例,則己酉年間,故相臣鄭太和,以領議政入侍,陳史官應講事以爲,史薦居右者有故,則下薦之人,不肯應講,此則謬例也。右薦,或罷散,或下鄕,則以其下薦之人,應講付職,乃是古規云。仍請以下薦無故之人,先爲應講事定式,故其後亦有依此行之之例矣。臣之請令黃龜河應講者,特以朝家事體言之耳,渠之所遭,豈有應講之勢乎?況且下鄕,上來未易,末薦人李眞儒,依先定式,使之先爲應講,何如?上曰,依爲之。朝報日記廳郞廳李宜喆書。郞廳李重彬校正。初一日至十日朝報十一日燼餘十二日至十四日朝報十五日以下燼餘
上在慶德宮。停常參·經筵。
大殿,政院·玉堂·二品以上·六曹·大司憲問安。答曰,知道。勿爲問安。
中殿·世子宮,藥房·政院·玉堂·二品以上·六曹·大司憲問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官等之言,受鍼後濃汁連出,浮高之氣,亦漸消散云。未知夜間症候,益有差減之效乎?今日臣等,與諸御醫,更爲,入診,宜當,臣等不任區區憂慮,敢來問安,竝此仰稟。答曰,知道。症候日漸差減矣。勿爲入診。
右議政徐宗泰箚子。大槪,臣戴恩負罪,日夜憂灼,今又至於累朔,惶懍益深,合被嚴誅,敢申哀籲,懇乞亟賜處分,以幸公私事。入啓。傳曰,遣承旨敦諭。
說書吳命恒上疏。大槪,敢陳切迫情理,冀蒙恩遞事。入啓。答曰,省疏具悉。爾其勿辭往來焉。
上在慶德宮。停常參·經筵。
巳時午時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官之言,瘡處淸汁連出,浮高之氣,漸至消減,夜間症候,益有差勝之效乎?臣等憂慮未弛,敢來問安。答曰,知道。浮高之氣,日漸消減矣。
右承旨權持書啓,臣敬奉聖批,敦諭于右議政徐宗泰,則以爲臣之肝血之懇,又未能仰格天聽。承旨儼臨,傳宣聖旨,恩顧之隆,責勉之勤,豈是微臣之所可頻繁承當?有若常有之典者,臣九頓震悸,心膽戰悼,繼之以涕泗汍瀾也。念臣亡狀,雖使久處於職,實無一分裨補於時者,其所進退,本無足爲明廷之輕重。而況釁尤之發,宜被罷斥,此固國體時議之不容已者。辭本已十數上,衷情罄竭,而誤恩彌厚,賢路大妨,傷損至大,上累公朝,是豈但爲微臣之不幸而已?臣子之義,承被寵命累下,豈敢有終始偃然無變者?今臣感激怵畏,交切於心,誠不知死所,而自顧情迹,實不敢以冒進爲計,其悃憶,可爲哀切之甚矣。抱此悶塞,終不得命,則螻蟻危喘,將必至於澌然焦爍而死而已。違逋之罪,全蔑分義,伏地掩抑,恭俟誅罰之加云矣,敢啓。傳曰,知道。
護軍趙爾重,黃海兵使遞來。
政院啓曰,近日金吾連爲開坐,而堂上不齊,知義禁金宇杭,同義禁金演,竝卽牌招察任,何如?傳曰,允。
謝恩,同義禁金演,副修撰李台佐。
開城留守書目,去月二十一日亥時始雨,終夜注下,平野高燥等畓,無不周洽,正當禾穀付種之時,得此時雨,誠爲多幸事。
京畿監司書目,廣州等邑呈,以閏三月染病死亡二百八十九名,方痛一千七百五十六名,向差十二名,紅疫死亡八名,民事可慮事。
副應敎趙道彬,校理趙泰億牌不進,罷職傳旨。傳曰,只推勿罷。
判尹金宇杭辭職上疏。入啓。答曰,省疏具悉。卿其勿辭,宜速行公。
校理趙泰億辭職上疏。入啓。答曰,省疏具悉。獄官之疏,全出伸救,於爾何嫌?勿辭察職。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來雨濕,聖體調攝,若何?伏聞昨夕入侍醫官之言,瘡處淸汁,連續順出,浮高之氣,亦漸向減,而上邊當初痰聚處,猶未消平云。今日臣等,與諸御醫入診,詳察症候,或鍼或否,議定,宜當,臣等憂慮未弛,敢來問安,竝此仰稟。答曰,知道。入診事,依啓。
大殿受鍼後,大殿,中殿·世子宮,藥房·政院·玉堂·二品以上·六曹·大司憲問安。答曰,知道。
嬪宮,藥房·政院·玉堂問安。答曰,知道。
今日藥房入診時,知義禁金宇杭,同義禁金演,牌招察任事,榻前定奪。
謝恩,副應敎趙道彬。
校理趙泰億牌不進,依承傳罷職。
假注書尹陽來病,代以金始㷜爲之,假注書洪尙賓病,代以洪尙寅爲之。
忠淸監司書目,瑞山郡守柳泰明,去月二十三日,遭母喪事。
院啓,請陽川縣令李世松罷職不敍。措辭見上筵話記注,事體重大,告君之辭,亦宜白直於此,而如或有變改修飾之迹,則其罪爲如何哉?臣等伏見承文副正字尹聖時疏本,有曰,大臣筵奏時,未嘗有逆律外,無緣坐六字語,草冊所記中,亦無逆律等字,而同時入侍之臣,耳聽而手記者,皆與臣所聞所錄,無少差爽,中間謄本,要非入侍者,所錄驀也。翻贋自有其人云云。又伏見注書洪禹瑞之疏,則以爲偶逢尹聖時於政院,問及其時筵說,則聖時出示草冊,臣再三諦視,有所酬酢,遂以所目見者,記示李宜顯,臣非其時入侍者,苟不憑信其草冊,則何以得知筵說,而草冊中所無之語,臣何敢任意粧潢云云。兩人疏語,大相逕庭。若使聖時之言爲是,則禹瑞之初旣誤錄訛傳,而乃反驅罪於當初記注之人,極涉無謂。若使禹瑞之言爲是,則聖時之變改記注,而乃歸罪於中間謄示之人,亦甚可駭。若其費辭論辨,告不以實之罪,則兩臣必居一於是矣。事體所關,終不可置而不論。請承文副正字尹聖時,注書洪禹瑞,竝拿問處之。新除授大司諫權尙游,時在忠淸道淸風地,請斯速乘馹上來事,下諭。答曰,依啓。
領議政崔錫鼎上疏。大槪,前後瀝血之懇,未蒙准許,惶悶罔措,復此呼籲,仰祈開允事。入啓。答曰,省疏具悉卿懇。備悉予意,復何多誥?卿其須勿固辭,宜速入城,用副至望。仍傳曰,遣史官傳諭。
右議政徐宗泰箚子。大槪,又承敦諭之命,悚慄無地,冒死申籲,乞蒙亟賜罷斥事。入啓。答曰,省箚具悉卿懇。卿之所遭,雖曰不安,元無力辭必遞之義。故章疏之批,累次開釋。但當益加誠意,期回遐心而已,更何多誥?卿其深念事體,勿復撕捱,速出視事,弘濟時艱。仍傳曰,此批答,令偕來史官傳諭。
判尹金宇杭上疏。大槪,臣於京兆·金吾,俱有嫌礙之端,猥上辭本,冀有處分,而以勿辭行公爲批。臣誠悶縮,不知所措。且臣賤疾深重,昨違召命,今日請譴之章,未及登徹,天牌又降,分義是懼,不得不趨詣闕外。而本兼兩任,終有所不敢冒當者,亟命遞改,以便公私事。入啓。答曰,省疏具悉。卿之引嫌,雖是法外,觀其疏語不無所執,本職今姑勉副,卿其勿辭,從速行公。
忠淸道生員鄭泰東上疏。大槪,請以先正臣文元公金長生從享聖廡,以賁斯文,以從士林之望事。入啓。答曰,省疏具悉。多士之陳請,固知出於尊賢之誠,而惟其事重,故尙此靳許,非有他意也。以上朝報
藥房入診時,李濡啓曰,故校理權節事,日昨筵中,以監司爲本職,視此加贈之意,有所進達矣。聞外言則光廟登極後,擢拜監司,節,托以狂疾,不爲應命,故其後旌閭時,以行職校理書之者,蓋有意焉。如此之人,不必論爵秩之高下云,自上旣命特加褒贈,則以行職校理,追贈正二品,仍爲贈諡,似好矣。頃日所達乙巳諸人中,以司成贈判書,以翰林贈贊成者,亦有之矣。南致熏曰,大臣所達,意矣,以本職校理,贈職贈諡矣。上曰,依爲之。禮曹謄錄
上在慶德宮。停常參·經筵。
卯時,有霧氣。
大殿,政院·玉堂·二品以上·六曹·大司憲問安。答曰,知道。勿爲問安。
中殿·世子宮,藥房·政院·玉堂·二品以上·六曹·大司憲問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官之言,昨日受鍼處,瘡汁連出,浮高之氣,亦漸消減云。夜間益有差勝之效乎?臣等不勝區區憂慮之至,敢來問安。答曰,知道。日益差勝矣,勿爲逐日問安。
持平鄭纘先三度呈辭。入啓。遞差。
政院啓曰,知義禁金宇杭,本職遞差,令該曹卽爲口傳付軍職,牌招察任,何如?傳曰,允。
兵曹口傳政事,以金宇杭爲副司直。
謝恩,知義禁金宇杭。
注書洪禹瑞就理,代以權懋經爲假注書。
假注書金啓煥書啓,臣敬奉聖批,傳諭于右議政徐宗泰,則以爲,臣今情窮氣盡,瞻望雲霄,恭俟批音之一兪,庶蒙蘇槁沃渴之澤。螻螘之喘,得有可生之路,伏覩史官,齎宣聖旨,開許邈然,賜諭彌溫。臣益不勝感激崩隕,心神迷爽,涕泗橫集也。臣釁戾固重,而聖上矜之而責之薄,違迕方極,而聖上寬之而恕其情。其進退,實所不關於朝廷,而猥被期勉之隆。臣誠不知以臣之愚,何以得此於君父之前?臣雖糜粉,無以報答萬一,而只是聖敎,每以賤臣,今日情勢,爲猶可以冒出者。臣於此,豈勝冤悶?惟祝區區鬱結懇迫之情,獲蒙仁天之照燭,近侍亟還,罪名明勘,國體嚴而私分安矣。伏地戰懼,祗俟誅罰之外,不知所達云矣。臣姑仍留之意,敢啓。傳曰,知道。
孟萬澤啓曰,吏曹郞廳來言,臺諫有闕,政事,何以爲之?取稟。傳曰,明日爲之。
慶尙道進士張瑠等上疏。大槪,請以先正臣文元公金長生從享聖廡,以賁斯文,以從士林之望事。入啓。答曰,省疏具悉。昨於湖儒從祀之請,已諭予意於疏批矣。
左議政李濡上疏。大槪,敢陳危悃,乞賜罷免事。入啓。答曰,省疏具悉卿懇。誣罔擊鼓,構陷大臣,自有其律,何足爲嫌?卿其安心勿辭,速出視事,以副至望。仍傳曰,遣史官傳諭。
上在慶德宮。停常參·經筵。
未時,太白見於巳地。
金弘楨啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣。敢啓。傳曰,知道。
金致龍,以都摠府言啓曰,副摠管密城君栻,宗廟夏享大祭終獻官肄儀進去之意,敢啓。傳曰,知道。
假注書金始㷜病,代以李廣道爲之。事變假注書洪尙寅病,代以申兼濟爲之。
領議政崔錫鼎初度呈辭。傳曰,不允批答。
有政。吏批,以李廷濟爲持平,金萬埰爲禮曹參議,成至敏爲工曹正郞,金夏明·辛受和,爲禁府都事,尹商來爲陽川縣令,李衡秀爲長陵參奉,李斗望爲春川府使,李世最爲校理。宗簿直長崔商鳳,貞陵直長李喜相,相換,禁府都事李必相,繕工假監役李虔相,相換。以權萬樞爲博士。
兵批,以鄭纘先爲副司直,金始㷜·洪尙寅·權懋經爲副司正。
兪命雄啓曰,行都承旨南致熏同姓五寸姪幼學啓明身死,服制已行四日,出仕,何如?傳曰,允。
又啓曰,假注書李廣道,時無職名,依例付軍職冠帶常仕,何如?傳曰,允。
金弘楨,以禮曹言啓曰,今番式年文科會試入格擧子姜必中,皮封,以庶孽,書幼學,乃以違格拔去,不無稱冤之端,議大臣稟處事收議。傳曰,在京未獻議大臣處,更爲問議事,命下矣。更議于未獻議大臣,則領議政崔錫鼎,以爲講紙中,書以幼學,固有其罪,而乙酉帳籍,以許通入錄,則非出於欲爲掩匿也。講畫爲十四分,製述俱入次等,則是準畫而入格也。今以無情之微罪,見拔於準畫入格之科,在士子,誠爲至冤。而與前日不書姓名而拔去者,亦似有間,不無容恕參酌之道矣。再詢之下,不敢終默,略陳愚見,伏惟上裁。右議政徐宗泰以爲,臣意與判府事李頤命議同,伏惟上裁。行判中樞府事徐文重以爲,昏庸日甚,不得獻議,惶悚不知所達云。大臣之意如此,上裁,何如?傳曰,帳籍旣以許通入錄,則其非出於掩匿可知,準畫入格之後,因二字之違格,終至拔去,在渠可謂至冤。合有參酌之道,特爲許赴於復科殿試,可也。
掌令沈得元啓曰,請還收印信僞造罪人孫自哲,減死定配之命。請還收靈光定配罪人混,放送之命。措辭竝見上答曰,勿煩。
司直閔鎭遠上疏。大槪,敢陳諫臣筵奏,誤引臣言之事,乞賜裁察事。入啓。答曰,省疏具悉。擧條中誤引之言,使之付標焉。
大司成李濟上疏。大槪,橫被訟人之構誣,不可抗顔於職次,玆敢冒死煩籲於靜攝之中,乞蒙譴罷事。入啓。答曰,省疏具悉。構誣之言,不足爲嫌,爾其勿辭,從速察職。
正言具萬理上疏。大槪,臣疾病沈篤之中,又遭夭慘,症情添劇,斷無供職之望。乞蒙恩遞,以爲隨便調息之地。且於承文副正字尹聖時,注書洪禹瑞拿問事,竊有所愚見,敢此附陳,以備裁察事。入啓。答曰,省疏具悉。請拿之啓,亦有意見,一番明覈,不可已也。爾其勿辭察職。
晉平君澤上疏。大槪,臣於譯院之事,有不容泯默者,敢陳委折,乞被奉使疲軟之罪事。入啓。答曰,省疏具悉。譯舌所爲,俱涉可駭。或決棍或拿入,誠得奉使之體,而渠輩乃敢侵侮,至於如此。縱恣之狀,殊極駭異,當該譯官,使之推治,卿其安心勿待罪。
司諫朴行義上疏。大槪,臣於宰臣之疏,有不敢泯默者,玆敢冒死仰籲。伏乞聖明,亟命遞臣之職,治臣之罪,以爲奏事不審者之戒事。入啓。答曰,省疏具悉。爾其勿辭察職。
江華留守書目,新除司寇,任重才劣,決無承當之理,兼附老病實狀,乞蒙恩遞事,上疏上送事。答曰,省疏具悉。卿其勿辭,宜速行公。
上在慶德宮。停常參·經筵。
日出時,日傍有赤氣,狀如虹,長十餘丈,廣尺許,良久乃滅。未時,太白見於巳地。申時,日暈,暈上有冠。
孟萬澤啓曰,兵曹郞廳來言,闕內各處,入直軍士夜巡檢云矣。敢啓。傳曰,知道。
藥房提調趙相愚,副提調南致熏啓曰,伏未審日間,聖體調攝,若何?伏聞昨夕入侍醫官之言,瘡處浮高之氣,猶未快減,耳前微有紅暈,以水調膏貼付云。夜來加減,如何,臣等今日,與諸御醫趁早入診,詳察症候,宜當,臣等不勝區區憂慮之至,敢來問安,竝此仰稟。答曰,知道。夜來別無加減,勿爲入診。
金弘楨,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
事變假注書申兼濟在外,代以徐命淵爲之。
正言金東弼啓曰,臣於病伏尋單中,伏見正言具萬理之疏,以日昨本院之請拿尹聖時·洪禹瑞之啓,大加非斥。至以史官,一竝拿致於金吾,以辨筵說之有無,臣未知於事體何如爲言,此與啓辭本意,元不關涉,而又其言曰,明辨筵奏之虛實,以爲考信之文,似不可已,首尾牴牾,語無歸宿。臣於此,竊不勝瞿然,而繼之以訝惑也。夫告君之辭,毋論事之輕重,宜不敢一毫爽實。凡官庶品,猶未知此意,況居簪筆之列,而入侍前席之人乎?乃者尹聖時與洪禹瑞之陳章爭論者,雖未知其間事狀之孰是孰非,而互相推諉,各自爲是疏語之逕庭。不啻若黑白之相懸,筵對之辭,如是不審,則一是一非,宜有辨別,而兩造明覈之外,更何以得其實狀乎?況其告不以實之罪,則兩臣必居一焉,請拿之啓,臺體當然。豈可以其人任記注,而曲加厚恕,無所刺論耶?大抵史官記注,詳略不同。不可以筵奏間事,辨覈其言語之虛實云者,此不無所據,而今此兩臣之所爭,則不過一人草冊中數字句語之曰有曰無,此與向日兩史官之各執其記注而爲說者,又有間焉。元非暗昧難明之事,則彼此曲直,自當畢露於王府淑問之下矣。今者僚臺,乃反以重損國體,大啓後弊爲斥。臣誠愚迷,未曉其意之所在也。且啓辭肯綮,只在於兩臣一是一非而已。當日筵奏說話之有無,初無提論是非之事,則其所謂入侍諸臣之疏語,謂無足信云者。固是題外之說,而斥之以筵說辨覈,誠非美事者。臣未知何所據而發耶。雖然僚臺旣曰,誤錄與變改,諒未知罪在何人,而群聽駭憤,國言喧藉,蓋其意亦不以兩臣所爭之事,謂無所失。則其在臺體,此所當論,臣何必更煩提說,以傷其事體也?噫,如臣無似,復玷臺端,絲毫無補,尸素徒積,因一事體間事,妄有所論,而重被同僚之詆斥。此無非臣平日言行。不能見重之致,臣何敢自以爲是,而晏然仍冒乎?請命遞斥臣職。答曰,勿辭。
孟萬澤啓曰,正言金東弼,再啓煩瀆,退待物論矣。傳曰,知道。
司諫朴行義啓曰,臣於病伏中,卽伏見領議政崔錫鼎,判府事李頤命,以姜必中復科事獻議,而初頭則明言法例,謂之違格,而中終所論,大相逕庭,臣不勝訝惑之至。夫納空券不書姓名年歲者,雖是違格,原其所犯,實出無情,則猶可謂公罪,故旋有復科之擧,而必中之必以幼學書之者,有僭竊稱號,乖亂名分之罪,此實私罪之大者,有何一毫容恕之端乎?且以獨未免見拔等語,伸救必中。大凡論罪之際,有當隨現懲治,何可以未著之事,謂之難保其必無,而不治已著之罪乎?至若科體之嚴重,初會試,固無異同,而必不可以明經·製述,有所區別。今若以講經多畫,謂可惜,而勿論違格,則以製述優等,而違格見拔者,獨不冤乎?又以戶籍,書許通,爲容恕之肯綮,而乙酉戶籍,在於改許通,爲業儒定式之後,則何乃過恭於戶籍,而僭書於試券耶?戶籍·試券之相左,亦不可謂全然無罪也。至於啓稟之節,必有難處之端,而後爲之未聞,以明有事目之事,必稟旨而後行也。雖以近來監試會試言之,或書代加而見拔,或不書居住而見拔者,不知其幾何,而未嘗啓稟拔去。今於必中,書幼學,明知僭猥違格,而獨爲啓稟拔去乎?監試官之糾檢試所大小事,自古而然。今若以擧行節目,謂之一諉於監試官,而爲未便,則烏在其朝家之命,送兩臺閣,糾檢試場之意哉?一必中之拔去與否,事不關重,而臣之所執者法例也,所惜者名分也,所爭者公議也。稱號冒濫,則名分乖亂,名分乖亂,則貴賤無別,貴賤無別,則其流之弊,終至於國不爲國,此非細故也。大臣何不念及於此,而至發未便之語,顯示輕重臺閣之意耶?臣竊爲大臣惜之。且僚臺疏中,以本院請拿兩史官之啓,謂之重損國體,大啓後弊,臣於此,尤竊悚然也。僚臺之言,雖不無意見,大抵告君之辭,不可不審,而兩堂后,以一草冊中數字句語之曰有曰無,互相投疏,有若爭訟者然,兩造明覈,似不可已,故臣亦隨參矣。今者僚臺之疏斥,如此則已難晏然,而又伏見囚人洪禹瑞供辭,以臣欲發尹世綏竝拿之啓,而旋爲停止,替發此啓爲言,槪說話記注,事體重大,而諫臣之所聞,堂后之所記,各自逕庭,爭辨多端,宜有一經究覈之道。故頃於詣臺之日,與同僚略相酬酢,則同僚以爲禹瑞疏出之後,則不必竝拿諫臣,故更以兩史官請拿之意,相議論列矣。今於禹瑞之供,創出題外之說作爲頭辭,未曉其意也。臣旣被大臣僚臺之非斥,而臣名又入於囚人供辭中,以此以彼,苟難冒居於臺次,請命遞斥臣職。答曰,勿辭。
孟萬澤又啓曰,司諫朴行義,再啓煩瀆,退待物論矣。傳曰,知道。
領議政崔錫鼎身病初度呈辭不允批答,王若曰,溫批纔宣,謂遐心之已改,遜牘旋至,愧淺誠之未孚。去就奚輕,安危攸係。惟卿,國華盛望,喬木名家。身不勝衣,力量,常期以擔當一世。志在殉國,忱誠,每著於寅協群工。范希文之先憂,乃其素蓄。呂大防之無黨,人所共知。肆元輔之六登,伊庶政之一委。實封論奏,拳拳於弭災之方,前席對揚,懇懇於濟民之策。雖前後跋疐之相繼,喜慍不形,顧細大裁決之咸當,機務無滯。朝野之想望旣切,寡昧之倚毗冞隆。邇來郊次之畸栖,蓋緣臺疏之重發。引免之章連上,實由情迹之不安。近侍之諭累宣,亦見開釋之備至。方期勉出而視事,胡乃引疾而丐休?旣情志之相孚,卿豈介念?顧人言之不諒,予固深知。惟其斷斷無他,何庸申申多誥?平日委任之意,政宜責服於方來,一時形迹之嫌,不必追懷於旣往。矧今殆岌之勢,尤豈屛退之時,國綱波頹,非卿何以整頓?朝野角立,非卿孰能調娛?相彼敗局殘碁,非高着則難救。譬如垂命奇疢,得上醫而乃甦。非老成出而贊襄,而時事將焉底止?盍體心腹腎腸之告,克念元首股肱之須?於戲,國步斯難,生靈日瘁。任之專信之篤,予毋替於終始。危不扶顚不持,卿詎安於休退。勉副至意,亟斷遜章,所辭宜不允,故玆敎示,想宜知悉。知製敎李台佐製進
上在慶德宮。停常參·經筵。
卯時,日暈兩珥,暈上有冠。辰時至申時,日暈。
文定王后尹氏忌辰。
權持啓曰,來十一日,文臣殿講日次,取稟。傳曰,停。
又啓曰,領議政再度呈辭到院,而以國忌正日,留院之意,敢啓。傳曰,入之。
又啓曰,左議政箚子到院,而以國忌正日,留院之意,敢啓。傳曰,入之。
領議政再度呈辭。傳于權持曰,不允批答。
假注書權懋經病,代以成胤光爲假注書。
金致龍啓曰,假注書成胤光,時無職名,令該曹,依例付軍職冠帶常仕,何如?傳曰,允。
正言具萬理啓曰,臣於日昨,妄陳一疏,有所論列,而聖上不賜允許,方此縮伏惶悚之際,得伏見僚臺避辭,則滿紙臚列,顯加譏切。臣竊不勝慨然也。今此兩史官之拿問者,欲辨是非曲直,以正其告君不以實之罪,而是非曲直之辨,要在於明覈筵說而已。則僚臺所謂啓辭本意,元不關涉者,何也?今以前席奏對之辭,往質於王府,覈其有無,而向來諫臣之疏語,反歸弁髦,此實爲朝廷之羞,而不亦損國家之體乎?朝家之待史官,異於庶僚,所重者存,而今乃一倂拘囚,聚首對訟,求之往牒,曾所罕覩,則此豈聖世之美事也?況此路一開,不可復塞,他日國家之患,必基於此,臣所謂啓後弊者此也。且明辨筵奏,以爲考信之文云者,抑有說焉。筵說將爲垂後文字,則關係甚重,付之公議,重其是非者,非所以明辨耶?臣之本意如此,而乃謂之首尾牴牾,語無歸宿者,臣所未曉也。噫,告君不以實之罪,兩臣必居一焉。王府淑問之下,可得其人,僚臺之所惡者,臣亦惡之,而第臣之愚見,則只欲尊國家之體,杜後日之弊,以爲一分報效之地。旣不能有槪於聖心,又不免見斥於僚臺。臣何敢自以爲是,而晏然於職次乎?請命遞斥臣職。答曰,勿辭。
執義李正臣啓曰,臣伏見司諫朴行義避辭,則以請復姜必中之科,大加非斥,至以稱號冒濫,則名分乖亂,貴賤無別,而其流之弊,終至於國不爲國爲言,臣竊不勝駭惑也。諫臣雖以被斥於大臣,執以爲說,其所臚列者,無非與臣爭論於筵席者,則臣何可獨爲默然而已乎?臣之當初所陳,明經異於製述之科者,非眞據違格而言也。臣之愚意,竊念明經科,無非積勞攻苦之類也。講畫已准,亦且入格於會試,則因其微細之違格,施以一切之法,恐涉過重。自前講儒之違格者,未必一一拔去,故臣之以先察其有情無情而處之者,蓋以此也。朱恒道之納空券,固是無情,而姜必中之書幼學,亦豈獨有情乎?戶籍試券之稱號相左,係是科場違格,則必中雖愚迷,必知現發之後,難免拔去之律,而今考乙酉之籍,書以許通,則其無一毫犯分之意,此可見矣。此與朱恒道之無情,實無異同,而諫臣强爲公罪私罪之說,分而二之,必欲加之以僭竊名號之罪者,恐非平允之道也。必中卽嶺外微細之人,而且是素昧,則其得失利害,何關於臣,而特因公議訟冤,不得不力爭於同登次對之日矣。今者諫臣避辭中,雖不直指臣名,而然其首尾論列之言,皆臣所嘗辨晳者,而其所侵斥,至於如此。臣忝居執法之列,其不惜名分,不遵法例之失,在所難免,則揆以廉隅,其何可一刻苟冒於臺次乎?請命遞斥臣職。答曰,勿辭。
掌令沈得元啓曰,卽者諫臣處置,歸於本府,而司諫臣朴行義,卽臣之姨弟也。法當相避。且執義李正臣,亦因朴行義避辭,有此引嫌,則臣何敢可否於其間乎?請命遞斥臣職。答曰,勿辭。
金致龍啓曰,正言具萬理,執義李正臣,掌今沈得元,再啓煩瀆,退待物論矣。傳曰,知道。
左議政李濡箚子。大槪,情勢難安,不止一端,更暴危悃,冀賜鐫免,以存國體,以安私分事。入啓。答曰,省箚具悉卿懇。聖時之事,誠甚駭然。於卿少無可嫌,安心勿辭,速出視事,以副予望。仍傳于權持曰,遣史官傳諭。
上在慶德宮。停常參·經筵。
未時,太白見於巳地。夜二更,月入太微西垣內。五更,流星出婁星上,入北方天際,狀如拳,尾長二三尺許,色赤。
藥房提調趙相愚,副提調南致熏啓曰,伏未審日間,聖體調攝,若何?伏聞昨夕入侍醫官之言,耳前浮高之處,幾盡消減,已有完合之勢云。臣等不勝欣幸之至,夜來益有差勝之效乎?臣等敢來問安。答曰,知道。日益差勝矣。
中殿,藥房問安。答曰,知道。
大司憲崔錫恒啓曰,臣於此任,萬無冒據之理。尋單乞遞,一味見阻,病伏私次,方切悶蹙之中,以諸臺處置事,召牌下臨,嚴畏分義,不得不趨詣。而顧此兩司多官之避,或由於向來記注辨覈之當否,或由於近日科事獻議之得失。則以臣情地,固不敢與聞於此等事,其何敢容議於可否立落之間乎?請命遞斥臣職。答曰,勿辭。
金弘楨啓曰,大司憲崔錫恒,再啓煩瀆,退待物論矣。傳曰,知道。
傳于權持曰,史官一員待命,騎馬三匹立之。
金弘楨啓曰,兩司多官,引避退待,旣已經宿,而尙未處置,事甚未安。除在外外呈告未肅拜人員,竝卽牌招處置,何如?傳曰,允。
領議政崔錫鼎再度呈辭不允批答,王若曰,君臣之間,貴相知心。旣誠告之備悉,安危之際,不可袖手。奚巽牘之屢煩?庶或深思,不在多誥。念贊元經體,旣隆總百之儒,而委任責成,當堅勿貳之義。倚毗若是其重,進退胡可以輕?念卿,學識能深,才具英發。宗子家相之克有丕責,凝然周益公之立心。宦官宮妾之不知其名,凜乎富彦國之持己。寔鞠躬而盡瘁,眷注冞隆,不枉道而徇人,方圓難合。未嘗終歲久淹於位,不究彌綸,雖有一時策礪之辭,實照衷曲,故前後入拜爲相,伊大小一委於卿。啓沃從容,君民之志常篤,謀猷密勿,上下之情交孚。何意復困於人言,仍致不安於朝著?向者筵說之奏,斷無他腸,至於臺閣之評,不諒本意。屢宣敦諭之批,開釋無餘,連上引咎之章,謙挹太過。謂將聞命而卽起,胡乃謝疾而乞休?形迹稍存,豈所屑於宏量?心腹誕告,愧未孚於淺誠。因細故而輒屛郊坰,予將誰與共理?俾寡躬而獨憂社稷,卿豈能自安?矧當朝野之多艱,尤切老成之圖任。百姓皆吾赤子,方困涸轍之喁,群僚無望同寅,罔念推車之義。是皆待卿爲政,何忍棄予如遺?於戲,元老係朝廷重輕,正屬調劑之日,大臣同國家休戚,此豈退閑之辰?亟回遐心,用副至意,所辭宜不允,故玆敎示,想宜知悉。知製敎權以鎭製進
上在慶德宮。停常參·經筵。
夜二更三更,月暈。
金弘楨啓曰,大司憲崔錫恒,執義李正臣,掌令沈得元避嫌退待,掌令丁道復在外,持平李廷濟奉命在外,持平李柱天受由在外,今日以監察茶時之意,敢啓。傳曰,知道。
又以都摠府言啓曰,今日入直軍士,中日試射,請出標信。傳曰,知道。
又啓曰,吏曹郞廳來言,守令多闕,政事,何以爲之?取稟。傳曰,明日爲之。
領議政崔錫鼎三度呈辭。傳于權持曰,不允批答。
事變假注書徐命淵病,代以尹陽來爲之。
假注書李廣道病,代以愼爾晉爲之。
兪命雄啓曰,假注書愼爾晉,時無職名,依例付軍職冠帶常仕,何如?傳曰,允。
正言具萬理啓曰,臣旣被斥於僚臺,有所引避,而處置請出,出於意外,方切愧悚。又伏見姜必中復科事,大臣收議,則以今番試所,一委監試官,徑先拔去,不復啓稟,殊甚未便爲言,臣竊不勝瞿然,而其時掌試諸臣,旣皆以此陳疏自列,則臣亦參考官之末,私義之難安,與諸臣無異。而矧今所帶之職,係是言地,尤何敢一刻晏然蹲據乎?臣忝居臺地,爲日已多,而未有一言報效,徒事引避。今又瀆擾於玉候靜攝之中,臣罪尤大,請命遞斥臣職。答曰,勿辭。
金弘楨啓曰,正言具萬理,再啓煩瀆,退待物論矣。傳曰,知道。
司諫朴行義,正言金東弼啓曰,臣等,旣被同僚之疏斥,不敢晏然引避退待,處置請出,出於意外,召牌降臨,分義是懼,不得不黽勉趨詣,而第伏見僚臺引避之辭,其所譏斥,更加一層,至以他日國家之患,必基於此爲言,玆事委折,已悉於前日避辭中。臣等,不欲更煩架疊,以犯毋辨之戒,而其情迹之難安,固已萬萬矣。且臺閣處置立落,明白然後,進退可以無苟,而今者玉堂,請出臺閣之啓,乃以拿覈史官,恐傷事體爲言。請覈之論,旣曰未爲不可,則何以謂之恐傷事體?又曰,恐傷事體,則亦何據而反請臣等之竝出耶?臣等實未曉其意也。臣等難冒之勢,旣非一二,不可以見置立科爲幸,而苟然仍據於臺次。請命遞斥臣等之職。答曰,勿辭。
金弘楨啓曰,司諫朴行義,正言金東弼,再啓煩瀆,退待物論矣。傳曰,知道。
慶尙·忠淸兩道進士張塯等上疏。大槪,請以文元公金長生從享聖廡,以賁斯文,以從士林之望事。入啓。答曰,省疏具悉。予意已悉於前後疏批矣。疏末所陳,雖未知委折,必非出於阻搪也。
右參贊姜鋧,戶曹參判李晩成,判決事李壄,司成沈最良,輔德權,司書李邦彦上疏。大槪,臣等於大臣收議措語,有不敢晏然者。略暴伊日事狀,仍乞鐫罷事。入啓。答曰,省疏具悉。卿等勿辭,從速行公。
京畿監司李健命上疏。大槪,又被擊錚人侵侮,不可晏然於職次,乞遞職名事。入啓。答曰,省疏具悉。卿其勿辭,從速察職。
右尹兪集一辭職上疏。入啓。答曰,省疏具悉。卿其勿辭察職。
判府事李頤命箚子。大槪,臣於諫臣之避,已不容晏然者,乞蒙斥退,以安微分事。入啓。答曰,省箚具悉卿懇。意外侵斥,不必爲嫌,卿其安心,勿辭行公。仍傳曰,遣史官傳諭。
修撰任守幹疏,伏以,正言金東弼以,司諫朴行義以,正言具萬理以,執義李正臣以,掌令沈得元以,大司憲崔錫恒以。啓辭竝見上竝引嫌而退。兩史疏陳,語有逕庭,則請一明覈,未爲不可。拔去準畫,雖涉已甚,原其所執,亦出法例,拿覈史官,恐傷事體,各陳所懷,不無意見。試券違格,本非大段,悶其見黜,實循公議。嫌難處置,其勢固然,不可以此輕遞。請正言金東弼,司諫朴行義,正言具萬理,執義李正臣,掌令沈得元,大司憲崔錫恒,竝命出仕。取進止。答曰,依啓。
校理李世最辭職上疏。入啓。答曰,省疏具悉。爾其勿辭察職。
判尹李彦綱上疏。大槪,臣之情勢,決不可復玷周行,以貽淸朝之羞。冒萬死悉暴危悃,乞削新授職名,以謝臺議,以靖私義事。入啓。答曰,省疏具悉。卿其勿辭,安心行公。
上在慶德宮。停常參·經筵。
夜一更,月暈,廻木星。
藥房都提調臣李濡,提調趙相愚,副提調權持啓曰,日氣漸熱,伏未審日間,聖體調攝,若何?伏聞昨夕入侍醫官之言,瘡處浮高之氣,雖已幾盡消減,而淸汁小小連出,完合尙遲,此由於凝聚之痰,未盡消融之致。神聖散塗付當處,最合於生肌斂瘡之道云,此藥卽爲劑入,宜當,臣等無任憂慮,敢來問安。答曰,知道。與昨別無加減矣。
中殿問安。答曰,知道。
金弘楨啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣。敢啓。傳曰,知道。
下直,高城郡守兪崇,結城縣監崔雲龍,江華經歷魚史衡,古今島僉使黃儁期。
有政。吏批,行判書李寅燁進,參判權尙夏在外,參議尹德駿式暇,同副承旨孟萬澤進。
吏批啓曰,新除授春川府使李斗望戶奴呈狀內,日昨適爲墜馬重傷,左脚違骨,不能運動。當此催促發送之日,決難等待差復,斯速入啓處置云。李斗望病勢旣如此,則賑政方急之日,不可等待其差歇,依近例罷黜,何如?傳曰,允。
金演爲刑曹參判,洪好人爲兵曹正郞,崔重鼎爲禁府都事,成至重爲吉州牧使,沈齊賢爲潭陽府使,韓世億爲咸悅縣令,柳摶爲和順縣監,韓祉爲忠淸都事,蔡明胤爲右通禮,權愰爲鰲樹察訪,韓命相爲伊川府使,鄭夏晉爲瓦署別提,權爲掌樂正,李景說爲兵曹正郞,申漢章爲春川府使,姜銑爲同義禁,閔鎭遠爲右尹,尹德駿爲咸鏡監司,兪集一爲江華留守,安重弼爲禁府都事,權相殷爲槐山郡守,洪禹采爲軍資主簿,趙泰東爲吏曹參議,呂命擧爲禮曹正郞。
兵批,行判書趙泰采習陣進,參判洪璛進,參議許墀病,參知任舜元病,左承旨兪命雄進。
以姜銑爲副司直,李喜夏爲副司果,成胤光·愼爾晉爲副司正,金重潤爲珍島監牧官,李宇恒爲平安兵使。
吏批啓曰,本曹參議,今當差出,而擬望之人乏少,外任竝擬,何如?傳曰,允。
事變假注書尹陽來病,代以南一明爲之。
權持,以弘文館言啓曰,本館下番,無他行公之員。修撰臣任守幹,入直累日,無推移替直之人,而副修撰蔡明胤,自鄕纔已入來陳疏,不爲出肅,牌招察任,何如?傳曰,允。
孟萬澤,以兵曹言啓曰,今四月初十日,幼學成以晉稱名人,自興化門入來,差備門外擊錚,極爲駭愕,令攸司囚禁治罪。同門守門將李世雄,常時不能禁斷雜人,以致闌入之弊,從重推考,何如?傳曰,允。
都承旨南致熏上疏。大槪,病勢日漸添劇,無望供職,今日藥院問安,終未能進參,罪戾旣大,悚懼冞切,玆敢不避猥越,冒死哀籲。伏乞特加矜察,亟許遞臣所帶職名,俾得及時調治,以尋生路事。入啓。答曰,省疏具悉。卿其勿辭,調理察職。
左承旨兪命雄,右副承旨金弘楨上疏。大槪,臣等於儒生之疏,有不可晏然者,請遞事。入啓。答曰,省疏具悉。爾等勿辭察職。
修撰任守幹上疏。大槪,臣於諫臣之避,有不敢晏然,冀蒙遞改,以謝臺議,以安愚分事。入啓。答曰,省疏具悉。爾其勿辭察職。
副修撰蔡明胤上疏。大槪,臣才分至微,情迹至危,朝上一封,見阻公車。伏地惶隕之際,召牌又降,分義極嚴,趨詣闕外,而臣之所被家誣,痛在心骨,未蒙伸白,決難冒受。曾任結城,且犯不法之罪,亦不可苟冒淸列,蕪穢聖朝,玆敢陳疏徑退,請伏嚴誅,伏乞聖慈,先削臣職,按臣罪犯,以肅邦憲事。入啓。答曰,省疏具悉。爾其須勿過嫌,從速察職。
領議政崔錫鼎三度呈辭不允批答,王若曰,申再諭以勤懇,已罄忱恂。控三辭之頻煩,實多慙恧。論際遇,則有難退之義,語休戚,則非可去之時。念卿篤棐之純誠,爲予倚毗之良弼。淸規雅量,儼軌度於搢紳,宿德英猷,叶楨榦於廈屋。奕舃寅實之無玷,雍容進退之可觀。聞識該淹,文章政事之俱備,眷注終始,君臣契合之益融。每嘗拔之衆咻之中,輒復置諸百僚之上。台階增峻,允賴運機而贊元,鼎味用和,坐令抑浮而鎭躁。悉以大小之事埤委,不憚勤勞,方期上下之情流通,無復間阻。豈謂相須之日,又使不安於朝。雖一時指斥之言,曾不諒只,顧平日孚感之志,本自藹然。宣批加優,已慰釋於前後,移告不輟,何遜讓於再三?協圖治功,所奚翅視之如手,過持沖守,非所以貴相知心。蓋本情,曲察其無他,故恩禮,愈往而靡替。當震撼擊撞之際,包容,是大臣之風。在屯艱板蕩之時,盡瘁,卽古人之義。勻軸多曠,胡棄予之如遺?巨川無涯,將倚卿而共濟。須深念於大體,尙勉副於至懷。於戲,惟國事無稅駕之所,豈元輔決懸車之心?安危治亂,旣係去就之機,燥濕辛甘,政待調劑之策。式遵前旨,亟回遐心,所辭宜不允,故玆敎示,想宜知悉。知製敎李㙫製進
上在慶德宮。停常參·經筵。
權持啓曰,來十五日,儒生殿講日次,而國忌相値頉稟。傳曰,知道。
孟萬澤,以都摠府言啓曰,副摠管閔鎭遠,義禁府坐起進去之意,敢啓。傳曰,知道。
領議政崔錫鼎四度呈辭。傳于權持曰,安心調理。
權持啓曰,吏曹郞廳來言,承旨有闕,政事,取稟。傳曰,明日爲之。
孟萬澤,以弘文館言啓曰,本館下番入直一人外,無行公之員,明日政闕員差出,仍爲牌招察任,何如?傳曰,允。
執義李正臣啓曰,臣以姜必中事,引避退待,處置請出,出於意外,不得不承牌就職矣。旋伏見正言具萬理避辭,則因試院事,被斥於大臣,有所引咎。臣於前席,旣擧必中科事,妄陳愚見矣。厥後以諫臣引避之辭,臣有不安之端,隨以自列,則到今諫臣之避,實係必中科事。臣於此,固有所不敢可否於立落之間者,而且今兩諫臣之避,提起處置措語,引以爲嫌,則臣以其處置中人,尤何敢論列是非,冒當其處置乎?以此以彼,決難仍據於臺席,請命遞斥臣職。答曰,勿辭。
孟萬澤啓曰,執義李正臣,再啓煩瀆,退待物論矣。傳曰,知道。
修撰任守幹上疏。大槪,敢陳愚陋之見,冀蒙財幸事。入啓。答曰,省疏具悉。疏辭當令大臣議處。
上在慶德宮。停常參·經筵。
夜自一更至四更,月暈。
有政。吏批,行判書李寅燁進,同副承旨孟萬澤進。
兵批,行判書趙泰采病不進,參議許墀進,同副承旨孟萬澤進。
以閔鎭厚爲知事,李漢章爲五衛將,金始慶爲內禁衛將,沈太虛·尹世㷜·金世甲爲武兼,李重國爲宣傳官,金萬埰爲承旨,李海朝爲輔德,李行相爲禮賓主簿,李挺周爲禮曹佐郞。
藥房都提調李濡,提調趙相愚,右承旨權持啓曰,雨後日氣不適,伏未審此時,聖體調攝,若何?伏聞昨夕入侍醫官之言,神聖散塗付之後,瘡口淸汁,連續順出,浮高之氣,比前顯有消減之勢云。夜來症候,益復差勝乎?臣等憂慮未弛,敢來問安。答曰,知道。日漸差勝矣。
中殿,藥房問安。答曰,知道。
孟萬澤,以都摠府言啓曰,副摠管閔鎭遠漢城府坐起進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,今日入直軍士,中日習射,請出標信矣。以停朝市相値,不得爲之之意,敢啓。傳曰,知道。
領議政崔錫鼎五度呈辭。傳曰,安心調理。
兵曹口傳政事,以尹就商爲右邊捕盜大將。
權持啓曰,捕盜大將尹就商,旣有敍用之命矣。令該曹口傳付軍職,何如?傳曰,允。
兵曹口傳政事,以尹就商爲副護軍。
大司憲崔錫恒啓曰,日昨兩司多官之避,臣以嫌難處置之意,旣已自劾矣。今此諸臺再避,由於前事,則臣之不敢參涉之嫌,與前無異。仍念臣久叨匪據,一無裨補,觸事妨礙,如坐鍼氈,日事瀆擾於靜攝之中。臣罪至此,益無所逃。請命遞斥臣職。答曰,勿辭。
兪命雄啓曰,大司憲崔錫恒,再啓煩瀆,退待物論矣。傳曰,知道。
假注書金啓煥書啓,臣敬奉聖批,傳諭于右議政徐宗泰,則以爲臣伏奉批旨,旣不加以重譴,又不賜以嚴責,諭敎復勤,兪音尙閟,天意邈然,有所不少矜憐於小臣之情者。臣震悸掩抑,方寸如失,只有涕泗之橫集也。臣之今日境界,挨至十分窮極。且以分義言之,是乃臣子所必無之事也。臣雖無狀,豈安於此?區區衷赤,出於尊畏朝廷,非但守其廉義之端,亦非敢執迷,而不知改也。窮則有變,事理之當然,而朝家尙未有變通之道,徒使國體大損。臣誠自今,必當重受違慢之誅而已矣。尙何言?但伏自念君父之恩遇,至爲隆厚,踰溢涯分,而以臣之微,終不能祗承。臣於此,何以爲心,何以求生?俯伏戰佈,唯待鈇鉞之威命云矣。臣姑仍留之意,敢啓。傳曰,知道。
右議政徐宗泰箚子。大槪,情迹日益窮蹙,罪戾日益深重。敢申血懇,乞蒙罷免事。入啓。答曰,省箚具悉卿懇。如渴之旨屢宣,而丐閑之章愈懇,自愧誠淺,無以爲諭。卿其念時事之多艱,亟斷巽牘,安心視事,毋孤至望。仍傳曰,此批答,令偕來史官傳諭。
應敎李㙫箚子。竝引嫌而退,當初拔去,旣因違格,大臣從論,何至深嫌?處置兩出,固有意見,又復引嫌,無已太過,嫌難參涉,其勢固然,不可以此輕遞言官。請正言具萬理,司諫朴行義,正言金東弼,執義李正臣,大司憲崔錫恒,竝命出仕。答曰,依啓。
上在慶德宮。停常參·經筵。
申時酉時,日暈。
兪命雄啓曰,領議政崔錫鼎六度呈辭,以國忌齋戒,留政院之意,敢啓。傳曰,入之。傳曰,安心調理。
假注書申壽華病,代以鄭夢海爲之。
執義李正臣啓曰,請還收印信僞造罪人孫自哲,減死定配之命。請還收靈光定配罪人混,放送之命。措辭竝見上答曰,勿煩。
司諫朴行義啓曰,臣於姜必中事,屢發而屢爭者,不過正名分明法例之意,而大臣箚辭中,不但以譏切輕侮斥臣,又有擅自與奪等語。夫大臣,百僚之所尊敬,若使臣有譏切輕侮之事,則其罪大矣。不覺悚然,第其與奪二字,終有所不敢泯默者。科場事體,至嚴且重,兩司監臺,奉法而行,合格違格,陞黜判焉,而至於違格拔去之論,百試官與之不足,一試官奪之有餘,蓋所以重其法故也。大臣若以不拔必中之違格,詰責於臣,則臣固當甘受,而今何背馳之甚耶?臣實未曉。而觀其語意,顯然以自擅之罪,歸之於臣,此則不能無憾於大臣也。噫,參酌經權,大臣之職也。寧激無偸,臺諫之責也。臺諫則執法論事,大臣則獻議稱冤者,不害爲可否相濟之義,臣初無他意於其間,則今何必終始力爭,以傷事體乎?抑臣有情勢之難安者,日昨玉堂之處置臣也。以準畫拔去,爲已甚,而置之立科,何其抑揚至此耶?式年會試事目中,旣無準畫不拔之文,又無違格啓稟之規,則毋論準畫與否,使之違格,則直爲拔去者,欲其科體之無一分未盡而然也。臣若以無於法之法,必執己見而拔之,則雖謂之已甚,可也。旣有明白定式,則定式遵行者,反被已甚之斥耶?似此公議,臣不心服也。然因一必中之事,每瀆天聽,恐涉支離,故只以聯名之避,自劾而退矣。意外請出,庚牌踵至,不敢不黽勉趨詣,而今聞物議,以爲大臣之箚語,玉堂之處置,不是等閑非斥,而不卽自處,大失臺體云。臣之當避不避之失,著矣。何可一刻苟冒乎?請命遞斥臣職。答曰,勿辭。
權持啓曰,司諫朴行義,再啓煩瀆,退待物論矣。傳曰,知道。
上在慶德宮。停常參·經筵。
恭惠王后忌辰齋戒。
兪命雄啓曰,領謙政崔錫鼎七度呈辭到院,而以國忌齋戒,留院之意,敢啓。傳曰,入之。傳于孟萬澤曰,安心調理。
藥房提調臣趙相愚,同副承旨孟萬澤啓曰,伏未審日間,聖體調攝,若何?伏聞昨夕入侍醫官之言,自神聖散塗付之後,瘡口濃汁,比前多出,似是凝聚之痰,漸次消融之致云。夜來益有差勝之效乎?臣等憂慮未已,敢來問安。答曰,知道。日益差勝矣。
孟萬澤啓曰,吏曹郞廳來言,臺諫有闕,政事,取稟。傳曰,過國忌後爲之。
院啓,引嫌而退,當初拔去,雖有所執不卽引避,反乖臺體,請司諫朴行義遞差。答曰,依啓。
上在慶德宮。停常參·經筵
恭惠王后忌辰祭。
權持啓曰,大司憲崔錫恒呈辭,執義李正臣呈辭式暇,掌令沈得元,持平李柱天受由在外,掌令丁道復在外,持平李廷濟奉命在外。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
又啓曰,領議政崔錫鼎八度呈辭到院,而以國忌正日,留院之意,敢啓。傳曰,入之。傳曰,安心調理。郞廳李宜喆書。郞廳李重彬校。
上在慶德宮。停常參·經筵。
夜一更,月暈左珥。自二更至四更,月暈。
下直,春川府使申漢章,咸從縣令韓世德。
藥房都提調李濡,左承旨兪命雄啓曰,伏未審日間,聖體調攝,若何?伏聞昨夕入侍醫官之言,瘡處,自再昨,濃汁不爲順出,昨日則耳前耳內,有微浮紅暈之氣,且有熏熱之候云。臣等不任驚慮之至。今日與諸御醫,趁早入診,詳察症候,宜當。敢來問安,竝此仰稟。答曰,知道。入診事,依啓。
中殿問安。答曰,知道。
孟萬澤,以領議政崔錫鼎九度呈辭。入啓。傳曰,安心調理。
孟萬澤啓曰,□□吏曹郞廳來言,今日爲政事命下,而判書李寅燁病不來,參判·參議俱在外,不得開政云。判書李寅燁,卽爲牌招,開政,何如?傳曰,明日開政。
兪命雄,以漢城府言啓曰,閏三月二十五日大臣·備局堂上引見入侍時,司諫朴行義所啓,我國名分截嚴,庶孽許通之法不遠,而近來又有改許通,爲業儒·業武之稱,其所以待庶類者至矣,而知分之類絶少,猥雜之弊漸生,京外士夫之賤孽,科場帳籍之時,或有稱幼學以書之,或圖出代加以書之,僭竊稱號,乖亂名分,如此之類,不可不別樣痛懲。請令京兆及各道各邑,一一明査,降定軍保,其中如有落漏現出者,當該官從重科罪事,定式施行。上曰,自今申飭可也事,命下矣。今式年戶籍時,各別申飭,無踵前習之意,自本府,知委京外,而第業儒,卽前日許通之類,而許通,乃士夫親妾子也。至於妾子之子孫,則曾前有許通之規,故科場帳籍時,或書幼學,而朝家別無禁斷之事,以此臺啓中,只稱賤孽,而親妾子及妾子之子孫,不爲區別擧論,且法典內,無庶孽勿許代加之文,則臺啓中代加一款,亦係新定禁令,不可不明白定奪,以爲永久遵行之地。請令該曹,詳考法例,稟旨定式後,指一行會,俾無眩於奉法之弊,何如?傳曰,允。
權持,以兵曹言啓曰,今四月十二日私婢玉成介稱名人,自興元門入來,十五日幼學崔東曅,自興化門入來,差備門外擊錚,極爲駭愕,令攸司囚禁治罪。興元門守門將李漢相,興化門守門將金兌吉等,常時不能禁斷雜人,以致闌入,俱難免其責,推考,何如?傳曰,允。
孟萬澤,以兵曹言啓曰,今四月十六日,幼學康時業稱名人,自興化門入來,差備門外擊錚,極爲駭愕,令攸司囚禁治罪。同門守門將金兌吉,常時不能禁斷雜人,以致闌入,亦難免其責,推考,何如?傳曰,允。
又以侍講院言啓曰,近來宮官不齊,開筵之時,輪直之際,事甚苟簡。兼文學金興慶,旣已入來,輔德李海朝,疏批已下,明日待開門,竝卽牌招察任,何如?傳曰,允。
江華留守兪集一上疏。大槪,臣於前任,情病亦有所難强,累朔撕捱,方俟誅譴之際,遽有此江都居留之命。尤非如臣所可堪承,伏乞亟命鐫遞,以重保釐之任事。入啓。答曰,省疏具悉。卿其勿辭,從速察職。
刑曹判書黃欽上疏。大槪,更申前懇,乞蒙恩遞事。入啓。答曰,省疏具悉。卿勿過辭,安心行公。
副提學趙泰耉上疏。大槪,臣猥叨匪據,辭不獲命,適値玉候違和之日,不得不冒昧出肅,而揣量才分,終無堪承之勢。乞遞臣職,以重榮選,兼陳所懷,冀蒙察納,使異言不行,斯文增重事。入啓。答曰,省疏具悉。疏論明快,予甚嘉尙,纔於筵中,已有處分矣。卿其勿辭,從速察職。
輔德李海朝上疏。大槪,臣於病廢縮伏之中,忽叨春坊新命,而臣之向來所被臺論,不比尋常,決不可抗顔冒出,復玷於榮次。玆敢實暴危懇,亟賜遞罷臣職,仍命刊名朝籍,不復檢擧,以謝公議,以安私分事。入啓。答曰,省疏具悉。追提往事,意在務勝,殊涉未便也。勿辭察職。
咸鏡監司尹德駿上疏。大槪,千萬夢寐之外,蒙荷寵擢,乞收誤恩,以安賤分事。入啓。答曰,省疏具悉。卿其勿辭,速往欽哉。
上在慶德宮。停常參·經筵。
兪命雄,以領議政崔錫鼎十度呈辭。入啓。傳曰,安心調理。
孟萬澤啓曰,判義禁李益壽,昨日違牌之後,今又呈單,事甚未安,更卽牌招察任,何如?傳曰,允。
又啓曰,卽者吏曹郞廳來言,今日開政事,命下矣。判書李寅燁病不來,參判·參議俱在外,不得開政云。判書卽爲牌招,何如?傳曰,允。
又啓曰,吏曹判書李寅燁疏批已下,更卽牌招開政,何如?傳曰,明日開政。
又以弘文館言啓曰,本館下番入直,一人外,無他行公之員,明日政,卽爲盡數差出,仍卽牌招察任,何如?傳曰,允。
又以義禁府言啓曰,刑曹照目內,李後勉·鄭忠源·金翊漢·高徵厚·李惟亮等,俱是堂上譯官,依律文竝移本府決杖事,允下矣。李後勉〈等〉五人,今方待命,拿囚之意,敢啓。傳曰,知道。
又啓曰,卽者副修撰蔡明胤之疏,來到本院,觀其措語,則自托申辨,至以乞請享兩賢臣之疏,歸之於世道日下,黨議日熾,而其他遣辭,專出於侵侮之意。其言之駭悖無嚴,莫此爲甚。如此醜正之疏,固當自本院直爲退却,而旣異循例辭職,則亦不可無端還給,故捧入之意,敢啓。傳曰,知道。
正言具萬理啓曰,江都,乃保障重地,爲任不輕,其不可人人濫授也,明矣。新除授留守兪集一,歷典郡邑,無一善狀,居官乏廉謹之聲,爲政多苛虐之誚,而試以出按海臬時事言之,自用小智,意在衒能,創出網田之擧,肆行罔民之政,分田裂畝,賦役多歧,而民不堪命。除地築墩,村廬亦撤,而民不安堵,大啓後弊,而不少顧忌,積失衆心,而亦莫之恤,萬姓嗷嗷,如在水火。至今一道之人,罵不絶口,其病國傷民之擧,率皆類此。保障重地,決不可付諸如此之人。請江華留守兪集一遞差。答曰,劾遞旣涉過當,遣辭亦欠稱停,殊未曉也。勿煩。
又啓曰,臣以江華留守兪集一事,妄有所論列,而殿下非但不賜之允兪,至以劾遞,旣涉過當,遣辭亦欠稱停,殊未曉也爲敎。臣竊不勝惶悚,而繼之以嘅然也。兪集一,爲金城縣令,則有貪黷鄙瑣之誚,爲安州牧使,則行殘虐不仁之事,人皆狼藉傳說,而此則臣得之風聞,不必索言,而試以海臬時事言之,其不量才識之淺短,用其私智,妄有作爲,欲售衒能之計者,乃其伎倆也。夫國家量田,自有祖宗朝舊制,而乃反創出新規,自作一網,遍量原野,定其結卜,所見之狹小,誠可笑也,而旣網其田,又於四角,輒築大墩。雖數畝之田,片片分裂,其田旣分,結卜亦分,而故置大墩於其中,地之餘存者無幾,民皆失業,無以爲生,而當其築墩植標也,一網之限,不可伸縮,則雖村閭戶庭之間,有所不計,民安得奠居也?田宅旣已盡網,而衆墩簇立,視若碁布,民皆駭愕,相顧號哭,怨詈罔有其極。夫身爲按道之身,積失民心,貽怨國家者,誠非細事,而集一,則方且自詫其能,以爲與素料不錯云,而守宰之嗜利無恥者,又從而諂附,至以民情胥悅爲言,誠可痛也?如此而殿下之赤子,安得不困也?集一之才局,於此可知,而果於自用,不恤民隱者,有如是矣。今此江都,乃國家保障重地,積峙財穀,撫養軍民者,要爲他日緩急之須,則其不可任用匪人,以失民心也,明矣。日昨除目之下,物情大駭,而但集一,身被重彈,起廢屬耳。姑觀其自處之如何,而今乃不畏公議,唐突冒出,臺閣之上,烏得無一言也?臣以無似,受殿下耳目之寄,蔑有絲毫之補,辜負職責,固已多矣,而至於兪集一之事,則臣嘗稔聞而熟知,素所痛惡於中者,玆不敢隱其所知,草草一語,略效駁正之論,而言不見信於君父,致有此未安之敎,臣何敢一刻晏然於職次乎?請命遞斥臣職。答曰,勿辭。
孟萬澤啓曰,正言具萬理,再啓煩瀆,退待物論矣。傳曰,知道。
執義李正臣啓曰,請還收印信僞造罪人孫自哲減死定配之命。請還收定配罪人混放送之命。措辭竝見上日者諫臣,以陽川縣令李世松罷職不敍事,陳啓蒙允,而第觀其措語,乃以六百餘田結,私自徵稅,其他虐民肥己之事,不可僂指爲言。苟使世松所犯,一如論劾之言,則其所擬律,決不止罷職薄罰而已。其在朝家用法之道,宜有明覈虛實,勘正罪名之擧。請前陽川縣令李世松拿問定罪。禮曹正郞呂命擧,因收議之命,以白衣進往大臣家,已非祗君命敬大臣之道,而大臣,適使之親示公事,則命擧倉卒之際,多有可駭之擧。大臣,囚禁禮吏,示以警勅之意,而命擧恬不動念,昧於自處。新除之職,晏然出肅,如此不識事體之人,不可置而不論。請禮曹正郞呂命擧罷職。答曰,不允。末端兩件事,依啓。
副修撰蔡明胤上疏。大槪,臣以迂愚寒遠,曲荷天慈,懇辭不許,俯伏俟命,猝遭罔極之言,蒼黃退歸,略暴臣家被誣顚末,干試雷霆,臣罪萬死。伏乞天恩,亟削臣職,治臣妄論徑歸之罪,以肅典憲事。
備忘記,噫,兩賢臣道德學文,是予之所尊仰,而士林之所矜式也。縟儀已擧,國言已定,而副修撰蔡明胤,乃敢托以申辨,恣意侵侮,至以世道日下等語,形諸文字,有若從祀之請,出於黨議者然。言之無倫,胡至於此,極可駭惋也。如此醜正之輩,不可不明辨痛斥,蔡明胤削奪官爵。
吏曹判書李寅燁上疏。大槪,情地危蹙,未赴嚴召,逋慢之誅,實所難逭。乞遞臣職,仍治臣罪,以謝人言,以安微分事。入啓。答曰,省疏具悉。李海朝之疏語,大欠和平,於卿少無可嫌,須勿過辭,速出行公。
判義禁李益壽上疏。大槪,情勢危蹙,坐違嚴召,宿愆新犯,俱難幸逭。乞削臣職,仍命勘正臣罪,以嚴公法,以謝人言事。入啓。答曰,省疏具悉。李海朝之疏語,大欠和平,於卿少無可嫌,須勿過辭,速出行公。
大司憲崔錫恒上疏。大槪,臣於輔德李海朝之疏,有不敢晏然者。乞遞臣本兼諸任,以謝人言,以安微分事。入啓。答曰,省疏具悉。李海朝之疏語,大欠和平,於卿少無可嫌,須勿過辭,速出行公。
吏曹參議趙泰東辭職上疏。入啓。答曰,省疏具悉。爾其勿辭,上來察職。
上在慶德宮。停常參·經筵。
自卯時至未時,日暈。
藥房都提調臣李濡,左承旨臣兪命雄啓曰,伏未審日間,聖體調攝,若何?伏聞昨夕入侍醫官之言,瘡處濃汁,按之不出,浮高之氣,亦無所加,頗似有收斂之勢云。夜間症候,益有差勝之效乎?臣等憂慮未已,敢來問安。答曰,知道。瘡處,頗似收斂矣。
中宮殿問安。答曰,知道。
孟萬澤,以領議政崔錫鼎十一度呈辭。入啓。傳曰,安心調理。
又啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
權持,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管閔鎭遠,漢城府坐起進去之意,敢啓。傳曰,知道。
兪命雄啓曰,近來廳中,位甚不齊,出納之際,事多苟簡。右承旨金萬埰,除拜已久,連呈辭疏,尙不肅謝,卽爲牌招察任,何如?傳曰,允。
孟萬澤啓曰,卽者吏曹郞廳來言,今日開政事命下,而判書病不進,參判·參議俱在外,不得開政云。判書李寅燁,卽爲牌招開政,何如?傳曰,允。
假注書成胤光病,代以權大恒爲之。
孟萬澤啓曰,吏曹判書李寅燁牌招不進,推考傳旨,今方捧入,而開政命下之後,不得擧行,事甚未安。判書李寅燁,更爲牌招,何如?傳曰,允。
權持,以兵曹言啓曰,禁軍等分給新造鐵甲胄一百部,改修補鐵甲胄二百十八部,堂上軍官折衝尹埠,監造,旣已畢役矣。別造多紅雲紋大段鐵甲胄一部,見樣黑三升鐵甲胄一部,封進之意,敢啓。傳曰,知道。監造官考例,稟處。
有政。吏批,行判書李寅燁進,參判權尙夏,參議趙泰東俱在外,同副承旨孟萬澤進。以姜銑爲都承旨,趙道彬爲司諫,李正臣爲修撰,朴泰恒爲禮曹參判,韓在誨爲禮曹正郞,李世恒爲缺州牧使,權忭爲副修撰,尹行敎爲輔德,李景說爲兼春秋,前府使南崙通政,今加嘉善,李箕洪爲執義。
吏批啓曰,玉堂闕員,今當差出,而方在罷散,無故可擬之人乏少,相避·外任,竝擬,何如?傳曰,允。
兵批,行判書趙泰采病,參判洪璛病,參議許墀進,參知任舜元病,同副承旨孟萬澤進。以南致熏·朴行義爲副司直。
以修撰李正臣牌不進罷職傳旨,傳于孟萬澤曰,推考傳旨捧入。
執義李正臣啓曰,請還收印信僞造罪人孫自哲減死定配之命。請還收靈光定配罪人混放送之命。措辭竝見上臣伏見前修撰蔡明胤疏本,滿紙臚列,無非侵侮兩賢臣之語。至以從享之擧,歸之於世道日下,黨議日熾。若其所引吳澄事,倫擬絶悖,略無忌憚。噫,兩賢臣道德學問,實我東方百代之師,復躋文廟,實循擧國之公論,而明胤乃敢欲售縱肆之計,張皇疏斥,遣辭無嚴,且以伸救其弟之疏,謂之一脈公論,事之可駭,莫此爲甚。當此聖明尊賢衛道之日,如此醜正之論,不可不痛加斥絶,以嚴隄防,決不可削奪而止。請前修撰蔡明胤門外黜送。答曰,不允。末端事,依啓。
正言金東弼啓曰,臣之忝叨諫職,已踰月矣,而絲毫無補,尸素徒積,連因情迹之不安,徒事引避,乍出旋入,進退無據,且又賤疾沈痼,無望供職,尋單請急,一味惶蹙矣。昨伏見憲府啓辭,以前陽川縣令李世松拿問定罪事,更有論列,而乃以其所擬律,決不止罷職薄罰而已爲言。臣於此,竊不勝瞿然之至。李世松請罷之啓,初出於本院,而追聞陽川田結之數無多,六百餘結私自徵稅云者,似未免差爽云。臣於連啓之時,問其委折於首發之右僚。則右僚以爲,世松貪虐之狀,傳說狼藉,結數差爽,非所可論云。臣果與右僚,添刪其措語而傳啓,至於蒙允矣。今者憲臣之更請拿覈,槪緣其罪重律輕而發之,則臣之擬律乖當之失,著矣。且僚臺處置,歸於臣身,而第昨者同僚,適有簡問,臣方在呈告中,雖不敢有所可否,而臣意竊以爲,兪集一之身被重駁,起廢屬耳,而前後除拜,曾無一番自處之道,以此糾警,似無不可。但宰臣論劾,異於庶僚,而已經彈論之事,更提已甚。且請遞差之啓,論罪太重,略及其刪改以啓之意,而言不見重。臣於此事,旣有私書往復之事,則今不可參涉於處置之際,以此以彼,俱難晏然。其何敢一刻仍冒於臺次乎?請命遞斥臣職。答曰,勿辭。
權持啓曰,正言金東弼,再啓煩瀆,退待物論矣。傳曰,知道。
右承旨金萬埰上疏。前患風丹,挾感復發,方事醫治,新命遽降,末由自力。陳情乞免,見阻喉司,一味惶蹙之中,嚴召又降,分義是懼,不得不舁到禁扃之外,而顧此病狀,萬無供職之望,則餘外情勢難安,有不敢塵瀆。乞賜遞改,俾尋生路事。入啓。答曰,省疏具悉。爾其勿辭,調理察職。
禮曹判書趙相愚上疏。大槪,臣於輔德李海朝之疏,誠有所萬萬不安者。且於藥院起居之班,胄筵侍講之列,俱未克祗赴。臣罪至此,尤無所逃,亟削臣本兼諸任,仍治臣罪,以謝人言,以警具僚事。入啓。答曰,省疏具悉。已諭予意於諸臣疏批矣。卿其勿辭,速出行公。
副提學趙泰耉上疏。大槪,臣忝居論思之列,略陳所懷。慘劇危險之斥,遽發於蔡明胤之疏,而托以申辨,侵侮先正,語極無嚴,臣不勝駭然痛歎之至。聖明旣已俯燭其情狀,處分明正,則臣固無所急於辨論,而旣被其無限詆辱,則何可以其言之無倫,而晏然於榮次乎?乞蒙鐫遞,以安私分事。入啓。答曰,省疏具悉。明胤疏斥,何足爲嫌?卿其勿辭,從速察職。
咸鏡監司尹德駿上疏。大槪,重任終難冒當,人言亦甚駭怖。乞收官資,以安私分,以快物情事。入啓。答曰,省疏具悉。昨於諸臣疏批,已諭予意矣。卿其勿辭焉。
上在慶德宮。停常參·經筵。
權持啓曰,大司憲崔錫恒呈辭,執義李箕洪,掌令丁道復在外,掌令沈得元,持平李柱天受由在外,持平李廷濟奉命在外。今日以監察茶時之意,敢啓。傳曰,知道。
又啓曰,吏曹郞廳來言,大臣置處政事,何以爲之?取稟。傳曰,明日爲之。
又以都摠府言啓曰,副摠管閔鎭遠,漢城府坐起進去之意,敢稟。傳曰,知道。
領議政崔錫鼎十二度呈辭。答曰,批旨屢宣,而巽讓彌堅,一向敦迫,亦非禮遇之道,本職今姑勉副,以安卿心,卿其卽日入城,用副至意。仍傳于兪命雄曰,遣史官傳諭。
權持啓曰,諫官引避處置,歸於憲府,而憲府,執義以下俱在外,大司憲崔錫恒,卽爲牌招處置,何如?傳曰,允。
又啓曰,判義禁李益壽,陳疏承批,尙未出仕。金吾滯囚,委屬可慮,更爲牌招察任,何如?傳曰,允。
又以侍講院言啓曰,本院新除授尹行敎,時在忠淸道尼山地,書筵入番事緊,斯速乘馹上來事,下諭,何如?傳曰,允。
兪命雄,以漢城府言啓曰,因幼學崔東曅擊錚原情,令京兆,卽速發遣郞廳,摘奸書啓事,命下矣。本府郞廳一員,今方發送,而曾因前萬戶朴文翊擊錚,發遣府郞廳,摘奸書啓後稟處事,自本府覆啓允下之後,連因本府郞廳有故,未及擧行。今此摘奸時,兩處當爲一體摘奸,郞廳及書吏所騎馬,令該曹,依例題給,何如?傳曰,允。
假注書鄭夢海書啓,臣承命馳往于林塘村領議政崔錫鼎所住處,傳宣聖批,則以爲臣罪悔難貸,情地綦危,冒死控陳,未蒙准許,長單請急,亦出於不獲已。不意玆者,特諒衷懇,乃降勉副之旨,至諭以以安卿心。臣奉讀以還,不覺感涕之橫集也。惟是但解職名,不加郵罰,聖眷至爲優渥,而揆以私分,還增悚惕,至於卽日入城之敎,尤可見聖念之曲軫,而非但情跡之臲卼,卽今賤疾沈淹,委廢多時,未克奉命而趨承,一倍惶隕,不知所達云矣。敢啓。傳曰,知道。
都承旨姜銑上疏。大槪,冒陳病重實狀,冀蒙恩遞事。入啓。答曰,省疏具悉。卿其勿辭,調理察職。
吏曹判書李寅燁上疏。昨於荐召之下,不得不承命開政,而廉隅已虧,情地轉蹙,決難仍冒於職次。且於湖右御史書啓,亦有所不敢晏然覆奏者。乞命亟遞本兼諸任,以幸公私事。入啓。答曰,省疏具悉卿懇。於卿兩件事,俱無所嫌,安心勿辭,速出行公。
掌令沈得元上疏。大槪,臣獲蒙恩暇,往省先壠,感祝洪私,糜粉是期,而第臣宿患痰火之症,添劇於行役之餘,來伏私次,症情危苦,旬月之間,差復無望。乞遞臣職,以安賤分,兼付所懷,冀蒙睿察事。入啓。答曰,省疏具悉。日昨處分,不啻嚴明,而伸救之說,出於臺閣,良可寒心也。
上在慶德宮。停常參·經筵。
下直,瑞山郡守李肇。
權持啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣。敢啓。傳曰,知道。
藥房都提調臣李濡,提調趙相愚,左承旨兪命雄啓曰,伏未審日間,聖體調攝,若何?伏聞昨夕入侍醫官之言,瘡處已盡完合,浮高之氣,亦幾消減,膏藥更不貼付云。臣等不勝喜幸之至。夜間症候,益復安寧乎?敢來問安。答曰,知道。浮高之氣,幾盡消減矣。勿爲問安。
中殿問安。答曰,知道。
孟萬澤啓曰,今日爲政事,命下矣。判書病不來,參判·參議俱在外,不得爲之云。判書李寅燁,卽爲牌招開政,何如?傳曰,允。
有政。
又以吏曹言啓曰,新除授茂長縣監李秀英呈狀內,落傷病重,差復無期,農時夫馬,久滯可慮,斯速入啓處置云。秀英病重實狀,旣如此,則有難强令赴任,夫馬久滯,亦甚可慮,依近例罷黜,何如?傳曰,允。
又以吏曹言啓曰,新除授長城府使崔重泰戶奴呈狀內,新遭慘慽,痼疾重發,神氣昏耗,貼身狀席,決無强赴遠邑之勢,斯速入啓處置云。重泰病勢,旣如是深重,則有不可强令赴任,依近例罷黜,何如?傳曰,允。
又以吏批言啓曰,領議政崔錫鼎,旣已遞職,今當置處,而本曹無相當之窠,依例送西之意,敢啓。傳曰,知道。
又以兵批言啓曰,領議政崔錫鼎遞職送西事,命下矣。臣隨品置處,而領中樞一窠,他大臣,今方見帶,依近例,從座目判中樞下批之意,敢啓。傳曰,知道。
吏批,行判書李寅燁進,參判權尙夏,參議趙泰東在外,同副承旨孟萬澤進。以兪得一爲判尹,李晩成兼同義禁,鄭來周爲刑曹佐郞,姜泰相爲豐川府使,李重昌爲聞慶縣監,權以鎭爲茂長縣監,尹泓爲長城府使,洪好人爲平安都事,李鳴朝爲東部參奉。鄭來周單付兼春秋
兵批,行判書趙泰采習陣進,參判洪璛病,參議許墀進,參知任舜元病,同副承旨孟萬澤進。判中樞府事崔錫鼎,副司直李彦綱。
兪命雄,以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,知道。
孟萬澤,以弘文館言啓曰,新除授副修撰權忭,時在忠淸道韓山地,經筵入番事緊,請斯速乘馹上來事,下諭。傳曰,允。
掌令沈得元啓曰,庸碌如臣,久玷言地,徒事循默,絲毫莫補,居恒愧恧,若無所容。適覩經幄之臣,相繼被罪,竊附無隱之義,妄效匡救之忱,而草草數語,反激天心,批旨嚴峻,有非尋常。至以伸救之說,出於臺閣,良可寒心爲敎。臣於此,一倍惶悸,尤不省措躬之所也。夫前修撰任守幹之疏,只明儒臣難進之端,且引相臣之言,復申疏塞之斥,欲恢聖朝用人之路,則臣見其可採,而未見其可罪也。至於蔡明胤,略陳乃祖被詆之由,仍及其私心之痛迫,踪地之隉杌,則此固人情之所不可自已者也。雖於遣辭之際,設有過激之言,究其大意,不過爲先訟冤而已。豈可以疏辨數語,遽加之罪乎?凡人主聽納之道,言雖不槪於聖心,誠宜察其情恕其罪,以示包容之量,而兩臣獲譴,俱出意外,臣爲聖朝惜此過擧。非敢有一毫營救之意,而微誠未格,嚴批忽降,亡非臣平日言議不見信於君父之致也。尙何顔面,復冒於臺次乎?請命遞斥臣職。答曰,勿辭。
兪命雄啓曰,掌令沈得元,再啓煩瀆,退待物論矣。傳曰,知道。
司諫趙道彬啓曰,向年兩賢臣黜享之論,出於醜正之徒,乘時誣賢之計,實是斯文之大變也。及復祀典復正,國是已定之後,此輩之見枳淸塗,此是國體事理之當然,則任守幹之肆然陳章,敢請疏塞,固已無嚴,而至於蔡明胤之侵侮先正,語極悖慢,此聖上之隨加譴責,明示是非者也。如使朝廷,少有紀綱,則此等異言,宜不敢更起,而掌令沈得元,汲汲投疏,恣意伸救,有若經幄之臣,以非罪獲譴者然。守幹之憑藉故相臣筵奏,欲售汲引之私意者,則諉之以援引已試之言,明胤之托以爲其祖伸辨,傳襲侮賢之舊習者,則恕之以暴其私情之痛迫,游辭閃弄,全出眩惑之計。至以今日處分,失之過當爲言,其營護私黨,疑亂天聰之罪,不可不懲。請掌令沈得元罷職不敍。新除授司憲府執義李箕洪,時在忠淸道延豐地,請斯速乘馹上來,下諭。竝引嫌而退,追提旣往,意在構捏,劾啓避辭,俱涉不韙,隨參罷啓,姑置勿論,下款措語,未免苟艱,請正言具萬里·金東弼,竝命遞差。答曰,依啓。
修撰李台佐上疏。大槪,病難供職,乞蒙恩遞,略附淺見,以備財幸事。入啓。答曰,省疏具悉。縷縷疏陳,出於尊賢斥邪之意,可不留心焉?爾其勿辭察職。
判義禁李益壽辭職上疏。入啓。答曰,省疏具悉卿懇。連章引嫌,實涉太過,安心勿辭,宜速行公。
慶尙道幼學徐錫宗等上疏。大槪,臣等於斯文受侮之變,不勝痛惋之忱,敢陳斥邪之說,以備裁察事。入啓。答曰,省疏具悉。爾等之疏,出於爲先正辨明,予用嘉尙,而朝家用罰,務歸得中,則削黜罷職,亦足以懲其罪也。
右議政徐宗泰箚子。大槪,情地日益煎急,懇乞亟蒙鐫罷之命事。入啓。答曰,省箚具悉卿懇。前後敦勉,不啻勤懇,而情志不孚,莫回遐心,只自慙恧,無以爲諭。卿箚,每以史官之累月相守,益增不安,故今姑召還。卿其勿復撕捱,速出視事,用副至望。仍傳于孟萬澤曰,此批答,令偕來史官傳諭。
上在慶德宮。停常參·經筵。
權持啓曰,大司憲崔錫恒呈辭。入啓。執義李箕洪,掌令丁道復,持平李柱天受由在外,持平李廷濟呈辭,掌令一員未差。今日以監察茶時之意,敢啓。傳曰,知道。
孟萬澤啓曰,吏曹郞廳來言,臺諫有闕,政事,何以爲之?取稟。傳曰,明日爲之。
權持啓曰,判義禁李益壽,昨已陳疏承批,而今又呈告,金吾滯囚,殊甚可慮,卽爲牌招察任,何如?傳曰,允。
又啓曰,卽伏見溫陽討捕使金命彬啓本,則割斷紙尾,更無餘地於踏啓字,而亦無書目,事甚可駭。金命彬,推考警責,當該下吏,從重科罪,何如?傳曰,允。
以平安監司狀啓,順安居良人金春立等四人渰死事,傳于兪命雄曰,渰死人等,令本道,恤典擧行。
假注書金啓煥書啓,臣敬奉聖批,傳諭于右議政徐宗泰,則以爲,伏承批答之下,聖明又不賜矜察於小臣之忱悃,諭敎諄諄,未有一兪之音,且以速出爲敎。臣之今日陳籲,宜若亟得次第准許之命,而復失其深所冀望者。臣崩隕之餘,又不勝其惝怳憂蹙之至。只幸史官召還之命,實出於聖上曲軫下衷,特爲之開其轉動自處之路,使臣焦悶之情,得以少紓焉。雖慈父之念子,何以加此?天恩罔極,臣誠感喜交極,不知自知涕泗之迸集也。如使臣,有一分冒進之理,則君父之眷,委曲周至如此,臣子之義,豈敢復有他所計者,而臣之情勢,本在必遞當退之地,疾病又從而沈劇,實無自力趨承之望,終必至於違慢之受誅矣。伏地掩抑,不知所達云矣。敢啓。傳曰,知道。
上在慶德宮。停常參·經筵。
寅時,有霧氣,太白見於巳地。
權持啓曰,大司憲崔錫恒呈辭。入啓。執義李箕洪,掌令丁道復在外,持平李廷濟呈辭,持平李柱天受由在外,掌令一員未差。今日以監察茶時之意,敢啓。傳曰,知道。
孟萬澤啓曰,吏曹郞廳來言,今日爲政事,命下,而判書病不來,參判·參議俱在外,不得開政云。判書李寅燁,卽爲牌招開政,何如?傳曰,允。
又啓曰,吏曹判書李寅燁牌招不進,推考傳旨,今方捧入,而聞有實病云。更爲牌招乎?何以爲之?敢稟。傳曰,明日開政。
成均館進士洪遠度等上疏。大槪,臣等伏見任守幹·蔡明胤之疏,醜侮先正臣文成公李珥·文簡公成渾,遣辭絶悖,無少顧忌。臣等不勝痛惋之忱,玆率多士,敢陳斥邪之說。伏願殿下,益篤尊賢之誠,以示好惡之意,使斯文增重,邪說不行事。入啓。答曰,省疏具悉。爾等,居首善之地,慨惋於人心之陷溺,異言之喧豗,有此封章,辭意嚴正,予甚嘉尙。第迸裔之請,已諭予意於嶺儒疏批,而節要之書,無甚襯切之說,殊失筵奏本旨矣。
副校理金興慶上疏。大槪,敢暴危懇,冀蒙恩遞,兼附所懷,以備財幸事。入啓。答曰,省疏具悉。陳戒殊切,可不留心,兩史曲直,固已知之,而至若顧藉護逆等說,決非大臣之本心也。李聖肇及史薦人事,疏論得宜,而疏末伸救東彦,不遺餘力,至以江床承款之招,謂之誣陷,誠極駭然也。
上在慶德宮。停常參·經筵。
夜三更,流星出危星下,入東方天際,狀如鉢,尾長三四尺許,色白,光照地。
權持啓曰,大司憲未差,執義李箕洪·掌令丁道復在外,持平李柱天受由在外,持平李廷濟呈辭,掌令一員未差。今日以監察茶時之意,敢啓。傳曰,知道。
金弘楨啓曰,金吾滯囚,未有甚於近日。判義禁李益壽,連呈辭單,久未行公,事甚未安,卽爲牌招察任,何如?傳曰,允。
以右議政徐宗泰九度呈辭,傳于姜銑曰,安心調理。
姜銑啓曰,吏曹判書李寅燁,疏批已下,卽爲牌招開政,何如?傳曰,允。
孟萬澤啓曰,吏曹判書李寅燁,違牌不進,推考傳旨,今方捧入,而開政遷就,事甚未安,更卽牌招,何如?傳曰,明日開政。
吏曹判書李寅燁上疏。大槪,病未赴政,至有停退之命,惶悚之極,感淚如瀉,病狀猶劇,末由自力,今日又不得開政,臣罪尤萬萬矣。且臣於湖南左道御史書啓中,有不敢晏然者。亟遞臣本職及宣惠提調,以幸公私事。入啓。答曰,省疏具悉。疏陳兩件事,令本道明査啓聞,而於卿,別無所嫌,安心勿辭,宜速行公。
上在慶德宮。停常參·經筵。
午時,日暈。未時,太白見於巳地。夜四更,黑雲一道,起自乾方,直指巽方,長十餘尺,廣尺許,良久乃滅。
下直,茂長縣監權以鎭。
政院啓曰,卽者吏曹郞廳來言,今日爲政事,命下,而判書病不來,參判·參議俱在外,不得開政云。判書李寅燁,卽爲牌招開政,何如?傳曰,允。
右議政徐宗泰十度呈辭。入啓。傳曰,安心調理。
副提學趙泰耉上疏。大槪,略陳所懷,以備澄省事。入啓。答曰,省疏具悉。儒臣疏中云云,語雖過當,所執旣正,不可罪也。
弼善梁聖揆上疏。大槪,春坊新命,遽及於已試蔑效之身,驚惶感激,罔知攸措。召牌降臨,分義是懼,不敢不趨詣禁扃之外,而當此愼簡宮僚之日,決無冒沒承當之望,且於前輔德李海朝反詈之疏,有不可晏然於榮次者。懇乞亟賜遞改,以謝人言,以安微分事。入啓。答曰,省疏具悉。爾其勿辭,從速察職。
校理李世最上疏。大槪,臣重被僚疏之詆斥,決不可仍冒於榮次。治疏將上之際,召牌遽降,嚴畏分義,不得不趨詣,而揆以分義,終不敢晏然就直,玆敢陳疏徑退。伏乞聖明,亟削臣職,以警具僚,以快人心事。入啓。答曰,省疏具悉。爾其勿辭察職。
江華留守兪集一上疏。大槪,臣之罪狀,合被重誅,而不可以臺啓之遽停,終逭刑章,蟄縮累日,尙未處分。玆敢冒萬死,悉暴危悃。伏乞亟削臣職,仍治臣罪,以爲傷民病國者之戒事。入啓。答曰,省疏具悉。臺言之爽誤,予已知之,卿勿過辭,從速察職。
上在慶德宮。停常參·經筵。
藥房啓曰,旱熱頗甚,伏未審此時,聖體調攝,若何?伏聞昨夕入侍醫官之言,前日瘡口完合處,昨日又復自潰,而瘡口狹窄,膿汁不能順出云。臣等不勝驚慮之至,未知夜間症候何如。今日臣等,與諸御醫,趁早入診,議定受鍼當否,宜當。敢來問安,竝此仰稟。答曰,知道。入診事,依啓。
大殿,政院·玉堂問安。答曰,知道。
中宮·世子宮·嬪宮,藥房·政院·玉堂問安。答曰,知道。
右議政徐宗泰十一度呈辭。入啓。傳曰,安心調理。
政院啓曰,憲府無行公之員,連日監察茶時,事甚未安。除在外外,呈告·未肅拜人員,竝卽牌招察任,何如?傳曰,允。
大殿受鍼後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
政院,以戶曹言啓曰,卽接廣興倉所報,則來五月朔頒料次,倉官進去于右議政徐宗泰,請受祿牌,則以爲方在呈告悚蹙之中,祿牌不爲出給云。係是大臣祿俸,何以爲之?敢稟。傳曰,令倉官輸送。
同敦寧金錫衍上疏。大槪,猥陳私悃,乞遞將任,俾得往修先墓,以伸至情事。入啓。答曰,省疏具悉。卿其勿辭,安心往來焉。仍傳曰,給由馬·澆奠牀備給。
判尹兪得一辭職上疏。入啓。答曰,省疏具悉。卿其勿辭,安心行公。
副校理金興慶上疏。大槪,臣於日昨嚴批之下,已極惶悚,且於長僚之疏斥,僚臣之反詆,有不敢晏然者。玆承召牌,而陳章徑退,乞削臣職,以戒人臣之妄言,仍命刊名朝籍,勿復檢擧,俾得退處鄕里,以安賤分事。入啓。答曰,省疏具悉。兩臣疏語,俱未得當,爾無所嫌,勿辭察職。
持平李廷濟上疏。大槪,略陳情勢,冀蒙恩遞事。入啓。答曰,省疏具悉。疏末事,令該府拿問,爾其勿辭察職。
左參贊鄭載禧辭職上疏。入啓。答曰,省疏具悉。卿辭如此,本職,今姑勉副焉。
巳時,上御興政堂入診時,都提調李濡,提調趙相愚,副提調姜銑,假注書鄭夢海,記事官鄭以規·鄭來周,醫官金有鉉·崔聖任·鄭斗俊·權聖徵·朴聖瑞·白光璘·吳重卨·玄悌綱。
李濡進曰,瘡處始得完合,群下不勝喜幸。昨日又復自潰,濃血暫出云,臣等不勝驚慮。夜間濃汁,亦多出乎?上曰,夜間濃汁,不必多出矣。濡曰,使諸醫,進入診察,宜矣。上曰,唯。醫官,以次診察。濡曰,瘡口初未廣開,濃汁不能順出。今者自潰,未必不由於此,受鍼與否,議定,似宜,使之各陳所見,何如?上曰,唯。金昌鉉曰,瘡處,比昨稍似消滅,而其口不大,久必更濃,散鍼數處,以開瘡穴,似宜,而廣問諸醫,何如?崔聖任曰,初旣完合,又復自潰,誠甚可慮。以鍼開穴,然後可無日後之患者,亦似爲宜,而小臣淺見,則瘡處,比昨旣已消滅,以今日之消滅見之,則似無更發之慮,受鍼則萬分不得已之後,可爲也。瘡處旣已消滅,則玉體下鍼,豈可容易爲之乎?臣之淺慮,則如此矣。鄭斗俊曰,小臣外處聞之,則疑其痰腫,而痰則結裏不濃,必挾血然後,成濃而必下。卽今瞻仰,則血病丁寧,下鍼棄血之法有之,鹽湯薰洗之法亦有之。以巾沾鹽湯煖拭後,更以膏藥貼付,似宜矣。權聖徵曰,症候元非大段,而但卽今完合,則必有後弊。暫爲下鍼引汁,自內生肌,漸至完合似好,散鍼後,付膏藥,宜矣。朴聖瑞曰,症候旣不大段,瘡處雖自潰,而別無浮高,姑待消滅之論,似可,而渟滀痰汁,尙不順出,下鍼引汁之論,亦宜,而受鍼後,以十香膏付之,似好矣。白光璘曰,痰汁渟滀,外雖完合,而至於自潰,凡腫患收斂之際,有散鍼之法。以鍼開口,使淸汁順出,然後付十香膏,好矣。吳重卨曰,當初雖完合,而內實有未盡之汁。至於自潰,今日雖勝於明日,而今若不爲下鍼,則必有後慮,受鍼,似宜。玄悌綱曰,臣今日初入,而瘡口旣合之後,復至自潰者,實由於痰汁之渟滀故也。受鍼開穴,使濃汁順出,可也。李濡曰,諸醫之言,或云不必受鍼,或云當爲受鍼云。受鍼,誠重難,而議論有二,何以則可乎?上曰,當處開口及散鍼,孰優乎,更問,可也。權聖徵曰,散鍼,則不過皮膚間治血,開穴,則當順引濃汁,散鍼,不如開穴之勝也。朴聖徵曰,開穴,勝於散鍼。白光璘曰,開穴,欲其消散,開穴勝矣。吳重卨曰,濃血不出,則渟滀,開穴,宜矣。玄悌綱曰,卽今有渟滀之痰,開穴,好矣。濡曰,諸醫,皆以開穴爲宜云,何以爲之乎?上曰,使之開穴,可也。濡曰,誰使執鍼乎?上曰,使權聖徵爲之。鄭斗俊曰,受鍼後,以鹽湯拭之,好矣。金有鉉曰,鹽湯之言,是矣。鍼穴忌水,而鹽湯則無妨矣。金有鉉曰,左邊瘡處,受鍼矣。敢達。上受鍼,受鍼後,付膏藥。濡曰,受鍼,別無痛乎?上曰,唯。濡曰,瘡處,累日而後,得至完合,意以爲更無可慮,而今又如此,至於受鍼,濃汁亦多出。今聞醫官之言,似當更得速效,而不勝憂慮,臣等,當直宿矣。上曰,勿爲入直。濡曰,向者醫官,使之逐日入診,而今亦如前爲之乎?上曰,醫官,則當入直,可也。濡曰,生脈散進御之意,敢達。上曰,唯。因進御。濡曰,近者旱乾,三南則牟麥,雖有萎黃,而大勢則不至失稔。京畿則牟麥不好,移種亦失時。此後,若久不雨,則誠可慮也。上曰,日氣朝暮頗寒,欲雨而不雨,連日如此矣。農事誠極可慮也。濡曰,近來罪囚積滯,判義禁李益壽出仕之後,連日開坐,疏釋頗多。今者被斥引入,累牌不出,而此非大段深嫌之事,且自上軫念滯獄之弊,有此陞擢之擧,則因微嫌,如是引入,極爲未安。推考,更爲牌招察任,何如?上曰,依爲之。出擧條濡曰,刑曹事務,積滯已久,新差江華留守兪集一交龜後,判書黃欽,方可上來矣。集一,重被臺彈,纔已陳疏,上批開釋,而身爲宰臣,所遭如此。渠必連章祈免,速賜處分,則宜矣。集一曾前被彈之事,爽實之狀,崔錫恒爲承旨時,備盡申白於筵席。此則已悉於集一疏中,今不必更陳,而至於海西量田事,亦有爽實者。量田,固是美法,朝家每欲行之而未果者,以人心不古,民怨易起也。其能任怨當之者,亦難矣。設施之際,雖或有謗言,未可盡信,而所謂網田一款,元無是事云,據此則可知臺啓之誤也。近來朝論携貳,雖是無實之事,一被臺彈之論,每每提起,有若斷案,此非出於公平之意。且用人之道,內外輕重各異。集一在前歷敭之地,姑不擧論,而居留之任,有間於淸要內職,故擬望受點,而今者臺臣所論如此,語雖爽誤,必無冒赴之理矣。上曰,兪集一事,前已開釋之後,更爲提論,不當,故疏批中,以臺言爽誤,爲敎矣。然宰臣旣被論劾,往赴爲難,今姑許遞,差出其代,使之從速赴任,可也。出擧條近來朝論携貳,無論彼此,一被彈斥,經年不舍。今者李彦綱事,亦以前事提起,使不得行公,誠可悶也。閔鎭厚所被臺論之過激,已於筵中開釋,而本職旣遞之後,兼帶賓客等任,尙不行公,一向引嫌,殊涉過當,牌招察任,可也。出擧條春川地淸風府院君墓下折受處,事體自別,不可無區別之道。纔因江原監司狀啓,啓下備局,而不宜混同盡破墓下,折受則酌定還給,可矣。濡曰,折受,爲今日莫大之弊。自上有特罷之命,特盛德事也。但此則事體自別,還給,似當矣。上曰,墓下田,其數旣多,酌定還給,可也。濡曰,非獨此也。凡事,必須從本理會,使之無後弊,乃可以長久。宮家折受之處,道掌輩,每多作弊,歸怨國家,故言事者,輒皆以此論列,或不無支離激惱之事矣。蓋宮家新設之後,例有折受,如田地·鹽釜·魚箭,固當量宜定給,俾得爲一年支過之道。然後其或有濫觴者,必加裁損,差人而貽害者,隨現痛治,斷不容貸,則宮家有成樣之路,差人無作弊之端。今若不計多寡,一倂革罷,而日後,還有折受之擧,則國體顚倒,初不如商量處之矣。今此春川折受之處,初不過缺結或數十結者,其定數外廣占,至於數十餘里。只以定數者收稅,則其弊不至大段,府院君墓田折受,亦如此云矣。臣且聞訓鍊大將李基夏之言,訓局亦有折受之處,捧用吐木,今若革罷,則事甚切迫云。若於處分旣下之後,續續還給,則有妨事體,前頭各道査覈狀啓覆奏之際,不可不參酌處之矣。毋論諸宮家及衙門,皆有弊端,而言事者,率多以宮家爲言,此亦似偏矣。上曰,査覈文書,或到或未到,而折受處,一切革罷,則多有掣肘之事,十分參量。諸宮家亦宜使之成樣支撑,而折受之有弊處,則罷之,差人而作弊者則治之,可也。大臣所達,與予意相符矣。濡曰,宮家旣已設之,則田地·鹽盆·漁箭之定數折受,自是祖宗朝應行之典,而近來或有水邊船隻之往來者,亦爲折受收稅之事云。此則曾所未有,其弊尤多,一切罷之,爲好矣。上曰,文書上來後,參量爲之,可也。出擧條知製敎之代撰敎書,多有褒揚溢美之辭,不可無申飭之道。古者敎書,亦多見之,而皆從實簡約。今則歷擧郞署莅歷,大加褒美,殊非代撰王言之道。曾以此事,別爲下敎,而弊習,猶在前日,此後,各別申飭,可也。濡曰,敎書溢美,誠爲未安。若如其言,人孰當之?此實近日之弊習,分付政院,使之申飭,宜矣。上曰,非但敎書,至於祭文,亦多如此,殊甚非矣。自政院,出擧條申飭,可也。姜銑曰,祖宗朝,則知製敎之代撰王言,句數不多,而今則漸至支蔓,誠爲弊端矣。上曰,此乃末世之事。至於惟卿之下,雖不可全無褒語,而至以不當之言,過爲稱美,誠爲未安,自政院,另加申飭,可也。出擧條濡曰,平安兵使李宇恒,曾被臺彈,其後,爲全羅兵使,引嫌不往,故至被拿推矣。頃日除授京畿水使,又爲引嫌連呈,備局,每以斯速赴任之意論題,而終不出肅。及其移拜平安兵使之後,猶且累次呈狀。其狀辭,則雖以身病爲言,其意則實以前日被彈爲嫌矣。臺啓措語,實非尋常,而大臣·重臣,曾已陳達開釋,朝家卽爲收用,歷除閫任者,可見其意非偶然,不可以一時被劾,每每引嫌。且雖是武將,官至宰列,則廉隅,亦不可不顧,而與文宰有異。如是撕捱,事體分義,尤涉未安也。旣自備局,囚家僮催促,而瓜滿之代,雖云不急,前頭本營,有軍制變通之事,亦宜斯速赴任。從重推考,催促發送,何如?上曰,其時臺啓,以陰秘爲言,蓋以輕視武夫之故,有此迫絶之言。朝家旣知臺啓之爲過,而卽爲收用,則一向引嫌,殊甚未安,推考後,使之辭朝,可也。出擧條濡曰,向者,訓局大將李基夏入侍時,以砲保布未收之邑守令從重推考,自今定式,監色拿致之意,有所仰達。臣以守令之尤甚未收者,草記罷職,亦無不可,而監色之定式拿致,反有其弊爲辭,則自上以守令從重推考,監色輩拿治之擧,亦間或爲之,可也爲敎,而擧條啓下之時,上敎中,誤書以今後則未收守令從重推考云云。李基夏之請推者,指卽今未收守令,而上敎語勢,則有若竝擧日後未收守令者然。臣送言于政院,使之改付標,則政院,以上敎改付標爲難云,故敢此仰達。上曰,其時訓將所達,指卽今未收守令,而擧條啓下之際,予亦偶未覺察,使之改付標,可也。出擧條上曰,逆獄緣坐,事體至重,賊黯,以窮兇極惡,國家旣已特用逆律,則此事,自下固不敢有所提論,而向日大臣,意外有所陳達,予已嚴辭牢塞,其後司諫尹世綏,陳疏斥之,而疏中護逆亦逆等語,固未諒大臣之本心,誠爲過矣。但討逆事重,所執爲正,故疏批,已示此意。今者金興慶疏出之後,又以儒臣所執旣正,爲敎矣。其時入侍三司,竝皆陳疏,而或以法例爲言,或以自上旣已牢塞,更無可達爲言,而領相旣達之後,左右相,相繼陳達,始爲發落,其間豈無可言之時乎?爲三司者,所當據法論執,而不此之爲,及夫他人非斥之後,惟事務勝,諉以自上已有處分,無所可達云。此蓋求說不得,而終未免苟且。且以法例爲言,則予雖允許其請,而稱以法例,必不還收矣。辛巳收議時,則法例已無,猶或可爭,而予旣十分痛惋,特用逆律,則到今八年之後,追論法例,誠爲不當,而予雖不爲嚴防,三司中,必無還收之請,不可不嚴加堤防。此後,如復爲提論者,予當從重論責,以此出于擧條,使之曉然知之,可也。出擧條濡曰,辛巳收議,臣未曾詳知,故向者筵席所達之語,不能別白,見斥於諫臣之疏,至今惶愧,不敢復論此等事,而當初處分旣定,至於年久之後,首相有所提論,致勤嚴敎,因臺疏,狼狽出城,亦豈不自悔其率爾,而護逆之說,則必以爲冤矣。上曰,臺疏護逆之論,至矣,而首相之緣坐提論,誠爲非矣。濡曰,史官究覈之擧,亦未知,何如?上曰,此亦欲言,而未及下敎矣。尹聖時,以參下官陳疏,欲爲發明,事體不當,而疏辭,亦不無窘態,其後見洪禹瑞疏,則聖時之事,可知其非初欲拿問聖時,而姑置之矣。臺啓之竝請拿問,與予意稍異,而兩人置對,曲直可見,故欲觀彼此供辭而處之,金興慶疏批中,兩史曲直,固已知之之敎,蓋以此也。大槪逆外一轉語,毋論有無,國家旣用緣坐之律,至於年久之後,有所追提,固爲非矣。逆律外三字有無,元不緊關。洪禹瑞,旣非其時入侍之人,不必創出其時草冊中所無之言,姑觀前頭禁府究覈處之,而予意,則固如此矣。濡曰,臣年來精神消亡,伊日入侍時,臣之所達之語,只記大意,亦不能了了。臺疏旣出之後,欲爲陳疏,適會其時,以偕來史官來到,臣求見筵奏謄本,則領相所達,果無此一句語。臣旣不能的知有無,故及見史官所錄如此,信之不疑,凡有親舊之來問此事者,輒皆出示謄本,而不知諫臣所聞之出於何處,或意兼春秋中,有所傳說,曾不料末後有此兩史爭辨之端也。聖時,援臣爲證,而語失本旨,設有私室云云,大臣之爲人援證,有辱事體,其爲愧恧,甚矣。然其究覈之擧,具萬理疏論者,大體則似爲得宜矣。上曰,領相初頭提論閔黯事,心以爲不當,而不爲詳聽。此三字有無,未能明白記得,故前後批旨中,亦不擧論矣。大抵三字之有無,元不關緊,而緣坐之提論,爲非矣。濡曰,臣或意聖聰之記得,而今承聖敎如此矣。筵話宣泄,禁令至嚴,而自不免傳說多端,不過爲一時之是非,至於置對究覈之擧,則前所未有也。今此洪禹瑞,則以爲分明見其所記,尹聖時,則以爲元無此語,若以聖時·禹瑞,或謂之創出,或謂之刪減,而專歸其罪於一邊,則豈不重大乎?自古史臣之以記注間事,究覈論罪,大關國體。一開此路,後弊亦不可言。金吾議讞之後,自上思量處分,似好矣。小臣及入侍諸臣,多不記認,自上有所不能分明之敎,如此處置,豈不重難乎?上曰,筵說之差誤,而史官囚推,有關後弊云者,大臣所達,是矣。此事則旣已至此,所當究竟,而後勿爲例,可也。出擧條濡曰,記注之任,異於他職。工拙立判,其有聰明才敏者,試以假官,薦授實官,允合於甄拔之道,不必專拘於門閥,而近來假注書,例於新榜出後,一番輪差,其中自有能否,則擇其能者而任之,勿爲數遞,宜矣。且擧行條件,簡通之規,其來未久。在昔則注書直爲書入,今則筵席所達之言,全數簡問於其人,而其所草送,或有頗張該備者。或有甚爲疎漏者,或有以他人之言,錯記混錄者,若無簡問之事,而直爲書入,則必不免大段差爽,而擧條,則隨其誤處,猶可改也。此外筵說之不出擧條者,雖是關係國家之重事,不知其記注得失之如何,豈不可慮乎?今後新入生疎之人,則使將漸次經練,其有才習熟者,數差久任,宜當。入侍罷出後,筵話之不出擧條者,入侍承旨,使其注書,必於數日內,詳細改修草冊,觀其差誤之處,而更加剛正,俾無疎漏,何如?上曰,依爲之。筵席傳敎之事,未必一一盡記,而擧條,出入之際,或間斷,或背馳,此係記注之工拙,此後則申飭,俾無疎漏,可也。出擧條上曰,春秋魯昭公二十五年,有鸜鵒來巢之異,而卽今景福宮松樹,海鳥多集,亦係災異。以舊事觀之,似是兵象也。此鳥,每年當春來巢,以經夏秋。法宮松樹,多致傷損。前者有放虛砲逐去之事,而數日之後,恬然不去。松蟲亦係災異,其數且夥,而有捕捉除去之事,此鳥,亦豈無可除之方乎?今則另加申飭,期於逐去,可也。濡曰,前者上敎,不使殺害,故只以虛砲逐去矣。今亦或有方便逐去之道,以此分付,使之着實擧行,宜矣。上曰,近來比前頗甚,松樹枯傷,誠爲可惜。不可只放虛砲,此意分付兵曹,使之敺逐,可也。出擧條諸臣,以次退出。
上在慶德宮。停常參·經筵。
未時,太白見於巳地。
南至熏啓曰,大司憲李廷謙,執義李箕洪,掌令丁道復,在外,掌令李翊漢,持平李廷濟,呈辭,持平李柱天受由在外,今日以監察茶時之意,敢啓。傳曰,知道。
孟萬澤啓曰,吏曹郞廳來言,守令多闕,政事,何以爲之?取稟。傳曰,明日爲之。
南至熏啓曰,兵曹郞廳來言,闕內各處,入直軍士夜巡檢云矣。敢啓。傳曰,知道。
藥房都提調李濡,提調趙相愚,副提調姜銑啓曰,伏未審夜來,聖體調攝,若何?伏聞昨夕入侍醫官之言,瘡口受鍼,貼付十香膏之後,白色濃汁,少少引出,似是凝聚之痰,漸爲消下之致云,夜間症候,益有差減之效乎?臣等,憂慮未已,敢來問安。答曰,知道。比昨差減矣。
中殿問安。答曰,知道。
大殿,二品以上·六曹,單子問安。答曰,知道。勿爲問安。
中殿問安。答曰,知道。
大殿,政院·玉堂問安。答曰,知道。勿爲問安。
中殿問安。答曰,知道。
世子宮·嬪宮問安。答曰,知道。
南至熏,以都摠府言啓曰,副摠管閔鎭遠,漢城府坐起進去之意,敢啓。傳曰,知道。
金弘楨,以義禁府言啓曰,持平李廷濟疏批,潭陽前府使韓世讓,令本府拿問事,命下矣。韓世讓,時在京畿驪州地本家云,依例發遣府羅將,拿來,何如?傳曰,允。
孟萬澤,以弘文館言啓曰,副校理金興慶,疏批已下,卽爲牌招入直,何如?傳曰,允。
南至熏,以御營廳言啓曰,今此下番馬步軍兵別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西四番別馬隊五十六名,旣已逢點整齊矣。來五月初一日,南北二營入直三番別馬隊替代後,舊軍放送之意,敢啓。傳曰,知道。
又以御營廳言啓曰,本廳來五月朔應立後部前司屬江原道二哨,京畿左道三哨,合五哨軍兵六百七十名,及京案雜色標下軍七百五十九名,已爲逢點整齊矣。來五月初一日,與左部右司軍兵替代後,舊軍放送之意,敢啓。傳曰,知道。
以右議政徐宗泰十二度呈辭,傳于姜銑曰,安心調理。
南至熏,以備邊司言啓曰,上年還上捧未捧實數各道狀啓,今纔畢到矣。居末守令砥平縣監權琝,淸州牧使李萬齡,原州兼任橫城縣監鄭宇柱,醴泉前郡守尹扶,祥原郡守朴台東,定平府使郭柄,軍餉居末保寧縣監明廷耉,竹山前府使張城漢,依定式,令本道拿致營門決杖,而居中遞歸者,令禁府擧行,之次邑守令,各道狀啓中,或只擧一邑,或竝擧數邑,其所未捧者實數,多寡亦各不同,而在前尤甚一邑,抄出推考矣。今亦依此擧行,何如?傳曰,允。
孟萬澤,以弘文館言啓曰,本館上番闕直,已過兩日,事體至爲未安,副校理金興慶,旣有只推勿罷之命,更爲牌招,以爲入直之地,何如?傳曰,允。
南至熏,以禁衛營言啓曰,中部左司屬京畿五哨軍兵逢點實數六百三十五名,十四番海西別驍衛五十六名,步軍標下一名,已爲點閱整齊。來五月初一日,與內外各處入直馬步軍兵,依例替代後,舊軍放送之意,敢啓。傳曰,知道。
以副校理金興慶牌不進罷職傳旨,傳于姜銑曰,推考傳旨捧入。
南至熏,以義禁府言啓曰,醴泉前郡守尹扶還上居末,竹山前府使張成漢軍餉居末,竝決杖事,承傳啓下矣。張成漢,今方待命,卽爲拿囚,而尹扶,時在忠淸道公州地本家云,依例發遣府羅將,拿來,何如?傳曰,允。
吏曹判書李寅燁上疏。大槪,略陳病重實狀,冀蒙恩遞,兼附所懷,以備裁處事。入啓。答曰,省疏具悉。疏辭,令廟堂稟旨定式,卿其勿辭,調理行公。
正言鄭纘先上疏。大槪,臣於千萬夢寐之外,忽叨諫職新除,而素患痰症,挾感添篤,負席叫苦,無望起動,不得不仰籲於慈覆之下,乞蒙恩遞,以尋生路,兼附所懷,仰備裁幸事。入啓。答曰,省疏具悉。有懷疏陳,予用嘉之,隨才調用,疏釋罪囚,令該曹稟處,事係金吾斷讞,亦宜申飭,而疏末所論,殊未穩當也。爾其勿辭察職。
正言具萬理上疏。大槪,薇垣新命,遽下於千萬夢寐之外,旣遞旋授,惶感罔措,臣固當竭蹶趨承,而臣之見遞也。處置措語,極爲駭怕,又於宰臣自明之疏,有所難安,而聖批以爽誤爲敎,竊不勝惶悚之至,臣於此,已不敢冒居,而賤疾適苦,末由供職,伏乞亟削臣職,以謝臺議,以快人心事。入啓。答曰,省疏具悉。初旣爽誤,今又自是,予實未曉也。勿辭察職。
上在慶德宮。停常參·經筵。
下直,鎭岑縣監李喜相。
南至熏啓曰,大司憲李廷謙,執義李箕洪,掌令丁道復在外,掌令李翊漢上疏,持平李廷濟呈辭,持平李柱天受由在外,今日以監察茶時之意,敢啓。傳曰,知道。
藥房都提調李濡,提調趙相愚,副提調姜銑啓曰,伏未審夜來,聖體調攝,若何?伏聞昨夕入侍醫官之言,瘡口白汁,連續粘出,而貼付膏藥,凝聚之氣,漸至消減云,夜間症候,益復差勝平?臣等憂慮未已,敢來問安。答曰,知道。日益差勝矣,勿爲逐日問安。
中殿,藥房問安。答曰,知道。
南至熏,以都摠府言啓曰,今日入直軍士,中日習射,請出標信。傳曰,允。
孟萬澤,以弘文館言啓曰,本館上番,闕直已久,事體至爲未安,而校理沈壽賢,副校理鄭栻,奉使在外,副修撰權忭,在外未上來。無他推移入直之員,令政院,斯速稟旨變通,何如?傳曰,允。
以右議政徐宗泰十三度呈辭,傳于姜銑曰,安心調理。
南至熏啓曰,判義禁府事李益壽,再昨違牌之後,尙不行公,獄囚多滯,誠爲可慮,更爲牌招,何如?傳曰,允。
孟萬澤啓曰,以弘文館草記,上番闕直,已至累日,事體未安,令政院,斯速稟旨變通事,允下矣。今日開政時,以在京無故人,差出闕員,仍卽牌招,使之入直,何如?傳曰,允。
南至熏,以義禁府言啓曰,忠淸右道暗行御史李翊漢書啓,據刑曹粘目內,林川前郡守李湛,結城前縣監鄭棟隆等,移本府處置事,允下矣。李湛·鄭棟隆等,今方待命,卽爲拿囚之意,敢啓。傳曰,知道。
傳于南至熏曰,今聞政院,以兵曹言陳稟,此時殺傷,似有違於毋覆巢·毋殺胎·夭麛卵之意,海鳥待秋逐去事,分付。
有政。吏批,行判書李寅燁進,參判權尙夏,參議趙泰東,俱在外,都承旨姜銑進。
兵批,行判書趙泰采,參判洪璛病,參議許墀式暇,參知任舜元進,右副承旨南至熏進。
吏批啓曰,玉堂上番,闕直已久,因本館草記,闕員今當差出,而皆在罷散之中,無以推移備擬,罷散及中考人員,合有變通之道,何以爲之?敢稟。傳曰,別單書入。
又啓曰,玉堂·春坊闕員,今當差出,而擬望之人乏少,相避竝擬,何如?傳曰,允。
以洪受瀗爲左參贊,柳龜徵爲延安縣監,尹行敎爲舒川郡守,權斗寅爲長水縣監,成僴爲懷仁縣監,崔處大爲樂安郡守,李承源爲監察,黃啓河爲兵曹正郞,朴崇古單付校書副正字,趙道彬爲應敎,趙泰億·李世最爲修撰,李台佐爲校理兼文學。
副護軍鄭載禧,副司直兪集一。
南至熏,以司僕寺官員,以提調意啓曰,卽接水原監牧官趙敏行牒報,則牧官到任之後,各場所牧牛馬及各樣文書,一一考閱,則籍付牛元數內二十一首,前監牧官金時說,在任時殺用後,十六首立本,五首不爲立本,稅穀及還上捧未捧,混同反作,多數虛錄。前官之査頓金峻岳者,自前官到任之初,一時偕來,代行牧官之任,故前官瓜滿,先歸其家,而峻岳處,給印信留置,使之修重記,則虛疎可知,而且陽也屯畓四石二斗八升落種之地,峻岳,又以先賭地放賣,捧錢五十兩云。身爲牧官,冒犯法令,殺用牛隻,虛錄還上,私賣公畓,俱極可駭,而金時說之遞歸其家,印信代行,使之修重記者,尤極駭然。且金時說,以地師,占山於場內,至於五處,使士夫許葬,禁伐之際,馬群無游食之所云。如此不法之人,不可以已遞而置之,前監牧官金時說拿問處之。金峻岳,亦令本道,囚禁嚴査,徵其賭地錢文,上送本寺,場內偸葬人等,刻期掘移之意,亦爲分付本道,何如?傳曰,允。
以應敎趙道彬牌不進罷職傳旨,傳于南至熏曰,推考傳旨捧入。
右承旨權持辭職上疏。入啓。答曰,省疏具悉。爾其勿辭,從速察職。
修撰李世最上疏。大槪,昨違嚴召,罪止例罷,方在悚蹙之中,不意恩敍除旨,一時荐下,召牌狎至,嚴畏分義,不得不祗詣闕外,而顧臣所被人言,有非尋常,終不敢抗顔復據於榮次。伏乞聖慈,亟遞臣新授職名,以快人心,以安私分事。入啓。答曰,省疏具悉。爾其勿辭察職。
上在慶德宮。停常參·經筵。
未時,太白見於巳地。
金弘楨啓曰,大司憲李廷謙,執義李箕洪,掌令丁道復在外,掌令李翊漢上疏,持平李廷濟呈辭,持平李柱天受由在外。今日以監察茶時之意,敢啓。傳曰,知道。
南至熏,以都摠府言啓曰,都摠管金守杭,義禁府坐起進去之意,敢啓。傳曰,知道。
兪命雄啓曰,右承旨權持,昨日承批之後,今又呈病不進,事甚未安,卽爲牌招察任,何如?傳曰,允。
南至熏,以兵曹言啓曰,今日將官朔試射時,闕內入直訓鍊都監把摠·哨官,禁衛營哨官等,依前日榻前定奪,他員代直,出射之意,敢啓。傳曰,知道。
以右議政徐宗泰十四度呈辭,傳于孟萬澤曰,安心調理。
孟萬澤,以弘文館言啓曰,本館下番,方爲闕直,事體至爲未安。修撰李世最·趙泰億,疏批已下,竝卽牌招察任,何如?傳曰,允。
正言具萬理啓曰,日昨諫省新除之命,旋降於旣遞之後,臣惶隕感激,無地措躬,而病未卽祗肅,玆敢略陳一疏,以伸微悃,而且於臺臣處置,宰臣疏辨,有不容晏然冒出泯然含默者,兼暴情地之危蹙矣。繼而有大臣前席之非斥,則已極難安,而且伏承聖批,則以初旣爽誤,今又自是,予實未曉也爲敎,臣竊不勝悚然惶懍之至。如臣無似,濫廁臺端,妄欲斥衒能媒進之習,杜病國傷民之弊,無負我殿下耳目之寄,以效微臣一日之責者,區區寸忱,亶在於是,而論事不審,有此爽誤,未蒙天鑑照察,反有批旨之嚴峻,此雖出於聖上匪怒之敎,而臣更何顔面,冒居於臺次乎?偃然帶職,留時引日,亦有所不敢,今始力疾,祗謝恩命,粗伸分義,而仍又自劾,請命遞斥臣職。答曰,勿辭。
金弘楨啓曰,正言具萬理,再啓煩瀆,退待物論矣。傳曰,知道。
左參贊洪受瀗上疏。大槪,經年病廢之餘,忽承新命,驚惶感激,罔知容措。固當强疾趨謝,少伸分義,而第臣所叨之職,與大臣有應避之嫌,乞賜遞免,以存體例事。入啓。答曰,省疏具悉。疏辭,令該曹稟處。
修撰趙泰億上疏。大槪,臣頃犯逋慢,止獲例罷,私心感悚,久爲冞切。日昨有事先壠,信宿乃歸,敍復之恩,荐降於意慮之外,嚴召之命,虛辱於未還之前,臣誠驚惶感激,而不知所措。固當趁卽趨謝之不暇,而顧臣情迹,終不可復冒於論思之列,況伏聞日昨筵敎申嚴,臣尤愧慄罔措,其何可徒感抆拂之眷,而不思自靖之道乎?且向時被劾之承宣,尙在譴罷之中,臣獨以罪爲寵,晏然冒進,斷無是理。乞削臣職,以全廉義,以安私分事。入啓。答曰,省疏具悉。爾其勿辭察〈職〉。
上在慶德宮。停常參·經筵。
未時,太白見於巳地。
南至熏啓曰,備邊司郞廳,以大臣意來言,今日賓廳坐起日次,而上候方在未寧之中,不得來會云矣,敢啓。傳曰,知道。
藥房都提調李濡,提調趙相愚,副提調姜銑啓曰,伏未審日間,聖體調攝,若何?伏聞昨日入侍醫官之言,瘡口漸至生肌平滿,白汁亦或收斂云。夜間症候,益有差勝之效乎?臣等憂慮未已,敢來問安。答曰,知道。日漸差勝矣。
金弘楨啓曰,憲府無行公之員,監察茶時,已至多日,事甚未安。除在外外,陳疏呈告人員,竝卽牌招察任,何如?傳曰,允。
以右議政徐宗泰十五度呈辭,傳于姜銑曰,安心調理。
南至熏,以兵曹言啓曰,今四月二十八日,堂下將官等朔試射時,訓鍊院參軍朴時雄,禁衛營把摠鄭擔等,俱未滿四中,依例汰去。摠戎廳哨官李天海,柳葉箭二中,騎芻一中,以矢數計之,則雖未滿四中,而騎芻則例有倍劃之規,今亦仍存施行,何如?傳曰,允。
以刑曹判書黃欽上疏,傳于南至熏曰,還爲下送。
金弘楨,以義禁府言啓曰,前縣監鄭棟隆原情,公事姑停,刑推議處事,判下矣。御史封進不法文書,下本府,以爲議處時憑考之地,何如?傳曰,允。
掌令李翊漢,持平李廷濟啓曰,請還收印信僞造罪人孫自哲減死定配之命。請還收靈光定配罪人混放送之命。措辭竝見上庇仁縣監許鉉,目不識丁,性且愚騃,大小政令,專諉監色,勒捧牛贖於不犯之民,濫捧漁稅於常定之外,徵斂無藝,盡歸私橐。自聞御史消息,牢閉城門,行路不通,潛遣官人,追蹤暗行,終至現露,似此擧措,亦甚駭然。如許不法無識之人,決不可仍置字牧之任,以貽生民之害。請庇仁縣監許鉉罷職不敍。任實縣監崔後徵,政多懈緩,病亦沈淹,大小官事,全不管束,吏肆爲奸,民受其害。分糶不均,小民之受食甚少,出牌無節,面任之作弊多端,闔境嗷嗷,有若無宰。如此之人,決不可仍置字牧之任,請任實縣監崔後徵罷職。京各司之委送差人,興販外方,固非美事,甲申年間,守禦廳稱以城役料辦,出給累千兩錢貨於大奸濫之人,下送湖南,多般謀利,從其所報,行關列邑,憑藉稔怨,罔有紀極。臣廷濟旣已論列於書啓中,請罪差人,而主管之臣,亦難免委任匪人,貽害外方之失,請當該守禦使從重推考。大司憲李廷謙,時在咸鏡監營任所,請斯速乘馹上來事,下諭。答曰,不允。許鉉·崔後徵事及推考事,依啓。大司憲交龜後,自當上來,勿爲下諭。
以備忘記,傳于姜銑曰,士夫處身,廉隅雖重,人臣事君,分義至嚴,苟非情勢之大不安,決不宜屢違召命,一向撕捱也。行司直李益壽,因一微事,過自引嫌,再承疏批,牌召頻繁,而終不應命,今又陳疏,廉隅太勝,事體未安,不可無警責之道。從重推考,此疏還爲出給,仍卽牌招察任,俾無滯囚之弊。
都承旨姜銑上疏。大槪,臣於重臣侵斥之疏,難安之勢,與諸僚無異,乞遞臣職,以安微分事。入啓。答曰,省疏具悉。判金吾之再疏,固已太過,三疏不宜捧入。意外侵斥,在我何嫌?勿辭察職。
右承旨權持上疏。大槪,臣於昨日,猥陳情病不可仍冒之狀,未蒙恩許,反承溫批,一倍惶隕,靡所容措。玆者辭單未徹,召牌遽降,不敢不扶曳來伏禁闥之外,而顧此病勢,已無趨入之望。且伏聞重臣之疏,有侵詆本院之語,尤不可晏然於職次。懇乞亟命遞改臣職名,以全微命,以謝人言事。入啓。答曰,省疏具悉。判金吾之再疏,固已太過,三疏不宜捧入。意外侵斥,在我何嫌?勿辭察職。
左承旨兪命雄,左副承旨金弘楨,右副承旨南至熏,同副承旨孟萬澤上疏。大槪,臣等於判金吾之疏,有不敢泯默者,敢暴事實,以冀遞免事。入啓。答曰,省疏具悉。判金吾之再疏,固已太過,三疏不宜捧入,意外侵斥,在我何嫌?勿辭察職。
持平李廷濟上疏。大槪,略陳所懷,以備裁察,兼暴私懇,冀蒙矜察事。入啓。答曰,省疏具悉。縷縷疏陳,誠切憂愛,深用嘉尙,可不留心,而判金吾事,予意本自如矣。爾其勿辭,往省焉。
校理李台佐上疏。大槪敢陳控免,冀蒙恩遞,歸護母病,俾伸至情事。入啓。答曰,省疏具悉。爾其勿辭,往省焉。
左承旨兪命雄上疏。大槪,臣於臺臣之疏,有不敢晏然者,不避煩猥,復此哀籲,乞遞臣職,以謝臺議事。入啓。答曰,省疏具悉。爾其勿辭察職。
右承旨權持上疏。大槪,臣於臺臣之疏,有不敢晏然仍冒者,近緣情病,日尋章牘,瀆擾之罪,實無所逃。懇乞亟命削臣職名,以安私分,以謝臺議事。入啓。答曰,省疏具悉。爾其勿辭察職。
同副承旨孟萬澤上疏。大槪,臣於憲臣之疏,有不敢靦然苟冒者,乞蒙鐫遞,以重臺議事。入啓。答曰,省疏具悉。爾其勿辭察職。
慶尙監司洪萬朝上疏。臣之情勢病勢,俱難冒據,辭職上疏。入啓。答曰,省疏具悉。藩臬重任,不宜輕遞,疏末引嫌,殊涉太過也。卿其勿辭,從速察職。
平安監司尹趾仁上疏。大槪,臣撼頓之餘,疾病沈重,且有情跡之萬分危蹙者,玆敢冒死封章,亟許遞免事。入啓。答曰,省疏具悉。復提往事,殊涉不韙。卿無可嫌,勿辭察職。日記廳郞廳李宜喆書。郞廳李重彬校正。
上在慶德宮。停常參·經筵。
巳時,日暈。未時申時,日暈。未時,太白見於巳地。
下直,長城府使尹泓。
右議政徐宗泰十六度呈辭。入啓。傳曰,安心調理。
吏曹啓曰,守令有闕政事,取稟。傳曰,明日爲之。
政院啓曰,正言具萬理,引避退待,已至多日,而本院無行公之員,尙未處置,事甚未安。除在外·未肅拜外,呈告人員,卽爲牌招處置,何如?傳曰,允。
慶尙監司書目,道內各邑,染病方痛九千二百二十五名內,已差一千九百二十三名,物故七百四十六名。癘疫·紅疫益加熾蔓,止息無期,民事可慮事。
傳曰,史官一員待命,騎馬三匹·卜馬二匹立之。
禮曹啓曰,今年春夏以來,雨澤雖未浹洽,間或得雨,而不至全然旱乾,故有所等待矣。已過一旬,凄風日吹,雨意漠然,向熟牟麥,日就枯黃,餘畓播種,亦至愆期,前頭農事,誠爲渴悶,祈禱之擧,不容少緩。依前定奪,初次祈雨祭,三角山·木覓山·漢江等處,遣三品官,不卜日,來初四日設行之意,知委,何如?傳曰,允。
禁府,鄭文彬·張友軫·李九齡·石柱燦·韓世讓拿囚。啓。
府啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上答曰,勿煩。
院啓,引嫌而退。當初所論,亶在駁正,意外嚴批,不必深嫌,請正言具萬理出仕。答曰,依啓。
正言具萬理牌不進,依承傳罷職。
開城留守書目,臣疾病垂死,辭職上疏上送事。啓。答曰,省疏具悉。卿辭至此,本職,當許遞焉。
忠淸監司書目,淸風呈,以大司諫權尙游辭職上疏上送事。啓。答曰,省疏具悉。爾其勿辭,從速上來察職。
司直金宇杭上疏。大槪,臣於金吾之任,旣有嫌避之端,而再上辭本,未蒙開允,荐承嚴召,黽勉趨命矣。日昨臺臣疏請坡民之從速斷讞,聖批有申飭之敎,首席旣已出仕,成命之下,必當擧行,而無如前淹滯之理。坡民之年久被繫,專由李東彦之事,則今於議讞之際,臣以應避之人,何又參坐乎?臣之不可仍帶此職也,決矣。玆敢更申微懇,伏乞聖慈,俯賜諒察,亟遞臣兼帶知義禁之任,以便公私事。入啓。答曰,省疏具悉。卿其勿辭察任。
右承旨權持上疏。大槪,臣連上辭章,罪積瀆擾,荐承恩批,一倍惶隕。玆於召牌之下,不得不祗詣闕外,而第臣有母病,決難離側供仕,玆敢陳疏徑退,伏乞亟遞臣職,俾得專意救護事。入啓。答曰,省疏具悉。爾其勿辭,救護母病。
左議政李濡箚子。大槪,敢陳危悃,乞賜遞免事。入啓。答曰,省箚具悉卿懇。年久之事,予未憶得,而臺臣則纔經繡衣,廉問之際,所謂當該,宜無不知,而乃有問備之請,極涉未安也。推考傳旨,卽今爻周,卿其安心勿辭,亦勿待罪,速出視事,以副至意。仍傳曰,遣史官傳諭。以上朝報
御營廳啓曰,御營大將金錫衍,以父母墳拜掃事,江原道春川地,受由下去。其所佩命召,來請還納,何以爲之?敢稟。傳曰,都提調方在呈告中,訓鍊大將牌招,命召,今姑傳授,可也。御營廳謄錄
上在慶德宮。停常參·經筵。
自午時至申時,日暈。
藥房啓曰,伏未審日間,聖體調攝,若何?伏聞昨夕入侍醫官之言,左邊瘡口,已盡完合,而右邊耳內,自數三日來,因搔癢,以至出汁成痂,耳部內外,亦有微浮之氣,以手按撫,便覺礙痛云,臣等不勝憂慮之至。今日與諸御醫入診,詳知症候,議定當進之藥,宜當,敢來問安,竝此仰稟。答曰,知道。問于昨日入侍醫官議藥,勿爲入診。
再啓曰,卽伏承勿爲入診,問于昨日入侍醫官,議藥以進之敎,臣等仍與金有鉉·崔聖任及諸御醫商議,則皆以爲,自上右邊耳部內外癢疼之候,皆由於上焦風熱壅鬱之致,連翹敗毒散,加黃芩·黃蓮,竝酒炒各七分,連進三貼,以爲趁卽疏散之地宜當云。此藥卽爲劑入之意,敢啓。傳曰,知道。
中殿·世子宮·嬪宮,藥房問安。答曰,知道。
假注書權大恒出使,代以金始㷜爲之。
政院啓曰,判金吾纔已出仕,而堂上位不齊,未得備員云。知義禁金宇杭,同義禁李晩成,卽爲牌招察任,何如?傳曰,允。
謝恩,左參贊姜鋧,禮曹正郞鄭以規。
持平李廷濟啓曰,臣猥蒙天恩,得承歸省之命,而承牌詣臺,略效一日之責,目見奸細之貽弊外方,湖民之歸怨國家,旣已條陳於書啓,故不得不請推主管之臣,而當初廉問之時所聞者,只是差人之弊,民怨之端,初非出於爲人求過之意,當該之推某,果未詳聞。且問備之啓,元非大段,故某人之爲當該,亦不曾留意矣。卽伏見大臣箚本,則以臺臣必得其詳,而不欲直斥,泛稱當該爲言,聖敎又以所謂當該,宜無不知爲敎,臣不勝瞿然,繼之以慨歎也。如使臣早知爲大臣之當該,而必有論列之意,則一疏陳聞,亦無不可,何必請推於不敢推之地,甘自歸於昧事面傷體統之科乎?況臣啓辭中,從其所報,行關列邑等語,亶在玉果民訴怨之端而發,則此恐非大臣主管之時事也。噫,當初所論,蓋出於爲朝廷紓民怨之意,而無情之事,反疑其有意,泛論之言,至謂之指乏,誠信之未孚,疑阻之多端,至於如此,此實臣之所慨然也。然箚辭旣如彼,批旨又如此,臣何顔面,一刻苟冒於臺席乎?請命遞斥臣職。答曰,勿辭。
右議政徐宗泰十七度呈辭。入啓。傳曰,予意已竭,而卿辭彌懇,只增愧恧,無以爲喩。一向敦迫,有所未安,本職今姑勉副,以安卿心焉。仍傳曰,遣史官傳諭。
判府事崔錫鼎上疏。大槪,冒陳危迫之悃,將臣西樞新命及兼帶諸任,一倂鐫削,以靖私義事。入啓。答曰,省疏具悉卿懇。儒臣疏語,殊涉過當,一向引嫌,無己太過?卿其宜遵前旨,安心勿辭,須速入城,以副予意。仍傳曰,遣史官傳諭。以上朝報
有政。以鄭重萬爲刑曹正郞,鄭希先爲典司別提,朴鳳齡爲兵曹正郞,李益壽爲左參贊,李台佐爲吏曹正郞,趙道彬爲司諫,朴纘新爲興德縣監,金浣爲監察,申善浣爲軍器僉正,金益相爲古阜郡守,林世弼爲海南縣監,朴行義爲輔德,鄭以規爲禮曹正郞,尹志任爲龍潭縣令,鄭重朝爲龍安縣監,洪禹寧爲井邑縣監,黃啓河爲正言,李㙫爲副校理,趙世望爲長興府使,權爲靈光郡守,李齊說爲靑巖察訪,李正臣爲副修撰,安瑞羽爲庇仁縣監,李望雲爲任實縣監,申混爲承文院副正字,朴權爲江華留守。
上在慶德宮。停常參·經筵。
未時,太白見於巳地。
藥房啓曰,伏未審夜來,聖體調攝,若何?伏聞昨夕入侍醫官之言,右邊耳內浮高之氣,相連於外邊,時有隱隱作痛之候云,臣等不勝區區憂慮之至。昨日湯劑連服之後,夜間加減,亦復何如?臣等與諸御醫,趁早入診,詳察症候,宜當,敢來問安,竝此仰稟。答曰,知道。與昨別無加減矣,勿爲入診。
謝恩,校理李㙫。
傳曰,史官三員待命,騎馬九匹立之。祈雨祭等所內摘奸。
掌令李翊漢啓曰,臣於日昨承牌詣臺之後,僚席以守禦廳差人作弊南邑事,至有請推主管之臣以爲,僚臺旣親廉察於其地,則其所貽弊取怨之端,宜其詳察,而若其伊時主將之誰某,事在久遠,未能詳知云,故臣亦不復致詳,而至有私書相報於前任守禦之重臣,則其不能的知之狀,推此可知,而及見大臣箚本,以必得其詳,而不欲直斥爲言,繼伏見聖批,又以宜無不知爲敎,臣不勝瞿然之至。如使臣等明知大臣之爲當該,則何必預爲問備之請,昧然自歸於傷事面之科哉?一時泛論,雖出於無情,而箚辭之自列,批旨之未安,至於如此,同僚旣以此引避,則臣以同參之人,何可獨爲晏然,一刻仍冒於臺端乎?昨緣病勢深劇,今始來避,所失尤大,請命遞斥臣職。答曰,勿辭。
修撰趙泰億牌不進,依承傳罷職。
上在慶德宮。停常參·經筵。
未時申時,日暈。
藥房啓曰,伏未審夜來,聖體調攝,若何?伏聞昨夕入侍醫官之言,左邊耳部浮高之氣,稍似消減,按撫時作痛,比前差歇,耳內有些團聚,如小癤之形,而微有濃氣,劑入湯劑,連進三貼云,夜間益有差勝之效乎?臣等不任憂慮,敢來問安。答曰,知道。日益差勝矣。勿爲逐日問安。
司書李邦彦牌不進,依承傳罷職傳旨。傳曰,只推勿罷。
上在慶德宮。停常參·經筵。
未時,太白見於巳地。夜一更,月入軒轅左角星內。五更,流星出尙書星上,入北方天際,狀如鉢,尾長二三尺許,色赤,光照地。
金弘楨啓曰,大司憲李廷謙,執義李箕洪,掌令丁道復在外,掌令李翊漢,持平李廷濟,避嫌退待,持平李柱天,受由在外。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日,賓廳坐起日次,而上候方在未寧中,不得來會〈云〉矣,敢啓。傳曰,知道。
又以都摠府言啓曰,副摠管閔鎭遠,漢城府坐起進去之意,敢啓。傳曰,知道。
孟萬澤,以侍講院言啓曰,本院下番司書李邦彦,昨夕承牌入直矣,夜間病勢添重,末由起動。今日書筵,將未得備員,說書趙錫命,留疏徑出,而聞其父病,稍有所減,卽日牌招,以爲書筵備員之地,何如?傳曰,允。
金弘楨,以義禁府言啓曰,林川前郡守李湛原情公事,姑停刑推,議處事,判下矣。御史封進不法〈文書〉下本府,以爲議處時憑考之地,何如?傳曰,允。
孟萬澤,以禮曹言啓曰,政院啓辭,以寧陵忌辰祭〈所〉內摘奸單子,有頉處察處事,命下矣。大王陵上卯地莎草,萎黃稀疏,寅辰地·酉地莎草,間間稀疏,王后陵上莎草,庫庫枯黃稀疏,報禮曹受書目,碑閣北邊樑上塗灰剝落,報禮曹受書目云,竝令該曹,更爲稟處,何如?傳曰,允事命下矣。王后陵上莎草稀疏處,今春京畿監司奉審時,以不至大段執頉,故觀其前頭茂盛與否,更爲牒報後稟處事,旣已啓下。碑閣樑上塗灰剝落處,因本陵參奉所報,亦不至大段,姑觀今夏有頉之增加,修改事,書目題送,而大王陵上莎草間間稀疏處,則本陵雖無報知之事,而萎黃稀疏,與枯損有異,則似不至大段。曾在丙戌年,本陵上王后陵上莎草稀疏處,因內摘奸執頉,觀其前頭茂密矣。今亦依此例,更觀今夏潦雨,茂盛與否,令本陵參奉,奉審更報後,稟處,何如?傳曰,允。
玉堂箚曰,竝引嫌而退。一時泛論,初非有意,而旣未詳審,勢難仍在。請持平李廷濟,掌令李翊漢,竝命遞差。答曰,依啓。
修撰李正臣上疏。大槪,臣於召牌之下,不敢坐違,來詣禁扄之外,而旣有病勢之難强,又有情地之不安,咫尺天陛,末由入謝。臣罪至此,萬隕難贖。伏乞聖慈,亟遞臣職,以延殘喘,以安私分,不勝幸甚。仍陳先祖進書之舊事,以備裁察事。入啓。答曰,省疏具悉。疏中所陳輯略書,命進一帙,以資省覽,而印進數本事,亦當依施。爾其勿辭,從速察職。
正言黃啓河上疏。大槪,臣四朔撼頓之餘,病勢沈重,騎省除旨,久未卽出肅,方切悚蹙,此際又有薇垣新命,驚惶感激,固當趨承之不暇,而僨敗之地,不宜復叨,前後受人詬詆,實非尋常。在臣自靖之道,惟當退守微分,謝絶榮塗,以遠恥辱而已,豈有一分冒進之理?玆敢略暴危悃,伏乞聖明,俯諒臣情迹之捏扤,疾病之難强,亟許遞改臣新授職名,仍命刊名選部,勿復檢擧,以謝衆怒,以安私分事。入啓。答曰,省疏具悉。爾其勿辭,從速察職。
獻納李頤晩上疏。大槪,四朔撼頓之餘,病勢轉劇,飮痰專廢,筋力殆盡,旬月之內,斷無蘇健供職之望,乞賜鐫遞,俾得專意調治,以尋生路。附陳南邑往來時一二所聞,以備裁處事。入啓。答曰,省疏具悉。上款事,令金吾其時文書考閱稟處,下款事,卽爲罷黜,爾其勿辭,調理察職。
兵曹判書趙泰采疏曰,伏以,臣伏見憲臣避辭,以當該守禦使請推之啓,亶在於玉果民訴怨之端而發,此恐非大臣主管時事爲言,臣之待罪本任,且至周歲,故使該房,考出文書,則移關本縣,亦在上年秋間,臣於是不勝瞿然之至。蓋本廳記付,皆是逋欠,所謂差人輩,多年掩置,視若私財,臣於受任之初,抄出負債數多者,嚴加徵捧,而其中庾錫稱名人,則所負之債,多至五千餘兩,自京徵出,其勢未易。因其所訴,以査問徵給之意,成給關文,而其所料辦,皆在南中。且其逋債,亦散民間云爾,則此非臣當初主管之事,前後文移,亦非一二,臣何能逆料其作弊之端,而不爲成給,以失半萬公貨耶?然若以昨年行關爲非,而至請問備,則不察之失,臣實當之,而臺臣啓語,未易曉解,不卽疏陳,臣罪甚大。且臣於慶尙右道御史別單中,本廳之曲從其言,成貼行關,亦涉不察等語,尤有不安者。所謂宋忠一,亦以記付債漢,屢年隱避,自其所居官,推現上送,故還付本邑,使之徵出,而成貼行關,自是例事。虛實査處,唯在邑倅,則其人之貽弊與否,亦豈臣所知也哉?各衙門料辦之弊,臣亦稔知,而至於公貨之許多逋欠,終不可置而不捧。臣以匪才,受任凋弊之軍門,意在收拾,未著實效,徒以循例文移之事,至入於兩道廉問之啓,其安得諉以無失,而晏然而已?伏乞聖慈,察臣難安之勢,亟許遞斥,以安微分,不勝幸甚。答曰,省疏具悉。卿無可嫌,安心行公。
上在慶德宮。停常參·經筵。
卯時,有霧氣。未時,太白見於巳地。夜五更,黑雲一道如氣,起自東方,直指坤方,長十餘丈,廣尺許,良久乃滅。
下直,陽川縣令尹商來。
藥房提調趙相愚,副提調姜銑啓曰,伏未審夜來,聖體調攝,若何?伏聞醫官之言,右邊耳部團聚之候,已盡消滅,昨夕有直宿諸醫退出之命,臣等不勝欣幸之至,卽今症候,益復蘇安乎?臣等不任區區之忱,敢來問安。答曰,知道。已盡消減矣,勿爲問安。
朴泰恒啓曰,大司憲李廷謙,執義李箕洪,掌令丁道復在外,掌令一員未差,持平李柱天,受由在外,持平一員未差,今日以監察茶時之意,敢啓。傳曰,知道。
有政。吏批,判書李寅燁進,參判權尙夏,參議趙泰東在外,承旨南至熏進。兵批,判書趙泰采,參判洪璛進,參議許墀,參知任舜元病,承旨南至熏進。
吏批啓曰,前翰林洪禹瑞·李眞儉·李澤·洪致中,竝爲遷轉事,命下矣。李眞儉,方在罷職,李澤·洪致中,方在削職中,合有變通之道,何以爲之?敢稟。傳曰,竝敍用。
又啓曰,新除授平安都事洪好人呈狀內,老母宿病,三年沈痼,奄奄床席,以藥餌爲命,私情不忍遠離,斯速入啓處置云。洪好人親病,旣如是沈重,則勢難强令赴任,今姑改差,何如?傳曰,允。
注書洪禹瑞遷轉,代以洪啓迪爲假注書。
吏批,卒右議政李尙眞諡號忠貞,卒韓興君李汝發諡貞翼,卒全昌君柳廷亮諡孝貞,卒右議政申翼相諡貞簡,卒吏曹判書洪處亮諡貞靖,卒刑曹判書李奎徽諡貞惠,卒判中樞申汝哲諡莊武,卒領議政權慄改諡襄烈,贈領議政兪伯曾諡忠景,贈領議政李徽諡忠敏,贈兵曹判書鄭鳳壽諡襄武。
以尹會爲掌令,李世瑾爲持平,李㙫爲副應敎,金興慶爲校理,宋正明爲修撰,宋相琦爲淸州牧使,金普澤爲伊川府使,李基聖爲居昌縣監,閔魯重爲召村察訪,李縡爲兵曹正郞,李彦純爲栗峯察訪,鄭雲柱爲自如察訪,鄭運亨爲延曙察訪,鄭重基爲咸陽郡守,金夢瑞爲監察,金興慶爲兼司書,李挺周爲兼春秋,洪禹瑞爲典籍,任舜元·朴泰恒爲承旨,李翊漢爲掌樂正,李澤爲典籍,洪禹瑞爲禮曹佐郞,李宇謙爲平安都事,金始煥爲文學,洪重休爲直講,尹聖瑀爲儀賓都事,崔寔爲監察,崔天壁爲南部主簿,校書著作單尹就殷,壺平副守橒,壺山副守㮒,在喪終制。
吏批啓曰,新除授開城留守申銋,方在罷散中,何以爲之?敢稟。傳曰,敍用。
兵批,宋基泰爲同知,洪以度爲副摠管,尹就商爲兼訓鍊都正,金夏鳴爲都摠經歷,柳興瑞爲訓鍊僉正,閔思淵爲宣傳官,丁是璧爲部將,元徽爲忠淸兵使,金得復爲羅州營將,李顯徵爲順天營將,池日賓爲大丘營將,尹弼周爲淸州營將,尹淰爲登山僉使,徐宗震爲司禦,鄭道三爲臨溜僉使,丁是昌爲古突山召募別將,朴世春爲所斤僉使,張用漢·金盛節爲忠壯將衛將,洪禹臣爲魚蘭萬戶,金履基爲同知,李翊漢爲副護軍,洪受瀗·李廷濟爲副司直,金重九爲內乘,沈棡爲順天監牧官,李聖時爲麟山僉使。
京畿監司,以奉朝賀南九萬五月朔月廩還送事,狀啓。傳曰,更爲輸送事,分付。
備忘記,史官一員待命,騎馬三匹·卜馬二匹立之。
姜銑啓曰,近日廳中,位甚不齊,出納之際,事多苟簡。今日政新除授承旨,下批後,竝卽牌招察任,何如?傳曰,允。
孟萬澤,以侍講院言啓曰,本院新除授兼司書金興慶,時在忠淸道瑞山地,書筵入番事緊,斯速乘馹上來事,下諭。新除授文學金始煥,明日待開門,牌招察任,何如?傳曰,允。
金弘楨疏曰,伏以,臣年已六旬,衰朽日甚,形骸雖存,筋力已盡,居常呻痛,不得與恒人比數,而自叨除命以來,感激洪造,黽勉供劇,今將六箇月耳。怵分畏義,雖不欲以疾病爲辭,若其凜凜之憂,常切於中矣。自昨夕,重感暑疾,一夜之間,症狀危劇,初則寒氣外襲,肢節若束,卽今熱勢上升,頭部如劈,貼席叫苦,不能自定,精神慌惚,言語顚錯,喘急而目不交睫,口苦而食不近前,試投藥物,少無分效。自知鬼事已迫,惟俟造化者處分,而顧此出納重任,尙在身上,臣之生死,雖不足恤,其於職事之曠廢何哉?玆敢不避煩猥,疾聲哀籲於天地父母之前,伏乞聖慈,俯賜諒察,亟許遞免,使得及時醫治,以尋生路,不勝幸甚。踏啓字。
弼善梁聖揆上疏。大槪,臣於正言黃啓河之疏,有不可晏然者,懇乞亟賜遞改,以謝人言,以安私分事。入啓。答曰,省疏具悉。爾其勿辭,從速察職。
左議政李濡箚子。大槪,難安情勢,非止一端,決無靦然蹲據之理,敢申危懇,冀速斥退事。入啓。答曰,省箚具悉卿懇。前箚之批,已諭予意,而今又陳章,無已太過?聖時更招中,必以渠之親聞,歸之明的者,誠極無據,何足爲嫌?卿其安心勿辭,速出視事,用副至望。仍傳曰,遣史官傳諭。
奉朝賀南九萬疏曰,伏以,臣返身松楸,復省丘墓,感祝天恩,不知死所,惟是年及八十,氣息將絶,更進京近,其勢實難,而疏陳私懇,未卽得請,惶悚戰慄,罔知所出矣。卽伏聞頃因大臣筵奏,許令仍住故巢云,臣於此,不勝驚感,惟有涕淚盈襟而已。不意鴻私殊渥,去去愈深,復自所居官,日致酒肉,乃於卽者,又有月廩米豆賜給之命。臣以負罪嬰釁之身,過蒙誤恩,惶愧旣多,而又不得奉承隆旨,留在京郊,便蕃之錫,實非所堪,而旣許致仕,例致酒肉,國典所載,亦有不敢辭者,至於月廩,則雖有在外諸大臣恩賜之例,而臣是旣是致仕之人,宜若與他大臣,有不同者。且臣於前冬,移出江外,而受祿京倉,實非事例。雖或云不受京祿,則將有月廩之給,月廩之數,稍加於京祿,不無辭少受多之嫌,至有以此上聞於筵中者之故,臣極知在江外受京祿之爲未安,而不敢固辭者,實以此也。今者該曹,以臣不受祿之故,乃有賜給月廩之請,臣若矇然領受,則實非臣前日本意,而重犯在得之戒,今將微情,猥有陳疏,誠不勝其惶恐。然亦不敢以身之賤,全沒廉恥,敢此冒死仰籲。伏乞聖明,俯加諒察,收還月廩賜給之命,以嚴聖朝嚬笑之節,以全賤臣辭受之私,不勝幸甚。答曰,省疏具悉卿懇。月廩輸送之命,意非偶然,卿其勿辭,安心領受。仍傳曰,遣史官傳諭。
上在慶德宮。停常參·經筵。
仁祖大王忌辰齋戒。
未時,太白見於巳地。
南至熏啓曰,大司憲李廷謙,執義李箕洪,掌令丁道復,持平李世瑾在外,掌令尹會,未肅拜呈辭,持平李柱天在外。今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
備忘記,史官二員待命,騎馬六匹立之。
正言黃啓河啓曰,臣之情勢病勢,俱無一分冒進之理,陳章控免,萬不獲已,而微誠未格,溫批反降,一倍惶感,繼以悶蹙。分義雖嚴,廉義亦重,進退兩難,氷炭交中,尋單縮伏,祗俟稽謝之誅。昨見弼善梁聖揆之疏,公肆悖說,恣意侵詆,更加一層,臣看來不勝駭惋也。臣當初劾罷聖揆,蓋以其濫藉臺職,仰人口吻,擊去言事之臣,不少爲難,則臣之本意,亶在於憂聖朝言路之杜塞,惡聖揆情態之難掩,而在聖揆自處之道,惟當悔責引咎之不暇,其何敢幸其啓之旋停,揚揚冒出,略無顧忌,反欲脅持議己之人耶?今日世道,足可寒心。向來李海朝之疏,以姑舍當問之諸囚,先鞫直陳之必重,掩置可證之手蹟,强掩無據之亂招,爲按獄之失。此兩件事,皆臣父所未干涉者,此則聖明,業已俯燭,朝紳亦豈不知?今聖揆,不顧被駁之嫌,憑依混圇,强歸臣於冒嫌之科,造意設科,自謂巧密,而都不成說,破綻無餘,雖急於反詈,其於誣聖聰而蔽一世何哉?誠可駭而不足怒也。噫,近來黨習轉痼,廉義都喪,媒進榮塗,惟在於媚悅時議。此等情狀,卽有識之不忍正視,而乃反以阿好報復等語,肆然加之於臣身,臣雖疲駑,不欲與此輩呶呶較辨,以重傷臺閣上事面也。然臣一出言路,劾一無恥之人,前後受詆,醜辱備至,其不可一刻苟冒於臺次也決矣。請命遞斥臣職。答曰,勿辭。
南至熏啓曰,正言黃啓河再啓煩瀆,退待物論矣。傳曰,知道。
姜銑啓曰,卽者,慶尙左道暗行御史朴鳳齡,來詣闕外,陳疏到院。觀其措語,則以金吾査事方張之日,不敢復命爲言,書啓三度,不法文書一封,盡爲入送于本院。元疏則還給,書啓及文書,則不得不捧入,而繡衣之替呈文書,曾所未有之擧。雖有難安情勢,其在事體,不可無警責之道,慶尙左道暗行御史朴鳳齡推考,何如?傳曰,允。
上在慶德宮。停常參·經筵。
仁祖大王忌辰。
夜一更二更,月暈。
南至熏啓曰,大司憲李廷謙,執義李箕洪,掌令丁道復,持平李世瑾在外,掌令尹會,未肅拜呈辭,持平李柱天在外,今日以監察茶時之意,敢啓。傳曰,知道。
兼春秋金克謙書啓,臣承命馳往于龍仁馬山村舍奉朝賀南九萬所住處,傳宣聖批,則以爲,臣伏蒙天覆之私,以罪爲寵,食息靡寧,而又當非分之賜,益無措身之所,冒死陳章,仰暴血懇,而不意聖慈,反加謬恩,至有史官之宣旨,念臣私分,轉切惶懼,不敢更煩呼籲,只得悶默領受云矣,敢啓。傳曰,知道。
姜銑啓曰,假注書洪啓迪,時無職名,依例付軍職,冠帶常仕,何如?傳曰,允。
朴泰恒啓曰,御營大將金錫衍,旣已還來,訓鍊大將李基夏,卽爲牌招,所授命召,使之傳授,何如?傳曰,允。
全羅右水使崔鼎鉉狀啓,水虞候李惟胤及靈巖郡守南泰徵,漂到異國船摘奸時,彼人四名,遺漏不報,爲先罷黜事。傳曰,南泰徵,只推勿罷。
正言鄭纘先啓曰,臣伏蒙恩暇,歸省先墓,私情感祝,有淚如瀉,冒暑往返,宿患越添,擔舁病軀,纔還私次,而仍伏見同僚疏本,以臣向日所論停啓事,久蓄慍意,積礪鋒穎,至以口氣可笑等語,公肆反詈,不少顧藉,臣於是,不勝駭歎,繼之以訝惑也。臣曾記同僚避辭,亦嘗以爲,崔重泰筵奏之失言,宜致物議,疏辨之張皇,亦涉未妥云爾,則其意亦不以重泰,爲全然無失也。然則心知其非,而徑停重發之論,豈不有乖於臺體,而致駭於物情乎?此臣所以略論於疏中,而今此同僚,不思自反,反加譏詆,臣實未曉也。至於臣疏所謂阿好云者,非爲其附於權勢之謂也,蓋言其阿其相好之間也。且居臺閣,而不顧公議,擅行私意,則肆然之目,正是着題語,而同僚,全沒其事之是非,只怒人言之切逼,乃有此云云,吁亦異矣。然,無論其言之如何,旣被其斥,決難冒居於職次,請命遞斥臣職。答曰,勿辭。
南至熏啓曰,正言鄭纘先,再啓煩瀆,退待物論矣。傳曰,知道。
玉堂箚子。大槪,竝引嫌而退。不顧是非,惟事凌藉,淸朝風習,豈容如是?疏論擅停,欲存臺例,反詆之言,何必爲嫌?請正言黃啓河遞差,正言鄭纘先出仕。答曰,依啓。
南至熏啓曰,臺諫出仕事,命下矣。今已夜深,明日待開門,牌招之意,敢啓。傳曰,知道。
上在慶德宮。停常參·經筵。
太宗大王忌辰齋戒。
孟萬澤啓曰,吏曹郞廳來言,臺諫有闕,政事,何以爲之?取稟。傳曰,過齋戒後,爲之。
朴泰恒,以侍講院言啓曰,本院上下番苟簡,未有甚於近日矣。上番輔德朴行義,自召對罷退之後,病勢猝重,僵臥直廬,當此逐日開講之日,講官不可不備員,兼文學,纔已入城,而不卽出肅,待明朝,牌招察任,何如?傳曰,允。
南至熏啓曰,憲府,無行公之員,連以監察茶時,事甚未安。除在外外,未肅拜人員,牌招,何如?傳曰,允。
正言鄭纘先就職。
上在慶德宮。停常參·經筵。
太宗大王忌辰。
朴泰恒啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
姜銑啓曰,右承旨權持,陳疏承牌之後,又呈長單,久不仕進,事甚未安,牌招察任,何如?傳曰,允。
朴泰恒,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
上在慶德宮。停常參·經筵。
孟萬澤,以今番風雲雷雨山川祈雨祭獻官姜銑,雩祀祈雨祭獻官金宇杭言啓曰,臣等,謹詣壇所,開見香祝,則兩祭壇香祝,相易以來,臣等,不勝驚惶。卽爲躬造陪來,改奉安後塡祝,而香陪忠衛,中路分歧之際,有此相易。雖出無情,極爲可駭,令攸司推治,何如?臣等亦難免不察之失,惶恐待罪。答曰,依啓。勿待罪。
孟萬澤,以侍講院言啓曰,本院下番說書趙錫命,連日入直矣。身病猝重,決無在直之勢,兼輔德李㙫,纔以替入,而下番則以兼文學李台佐,姑降推移入直之地,何如?傳曰,允。
假注書徐命淵服制,代以洪尙寅爲之。
以備忘記,傳于孟萬澤曰,史官二員待命,騎馬六匹立之,祈雨祭所內摘奸。
上在慶德宮。停常參·經筵。
下直,豐川府使姜泰相,從浦萬戶申慶汝。
有政。吏批,行判書李寅燁病,參判權尙夏在外,參議趙泰東進,左副承旨朴泰恒進。兵批,行判書趙泰采病,參判洪璛病,參議許墀進,參知未差,左副承旨朴泰恒進。
吏批啓曰,判書李寅燁,牌招不進,參判權尙夏在外,小臣獨政未安,何以爲之?敢稟。傳曰,只出緊任。
又啓曰,臺諫及春坊闕員,今當差出,而擬望之人乏少,相避·外任,竝擬何如?傳曰,允。
以洪禹瑞爲正言,洪萬迪爲文學,金東弼爲司書,金致龍爲兵曹參知,權始經爲兵曹正郞,蔡獻徵爲寧海府使,金克謙爲河陽縣監,鄭瑞河爲懷仁縣監,權熀爲司錄。
姜銑啓曰,明日常參·經筵,取稟。傳曰,停。
又啓曰,假注書洪尙寅,時無職名,依例付軍職,冠帶常仕,何如?傳曰,允。
兵批,以兪命雄·金弘楨爲副司直,以黃啓河·李邦彦爲副司果,洪啓迪·洪尙寅爲副司正。
以備忘記,傳于朴泰恒曰,今下弓矢,從浦萬戶申慶汝處給送。
朴泰恒,以備邊司言啓曰,因吏曹判書李寅燁辭疏,附陳兩銓嫌拘定式一款,有令廟堂稟旨定式之命矣。頃者趙泰老之爲吏曹參議也,雖以西銓長親嫌,引前輩事,有所辭免,朝家旣不以此許遞,則其一時違牌坐罷,非所可論,而卽今參議趙泰東,設或又有引嫌之擧,不但前事之未詳,當時處分,親兄弟與從兄弟有間,佐貳與長席,亦有別焉,則似無聽嫌許遞之事,依此定式施行,似或得宜,敢啓。傳曰,依爲之。
又以備邊司郞廳,以大臣意來言,今日,非賓廳日次,而久未登對,且有稟定之事,來會云矣,敢啓。傳曰,引見。
姜銑啓曰,吏曹郞廳來言,今日爲政事,命下,而判書病不來,參判在外,參議未肅拜,不得開政云。判書李寅燁,參議趙泰東,竝爲牌招開政,何如?傳曰,允。
朴泰恒啓曰,今日賓廳引見時,兩司當爲入侍,而諫院,無行公之員。除在外呈辭入啓外,呈告未肅拜人員,竝卽牌招,以爲推移入侍之地,何如?傳曰,允。
以司諫趙道彬牌不進罷職傳旨,傳于朴泰恒曰,推考傳旨捧入。
以黃海監司,以載寧郡居牙兵朴來洛四名燒死狀啓,傳于任舜元曰,燒死人等,令本道恤典擧行。
以崔鎭柱爲左邊捕盜從事官。
南至熏,以義禁府言啓曰,刑曹啓目據前別將河潤九,移義禁府決杖事允下,依例發遣羅將拿來之意,草記蒙允後,纔已押來矣。今聞河潤九,旣非出身,且未經實職云,非東·西班實職,則護軍·別將之類,自刑曹推治事,有定式,當初該曹之移送本府,未能詳審之致,依定式,還送刑曹,何如?傳曰,允。
朴泰恒,以兵曹言啓曰,訓諫都監砲手崔成俊,內中日試才時,鳥銃無間連三次沒技,似當依定式,直赴殿試,而自下不敢擅便,上裁何如?傳曰,直赴殿試。
又啓曰,今五月初九日,忠義衛李世熙稱名人,自興陽門入來,差備門外擊錚,極爲駭愕,令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考何如?傳曰,允。
孟萬澤,以戶曹言啓曰,故右議政鄭維城,以己亥年告訃使,恩賜田結,時未準受矣。黃海道文化數外官屯田結竝一結三十二負九束,自本家望呈願受,依例折給,何如?傳曰,允。
又啓曰,內侍府尙膳張世相,己卯年王子痘患平復後,恩賜田結,尙未準受矣。慶尙道善山府數外官屯田三結,望呈願受,依例折給,何如?傳曰,允。
孟萬澤,以侍講院言啓曰,本院上下番,近甚不齊,上番之姑降入直,已至二日,事甚苟簡,今日政新除授人員,待明朝,竝爲牌招察任,何如?傳曰,允。
朴泰恒啓曰,卽伏見京畿監司狀啓中,本宮別坐進上壽進宮九字,有點下之擧,不勝未安。壽進宮書員及畿營該吏,卽爲招問,壽進宮書員則以爲,本宮元無此等進上,畿營該吏則以爲,本營狀聞,只憑廣州討捕使牒呈楊州牧所報,其間事實,未能詳知云。其在事體,不可無覈處之道,更令畿營,究問事實,以爲處置之地,何如?傳曰,本宮別差,元無壽進宮銀布進上之事,必是假稱,故極爲怪駭,有此點下矣。令本道監司,卽爲嚴査啓聞,可也。
掌樂正李翊漢疏曰,伏以,臣得伏見囚人鄭棟隆供辭,則其所遲晩,可謂狼藉難掩,而其自明之語,多有變幻修飾之狀,該府所勘,亦涉太輕,則臣以當初廉察之人,職雖該司,有不可終始泯默者,玆敢略陳其一二焉。其所擅用餘結三百二結十七卜二束,臣於按問之時,親執文書,一一査出,詳載於書啓中,以實爲災,私用之狀,昭不可掩,則到今費辭發明,隱然盡歸於流來漏結,至以追後煩報,迹涉衒能等語,敢生誣罔天聰之計者,已極可駭。況其略備民役,以藉口實,如此情態,尤極痛惋,渠何敢以此歸於公用,而朝廷亦豈可以此,有所寬貸哉?至於十九石船卜之米,當初衙奴香男之狀辭,旣曰以由債船卜,京主人告目在此,虛實可辨云爾,則今乃歸之於渠之兩慈壽服之資云者,其果成說乎?前後辭說之未免逕庭,渠亦自知,故反欲歸咎於愚騃之子,以爲變幻彌縫之計,設或厥子之所爲,其敢曰在家不知耶?其爲情狀,尤極可惡。若其海倉捧留百餘石米太,豈無內倉,而別置船所者,其意所在,的然可知,初無異辭,而今乃改備戶籍紙價,執以爲說,臣之査問之際,窘遁哀乞,情狀缺半行來籲,當初有踏印文書,則何不於其時,以此爲證,而到今始發此語,未知所謂文書,何從而出乎?此甚可疑。帖給吏房事,其時下吏,成進一帖字,而倉卒成出,印痕未乾,衆目所視,其可誣乎?臣以爲,擧措如此,不可仍置,以貽生民一日之害,故非不知栍外封庫之爲格外,而見此駭異之擧,始爲封庫,則及今游辭,有若昧然不知者然,此尤可駭之甚者。其他十石扶助之米,或稱以情債結箭除役之價,或托以自願,語不成說,綻露無餘,雖不足一一辨破,而其中一二條,不可不更加覈査以處也,明矣。噫,近來贓法不嚴,前後犯科者,何限,而雖以今番諸道書啓所論見之,贓物之被執,文書之現露,未有若此之狼藉,中外物情皆以爲,此人不可容貸,渠亦自知難容於三尺之法,而末梢金吾勘律,終至一年半徒配之典,臣雖未知法律之如何,而論其罪犯,終涉太寬,臣切未曉也。伏願聖明,特令本府,更加嚴覈,用施贓法,萬幸。答曰,省疏具悉。疏辭,令該府稟處。
修撰宋正明疏曰,伏以,臣於春間,重被臺臣之疏斥,猥陳自列之章,伏承匪怒之敎,惶怖震慄,訖無所容,疊遭臺劾,分甘棄捐。頃蒙收錄之恩,猥叨館職之除,而停論屬耳,彈墨未乾,詣闕陳辨,亦所不敢,坐犯逋慢,恭竢重誅,罪止例罷,冞增悚蹙。不料甄敍之恩,輒降於屢月廢蟄之餘,新除之命,復及於已試僨敗之身,不知積罪如臣,何以得此於聖明?臣誠驚惶,罔知所以自措也。在身分義,竭蹶趨命之不暇,而第臣向來所遭,不比尋常,衅咎至重,臺言可畏,追思至今,令人寢驚而夢怕,雖殿下不欲終棄,曲加抆拭,而廉恥一節,實關士夫之大防,臣何包羞忍詬,揚揚冒進,自取一世之嗤點乎?臣以至庸極陋,蒙被異渥,出入禁近,已閱屢歲,曾不能進一言論一事,以少效論思之責,居常愧恧,若負大河,畢竟喑默之罪,尸職之誚,狼藉於惠文之彈,前後批旨之誨責,日昨筵敎之申嚴,尤非臣子晷刻所敢安者。臣於此,固自慄然反顧,不敢爲復冒榮次之計,而至若疏辨,則被斥之後,自是私義之所不容已,措語之間,亦未嘗有詆辱言者,礙逼相臣之意,而鳴冤之章,至出於憂服之人,反詈之斥,又騰於再發之啓,臣誠慙惑,莫曉其所以也。三司言議之列,卽臣僨敗之地,以臣情迹,斷無抗顔冒廁之勢,而同時被劾之承宣,尙在譴罷之中,則臣尤何可以先被牽復爲幸,而晏然徑進乎?踪地危蹙,泯伏累日,虛縻官銜,尤增跼蹐,今始席藁封章,仰請嚴譴,伏乞聖慈,俯垂矜諒,將臣職名,亟許鐫免,俾安私分,不勝幸甚。答曰,省疏具悉。爾其勿辭,從速察職。
開城留守申銋疏曰,伏以,臣罪罷屛伏,私分粗安,可幸,調將病軀,涵泳聖澤,鬼責人非,迭發侵攻,方且杜門省愆,一味危懍,不圖夢寐之外,有此寵擢之命,驟叨卿宰之列,榮除恩敍,一時俱下。臣聞命驚惶,繼而感泣,不知置身之所。顧此居留之職,責任隆重,從前簡奇,罔非人望,歷數前後,無如臣比,決非衰病無用者所可承當。況臣頃忝選部,又被臺臣之疏斥,罪名不啻狼藉,而聖度包容,誅罰不加,拔之猜怒之中,侈以超逾之榮,在臣微悃,銜感雖深,顧臣踪地,悚恧尤倍。名器至重,公議可畏,其於累聖簡而傷事體,何哉?泯默恭俟,今始靳免於宸嚴之下,憲臣之疏,旣經睿覽,聖批丁寧,臣不敢更提,而攻臣之語,用力尤勤,中間胡瑣,儘有可辨,嫌於同浴,亦不欲呶呶,而第政院之預爲稟定,慮有臨時窘急之患,續請開政。理勢適然,則臺臣豈獨不知耶?兩司多官,一時差出,備望之際,無以推移。且念金栽之遠補,李聖肇之久廢,俱爲公論之所惜,首席雖在引入之中,臣欲存體例,有所簡問,則略不防塞,故始得擧擬,而今乃謂之擅自通擬,惟意所欲,目之以放肆無忌,斥之以壞亂政例。如使臣,初無問議之事,則又加以何等罪案耶?臣本不才,濫蒙洪造,前後銓官之除,每當變通之時,承乏之誚,臣實自媿,奚待人言,而若其冒沒之斥,臣猶諉之以出爾反爾,而不欲與辨。今臣之情勢,旣如是臲卼,臣之才望,又萬萬不似,而不恤廉義,徒恃榮寵,昧然苟進,以益嗤點,則冒沒之譏,將復四起,而臣亦無以自解矣。玆敢露章干瀆於卑聽之天,伏乞聖明,亟收新除職秩,以重官方,以靖私義,不勝萬幸。答曰,省疏具悉。今玆陞擢,實循公議,過激之言,不必深嫌。卿其勿辭,從速察職。
判決事李壄疏曰,伏以,臣三年嶺藩,一味勞碌,絲毫無補於國事,疾病轉至於沈痼,種種諸症,罔非危兆,委身床席,無望生還,幸蒙聖明曲賜憐察,未瓜許代,得保殘喘,旋忝詞訟劇地,不敢有告勞之意,强病赴衙,趁日開坐,今已四箇朔矣。積滯之訟,幾盡斷決,而衰朽筋力,殆盡於勞瘁之餘,土祟所傷,越添於換腸之際,飮啖頓却,眞元大脫,眠寢不安,痰火作苦,源委旣痼,別症層生。又自數日以來,滿身發黃,小便如染,轉成黃疸,症甚危惡,頭疼而眼眩,神短而氣促,對食輒嘔,負席叫痛,似此症情,實非一時偶然感傷之比。雖善將理,斷無時月差復之望,而本院劇務,決非養病之坊,一縷餘喘,恐有溘盡之憂,不得不疾聲呼籲於靜攝之中。伏惟聖慈,特加哀懇,亟賜遞改,俾得專意救護,以蒙天地生成之澤,不勝萬幸。答曰,省疏具悉。爾其勿辭,調理察職。
京畿監司李健命疏曰,伏以,臣之受任,今幾閱歲,而因擊鼓人訟冤,陳章請譴,殆無虛月,雖蒙聖度之涵貸,而臣心悚恧,已不可言。至於朴文郁之當初供辭,則別無侵斥之語,故臣姑泯默矣。今因京兆郞官之摘奸,文郁之招,不獨自明,其山事之曲直,創出剩語,構誣臣身,或稱鑿空誤決,或稱因一家人請囑云云。臣於是,不勝訝駭也。大抵山訟,率多可禁不可禁之間,而文郁之於李聖肇,則不但世有將卒之義,嫡庶之分,其卵翼之恩,無異厮役,而不告本家,生意於可禁之地者,已極濫矣。結縛墓奴,乘夜偸葬,尤可駭然,而兩墓之正對,出於査官之報,尹·李兩家之禁火,亦發於洞人之招,則渠之所爭,只在於步數之相遠,而兩山對峙,大壑在下,則其間形勢,亦可揣知。況文郁之情狀,比他人自別,則操風化之柄者,所可痛治,而今反以請囑等說,驅脅凌侮,略無顧忌,世道至此,良可寒心。臣誠疲劣,不能懲一濫猾之徒,而受其詆斥,至此之極,何可靦然仍冒於按法之地乎?伏乞聖慈,亟遞臣職,以謝人言,以安私分,不勝幸甚。答曰,省疏具悉。構誣之說,何必爲嫌?卿其勿辭,從速察職。
江華留守朴權疏曰,伏以,臣於向日諫省之除,病情沈痼,不克趨承,迹涉逋慢,鈇鉞是俟,聖度天大,曲賜寬恕,譴責不加,卽許遞免,體下之仁,好生之德,有非螻蟻賤臣所能仰報,感鏤心曲,日夕攢祝,不料江都居留之命,又及於夢寐之外,除書遠降,蓬蓽生輝,不知庸陋如臣,何有可取,而前後誤恩,若是荐疊,驚惶震越,但有涕淚。分義所在,宜卽竭蹶叩謝之忱,而念臣癃躄之疾,已至經年,左脚偏枯,勃窣蹣跚,戶庭之間,行必扶杖,尙何望跋履數百里外,奔走祗肅於殿陛之下哉?況臣不才無能,猥辱殊知,屢膺藩寄,蔑效尺寸,襪線已殫,驢技畢露,方當綜核之日,宜在退斥之首。顧此海鎭保障之地,責任何等重大,而不量才分,冒沒承當,卒以僨事而速戾也哉?伏乞聖慈,俯加諒察,將臣新授職名,亟行鐫遞,以幸公私。答曰,省疏具悉。卿其勿辭,從速上來察職。
咸鏡監司尹德駿疏曰,伏以,臣之鄕居,在臣父塋域之下,臣二十年來,居鄕爲多,瞻依掃灑,不至曠缺,而今蒙恩擢,將出關外,雖是榮行,實有遠去之悲。今欲往辭丘墳,以伸雨露之感,此情理之所不能已者,而新寵所被,兼爲梓柏之光,伏乞聖慈,特賜恩暇,得伸私願,不勝幸甚。答曰,省疏具悉。卿其依疏辭往省焉。
修撰李世最疏曰,伏以,臣於直中,猝得暑癨,吐瀉兼發,痛勢苦劇,舊患諸症,乘時交侵,氣火上升,頭目昏眩,心膈煩悶,胸腹刺痛,左右轉輾,若將垂絶,勺水不能近口,達夜不得交睫,僵臥直廬,殆不省事,症形危惡,氣息奄奄,若不急時治瘳,恐將汚穢淸禁,不得不哀籲於仁覆之下。伏乞聖慈,俯垂矜憐,遞臣職名,俾得專意調治。答曰,省疏具悉。爾其勿辭,調理察職。
副修撰權忭疏曰,伏以,螻蟻賤臣,屛蟄委巷,辜聖恩慢君命者,非止一再矣。辜恩不忠也,慢命亦不忠也。數臣之慢,勘臣之罪,則雖被重誅,猶且不足,而譴何不加?異渥便繁,玉署之命,再降於數日之內,臣驚惶震越,益不知措躬之所也。臣之初獲榮選,殆類南郭之混竽,至于再至于三,恩旨絡繹,收召不置,則名器益輕矣,瞻聆愈駭矣。臣之學術之鹵莾,詞華之拙澁,朝臣所共知,臣不必自列,而顧臣所抱之疾,種種危篤,一縷殘喘,朝不謀夕,寧復有陳力就列之望哉?臣之前後引疾,非若循例請急之比,稟賦脆弱,早抱奇疾,中歲以後,轉入膏肓,痰火作孼,關膈閉塞,加以連遭慘慽,任情過哀,眞元大脫,別症層生。時或迷罔倒地,時或叫呼走街,似此形狀,非癎則狂,力疾登途,此生難期。伏乞聖慈,亟遞臣職,治臣逋偃之罪,幸甚。答曰,省疏具悉。爾其勿辭,從速上來察職。
午時,上御興政堂,大臣·備局堂上引見入侍時,左議政李濡,兵曹判書趙泰采,禮曹判書趙相愚,戶曹判書尹世紀,同敦寧金錫衍,左副承旨朴泰恒,掌令尹會,校理鄭栻,正言鄭纘先,假注書洪尙寅·南一明,記注官金克謙,記事官李挺周。
左議政李濡進伏曰,近來旱炎如此,伏未審聖體,若何?上曰,無事矣。日旱如此,欲雨不雨,農事誠極可慮也。濡曰,近年以來,雖有旱災,未有如今日之太甚,井泉枯渴,水澤乾枯,雖灌漑處,亦不免龜坼之患矣。三南則今年麥農稍實,而畿內則大無,民間形勢,誠極悶迫,而今玆之旱,若是非常,數日若不得雨,則前頭農事,了無成熟之望,極爲可慮矣。向日藥房之批,有勿爲問安之敎,故仍罷問安,而不審數日內,右耳邊腫處,幾盡完合,而左邊浮高處,亦復何如耶?上曰,左邊浮高處,不如右邊之完合,而不止大段矣。李濡曰,右邊則如常乎?上曰,然矣。李濡曰,上候連爲未寧之故,久未登對矣。今日則雖非日次,而略有稟定之事,故敢請入侍耳。今此無前之旱,實是非常之災,天人之理,其應如響,循例祈禳之外,自上應天道,以實不以文,則自有感通之理矣。上曰,所達切實,當留意焉。李濡曰,卽今國事,百弊俱興,有難毛擧,若指其甚者而言,則刑獄之積滯,未有甚於今日。其在恤刑之道,重者卽當勘決,輕者亦宜論放,疏通滯鬱之氣,以爲弭災之方,亦或一道矣。今玆滯囚之弊,未知外方之如何,而京獄之積滯滋多,此非他故也。朝廷無安靖之日,臣隣無聚會之心,當職者,無安心行公之人,任事者,多拘礙引避之端,一日二日,玩愒成習,半年一年,積滯如此,安知非冤枉之氣,閼天和而召災異乎?向者,判義禁李益壽,自入侍之後,因爲出仕,而同義禁李晩成,自上還給辭疏之後,只爲肅謝本職,而前後備局之坐,一不來參,自以不能堪當,有謙退之意,地位已高之後,孰能以其位,自謂承當乎?應行之人,退托若是,則國事何時可爲乎?其在事體,不可無警責之道,李晩成從重推考,卽爲牌招,與諸堂上,連爲開坐之地,何如?況今旱災孔酷,累次祈禱,而若不得雨,則疏決,當爲次第之擧,金吾堂上,不可不備員矣。上曰,李晩成兼帶兩任,終始辭免,殊涉太過,卽爲推考牌招,可也。
李濡曰,非但刑獄有此積滯之弊,廟堂凡務,無不皆然,如使一人,盡心國事,則僚員亦可漸次爲之,而卽今任事之人,多不行公。判尹兪得一,則旣除本職之後,托有難安之勢,終不出仕。閔鎭厚,則頃日筵中,自上特敎牌招,雖有難安情勢,豈無感激行公之意乎?當初遇臺啓之後,廉隅異於常人,以此不安於心,而聖上累爲開釋,公議以臺言爲過,則少無引嫌之端,而況鎭厚,與國休戚之義,異於他臣,則一向撕捱,終不行公,殊涉太過,更爲嚴敎,使之出仕,何如?上曰,兪得一,旣已累次敦勉,而因其微細之嫌,每每引避,閔鎭厚,則頃日入侍時,亦已言之矣。前後開釋之餘,似當行公,而至今終不出仕,廉隅太勝矣。竝爲牌招察任,可也。
李濡曰,刑曹判書黃欽,除拜已久,而新留守兪集一,被論見遞,其代以朴權在外之故,尙未肅謝,黃欽之交龜上來無期,朴權疏辭之批已下,催促赴任,何如?上曰,依爲之。
李濡曰,東萊倭館公作米和水之弊,及五日開市事,頃於筵中,因小臣陳達,有査問本府之命矣。東萊府使韓配夏,以此啓聞,故欲爲稟定矣。上曰,和水一款,暗行御史朴鳳齡書啓中,亦有之矣。濡曰,御史書啓,與此狀啓略同,而和水事,韓配夏狀啓,至請貽書島中,使之禁斷加捧之弊,御史書啓則以爲,旣非當初約條,自我禁斷,何患無辭,亟令廟堂,分付東萊,速罷二手斗,至於朝市一款,萊府狀啓,與臣所聞,差異矣。所謂朝市,館門外,以魚菜等物交易,朝設午罷者也。五日開市云者,米穀等緊物,定色吏,置簿收稅後,給價入館買賣者也。如有雜類,任其出入,或致累日留連於館中,事極可駭,而以本府有收稅補用之事,故不爲禁斷云矣。今此狀啓中,五日一款,混稱朝市,殊欠別白,招問倭譯,詳知實狀,則朝市,爲魚菜買賣而設,此則固不可革罷,而米石賣買,亦不可禁斷。若於朝市,使之交易則似好,而李世載爲東萊府使時,欲以此變通,則代官差倭輩,以出館外交易爲難便,故終未得行之云矣。卽今變通之道,朝市則依前仍存,所謂五日開市,則商賈等,一朔六次入館中買賣之時,訓導·別差及萊府軍官,同入看檢,而不過朝入午出云,凡有米穀等物欲賣者,則預爲置簿,依前收稅,待其一朔六次之日,隨入交易而出,則可無留連混雜之弊。依此定式,似爲得宜。入侍承旨,曾經東萊府使,此等事,亦必詳知矣。朴泰恒曰,臣於頃年,待罪萊府,此等事情,亦嘗備諳,蓋公作米入給之事,自已去己卯年間始行,將至百年,無他辭矣。到今始有二手斗恐喝之言,狡倭情狀,殊極痛惡,雖貽書島中,必不聽從,而徒傷國體而已。每年監營,以田結出米,分定各邑,各邑運致于釜倉,則萊府軍官,捧上入庫,入給之時,與釜山僉使·軍官,眼同量給於運米監官,而量給之際,自然有落色之米。且運米監官,捧授之後,和水取贏,以爲入己之資,以二手斗加捧,元數欠縮之故,不得已和水云者,極爲無據。設令如監官之言,果有欠縮之事,收合落色之米,以補其所縮之數,未爲不可也。其在事體,惟當嚴飭監官,使不得和水而已,尙何加捧之慮也?行兵曹判書趙泰采曰,聞萊倉捧上時,剩餘之米,多至六七百石,而捧上之斛,頗大於入給之斛云。若以捧上之米,無用奸之弊,而直爲入給,則寧有欠縮之理乎?雖或欠縮,剩米之數旣多,足以推移充給矣。入給時和水,乃是監色用奸之事,旣不能禁和水之弊,反以瑣屑之事,貽書島中,尤非事理之得當也。濡曰,公作米和水事,其在待遠人之道,大欠誠信,固當嚴禁,而二手斗加捧,已爲流來之謬規,則亦難貽書禁斷。我國田稅捧上時,例有斛上三升,又有落色庭看色等名目,則所受於民者,不爲不足,而萊府所捧,旣多剩餘,則以此充數,亦無不可矣。泰采曰,入給之時,定差員看檢,則似無此弊矣。上曰,萊府狀啓及御史書啓中,皆以二手斗加捧爲言。設或有欠縮之事,貽書島中,有損國體,自此嚴禁和水之奸弊,而如有犯者,雖梟示,不爲過重,依所達分付,可也。兵判所達,定差員看檢一款,亦似便好矣。泰采曰,勿爲別定,以釜山僉使,定差員句管,則似爲着實矣。上曰,釜山僉使定差員句管事,一體分付,可也。濡曰,朝市事,依所達分付乎?泰采曰,甲申年間,臣以五日開市革罷事陳達,而其時府使李壄,以難罷之意論報,尙未革罷矣。蓋朝市持米者,不過升斗,倭人不能以此繼糧,故中間有此五日開市之謬例。我國商人,雜持物貨,入館留連,不無宣泄陰事之慮。自今革罷五日開市,依大臣所達,六次開市時,許令入送米石,似好矣。濡曰,一朔內六次開市,而預錄願賣之物貨,當次之日,訓·別軍官,同入檢察,則彼此資賴之道,少無妨礙,萊府收稅之規,亦不革罷,而從前混雜之弊,可以防閑矣。上曰,五日開市則革罷,依大臣所達,一朔六次開市,則可以防奸,而彼此便好矣。出擧條尹世紀曰,臣謫居泗川時,聞知其事矣。倭人留館之數,未能詳知,而觀其往來絡繹,則無慮千餘名。館外有買賣食物之事,男負女戴,互相交易開市,別差·訓導之類擇差,則可以禁止看檢,而向來朴有年·朴再興,倭人頗爲忌憚矣。卽今訓·別之類,不啻人才之甚乏,頗以利窟之故,差送形勢之人,苟充其數,非但見侮於館人,亦多傷損於國體。我與彼國,讐不共天,而累世通好,不生釁隙,意豈偶然哉?訓·別之輩,雖曰微官,交通接待,所任不輕,豈可以無識之輩,苟然差送乎?上曰,訓·別之擇送,曾前屢度申飭耳。濡曰,雖爲申飭,卽今衆譯中,無可合之人,朴有年·再興,其中稍優,而方在罪謫中。頃因重臣所達,有年則放送,再興,亦以移配南中,朝家旣以參酌,則前頭似當有次第放送之擧,而如此變通之事,若有此輩,則彼此商礭,不無有益之事矣。世紀曰,李寅燁,與臣相議曰,卽今倭譯乏人,而此兩人差優,不無變通之擧云,臣意亦以爲然,故欲爲建白,而臣所未達之前,寅燁先達,有所參酌矣。且其時,亦以仍差訓·別之意,欲爲陳白,而臣意以爲太過,故此則停止矣。蓋館譯之徒,往來接待,爲任不輕,必得彼人敬服之人,可以差送矣。下詢而處之,何如?且再興,移配於萊府近處者,亦有意存矣。
李濡曰,此乃東萊府使韓配夏鐵物變通事狀啓也。上年四月,啓下備局,而事涉重大,未卽定奪矣。小臣之意,則本以防塞爲不便,蓋彼此所買賣者,如白絲·人蔘等物之價則以銀,其他雜貨之價,則以鐵物相換,例也。我國行錢之後,有奸民私鑄之弊,故鐵物之防塞者,此也,而因此通貨之路,未免狹隘矣。鐵物,非但爲鑄錢之利,凡百器用,亦由此出,而累年防塞,公私俱切,近來錢賤,非如鑄器之利,雖許復通,似無私鑄之慮云。當此生利甚艱,不遺錐刀之時,我國商賈之失利,已不可言,而倭人舍鐵物,專以銀貨給價爲難,故亦未免失利云,如此則將無以得其歡心矣。原任大臣之意,亦有與臣無異者,故敢達矣。上曰,每每防塞亦難,依爲之,可也。出擧條
李濡曰,慶尙右兵使金重三,交代相避事,因臺啓,有稟處之命,而兵曹判書趙泰采,前以法例無相避之意,有所仰達矣。蓋以法典論之,則守令·邊將相避,自古有之,監司相避,則始於中間,而兵水使,則不爲擧論,未知其故,而揆以事理,實爲參差。此或偶然疎漏之致,而旣有此不宜異同之論,則因以置之,亦涉苟簡。金重三則已赴其任,而本營,比他凋弊,數遞可慮,姑爲仍存,此後則兵·水使交代相避,亦爲定式,未知何如?上曰,前無相避之規,而因臺啓,有稟處之命矣。自今爲始,定爲相避之法,而金重三,則定式前下去,今姑置之,可也。出擧條
李濡曰,守令曾經二品實職者,事體自別,故例爲除杖罷職,而曾經臺侍者,曾無除杖罷職之規矣。丙戌年濫率守令論罪時,曾經臺侍之人及曾經二品實職者,一體除決杖罷職事,定奪矣。上年還上居末守令論罪之際,祥原郡守朴台東,淸州牧使李萬齡,循例置之決杖之中,而此兩人,曾經臺侍,故該道監司,因丙戌年定式,稟報備局矣。守令之應爲決杖者,以曾經臺侍,除杖罷職,非舊例也。朝家待臺閣之道自別,而爲守令犯科者,以曾經臺侍,不爲決杖,則似涉太過,若以罷職,則數遞之弊,亦可慮也。雖有丙戌年一時定式,不可不更爲稟定,故報狀不爲題送,而今此仰達矣。上曰,諸臣所見,如何?趙泰東曰,待士夫之道然矣,而旣有犯科,則雖曾經玉堂之人,禁府照律,無除決杖之事,犯科之後,營門決杖,此非監司之所爲。乃是朝家之命令,則營門無異於禁府,以事體言之,則雖經三司之人,法典無除決杖之事矣。禮曹判書趙相愚曰,頃年濫率守令中,曾經臺侍之人,雖不決杖罷職,而若以此定式,則守令之犯科者,非止一二,不但遞易之煩數,必多故犯之人,今若拿致京獄,決杖之後,還發任所,則似有畏戢之端矣。尹世紀曰,以曾經臺侍之故,不爲決杖,而只罷其職,則似爲過重,旣已犯科之後,自京獄決杖仍任,則此非重巡宣委任之道,官通訓自斷,罪大辟啓聞之意,果安在哉?自監營決杖,似無所傷矣。校理鄭栻曰,決杖輕於罷職云,而營門決杖,擧措不好,決杖之後,則雖不罷職,無仍存之理,自當圖遞矣。上曰,儒臣所達,非矣。營門,以王命決杖,則與禁府無異,而近來營門決杖之類,以爲羞恥事,百般圖遞,殊極無據。此由於國綱之解弛,而儒臣必遞之言,誠爲非矣。此事,前後累發於筵中,此後各別申飭,俾無決杖後圖遞之弊,而如或有之,監司從重論責事,定式,可也。鄭纘先曰,儒臣欲陳其弊,而辭不達意矣。濡曰,決杖,非監司私事,而以此羞恥,不欲在官,殿最居中者,亦必欲圖遞,此等風習,俱可駭然。以古事言之,延陽府院君李時白爲守禦使,洪瑱爲廣州府尹,聚操山城時,廣尹帳幕中,有喧嘈之聲,捉致數罪,方欲決杖,而聞其曲折,斟酌退出,而少無羞愧之色,出謂府屬曰,此非使道之過擧也,實吾之過也,終無引嫌之意。今則以王命決杖,極爲羞恥事,多般圖遞,非獨文臣爲然,雖南行·武人,亦皆如此。今以論責監司之意,下敎定式,而此後,則凡諸關係體統事,自上嚴加申飭,則國綱庶可振矣。上曰,以法例言之,則大明律徒三年杖八十,徒二年杖七十,徒一年杖六十。雖士大夫,無除決〈杖〉之法,而近來風習怪駭。曩日齊厚陵擧動時,坡州牧使呂翼齊有罪,決杖於作門外,其時大司諫柳瑎元,不見事之是非,徒以決杖士夫爲非,思之至今,不勝痛駭。時勢如此,遠外監司之決杖,不可言也。濡曰,曾經臺侍之除杖,非法例事也。依前決杖,而俾無圖遞之弊,則體統所關,誠爲得當矣。上曰,守令中曾經臺侍者,依前決杖,可也。出擧條
李濡曰,備局堂上,行公之員不多,以李益壽·閔鎭遠差出,何如?上曰,依爲之。出擧條
李濡曰,頃者臺啓,以權熀·崔柱夏,不合槐院論劾,而公議稱冤。權熀則近代雖無官冕,內外家世,自是門閥,崔柱夏則以嶺南之人,亦是名賢後孫,故分館之時,彼此無異議,俱得被選於槐院矣。臺啓之追發,實爲過當,渠輩旣無屬處,如此之類,自前或有別爲陳白調用之道,今亦分付銓曹,使之依槐院例調用,何如?上曰,依爲之。出擧條
趙泰采曰,頃者,訓鍊大將李基夏,以訓局砲保裁減木七十二同二十疋代,令本曹出給事,陳達蒙允,移關請得,卽當依定奪移送,而當初許給,出於本曹遺在之有裕,推移相資,則不可每每拔例移給。且騎·步兵三年二次之役,故雖値大無之年,曾不入於裁減之中矣。自乙丙以後,因特敎,或全減,或半減,而至於今年,關東災邑,亦依他軍保例,分數許減。卽今本曹經費,甚爲不足,應下之物,不得上下者亦多。所謂封不動八百同,而使軍色郞廳反庫,則四百餘同,陳舊麻布,升麤尺短,皆不合於經用,木綿則太半腐朽鼠破,可用者,未滿數百同。新捧騎·步布,各邑,不以參半定式,上送錢邊雖多,退送有弊,未免許捧,而其中關西貸木,則當以純錢來納,前頭經用,難以支繼,禁軍賞中日,尙不設行,蓋緣數十同,責出亦難故也,今若出給七十餘同,則餘儲漸些,似難推移矣。小臣,曾於乙酉年待罪戶曹時,因大臣陳達,以備局句管西關給代事定奪,今亦自備局,變通許給似好,故敢此仰達。李濡曰,當初以備局句管劃給事,卽臣所陳達也。卽今多所分給於各軍門,遺在些少,而頃於入侍時,聞訓將所達之砲保米未收,至於近千同云,雖凶歲,減外應捧之數,則所當督捧,而不此之爲,致有許多未收,每每責出戶·兵曹,事甚不當。戶·兵曹所儲不敷,亦難移送,軍兵應給之布,不可廢閣,爲先參酌移送後,待秋,以備局句管木代給,似可矣。尹世紀曰,經費苟簡,而旣是定奪之事,故本曹則纔以本木三十同,木代布四十同,輸送矣。兵曹所儲不多,則持難無怪也。濡曰,軍兵應下之物,終不可不給,而該曹形勢,亦難準數移送,則更與訓將相議,爲先參酌移送,可矣。上曰,終不可不給,相議推移送之,可也。出擧條
趙泰采曰,七百禁軍每年應下之布,元無責出之處,衣資·馬草價試射賞布,合而計之,一百二十餘同,自一軍色,句管上下,而無磨鍊應捧之物,逐朔取用於二軍色,而二軍色,乃經費所管也。每每貸用,非但重難,宿衛親兵,無應給之需,前頭形勢,甚爲苟簡。今若以備局,句管嶺南竝保布,限百餘同,劃給本曹,以爲永作禁軍所給之資,則似好,故敢此仰稟。李濡曰,一軍色,專管禁軍接濟,而規模未定,故臣於待罪本曹時,欲爲變通而未及矣。若以二軍色所捧之木除出,且以禁保等雜色所捧,參酌磨鍊,以爲一年需用之資,則可無苟簡之弊矣。判書多事,雖不能致察,該色郞廳,得人久任,着實收拾,如各色應上納者,趁卽督捧,俾勿虛疎,則亦可無不足之慮矣。泰采曰,卽今一年不足之數,一百餘同矣。濡曰,此則更爲相議稟定,似可矣。上曰,禁軍接濟之資,相議推移,可也。出擧條
泰采曰,忠翊府移送時,每年二十同,自本曹取用事定奪,而今年則十同,先爲取用矣。今則與大臣兼管時有異,忠勳府不至淍殘,依前定式,二十同逐年移送於本曹,則可以補用矣。濡曰,忠翊府,或屬兵曹,或屬勳府,曾前移來移去者累次,卽今勳府堂上,無多物力可以缺七八字形勢甚爲苟簡。今又移屬則或可,而二十同移送事,曾已定奪,則不必以此每每煩達矣。上曰,依前定奪,二十同取用,可也。
泰采曰,頃因臺啓,各軍門敎鍊官,令兵曹考講試才黜陟事,命下矣。軍門敎鍊官·旗牌官等,自各其軍門,一朔一次試射講,而連三次不通無分者汰去,已成軍門遵行之規,則今不必自兵曹別爲試藝,一朔一次之講射,更加嚴飭,申明黜陟,何如?上曰,自兵曹,不必創出新規,申飭各軍門,可也。出擧條
泰采曰,今式年武科出身,所當依例赴防,而以西北凶荒,自上年·上上年,連歲除防納米矣。今年西北年事,失稔尤甚,必有主客俱困之弊,依近例除防納米,似涉便好。其中壯元一人·禁軍九人,依例除防,平安道五人,咸鏡道一人,江華·濟州各二人,亦依前例赴防於本道及本府·本島,不入於納米中矣。廣州三十三人,依前定奪,納米於山城,其餘京中四十二人,外方二十二人,依上年例,納米四石,而卽今禁軍甲胄改造之數甚多,本曹物力,勢難支堪,以此米補用,何如?上曰,出身後赴防,意有所在,不可每每除防,而所達如此,依爲之。出擧條
泰采曰,西北遐方武士之自守門將陞出者,例付武兼,而本廳可否之際,每有不順之弊,五十多員,意見不一,三次不順,則稱以格外,抵死不復可否,西北遐方之人,積年勤仕,無故作散,誠爲可憐。今無他變通之道,而守門將二十員中,除出五窠,作爲六品之窠,如部將之變通,而自本廳陞六者,仍付其職,則旣無可否不順之患,又無祿窠加設之事,而順便陞六之道,無過於此,敢此仰達。上曰,守門將陞出者,汰去頻數,所見可矜,兵判所達,似好矣。李濡曰,在前部將,亦以參下,陞爲六品窠,今此守門將,依此變通,事涉便當矣。上曰,依爲之。出擧條
泰采曰,臣以無似,濫蒙洪造,猥叨重寄,而旣無深識遠慮,則於國家設置防守之事,不敢出意見論利害,而有不得已變通之事,故敢此仰達矣。仁川一境,據山臨海,可以鎭守之地,故朝家設置永宗鎭僉使,仍兼防禦之任。以仁川爲管下,而永宗以彈丸之地,甚爲疲弊,反不如南中僉使,故不能管束本官,則文南中有形勢之人,故不能相下,每有爭詰之端。且防營設置已久,而有名無實。臣意則以本官兼防禦使,以武弁曾經閫帥及文臣秩高之人差送,以爲關防重地,則似好矣。因披地圖,以白築七字缺之於紫燕,不過一帆風之地,而紫燕之距此,亦是不遠,若於此二字缺與江都爲猗角之勢,而擇其文·武中有聲望者處之,則將來不無有力之事,此非小臣之獨見,前後仁川·永宗,論報廟堂,多矣。且聞庚申年,柳赫然往見此地形勢,欲爲設置,而未及定奪矣。卽今朝議,欲築都城,而論議多端,不能歸一,設有緩急,將何依歸乎?人心世道,不可比於百餘年前,而以壬辰事觀之,誠可於悒,此不過國家昇平之時,不念淫雨之戒,致此臨急狼狽之患。卽今邊境無虞,國家樂暇,而前頭之事,有不可逆睹,以聖上居安思危之意,不可不擇一晉陽,以爲依歸之所矣。今之議者,或謂都城爲根本之地,則修築完備,有效死勿去之議,或謂都城無可守之勢,則財力不逮,有不可完築之論,二說相持,不能歸一,悠泛度日,迄至于今。臣意則以爲不然也,今雖完築都城,有可守之勢,亦不可無依歸之處,而江都乃是金湯之地,益置軍餉器械,作爲一京,若於此處築城,而以紫燕屬之,彼此相倚,以爲猗角之勢,脫有緩急,必以依歸,則不亦便好乎?紫燕形勢,臣不得往見,而據此地圖,歷歷可知矣。嘗與李寅燁商議,寅燁亦以爲好矣。詢問大臣而處之,何如?上曰,大臣亦陳所見,可也。李濡曰,臣曾爲史官入侍時,其時戶判徐必遠,以紫燕形勢陳白,臣嘗聞之矣。其時所云云,勝於江都,故罷其牧場,多有設置,而年久之後,未能盡記矣。蓋凡近來事,有始無終,無一成就之事,兵判所達,是矣。今其築城之處,雖不親見,據此地圖,審其形勢,則可想其天作之地矣。築城處,其間不過五里許,其中沃野數十里,作門築城,則可以防賊矣。仁川,擇送武人之曾經閫帥,間以文臣差送,永宗爲中軍,則尤爲着實,而亦非難事。且聞仁川,甚爲殘弊,合而爲一,重其形勢,則邑力自然蘇復矣。此計似好矣。泰采曰,仁川,不過數日,可以往返,與大臣往見形勢,決而爲之,則好矣。濡曰,大臣雖不往,兵判往見,則可以該矣。上曰,本兵之臣,往見,可矣。濡曰,往見後,更以圖形以來,則尤好矣。上曰,往見形勢後,稟定,可也。
尹世紀曰,頃者,因稟定,軍資別營反庫後,別庫不爲,故使郞官知數,則多有欠縮之事。自丁卯年反庫後,今至二十二年,而今始爲之,未知其前,過幾年爲之,而其時欠縮,至數千石之多,其時判書,不爲定奪於榻前,而盡爲蕩滌云矣。卽今別庫所儲,與他倉有異,別收米,則只有斛上而無加升,奴婢貢米及鹽作米,元無斛上與加升,則以此出給之際,豈無欠縮之弊乎?卽今無面,至數千石,若不陳達,而自下蕩減,則其在事體,實涉未安。當初捧上時,無加升與剩穀,則年久之後,多出無面,固無足怪,而全數蕩減,亦似重難,何以爲之乎?上曰,何如?李濡曰,旣無加升捧上之事,則與軍資監有異,而二十年來,無面至於數千石,雖無加升捧上之時,亦豈從輕有欠縮之理乎?世紀曰,軍資監欠縮之數,旣已參酌,四分之一定奪徵捧,則別庫與他倉有異,尤有減給之道矣。濡曰,別庫雖與軍資監有異,竝許蕩減,則有關後弊,徵出五分之一,未知何如?上曰,後弊所關,不可盡爲蕩滌也。世紀曰,然則以五分之一徵捧,可乎?上曰,依爲之。世紀曰,別徵腐朽米事,頃有陳白,而只以六百石,出擧條中,不論分數,故更爲煩達矣。所謂六百石,盡爲蕩減,則餘存無幾,詳聞事狀,則上積者,先爲出用,在下者,陳腐爲土,故參酌以六百石定數矣。濡曰,詳知其實數,然後可以稟定矣。世紀曰,郞官親自反庫,而旣無作石形體,何以知其實數耶?雖以六百石定數,其實過數千石云矣。若有形體,則猶可用於典牲·司畜署畜料,而盡爲泥土,郞官則欲爲盡歸數千石中,而此則不可,今若酌定分數,則似好矣。前者所達,落於擧條,故更達矣。濡曰,定分蕩滌之說,似宜,而若以二千石,盡歸於六百石之中,則太過矣。此亦與軍資監有異,而且聞倉舍雨漏處,不爲看審,致有此弊,雖云無妄之事,不可無警責之道矣。世紀曰,其時郞官李臣龍,以此罷職矣。上曰,其時郞官則論罪矣。世紀曰,出去後磨鍊,定其分數,更爲上達矣。上曰,定其分數,參酌徵出,可也。濡曰,若以一石,加計二石,則六百石,爲一千二百石,三石則爲一千八百石矣。未知元數幾何耶?世紀曰,元數爲二千四石云矣。上曰,五分之一徵出,可也。出擧條
世紀曰,南桃浦唐人敗船物貨,朝家棄置,沈於水邊,其時海南人金俊,與本官眼同,自丙戌七月至九月,逐日拯出,不無功勞,而未及論賞矣。厥後海南嘉善人金振成及時成等,呈所志於本曹,私以拯出,納於朝家云。振成等,自本官眼同拯出,何如?上曰,諸臣所見,何如?濡曰,當初小臣,曾已此事陳達矣。此非他國之人,本欲棄去也。其時地方官·邊將,有餘拯出,而不爲拯給以送,情狀可痛,及其彼人歸去之後,使我民,無端拯用,事甚不當,故金俊拯出物件,咨文入送,而令本國處置,故送之戶曹。私拯歸於公家,故不無論賞之議,而當初朝家,欲爲拯用,則當使邊將·地方官拯出,何必取用私拯乎?泰采曰,彼人不歸之前,不卽拯出,監司及地方官之責缺彼國,而送之戶曹,他國人偶然見敗於我地,則以公家缺而及其去後,屬屬拯出,以爲公用,有同幸人之不幸,不可使聞於他國也。世紀曰,兵判之言,極當矣。泰采曰,年久之後,雖有拯出,無可用之處矣。上曰,用不用,姑置勿論,屬屬拯出,不可矣。濡曰,旣不宜國用,以私處分,亦爲難便,置之何如?上曰,不爲拯出,可也。世紀曰,然則任其私拯,何如?上曰,朝家旣不拯出,則不可可否於其間也。世紀曰,所志,可以退矣。上曰,依爲之。
鄭栻曰,小臣今番,奉命湖西,而邑弊民瘼,見聞不廣,草草陳奏於書啓中矣。大抵湖西左道,四面山峽,畓少田多,而昨年田穀大無,凶荒特甚之中,木花尤爲失稔,民無漁鹽川澤之利,資生之路,全出木花,而累年以來,木花絶種,村閭之中,不聞杼柚之聲。加以前年後,癘疫熾蔓傳痛,自冬至今,死亡相續,山谷之間,草葬相望,田野之中,出幕靡滿,生民了無生意,所見驚心慘目。且年來旱災孔酷,春夏以來,無周洽之雨,川澤灌漑處,則似差,而耗種移秧處,最爲渴急,卽看今朝微雨始下,今若得雨,則前頭農事,未知如何,而臣之上來時,目見道路所過處,極爲驚慘矣。朝家軫恤民隱,發遣御史,遐方人民,知御史之來,日夜懸望,冀有民弊之除蠲,而卽今廟堂,尙不回啓,待其他道御史之畢來議處云,小臣之縷縷陳達,極涉未安,而大槪,三南民瘼,一樣無異,爲先變通,以慰民望似好,故敢達耳。濡曰,回啓,非不欲速爲,而備局堂上不齊,故未及爲之矣。栻曰,各營軍布,卽今徵捧,而湖西左道,雖云凶荒,軍布尤無出處,故市價自然多給,軍布二匹,則粟至二石,錢至七兩,各樣軍布,萬無加納之路。四·五朔後,則新布當出,未收,稍待秋間,則似有大益於民。此條,甚爲時急矣。上曰,速爲回啓,可也。
掌令尹會啓曰,請還收印信僞造罪人孫自哲減死定配之命。請還收靈光定配罪人混放送之命。措辭竝見上答曰,勿煩。又啓曰,新除授持平李世瑾,時在忠淸道忠州地,請斯速乘馹上來事,下諭。答曰,依啓。又啓曰,今日筵中,戶曹判書尹世紀,以倭館訓導·別差擇送之意,敢達。定配罪人朴在興,放釋差送,而仍有下詢處之之請。其人之罪之輕重,才之有無,臣雖不得知,而因一微末之任,請釋編配之人,事體苟簡,亦涉猥瑣。請戶曹判書尹世紀推考。上曰,至請下詢雖過,不必推考矣。
正言鄭纘先啓曰,國家設山棚之戱,蓋爲慰悅異國之人也。近來士夫家慶壽之宴,輒以此戱,紛然雜進於衆樂繁會之中,已極駭異,而至作胡樂胡舞之戱,以爲助歡之資。此乃前所未有之事,古人見伊川有披髮而祭者,知其不久爲戎,不但俗習之移人,關係不輕,槪亦由於閭閻間侈靡太盛之致。請命一切禁斷。上曰,依啓。
鄭栻曰,本館下番,只有李世最,纔已陳疏受由,修撰宋正明,副修撰李正臣,竝卽牌招,以爲推移入直之地,何如?上曰,依爲之。
濡曰,尹會請推尹世紀,事體則好矣,而此非世紀之本意也,朝廷議論皆然,故率爾仰達矣,上曰,禮判進來坤輿萬國全圖,卽唐本,而萬曆·天啓間出來,置於江都,如書傳渾天儀圖,而極爲詳備,第唐本易傷,頗有破落處,若不趁卽模出,則恐遂不傳,甚可惜也。頃因大臣陳達,湯若望大天文圖,付諸觀象監,今方模寫,此與天文圖相類,使本監一體模寫以入,而一本則留置本監,可也。相愚曰,閭家無此圖,故小臣曾未見矣。今承下敎,固當摸寫以進,而將何取來乎?上曰,自江都,旣已取來,今當出給政院矣。群臣以次退出。
上在慶德宮。停常參·經筵。
下直,振威縣令李構。
姜銑啓曰,明日常參·經筵,取稟。傳曰,停。
南至熏啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
朴泰恒,以都摠府言啓曰,今日入直軍士,中日習射,請出標信。傳曰,知道。
南至熏,以侍講院言啓曰,本院新除授文學洪萬迪,時在京畿富平府,書筵入番事緊,請斯速乘馹上來事,下諭。司書金東弼,疏批已下,更爲牌招,以爲入直之地,何如?傳曰,允。
又以義禁府言啓曰,以全羅右道及忠淸左道御史書啓,刑曹粘目,海南前縣監柳東起,井邑前縣監權卨·李宜遂·任敾·宋世鼎,靈光前郡守柳述,龍安前縣監宋相淹,鎭岑前縣監鄭世模等,移本府處置事,允下矣。權卨·李宜遂·任歚·宋世鼎·柳述,今方待命,卽爲拿囚,柳東起·宋相淹,自任所,俱未上來,依例發遣府羅將拿來,而鄭世模,則卽今身病極重,舁到獄門外,而不能運步就囚云。使月令醫官看審,則症勢果爲十分危劇,方在死生中,曾前罪人病狀如此者,或有待差囚禁之例,何以爲之?敢稟。傳曰,依啓。待差囚禁。
掌令任舜元啓曰,請還收印信僞造罪人孫自哲減死定配之命。請還收靈光定配罪人混放送之命。措辭竝見上通津府使閔純,到任以後,政無可觀,惟以剝民肥己爲務,鄙瑣不法之事,難以毛擧,以其表著難掩者而言之。前冬捧糴時,執闕徵紙,以錢代捧,抄出紙價不納之類,今春分糶時,奪取所受之穀,以充其數。本邑,有油淸除役之謬規,而折價捧錢,其數倍簁,應納結雉,亦令作錢,一首之價,至於一貫之多。官門如市,已駭瞻聆,而減價劫買,商人之謗載路,幼稚孫兒,死於衙中,而勒捧賻儀,各廳之怨聲藉甚。置民事於度外而莫之恤,其所經營朝晝者,罔非聚錢潤槖之計,闔境嗷嗷,如在水火,惟恐御史之不來云。如此貪婪厲民之人,不可一日置之於字牧之任。請通津府使閔純,罷職不敍。洪原,卽討捕使之窠,而從前擇差,意有所在,則不可以卑賤之輩,混圇差除也,決矣。縣監沈益漢,以犯庶之人,行旣汚悖,性且奸黠,夤緣形勢,濫授本職,除拜之初,將有劾正之論,而益漢,奔走哀乞,堇得彌縫,汲汲辭朝,如恐失之。及其到任之後,全不謹愼,惟事貪饕,裨布濫徵,軍民疾首,魚稅太刻,浦村九空,其他鄙瑣不法之事,不一而足,北來之人,無不傳說。如此卑微之一貪夫,決不可仍置討捕之任,貽辱官方,毒害生民。請洪原縣監沈益漢,罷職。殿中之職,異於庶僚,擇差之令,前後申嚴,而近來銓部,全不愼簡,冗雜之徒,間或充冒,以致官方淆亂,識者之寒心,久矣。監察趙仲明,門地卑賤,爲人庸闇,同僚羞與爲列,物情久而愈駭。請監察趙仲明,汰去。答曰,不允。
司書金東弼上疏。大槪,春坊新命,復及於已試蔑效之身,繼而召牌儼臨,含恩畏義,不得不趨詣於禁扃之外,而第臣於頃日儒臣之疏斥,大臣之筵奏,有不敢晏然冒進於榮次者,玆敢不避瀆擾之罪,仰申肝膈之懇,乞蒙鐫遞,以謝人言事。入啓。答曰,省疏具悉。爾其勿辭,從速察職。
弼善梁聖揆上疏。大槪,臣之情迹,決不可苟然仍冒於榮次,而猥陳辭疏,見阻喉司,臣之狼狽,至此益甚,懇乞亟賜遞免,以幸公私事。入啓。答曰,省疏具悉。爾其勿辭察職。
判義禁李益壽,知義禁金宇杭,同義禁閔鎭遠上疏。大槪,乞遞臣等之任,以謝人言事。入啓。答曰,省疏具悉。卿等勿辭,從速行公。
上在慶德宮。停常參·經筵。
未時,太白見於巳地。申時,白雲一道如氣,起自巽方,直指坤方,長十餘丈,廣尺許,良久乃滅。
有政。吏批,行判書李寅燁病,參判權尙夏在外,參議趙泰東進,都承旨姜銑進
吏批,啓曰,判書李寅燁病不來,參判權尙夏在外,小臣獨政未安,何以爲之?敢稟。傳曰,只出緊任。
又啓曰,獻納今當差出,而擬望之人乏少,未赴任守令,竝擬何如?傳曰,允。
以兪命凝爲獻納,趙之重爲戶曹佐郞,李世最爲副校理,兪命雄爲左承旨,任舜元爲右承旨,元聖兪爲左副承旨,尹道敎爲泰仁縣監。
兵批,判書趙泰采病,參判洪璛病,參議許墀進,參知金致龍未肅拜,右副承旨南至熏進。以李頤晩單付副司直。
姜銑啓曰,明日,祈雨齋戒相値,視事頉稟。傳曰,知道。
朴泰恒,以都摠府言啓曰,副摠管李晩成,戶曹坐起進去之意,敢啓。傳曰,知道。
姜銑啓曰,右承旨權持,呈辭受由,右副承旨朴泰恒,同副承旨孟萬澤,俱以病不來,廳中只有臣銑及左承旨任舜元,右副承旨南至熏,出納之際,事多苟簡。左副承旨朴泰恒,同副承旨孟萬澤,竝卽牌招察任,何如?傳曰,允。
南至熏,以義禁府言啓曰,以忠淸監司狀啓,刑曹粘目,懷仁前縣監梁得中,移本府處置事,允下矣。梁得中,今方待命,卽爲拿囚之意,敢啓。傳曰,知道。
又以弘文館言啓曰,本館僚員不齊,不得已姑降入直,而輪番之際,事多苟簡。今日政新除授副校理李世最,卽爲牌招,以爲推移入直之地,何如?傳曰,允。
又以兵曹言啓曰,訓鍊都監砲手崔成俊,內中日試才時,鳥銃無間連三次沒技,旣蒙直赴殿試之命矣。前日三次所授馬帖,依前例還收之意,分付該曹,何如?傳曰,允。
掌令尹會啓曰,請還收印信僞造罪人孫自哲減死定配之命。請還收靈光定配罪人混放送之命。請戶曹判書尹世紀推考。請通津府使閔純罷職不敍。請洪原縣監沈益漢罷職。請監察趙仲明汰去。措辭竝見上答曰,不允。推考及汰去事,依啓。
上在慶德宮。停常參·經筵。
南至熏啓曰,明日常參·經筵,取稟。傳曰,停。
朴泰恒啓曰,備邊司郞廳來言,今日,賓廳坐起日次,而大臣方在差祭中,不得來會云矣,敢啓。傳曰,知道。
又啓曰,大司憲李廷謙,執義李箕洪,掌令丁道復,持平李世瑾,在外,掌令尹會,呈辭,持平李柱天,受由在外,今日以監察茶時之意,敢啓。傳曰,知道。
以備忘記,傳于南至熏曰,史官待命,騎馬三匹立之。
南至熏啓曰,今日北郊祈雨祭,國內山川,則元無幣帛,而祭文中,有不腆牲幣之幣字,故原單子中,以禮字改付標以入。啓下之後,當使香室官員,改書給馬,陪往祭所,而當該製述官,有不能詳審之失,請推考。臣亦難免不察之失,不勝惶恐。傳曰,允。
上在慶德宮。停常參·經筵。
巳時,日暈。未時,太白見於巳地。夜一更,金星犯軒轅大星,月有兩珥。三更,月有兩珥。
下直,槐山郡守權相殷。
以備忘記,傳于南至熏曰,四次祈禱,而雨意愈邈,言念民事,憂心如惔,親禱之擧,不容少緩,其令禮官,太廟親祭,不卜日,以十九日定行。
任舜元啓曰,明日·明明日,親臨祈雨祭齋戒,十九日正日,此三日視事,頉稟。傳曰,知道。
朴泰恒啓曰,大司憲李廷謙,執義李箕洪,掌令丁道復,持平李世瑾,在外,掌令尹會,呈辭,持平李柱天,受由在外,今日以監察茶時之意,敢啓。傳曰,知道。
南至熏啓曰,吏曹郞廳來言,承旨有闕,政事,何以爲之?取稟。傳曰,當日爲之。
藥房都提調臣李濡,提調趙相愚,副提調姜銑啓曰,今此太廟親禱之命,實出於悶旱憂民之至意,群下孰不欽仰,而第念玉候平復未久,當此極熱,冒暑勞動,恐有添傷之患。臣等忝在保護之地,伏聞下敎之後,不勝憂慮,反復思惟,終不敢以煩瀆爲懼而泯默,不得不冒昧仰達,亟寢成命,仍令攝行,以存小愈之戒,千萬幸甚,惶恐敢啓。答曰,決難攝行,須勿過慮。
朴泰恒,以都摠府言啓曰,今日入直軍士,中日習射,請出標信。
又啓曰,副摠管李晩成,戶曹坐起進去之意,敢啓。傳曰,知道。
以備忘記,傳于姜銑曰,長番內官姜以源,承傳色差下,政院知悉。
朴泰恒啓曰,十九日,太廟親祭祈雨事,旣已命下矣。藝文提學崔錫恒,卽爲牌招,使之製進祭文,何如?答曰,依啓。罪實在予,寧丁我躬之意,措辭添入。
姜銑啓曰,新除授左副承旨元聖兪,辭疏到院,而觀其措語,則家間癘氣浸盛,兩孫及子婦,相繼重痛,身雖出避他所,而藥物救療,連續相通云。元疏不得捧入,而旣已出避,則與親自薰染有異,所當卽請牌招,而出入淸禁,亦似未安,何以爲之?敢稟。傳曰,改差。
任舜元,以禮曹言啓曰,今十九日,太廟祈雨親祭時,王世子闕外祗迎祗送之禮及亞獻之禮,竝爲磨鍊乎?敢稟。傳曰,依爲之。
又啓曰,太廟祈雨親祭,不卜日,以十九日定行事,命下矣。自前宗廟親祭時,例有永寧殿遣大臣攝行之禮,今亦依此擧行,知委何如?傳曰,允。
朴泰恒,以兵曹言啓曰,今五月十五日,幼學李商錫稱名人,自興化門入來,差備門外擊錚,極爲駭愕,令攸司囚禁治罪,同門守門將崔華齊,常時不能禁斷雜人,以致闌入,亦難免其責,推考何如?傳曰,允。
南至熏,以吏曹言啓曰,今此宗廟親祭時諸執事,文官應差之數甚多,而卽今無故見差之人,只是十數人,其餘則多在罷散之中,無以推移塡差,合有變通之道,何以爲之?敢稟。傳曰,別單書入。
以備忘記,傳于任舜元曰,今此祈雨親祭時諸執事,各別齋沐,祭所禁南草,而道路川渠修掃等事,亦爲申飭五部。
朴泰恒啓曰,親祭日期已迫,今日政,承旨有闕之代,以在京無故人差出,仍卽牌招察任,何如?傳曰,允。
南至熏,以侍講院言啓曰,本院實兼官十員內,兼弼善未差,文學洪萬迪,兼司書金興慶,兼說書吳命恒,俱在外,弼善梁聖揆,呈辭受由,再明王世子太廟擧動時,不但陪從埋沒,弼善,以禮貌官,所任緊重,合有變通之道,令政院斯速稟旨擧行,何如?傳曰,允。
又啓曰,以侍講院草記,弼善梁聖揆,有令本院變通稟旨事,允下矣。梁聖揆,旣以呈辭受由,今日政,似當有變通之道,敢稟。傳曰,改差。
朴泰恒,以兵曹言啓曰,今五月十九日,宗廟祈雨祭親臨擧動時,各樣差備軍八百五十一名內,衛軍一百二十七名計除,其餘不足七百十四名,他無推移之路,依例給價次坊民調用之意,敢啓。傳曰,知道。
又以兵曹言啓曰,今此宗廟祈雨祭親臨擧動王世子隨駕時,本曹兩驛騎馬四十匹內,除奉命出使馬及病傷馬,各差備應把之數,無以推移,依前例,京畿驛馬限十九匹補把,以充不足之代事,本道監司處,分付何如?傳曰,允。
朴泰恒,以吏曹言啓曰,親祭時,左右通禮,不可不備員,而右通禮蔡成胤,遠在湖外,將無及期進參之勢,改差何如?傳曰,允。
又以吏批言啓曰,今此親祭時,諸執事中,文臣差備之數甚多,而無以推移塡差,侍從中無職人員,令該曹口傳付軍職,何如?傳曰,允。
有政。吏批,判書李寅燁病不來,參判權尙夏在外,參議趙泰東進,右副承旨朴泰恒進。
吏批啓曰,判書李寅燁病不來,參判權尙夏在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避·外任,竝擬何如?傳曰,允。
以金弘楨爲左副承旨,元聖兪爲慶州府尹,吳命禧爲監察,申必淸爲右通禮,李頤晩爲弼善,宋正明爲副修撰,李世最爲修撰,李命熙爲司僕判官,韓熟爲刑曹正郞。
兵批,判書趙泰采,參判洪璛,參議許墀,俱病,參知金致龍進,右副承旨朴泰恒進。
以趙泰億·李世最·洪景濂·南相夏·盧世夏·金始煥·崔昌大·李觀命·李海朝爲副司直,宋正明·李正臣·閔鎭東·鄭必東·林世儉·具萬理·洪好人爲副司果,元聖兪爲副護軍,權持爲副司直。
朴泰恒啓曰,新除授左副承旨金弘楨,仍卽牌招,而闕門已閉,明日待開門牌招之意,敢啓。傳曰,知道。
南至熏,以弘文館言啓曰,本館僚員,近甚不齊,以上番,姑降入直,已至累日,事多苟簡。今日政,新除授人員,明日待開門,牌招察任,何如?傳曰,允。
朴泰恒,以御營廳言啓曰,本廳五·六月兩朔應立湖南軍兵,以本道癘疫,姑爲退番,其代以京畿·江原道軍兵,逐朔徵番矣。湖南染患,猶未寢息,來七·八月當,則後部中司屬京畿右道三哨,黃海道二哨,合五哨軍兵,依前例兩朔立番次,趁期調送事,兩道監·兵使處,知會之意,敢啓。傳曰,知道。
正言洪禹瑞疏曰,伏以,臣本以無似,濫蒙鴻造,待罪法從,積有年所,微綿無補,衅尤百出,尋常愧恧,若隕淵谷。至以無妄之事,備受困厄,繫再經月,泥首俟譴,天鑑下燭,餘澤旁流,判付辭意,昭如日月,臣雖極意自明,蔑以有加,聖恩汪濊,天地同大,非臣隕結所可仰報。圓扉纔脫,除旨相續,以罪爲榮,兢惕罔措,而今玆薇垣新命,尤出於夢寐之外,如臣滓穢之蹤,何以得此恩數?驚惶震悚,實不知置身之所也。夫諫諍之臣,任人主耳目之寄,居職責之重,有非人人所可叨冒,則如臣空疏庸陋者,其敢有一刻承當之理乎?萬萬不似之狀,臣固自知之審,而此則不暇言也。念臣近日所遭,旣是世所罕有之逆境,而於置對時,得見尹聖時更推供辭,則滿紙醜詆,全無倫理,雖賈豎下賤之戟手詬辱者,亦無以過之。傳曰,人必自侮而後,人侮之,如使臣平日行己,少有以見信於人,則人之肆加踏蹴,何遽若是?臣誠無顔面,寧欲無言,而聖時招中,誣罔之辭,愈往愈深,則亦安得終始泯默而已乎?蓋李眞儒之來訪臣,非有深意於其間,則臣之隨問漫應,自是常事,況臣所答數句語,自可見初不錯記之實狀矣。聖時於此,旣自以爲得聞問答時顚末,則豈不知証援之無益於渠事,而求說不得,斤斤不舍。至於姻親間一場閑話,則謂非泛然酬應,而欲歸眞儒於故意偵探之地,至於臣所答明有指的之言,則乃曰追後演出而四字缺者然,渠雖急於自解,而用意之不美,一何至此?草冊中添刪之迹,殊甚二字缺不啻若泥中之鬪獸,故臣於前日疏供,旣已略及。此非隻手可掩,而聖時敢謂之草冊所載者,已極駭惋,至於三尺不可撓五字之刪削,則雖以聖時之於粧撰,亦不能自文,反謂之意疊刪去,可謂無忌憚之甚矣。藉令意疊可刪,則日記中,意疊而不刪者,非止一二,旣書罪犯極重,固已昭著,而復書罪惡窮極,更無餘地等語,旣書不服法無緣坐,而復書緣坐,是法例之外等語,眞可謂意疊不惟不刪,又復追後添書,獨於此五字,亟加刪去者,何也?況意疊云者,亦甚可異。三尺與國法,則謂之意疊或可,而不可撓,與天下莫敢措手足,則語意頓異,有若黑白,雖三尺童子,可以辨別,而聖時截去上下,裝成駢語,强謂意疊,此其用意刪削,的然可知,而爲此不成說之說,欲以眩惑天聽,寧不寒心耶?日記刪改之狀,旣已彰露之後,猶且誣飾之不已,則至於所爭之句語,一意掩諱,不自首實者,固也,無足怪也。臣之拈出刪添處而爲言者,蓋欲推此證彼,以明三字之亦從刪削也。元草之不可準信,不待明者而可知,而聖時,抵死牢諱,乃至指天日爲誓,此何人哉?實不料處心之危險,至於此極也。聖時,旣無以自解於此事,則唯以詬辱人爲能事,以快其心,罵詈之端,不一而足,至如好訟黠巧等說,尤極鄙悖,有不可以士夫口業責之也。夫所操非眞,而欲人之信而不疑,固已難矣。臣旣不敢不直陳所見於淑問之下,則怒其覷破其情,輒以悖辱相加,靡所不至,殆難以事理相難,臣雖疲劣,亦何與之呶呶,以取噴血之譏哉?且其許多構誣之言,無非架鑿,而窘遁之態,不攻自破,則人何足逐條明辨於處分已定之後也?顧臣初不能謹守溫室之戒,自不覺爲犯科之歸,臣於此,固難逃罪,念之惶懼,而因此起鬧,遂致無限狼狽,畢竟所被僇辱,罔有紀極,雖使輿儓之賤當之,尙且艴然。臣雖至微,忝在從班,其不可諉以橫逆而恬不知愧乎?臣之情勢如此,實無抗顔班行之理,昨叨郞署之命,猶不敢祗肅恩光,少伸分義,則況玆臺閣之職,何等責任,而尙可以懷慙忍恥,苟然忝竊,上以貽朝廷之羞辱,下以喪一身之廉義乎?臣若憑恃寵靈,淟涊就列,則臣誠爲至無恥之人,而聖朝亦安用如此之臺臣哉?臣之不敢冒居也,決矣。臣有狗馬之疾,症情沈篤,恩除之下,累日泯伏,虛帶職名,彌增踧踖,今始略暴瀝血之懇,仰瀆蓋高之天。伏乞聖慈,特賜諒察,鐫削臣職,以謝衆怒,以靖私義,不勝幸甚。答曰,省疏具悉。玆事曲直,予已洞知,誣飾之說,何足爲嫌?爾其勿辭,從速察職。
上在慶德宮。停常參·經筵。
未時,太白見於巳地。
任舜元啓曰,來二十日,輪對日次,取稟。傳曰,停。
又啓曰,判府事崔錫鼎箚子到院,而以親臨祈雨祭齋戒,留院之意,敢啓。傳曰,入之。
朴泰恒,以都摠府言啓曰,今此太廟祈雨親祭時,副摠管鄭弘佐,寶劍受點矣。卽聞朝者,落馬重傷,不能運步云,而摠管十員內,除寶劍·侍衛·守宮·祭官·軍門進參人員外,無他推移之員,合有變通之道。副摠管鄭弘佐,令該曹卽速稟處,口傳差出,以爲備員之地,何如?傳曰,允。
任舜元啓曰,今此太廟祈雨親祭時,戶曹判書,當爲薦俎官,而判書尹世紀,連呈辭疏,無意行公,卽爲牌招,使之進參,何如?傳曰,允。
兪命雄啓曰,今此太廟擧動時,判尹當爲導駕,而判尹兪得一,連呈辭疏,尙不肅謝,卽爲牌招察任,何如?傳曰,允。
金弘楨,以兵曹言啓曰,明日擧動時,本曹郞廳,侍衛及各差備處甚多,而或身病猝重,或奉命出使,或呈辭下鄕,分排之際,極爲苟簡。正郞李景說兼春秋預備之任,今姑減下,外上直,則依近例,以都案郞廳,使之直宿,何如?傳曰,允。
任舜元啓曰,兼春秋預備兵曹正郞李景說,守宮啓下之後,因本曹草記,預備之任,姑爲減下矣。卽今現存兼春秋,無以推移,判校·工曹正郞,今方有窠,其代,令該曹口傳差出,仍爲兼春秋啓下,察任何如?傳曰,允。
朴泰恒啓曰,戶曹判書尹世紀,牌招不進,推考傳旨,今方捧入,而親祭時薦俎官,不可以次官代行,更爲牌招,何如?傳曰,允。
又啓曰,漢城府判尹兪得一,牌招不進,推考傳旨,今方捧入,而擧動時導駕,事體重大,更爲牌招,何如?傳曰,允。
姜銑,以吏曹言啓曰,親祭時,左右通禮,不可不備員,故昨日政,右通禮變通差出矣。新除授申必淸,纔爲下鄕云,卽爲改差,口傳差出,何如?傳曰,允。
朴泰恒,以義禁府言啓曰,今月十八日擧動時,本部都事十員內,九員大駕各差備隨駕,一員本部入直,王世子鼓喧左右都事,無推移之道,假都事二員,令該曹預爲差出,以爲分把之地,何如?傳曰,允。
吏曹口傳政事,以姜世輔爲右通禮,南世珍爲工曹正郞,鄭必東爲判校。
金弘楨,以兵曹言啓曰,副摠管鄭弘佐,令該曹卽速稟處,口傳差出,以爲備員事,允下矣。鄭弘佐,落馬重傷,不能運步云,今姑改差,其代,卽爲口傳差出,何如?傳曰,允。
兵曹口傳政事,以金重器爲副摠管。
判中樞府事崔錫鼎箚曰,伏以,臣於向日釋負之初,宜卽承命入城,而兢危之蹤,餘悸靡定,宿患風痺,挾感增㞃,多般藥治,少無差效,僑寓棲屑,未免淹滯。昨始擔舁,來就城裡,而賤疾越添,無望陳力。西樞除命,旣未得入謝,太廟擧動,又末由趨參,瞻望宸極,一倍悚惕,玆敢席藁陳章,惶恐待罪。答曰,省卿箚疏,知卿昨纔入城,良用欣慰,卿其體予至意,勿以疾病爲辭,卽出行公,毋孤企望。仍傳于南至熏曰,遣史官傳諭。
上在宗廟齋室。
未時,太白見於巳地。
金弘楨啓曰,內乘來言,捲簾,取稟。傳曰,捲三面。
又啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈,人定後刁斗之意,敢啓。傳曰,知道。
辰時,大駕以祈雨祭,詣太廟,王世子隨駕,大駕入齋室後,藥房·政院·玉堂問安。答曰,知道。王世子問安。答曰,知道。王世子入幕次後,政院·玉堂問安。答曰,知道。
上自齋室,步詣廟庭,行四拜禮,上趨詣第一室奉審,仍詣第二室如初,至十一室,亦如之,王世子隨後奉審,上出廟門。左議政李濡進伏曰,此去永寧殿稍遠,請御步輦。上曰,依爲之。
王世子亦乘步輦之意,敢啓。上許之。上乘步輦,至太廟前路,降輦。上詣永寧殿廟庭,行禮奉審如太廟禮。王世子,隨後奉審。
上出廟門,李濡又進伏曰,王世子乘步輦之意,旣以傳敎,而終始不乘步輦。卽今王世子春秋鼎盛,非以行步爲難,而當此日熱,過爲發汗,則今夜將事之時,觸風可慮。還入幕次之時,乘輦之意,更爲傳敎。上曰,更爲傳敎。
上還御齋室,藥房·政院·玉堂問安。答曰,知道。王世子還入幕次後,政院·玉堂問安。答曰,知道。
以備忘記,傳于任舜元曰,史官二員待命。
假承旨宋奎炫啓曰,兵曹郞廳來言,闕內各處,入直軍士巡檢云矣,敢啓。傳曰,知道。
藥房口傳啓曰,親祭之禮,節次甚遲,各殿詣樽所一節,尤爲遲矣。臣等,是用悶慮,而況此夜短之時,各詣樽所,不但聖躬之爲勞,日勢將晏,亦爲未安。自前親祭之時,有變通,第一室奠爵時,第二室次次酌酒待候,則無玉體久立之勞,其在禮節,亦爲得中,自前親祭時,初獻後則卽入小次矣。今亦依前例,初獻後,入小次之意,敢啓。傳曰,依爲之。
夜四更,上自齋室,步詣太廟,行初獻禮後,入小次。王世子,行亞獻禮後,復板位。
姜銑啓曰,上入小次時,禮儀使趙相愚,不卽啓請釋圭,未免路次久立,請禮儀使推考。答曰,依啓。
大殿罷祭還御齋室後,藥房·政院·玉堂·二品以上問安。答曰,知道。王世子問安。答曰,知道。
王世子罷祭入幕次後,政院·玉堂問安。答曰,知道。
朴泰恒啓曰,內乘來言,捲簾,取稟。傳曰,捲三面。
上在慶德宮。停常參·經筵。
辰時,大駕還宮後,藥房·政院·玉堂問安。答曰,知道。
王世子還宮後,政院·玉堂問安。答曰,知道。
任舜元啓曰,明日常參·經筵,取稟。傳曰,停。
南至熏啓曰,左議政箚子到院,而以親祭正日,留院之意,敢啓。傳曰,入之。
任舜元啓曰,今番太廟親禱時,殿內陳設,不能趁早擧行,以致王世子久立於板位,行祭正時,亦未免差過,事甚駭然。當該守僕,令該曹推治,何如?傳曰,允。
南至熏,以弘文館言啓曰,本館上番,無故行公之員,只三員,而副應敎李㙫副校理鄭栻,俱以身病,方爲呈辭,副校理趙泰億,復引前嫌,陳疏出去,上番將未免闕直。副應敎李㙫,副校理鄭栻·趙泰億,竝卽牌招,以爲推移入直之地,何如?傳曰,允。
任舜元,以侍講院言啓曰,昨日王世子出宮擧動時,及今日太廟行祭時,相禮韓,凡諸禮貌之間,多有失措之事。此雖生疏之致,不可無警責之道,當該相禮,推考何如?傳曰,允。
以備忘記,傳于南至熏曰,旱災斯酷,疏釋罪囚,亦導迎和氣之一道也。禁府·刑曹時囚及編配之類,竝於再明,榻前疏決事,分付。
以備忘記,傳于政院曰,嗚呼,眇予不穀,叨承丕緖,惟不克負荷是懼,夙宵危懍,罔敢怠傲,蘄免獲戾于上下,粵玆三十年有餘矣。然而上天之儆予怒予,愈久不已,水旱災殄,靡歲不有,加以前春輓近所罕之班疹,今年十無一瘳之虐癘,民之札瘥,不可計數,予心衋傷,若己痌癏。乃者長羸之月,旱暵太甚,小澤未洽,杲日旋出,四墅焦赤,三農輟業,播種愆期,西成斷望。嗚呼,天災地異,孰非可懼,而迫急之憂,焚灼之慘,未有如亢陽也。是用遑遑,躬詣太廟,虔誠請命,而誠未上格,雲漢所云,父母先祖,胡寧忍予者,寔予今日之心也。嗚呼,人君事天,如子事父母,父母怒不悅,則爲人子者,起敬起孝,以期底豫可乎?無所敬畏,狃於怠忽可乎?若或無所敬畏,則是自絶於父母,而父母亦不子之矣,豈不大可懼哉?自今日,避正殿,益加敬畏之心,思盡修省之道。嗚呼,惟予不辟,逢天僤怒,靜言思之,咎亶在予,惟予之病,嘗自點檢曰,喜怒不中也,言路不闢也,施措乖宜也,實惠未究也,予所不知病,豈止此?至若積弊未祛而民困之日甚,贓法不嚴而良民之不保,刑獄久滯而冤氣之干和,何莫非咈天心而召災異乎?承旨代予草敎,宜自政府,廣求直言,寡躬之闕失,朝廷之得失,生民之利病,悉陳無隱,言可底行,予將翕受而敷施,若夫傾軋之論,非予之所欲聞也。嗚呼,黨比之害,尙忍言哉?國事之泮渙,黨論之故,百度之廢弛,黨論之故,情志之阻隔,黨論之故,禮讓之無聞,黨論之故。若比於人,病在膏肓,展轉沈綿,鍼藥罔效,反覆思惟,實無可爲,而亦不忍諉之於無可爲而束手待亡也。思之至此,寧不寒心?然而俱以士流,世受國恩,若明知黨論之害于國若此,則必革心改慮,消融保合,何待縷縷言也?咨爾大小臣僚,毋謂予誥之循常,毋論痼疾之難醫,恪恭官次,一乃心力,使我邦家,轉危爲安,是所望於卿等也。嗚呼,君臣上下,不相交修,罔與成厥功,勗哉群工,其各欽承,減膳·撤樂·禁酒等事,亦卽擧行。
政院啓曰,今此亢旱,實是孔酷之災,仰惟聖上,夙宵憂勤,親詣太廟,露禱終宵,誠禮備至,仁愛之天,宜有所格,而密雲乍集,烈日旋出,以聖上對越之誠,天意之不應,一何至此?臣等,聚首憂歎,罔知所爲之際,卽伏見備忘記,十行絲綸,丁寧懇惻,憂民責躬之旨,飭勵群工之意,莫非切至之敎,有足以感懷天心,則雖殷湯之六責,何以過此?臣等,奉讀以還,不覺感涕之自零也。今雖有代草之命,而顧念臣等拙訥之辭,旣不足以揄揚聖意之萬一,而況應天感人之道,惟在於以實而不以文,直以此聖敎,播告中外之意,惶恐敢啓。答曰,文辭蕪拙,代草宜矣。
以副校理趙泰億牌不進罷職傳旨,傳于南至熏曰,推考傳旨捧入。
又啓曰,再明,榻前疏決事命下,而刑曹判書黃欽,今方在外,莫重疏決時,不可無長官,何以爲之?敢稟。傳曰,疏決,異於啓覆,長官或有不參之時矣。
又啓曰,臣等,以直播聖敎之意,有所陳啓,而不賜允兪,又以代草宜矣爲敎。此固出於聖上謙挹之至意,而第此備忘記辭旨,反復惻怛,首之以懼災憂民之敎,且以四件事,反躬自責,終之以黨論之弊,歷擧戒飭,一句一字,無非格天意而感人心者,以臣等膚淺之見,荒拙之文,其何能模寫王言之萬一乎?强爲代撰,不但徒歸文具,亦有乖於應天以實之道。依前所請,直以備忘記,播告中外,允合事宜,惶恐敢稟。傳曰,知道。
南至熏,以禮曹言啓曰,卽伏見下政院之敎,自今日,避正殿,減膳·撤樂·禁酒之命矣。撤樂等事,依例擧行,而勿擊鼓一款,依近列安徐之意,敢啓。傳曰,知道。
左議政李濡箚曰,伏以,旱亢斯酷,聖心焦憂,特下太廟親禱之命,繼有別執事各別齋沐之敎,則凡在駿奔之列者,固宜倍加警惕,莫敢或怠,以仰體聖上之至意,而昨日望廟禮後,百官稟旨就次一節,旣載於儀注,王世子,亦以此留待二字缺而各司多官,擧皆徑先散去,只原任大臣及儀賓數員在班,朝儀不成貌樣如此,已極寒心。且犧牲看品,自有定時,例爲擊鼓,使得聞知,必諸執事,以次齊會而後,謁者方爲引獻官就位,而以其屢促不來,日勢太晩之故,臣不敢過時待候,不得不先爲進詣,則諸執事,始乃緩緩追到,至曉臨祭,外儀整齊時亦然,多有窘急顚倒之弊。此實曾所未見,事之可駭,莫此爲甚。若不査出,以懲其慢,則朝綱益壞,將無以收拾,而究厥所由,無非如臣不似,忝居百僚之上,不能糾率之致,亟罷臣職,以勵他人,不勝幸甚。答曰,省卿箚辭。揆以事體,俱極未安。竝令從重推考。安心勿辭,速出行公。仍傳于南至熏曰,遣史官傳諭。
上在慶德宮。停常參·經筵。
下直,寧海府使蔡獻徵,臨溜僉使鄭道三。
藥房啓曰,旱炎愈酷,伏未審夜來,聖候若何?昨日淸廟親禱,徹曉將事,玉體不瑕有傷乎?甘霔尙閟,民事益急,伏想丙衴,一倍焦憂,王世子冒暑勞動之餘,氣候亦何如?臣等,不任區區仰慮,敢來問安。答曰,知道。無事。微誠未格,密雲旋散,言念民事,曷勝焦憂?世子氣候,平穩矣。
中宮殿,藥房問安。答曰,知道。
任舜元啓曰,明日疏決相値,視事頉稟。傳曰,知道。
朴泰恒啓曰,大司憲李廷謙,執義李箕洪,持平李廷濟·李世瑾在外,掌令丁道復·尹會呈辭,今日以監察茶時之意,敢啓。傳曰,知道。
金弘楨啓曰,備邊司郞廳,以大臣意來言,今日,賓廳坐起日次,而藥房問安相値,不得來會云矣,敢啓。傳曰,知道。
姜銑啓曰,吏曹郞廳來言,臺諫有闕,政事,何以爲之?取稟。傳曰,當日爲之。
金弘楨啓曰,因備邊司草記,開城留守申銋牌招事,允下矣。今已夜深,明日待開門,牌招之意,敢啓。傳曰,知道。
又以都摠府言啓曰,都摠管姜鋧,以文臣朔試射〈試〉官,訓鍊院進去之意,敢啓。傳曰,知道。
朴泰恒啓曰,明日疏決事,命下矣。自前疏決時,時任大臣,禁府·刑曹堂上,三司各一員,例爲入參,而原任大臣,或參或不參,承旨,或一員或二員入參,今則何以爲之?敢稟。傳曰,原任大臣,亦爲入參,承旨,該房入參,可也。
姜銑啓曰,守令未署經之數,至於六人之多,而諫院不備,尙未開坐,夫馬留滯之弊,亦甚可慮。除在外及呈辭受由人員外,竝卽牌招,以爲趁卽署經之地,何如?傳曰,允。
政院啓曰,我聖上,悶旱親禱,誠意藹然,仁愛之天,必有冥應,而尙閟霈澤,民事渴急,播告之旨,疏決之擧,減常膳·避正殿之敎,皆出於靡不用極之意,應天以實之道,固無以加矣。凡在聽聞,孰不感泣也?第念靡神不擧之道,所當連續禱雨,而纔經親祀,故該曹不敢循次啓稟云,而卽今焚灼之災,急於燃眉,分付該曹,依甲申年例,祈雨祭,次第定式,啓稟擧行,何如?答曰,依啓。
金弘楨,以兵曹言啓曰,今五月十七日,私奴貴同稱名人,自開陽門入來,差備門外擊錚,極爲駭愕,令攸司囚禁治罪,同門守門將楊顯道,常時不能禁斷雜人,以致闌入,亦難免其責,推考,何如?傳曰,允。
朴泰恒啓曰,卽者,吏曹郞廳來言,今日爲政事,命下矣。判書李寅燁,參議趙泰東,竝卽牌招開政,何如?傳曰,允。
又以禮曹言啓曰,政院啓辭,卽今焚灼之災,急於燃眉,分付該曹,依甲申年例,祈雨祭,次第擧行事,啓下矣。五次祈雨祭,當行於宗廟,而纔經親祭,六次祈雨祭,三角山·木覓山·漢江沈虎頭,遣近侍,不卜日,來二十三日設行事,知委,何如?答曰,依啓。親祭,例不計於次數,當爲五次矣。
又以義禁府言啓曰,以慶尙左右道暗行御史書啓,刑曹粘目,大丘判官朴世集,昌樂前察訪任華世,山陰前縣監鄭纘輝,召村前察訪金自光,助羅浦萬戶金萬英,豐德浦前別將白圭復等,移本府處置事,允下矣。朴世集·鄭纘輝,今方待命,卽爲拿囚,而任華世·金自光·金萬英·白圭復等,自任所,俱未上來,依例發遣府書吏·羅將,拿來,何如?傳曰,允。
朴泰恒啓曰,吏曹判書李寅燁,及參議趙泰東,俱爲牌招不進,推考及罷職傳旨,今方捧入。判書李寅燁,所當更爲牌招開政,而出牌往來之際,必致夜深,何以爲之?敢稟。傳曰,明日開政。
又以備邊司言啓曰,開城府留守李喜茂,以病辭遞矣。近聞其病勢,日漸危重云,不但卽今廢事之可慮,前頭救民之策,不可不預爲周旋,而新留守申銋,除授已久,亦旣陳疏承批,尙不出肅,殊涉未安,卽爲牌招,催促赴任,何如?傳曰,允。
姜銑,以備邊司言啓曰,當此旱災孔慘,民事罔極之日,外方守令,必須無故在官,專意酬應,庶有一分救濟之望,而卽今新除守令,其數甚多,夫馬上來已久,而拘於署經,未得辭朝者,亦非一二云。合有變通之道,在前兩司中,一司旣已署經,則有直爲發送之例,今亦令政院稟處,何如?傳曰,允。
以備忘記,傳于朴泰恒曰,昨自太廟回鑾時,見卿出迎路左,欣慰良深,而尙此引入,不已太過,卿其宜遵前旨,卽出行公,仍參疏決事,卽爲遣史官,傳諭于崔判府事,與之偕來。
前府使李箕洪疏曰,伏以,螻蟻賤臣,疾病衰落,萬念俱灰,杜門深蟄,不意玆者,新命遽下,召旨遠辱,臣聞命惶隕,措躬無地。臣於前後被召,輙以癃陋難冒之狀,仰瀆宸嚴,僭犯之極,久負逋慢之罪,而譴罰不加,今復收召,是何聖明之不諒,而誤恩之至此也?臣今年六十八矣,血氣益衰,精神益耗,聰明減頓,鬼事將迫,廢處荒廬,未知所以仰報聖恩之日光,此夙夜懍惕,而自不覺出涕也。如其不自量力,扶曳趨朝,無益於國,徒取人譏,則臣心自愧,有不可言,而其爲國家之羞,爲如何哉?微臣情勢,斷斷如此,上天鑑臨,臣不敢誣也。念此風憲之職,爲任最重,不宜暫曠,一疏陳乞,例未蒙遞,撕捱之際,閱月虛帶於田野之間,亦非公私所宜。伏乞聖慈,特諒愚衷,卽許鐫免,仍下該曹,勿復注擬,使臣永伏田閭,以盡餘喘,不勝幸甚。且臣垂死之中,伏聞殿下於蔡明胤醜正之疏,嚴辭斥退,處分痛快,有以見尊賢衛道之誠,出尋常萬萬也。噫,此輩誣賢嘗試之計,有由二字缺己巳出享之請,聖上,不察其奸狀,而遽然聽從,故乃於聖心開悟,享儀復擧之後,邪說之猶復如此者,蓋以深試聖意,欲售曩日之計者也。其蔑君父輕朝廷之罪,可勝歎哉?此正殿下悔前之爲,慮後之弊,益加提防,洞辨邪正之分,然後一國趨向之定,庶幾永保,而祖述凶邪之論,不復肆於聖明之日也。臣不宜言及時事,而此係斯文重事,故不得不附陳,伏願聖明垂察焉。答曰,省疏具悉。疏末附陳,予當留意。爾其勿辭,從速上來察職。
上在慶德宮。停常參·經筵。
下直,山陰縣監徐宗穉,延安縣監柳徵龜,和順縣監柳搏,於蘭萬戶洪禹臣。
任舜元啓曰,明日,祈雨祭齋戒,明明日,國忌齋戒,二十四日,國忌正日,此三日,視事頉稟。傳曰,知道。
嬪宮誕日,政院·玉堂單子問安。答曰,知道。
朴泰恒啓曰,今日疏決時,兩司當爲入侍,而憲府,無行公之員。除在外外,呈告人員,竝卽牌招,以爲推移入侍之地,何如?傳曰,允。
姜銑啓曰,因備局啓辭,未署經守令,令政院稟處事,允下矣。取考前例,則一司署經後,因本院稟啓,有發送之特敎,今則何以爲之?敢稟。傳曰,催促發送。
又啓曰,吏曹郞廳來言,今日爲政事,命下,而判書李寅燁病不來,參判權尙夏在外,參議未差,不得開政云。判書李寅燁,卽爲牌招,開政何如?傳曰,允。
假注書洪啓迪書啓,臣敬奉聖旨,傳諭于行判中樞府事崔錫鼎處,則以爲臣於日昨擧動之時,理宜入謝恩命,仍參扈班,而情病交劇,未克如計,方切悚慄之忱矣。乃於萬萬意慮之外,特降別諭,仍有史官偕來之命,臣驚惶震越,五情無主,罔知所以自措也。格外恩數,如是曠絶,區區情地,有不敢論,宜卽承命祗謝,而賤疾,挾暑添劇,方在昏昏委頓中,實無自力之勢,容俟病狀稍間,卽當趨詣天陛云矣。臣旣承偕來之命,姑爲仍留之意,敢啓。答曰,知道。先爲入來。
姜銑啓曰,五次祈雨祭獻官單子中,五月之五字,以三字誤書,致有點下,事甚驚駭。當該吏曹書吏,令攸司囚禁推治,臣亦矇不致察,不勝惶恐之意,敢啓。
任舜元啓曰,吏曹判書李寅燁,今又違牌,推考傳旨,方爲捧入,而爲政命下之後,尙此遷就,事甚未安,更爲牌招,開政何如?傳曰,過國忌後,爲之。
又以承文院官員,以都提調意啓曰,院寫字官李後廣身死,代及文明珪·金兌岳移他司,代隷習吳始興·洪德基·朴天開等,竝爲陞實,依例付軍職,冠帶常仕。隷習有闕,本卞之元·李後老·文以道·李喜芳·金時燦·趙泰豪·洪億基·辛聖佑·金斗樞·金時燁·卞東瑗·金重五·李世成·文以修·吳宅周·李挺華·金受大等試材,入屬寫字官隷習,使之鍊業,何如?傳曰,允。
朴泰恒,以義禁府言啓曰,以平安道平壤府敬差官啓本,刑曹粘目,弑夫罪人順承,移本府處置事,允下矣。依例發遣府都事,拿來,何如?傳曰,允。
巳時,上御資政殿,疏決引見入侍時,左議政李濡,判府事李頤命,判義禁李益壽,知義禁金宇杭,同義禁閔鎭遠·李晩成,刑曹參判金演,參議任胤元,右副承旨朴泰恒,掌令尹會,正言鄭纘先,校理李㙫,假注書洪尙寅,記事官鄭來周,記注官南世珍。李濡進伏曰,親禱太廟,徹夜將事之餘,聖候一向安寧否?上曰,無事矣。濡曰,親禱之日,有雨意,而終不得雨,臣等,方此悶鬱之中,十行絲綸,丁寧懇惻,含生之類,孰不感泣也?卽者今日,微雨方施,如有感應之意,聖上寅畏之心,不懈益虔,則仁愛之天,豈無眷佑之心哉?上曰,大臣所達之言切實,留意焉。判義禁李益壽曰,今日疏決事,命下矣。禁府句管文書,修正以待,編配及流竄以下,則不爲擧論乎?上曰,流竄則一體議處,而時囚,先爲陳達。益壽讀金琓罪。上曰,何如?濡曰,累次刑推,而終不得情,極爲忿痛,豈可輕易議爲?李頤命曰,盜妓之擧已露,而逼殺之迹未著,今過數十年之後,復成殺獄,則重大矣。其他罪犯,則無必死之律,一向刑訊,死於獄中,則似爲過當,臣之所見,則如此矣。上曰,禁府堂上及三司,以次二字缺。益壽曰,當初逼殺楚雲,出於時夏將死之言,而未及取招,忽然致斃,情狀極疑矣。金宇杭曰,年久之後,成獄爲難,而以盜取之罪論之,不至死律,酌處無妨矣。閔鎭遠曰,以十數年前可疑之事,一爲形訊,死於桁楊,似爲過重,酌處之言,是矣。李晩成曰,潛奸主將之妓,終始逃隱,極爲痛駭,而逼殺之迹,多有可疑,疏釋之時,酌處無妨。尹會曰,以罪狀觀之,不可輕議,而年久成獄,實涉重難,禁堂所達之言,似好矣。李㙫曰,未能詳知,而以禁堂之言觀之,酌處不過矣。鄭纘先曰,楚雲逼殺之迹,不爲分明,他罪則無應死之律,參酌何害?益壽曰,如此之人,致死桁楊之中,亦無可惜。上曰,情狀則可惡,而諸臣所達之言,不無意見。且當恤囚之日,邊遠定配。益壽讀李東彦罪。仍曰,東彦按治事,命下之後,本府不能趁卽究覈,淹滯至今,雖非故爲延拖之致,而未安則有之。諸臣之疏,以此爲言,則臣之待罪金吾,前後非一,固無以自解,而至於交章伸救於未究竟之前,有若見坐於平日言議之致者然,此甚非矣。江床,雖以替含自服,而前後之招,不無違錯,固難一一取信,而渠於秋曹供辭,以就査抱川時,因主倅有問,從實直告爲對,論以獄體,所當請拿憑問,而以官隷之招,證問官倅,恐傷事體,不得已有面質之請矣。外議或以爲,面質之請,終未穩洽,韓聖佑,以獄官,陳疏非斥,此與傍觀之論者,亦有間焉。所當一番登對,更請處分而後,方可聽按,而近因玉候未寧,未及陳稟矣。蓋東彦遭喪之初,不無行言之流播者,此臺啓之所由發也。初喪節目,可言者多,而必以替含爲言,人吏之數,亦且不少,而必以江床指目者,誠如趙泰億之所云云,則聽聞之惑,固已難解。第以常理推之,則人雖賦性凶險,能忍爲不忍爲之事者,若於人所覩聞處,則必思文飾掩覆,得免其指議。況親喪飯含,何等重事,而乃使官僮,公然替行於衆目所覩之中乎?江床之招,前則曰東彦在於西上房,後則曰東彦在於喪出房窓外,而畢竟以後招爲的,此實爲違端也。東彦,果有斯惡之心,奔避別處,則論其情狀,萬戮無惜,而江床之招,今以爲東彦在於窓外,其從弟泰彦,亦時時出入云,則其初不奔避之狀,據此可知,而旣在窓外,使人替含,亦似不近,此等處,實有可疑而難明。今若以可疑難明之事,直置極律,恐有歉於聖世欽恤之道矣。然,若使東彦,苟能自盡於必誠必信之地,無容訾議,則此言,奚爲而至哉?在東彦之道,二字缺自反之不暇,而供辭中,刺臂出血等語,大不厭於人心,至以臺言,歸之於一字缺造構誣,此又無據之甚者也。臣固知伊日判付,亶出於重倫常嚴懲癉之義,而第匿喪,乃不孝之大者,律文所坐,止於杖配,蓋以人之罪惡,有浮於此者,將無以加其律也。先王制法,可見其源有所裁酌矣。替含一節,比之匿喪,則猶爲節目間事,罪名,似不無差別,設或究覈而得情,合有參酌輕重之道。況今遇災疏釋之時,宜用惟輕之典,特爲處分,好矣。上曰,諸臣,以次陳達。宇杭曰,臣則有應避之嫌,不敢仰達。鎭遠曰,此事,臣與李益壽相議,欲一登對定奪,而入侍未易,至今未果。蓋上年七月,以面質判下,而尙未擧行,其後韓聖佑疏以爲,事體不當面質。臣意,兩人同事,有所隱諱,則使之對面相質,固是治獄之例規,而此獄,則江床旣曰,替含時,東彦不見云,則有何面質之事耶?至於韓聖佑所謂事體不當云者,臣意亦然矣。東彦罪名,窮凶極惡,孰無憤疾之心,而第詳見文案,則江床之招,違端甚多。當初臺啓及上敎,槪以東彦,以其父死於癘疫,出避不見,至於飯含,亦使官隷替行,爲切痛,群情亦莫不然,而江床招乃曰,喪人在於喪出房,而使渠飯含云,借使不行飯含則已,行之則安有無珠之飯含乎?江床招曰,李泰彦,時時出入於尸側云,設令東彦不爲飯含,旣有時時出入之泰彦,則泰彦亦可爲之,豈有江床替含之理哉?且江床初招則曰,永得,使渠飯含,後招則吳千輝,使渠飯含,初招則替含時,衙奴婢等參見,後招則曰,千輝外,無他參見之人,此不過千輝已死,故以此納供,欲斷其參證之路也。坡州吏洪海宗·朴遠賢等刑曹招,則以江床替含的實之意爲對。本府招則曰,江床替含之事,渠則全然不知,及其被囚典獄,江床受刑三次之後,江床言,渠果替含云,故始爲知之,以揣知樣納招云,渠輩,旣是護喪時同事之人,則江床替含之事,豈有初則不知,被囚後聞江床言,始知之理乎?揣知二字,尤不成說,各項違端旣如此,則論以獄體,所當刑訊江床,待其歸一,然後刑訊東彦,可以正法,至於當問申必淸之說,臣則以爲不可矣。江床違端旣如此,則惟當更問江床,必淸,係是枝葉,本不當問,而況必淸,與東彦有衆所共知之嫌怨,何必以爲公證而取信乎?益壽曰,以事理推之,喪人旣在窓外,而使人替含,甚不近似,臣之敢請處分,蓋以此也。至於江床告知主倅之說,在渠爲二字缺害未分之前,其言似是實情,一番憑問,其在獄體,臣未知其不可,而二字缺本意,每以有損事體爲慮,不欲擧官屬之招,而質問其倅,且江床之招,初以永得之指揮替含爲言,及其永得招相左之後,又復推諉於作故之吳千輝,其言之本不可準信如此,江床雖,果有云於主倅,似難以此憑斷,故終不請拿,亦由於是也。江床之招,雖有違端,旣施六次刑,承款之後,今反以誣服加刑,則臣未知其可也。晩成曰,此獄,實是常理之所必無者,東彦自明之招,固不可信,而雖以江床招辭觀之,儘多違端,前後違錯,同僚旣以陳達,至於士夫喪,沐浴時,元無用艾湯之事,而江床謂之用艾湯者,此雖零瑣之節,凡他杜撰之說,可以推知矣。當初自上敎以窮凶極惡,欲置極刑,豈不以其父病時,思欲一見而畏避,不終入見,及其死後,使人替含故也?如使東彦,有一毫近似於斯者,不特聖上痛惡之,凡有血氣者,孰不曰可殺,而此則有一言可辨者,江床之招,初則曰喪人,在於西上房,此亦相去不過數間,而後則曰在於尸體所在房南窓外,哭擗云云,再三盤問,終不變辭,東彦果有畏避之心,則何以在於窓外喪側耶?以此見之,則當初不見之說,及其替含之言,節節破綻,皆不足取信。且前後之招,三變其說,初則曰飯含時,衙奴在側,其後曰不在,又其後曰在側,初則曰永得使之飯含,後則曰千輝使之飯含,又以爲襲斂時,二間之房,十八人參見云,而人多房挾,於何容足?招辭中違端,若是其夥然,固當以前後違端,嚴訊盤詰,得其實情,東彦罪狀,如是發現,則雖無應死之律,殺之無惜。江床誣陷之說,果不掩覆,則亦當以其罪罪之,信合獄體。今若置之疑信,不加明覈,因此疏釋,遽爲酌處,則東彦雖生出獄門,將何以擧顔於覆載之間乎?今此酌處之論,臣未知其可也。鎭遠曰,渠之不能擧顔於覆載之間,固不足言,而國家刑政,決不當如是也。上曰,大臣·三司,以次陳達,可也。濡曰,獄情,雖未詳知,以其年久之故,槪聞傳說之言,今因禁府堂上所達,備悉其違端矣。古人善治獄者,雖於已服成案之後,亦有別爲審察,得其可生之道者,惟我祖宗朝治獄之情,卓越前古,而聖上臨御三十餘年,尤加審愼,未嘗有抱冤之人,今此獄情,亦豈不照燭乎?蓋東彦,非如無知常漢,出入臺侍之人,負此罪名,父死未入棺之前,果爲出避,替人飯含,則其爲情狀切痛,聖上深惡之,而欲正邦刑者,以此也。在下之人,凡有秉彝之性者,人誰不然?但江床之招,旣曰東彦在於窓外,則使官奴替含,必無其理,益壽之亦以爲甚不近似者,是矣。且於干犯逆獄之類,忍杖不服者,爲其就服則必死故也。江床則當初雖卽吐實,於渠少無所害,設或拘於顔情形勢,一次受刑爲難,則至於六次而後,始爲就服,實是常理之外,亦可疑也。東彦供辭斷指之說,非渠所宜言,此則可駭,而若以此謂之爲名非實,則雖爲惡之人,其心常欲掩迹,飯含之節,不肯躬親,必使人替行,則舍其奴僕,而招官屬爲之者,頃刻之間,卽將傳播於外,其在爲名掩迹之計,不亦疏乎?向來諸臣之陳疏者,輒稱東彦之孝行直節,方以窮凶極惡論罪之中,乃有此等語,臣意則以爲,東彦雖是無狀之人,至於此事,則其所疑者,不可不審察而處之。雖云末俗,公不勝私,如許重罪,若無一分可疑之端,則豈有欲爲容貸者乎?不但金吾諸臣之言如此,輿論亦然云,自上參酌處之,似好矣。頤命曰,臣嘗待罪金吾時,以不敢干涉於此罪人事仰達,聖上已令回避矣,今何敢可否乎?會曰,東彦罪狀,窮凶極惡,伊時判付,誠爲至當。江床旣服之後,連爲開坐,更問東彦,明正其罪爲宜,至於徑先酌處,則不當矣。㙫曰,益壽,以江床招辭,亦不無疑端陳達,而仍請有所酌處,獄事頭末,按獄之臣,似當詳知。且觀囚錄,此獄,已至三年,當此悶旱慮囚之日,酌處似宜矣。纘先曰,臣則前疏中,略陳此事,此實人理所不忍爲者,江床旣服之後,亦安知其必爲誣服也?但此獄,究覈未易,以致多人積年滯囚,令禁府諸臣,速爲處決則似好,而至於酌處,則自下不敢仰達矣。上曰,東彦,苟能自盡於必誠必愼之地,則豈遭此人理所無之惡名耶?喪禮多節,官屬非一,而必以江床替含,傳說者豈無所以然之故?江床旣服之後,又以誣服樣,更爲刑推,則論其獄體,決無是理。且其時坡牧私問之時,無利害思量之事,而有所云云,似是實情,拿問好矣。李益壽曰,獄體雖當問,而事理大爲未安,終不敢仰瀆矣。晩成曰,當初申必淸之私問江床者,未知有何意思,而必淸之與東彦有嫌怨,旣是衆人之所共知。且自願立證之說,盛播於縉紳之間,引嫌怨家爲證援,不但於事體未安,卽欲藉此斷案,決知其不可也。濡曰,據官隷之招,質問其倅,事理大爲未安云者,果如益壽之言,而江床之招,旣多違端,則以此參酌處分,亦無不可矣。會曰,今此判義禁所達,以官奴之招,拿覈主倅未安云者誠是,而獄情,在於東彦究覈之事,則雖是江床之招,而拿問必淸,似無所妨,詳査處分非晩,徑先酌處,獄體不然矣。上曰,因官屬之招,證問主倅,事體未安云者,誠如判金吾所達,而江床所言於坡牧,似是實情,申必淸拿問,可也。出擧條益壽讀李泰彦罪目。仍曰,東彦仍囚之後,泰彦則不必久留矣。鎭遠曰,於泰彦處,別無可問之事。益壽曰,泰彦所達之言,與東彦少無異同,則無可問者矣。上曰,然。放送。益壽讀江床罪狀。上曰,仍。益壽讀永得·洪海宗·朴遠賢等罪目。上曰,竝仍。益壽讀林泓·金益光·姜以徵等罪目,上曰,竝仍。鎭遠曰,以姜以徵事,仰達矣。頃與金宇杭開坐時,欲爲刑推以徵,則下吏以爲,以徵,非備員開坐,則不得刑推,仍示謄錄冊,臣取考謄錄,則李寅燁爲判義禁時,以以徵係是鞫廳罪人,今日坐,堂上只二員開坐,不能備員齊會,不得刑推之意,草記陳達。自後仍成規例,二員開坐時,不得刑推云,以徵,一下吏也。此漢刑推,何必待堂上三·四員開坐而後,方可施刑耶?以此之故,旣有逐日嚴刑之命,而三年之間,只施六次刑,近來百務之淹滯,皆如此故也,臣竊慨然矣。宇杭曰,以徵傳書一款,旣已自服矣。前後變說,似有奸情,而就服之後,罪不至死,則以其罪罪之,竝與林泓及邏卒,而一體疏釋似宜,滯囚可慮,故敢達矣。益壽曰,臺諫,以逐日嚴刑爲言,似不可容易議爲。晩成曰,逐日嚴刑,初出上敎矣。濡曰,旣係重大,有難輕釋,今後逐日開坐刑推,宜矣。頤命曰,當初鞫廳收殺時,以但爲此事,仍設鞫獄有弊,故令本府,逐日開坐鞫問矣。雖不備三員,二堂上刑推,未爲不可,頻頻加刑究問,爲當矣。上曰,姜以徵,似有隱情,雖二員坐,刑推究問,可也。出擧條益壽讀李廷師罪目。上曰,李廷師供辭,終不吐實,所問之事,於渠不關,而專事誣飾,欺罔國家,誠可駭然也。益壽曰,臺疏所謂不歇杖受責一款,廷師極口發明,及魚史衡納供後,乃以猛受杖可笑等語,今始發覺爲言,而朴鳳齡酬酢一款,終始抵賴,僚議俱欲請刑,此固按獄之常例,而臣意則以爲,不待刑訊廷師,而以諸證之招,有可以論斷者。魚史衡初招有曰,八月林溥嚴刑設鞫之後,廷師與金盛道,酬酢于西廳內,李師尙以重杖爲言,豈非可笑耶云,再招有曰,臺臣九月親問之前,金盛道,以其所聞於廷師者,言於臺臣,則臺臣初聞於盛道者,必不止矣身之所供,八月與九月,本非一時,廷師之先說於盛道,後傳於臺臣者,語意緊歇,自相不同云。史衡所參聞者,不過重杖可笑之語,則師尙之初無招問詰責之事,據此可知。至於九月二十七日之坐起,廷師所云云之說,渠自費辭自明,而臺臣旣曰,親問他問郞及都事兩人,亦皆參聽,的實納供,則廷師之發說此言於諸坐之處,亦涉無疑,毋論重杖與猛受杖,廷師之初以可笑爲言於盛道·史衡坐處者,固已殊常。及其溥獄更起,事體尤重之後,敷演八月坐,與盛道酬酢時所無之言,無端傳說於多官所會之處,尤涉不韙,論其情狀,刑訊固無所惜,而我國家,仁厚立國,朝臣之犯罪者,若非關係國家大事及贓汚者,則未嘗以言語究覈,輕加刑訊,此路一開,日後之弊,有不可勝言。或以爲未輸情之前,直爲勘罪,有乖獄體云,而此則有不然者,臺臣,旣以親聞爲言,則不此之信,而囚治傍證,有同兩造,揆以事體,已非所宜。臣以有司之臣,成命之下,不得不再三奉行,而實爲未安矣。況史衡前後之招,俱無不歇杖受責等語參聞之事,則此可爲斷案,矧今遭非常之變,有此恤囚之擧,亦宜有參酌之道矣?宇杭曰,李廷師情狀,誠甚可惡,此是臺臣之親聽,又有衆證,而必欲終始諱隱,刑訊得情,獄體當然,而當此遇災恤囚之時,參酌處分,亦宜矣。鎭遠曰,此事,臺臣旣以親問爲言,問郞及禁府都事二人,皆以傍聽自首,其事之虛實,不問可知,而廷師,猶且飾辭欺隱,情狀極爲痛駭,論以獄體,刑推之外,無他道理,而益壽,以言語間,刑訊士夫,有關後弊爲言,其言亦然,故姑爲更推,而屢次更推,掩諱周遮,終不吐實,每每更推而已,則終無出場之期矣。益壽以參酌勘罪之意陳達,而臣意則有不然者,若以李師尙,爲眞有是事,而在所勿問,則廷師之參酌勘罪,固無不可,而若以李師尙之事,爲可究覈,則廷師勘罪之後,更無憑問之路,惟在自上參量處分耳。晩成曰,當初之事,似不大段,而百般巧飾,終不直招,及至魚史衡納招之後,始乃曰了然覺得,其前後變說,必欲掩諱之狀,破綻無餘,以獄體言之,則刑訊宜矣,而益壽所達,不無所見,以衆證勘處,亦無不可。上曰,大臣所見,何如?濡曰,猛受杖·重杖所爭一款,事係魚史衡。臣與史衡,有一家之嫌,此則雖不敢擧論,廷師前後飾詐之情狀,則固已著矣,而至於刑訊,則益壽所達有關後弊云者,似是矣。頤命曰,廷師情狀,不過有二端,一則李師尙,初發此言,而廷師傳之,今反諱之,不然則師尙,實無是言,而廷師做出傳說,則到今難於首實,而嚴問之下,游辭納招,終不直告,刑推究問,有何不可?若師尙不言,而廷師妄傳,則師尙爲冤,師尙,若有其言,則師尙,不可不罪之也。只以衆證處決,則不爲明白矣。且初以臺疏,究覈師尙言之有無,則今乃曰不屬於師尙者,未可知也。會曰,判義禁所謂以言語究覈,不可加刑云者,是矣。當初旣不請刑,則論其恤囚之日,不可無參酌之道矣。纘先曰,廷師前後變幻,誠爲可惡,而以言語間事,刑推甚難,益壽所達,是矣。益壽曰,臺疏本意,只欲覈得李師尙事,八月坐參聞兩人中,金盛道已死,魚史衡獨存,惟當以史衡之言,憑信處之,而史衡兩供如此,未知前頭,更有甚別樣事端,而今觀供辭,不爲屬着於師尙。晩成曰,何以知其不爲屬着也?上曰,究問廷師者,欲知李師尙事,此不過査問也。南道揆·尹商明,旣以參聽首實,廷師則幾番更推,而終始巧飾,及魚史衡納招後,始有所云云,而猶欲欺罔,爲人臣者,雖死生關頭,君上有問,則所當直告,此則不過言語究問,而如是飾詐,終始周遮,渠以微末蔭官,安敢乃爾?每見廷師納招,不勝痛惋,如此臣子,雖殺之,可也,各別嚴刑,期於輸情,可也。出擧條益壽曰,南道揆·尹商明·申鐔·魚史衡四人,無可問之事,放送乎?上曰,依爲之。益壽讀車義轔罪目。上曰,已令本道査覈,而罪狀何如?益壽曰,罪狀則重矣。舊還上已捧八百五十餘石,而朝家停捧後,移充於丙戌年新還上成冊,近千石新捧還穀,終無去處,犯贓之迹,亦爲狼藉,有難徑先疏釋,而其他大同及倉穀虛錄之數甚多,如此罪狀,不無嚴治之道矣。宇杭曰,益壽所達,是矣。上曰,査事未竟,仍。益壽讀李湛罪目。仍曰,餘結擅用,至百餘石之多,私屠亦有現捉,律文則杖一百,奪告身矣。上曰,以次減等,罷職放送。益壽讀鄭文彬罪目。仍曰,因御史書啓,行査於本道,渠不無稱冤之言,而査事未畢之前,其言不可準信,而給災一款,以稅米給之云,或可參酌耶?鎭遠曰,牟穀七十石,自私倉出給云,而此則官家私用之穀,不至爲罪矣。濡曰,放之後,査啓追到,而隨犯加罪,未爲不可,當此恤囚之日,參酌無妨。宇杭曰,然則査事追到之後,可罪則罪,可置則置,疏放爲宜。上曰,査事未竟之前,全釋不可,罷職放送。上曰,金時說事,何如?益壽曰,觀其文案,宰殺牧牛,多至二十一首,而五首未及立本,還上虛錄及禁山處,任自占山等事云矣。鎭遠曰,牛則一首未及立之,許葬事,渠自發明矣。上曰,非重罪也。鎭遠曰,非生牛殺也。病則宰殺立本,自前謬規,如此矣。上曰,如判金吾言,則非大段之事,還上虛錄自首者,則此爲徒配律耶?益壽曰,然矣。上曰,虛錄一款,旣已自首,則雖送査於本邑,而以虛錄罪之,直書徒配。益壽讀柳述罪目。上曰,此則何如?益壽曰,守令遞歸之時,責徵夫馬價於民間,亦有前規,不至爲罪。晩成曰,不遞之官,托於受由,責馬民間,捧稅之時,人言狼藉云,不無罪犯矣。益壽曰,捧稅之時,例有加升,一石之捧,至十七斗之說,雖入於書啓中,而此不至於濫捧,無大段可罪之事。鎭遠曰,兩件事,不至大段矣。自前稅米捧上時,倉色用奸,濫捧甚多,一石之捧,幾至二石,柳述之被謗,未必不由於此,而夫馬責出,亦非大段罪目,參酌爲宜。上曰,罪犯不至大段,分揀放送。益壽讀梁得中罪目。上曰,姑未及原情,而罪犯如何?益壽曰,得中,以讀書修行之人,政理甚爲疏闊,雖無大段泛用之迹,而儲置米五十餘石,及官需排朔不足七石云,而未見供辭之前,未詳曲折,此不過文書間疎漏之失,酌處何如?鎭遠曰,官需異於倉穀,百石以上,杖六十,無論罪之事矣。濡曰,梁得中,未得目見,而聞其讀古書修行檢云,故向來別薦之後,朝家待不尋常,而渠有老母之故,爲毛義奉檄之義,下去懷仁邑矣。道臣狀啓,未及見之,而槪聞以讀書人,不勤官務,事多疏漏,措語不過如此,見至於官需未及準捧,不足六七石云,其罪不至大段,參酌處之,何如?上曰,以狀啓措語觀之,則可知其出於疏漏,放送。益壽讀鄭世模罪目曰,去夜,已故云矣。上曰,勿論。益壽讀宋相淹罪目。上曰,何如?益壽對曰,雖無善治之迹,又無入己之事,而凡諸政令,煩瑣憒耗,厚徵魚産,浦村不能堪命,若干無面庫子,致斃杖下,其不治之迹,不過此也,參酌罪之,何如?上曰,御史書啓,似爲不輕,故前已罷黜,而無他罪犯,則罷職放送。益壽讀鄭纘輝罪目。上曰,何如?益壽曰,罪犯狼藉矣。擅用之穀,至於百石,而八十石,則歸之公用云,不納文書,游辭納招云,雖不見渠之原情,以書啓觀之,其所染指之迹,未能的知,然罪犯則不輕矣。宇杭曰,干係贓汚,似難容易議處。上曰,罪犯狼藉,而亦未原情,仍。益壽讀朴世集罪目。上曰,亦不爲原情,其罪狀,如何?益壽曰,觀御史書啓,則大同木,自上上年,連爲貸下於別官廳,渠雖以監司支供爲言,而旣有擅用之罪,觀其供辭後,可以處決。宇杭曰,此非大段關係之事。益壽曰,營下各邑,與他邑異矣。以事體言,則旣有上官無名之物,不可容易爲之,而書啓文字,則如此矣。頤命曰,營下守令,似無擅用之理,而未及原情之前,似難輕釋,仍之何如?上曰,關係贓汚則無矣。益壽曰,詳知其實狀,然後可以定罪,觀其供辭,而終無入己之事,則酌處爲好,判府事所達,是矣。上曰,觀其原情後,可以處之,仍。上曰,未及拿來者,稟定,可也。益壽曰,此則柳東起罪也。觀御史書啓,則以海南倅,百餘結區處不明,或歸書員私結,或歸陳田還起,而仍成一張文書,及其詰問官吏,刑推窮索,始納踏印文書,入己之迹,明白無疑云矣。上曰,原情後,當有行査之擧,仍。益壽曰,此則任華世罪也。觀御史書啓,則凡干闕紙,以狗皮代捧,侵虐驛卒,馬政疏闊,罪名如斯矣。上曰,比於上款罪名,則差輕矣。益壽曰,大抵細瑣,而馬政之疎漏,狗皮之橫斂,難免不職之責。上曰,罷職放送。益壽讀金自光罪目曰,此則以召村察訪,不修馬政,以累百貫錢,聽其私囑,責立病馬,空然見失,殘弊之驛,難以保存云矣。上曰,此非入己之事也。益壽曰,此不過拘於顔情,責立病馬,而異於入己之事,則不無所參酌矣。上曰,與上款,一體罷職放送。益壽讀白圭復罪目曰,以豐德浦別將,入御史書啓中矣。別餉米留庫七百餘石,而摘奸反庫,則欠縮,至一百三十餘石云矣。鎭遠曰,異於入己,而軍餉百餘石欠縮,大段矣。益壽曰,宜有査覈之擧。㙫曰,如此之事,所關重大,不可不明覈處之。上曰,仍。益壽讀金萬英罪目曰,虛錄之數甚多,一朝發覺,恐被重律,監色輩,亦以爲慮,敢生蕩滌之計,通文于隣鎭,各人名下,載數十石,以未捧蕩減之意,報于統營云,情狀巧矣。上曰,參酌處之,何如?濡曰,此異於白圭復事矣。大凡流來虛錄,非一朝一夕之故,每年增加,石數漸多,仍成虛錄,則其間,或被無妄之罪,而此則不然,故犯虛錄之罪,而不待朝家之處分,設計通文,欲其掩迹,雖出下吏之奸情,亦必與知,姑爲査治,何如?頤命曰,近來不能爲官擇人,例以久勤差送,故如此之輩甚多,是亦悶事也。鎭遠曰,此異於還上虛錄,如此者,未可參酌耶?益壽曰,參酌罪之後,下吏,亦爲査治,何如?上曰,姑爲仍。放歸田里罪人達之。益壽讀睦林一罪目。上曰,仍。益壽讀沈檀罪目。上曰,仍。益壽讀李雲徵罪目。上曰,仍。益壽讀二字缺玄紀罪目。上曰,仍。益壽讀炤兄弟罪目。上曰,仍。益壽讀金鎭圭罪目。上曰,放。益壽讀門黜罪人蔡明胤罪目。上曰,仍。徒配罪人以下達之。益壽讀李惠疇罪目。上曰,放。益壽讀宋時雄罪目,仍曰,稱以兵船改造,濫斫松竹,捧錢發賣云矣。上曰,旣已年久,放。益壽讀權重經罪目。上曰,曾已減等,而幾準年限,放歸田里。宇杭曰,旣已徒年之後,則本罪之輕重,不可論也。年限已久,參酌放送,未知何如?上曰,放送。頤命曰,沈檀·睦林一,皆放歸田里罪人,而不爲擧論,則重經徑先放送,未知何如?上曰,依前敎,放歸田里,可也。益壽讀崔宇泰罪目。上曰,今幾準年,放。益壽讀趙隨罪目。上曰,放。益壽讀趙爾璧罪目。上曰,勿論罪目,年久,放。益壽讀朴斗世罪目。上曰,放。益壽讀金弘績罪目。上曰,放。益壽讀李三碩罪目。上曰,放。益壽讀李萬紀·韓益達等罪目。上曰,竝放。益壽讀金弘瑞罪目曰,違道干賞,情狀可惡,而年亦未滿。上曰,情狀則痛駭,而徒配之限過半,且當疏釋,放。益壽讀朴再興罪目,仍曰,今年正月,移配矣。上曰,直放爲難,故其時有減等之命矣。濡曰,頃日筵中,尹世紀以再興事陳白,而語無倫序,故逢臺啓矣。鎭遠曰,以文書觀之,再興之不死,未免爲失刑之歸。會曰,頃以體例上,請推戶判,而再興罪犯至重,何可容易議爲?濡曰,當初大臣陳白,蓋以倭館事多虛疏,而譯舌無可用者,故至請疏釋,臣意亦然,有所陳達,而自上有減等之命矣。然其本意,則欲爲全釋復用也。頤命曰,近來譯學中,無可用之人,極爲可慮,再興二件,罪名不輕,因其譯舌之乏人,疏放重罪,實涉苟簡。宇杭曰,解事者之作奸犯科,非出無情,必是故犯,雖曰解事,其爲人之濫猾,反不如無能者矣。鎭遠曰,再興,年旣七十,再興死後,則商譯輩,無一任事之人乎?大臣所達,似爲苟簡矣。益壽曰,罪名如此,而才已減等,全釋似爲過重。晩成曰,減等,亦是寬典。上曰,罪名旣重,禁堂所達之言,然矣,而當初減等,蓋因譯舌乏人也。大臣亦以疏釋爲言,參酌無妨,放。益壽讀孫命大罪目。上曰,放。益壽讀李溭罪目。上曰,今已準年,放。益壽讀崔翼齊·曺國相·李養正等罪目。上曰,此雖徒配,而有干虛錄,年亦未準,何以爲處乎?濡曰,虛錄則放送爲過,限年禁錮,爲好矣。上曰,三人放送。益壽讀李奎年罪目。上曰,放。益壽讀黃鑌罪目。上曰,放。益壽讀沈繼徵罪目。上曰,竝放。益壽讀黃錞罪目。上曰,以原情觀之,則渠無用情之事矣。益壽曰,以事理推之則爲然矣。鎭遠曰,下人,累次刑推,而終不直招,實以官員,則不知爲言。上曰,官員則不知,而渠自爲之耳。鎭遠曰,黃錞,以善射有名,不以災落爲慮。上曰,渠之原情,亦有其說矣。放。益壽讀朴再昌·金世鎰等罪目。仍曰,以泛然手本之故,飾詐不爲直告故也。鎭遠曰,事係邊情矣。上曰,雖係邊情,以徒一年,不蒙放典,則冤矣。竝放。益壽讀朴尙信罪目。上曰,放。益壽讀洪時傑罪目。上曰,放。益壽讀鄭棟隆罪目。上曰,雖無大段現捉之事,情狀不輕,編配屬耳,何以爲之乎?上曰,李翊漢,以此上疏,而比他徒配罪狀差重。仍。益壽讀李祥輝罪目。上曰,何如?濡曰,贓法至重,不可輕議。頤命曰,近來贓法不嚴而然,如此罪人,不死爲幸。上曰,累次刑推後,減死定配矣。頤命曰,生在此世,莫非國恩,豈可論放?上曰,仍。益壽讀沈益昌罪目。上曰,此則科獄罪人,不可輕議。仍。益壽讀鄭維錫罪目。益壽讀權繼昌罪目。上曰,仍。上曰,仍。益壽讀金泰潤罪目。上曰,罪犯重矣。益壽曰,不可輕易擧論矣。鎭遠曰,當初得生,爲幸矣。上曰,仍。益壽讀張天綱等八人罪目,上曰,仍。益壽讀趙時炅罪目。上曰,何如?益壽曰,此亦罪犯不輕。上曰,仍。益壽讀趙時華罪目。上曰,仍。益壽讀徐瑱·洪錫九·李彦明等罪目。上曰,仍。益壽讀趙世挺·趙世抃等罪目。上曰,仍。益壽讀金戩罪目。上曰,仍。益壽讀吳始復罪目。上曰,仍。益壽讀兪世基罪目。上曰,仍。益壽讀李時夏罪目。上曰,何如?益壽曰,事係科獄,罪則重矣。濡曰,渠以無知下人,聽官員之言,使喚而已。年久之後,不無可恕之道。纘先曰,以士子所出,納于考官,豈云不重乎?上曰,仍。益壽讀趙衛漢罪目。上曰,此則何如?濡曰,越境採蔘,事體重大,不可不嚴治,而邊將,萬無不知之理,自今以後,各堡所關之民越去者邊將,論以一罪,則變生之後,邊將知不免罪,必有畏愼之心,此事合有變通,而此罪人,則旣已年久,參酌可矣,而前頭,則以此定式,何如?頤命曰,甲戌年事,不爲現捉於彼人,故雖無事,而衛漢則罪犯尤重,邊將若有干預之迹,罪在必死,豈以年久之故,有所容貸?鎭遠曰,關係至重,似難輕議。晩成曰,十堡邊將,無輕重之別矣。上曰,關係至重,不可輕釋。仍。益壽讀洪時紀罪目。上曰,亦一體也。仍。益壽讀金砯罪目。上曰,何如?濡曰,此亦罪狀重矣。頤命曰,私用公穀,至累百石,欲爲彌縫,敢有載餽大臣之計,情狀痛惡。鎭遠曰,臣觀其牧場文書,則渠之私用,幾至四百石,論其罪狀,豈有一分可生之道乎?上曰,甲申年,因旱災疏決時,減死定配矣。濡曰,如此盜食之數甚多,決難輕議。上曰,仍。益壽讀田遇龍罪目。上曰,關係不輕。仍。益壽讀具爀罪目。上曰,此乃試射用奸也,何如?濡曰,具爀,朝家別爲勸武,意欲收用,則渠當勤力習射,期於立身,而敢生欲速之計,犯此罪名,情狀異於他人,尤爲可惡,而但聞九十老祖母,日夜相思,情境可矜矣。然,罪狀旣重,何可輕議?頤命曰,當初朝家勸武之意,已非偶然,而此異於自己用奸,且是功臣後孫,則年久之後,疏釋無妨,而試射亦異於科場,參酌好矣。宇杭曰,此非自己用奸之事,渠有名字,國家將欲用之,故武弁輩,皆欲決科,有此擧措云,此亦私中之公也,而終不免爲負國之歸,然其情狀,不無可恕之道矣。上曰,編配於乙酉年,而丙戌年疏決時,卽今崔判府事爲首相,以此陳達,而異於自己用奸云,聞卿等之言,與其時首相所達,同符矣。丙戌年則以年限未久,故置之,而今過四年之久,放送好矣。濡曰,臣未聞其曲折,而不爲自首者,是爲罪矣。上曰,具爀原情,亦有此語,雖無同謀之事,未必不知,而以有老母之故,不能自首云矣。益壽曰,實如諸臣所達之言,渠以名家子孫,朝家有勸武之意,故武弁輩,從中用奸,而渠實不知,至於呼新來,始知云矣。濡曰,自古往往有此事,事如此者,不無可恕之道,而亦不爲終身之累矣。益壽曰,本情則容有可恕之道,而其在嚴科場之事,放送不可矣。鎭遠曰,以法論之,則益壽所達是矣,而此是功臣子孫,且非身犯,酌處何如?益壽曰,觀具爀之祖母上言措辭,則在昔仁廟·孝廟兩朝,金震標·李涵等罪名,與此相同,而以功臣子孫,蒙放云矣。會曰,以科場事體論之,則豈有可恕之道乎?纘先曰,此非自己用奸,雖異李盛輝等科賊,而科場事體,文武一體,則豈可輕議?上曰,放。其奸連李命相六人,竝放。益壽讀李喜泰罪目。上曰,仍。益壽讀泰英罪目。上曰,仍。益壽讀金春澤罪目。上曰,仍。鎭遠曰,春澤,無罪名之現著,觀其罪案,不過衆所歸,人皆指目云,不爲著明其罪,而久配絶島,未知何如?會曰,春澤罪狀,一國之人,皆曰可殺,豈可容議乎?晩成曰,罪名,無指摘可稱者矣。上曰,其下罪人,以次陳達。益壽讀金履中·沈逵·姜晦罪目曰,觀御史書啓,則事係邊上重矣,而監司狀啓,則無明白現著之罪,勒加犯越之律,爲難云。又見渠等之供辭則以爲,營軍官輩,以私嫌誣告云矣。鎭遠曰,此與採蔘有異,而本道監司,以不爲分明査得,上裁入啓矣。上曰,大臣所見,如何?濡曰,道臣回啓,以罪狀之不明爲言,與御史所陳,輕重懸殊矣。上曰,然矣。頤命曰,罪之疑者,合用惟輕之典,可矣。會曰,越犯之罪,雖不分明,其在懲後之道,全釋不當。晩成曰,御史歷路所聞,不必眞的,而渠輩自明之言,亦不可取信。上曰,罪狀,終不明白,全釋無妨。放。鎭遠曰,因崔琥等罪目,有所懷敢達。鎭堡摘奸,事係疆域,何等重事,而南兵營,以營奴之子,隨行假率軍官者差送,又以其言啓聞,今崔琥等原情,以摘奸軍官,或索賂或索馬,不能應副之故,被其誣陷爲言。渠輩自明之言,雖不可取信,亦不可謂必無其弊,此後則以帶率軍官摘奸,而假率軍官,切勿差送之意,分付何如?上曰,所達誠是,申飭可也。出擧條益壽讀李德華罪目。宇杭曰,此與科場用情,異矣。上曰,然。濡曰,雖異科場用情,而關係不輕。上曰,減等。益壽讀林演·金柅·申·朴泰春·呂必重等罪目。上曰,自鞫廳定配,而其中不無可放者耶?濡曰,其時事,未能詳知矣。上曰,判府事,其時按獄,詳知其事。頤命曰,小臣,其時按獄矣。五人中,申潽或不無稱冤之端,而其餘,則不可輕易擧論矣。上曰,申潽減等,此外諸人,竝仍。益壽讀崔鎭起罪目曰,亦以科場用奸,承款矣。上曰,仍。益壽讀姜履相罪目。上曰,仍。益壽讀權斗紀罪目。上曰,與金世欽罪目同,而今已經年,且當疏釋,參酌何如?濡曰,臣於其時在外,前後事,未能詳知,而亦有嫌逼,不敢仰達。頤命曰,小臣,亦有引嫌之事,不能可否矣。宇杭曰,職在言事之地,雖有妄言之失,旣已經年,疏釋無妨。鎭遠曰,李潛之疏,以今日在廷之臣,無不向刃於春宮云,而如此凶人,許以慷慨之士,論其心迹,何異於李潛也?益壽曰,權斗紀,與金世欽有異,但有救解之罪矣。上曰,一爲玉堂,一爲臺閣,陳疏救解凶潛,故別爲備忘罪之,而鎭遠所達爲是,竝仍。益壽讀車大成罪目曰,此非自己犯罪也。上曰,此則沈尙尹所爲,非渠自己濫騎也。頤命曰,此人之罪,非獨濫騎而已,減等何如?上曰,減等。益壽讀沈尙尹罪目。上曰,當初供對之時,二字缺實對,故有所判付,而此事何如?濡曰,尙尹,年少未經事之人,早忝淸班,不識事體,自除都事之後,輕蔑守令,多有駭擧,皆是年少氣銳之致也。頤命曰,尙尹,亦非不識人事之年齒,而素不知人事,早占淸塗,自以無加吾上,多有乖駭之擧,近來臺閣之臣,全不擇人,貽辱朝廷,不一而足,是可悶也。上曰,臺臣,異於庶官,而多不擇人,故自前判付,非止一二矣。益壽曰,濫騎之律,止於徒配,而此則有告不以實之罪,故差重矣。頤命曰,不但濫騎,私人十餘,馱重卜載來之說狼藉,尙尹則難以容恕矣。㙫曰,渠之人事不明,雖至此境,而此非他故也,依藉國恩,欲爲求山葬親之計,可以觀過知仁,而抑非難赦之罪人也。濡曰,旣已現發之後,則以法治之,復無容恕之道矣。頤命曰,年久之後,放送未知何如,而今年才已到配,決難寬恕也。多人之伸救,不當矣。晩成曰,稱以名士,作弊各邑,貽辱朝廷,豈但濫越之罪哉?上曰,濫騎之律,流配而止,不爲大段,故初定平壤矣,使之改定配所者,不但濫騎之罪,處處作弊,擧措顚倒故也,而初頭告不以實之狀,尤極痛惡,且到配日淺,仍。未蒙放身死罪人達之。益壽讀宋相周罪目。上曰,自前不爲擧論。仍。益壽讀李命相罪目。上曰,放。益壽讀李玄逸罪目。上曰,仍。益壽讀睦來善罪目。上曰,仍。益壽曰,具文式等六人中,文式則前已放送,其外,復無回啓之事,皆勿論乎?上曰,依爲之。鎭遠曰,臣有區區所懷,敢達矣。今日疏決時,論放徒流輕囚而已,罪名之重者,一不擧論,臣意則不然也。雖在重囚之中,或有可疑之迹,則不無明覈分釋之道,而本府李東彦獄事,以江床招辭觀之,累變其說,多有違端,如有一分冤痛之事,則其所以感傷和氣,爲如何哉?今日入侍未罷之前,令三司·卿相,更爲商確,何如?上曰,纔已此說,下敎矣。如使東彦,必誠必愼,則必無如此之言,而以江床替含,狼藉傳播者,必有其由,則凡有秉彝之心者,孰不痛惋,而伸救東彦者,每以杜撰之說,敢生翻獄之計,百般營護,罔有紀極,國家少有紀綱,豈容如是?是亦黨論之所痼也。嚮者,韓聖佑唱之於前,金興慶和之於後,渠之黨類,則必欲營護,如使國家,少有紀綱,豈容如是?益壽曰,禁府囚徒中,河陽定配罪人李時夏誤脫之故,追後書入之意,敢啓。上曰,知道。禁府文書畢,諸臣以次退出,少憩門外,大臣·三司及刑曹堂上,更爲入侍。上曰,刑曹時囚先達。金演讀永禮罪目。上曰,罪則重矣,而獄情,無可達者乎?胤元曰,無可達矣。上曰,仍。讀順丹·分香等罪目。上曰,無可達者乎?演曰,時方究覈矣。其上典,以順丹爲咀呪,至於烙刑,故不勝痛楚,誣服云矣。胤元曰,順丹則以爲分香所爲云,此事可疑矣。上曰,仍。演讀允業罪目。上曰,放。演曰,此則殺獄正犯之妻,他無可問者,故只因其妻,而殺害則狼藉矣。胤元曰,殺害分明,故囚其正妻矣。濡曰,不得正犯,故囚其次知,而且異積年淹滯,仍存何如?頤命曰,殺人正犯,現捉則必死,萬無就囚之理。上曰,囚之未久,仍。演讀金順恒罪目。上曰,此無可疑之端乎?演對曰,然。上曰,仍。演讀世萬罪目。上曰,此無可疑之端乎?演對曰,然。上曰,仍。演讀奉禮罪目。上曰,此則獄情,何如?演曰,亦無疑端矣。上曰,仍。演讀命一罪目。上曰,此則獄情,何如?演曰,正犯未捉。上曰,仍。演讀趙尙建罪目。上曰,何如?演曰,盜踏印信罪也。上曰,盜踏與僞造有異。濡曰,事體爲重,仍之何如?上曰,仍。演讀世容罪目。上曰,獄情何如?演曰,此亦殺害分明。上曰,仍。演讀金重泰罪目。上曰,何如?演曰,此則打殺其妹,洞內發狀,而傷處與看證之言有異,事涉可疑矣。胤元曰,其妹,本來狂人,結項致死云,其父母在堂云,而打殺其妹,極似可疑,而陳萬紀,以看證爲元隻云,此事難以明知。演曰,此乃兩班之流,首堂上出仕後,可以究處。上曰,仍。演讀陳紀萬罪目曰,此則與金哥,立證接訟者矣。上曰,仍。演讀趙時雄·高俊益·李有根·吳億·池元明·韓禹弼等罪目。纔因草記囚治,而此事何如?演曰,三人,已受刑二次,而外方贖身者,尙未上來,待其啓目之上達,方可處分。上曰,有疏決之意,分輕重仰達,可也。演曰,三人則未究覈之前,不可輕處,其餘三人,先爲處分,好矣。濡曰,罪狀之輕重未分,似難輕處。上曰,竝仍。演讀朴世泰罪目。上曰,何如?演曰,罪則全家,而今日擧措,異於平常,時囚百人中,殺獄半,如此之罪,放之何傷?頤命曰,賣妻之罪,律文有之,而究其情犯,則不輕。上曰,全放則不可也,律則全家耶?演曰,僞造文案,放賣他人,律則全家,參酌處分,何如?上曰,定配。演曰,勿爲限年乎?上曰,兪。演讀曺雄罪目。上曰,何如?演曰,殺獄分明。上曰,仍。演讀孝心·三情·貞烈等罪目。上曰,竝仍。演讀二云罪目。上曰,何如?演曰,此則出於奴婢相訟,而李成材呈狀內,叛其本主,不服母喪云,律文則杖六十·徒二年,而元告之狀,亦難取信。春川·牙山,査事已來,然無首席之故,未及覆啓。上曰,二件罪目,皆非死罪也。濡曰,此非死罪,參酌減等或可,而徑先放送重難,待其本府之定罪,參酌無妨。演曰,此出於奴婢相訟,律文亦輕,而原其罪狀,頗似虛疏矣。纘先曰,此乃丁亥年相訟,則至今不爲勘罪,何也?演曰,決訟之後,方可處置。上曰,仍。演讀有實·進禮等罪目。上曰,何如?胤元曰,殺獄則分明矣。上曰,仍。演讀金昌奎母莫德妻者斤阿只罪目。上曰,金昌奎,時未捉得耶?胤元曰,不捉正犯,故有囚次知之擧矣。演曰,順山則其奴子,而同爲囚治,此則放送,好矣。胤元曰,未捉正犯之前,放送亦難。㙫曰,其母妻嚴囚,而猶不就囚,況顧其奴乎?上曰,然。濡曰,此則參酌處之爲宜。頤命曰,其母與妻同囚,而渠有偸生之計,猶不就囚,其奴則與主同謀,代囚其罪,其情則不必惡矣。上曰,其母與妻,仍。順山放。演讀金元邦罪目曰,金昌奎梟示關文,撥卒稽傳,故他撥卒,三次刑推後,科罪放送。金元邦則與松都書吏,爲同生之故,或疑用情,比他卒,加刑二次,而終不究覈,一向刑訊,未知何如?上曰,金元邦事,何如?濡曰,他卒則刑推後照律,而元邦,則與松都書吏,疑有用情之事,故因囚刑訊,而五次之後,終不承款,當初必欲重治者,稽傳撥路,以致罪人之逃走故也,而近來撥路稽滯之弊,殊其可痛,以此罪之,則五次之刑,亦足懲罪,渠之用情,亦涉疑似,與他卒,一體科罪放送,何如?上曰,科罪放送。演讀金自定·卜立·月延等罪目。上曰,頃日筵中,至請梟示,至今不爲稟定耶?演曰,以首席之未出,故未及爲之矣。濡曰,故放重囚,情節旣著,如不重治,則必有後弊。上曰,朝家處分,欲爲梟示者,以此故也。頤命曰,刑刷及接主人,有區別之敎,而罪犯皆重,何以區別乎?演曰,無一分可恕之道,從速擧行而已。上曰,竝仍。筵中下敎,速爲擧行。演讀金起白罪目。上曰,仍。演讀萬興罪目。上曰,仍。演讀趙明善罪目。上曰,仍。演讀張千年罪目。上曰,御印僞造乎?仍。演讀分香罪目。上曰,仍。演讀洪萬載罪目。上曰,何如?演曰,此殺獄無可疑者。上曰,仍。演讀貴生罪目。上曰,何如?演曰,此無可疑者。上曰,仍。演讀斗禮罪目。胤元曰,斗禮,卽貴生之婢,而以奴證二字缺演曰,斗禮非正犯,放釋何如?上曰,斗女,指告人耶?演曰,斗女,以婢子咀呪,掘出時,因其婢得之矣。斗女處,無可問也。纘先曰,似是同謀者矣。胤元曰,年才十二也。演曰,雖殺人,旣治正犯,則看証皆放。上曰,斗女指告掘出,則無可罪矣。放。演讀乭屎罪目。上曰,仍。演讀鄭之喬罪目。上曰,不爲大段矣。放。演讀李世奎罪目。上曰,此亦御寶僞造罪人,仍。演讀尹億萬罪目。上曰,情狀爲重。仍。演讀壬戌罪目。上曰,何如?演曰,此亦罪犯分明矣。上曰,仍。演讀幼學朴泰諧·進士權諴等罪目。上曰,竝仍。演讀崔善罪目曰,此則殺獄看證,旣已捧招,則非逃走之人。上曰,渠旣分明納招,則追後更囚爲易,姑放。濡曰,凡殺獄,咀呪干連之事,倉卒間,難以議處,推覈文書,情狀表著,達之,其外則不可輕議。上曰,然矣。演讀鄭相周罪目。上曰,仍,演讀劉永萬·鄭彦龍等罪目。上曰,竝仍。演讀朴唜相罪目。上曰,此則旣已結案罪人,仍。演讀尹徵三·金兌柱罪目。上曰,竝仍。演讀占男罪目曰,徵三獄事看證,而以鐵鞭打人之際,見之爲言云矣。上曰,旣已納供,放。演讀靑登罪目。上曰,此則何如?演曰,擊錚未回啓罪人,而見其文案,則渠不無稱冤之端。上曰,仍。演讀士男罪目。上曰,此事,何如?胤元曰,此獄可疑,當初尸親發告,而問其看證,則以其婢爲之,而亦不現納,士男累次受刑,而終不承款,旣無明證,處之爲難,故完議停刑。上曰,殺獄,卒難徑處,姑爲仍留。待判書之出仕,査稟可也。演讀忠州罪人鄭八翼·林泰先·大得·翠今罪目。上曰,竝仍。演讀自今罪目。上曰,以打殺前父之子發狀,而頗有可疑。濡曰,以刑官之言聞之,則似有可疑。上曰,不爲査稟。仍。演讀柳厚坪·李鉽等罪目。上曰,情節何如?演曰,此無看證。上曰,仍。演讀壽業罪目。上曰,何如?演曰,此虛疏,有一男丁,稱以士夫奴子,打傷云,獄情似爲不實,而亦不可輕議。上曰,仍。演讀崔泰石罪目。上曰,仍。演讀鄭尙興罪目曰,罪不至極律。濡曰,渠不知田稅而偸食乎?演讀其文案。濡曰,此則與直爲偸食,異矣。上曰,仍。演讀愛仁罪目。上曰,仍。演讀李永建罪目。上曰,仍。演讀金柱贊·朴貴男等罪目。上曰,何如?演曰,金柱贊則以看證被囚,未及究覈,而渠以目見捧招,依崔善·占男例,放送何如?胤元曰,柱贊,不干人。上曰,柱贊,無可疑者。放。朴貴男,仍。演讀黃宗益罪目。上曰,仍。演讀龍卜罪目。上曰,仍。演讀斗里金罪目。上曰,仍。演讀李於屯罪目。上曰,仍。演讀缺信贊·金廷華等罪目。上曰,何如?演曰,與同壻符同,殺其妻甥云,而獄情,無可疑者。上曰,竝仍。演讀揷沙里罪目。上曰,何如?演曰,此則殺妻殺獄,而分明矣。上曰,仍。演讀崔以建罪目。上曰,何如?演曰,未及究竟矣。上曰,仍。演讀愼之公罪目。上曰,何如?演曰,以刑吏出禁,捉人之際,打傷致斃,發告推覈,則以爲,被傷之人,初不大段,其後出幕致死云,捕廳山直,誤打致傷,則減等定罪,而此則不可輕議。上曰,仍。演讀金女男罪目。上曰,何如?演曰,此則兩班族屬,而僞造文書,非理好訟,非止一再,今當疏放,雖不用本律,全放則難矣。上曰,定配。演讀黃貴建罪目。上曰,仍。演讀於廳罪目。上曰,仍。演讀裵得良罪目。濡曰,此罪人,自備局囚之,而情狀可惡。演曰,近因齋戒,未及刑推矣。上曰,刑推放送。演讀閔永俊罪目。上曰,昨日才囚,仍。演讀捕廳賊人金永昌等十二人罪目。上曰,仍。演讀吳始興罪目。濡曰,莫重軍布,中間偸食,故畢納間囚禁,而異於殺獄。今日則放送,令本曹督納,何如?上曰,放送。演讀李商錫·貴同等罪目。上曰,此則未及原情,竝放送,問啓。演讀李哲罪目曰,此則已放矣。演讀孔貴弼罪目曰,罪名爲重矣。上曰,仍。演讀定配罪人李邦龍罪目。上曰,或有減等者,或有徒配者,皆有限秩徒配以下,雖有本罪輕重之差,竝書放字其下達之。演讀明士仁罪目。上曰,何如?濡曰,事目至嚴,而渠以山直,不得守護,至於失火,罪犯爲重矣。上曰,不謹守護,而非自犯也。濡曰,奸民失火,雖謹守護,奈何?上曰,放送。演讀明卜·嚴貴賢罪目。上曰,犯越罪人乎?竝仍。上曰,江原道罪人文案入之,徒配以上,竝書放。演讀李元培·黃大奎等罪目曰,僞造大臣書簡者也。上曰,情狀可惡,仍。演讀鄭有尙罪目。上曰,仍。演讀乙山罪目及世龍罪目曰,如此罪人,減等何如?上曰,竝減等。演讀李晉謙罪目。上曰,干係殺獄,仍。演讀泰宗罪目。上曰,誣告罪人,情狀可惡,仍。演讀李仁完罪目。演曰,以法流配,而不至大段。上曰,減等。演讀金世元罪目。上曰,仍。演讀崔九之罪目。胤元曰,減死定配罪人擧論,何如?上曰,仍。演讀洪悌罪目及後叱種罪目及次萬罪目曰,此亦徒配秩,同爲放送乎?上曰,雖未到配,竝放。上曰,黃海道徒年以上,竝放,以下達之。演讀權益平罪目。上曰,何如?濡曰,當初因臺啓定配,而今至年久,如此之類,何可仍置耶?頤命曰,上年則非遇災時也,今則年已久矣。又當疏決,放送何如?上曰,放。演讀鄭尙興罪目。上曰,僞造者何事?濡曰,丙戌年,臣退伏郊外時,聞一人,於統制使李尙處,以漁船食利之事,僞造傳書,故送刑曹處置矣。演曰,雖未詳委折,而此亦定配處分,何如?上曰,放。演讀羅義元罪目。上曰,此則何如?濡曰,交構陷人,情狀可惡。上曰,減等。演讀李成憲罪目。上曰,殺獄之可疑者,仍。演讀金世勳罪目。上曰,事干科場,何如?濡曰,直與科場用情異矣,而已過三年,減等何如?上曰,減等。演讀李萬根罪目。上曰,旣已年久矣。濡曰,情狀則痛惡,而年已久矣。上曰,減等。演讀朴尙會罪目。上曰,匿名書,現捉則死罪也。仍。演讀趙敬瑞罪目。上曰,仍。演讀李之獻罪目。上曰,仍。演讀智順·申昌暹罪目。上曰,減死定配未久,竝仍。上曰,忠淸道罪人達之,徒配以上,竝放。胤元讀朴汲罪目。上曰,仍。胤元讀烈伊罪目。上曰,仍。胤元讀鄭斗三罪目及白景石罪目曰,此亦結卜盜食之類,罪重而配亦未久矣。上曰,去年赴配,今年移配,竝減等。胤元讀仁禮罪目。上曰,仍。上曰,慶尙道罪人達之,徒年以上,竝放。胤元讀白旕同罪目。上曰,科獄事體重大,而此與鄭維錫罪,有異。濡曰,世楨旣放之後,其間往來之人,不深罪也。上曰,放。胤元讀金旕先罪目。上曰,一般也。放。胤元讀陳稶罪目。上曰,此事何如?濡曰,此則身犯罪重矣。上曰,仍。胤元讀尹稷·金廷弼罪目。上曰,竝仍,胤元讀田義弼罪目。上曰,放,胤元讀林有華·金萬趾等罪目。上曰,竝放,胤元讀張吉山子無應罪目。上曰,仍。胤元讀內人正英罪目。上曰,仍。胤元讀介山罪目。上曰,情狀爲重,仍。胤元讀羅先占罪目。上曰,此以殺獄減等,仍。胤元讀朴漢承罪目。上曰,仍。胤元讀崔白起罪目。上曰,殺獄也。仍。胤元讀李順達罪目。上曰,罪狀重,仍。胤元讀卓柱漢罪目。上曰,仍。胤元讀李有章罪目。上曰,罪不輕,仍。胤元讀李世安罪目。上曰,仍。胤元讀張興達罪目。上曰,仍。胤元讀趙元紀罪目。上曰,仍。胤元讀金貴先罪目。上曰,仍。胤元讀金光雲罪目。上曰,何如?濡曰,不知爲盜,情有可恕。上曰,減等。胤元讀李旕山罪目。上曰,殺獄,減等。胤元讀梁太河罪目。上曰,仍。胤元讀李之萬罪目。上曰,罪不輕矣。減等。胤元讀鄭載喬罪目。上曰,情狀則可惡,而罪不至大段,減等。胤元讀李英萬罪目。濡曰,其人,有若喪性,則罪差輕矣。上曰,不無參酌之道,減等。胤元讀王右成罪目。上曰,仍。胤元讀崔戒鶴罪目。上曰,仍。胤元讀李光趙罪目。上曰,仍。胤元讀朴世起罪目。上曰,仍。胤元讀金大吉罪目。演曰,罪則重矣。上曰,然矣。仍。胤元讀金斗永罪目。上曰,仍。胤元讀尹興起罪目。上曰,仍。胤元讀曺元海罪目。上曰,罪狀最重,仍。胤元讀金淵罪目。上曰,減等。胤元讀老郞金罪目。上曰,此亦罪重,仍。胤元讀李東卨·申遇碩等罪目。上曰,竝仍。胤元讀趙興萬罪目及朴東說罪目。上曰,以死罪減等,竝仍。胤元讀文次星罪目。上曰,科獄罪人,仍。胤元讀朴建罪目。上曰,仍。胤元讀金南徵罪目。上曰,此罪何如?濡曰,公家未收最多,而異於偸食。上曰,仍。胤元讀善哲罪目。上曰,減等未久,仍。胤元讀李雙錄·宋貴奉等罪目。上曰,竝仍。全羅道罪人達之,而徒配以上,依前書放,演讀朴守業罪目。上曰,減等。演讀李自先罪目。上曰,放。演讀金守江罪目。上曰,事係科獄,仍。演讀金泰耆罪目。上曰,仍。演讀鄭八圭罪目。上曰,初以殺獄減等,姑爲仍。演讀忠龍罪目。上曰,此則殺獄,仍。演讀論奉罪目。上曰,仍。演讀四尙罪目。上曰,仍。演讀㖍劫罪目。上曰,仍。演讀蟾伊禮罪目。上曰,仍。演讀貴任罪目。上曰,仍。演讀文尙彬罪目。上曰,仍。演讀金世柱罪目。上曰,仍。演讀姜得昌罪目。上曰,仍。演讀徐來伯罪目。上曰,仍。演讀賈文爀罪目。上曰,仍。演讀張曙罪目。上曰,仍。演讀韓㰒罪目。上曰,與卓柱漢,一體罪也。仍。演讀閔斗珍罪目。上曰,仍。演讀趙謙罪目。上曰,仍。演讀鄭先罪目。上曰,仍。演讀梁澤昌·盧興發等罪目。上曰,仍。演讀東方先罪目曰,僞造帖文等說,構誣金哥人,欲報宿怨云。上曰,減等。演讀義陽·禮春·明先等罪目。上曰,竝仍。演讀林克泰罪目。上曰,仍。演讀朴周相罪目。上曰,仍。演讀李紀玄罪目。上曰,已有此類減等之命矣。演曰,小臣待罪嶺南時,構誣先賢鄭逑,士林齊憤,不可不深懲矣。上曰,情狀痛駭,仍。演讀尹之寬·郭武悅等罪目。上曰,此罪何如?濡曰,重矣,而偸食之數不多,年且久矣。上曰,減等。演讀柳旕金·柳太龍·裵厚時·朴宗男等罪目。上曰,殺獄四人,竝仍。演讀金世雄罪目。上曰,仍。演讀車大成〈罪目〉。上曰,二字缺府文案中,已書減等。演讀吳善江罪目。上曰,仍。演讀英業罪目。上曰,何如?濡曰,當初國綱不嚴,有此擧措,情狀痛惡,而法文則非死罪矣。上曰,仍。演讀趙成建罪目。上曰,仍。演讀李友白罪目。此亦罪重,仍。演讀金泰元罪目。上曰,仍。演讀戒生罪目。上曰,以殺獄減等,仍。演讀朴雄一·忠善罪目。上曰,竝放。演讀金繼允罪目。上曰,放。演讀高文俊罪目。上曰,放。演讀順山罪目。上曰,仍。演讀柳沆罪目。上曰,仍。演讀金得伊罪目。上曰,仍。演讀姜己宗罪目。上曰,死罪而減等者也。仍。演讀沈世材罪目。上曰,殺獄,仍。演讀金廷輝罪目。上曰,徒配也。放。演讀有正罪目。上曰,仍。演讀乙山罪目。上曰,仍。演讀金斗成罪目。上曰,殺獄也。仍。演讀石昌罪目。上曰,仍。演讀吳萬淑罪目曰,自改號牌罪爲重,故杖配矣。上曰,何如?濡曰,近來僞造之弊,甚多,故現出之後,則其法重矣。上曰,仍。演讀崔鎭昌罪目。上曰,仍。上曰,追後書納者竝達,而災傷被罪者,疏放可也。演讀金昌業罪目。上曰,放。演讀李萬成罪目。上曰,仍。演讀黃乃重罪目。上曰,仍。演讀金世達罪目。上曰,仍。平安道罪人達之,徒配,放。演讀李世樑罪目。上曰,放。演讀崔唜先罪目。上曰,一體放之。演讀李藎卿罪目。上曰,殺獄也。仍。演讀李月先等罪目。上曰,此非身犯,且已四年之久,竝放。演讀金百連罪目。上曰,仍。演讀李澤朝罪目。上曰,仍。演讀白璧潛罪目。上曰,仍。演讀林義坤罪目。上曰,仍。演讀金慶厚罪目。上曰,仍。演讀鄭貴英罪目。上曰,以踰越都城之罪流配,仍。演讀洪善興罪目。上曰,仍。演讀宋之洛罪目。上曰,仍。演讀金天望妻自隱亞·永月·永老等罪目。上曰,元告已死,妻與子配矣。仍。演讀沈介同罪目。上曰,仍。演讀李萬得罪目。上曰,仍。演讀鄭順面罪目。上曰,仍。演讀今石罪目。上曰,仍。演讀白英萬罪目。上曰,減等。演讀李壽長·貞伊罪目。上曰,竝仍。演讀孫有宗罪目。上曰,仍。演讀朱德承罪目。上曰,減等。演讀洪貴立罪目。上曰,減等。演讀乞伊罪目。上曰,罪重,仍。演讀金允奉罪目。上曰,仍。演讀金德尙罪目。上曰,仍。演讀金義昌罪目。上曰,仍。演讀麒麟罪目。上曰,仍。演讀承元·乭武金罪目。上曰,仍。演讀只土里罪目。上曰,以死罪減等,仍。演讀金承吉罪目。上曰,仍。演讀金仲進罪目。上曰,仍。演讀姜北實罪目。上曰,仍。咸鏡道罪人達之。演讀金萬貞等罪目。上曰,仍。演讀徐必昌罪目。上曰,曾有此等罪狀乎?以減等書之,出外考見,可也。演讀趙至海罪目。上曰,仍。演讀金時柱罪目曰,構誣訟官云矣。上曰,此律,必至流配,而未能詳知,減等。演讀永石罪目。上曰,仍。演讀李繼民罪目。上曰,仍。演讀宋太景罪目。上曰,仍。演讀田尙白罪目。上曰,仍。演讀柳成德罪目。上曰,仍。演讀具元鳳罪目。上曰,仍。演讀李致禹罪目。上曰,仍。演讀韓守天罪目。上曰,仍。演讀善邊罪目。上曰,仍。演讀朴隆起罪目。上曰,仍。演讀李己三罪目。上曰,仍。演讀順禮罪目。上曰,仍。演讀時成等罪目。上曰,仍。刑曹文書畢,承旨朴泰恒曰,禁府·刑曹文書退出後,一一考見,仍字則勿爲付表,其餘則皆付標入啓。
演曰,近來人心不淑,殺獄告狀,或有逐日來呈之時,誠是變異也。殺獄事重,故雖捉正犯,必得看證覈實而後,始乃究問正犯,而卽今或有執捉正犯,而未得看證。或正犯與看證,俱未捉得,以致獄事之經年淹過,不但滯囚之可慮,該洞居民,㤼於看證之機捕,駭散趁未還集,其爲弊端,罔有紀極,而本皆無料布衙門書吏·使令之類,無依無根之輩,不善跟捕,徒貽民弊,故本曹分付捕廳,殺獄關緊罪人,使之捉送,而已過累月,慢不擧行。今後則殺獄罪人中,自本曹未捕之類,令捕廳跟捕,而過限未捕部將,令本曹這這捉治,何如?上曰,依爲之。出擧條
演曰,近來不但殺獄之數多,閭里常漢輩,鬪鬨重傷人物之事,極其紛紜,推閱見之,則無非酒之生禍也。禁酒一款,所當另加申嚴,本曹會飮出禁,自是舊例,而頃因臺啓,有所停罷,實無意義,其在嚴禁矯弊之道,不可不依前出禁。且酗酒打傷人物之類,其罪犯之外,捧其酒贖,以爲嚴懲之地,何如?上曰,近來殺人,非因嫌怨而殺人,罔非酒之流行,宜有禁斷,而第禁令之多門,亦有弊端,大臣所見,何如?濡曰,以酒之辜,殺獄甚多,故秋曹之古有酒禁,蓋所以嚴堤防之道,而中間減省,未知緣何故也?卽今風憲之地,曠廢職務,法禁疏闊,厥有群飮,莫之禁而肆行。自今更爲變通,自刑曹出禁,何如?會曰,臣待罪憲府,茶時之時,連出酒禁,治府吏,逐日捕捉,則傳聞閭里之間,不無騷擾之弊,而秋曹亦出酒禁,則其弊有倍於此矣。上曰,從前禁吏之作弊閭里,徒致民情之騷然,則欲爲矯弊,而其害尤甚。問于大臣者,予意若此故也。更出爲難。演曰,然則飮酒傷打者,以法治之後,捧其酒贖,何如?頤命曰,旣治其罪,又收酒贖,此是無前之規也。上曰,秋曹酒贖,依前勿出,可也。
會曰,臣於日昨親禱時,望廟禮後,百官稟旨就次一節,載於儀註,臣矇不能覺察,亦從諸臣之後,未免徑先散去,則今於大臣箚論,有不敢晏然者,請命遞斥臣職。泰恒曰,卽者,掌令尹會,以大臣箚辭引避,故臣敢此仰達。昨日臺臣,以大臣箚辭,相繼引避,而旣被推考之後,則不得引避,曾有定式,故自本院還給矣。今於筵中,臺臣又引前嫌,有此强避,殊非定式之本意,此路一開,則繼此紛紜之弊,不可勝言。自上下諒處分,何如?且前吏曹參議趙泰東,違牌坐罷,蓋出於實病,非緣情勢云,而臺臣之效尤引避,似涉太過。尹會雖爲避嫌,不當引避之意,玆以仰達。上曰,旣已推考,勿爲引嫌,可也。出擧條
濡曰,近來朝班凡事,爲官員者,一聽下吏之言,必待其所告而始行。頃日太廟望禮時,稟旨就次一款,入於儀註中,紛踏之中,多官未及覺察,下吏亦不告知,一時齊退,所見極爲未安。臣有所箚陳,而此則許多官員,有難盡爲推考,而至於犧牲看品時,日晏後,臣催促先入,則只見大祝數人在班,其他則追後來到,事體尤爲不當,故各其所帶下人,欲爲囚治,而亦涉煩擾,故姑止之。及其行祀之時,臣夜不能寐,坐數更鼓,知其時刻之漸迫,而謁者不來,故臣不敢坐待,先詣外儀,則薦俎官尹世紀已到,進幣瓚爵官李寅燁,奠幣瓚爵官趙泰東,隨後來到,而寅燁,則其時有實病,强起進參之際,自至差遲,此臣之箚陳警責之意,而且於王世子入就位之後,因執禮笏記之不能逐節頻唱,以致啓請外辦之稍過時刻者,亦以此也。臣忝居大臣,凡事如此,則固難免不能糾檢之責,故箚末,以此引咎,而此外班行中可駭之事,亦多有之。伊日宗廟望廟禮時,西班近處,頗有樹陰,故諸臣,退憩于此,不肯趁卽入班,永寧殿望廟禮時,臣在前列,未得回見後班,而槪聞紛雜之聲,使錄事問之,則職品之居右者,皆就樹下,故次次退班,幾至原上,且多揮扇云,故揮扇者,爲先使之問其姓名,則推托隱諱,終不自首,分付監察,以爲檢察,隨現呈課矣。大抵,近來班行之不肅,日以益甚,今此所見,誠極駭異,旣難一一査出處之,而糾察班行,乃是監察之任,爲此職者,率多疲殘之人,故不能糾察,勢固然也,而諉以如此而置之,則終無懲後之道。且行祭時,雖有在位者,拜跪之節,監察則元不預於此,而今番,亦爲隨他跪伏云,此出於自便,非不知法例而然矣。其日班列監察及殿內祭監·監察,竝令査出汰去,何如?上曰,監察則例爲對立,無跪伏之事矣。當該監察,依所達汰去,可也。
尹會啓曰,措辭竝見上請還收印信僞造罪人孫自哲減死定配之命。上曰,勿煩。請還收靈光定配罪人混放送之命。上曰,勿煩。請通津府使閔純罷職。上曰,勿煩。
濡曰,臺臣論啓時,仰達未安,而有所懷,陳其弊端矣。臺臣,以風聞論事,未必皆實,而近來守令遞易之弊頻數,極爲可慮。頃以陽川縣監李世松事,臺臣論啓,而臣則曾聞其善治之績,故欲爲陳白,而臺啓中,有田結拘礙之事,不敢仰達,而厥後行査,臺言未免爽實之歸,物論稱冤,如此之人,仍任爲當,而今則新倅已出,更除他邑,似宜矣。卽今閔純,遇臺啓之後,通津之民,來呈備局,然其言不可準信,故才已論退,而仄聞其治績,則力制官屬,惠養百姓,與臺臣所聞相左,不聞虛實,徑先罷黜,則通津有城池之邑,所關重大,數遞可慮矣。會曰,如臣無似,猥叨言地,思效一日之責,敢有數啓之論列矣。今日榻前連啓之時,至於通津府使閔純罷職事,大臣稱道其治績,歸臺啓於爽誤之科,臣不勝瞿然,繼之以訝惑也。夫臺閣論事,許以風聞,則閔純鄙瑣不法之狀,傳播遠邇,有口皆言,居臺職者,旣聞民怨之滋甚,豈可諉之於所聞之不必眞的,而不爲論啓乎?大臣所聞,雖出於萬分的當,而臺閣之論,亦安知盡歸於相反耶?可否相濟,不害爲各盡所聞,而旣被大臣之被斥,則其何敢晏然於臺次乎?請命遞斥臣職。上曰,勿辭。
泰恒曰,尹會再啓煩瀆,退待物論矣。上曰,知道。
纘先啓曰,臣於日昨太廟親禱時,見差執事,參過望廟禮末班之後,適就陰小憩,俄聞諸執事請來之聲,顚倒趨詣,則大臣,獨先就詣矣。臣於是,始覺事體之大段未安,瞿然慙悚,無以自解,翌日大臣之箚果出,而至有論責之擧。臣身居臺職,有此犯科,有不可苟然仍冒,昨仍承牌詣闕,以此自列,則喉司不諒,終至退却,乃於今日,不得不黽勉入侍矣。且聞大臣所達之言,縷縷以朝儀之不成,憲綱之頹廢爲慮,然則臣之所失,比他較重,而誠難暫居於臺端。請命遞斥臣職。上曰,旣已一體推考,勿爲引避。
纘先曰,今日疏決,有徒配罪人李惠疇放釋之命,臣竊不勝慨然也。惠疇曾任西閫,多發銀貨,買得累匹良馬,分貽於權門及渠之儕流,事迹狼藉,有不可掩。其他貪汚不法之事,推此可知。當初勘律,止於徒配,已不免失之太寬,而今因疏決之擧,遽爾全釋,將無以嚴贓法而懲猾帥也。請還收徒配罪人李惠疇放送之命。上曰,勿煩。諸臣,以次退出。
上在慶德宮。停常參·經筵。
未時,太白見於巳地。
南至熏啓曰,定配罪人李惠疇放送事,命下矣。臺諫方以還收論啓,放送傳旨,不得捧入之意,敢啓。傳曰,知道。
金弘楨,以都摠府言啓曰,入直軍士,中日習射,今日當次,而自前因旱災避正殿之時,則不得爲之,依例姑停之意,敢啓。傳曰,知道。
以備忘記,傳于南至熏曰,史官三員待命,騎馬九匹立之。
上在慶德宮。停常參·經筵。
申時,日暈左珥。夜二更,流星出天中淡雲間,入東方天際,狀如鉢,尾長五六尺許,色赤。
太祖大王忌辰齋戒。
以備忘記,傳于南至熏曰,史官一員待命,騎馬三匹立之。
以備忘記,傳于南至熏曰,亢旱愈酷,民事渴急,在前如此之時,諸處戰亡人等,有遣近臣設祭之例,令該曹卽速擧行。
又以備忘記,傳于南至熏曰,今玆之旱,亦孔之酷,欲雨不雨,甘霔尙閟,此月將盡,節序漸晩,言念民事,心如熏灼,災急燃眉,其可緩聲,予當更爲責躬,親禱于南郊,其令禮官,不卜日,以二十五日定行。
南至熏,以禮曹言啓曰,親禱南郊,以二十五日定行事,命下矣。世子亞獻禮及闕內外祗迎祗送之禮,何以爲之?取稟。傳曰,只行祗迎祗送之禮,可也。
政院啓曰,臣等,卽伏見備忘記,今二十五日南郊親禱事,命下矣。此實出於聖上悶旱憂災,靡不用極之意,而第卽今都城之外,癘氣彌滿,至於山壇近處,山谷之間,結幕相屬,不知其數,此時動駕,經過不靜之處,恐有乖於聖上謹愼之道。請加三思,亟寢山壇親祭之命。臣等,職忝近密,不勝憂慮之忱,惶恐敢啓。答曰,須勿過慮,斯速擧行。
又啓曰,臣等,以亟寢南郊親祭之意,敢有所陳啓矣。及承聖批,以須勿過慮,斯速擧行爲敎,臣等,竊不勝悶鬱之至。當此暑熱,親擧玉趾,連次將事,恐不無傷損之慮。況此南郊路傍,癘氣方熾,臣民憂慮之忱,曷有其極?今此亢炎,如是孔酷,必欲親臨禱雨,則改定處所,似或得宜,不避煩瀆,惶恐敢啓。答曰,定於社稷,可也。
以備忘記,傳于朴泰恒曰,今此社稷親禱時,諸執事各別齋沐,禁酒·南草等事,更加申飭。
兪命雄啓曰,今日都承旨姜銑,仕進後纔已退去,右承旨任舜元,病不仕進,社稷親祭,定於再明,諸承旨當爲齋宿。右承旨任舜元,卽爲牌招,都承旨拘於廳規,不得直爲請牌,何以爲之?敢稟。傳曰,竝牌招。
南至熏啓曰,今二十五日社稷親祭事,命下矣。祭文,不得不預爲啓下,藝文提學崔錫恒,卽爲牌招,使之製進,何如?答曰,依啓。罪已責躬之意,別爲措辭,可也。
以備忘記,傳于任舜元曰,今此社稷祈雨親祭時,依南郊例,節目中參酌減去事,分付。
南至熏,以禮曹言啓曰,祈雨親祭時,自上逮至諸享官,例有散·致齋之規,而今此社稷親祭,只隔二日,散齋則勢未及擧行。自今日,殿下別殿致齋,不弔喪問疾,不聽樂,有司不啓刑殺文書,唯啓享事,諸享官·近侍之官應從升者,竝自今日,宿於本司,致齋一日於享所,陪祭百官,諸衛之屬守衛壝門者,各於本司,淸齋一宿事,知委何如?傳曰,允。
又以禮曹言啓曰,因政院啓辭,祈雨親祭,以社稷定行事,命下矣。王世子亞獻及祗迎祗送之禮,何以爲之?敢稟。傳曰,竝磨鍊,可也。
金弘楨,以兵曹言啓曰,明日社稷擧動時,本曹郞廳,侍衛及各差備處甚多,而或身病猝重,或奉命出使,呈辭下鄕,分排之際,極爲苟簡。正郞李景說,兼春秋之任,今姑減下,外司上直,則依近例,以都案郞廳,使之直宿,何如?傳曰,允。
藥房都提調臣李濡,提調趙相愚,副提調姜銑啓曰,臣等伏聞,有南郊親禱之命,旋下改定社壇之敎,旣已將事太廟,繼又慮囚,而霈澤尙閟,亢旱猶酷,則今玆親禱之再擧,固知聖心焦憂,靡所不用其極,而當此極熱,連次勞動,恐有傷於玉體,亟寢成命,姑令攝行,實臣等區區之至望,臣等,忝在保護之地,不勝悶慮之忱,惶恐敢啓。
金弘楨,以兵曹言啓曰,今五月二十五日社稷親臨祈雨祭時,各樣差備軍一千二十二名內,衛軍三百二十四名計除,不足六百九十八名,他無推移之路,依例給價次,坊民調用之意,敢啓。傳曰,知道。
任舜元,以禮曹言啓曰,傳曰,亢旱愈酷,民事渴急,在前如此之時,諸處戰亡人等,有遣近臣設祭之例,令該曹卽速擧行事,命下矣。取考謄錄,則甲子年,錦山·晉州·南原·尙州·㺚川·原州·蔚山·江華·兔山·金化·雙嶺·險川·愍忠壇等處,竝爲設祭,丁丑·辛巳·甲申年,愍忠壇·險川·雙嶺等處,有設祭之例矣。卽今旱災,急於燃眉,依近例愍忠壇,則不卜日,今月二十七日設行,險川·雙嶺,則同月二十九日,先爲設行,而祭物進排執事官差定,壇所修掃等事,考例擧行事,各該曹·京畿監營,竝以知委,何如?傳曰,允。
朴泰恒啓曰,曾前疏決時,時推未勘之人,有啓稟蕩滌之例,今番則何以爲之?敢稟。傳曰,竝蕩滌。
藥房啓辭。答曰,亢旱愈酷,民事益急,再擧親禱,不容暫緩,卿等,勿以爲慮。
朴泰恒啓曰,昨日疏決時,罪人中,罪名同而未蒙放之類,旣有考閱更稟之敎矣。郭山定配罪人李世樑罪名,與豐川定配罪人鄭尙興同,而或放,或減等。泗川充軍罪人陳稶,機張充軍罪人尹稷,熊川充軍罪人金廷弼,理山充軍罪人金白連,茂山充軍罪人趙至海,與黃州充軍罪人全世勳罪名同,而或減等,或仍。龍川流三千里罪人林儀軍,高原流三千里罪人全尙白,與江界流三千里罪人白永萬,罪犯相近,而或仍,或放,或減等之不齊,故謹依聖敎,昨日與刑曹堂上,相議抄出,第罪名雖相近,究厥情犯,則不無輕重之分,故不敢率爾啓稟矣。更承傳敎之後,謹以昨日抄出者,付標以入之意,敢啓。傳曰,鄭尙興·李世樑,依付標施行,其餘勿施。全世勳,以減等付標,爻周勿施,可也。
朴泰恒,以義禁府言啓曰,今此社壇擧動時,大駕各差備都事九員,王世子考喧左右都事二員,當以十一員分差,而本府都事十員內,一員本府入直,一員出使,無以推移之道。假都事三員,令該曹差出,何如?傳曰,允。
金弘楨,以兵曹言啓曰,卽接五衛將廳牒呈,則衛將十二員內,未差三員,受由在外者一員,卽今見存八員,而其中一員,病勢危重,不得察任,今此擧動時,侍衛及四所入直,無以推移云。在前如此之時,或有差出之例,未差三員,卽爲口傳差出,以爲推移察任之地,何如?傳曰,允。
以備忘記,傳于南至熏曰,戊辰年二月日記入之。
姜銑,以吏曹言啓曰,今此社稷親祭時,諸執事,當以侍從人員,塡差矣。頃日太廟親祭時,罷散人員,旣已變通敍用,令該曹仍爲付軍職,使之進參,何如?傳曰,允。
兵曹口傳政事,以朴錫昌·李命徵·李之驥爲五衛將,以洪景濂·南相夏·盧世夏·金始煥·李觀命·李海朝爲副司直,以李正臣·林世儉·具萬理·洪好人爲副司果。
金弘楨,以兵曹言啓曰,今此社稷祈雨親祭時,依南郊例,節目中參酌減去分付事,命下矣。取考謄錄,則在前南郊親祭時,各樣儀仗中,大旗三雙·小旗二雙·金銀鐙子各一雙·金銀鉞斧各一雙減損,空輦亦爲減除,而侍衛中,忠壯衛·忠翊衛·扈衛軍官以下軍兵及椎牌將等,勿爲隨駕,直宿於各其信地矣。今亦依此擧行之意,敢啓。傳曰,知道。
掌令丁道復啓曰,引嫌而退,臺閣論事,旣許風聞,不可以此,輕遞言官。請掌令尹會出仕。答曰,依啓。
南至熏啓曰,今日兵曹各差備磨鍊單子中,守門將·雲劍差備實預差,不爲擬望,曾前有拔去之事耶?今番忘未書塡耶,問啓事,命下矣。招問兵曹該吏,則悤遽中,果爲落漏云,該曹之不察甚矣。不可無警責之道,當該堂上·郞廳,竝推考。下吏,令攸司囚禁治罪。臣亦難免不能致察之失,惶恐敢啓。傳曰,依啓。
上在社稷。停常參·經筵。
太祖大王忌辰祭。
任舜元啓曰,明日初伏·處暑間視事,頉稟。傳曰,知道。
又以禮曹言啓曰,今此社稷親祭時,王世子隨駕及亞獻儀註,直入世子宮之意,敢啓。傳曰,知道。
以備忘記,傳于金弘楨曰,今此社稷祈雨親祭時,以步輦,進詣齋所事,分付。
金弘楨啓曰,內乘來言,捲簾,取稟。傳曰,捲三面。
又啓曰,訓鍊都監知彀官,禁衛營·御營廳禁軍敎鍊官來言,日暮後懸燈,人定後刁斗之意,敢啓。傳曰,知道。
辰時,大駕,以祈雨祭,詣社稷,王世子隨駕。
以備忘記,傳于朴泰恒曰,卽見路傍,有着笠帽之人,而何不禁斷耶,問啓。
朴泰恒啓曰,擧動時,有着笠帽之人,而何不禁斷事,命下矣。招致漢城府郞廳問之,則以爲,道塗狹隘,人馬喧塡,着笠帽之人,未能詳審禁斷,致有問啓之命,不勝惶恐云矣。敢啓。傳曰,知道。
任舜元啓曰,聖上悶旱之餘,得此甘雨,曷勝喜幸?卽今雨勢如此,祈雨祭文中,似當添入得雨之意,令藝文提學,措辭改撰,何如?傳曰,允。
大駕入社稷幕次後,藥房·政院·玉堂問安。答曰,知道。王世子問安,答曰,知道。
王世子入幕次後,政院·玉堂問安。答曰,知道。
朴泰恒,以兵曹言啓曰,內禁衛二番將金重九,再昨,以入番受點矣。今日擧動時,以兼內乘,當爲隨駕,而下吏昨日夜深後來告,故今始改付標以入之意,敢啓。傳曰,知道。
姜銑啓曰,小臣與右承旨任舜元,肄儀進去,下直。傳曰,知道。
以備忘記,傳于任舜元曰,史官一員待命。
任舜元啓曰,左議政李濡,來詣請對矣。傳曰,引見。
以備忘記,傳于朴泰恒曰,路傍着笠帽之人禁斷事,纔已傳敎矣。壇內如有着笠帽者,亦爲各別禁斷事,分付。
姜銑啓曰,動駕之後,甘霔滂沱,臣民喜幸,有不可言,而伏想丙寢焦憂之餘,終日露處,帳殿疏冷,日氣陰濕,玉候不瑕有傷乎?移御齋室,允合愼疾之道,臣等,不勝仰慮,敢此仰達。答曰,不必移御矣。
藥房口傳啓曰,自上初獻後,亞獻·終獻之際,有入小次之節,在於笏記,依此爲之之意,敢啓。傳曰,依啓。
假承旨閔挺栢啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
藥房口傳啓曰,雨勢如此,而自上尙御帳殿,臣於俄者入侍之時,伏見帳殿,多有滲漏處,御床近處,盡皆沾濕,伏念玉候,自前素有濕痰流注之症,今者,終日處於濕氣之中,安保無傷損之患耶?移御齋室,旣有前例,政院啓辭,雖未蒙允,而暫時避雨,少無不安,故敢此仰達。王世子亦爲移御齋室之意,敢啓。傳曰,自前直入齋室之時則有之,而今番,則坐於帳殿,旣已終日,此時移御,終涉未安,故欲爲仍住矣。
再啓曰,再次啓稟,極涉煩猥,而臣等,實不勝悶慮之至,更此仰達矣。殿下,旣以祈雨,而旋爲避雨之擧,有所未安,終不允許,然念帳殿濕氣甚多,徹夜露處,仍爲行祭,若或因此,而致有大段傷損,則豈不切悶乎?今此移御齋室之擧,如有一分未安,則臣等,何敢若是煩達,而且聖上敬天寅畏之心,不在處所之如何,臣等,不勝區區仰慮,敢此仰稟。傳曰,此時移御,終三字缺故欲仍住於帳殿矣。
任舜元,以禮曹言啓曰,傳曰,今此社稷親祭時,以步輦進詣齋室事,命下矣。自上御步輦,則陪從之臣當步從,而未出宮之前,未有步輦之命,故倉卒之際,臣曹未及稟定,不勝惶恐。明日行祭後,若以步輦還宮,則陪從諸臣,依舊例步從,何如?傳曰,允。
夜四更,上步詣社稷壇所,行初獻禮後,入小次,罷祭後,還御幕次時,姜銑啓曰,雨勢如此,天明尙遠,更御帳殿,則必有玉候傷損之慮,昨日則以禱雨前入齋室爲難,而今則得雨浹洽,移御齋室爲當,雨具,亦可進御矣。上曰,移御齋室,則當依所達,而雨具,不可御矣。
大殿入齋室後,王世子問安。答曰,知道。藥房·政院·玉堂問安。答曰,知道。朝廷二品以上,單子問安。答曰,知道。
王世子入齋室後,政院·玉堂問安。答曰,知道。
酉時,上御社壇幕次,左議政李濡,來詣請對。傳曰,引見。
入侍,左議政李濡,承旨兪命雄,假注書洪啓迪,兼春秋李挺周·南世珍。
李濡進伏曰,今日動駕之後,甘雨滂沛,終日不止,可見天人感應之不差矣。臣民喜幸,何可勝達乎?上曰,以予諒德,豈曰上格天心,而然而其在民事,則誠爲多幸矣。濡曰,臣竊有所懷,敢此仰達矣。今此親禱之擧,實出於聖上悶旱憂民,靡不用極之意。幸而感應靡忒,沛澤終日,第當此大雨之中,躬親將事,則玉候之受傷,勢所必至。臣倉卒之際,雖未詳考前例,而槪聞流傳之言,則在孝廟朝丙申年間,以旱災,有社稷親祭之擧,大駕方入幕次之後,雨澤旋沛,政院,卽以改撰祝辭之意,啓稟蒙允。且伏聞丙寅年間,自上親禱社壇,動駕之後,甘雨如注,伊時故相臣領議政金壽恒,領中樞府事金壽興等,啓請攝行。今此雨勢如此,合有變通之道,敢此仰陳矣。上曰,丙寅年事,緣予誠意之淺薄,終見上天之不孚,到今思之,慙悔實多。且旣受香之後,斷不可變通,至於改撰祝辭,添入得雨之意,則宜遵前例矣。濡曰,今此祈雨之擧,實出於聖上爲民生焦憂之餘,則凡在陪從之列者,孰敢爲避雨之計,而第大小諸執事,祭服沾濕,紙冠敗壞,以此形容,升降於壇壝之上,出入於至嚴之地,其在事體,極爲未安。自前或有在外着笠帽,入壇旋稅之時,此非爲避雨也。蓋以敬謹之地,不可以濕衣冠而出入也。今於壇外諸執事所立之處,略設遮帳,使不至於全然沾濕,未知何如?上曰,雨沾服色失儀,亦有古訓,依所達爲之,可也。榻前定奪
濡曰,自上若御步輦,則侍臣,亦爲步從,而今番則倉卒之際,未及知悉,致令大小臣僚,皆上馬陪從,其在體例,極爲未安。臣纔聞禮官,以明日還宮時,則諸臣當爲步從之意,草記蒙允云,更有何議,而第侍從之臣,步行於泥濘之中,衣裳沾濕,行步顚倒,班行不肅,朝儀盡隳,其駭人觀瞻,當復如何?自上特命乘輦,則諸臣皆當上馬,禮官雖已啓稟,而似不可不變通,故敢此仰達矣。上曰,依大臣所達,爲之。榻前下敎
上在慶德宮。停常參·經筵。
未時,太白見於巳地。夜二更,流星出於宦者星下,入西方天際,狀如鉢,尾長四五尺許,色赤,光照地。
金弘楨啓曰,內乘來言,捲簾,取稟。傳曰,捲三面。
大駕還宮後,藥房·政院·玉堂問安。答曰,知道。
王世子還宮後,政院·玉堂問安。答曰,知道。
金弘楨啓曰,備邊司郞廳,以大臣意來言,今日,賓廳坐起日次,而擧動相値,不得開坐云矣。敢啓。傳曰,知道。
又以都摠府言啓曰,副摠管洪以度,以新番騎兵軍士點考事,外兵曹坐起進去之意,敢啓。傳曰,知道。
朴泰恒啓曰,時推人員,竝蕩滌事,命下矣。未承受推考三字缺九十八張,自本院爻周之意,敢啓。傳曰,知道。
任舜元啓曰,政事,過國忌後爲之事,命下,而今日以祈雨親祭正日,不得開政之意,敢啓。傳曰,知道。
又以禮曹言啓曰,卽接英陵參奉所報,則本陵,近有三大虎,晝伏陵內,夜行陵底,噉殺人物,若不驅出,則巡山上直,殊極可慮云。陵寢至近之地,惡虎橫行,嚂殺人物,極爲驚駭。曾在丁丑·己卯兩年,恭陵·順陵內,亦有虎患,故連歲出送軍兵,有捕捉之事。今亦依此例,令軍門發遣將校,陵寢稍遠處,逐出捕捉事,分付何如?傳曰,允。
又以弘文館言啓曰,本館上番見存三員內,校理沈壽賢奉命,金興慶在外,只有副應敎李㙫,連日入直矣。纔以親病,陳疏出去,上番將未免闕直,副修撰宋正明,復引前嫌,方在呈告中,卽爲牌招,以爲姑陞入直之地,何如?傳曰,允。
以副修撰宋正明牌不進罷職傳旨,傳于任舜元曰,推考傳旨捧入。
朴泰恒,以兵曹言啓曰,禮曹啓辭內,卽接英陵參奉所報,則本陵,近有三大虎,晝伏夜行,發遣將校,逐出捕捉事,允下矣。曾於壬戌·己卯兩年,恭陵·順陵內,有虎患,捕捉兵軍,因本曹啓稟,壬戌年,則御營廳定送,己卯年,禁衛營定送事,允下矣。其後備局捕虎節目中,畿內列邑,三軍門各有分授,驪州,係是御營廳分授之邑,今此英陵陵內捉虎軍兵,似當以御營廳定送,而陵寢事體重大,且曾有何營軍兵定送事啓稟之例,臣曹不敢擅便,敢此仰稟。傳曰,以御營軍,定送。
上在慶德宮。停常參·經筵。
下直,伊川府使金普澤,龍潭縣令尹志任,懷仁縣監鄭瑞河,所斤僉使朴世春。
朴泰恒啓曰,大司憲李廷謙,執義李箕洪,持平李柱天·李世瑾在外,掌令丁道復·尹會呈辭,今日以監察茶時之意,敢啓。傳曰,知道。
藥房都提調臣李濡,提調趙相愚,副提調姜銑啓曰,雨後蒸濕,伏未審夜來,聖候若何?悶旱憂勤,再擧親禱,登降壇壝,徹曉將事,雖幸甘霈之蘇枯,不瑕玉體之有傷?王世子勞動之餘,氣候亦何如?臣等,無任區區仰慮,敢來問安。答曰,知道。無事。今玆甘澍,寔賴卿等之虔誠也。世子氣候,平穩矣。
中宮殿,藥房問安。答曰,知道。
金弘楨,以都摠府言啓曰,副摠管金重器,漢城府坐起進去之意,敢啓。傳曰,知道。
又啓曰,吏曹郞廳來言,今日所當開政,而判書李寅燁,陳疏入啓,參判權尙夏在外,參議未差,不得開政云,何以爲之?敢稟。傳曰,明日開政。
以江原監司上送江華留守朴權病重不得上去事,狀啓。傳于南至熏曰,還爲出給。
南至熏啓曰,本館上番副應敎李㙫,昨以親病,陳疏出去,而聞其母病甚重,勢難察任。副修撰宋正明,旣有只推之命,更爲牌招,姑陞入直,何如?傳曰,允。
金弘楨,以禁衛營言啓曰,來八月當中部後司屬江原道五哨軍兵,七月二十五日,京中逢點,依例准二朔立番,二三番海西別驍衛,一體調送,逐朔立番之意,兩道監兵使處,預爲知委,何如?傳曰,允。
兪命雄,以漢城府言啓曰,昨日大駕還宮時,西部主簿崔相圭,無緣不參於導駕之列,事甚可駭,汰去何如?傳曰,允。
金弘楨,以御營廳言啓曰,因兵曹啓辭,英陵陵內捉虎,以御營軍兵定送事,命下矣。本廳牙兵四十四名,定將校領率,今五月二十七日出送之意,敢啓。傳曰,知道。
又以御營廳言啓曰,本廳屬海西五番別馬隊五十六名,已爲逢點整齊矣。來六月初一日,與北二營入直四番別馬隊替代後,舊軍放送之意,敢啓。傳曰,知道。
又以御營廳言啓曰,本廳,來六月朔應立後部左司屬京畿左道三哨·右道二哨,合五哨軍兵六百七十名及京案雜色標下軍七百五十九名,已爲逢點整齊矣。來六月初一日,與後部前司軍兵替代後,舊軍放送之意,敢啓。傳曰,知道。
又以兵曹言啓曰,今五月二十六日,私婢終禮,私奴海起稱名人等,自興元門入來,差備門外擊錚,極爲駭愕,令攸司囚禁治罪。同門守門將韓東休,常時不能禁斷雜人,以致闌入,亦難免其責,推考何如?傳曰,允。
正言鄭纘先啓曰,請還收徒配罪人李惠疇放釋之命。措辭見上今番疏決時,有淸道減等定配罪人朴再興放送之命,臣不勝訝惑也。再興,本以譯舌之微,出入倭館,積有年所,潛商犯禁之跡,狼藉於文案,論其罪狀,有難容貸。初旣減死,後又減等,俱不免爲失刑之歸,今因疏決,至有全釋之命,臣恐自今,象譯之類,罔畏國法,恣圖己利,而莫之禁焉。請還收減等罪人朴再興放送之命。木川縣監南宮欽,性本癡騃,全不曉事,四載居官,無一善狀,政委下吏,民受其害,年年田政時所得餘結,私賣民間,折價捧錢,潛奸邑婢,已多駭擧。且畜邑民之婢,沈情蠱惑,務悅其心。以此奸吏,承其指意,多般慫惥,表裡和應,斷獄聽訟之際,輒致人言,不但爲害於小民,亦多貽笑於一境。如此癡騃不法之人,不宜久置字牧之任,以貽生民之害,請木川縣監南宮欽罷職。答曰,不允。
金弘楨啓曰,密符親納,例也,而卽者,前開城留守李喜茂遞來後,以身病,不得親納,使軍官替納,事體未安,推考何如?傳曰,允。
吏曹判書李寅燁疏曰,伏以臣於病伏昏憒之中,得見大臣箚本,則以日昨班行之不成貌樣,外儀之不時齊整,至有査出懲治之請,臣不勝瞿然悚惕之至。夫臣痰火之疾,浹旬沈頓,萬無陳力之望,而太廟親禱,出於悶旱憂民之至意,臣一息未泯之前,不敢言病,進與駿奔之列,望廟行禮之際,火升痰壅,昏仆路左,殆不省事,急灌茶飮,僅得少甦,留待就次之命,舁還齋舍,胸膛如塞,頭顱如劈,終夕呻楚,索然無生意,初欲啓稟變通,而或冀一分之自力,逮其時刻已迫,忍死就列,則大臣已先出班矣。臣於久病之餘,氣急喘汗,行步盤珊,未及先大臣而就位,此臣罪也。念臣無似,猥玷崇秩,又處統百官之地,不能率先多官,前期趨班,致有窘急顚倒之患,則怠緩之罪,臣實爲首,而問備薄罰,亦是末減,臣誠感祝,益復惶愧也。且僚席,旣以此違牌坐罷,則臣以同罪之人,廉義所在,其不可晏然獨自行公也,決矣。前後拒違明命,雖緣情地之窮隘,而逋慢之罪,實所難逭,日者社壇再禱,聖心益復焦憂,臣之情病,有不敢暇計,强起進參執事之末,幸覩玉趾乍擧,靈貺旋霈,此莫非聖上有以格天之誠,有以致之,而擧國臣民,亦與有榮焉。第臣負痛將事之餘,諸症越添,渾身灑浙,四肢如束,頭疼目潤,泄瀉又作,度數無算,還宮之時,竟未陪扈,分義虧缺,罪戾層積。且開政之命,今已累日,而臣之病狀又如此,萬無趨進之勢。伏乞天地父母,俯賜鑑燭,亟罷臣本兼諸任,仍治臣罪,以警具僚,以肅頹綱,不勝萬幸。答曰,省疏具悉。卿其勿辭,調理行公。
副修撰宋正明疏曰,伏以臣,頃於太廟親祀之日,冒沒一肅,秖欲少伸,非敢有因仍盤礴之計,尋單見阻,一味悶蹙,迺者,躬禱社稷之擧,又出聖上悶旱憂民靡不用極之意,臣旣未解職名,且差執事,區區私義,有不暇顧,不得不黽勉趨參於駿奔之列,乍入乍出,進退無據,自顧多恧,人謂斯何?昨日違召,合被逋慢之誅,而聖度天大,不加譴罰,只推之命,遽下格外,不知釁累如臣,何以得此於聖明?驚惶感激,罔知攸措。兩日之內,庚牌荐降,不敢坐違,謹詣闕外,而顧臣難進之端,與前無異,決不可以時月之稍久恩數荐疊爲解,而晏然冒進。且臣情理,有萬分懇迫者,臣父自去冬,重患風濕之疾,鍼藥罔效,轉側須人,入夏以來,症樣頓㞃,暑濕所中,感傷尤重,胸痞膈滯,食飮全廢,委頓床席,氣息昏昏,臣方晝夜扶將,方寸煎迫,決無頃刻違捨之勢。伏乞聖慈,俯垂矜憐,亟遞臣職,專意救護,以伸人子之至情,千萬幸甚。答曰,省疏具悉。爾其勿辭,救護父病。
坡州幼學李重英·曺夏榮·成乃徵·安綋·文後昌·鄭㝡·曺夏尙·具道三·沈克和·鄭綏夏·白以絢·金德厚·韓憲箕·曺夏濟·鄭泳·李竨·李·閔齊顔·柳震虎·安相禹·金夏重·金鼎燮·安聖徽·盧聖奎·愼夏鼎·李峀·白時協·李命聃·文後彬·鄭文植·安相殷·朴泰舟·兪梓·李綰·金英·李九鵬·金宅南·安相舜·南宮述·崔允興·柳宜溥·朴大恒·鄭深·李宜發·鄭夏復·趙榮燁·趙榮保·趙榮休·李綄·李廷說·趙榮徽·權錘·朴億·南宮鑑·李應台等疏曰,伏以斯文國家之元氣也,士趨治化之所關也。斥邪不嚴,則異論干紀而斯文墜地矣。是非不定,則士趨靡定而危亡隨之,可不懼哉?先兩賢臣文成公李珥,文簡公成渾,道德之崇廣,學問之正大,眞是間世眞儒,爲東方之程·朱,而其平生心事行迹,先輩長德之所論列,業已盡矣。聖明之所洞察,亦已悉矣。臣等,更何敢爲疊床之語?一自聖明快從從享之請,囂囂多口,不敢更肆冒嫉者,豈非公議不可干,奸僞不敢售而然耶?十數年間,更無狐狸魍魎騁妖衒怪之事,而不幸己巳年間,群枉滿朝,欺天蔽日,靡所不至。乃有兩賢臣出享之擧,其時蔡彭胤者,襲其家訓,自謂得時,始遂伐樹之謀,竟逞射影之毒,慘慝之狀,可勝言哉?太陽不障於寸雲,陰虹旋消於爀曦,不遠而復,尊尙彌彰,凶徒旣出五字缺則彭胤之邪枉,安可仍玷於弘錄哉?請汰之擧,在所不已,世惡之說,勢所必至,而今此明胤,不爲懲艾蓋愆之計,投間抵隙,欲售釋憾之地,一種邪說,稱以爲一脈公言,何其無忌之至此也?所謂公言者,何所據而發耶?其祖之言雖如此,其孫不可稱公言也。嶺南素稱多士之鄕,而舊多名德之臣,有若文忠公臣柳成龍,文穆公臣鄭逑,文康公臣張顯光,文肅公臣鄭經世,卽南中人士之所尊仰,而一世之所共慕者也。成龍之於李珥,文靖聖人之歎,至發於廟堂,若逑·若顯光·若經世,亦皆推尊兩賢,發於言語,著於論撰者,俱不可誣者,其奸凶之類,不過鄭仁弘·文景虎輩數賊,而其所爲言,士夫不可汚口,其後奸凶輩之巧舌,皆述仁弘·景虎,而無成龍·逑·顯光·經世諸賢之所稱道者,何也?仁弘·景虎,賢於數名臣而然耶?賢愚邪正,不待論說,人可辨別,則明胤之稱謂一脈公言者,爲仁弘·景虎而發耶?誠未可知也。韓愈有言曰,不塞不流,不止不行。若不明其是非,以定趨向,則邪說之不作,恐無時也。嚴懲討之典,自是春秋之明戒,則今日之懲討,可謂嚴乎?不嚴乎?削黜之罰,可以懲奸佞之罪乎?臺閣擬律,其亦太恕,而不顧公議,亦甚駭也。至於任守幹之爲明胤左袒,急急投疏,敢請彭胤之收錄,參涉出享時諸人,竝欲淸脫,其所爲言,少無顧忌,守幹,果何人哉?至以故相臣所達爲證者,亦甚無謂也。故相臣之意,槪出於效古人焚章牘,令反側自安之意,而豈必欲盡許淸路,與同恒人,似爲賞功者然哉?故相臣,今不在世,固難質問其意,而設或實有此誤着之言,不過一時倉卒不思之致,豈可視爲金石,若奉功令哉?其言之尤爲慘巧者,若盡塞此類,則殆將一國之半,欲爲驚惑聖聰之地焉,而吾東方雖偏邦,邪佞之徒,爲一國之半,則雖欲塞之,誰爲通塞之人乎?假令邪論,雖或千百,得罪於士論,豈可以其徒式繁,不爲之廢塞,而目今聖朝,因此不得翺翔於朝列者,有幾人哉?自前不無附邪論坐廢之人,屈指以數,不過若干人,則守幹之以爲感傷和氣之憂者,不亦誣乎?守幹,苟以出享時參涉人,爲無可罪者,則伊時渠何巧免,而今何爲此言耶?其不能反覆爲恥而然耶?守幹遣辭之際,用意尤密,其於兩賢臣,不敢顯加醜詆,則泛稱兩臣,有若已故之凡僚,潛視蔑如之意,兩賢,非但爲士林之標準,仰之若山斗也。聖明之所尊敬亦至,雖於榻前,與朝臣酬應時,未嘗直呼姓名,爲其先正也。守幹之慢悔至此者,亦何也?徐究其情態,萬有倍於明胤,而罷職薄罪,豈足以懲巧佞之罪乎?罪同罰異,實是誅惡之不嚴,而臺閣之上,尙此寥寥,臣等竊痛焉。若此而止,則王呂·章·蔡之徒,將不日彈冠而起,以促宋室之危亡,可勝歎哉?臣等,生於坡山,長於坡山,乃兩賢杖屨之鄕,且其祠宇,俱在坡山,沐其遺風餘敎,嚮慕舊訓,實有倍於他邦,裹足上來,齋沐叫閤。伏願聖明,不以人廢言,特施誅惡之罰,以快士林之憤,千萬幸甚。答曰,省疏具悉。爾等之疏,出於斥邪說明是非,意非不好,而已施之罰,亦足懲罪,不必加律也。
廣州幼學趙邦建疏曰,伏以古語曰,變不虛生,災有所召,蓋政有闕失,人有冤屈,則必有以干天和而致乖沴也。天人一理,相感如響,則修其闕而解其冤,卽可以反災爲祥,亦必然之道也。目今旱災之慘,有非尋常,臣明知朝廷之有闕,多人之抱冤也。及夫備忘記之下,臣又知殿下亦悟其如此,十行絲綸,無非自責警懼之意,而有慮乎政令之有闕,怨氣之干和,仍有避殿疏決之擧,臣意謂必將大施曠蕩之典,庶幾群冤必伸,幽鬱盡暢,而奈之何微雨乍零,密雲來去,有若上帝有格於殿下之至誠,而尙有疑於弊政之未卽祛,冤鬱之未盡解,示此慳惜之象也。若謂天道杳冥,有難測知,而初無是擧則已,不然,則此政父母怒不悅而撻之,卽當呼泣而隨之,悅則復諫之時也。草野疏遠之蹤,其於朝廷之闕失,不知何者爲弊政之大而可以卽祛,且於冤氣之干和,不知何者爲冤鬱之甚而可以卽解,而側聽數日,未聞有一弊之議祛,日昨疏釋,亦不過徒配若干人而已,以若所爲,求若所欲,無柰近於一簟食一豚蹄,祈百穀之穰穰者乎?民瘼之變通,罪囚之仍放,此非賤臣之所能審知,亦非藿食之所可與議,而至於科場之得失,乃微臣身所經歷者,故其於己卯增廣,無故見罷者之事,聞見狼藉,久知冤鬱之甚,而黈纊之下,必有所未盡燭者,故敢陳其一二焉。夫科擧者,士子發身之初程,一生所大欲,惟在於此,則自製得中,而無故見罷,則其爲至冤,不須言知,而當初罷榜之時,有一擧人,家在南州,有老父在,爲設聞喜之宴,親賓大集,百戱方張,忽聞罷榜之報,滿座錯莫,和氣索然,至於其父,驚悼涕泣,仍之不食而致病,奄然而逝,死者之恨,已不可言,而生者之心,尤如何哉?又一擧人,有九十耳聾之母,方喜其門闌之慶,其子不忍告其罷榜之事,故其母怪問其久不仕宦之由,則以權辭答之,數年之後,終不悟而死,死若有知,其恨必深,而若其情境,孰不愴恨也?又一擧人,有九十祖母,喜其兒孫之得第,榮其恩賜之紅紙,晝則抱在懷中,夜則置諸枕邊,須臾不釋,撫玩不已矣。忽聞收納之擧,涕泣堅持,不肯出與,故不得已設機取出,則其間景像之愁慘,有不忍言者。三人者,一猶,可致三年之旱,況至於三人之多,況至於數十人老父老母同一冤恨者乎?然於其時,科獄方張,未暇言其冤,及夫畢査無餘之後,連有復科之議,而凡此數事,事涉猥屑,蓋不敢以上聞也。雖以伸冤之事,或無益於弭災之方,其在國家事體,固宜伸理之不暇,而況此疏決冤鬱之日,臣民共誦之冤,豈有大於此者乎?在昔宣廟朝,因冬雷之變,相臣李浚卿,請復己卯賢良科而許之,其在先王朝,因亢旱之災,畿儒疏請朴千榮之復科,禮曹判書張善徵,覆啓蒙允,己卯賢良之人,似不以得失爲意,朴千榮一人之屈,似不足以感傷和氣,而其時大臣·禮官之陳奏施行若此者,豈無所見而然?良以弭災之道,莫大於伸冤枉也。頃年,憲臣吳相進,爲此陳疏,而筵臣,以有些未盡白脫者爲言,此蓋指易書換軍兩件事也。此兩人,雖有些犯,其自製得中之迹,不啻明白,則本無以此拘礙之事,而今則此數人者,皆占他科,又復無一毫持難之端。今春,掌令臣李相周之疏,實循公共之言,而疏出之後,上下大小之人,莫不稱快矣。數日之間,劾遞之啓,猝發於臺閣之上,沮格之論,亦出於筵對之列,臣實未曉也。蓋其歧塞之議,無他所執,惟以失券人之稱冤爲言,而此則萬萬有不然者,失券之人,旣不得初參其榜,亦不可追賜其第,則此榜雖罷,其所爲冤,固無所憾,此榜雖復,其所爲冤,亦無所加也。況其竊券之徒,旣已一一明査,嚴刑爲奴,朝家爲失券人雪恨之地,則可謂至矣,而抑又有一說焉,有一村之人,擧失其牛,日後皆有可推之道,而其間數人,或有不可推之端,其將悶其不可推此者,而竝與其可推者而不推乎?此理較然,不甚難知,陳疏憲臣,旣是明家世族,亦非隨時搖颺之輩,而筵席大臣,亦有右其言之論,則其言之出於至公,此亦可見,而完科體理冤枉,自是言官之職耳。臺啓所謂見動浮議,儒臣所謂有關紀綱者,揆以事理,不成說話,而强拂輿誦,曲欲沮戱,實非常情之所及,未知有何私利害私好惡於其間而然也耶?抑竊科者親黨盤據,故或慮其罪名之刊行榜目,有難容釋於久後而然也耶?此科之宜復,有十可無一不可,而況莊陵復位之大慶,聖朝興廢之盛意,終不可埋沒而已者乎?自頃者姜必中一人,而不無違格,尙且牽復,不竢終日,今此數十人小無可論之端,況彼三人,爲其親無窮之恨,如彼慘矣,則又豈可與必中,同日而語哉?其時,亦有未入侍時·原任大臣,而殿下迄未有下詢之擧,當初與大臣更議之批,何其不克終也?臺疏旣寢而再發,聖意欲許而未果,有若遲疑而趑趄者,臣於是,不敢不以此爲今日上天屯膏之一大驗也。沈埈之無情,比諸朴千榮之改書,尤有所冤,崔守慶之無印,比諸朱恒道之空封,尤有所冤,冤之小者,亦許其復,則冤之大者,豈獨不復?雖非遇災之時,其不宜異同也,亦明矣。卽者焚惔之災,一刻甚於一刻,其在救焚拯溺之道,固當靡不用極,而挨過數日,則永絶其望,嫂溺之急,不足以喩其切迫,而此又非手援之比,乃在應行之擧,殿下何憚而尙不念於此乎?嗚呼,天道人事,十年必變,而數十人冤屈之歎,不啻若匹夫匹婦之抱枉,則此數莊周,豈可無變而通之,解其鬱結,以爲轉災爲祥之道耶?伏願聖明,斷自宸衷,亟下己卯增廣無故見罷之人,及沈埈·崔守慶等復科之命,仍使禮官,及時擧行,毋令少緩,凡諸弊政之亟可祛者,重罪之容可恕者,亦令有司之臣,劃卽考覈,革之宥之,仰答天譴,以救燃眉之急。答曰,省疏具悉。復科事,不輕而重,非一儒生所可疏請也。
黃海監司李彦經疏曰,伏以臣,頃以扶餘人李世熙黃州堰田相訟事,有所論列馳啓,伏惟聖明,亦以俯燭其一二矣。卽伏聞世熙擊錚,誣詆臣不遺餘力,臣不勝駭惋之至,臣雖駑甚,不欲與此輩,呶呶爭言,以溷蓋高之聽,而其所侮弄而汙衊之者,千萬不近理,則臣安得諉之於落訟者例談,而默然無辨乎?臣竊見世熙,特一怪妄人耳。所持者,一張幻弄之立案,所欲者,許多民人之土地,以此救伸,焉往不敗?前此再屈於京兆也,退則輒以惡言,加之於訟官,首尾十餘年,血戰不已,今臣之所摘發,爲渠大違端,而訟案已成之後,有此斥退之擧,則其必欲甘心於臣,固無足怪也。臣之前狀,已下該司,兩隻文案,俱在臣所,一取而憑案之,則其用意之奸巧,文書之破綻,不多言而可了然矣。臣不必逐條攻破,而其中尤可笑者,以臣今日處置,歸之於幕裨李重昌之所誤,眞可謂求其說而不得也。當初決給,只因訟官所報,俾成已了之案,而旣覺其非,何憚不改?一世熙之落望做謗事極小,衆民人之失業呼冤事極大,較量彼此,輕重相懸,故不得不仰稟明旨,歸之攸司,前後屈伸,皆臣之所自斷,則重昌何與焉?重昌,以剛明解事見稱,故臣啓請帶來,營中事,嘗欲以委任責效,而曾未幾何,旋除嶺邑去,雖未知其才如何,而束心謹身,勿欺主帥則有之,至如詞訟間事,渠何敢一言參涉,而有所低昂耶?今世熙之言至此,必有私怨怒於其人,而欲以陰中也。噫,近來國綱日頹,人心日渝,凡爲訟隻者,乍見訟官之主意,右彼而左己,則輙以循私受賂等說,公肆誣辱,訟官之引嫌求免,不勝其紛紜。臣誠痛恨於此,擬欲嚴立科條,以懲惡習,而意外橫逆,先加臣身,臣何以强顔冒居,專制一方乎?臣受命西下,猥當重寄,夙宵憂懼,思所塞職,賑政方畢,餓羸未蘇,麥秋已失,旱暵又酷,前頭民事,罔知攸屆。至於詳定一款,實係西民之休戚,而才識矇暗,無所的見,磨礱數月,訖未就緖,深恐毁瓦畫墁,終不免於孤恩負罪之歸也。加以素患火病,本不耐煩,遇夏以來,百症齊攻,飮噉全却,神精日消,等閑酬應,亦多脫漏,若是而其能管攝庶務,了當大事難矣。臣之宜卽解免,不容久冒,自營已審,被訟者之恣意構誣,特其細事耳。玆敢冒死封章,大聲疾籲於天地父母之前,伏乞聖明,諒臣才分之不逮,察臣情病之難强,將臣所帶職名,亟許鐫罷,以安私分,以重藩任,不勝萬幸。答曰,省疏具悉。落訟者構誣之言,何足爲嫌?卿勿過辭,從速察職。
副應敎李㙫疏曰,伏以臣母病,近益添傷於暑濕,常在床褥之中,久欲陳情請急,而適値僚員不齊,無他推移之勢。且當聖上遇旱焦勞,再擧親禱之禮,臣職在近密,不敢言私,忍抑情理,連在禁直,仍復趨參於前後駿奔之列矣。昨者陪從,還詣闕中之後,又聞母病,一倍添加,諸痛衆證,俱係危厲,蓋其本因夙患,屬又中暍特重,元氣惙惙,若不支吾,藥餌保護之節,非臣身則更無他人,至情所在,有不可以累瀆爲懼者,輒敢徑出禁門,恭俟譴罰。伏乞聖明,亟命鐫臣職名,仍治臣罪,不勝幸甚。答曰,省疏具悉。爾其勿辭,救護母病。
判尹兪得一疏曰,伏以臣於數年以來,恒以庶人自處,凡有除命,輒復撕捱控免,不敢一日安於位著,以盡自靖之道者,是臣區區微諒,而猥蒙聖恩深厚,眷臣責臣,不輕棄臣,臣亦感激嚴畏,時或不免冒出,早晩顚頓,固已料之矣。卽伏見諫院請收李惠疇放釋之啓,迺以買得良馬,分賂權門及渠之儕流爲言,卽頃年臺疏中僇辱臣身之語也。玆事虛實,聖明固已照燭,亦嘗有知卿心事,有所開釋之批,臣每誦此敎,感泣欲死。臣雖無狀,似不至於公然受武臣之良馬,而前後人言至此,誠不必呶呶提論,以汚口舌,而亦何可默然而已乎?李壄初疏則曰,惠疇買馬累匹,分賂納媚,將卒間借乘,不必深咎,而若其一匹,牽納於兵判家,至有指其馬之本主而爲言者,則此豈可諱之事,而惠疇旣不直告,重臣又不首實,其所指陳,不啻明白,而及至論啓之時,全然拔之矣。厥後因筵敎,招問于政院,則反以疏後所傳曺復卿云云之說,謂聞於初疏未上之前,而有曰兩局大臣及兵判,送人門外,各自持去,則初何以曰牽納一匹於兵判家,而將卒間借乘,不必深咎耶?李壄前後之言,破綻逕庭如此,而今此諫臣啓辭中,事迹狼藉,有不可掩云者,有若眞有是事者然。噫嘻,此何言也?身居銓任,受武人之賂馬,則其罪固大,而受其馬,而終始欺我聖明,則罪又難赦,聖上雖曲加容貸,神明亦必陰誅。傳曰,正己而不求於人,則上不怨天,下不尤人,臣於橫逆之言,實無嘅然怨尤於人,而負欺君之罪而未暴,則臣雖死於斧鑕,將不暝目矣。曾在仁廟朝,文正公金尙憲,因事進言曰,日月之光不照,則平生之志未白,政說臣今日心事,臣不勝危迫,冒死聞之於上,而當此聖心悶旱,再擧親禱之日,不得奔趨於導駕之班,而以臣滓穢之故,敢又煩籲於淸齋之時,臣誠仄惕愧恧,萬殞欲死。伏乞聖慈,特賜諒察,削臣本兼諸任,以快人心,仍許斥退,俾得自全於天地大和之中,不勝萬幸。答曰,省疏具悉。玆事,前已消雪,意外臺言,不必深嫌。卿其勿辭,從速行公。
以忠淸監司狀啓,吏曹參判權尙夏病重不得上去事,傳于南至熏曰,卿勿過辭,須速上來行公,以副予意事,回諭。
上在慶德宮。停常參·經筵。
下直,海美縣監柳載遠,任實縣監李望雲,龍安縣監鄭重朝,興海縣監朴纘新。
金弘楨,以都摠府言啓曰,副摠管金重器,漢城府坐起進去之意,敢啓。傳曰,知道。
兪命雄啓曰,都承旨姜銑,右承旨任舜元,右副承旨朴泰恒,俱病不仕進,同副承旨南至熏,以式暇出去,出納之際,事甚苟簡。右承旨任舜元,右副承旨朴泰恒,竝卽牌招察任,何如?傳曰,允。
金弘楨,以兵曹言啓曰,同知中樞府事張遇一,僉知中樞府事李泌烠·朴台輔,除授已久,俱在鄕家,衰病已劇,上來無期,依前例,今姑改差,何如?傳曰,允。
又以兵曹言啓曰,內禁衛將金重九呈狀內,本職與新除內乘,俱係闕內入直之任,每有窒礙難便之端,參量處置云,輪番掣肘之弊,果如所言。金重九內禁衛將,今姑改差,何如?傳曰,允。
又以兵曹言啓曰,委曲僉使車萬壽,本職除授,已過兩朔,而因其父義輯之就理,不得赴任云,義輯之所遭非常,査事方張,結末無期,欲令督赴,則人子情理,其勢難强,使之等待,則邊鎭久曠,亦甚可慮。委曲僉使車萬壽,今姑罷黜,何如?傳曰,允。
吏批啓曰,新除授自如察訪鄭雲柱呈狀內,積抱危痰,値此炎蒸,舊患痰眩,乘虛作孼,有升無降,昏窒不省,泄痢兼發,度數無算,旬月之內,斷無復起爲人之望,斯連入啓處置云。鄭雲柱實病旣如此,則不可强令赴任,改差何如?傳曰,允。
有政。吏批,判書李寅燁進,參判權尙夏在外,參議未差,左副承旨金弘楨進。
以李正臣爲司諫,趙道彬爲副校理,鄭是先爲判決事,尹星駿爲禮曹參議,趙斗彬爲工曹佐郞,安時相爲典籍,鄭始徵爲利仁察訪,李需命爲西部主簿,李老成爲監察,鄭楷爲禮曹佐郞,崔柱夏爲獒樹察訪,李三齡爲保安察訪,趙聖復單付兼春秋,梁禹甸單付校書博士,嚴漢重單付著作,閔泰東單付正字。
兵批,判書趙泰采進,參判洪璛病,參議許墀進,參知金致龍病,左副承旨金弘楨進。
以嚴緝爲知事,金有鉉爲知事,蔡以章爲宣傳官,張佑漢爲訓鍊判官,孫必億爲嘉德僉使,柳廷翼爲多大浦僉使,李悌望爲全羅水虞候,趙泰耉爲副司直,李壄·趙道彬·梁聖揆·洪致中爲副司果,軍官尹埠,老江僉使羅俊伯爲嘉善,賞加。
金弘楨,以禁衛營言啓曰,中部中司屬京畿五哨軍兵逢點實數六百三十五名,十五番海西別驍衛五十五名,步軍標下一名,已爲點閱整齊,來六月初一日,與內外各處入直馬步軍兵,依例替代後,舊軍放送之意,敢啓。傳曰,知道。
朴泰恒,以弘文館言啓曰,本館上番闕直,已至累日,事體至爲未安。今日政,新除授副校理趙道彬,卽爲牌招入直,何如?傳曰,允。
以備忌記,傳于金弘楨曰,社稷祈雨親祭時獻官諸執事,及五次祈雨祭獻官以下,竝書入。
以副校理趙道彬牌不進罷職傳旨,傳于朴泰恒曰,推考傳旨捧入。
朴泰恒,以弘文館言啓曰,副校理趙道彬,旣有只推之命,更爲牌招入直,何如?傳曰,允。
以副校理趙道彬再牌不進罷職傳旨,傳于朴泰恒曰,禁推傳旨捧入。
朴泰恒啓曰,險川·雙嶺兩處祈雨祭,今二十九日設行事,旣已命下矣。卽今雨勢如此,不可仍爲受香,姑爲停止之意,分付何如?傳曰,允。
又以義禁府言啓曰,今五月二十一日榻前疏決時,淸道郡楡川徒配罪人朴再興放送事,承傳啓下,故旣已行關于本道矣。臺諫,方以還收論啓,姑勿放送之意,更爲發關,何如?傳曰,允。
副司直嚴緝疏曰,伏以病伏垂死中,伏聞殿下憂旱悶雨之誠,靡不用極,旣親禱太廟,又疏決罪囚,而猶未得雨,則又下躬詣社壇之敎,前後備忘,懇惻丁寧,一字一辭,可使人感泣,高目下耳之天,豈無降格之理乎?淸齋纔始,甘霔旋下,此可見天人感應之速也。噫,殿下求言之意,蓋聞忠言嘉謨,崇論谹議,有切於時務者,而非此老病癃廢之臣所可能,請或以聖敎中已發端,條列以陳焉。嗚呼,夫所謂喜怒者,存乎中而無所偏倚,發於外而無不中節,是謂性之德而情之正也。若或不當喜而喜,不當怒而怒,則皆不得其正,而其易發而難制者,惟怒爲甚,此古人用功,尤致謹於怒字者也。肆我殿下,蓋嘗自知躁暴之病,省察之非不知矣。克治之非不切矣,而有時暴發,不覺過重,事過輒悔,悔之無及,可見於向日憲吏事矣。噫,殿下不貳過之德,或有歉於顔子,則其可悔者,不獨此一事而已。臣恐殿下無悔之時也,此蓋由於涵養未純,執守不固,怒時不能觀理,忿時不能自懲而然也。臣聞呂祖謙少時,性氣躁暴,而及看論語,至躬自厚而薄責於人,忽然覺得,意思一時平了,終身無暴怒。朱子以爲,此可爲變化氣質法,豈非殿下之所當體念者乎?夫所謂言語者,猶人之有血氣也。血脈不通,則壅遏之病生,言路不闢,則欺蔽之患作,此古之明君,所以開納導之使言者也。殿下於聽納之道,非不加意,而樂聞之誠,不繼於初,拒人之色,漸形於外,至有說而不繹,從而不改者,而言或有違忤聖旨,則摧折大過,譴罰隨至,重則或至竄謫,輕者亦未免廢置,殿下已失於恢言路之方,而當路之使人不敢言,亦甚矣。人或有觸犯時諱,則群起而攻之,公肆擠排,永枳淸塗,使不容於朝,末世疲軟者皆是,而剛果者絶無,其孰肯不計利害,挺身而敢言乎?古人所謂言可用則用之,不可用則置之,此切至之言也。罪人以言,而欲望言路之闢,不亦難哉?此蓋由於殿下好惡不及於舜,不咈有媿於湯,求之不以誠,聽之不以誠,而在下者之言,亦不曾裁抑而然也。易曰,唯君子,爲能通天下之志。自古不通下情而能治者,未之有也。苟能不分人之親疏,而惟視其邪正,不嫌言之同異,而惟察其是非,不以訐犯而罪之,不以忌諱而斥之,則壅蔽之患無自生,蕩平之治庶可見矣。豈非殿下所當勉勵者乎?爲治之道,惟在於施措之得宜,而大小當事之臣,或器小而任重,或慮淺而事近,獨任私智而興作非時,自主偏見而更革無漸,先後失序,輕重易置,事未及就,弊已生矣。殿下亦未嘗深究利病,熟講得失,一人以爲可行,則行之不疑,一人以爲可罷,則罷之無難,方定規模,全無要領,則如此而烏得免施措之乖宜乎?書曰,議事以制,政乃不迷。語曰,作事以誠,不務空言。惟殿下念之哉?保民之政,莫先於實惠之下究,而任分憂之責者,不能仰體聖心,宣布德意,中間寢格,固非一端,至於凶歲給災,逋糴蕩減,實是朝家仁政之大者,而檢覈之際,査正之間,猾吏弄奸而潛潤私槖,豪右用事而坐免公賦,間有守宰夤緣染指者,而荒田敗疇,其稅如舊,絶戶流民,所負猶前,則若是而其可望實惠之下究乎?今有仁心仁聞,而民不被其澤者,徒以文具而不以實行之也。書曰,施實德于民。惟殿下懋之哉?至若方今中外之積弊,前後相仍,細大紛興,譬如大病方危,無一毛一髮之不傷,巨厦將傾,無一榱一椽之不腐,有難歷指而徧擧,而若其贓法之不嚴,誠如聖敎,亦臣之所嘗慨然者,請溯流而言之,我朝崇奬士大夫之道,專尙名節,故朝著之上,擧以淸白勵操,儉素飭躬,人或有莊營海澤,門近市徒者,輒爲世所鄙賤,故雖中人以下,亦皆轉相慕效,一時風俗,猝然可觀,而朝廷自底於尊嚴矣。世道益下,人心不古,淸芬日消,貪風漸長,駸駸然至于今日而極矣。膏壤美土,盡歸於權門,市豎商譯,輻奏於要地,賄賂公行,干囑坌集,而當之者,恬而爲常,見之者,曾不知怪,由是而朝廷卑,紀綱頹矣。彼墨吏猾帥,無所畏忌,恣行不法,徵斂無藝,其貪汚之迹,或出於臺啓,或發於廉問,而一經行査,輒歸無實,廢置未久,收用如舊,國有贓法,特虛設而已矣。傳曰,苟子之不欲,賞之不竊,使朝廷之臣,皆以廉節相尙,使人觀感,則何憂乎貪汚之成風乎?徇貨之刑,旌廉之法,此古者勸懲之道,意在殿下擧而行之也。刑獄積滯之弊,京外大抵同然,久者幾過數十年,近者亦不下七八年,蓋獄情之疑晦,供辭之變幻,固多有未易按覈者,而其爰書之無甚難辨者,亦且淹延歲月,而或至有抱冤莫白,瘐死牢獄,其愁怨之氣,上干天和,理所固然,豈不哀哉?內則久任秋曹長席,按覈謹審,留意慮囚,外則策勵諸道方伯,別爲擇官,盡心究覈,則滯獄之弊,庶可無復如前矣。日昨疏決時,議讞可否之說,全未有聞,臣未知或放或仍,一從所坐之輕重,而果皆得其當乎?倘或罪有可恕,情有可矜,獨阻於曠蕩之典,則徒爲應故事之歸,而非以實應天之道也。聖敎,以朋黨二字,結之於下,可見聖意之深惡於此,而必欲痛絶之也。臣亦以爲,不去朋黨,則國之亡無日也。嗚呼,爰初朋黨,形迹不甚著,而故忠正公臣李浚慶遺箚,以終必爲國家難捄之患憂之,其見之於微,而慮之於遠,有如此者,今之人,不惟不憂,又從而躬駕而導之,抑何意也?噫,朝臣體國之誠,不如護黨之心,弁髦職務,倒戈交攻,將至於凶于國而後已,此豈但國事之泮渙而已乎?趣向旣異,論議角立,則親戚有同路人,朋友變爲仇敵,猜忌疾怨,日以愈甚,此豈但情志阻隔而已乎?不獨此也,闒茸無識之輩,卵育而汲引之,不恤公論,雜置臺閣,潛伺間隙,發蹤指示,或作嘗試之先鋒,或爲血戰之死士,而人皆目之以鷹犬,此豈非臺閣之辱乎?至於異己之流,則門閥材器,不讓於人,而無一甄拔,落在下僚,間或洗瘢索瑕,吹毛求疵。或曰,此人參某疏,此人參某啓,作爲罪名,一例防塞,雖其才可用,而曾不顧惜。嶺南,人材之府庫,而一登科第,虛老鄕曲,指不勝屈,自有黨論以來,用舍之不公,固已久矣。而亦未有如今日之甚者也。昔者唐之文宗,患朝臣之朋黨而嘆曰,去河北賊易,去朝廷朋黨難。先儒論之曰,朝廷有黨,則人主當以自咎,而不當以罪群臣也。文宗,不能察群臣之賢否而進退之,乃怨其難治,是猶不種不芸,而願田之蕪也。旨哉,言乎?夫源淸則流潔,表端則影直,人主苟以大公至正之道,表率群下,俾賢邪不至於混淆,是非不至於顚倒,則朋黨之患,不期熄而自熄矣。聖敎,又以上躬之闕失,生民之利病,使之悉陳無隱,殿下喜聞過恤民隱之意,同符古聖王矣。噫,今日民生之困瘁,有不忍言者,水旱連年,饑饉荐臻,道路流散,襁續不絶,閭里蕭然,如經兵燹,實無資活之策,而官家侵督,左右沓至,斗粟旣竭,賦稅何出?身衣百結,役布奚辦?科外之懲斂,亦旣多門,奪時之勞役,殆無虛日,民已不堪命矣。近因宮家之設庄,貽害民間,罔有紀極,常時宮差之往來,憑依形勢,凌轢殘氓,或藉威恐喝,或非理攘奪,人之視宮差,有如虺毒,間有奸細之徒,或持久遠之券,或挾詐僞之空文,指人舊業,以爲己有,潛賣於宮家,則宮家亦不問虛實,而內司尺量之令,行已久矣。遐遠窮民,坐失世傳之業,無他告愬,號泣而怨詛而已,則其亦可哀也。至於上躬之闕失,則臣妄以喜怒一節,已略陳於前矣。請推未畢之辭,申復焉。恭惟我殿下,卽四字缺御經筵,勤接臣隣,摠覽權綱,綜核事務,夙夜憂勤,罔敢暇豫者,五字缺日矣。殿下盛德,高出百王,則臣何敢容議,而若其小德之出入,亦有可言者矣。臣竊瞷殿下,剛克過於柔克,高明有餘而沈潛不足,故執德或欠於貞固,臨事或易於搖奪,蓋嘗焚裘於前殿,而遠物之求貿相續,蓋嘗撤閣於苑中矣,而不急之營繕不絶,身衣弋綈,手不持珠玉,而錦繡之飾,炫耀於下陳,奇巧之制,日盛於內間。噫,殿下克儉之德,尙不及於一宮之內,則外間恬侈之成風,有不足怪矣。殿下非不存心節省,而恩賞無節,需用寢廣,內帑積貯,不給於浮費,外府經用,或歸於賜予,內奴之許贖,市廛之稱貸,人或有言者,道路所傳,有難盡信,而萬一有此事,則其損國體,爲如何哉?宮中·府中,俱爲一體,然後可使內外無間,而事關內庭,則失於優容,言涉諸宮,則過於堅執,臺啓或至於經年而不從,此豈大聖人無私之義乎?君臣之間,貴乎情志之流通,而殿下之用人,徒以爵祿,而不以誠意,一人之身,乍賢乍佞,加膝墜淵,好惡靡常,故群下解體,莫有固志,實非國家之福也。至於輔相之職,其位尊嚴,其責甚重,人主之所宜禮貌之者,此敬大臣之所以列於九經之目也。殿下於待大臣之道,非不以恩禮,而或因一事之差,一言之過,不復寬暇,輒示厭薄者,非止一再矣。噫,聖朝前後置相,凡幾人矣,而終始倚任,敬禮如舊者,亦幾人哉?人君論相之初,不可不愼重,而旣卜之後,亦宜進退之以禮,殿下於此,有所忽焉,則鼎軸日輕,國體不尊矣,亦非細憂也。今玆衆弊之夥然,無非大可憂者,然,天下之事,有本有末,其本旣正,則末之不治,非所憂矣。轉移之機,其不在於殿下本源之地乎?昔宋臣司馬光,以仁明武之說,進於仁宗,蓋本諸中庸智仁勇之義也。其言曰,仁者,非煦嫗姑息之謂也,養百姓,理萬物,此人君之仁也。明者,非煩苛伺察之謂也,別賢愚,辨是非,此人君之明也。武者,非强亢暴厲之謂也,惟道所在,斷之不疑,奸不能惑,佞不能移,此人君之武也。噫,生民失業,愁怨已極,恤而濟之,仁而已矣。朝臣朋比,是非混淆,察而辨之,明而已矣。紀綱解弛,庶事廢隳,振而擧之,武而已矣,伏惟殿下留神焉。臣年已八十矣,病已臻膏肓矣。一縷殘喘,朝夕待盡,致身天陛,復近淸光,旣無路矣,此生餘日,圖報聖恩,亦無望矣。中夜撫枕,自然流涕,今當聖上求言之日,粗效區區所懷,而尸居床第,纔遭如喪,精神都已亡矣。臨筆昏瞀,文不成說,豈曰有補於萬一,只欲臨死貢忠而已?伏願殿下,俯賜省察,幸甚。答曰,省疏具悉卿懇。應旨陳戒,切中予病,其他條列,言亦切至,深嘉卿憂愛之誠也。可不體念,而策勵方伯,別擇推官,盡心究覈事,申飭諸道焉。
判府事崔錫鼎箚曰,伏以臣於日者,伏承別諭之旨,勉以卽出行公,仍參疏決,下情惶感,罔知所措。臣旣不得決然遠去,西樞除命,固當早晩祗謝,而至於入參慮囚,與聞朝議,實非賤臣之所敢安,疾患適又苦劇,未卽趨承,私心悚惕,彌日不釋,念臣罪悔之深重,情迹之危臲,豈宜遽入周行,而恩命出常,不敢孤負,仍有社稷親禱之擧,不得不冒昧趨肅,因參陪扈之列,區區分義,雖得少伸,俯仰慙懼,無以自容。且臣衰邁之齡,疾病沈頓,頃遭賤息之殤夭,情境慘切,宿患內傷·風痺等症,乘虛增㞃,支體顫掉,精神眩瞀,庭戶之間,行步艱妨,自量筋骸,將成廢疾之人。兼帶數三諸司,不無職務之相關,至如軍門,所管尤重,而緣臣病蟄日久,一任曠廢。今雖入城,以此病狀,顧無以隨事摠察,公私交損,適增罪戾。伏乞聖慈,俯諒微臣之至懇,將臣所帶兼任,一倂遞免,俾臣得以優游聖渥,度過殘年,實天地生成之澤也。答曰,省箚具悉卿懇。祈免兼任,實涉太過,卿其須體至意,安心行公。以備忘記,傳于朴泰恒曰,遣史官傳諭
左議政李濡箚曰,伏以國家災沴之作,孰非可懼,而切迫之憂,未有甚於極無,乃者,旱魃肆虐,三農輟業,西成斷望,人類將盡,幸賴我聖上蕩然警動,夙夜焦勞,責己避殿,親決庶獄,旣已躬禱於淸廟,繼又再擧于社壇,綸音纔發,甘霔隨降,及御帳殿,不避沾濕,喉司·藥院,請移齋殿,而終不允許,徹曉將事,益虔圭璧,凡所以感激天心者,靡不至焉。宜乎冥應之響捷,其爲欽仰忭祝,可勝言哉?然念連歲荐凶之餘,値此焚灼之慘,今雖得雨,節序已晩,豐歉猶未可知,前頭災害之可憂者,又不止於旱乾,則豈可以一雨而自足,遂弛對越之誠哉?如使聖上,一念寅畏,無或少忽,常如今日親禱之時,則咎徵必不復作,邦其永孚于休矣。伏願殿下加意焉。日者,以太廟祭監·監察可汰之意,奏達蒙允,近來朝儀之不肅,有非一臺監所可遽正,臣非不知請汰之或過,而蓋不如是,則亦無以警後故也。退而詳聞,其跪伏者,乃是東班糾檢監察云。臣初未諳祭監與糾檢之有異,且未能區別東西班用罰之道,故不得不略陳委折。乞命政院,更加察處。答曰,省箚具悉卿懇。陳戒切至,予當留心,而箚末事,令政院察處。仍傳于朴泰恒曰,遣史官傳諭。
上在慶德宮。停常參·經筵。
下直,舒川郡守尹行敎,河陽縣監金克謙,聞慶縣監李重昌。
金弘楨,以都摠府言啓曰,副摠管金重器,漢城府坐起進去之意,敢啓,傳曰,知道。
以備忘記,傳于朴泰恒曰,社稷親祭祈雨時承旨史官書啓,旣有前例,竝爲書入。
朴泰恒,以弘文館言啓曰,上番闕直,已過累日,而副應敎李㙫,副修撰宋正明,俱以親病,纔已受由,副校理趙道彬,今方就理,無他推移之道。令政院稟旨變通,闕員差出,仍卽牌招察任,何如?傳曰,允。
又啓曰,弘文館上番闕直,已過累日,令政院稟旨變通事,允下矣。政官,卽當牌招開政,而今已日暮,明日待開門,牌招開政,何如?傳曰,允。
以備忘記,傳于朴泰恒曰,社稷祈雨親祭時終獻官,左議政李濡,鞍具馬一匹,進幣爵酒官,判書李寅燁,薦俎官,判書尹世紀,奠幣爵酒官,大司成李濟,禮儀使,判書趙相愚,壇上執禮,參知金致龍,各熟馬一匹,壇下執禮,副司直李觀命,典祀官,正李允文,都承旨姜銑,左承旨兪命雄,右承旨任舜元,左副承旨金弘楨,右副承旨朴泰恒,同副承旨南至熏,大祝,副修撰宋正明,修撰李世最,副司果李正臣·李邦彦,各半熟馬一匹,壇司,令尹濂,祝史,副司直盧世夏,副司果洪好人,正郞李景說·尹憲周,齋郞,副司果具萬理,佐郞趙聖復,正郞權始經,佐郞李眞儉,假注書洪啓廸·洪尙寅,記事官李挺周,記注官南世珍,各兒馬一匹,監察以下諸執事,各上弦弓一張賜給。
以備忘記,傳于朴泰恒曰,五次祈雨祭獻官,都承旨姜銑,左承旨兪命雄,右承旨任舜元,各半熟馬一匹,典祀官兼大祝,判官金垕,右通禮姜世輔,正郞權始經,各兒馬一匹,監察以下諸執事,各上弦弓一張賜給。
又以備忘記,傳于朴泰恒曰,社稷祈雨親祭時內官張厚載·姜以源·曺漢卿·李重蔓,各半熟馬一匹,世子宮祭時內官朴斗卿·崔泓·金振文·孫啓輝,各兒馬一匹賜給。
掌令尹會啓曰,臣伏見坡州幼學李重英等疏本,則盛論蔡明胤·任守幹等慢侮兩賢臣之罪,而以罪同罰異,誅惡不嚴,臺閣之上,尙此寥寥爲言,臣於是,不勝瞿然,繼之以慙恧也。夫蔡明胤之稱謂一脈公言,任守幹之泛稱兩臣者,同出於侮賢之意,則擬律之或重或輕,宜有公議,臣之忝臺,亦已多日,而疏儒之斥,若是深峻,則臣何敢晏然於臺次乎?請命遞斥臣職。答曰,勿辭。
朴泰恒啓曰,掌令尹會,再啓煩瀆,退待物論矣。傳曰,知道。
正言鄭纘先啓曰,臣於再昨,傳啓退出之後,得伏見判尹兪得一疏本,則以臣請收李惠疇放送之啓,意其挨逼於自己,張皇分疏,費辭自辨,臣不勝瞿然,繼之以訝惑也。夫惠疇賂馬之說,當初臺疏,旣擧所聞,若其所受之家,雖未能的知某某家,以渠置對之辭觀之,初招始發二匹,再招又發二匹,則其多數買來之狀,已不可掩,無論其分賂與否,槪其貪取濫猾之迹,不啻狼藉,論其罪狀,宜不止於徒配,而今因疏決,遽蒙全宥,故臣不得不摭其文案中所載之罪目,略有論列,冀收成命而已。固未嘗指逼於受賂之人,今此重臣之引而自當,實非臣意慮之所到也。然臣適忝言地,目見聖朝贓法之不嚴,略論帥臣貪猾之罪狀,而重臣之替當分疏,至於如此,臣何敢自謂無失,而晏然在職乎?且臣得見坡州儒生李重英等疏,則以蔡明胤·任守幹等罪同罰異爲言,至斥臺閣之不言,而臣之忝此職,已閱月矣。曾未有論及於此事,則今於非斥之言,誠無自解,以此以彼,臣之不敢冒居臺次也決矣。昨緣暍病方苦,無計自力,今始來避,所失尤大,請命遞斥臣職。答曰,勿辭。
朴泰恒啓曰,正言鄭纘先,再啓煩瀆,退待物論矣。傳曰,知道。
右尹閔鎭遠疏曰,伏以臣於日昨疏決入侍時,以李東彦事,妄陳區區所懷,遽承臣子不敢聞之嚴敎,惶隕趨退,恭俟譴罰,而席藁累日,尙無處分,臣於是,冞增悚蹙,不知置身之所也。蓋臣年來,久在外職,東彦獄事顚末,曾所未詳,自忝金吾之後,按閱文案,則江床前後之招,率多人理必無之說,儘有違錯可疑之端,臣竊爲東彦冤之,適當悶旱之日,思欲仰贊聖上導迎和氣之至意,咫尺前席,率爾仰達,而愚衷所激,不憚申復,此實臣之罪也。臣若心知東彦之眞有罪,而故爲游辭救解,欺誣聖聰,則神明,必殛之矣。惟其平日言行,不能見孚於君上,以致悔責甚勤,辭旨極嚴,至以護黨飜獄爲敎,臣直欲攢地以入而不可得也,人臣負此罪名,何敢一日容息,而聖量天大,過賜涵宥,鈇鉞不加,職名猶在,揆諸邦憲,寧不舛哉?玆敢昧死陳章,仰溷天聽,伏乞聖明,將臣本職及兼帶金吾·籌司·摠府等任,先賜鐫削,仍命有司,勘臣罪名,以嚴王法,以振朝綱,幸甚。答曰,省疏具悉。卿其勿辭察職。
上在慶德宮。停常參·經筵。
金弘楨,以御營廳言啓曰,今此下番馬步軍兵各技試才賞格,分數多寡,以本廳所儲木綿面給後,別單書入之意,敢啓。傳曰,知道。
有政。吏批,判書李寅燁進,參判權尙夏在外,參議未差,都承旨姜銑進。以崔錫恒爲副提學,李㙫爲應敎,宋正明爲修撰,尹夏敎爲全州判官,金啓煥爲金泉察訪,李端章爲自如察訪,李台佐爲兼西學敎授,尹東夏單付校書副正字。
兵批,判書趙泰采進,參判洪璛病,參議許墀病,參知金致龍進,左副承旨金弘楨進。以李汝迪爲宣傳官,金萬增爲僉知,朴守剛爲內禁衛將,崔慶昌爲委曲僉使,朴泰道爲訓鍊主簿,張遇一爲副護軍。
以修撰宋正明牌不進罷職傳旨,傳于南至熏曰,推考傳旨捧入。
兪命雄啓曰,右承旨任舜元同姓孼四寸妹幼學元翊揆妻任氏身死,服制出嫁降等,已行四日,出仕,何如?傳曰,允。
南至熏,以禮曹言啓曰,卽接永昭殿參奉所報,則今日大雨時,正殿西殿左右衝椽端蓋板二處滲漏,夫防草一立剝落,後面椽端蓋板二處,東邊椽端蓋板一處滲漏,前面夫防草一立剝落,中排設廳東邊第一間一處,東行閣二處,玄明門·紫極門·典祀廳等處,庫庫雨漏,仰塗剝落,齋室抹樓間道里一箇,椽木四箇,香廳南邊簷家椽木六箇,雨漏折破,獻官諸執事入接處,庫庫滲漏,仰壁亦爲仰〈剝〉落云。依例本曹堂上·郞廳進去奉審後,稟處,何如?傳曰,允。
南至熏,以禮曹言啓曰,臣東郁,進詣永昭殿雨漏處奉審,則正殿西邊左右衝椽端蓋板二處滲漏,夫防草一立剝落,後面椽端蓋板二處,東邊椽端蓋板一處滲漏,前面夫防草一立剝落,中排設廳東邊一間一處,東行閣二處,玄明門·紫極門·典祀廳等處,庫庫雨漏,仰壁剝落,齋室抹樓間道里一箇,椽木四箇,香廳南邊簷家椽木六箇,雨漏折破,獻官諸執事入接處,庫庫滲漏,仰壁剝落處,果如本殿參奉所報,而滲漏處,不至大段。卽今雨勢如此,姑待前頭開霽後,擇日修改之意,取稟。傳曰,知道。
持平李柱天啓曰,頃者,前修撰任守幹之與論通塞,專出於爲國家愛惜人才之意,則已施之罰,亦宜爭執,而徒爲惹鬧之端,終非鎭定之道,故臣亦不爲追提於事過之後矣。今以一鄕儒之投疏,臺閣反爲紛然引避,臣竊訝焉。雖然,同僚旣以此先避,則臣何敢自以爲是,而晏然於職次乎?請命遞斥臣職。答曰,勿辭。
正言洪禹瑞啓曰,臣之情勢,萬分臲卼,決無抗顔就列之理,頃上辭本,仰暴血懇,而反承溫批,開釋備至,臣誠驚惶感激,益不知所以自措也。連章瀆擾,有所不敢,呈告蹙伏之中,適値親禱廟社之擧,輒差執事之任,分義所在,他不暇顧,冒沒趨詣,連參駿奔之列,而進退無據,廉義都喪,臣猶知愧,人謂斯何?因仍蹲冒,斷無是理,不得不更尋長單,冀蒙譴罷,而喉司不諒,一向退却,虛帶官銜,奄過數旬,日夕兢惕,如坐針氈矣。昨伏見坡州儒生等疏本,則以蔡明胤·任守幹罪同伐異,而臺閣尙此寥寥爲言,臣於是,不勝瞿然之至,兩人之侮慢先正,本無差殊,朝家之用罰輕重,未免班駁,則任言責者,在所當論,而喑無一言,固其所也。臣雖踪地如此,而職名猶在,則不言之咎,臣亦難免,其何可一刻苟冒於臺端乎?緣臣感疾病劇,今始扶曳來避,所失尤大,請命遞斥臣職。答曰,勿辭。
朴泰恒啓曰,持平李柱天,正言洪禹瑞,再啓煩瀆,退待物論矣。傳曰,知道。
又啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
右參贊李益壽疏曰,伏以臣,伏見同義禁李晩成之疏,不勝瞿然之至。李東彦罪名至重,固不敢有所容議,而獄情未白,心有疑悶,適當聖上悶旱恤囚之日,妄以所嘗忖度於中者,竊附惟輕之義,仰陳酌處之請,而若其申必明推問一款,獄情所在,似不可已。臣之意見,本來如此,故每欲一請憑處,而第其據官隷供對之辭,質問邑倅,恐有損於事體。此獄究覈之端,惟在替含一節,而江床之言,旣在於永得之招,終委於作故之吏,則藉令必淸之供,實如江床之所告,從而憑斷,恐非審允之道,故臣之終不請拿,意固有在,而然念此端,旣出本招,則全沒事端,終爲掩置之歸。玆於論奏之際,旣去委折而已,而今者同僚,全不舒究,遽加評議,以臣陳白,謂之添却枝葉,筵奏疏辭,意俱非常,臣之所陳,方在於欲存事體,而乃曰,卽欲藉此斷案,臣之所請,亦在於特賜酌處,而乃曰,轉使蔓延申復爲說,顯示不平之色,臣竊訝之。向使臣,初不稱停輕重,徒思遵放獄例,卽請拿覈,則亦豈有同僚今日之言耶?臨事周審,竟取咎謗,是臣之故,尙誰尤哉?又於其疏,除及昨年聯席時話句,至有云云,無論彼此酬酢之如何,同僚若知臣初意之嘗欲一番憑問,則設有不合於心者,惟當反覆參究,不復致疑於作意攙入,而今反以辭氣相加,無所顧忌。臣竊爲同僚惜之,然莫非臣忝居首席,情意不孚之致,臣何顔面,冒居議讞之地乎?伏乞聖明,特垂諒察,亟遞臣金吾之任,以安私分,千萬幸甚。答曰,省疏具悉。於卿少無可嫌之事,安心行公。
持平李柱天上疏。大槪,臣於病伏尋單中,敢陳耿耿之愚衷,以備省覽事。入啓。答曰,省疏具悉。二件陳戒,言甚切至,深用嘉尙,可不留心焉?
戶曹參判李晩成辭職上疏。入啓。答曰,省疏具悉。卿其勿辭察職。
都承旨姜銑,左承旨兪命雄,右承旨任舜元上疏。大槪,疊受賞典,冞增愧悚,乞寢成命,以安微分事。入啓。答曰,省疏具悉。卿等,勿辭領受焉。
大司成李濟上疏。大槪,敢陳職事,略效愚見,伏乞聖鑑,特賜採擇,俾學務不至隳廢事。入啓。答曰,省疏具悉。條陳之事,令廟堂稟處。
司宰奉事李相休上疏。大槪,目見災沴之孔慘,不勝憂愛之微忱,敢應求言之旨,附陳陰雨之策,以備裁察事。入啓。答曰,省疏具悉。應旨進言,出於憂愛之誠,可不留心焉?他餘條件,令廟堂採施,而如弑其父,果有逆變,則事之驚心,孰大於此?宜令攸司稟處。
修撰李世最箚子。大槪,敢陳鼓說,以應明旨事。入啓。答曰,省箚具悉。縷縷誡誨,亶出忠愛,予甚嘉尙,可不體念焉。其中可以議處事,令廟堂稟處。
上在慶德宮。停常參·經筵。
下直,海南縣監林世弼。
金弘楨啓曰,備邊司郞廳來言,今日,賓廳坐起日次,而大臣有故,不得來會云矣。敢啓。傳曰,知道。
朴泰恒啓曰,大司憲李廷謙,執義李箕洪,持平李世瑾在外,掌令丁道復呈辭入啓,掌令尹會,持平李柱天避嫌退待,今日以監察茶時之意,敢啓。傳曰,知道。
任舜元啓曰,吏曹郞廳來言,臺諫有闕,政事,何以爲之?取稟。傳曰,明日爲之。
朴泰恒啓曰,金吾堂上,久不開坐,罪囚積滯,委屬可慮。判義禁李益壽,同義禁閔鎭遠·李晩成,竝卽牌招,開坐何如?傳曰,允。
任舜元,以侍講院言啓曰,今來月初二日,王世子行會講禮之意,敢啓。傳曰,知道。
以正言洪禹瑞牌不進罷職傳旨,傳于南至熏曰,推考傳旨捧入。
任舜元,以禮曹言啓曰,卽接宗廟署所報,則昨日大雨後,永寧殿第七室西邊第一班子綾花紙滲漏云,臣曹與本署提調,眼同奉審後,稟處,何如?傳曰,允。
又以禮曹言啓曰,臣東郁,進詣永寧殿,與本署提調李思永,眼同奉審,則永寧殿第七室西邊第一班子綾花紙,顯有滲漏之痕,果與本署官員所報神榻至近之處,有此滲漏之痕。此與殿外雨漏處,事體有別,不可等待雨勢之開霽,修改吉日,令日官推擇,則來六月十一日辰時爲吉云。自第五室至八室,先告事由祭,同日曉頭,行移安,同日同時,還安及還安祭,事畢後,臨時設行,而自第一室至第四室,自第九室至十一室,則告由祭,一體設行。所用雜物,令各該司磨鍊進排。臣曹與戶曹堂上·本署提調,眼同看檢,何如?傳曰,允。
南至熏,以兵曹言啓曰,今五月朔,各廳堂下將官等試射,當爲設行,而連有公故,不得爲之之意,敢啓。傳曰,知道。
兪命雄,以漢城府言啓曰,西部監董官崔相圭汰去,代新除授主簿李需命,改付標以入之意,敢啓。傳曰,知道。
朴泰恒啓曰,今月二十一日疏決時,大臣前席所達之語,擧條有誤錄處,故改付標以入,而當該假注書,不可無警責之道,請推考,臣亦難免不察之失,惶恐敢啓。傳曰,知道。
玉堂箚曰,竝引嫌而退。還收之啓,臺體則然,意外疏辨,在我何嫌?初旣譴罷,不必追劾,儒疏侵斥,何至爲嫌?別生異見,意在曲護,揆以公議,不可仍置。請正言鄭纘先,掌令尹會,正言洪禹瑞出仕,持平李柱天遞差。答曰,依啓。
掌令尹會啓曰,請還收印信僞造罪人孫自哲減死定配之命。請還收靈光定配罪人混放送之命。請通津府使閔純拿問定罪。請洪原縣監沈彦漢罷職。措辭竝見上臣伏見監察呈課,則日昨自社稷還宮時,百官班列中,戶曹正郞韓配義,佐郞李明升,班行未罷之前,以末班,徑先避雨,入于依幕云,事之可駭,莫此爲甚。請戶曹正郞韓配義,佐郞李明升,竝汰去。答曰,不允。末端兩件事,依啓。
左議政李濡箚子。大槪,亟收賞賚之命,以安私分,仍令遞免,俾無曠職之弊事。入啓。答曰,省箚具悉卿懇。有疾未參,別無所□,錫馬之典,實遵舊例,卿其安心領受,俟間行公,以□□□□傳于南至熏曰,遣史官傳諭。
吏曹判書李寅燁上疏。大槪,乞收錫馬之命,以重賞典,仍許遞臣職名,□□殘喘事。入啓。答曰,省疏具悉。卿其勿辭領受,從速行公。日記廳郞廳李宜喆書。郞廳李□彬校正。
缺捕廳跟捕事,有難奉行者,敢此冒瀆,伏乞聖明,更加裁處,以爲存舊例杜後弊事。入啓。答曰,省疏具悉。事勢誠如卿等疏陳,前日擧條,令政院勿施焉。
戶曹判書尹世紀上疏。大槪,臣之情勢病勢,決難仍居於職次,且於賜馬之命,有不敢冒受者,乞遞臣職,以謝公議,還收成命,以重賞典事。入啓。答曰,省疏具悉。卿其勿辭領受,從速行公。
禮曹判書趙相愚上疏。大槪,冀寢賜馬之命,以重賞典,以安愚分事。入啓。答曰,省疏具悉。卿其勿辭領受焉。
副應敎李㙫上疏。大槪,臣昨因母病沈重,違召坐罷,不意又蒙敍復之恩,天牌踵臨,而顧臣情理煎迫,與前無異,謹詣闕外,疾聲呼籲,乞蒙恩遞,仍勘違慢之罪事。入啓。答曰,省疏具悉。爾其勿辭,救護母病。以上朝報
吏批啓曰,本曹參議,今當差出,而擬望之人乏少,外任竝擬,何如?傳曰,允。
又□□□□□□□□□□□□□□□擬□□□乏少,外任竝擬,何如?傳曰,允。
又啓曰,宗簿寺主簿□□,身病甚重,不得察任云,改差,何如?傳曰,允。
又啓曰,新除授平安都事李宇謙呈狀內,痰火挾勞添劇,根柢已痼,藥餌無効,數月之內,決難赴任,斯速入啓處置云。李宇謙病勢旣如此,則勢難强令赴任,今姑改差,何如?傳曰,允。
弘文館啓曰,本館僚員,或在外,或就理,或親病,不得行公,上下亦無推移輪直之勢,事之苟簡,莫此爲甚,本館闕員,今日政,以在京無故人,盡數差出,仍卽牌招察任,何如?傳曰,允。以上吏曹謄錄
上在慶德宮。停常參·經筵。
下直,忠淸兵使元徽,靈光郡守權,靑巖察訪李齊說。
謝恩,兼弼善李正臣。
義禁府啓曰,卽接月令醫員洪達命手本,則時囚罪人趙道彬,腹部浮脹,呼吸不通,加以添得暑感,症情危劇,達夜苦痛,食飮專廢云。自前罪人病勢如此,則例有保放救療之規,敢此仰稟。傳曰,放送。
假注書洪尙寅病,代以金爲之。
政院啓曰,戶曹判書尹世紀,連呈辭單,久不行公,事務積滯,委屬可慮,卽爲牌招,何如?傳曰,允。
傳曰,召對爲之。
入侍,承旨南至熏,玉堂趙泰億·鄭栻,假注書洪啓迪,兼春秋鄭來周·趙聖復。
平安監司書目,義州等二十五邑,去月十四日五日六日八日九日下雨,或得一犂之雨,或得一鋤之雨,田畓各榖,方爲茁長之時,連得雨澤,其中殷山·順川·博川等三邑段,非時雹災,而至於殷山段,雹片累日不消,民事可慮事。
開城留守書目,去月二十四日始雨,連夜大注,至翌日寅時乃止,而連日微灑,二十八日又爲大注,高燥之畓,雖未浹洽,平野擧皆漲滿,木花·黍粟,日漸茂盛,民事誠爲多幸事。
黃海監司書目,康翎等十三邑,去月二十三日四日下雨,或至一犂許,或至一鋤許,雖未浹洽於畓庫,黍粟各榖,頗有回蘇之望,根耕豆太,皆可播種,誠爲多幸事。
府前啓,請還收印信僞造罪人孫自哲減死定配之命。請還收靈光定配罪人混放送之命。請通津府使閔純拿問定罪。措辭竝見上答曰,不允。末端事,依啓。
院前啓,請還收徒配罪人李惠疇放釋之命。請還收定配罪人朴再興減等之命事。請木川縣監南宮欽罷職。措辭竝見上答曰,不允。末端事,依啓。
司諫李正臣啓曰,臣於頃者,忝叨憲職,論蔡明胤事,而嶺儒徐錫宗,以執法太寬,殊無痛劾之意爲言,而譏切備至,臣於其時,適會去職,未及自列。畿儒李重英等,又以蔡明胤·任守幹罪同罰異,侵斥臺閣之臣,遣辭甚緊,諸臺相繼引避,臣之向來,職在諫列,亦且兩日,則到今難冒之勢,實無異同。畿儒,又擧蔡明胤削黜事,至以擬律太輕,不顧公議,亦甚可駭等語,專攻臣身,則臣之被斥,視諸臣不啻較重。以此以彼,尤何一刻仍居於臺次乎?請命遞斥臣職。答曰,勿辭。以上朝報
入侍時,趙泰億所啓,常漢輩,各有役名,而貧殘之氓,無以辦出軍布,或多竊盜之弊,旣已自營將捉致,而本官不知其死於某處,不出物故立案,侵及隣族,其爲民害,類如是矣。此後則以盜之見捉者,雖承款之後,役名及居住,詳細問之,自營將發關各其官,使出物故公文,卽定代立之丁,無使侵及隣族,則此可爲一分救弊之道矣。上曰,儒臣所達,似當有稍勝之効,依此爲之,可也。御營廳謄錄
又所啓,臣聞嚴緝疏中,有各道推官擇差事,臣亦有所懷,敢達矣。外方討捕使之任,專爲禁盜□□家,必以有才望者□□諉以譏捕之權,而其中或有勤於究覈,良民之橫罹者,未及詳察,惟以刑杖爲務,無辜而冤死者甚多。臣亦嘗往來鄕曲,習聞其弊,一人當死而十人死者有之。大抵以善治盜得名者,率多濫用刑杖之人,而周牢·亂杖,亦皆必死之刑。登問之際,未得其實狀,而致有冤死之民,殺人,固應死之律,而必行三覆,蓋出於重大辟愼刑獄之意,則特定同推官,如全州營將則以判官同推,礪山營將則以府使爲同推,如溫陽之次地官兼營將者,以其邑元無定兼官爲同推,眼同究問,則濫刑之弊,似可少止矣。鄭栻曰,小臣書啓中,亦陳其弊矣。營將爲任,不輕而重,近來則堂上武弁,未有不爲營將者,殺人極罪,亦以法杖,從容盤問,豈非重人命之意,而至於治盜,無論虛實,刑杖濫酷,誣服者多,若不誣服,則死於杖下,夫治盜之際,若知爲盜者之在於某處云,則卽以秘密關子,移本官捉來,面質推問,卽古規也,而以忠淸道營將等所爲觀之,皆令軍官輩,領率元賊,橫行閭里,譏捕賊黨,厥輩皆是無賴之常漢,其作拏索賂於民間,庸有紀極乎?營將趙脩治盜之方,稍爲無弊,而此外率多謗言,忠州營將金夏鼎,則以延豐盜賊事,使人譏捕於嶺底一路,橫行場市,到處作弊,無關文任自捉囚,至於數三處,極爲可駭矣。泰億所達,治盜時眼同推覈之說,誠是矣。營將旣已取服之後,則雖變辭於考覈官,還送營將,更加酷刑,取服乃已,莫如初問時,詳察其冤與不冤,爲宜矣。泰億曰,救弊無他策,若與同推相議,各以意見,消詳參覈,不無所益,則特定推官,似不可已矣。上曰,治盜不可不嚴,而但太嚴則必有無辜而枉死,太緩則必有正犯而網漏,寬猛得中,誠極未易,然而與其太嚴而無辜者枉死,反不如緩治而有辜者或漏,治盜之道,大體然矣。儒臣所達同推之說,不無意見,令廟堂稟處。
鄭栻所啓,勉戒之語,趙泰億,旣已仰達矣。一心對越,以災爲祥,甘注連日,此實由於聖上應天以實之心,而無實惠則不可以悅豫天心,諸道狀聞及御史廉問中,民弊之切急者,分付廟堂,可罷者罷之,可蠲者蠲之,則似可爲實惠矣。上曰,速爲回啓事,分付廟堂,可也。以上備局謄錄
上在慶德宮。停常參·經筵。
下直,咸陽郡守鄭重基,井邑縣監洪禹寧,居昌縣監李基聖。
義禁府啓曰,弑夫罪人順承,旣已拿來囚,而係是綱常,依例三省推鞫,何如?傳曰,允。
政院啓曰,三省推鞫事,命下矣。委官,何大臣進去乎?敢稟。傳曰,左相進去。
又啓曰,卽者,義禁府郞廳,以委官意來言,今日三省推鞫事,命下矣。判義禁李益壽,同義禁閔鎭遠·李晩成,竝在呈告中,令政院卽爲牌招,以爲開坐之地云矣。敢啓。傳曰,竝牌招。
又啓曰,判義禁李益壽,同義禁閔鎭遠·李晩成,竝牌不進,推考傳旨,今方捧入,而莫重省獄,不可遷就,李益壽·閔鎭遠·李晩成,更爲牌招開坐,何如?傳曰,允。
又啓曰,判義禁李益壽,同義禁閔鎭遠·李晩成,再招不進,推考傳旨,今方捧入矣。所當更請牌招,而一日三牌,有傷事體,日勢且暮,何以爲之?敢稟。傳曰,明朝牌招。
去夜,吏曹郞廳外巡檢時,忠勳都事柳光廷,無緣闕直,依法典罷職。
咸鏡監司書目,咸興呈,以金進實女,金永白女兩兒,五月十八日,雷震致死,事係變異事。
忠淸監司書目,黃澗縣監金季珍,衰敗已甚,身病且重,不得已罷黜事。
上在慶德宮。停常參·經筵。
下直,咸鏡監司尹德駿。
傳曰,咸鏡監司尹德駿,留待引見。
事變假注書南一明病,代以金始㷜爲之。
政院啓曰,卽者同義禁閔鎭遠,承牌入來,判義禁李益壽,違牌之後,待命金吾門外云,同義禁李晩成,再招不進,推考傳旨,今方捧入矣。一日三牌,有違事體,省鞫開坐,如是遷就,何以爲之?敢稟。傳曰,判金吾之今日違牌,至於待命,實涉太過,同義禁李晩成,平生病痛,在於執滯,今玆撕捱,亦必由此,實甚未安,明朝更爲牌招,俾無省鞫遷就之弊。
又啓曰,禁府郞廳,以委官意來言,本府堂上不齊,三省推鞫,今日不得爲之云矣。敢啓。傳曰,知道。
同義禁閔鎭遠辭職上疏及判義禁李益壽上疏。大槪,荐召之下,黽勉祗詣,而臣之情勢,斷無冒出之理,反覆思惟,終不敢承命,亟削臣職,仍治臣罪,以爲人臣逋慢者之戒事。及同義禁李晩成,牌不進後上疏。大槪,荐速違逋,罪合萬死,卽又伏見長僚疏,槪以臣未徹之疏,引以爲不安之端,至於屢違不進,雖未知措語之如何,而若臣難冒之勢,則於此益決,玆於召命之下,又未克祗承,席藁私次,恭俟誅譴,乞命鐫遞臣職名,伏下司敗,勘臣辜犯,使邦憲獲伸,鞫事勿滯事。入啓。傳曰,判義禁李益壽,同義禁閔鎭遠·李晩成,俱以金吾堂上,前旣陳疏,承批之後,又爲辭職,一事再疏,事體未安。此上疏竝還出給,更爲牌招,以爲趁卽省鞫之地。
觀象監,辰時有霧氣,未時,太白見於巳地。啓。以上朝報
尹德駿留待時所啓,北路素稱雄藩,而物力亦爲凋殘,一自禁蔘之後,商賈絶少,且魚産絶貴,收稅無面,自咸興獨鎭設置之後,事體尤重,雖欲備置軍器,或試給賞,而亦無辦出之路。本營曾有商稅收捧之事,蓋出於譏察行旅之意,而數年前開城留守,以開府物力之蕩敗,請自松都收捧以用,而廟堂輕易許給,使之限十年收捧。厥後自本營,啓請還給,而至今不許,商稅收捧,旣出於照管譏察之意,則自開府收稅,大乖法意,臣待罪籌司時,常欲變通,以存舊例,而未及稟定矣。商稅之一年所捧,其數零星,不滿十同之木,而在本營得失爲重,開府則以近京之故,本府留守,頻參籌司之坐,凡有陳請,多所設施,至於所貸用木綿布百餘同,纔有減價折給之事矣。松都若以旣得還捨爲難,必不無別樣劃給之物,本營前所捧商稅,依古規還屬本營,以爲一分補用之地,如何?上曰,分付備局,依此爲之,可也。備局謄錄
上在慶德宮。停常參·經筵。
未時,太白見於巳地。
政院啓曰,今日賓廳日次,兩司當爲入侍,而諫院無行公之員。除在外,引避退待外,呈告人員,卽爲牌招,以爲推移入侍之地,何如?傳曰,允。
又啓曰,判義禁李益壽牌不進,同義禁李晩成來到闕外,陳疏退去,推考傳旨,今方捧入,而三省罪人拿來,已至屢日,尙未設鞫,其在事體,極涉未安。李益壽·李晩成竝卽更爲牌招,以爲開坐之地,何如?傳曰,允。
又啓曰,今日省鞫之坐,兩司當爲進參,而憲府無行公之員。新除授掌令林世儉,持平李澤竝卽牌招,以爲推移參鞫之地,何如?傳曰,允。
傳曰,大臣·備局堂上引見。
引見時,判義禁李益壽,同義禁李晩成推考,更爲牌招開坐事,下敎。戶曹正郞韓配義,佐郞李明升仍任事,榻前定奪。
慶尙監司書目,道內染病,方痛三千四百八十六名,物故一千三百五名,已差一千三百四十八名,紅疫物故二十六名,當此農務方劇之日,染病·紅疫一向熾盛,止息無期,民事可慮事。
禁府,申弼淸·閔純拿囚。啓。
謝恩,掌令林世儉。
持平李澤牌不進,依承傳罷職。
弑夫罪人順承,元情承服,結案取招。
引見時,掌令尹會所啓,臣以韓配義·李明升汰去事,有所論啓而蒙允矣,追聞物議,多有稱冤之言。伊時委折,若或一毫差爽,則其爲冤枉,誠如言者之言,故臣欲以此引避,而更爲思量,則論啓初非出於風聞,而只憑監察呈課,則先自引避,有違臺例,欲避不避,槪以此也。今日筵中,戶曹判書尹世紀,以韓配義·李明升等枉被罪罰事,縷縷陳達,至於仍任,雖未知其間事實之果如何,而臣以論啓之人,何敢晏然於臺次乎?請命遞斥臣職。上曰,勿辭。
正言鄭纘先所啓,日昨,右僚以被斥於畿儒,而至於引避,臣當處置,而臣亦被斥儒疏中人耳。曾以此自列,則其何敢晏然在職,處置他人乎?旣未能參涉於立落之間,決難仍冒臺次,請命遞斥臣職。上曰,勿辭。
李濡啓曰,三省推鞫,事體至重,而金吾堂上有引嫌之事,累次違牌,罪人上來已久,尙未開坐,極爲未安。雖有可引之嫌,今此鞫坐,則不可不參,而尙此撕捱,事甚不當。筵席各陳所見之際,是非未必相同,而互相爭論,雖或相逼,所爭者公也,事過之後,何可以此引嫌不出乎?判義禁李益壽,同義禁李晩成,竝爲推考牌招,何如?上曰,省鞫事體至重,而罪人拿來,今已累日,尙未開坐,極爲未安。李益壽則因李晩成疏斥,引嫌陳疏,固爲太過,晩成則以江床更爲刑推爲言,如欲飜獄則已,旣服之罪人,更爲刑推,殊甚未安,然此爲不用之言,雖有一時嚴敎,亦不可以此過嫌,必遞乃已,而晩成本來執滯,必守己見,更不欲參涉於此獄,撕捱至此,實所未曉,至於益壽之提論申必淸事。蓋以爲獄體則當問,而事體則不當問,固非必欲拿問之意,亦非必欲憑斷獄事之意,則在晩成,不必爲怒,而晩成之如是相較,尤爲非矣。連日違牌,大損事體,才因政院啓辭,竝令再招,而其必爲進來,又未可知,竝推考,更爲牌招開坐,可也。
副校理趙泰億曰,臣於前冬待罪中庠時,有犯科擧子囚治事,其時儒生李夏疇,至於通文詬辱,如臣無似,忝叨學館,遭此逆境,不得不陳疏請譴,而自上特命科次,夏疇,竟至停擧,臣尤不勝惶恐,聞夏疇入格於監試初試,而以被罰之故,不得赴會試,其後累次節製,亦不得赴。凡停擧之法,或有停一擧者,或有停二擧者,不必許久仍停,而儒罰異於朝律,無歲抄書入之事。且日月已久,自上似難記憶,若不提稟,則無可解之時矣。當初停擧,出於一時警責,則到今旣久之後,似當有解停之道,故敢達。上曰,罰已行矣,解停,可也。上曰,京外人情之弊,其來已久,而未有甚於今日,予常痛駭。前冬持平李大成疏中,論掖庭所屬下人,人情操弄之弊,情狀可惡,極可驚駭,而已過之事,殆同捕風捉影,未知的在何月何日,故未果査出懲治,而欲爲申飭日後矣。其後筵中,左相,因其疏有所陳達,而以言涉掖庭,則厭聞爲言,雖係掖庭之事,人主無厭聞之意,是萬萬意外,心常慨然矣。當初之不爲査治者,只以已過之事,有難摘發,而自今以後,各別申飭。凡御供監進之際,如有人情操縱之弊,使之告知於所捧納各其司,如司饔院所納,則告于司饔院,禮曹所納,則告于禮曹,隨現査治,從重科罪事,分付,可也。以上朝報
義禁府啓曰,弑夫罪人順承,旣已承服正刑,依法文破家瀦澤,降其邑號,子女爲奴等事,令各該司捧承傳擧行,何如?傳曰,允。禁府謄錄
入侍時,李濡所啓,此乃江原監司宋廷奎狀啓也,以爲嶺東江陵以北六邑,災損特甚,麥秋大歉,各邑之告急相續,嶺南沿海,牟麥大熟云,而有此移給之請矣。第旣已節晩,分付移給之際,勢有所未及,似難許施,且以貿穀還致於嶺東,別作海倉,積儲穀貴,則減價散賣,賤則增價貿米。如常平之制,爲言。此則非卽今救急之策,而曾已廟堂以設倉儲穀事,有所定奪,分付本道,前監司時,謂其各邑之不以爲便,啓聞防塞矣。今此廷奎,則所請如是,從當商確,更爲稟定矣。上曰,儲穀一款,退後商確稟定,而移轉一款,今已節晩,勢未及周旋,置之,可也。
又啓曰,此京畿監司李健命,狀啓也,以本道沿江及峽邑,上年農事凶歉偏酷,以糶穀及帖價米,分給飢民,僅僅全活,而麥秋又爲失稔,民間形勢,殆甚春窮,糶穀已盡,繼賑無策,故請得江都·南漢·京倉移轉米五六千石,以爲分給各邑之地矣。今年麥秋,異於當初所料,果爲不實,民間窘急,其勢固然,而上年年事,雖曰凶歉,不至於乙·丙之甚,春夏間京外市直,終不下,西關最是凶歉,而飢死不多矣。第以荐歲飢荒之故,外方爲之過慮,輒有陳請,朝家亦爲之曲從其請,而江都·南漢軍餉米,則非大凶之歲,有難輕動,且曾前所給,旣多未收而蕩減,今又出給,事甚重難。雖許其請,一邊所分,不過數百石,亦豈爲大段救濟之道乎?如不得已,則京倉所儲米,或可參酌劃給矣。李寅燁曰,畿甸則罕耕秋牟,多植春牟,故今年麥秋,固有不實處,而亦不至大無。畿伯所請,爲慮峽邑麥後之飢,而卽今黍粟頗好,早穀匪久當出,大臣所達軍餉不可輕動之言,固爲得當,而雖京倉所儲,各處分給之後,見存之數,殊甚零星。三南所辦之穀,送船已久,而未及上來,姑無可給之穀,當觀前頭,如有艱食最甚之處,則本道必更爲啓請,該廳又當隨聞變通,倉穀亦不必豫給矣。上曰,該廳堂上所達,誠然矣。姑觀前頭處之,可也。以上備局謄錄
上在慶德宮。停常參·經筵。
下直,吉州牧使成至重,麟山僉使李聖時,委曲僉使崔慶昌。
自昧爽至卯時,沈霧。未時,太白見於巳地。
政院啓曰,兵曹判書趙泰采依昨日定奪,明朝除肅拜,出去仁川地,本職兵曹判書命召及兼帶禁衛大將命召,來請還納,而考見前例,則或替授都提調,或有仍佩往來之時,而兵曹判書命召,似不當替授於禁衛營都提調,何以爲之?敢稟。傳曰,仍佩往還。以上燼餘
吏曹啓曰,臺諫及守令多闕,政事,取稟。傳曰,明日爲之。
輔德朴行義再度呈辭。入啓。遞差。
禁府,柳東起拿囚。啓。以上朝報
禁衛營啓曰,大將臣趙泰采,今六月初七日下去仁川地,未回還間,營中諸事,都提調臣李濡,依例擧行之意,敢啓。傳曰,知道。
上在慶德宮。停常參·經筵。
下直,永同縣監李箕翊。
有政。吏批,判書李寅燁進,參判權尙夏在外,參議李光佐在外,右承旨任舜元進。兵批,判書趙泰采,巡審事仁川地出去,參判洪璛進,參議許墀病,參知金致龍病,左承旨兪命雄進。朴泰舒爲長水縣監。戶曹正郞韓配義,佐郞李明升仍任。趙之重爲兼春秋,李斗望·全百祿·李世俊·洪處武·李碩寬·李漢珪·張成漢·閔泳·李暉·張宇相·李泳·宋繼商·鄭經載·沈澍·丁道復爲副護軍,李墪爲副司直,趙泰老·崔重泰爲司果,趙泰東·李東馣·宋徵殷·尹世綏·李宜顯·孟萬澤·李震壽·李坦·兪命弘·任埅·黃一夏爲副司果,金始㷜爲司正,李溶爲司猛,南崙爲副司勇。
假注書洪啓迪病,代以成胤光爲之。
正言洪禹瑞啓曰,臣情病俱苦,理難供職,而職名未解,虛帶至今,思效一日之責,累陳區區之忱,伏承聖批,特賜開可,臣誠不勝惶感。至於兩司請罪事,則聖上以實涉過當,爲敎,臣不能無惑焉。夫伊日臺臣,目擊宮僚誣毁前賢之狀,退出之後,無一言駁正,含默之習,不爲無罪,故臣敢以竝加論列,而批旨如此,臣何敢自以爲是而晏然於職次乎?且兩僚,以被斥畿儒事,相繼引避,處置歸於臣身,而臣亦混被其斥,曾已引避,有不可可否於同僚立落之間,故日昨詣臺,以此自列,喉司以省鞫言送相値之故,退却不捧,往復數次,終不捧入,臣不得已泯默退歸,及至鞫坐將開,事體嚴重,而同僚皆已退待,更無推移備員之勢,臣又不得不進參矣。今聞物議,以臣嫌難處置,則自在應避之中,而冒嫌參坐,有違臺體,大加非斥,臣於是誠無以自解,以此以彼,俱不可一刻苟冒,請命遞斥臣職。答曰,勿辭。
南至熏啓曰,正言洪禹瑞,再啓煩瀆,退待物論矣。傳曰,知道。
任舜元啓曰,吏曹郞廳來言,臺諫有闕,政事,何以爲之?取稟。傳曰,明日爲之。
備忘記,史官四員待命,騎馬十二匹立之。
掌令林世儉啓曰,請還收印信僞造罪人孫自哲減死定配之命。請還收靈光定配罪人混放送之命。措辭竝見上掌令尹會,以云云引嫌而退,當初論啓,旣據呈課伸救之言,在我何嫌?請掌令尹會出仕。答曰,不允。處置事,依啓。
傳于任舜元曰,召對爲之。召對入侍時,知事閔鎭厚從重推考,牌招察任事,榻前下敎。
正言洪禹瑞上疏。大槪,敢暴情病難强之實狀,冀蒙鐫遞職名,兼附區區所懷,以備裁察事。入啓。答曰,省疏具悉。昨見會講文義說話,則朴行義詆毁前賢,語多謬戾,殊極駭異,不可置而不論,特罷其職,而兩司之臣亦可罪之說,實涉過當也。書出擧條,曉然知之,旣是伊日下敎,則必無公然掩置之理,而不卽出於朝紙,誠甚未安,當該承旨,從重推考,下款事,捽曳罵詈,殊失待士子之道,推考警責,爲宜也。爾其勿辭,從速察職。
都承旨姜銑上疏。大槪,今於諫臣疏中,非斥政院之語,臣以伊日入侍承旨,旣不敢晏然職次,冒死呼籲,乞蒙譴罷,以肅朝綱,以謝臺議事。入啓。答曰,省疏具悉。卿其勿辭,從速察職。
左承旨兪命雄,左副承旨金弘楨,同副承旨南至熏上疏。大槪,臣等於諫臣之疏,有不可獨爲晏然者,玆敢露章自劾,乞遞臣等之職,以安微分事。入啓。答曰,省疏具悉。爾等勿辭,從速察職。以上燼餘上曰,知中樞府事閔鎭厚所遭,雖曰非常,業已累次開釋,則不可一向撕捱,而至於所帶賓客之任,乃是春宮輔導之職,尤不可一向引入,而連違召命,無意行公,事體未安。閔鎭厚從重推考,卽爲牌招察任,可也。出朝報
吏批,啓曰,全羅監司今當差出,而守令中可合人竝擬,何如?傳曰,允。
又啓曰,會寧府使,今當差出,而當品中可合人乏少,曾經閫帥人員竝擬,何如?傳曰,允。
又啓曰,新除授長水縣監權斗寅呈狀內,今年六十有六,揆以法典,決不可冒沒赴任,斯速入啓處置云。權斗寅旣已年滿,則不可仍令赴任,改差,何如?傳曰,允。以上吏曹謄錄
上在慶德宮。停常參·經筵。
都承旨姜銑初度呈辭。入啓。傳曰,還出給。
副校理趙道彬三度呈辭。入啓。遞差。
府前啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上竝引嫌而退,當初勘律,旣出參酌,侵斥之言,不必爲嫌,被斥儒疏,前旣引避,則嫌難處置,其勢固然,臨鞫不避,亦有前例,至於上敎,不必深嫌。請司諫李正臣,正言鄭纘先·洪禹瑞,竝命出仕。答曰,不允。處置事,依啓。
未時,太白見於巳地。
謝恩,兼校書校理李台佐。
正言洪禹瑞牌不進,依承傳罷職。
正言鄭纘先啓曰,臣伏見同僚疏本,以頃日會講時,入侍臺官,不論朴行義侮賢之罪,大加譏斥,至有請罪之擧,臣不勝瞿然惶悚之至。行義毁詆前賢,辭意悖妄,臣於伊日,親聞其言,以甚駭異,略有所辨斥,而且入侍諸臣,群起攻斥,備陳辨破,則此足以懲其謬妄之失,至於退出後駁正,則臣之愚意,適未及此,故不卽論列矣。今者僚臺,至以媕婀容默,操切蹴踏,無復餘地,遣辭之際,全不裁量,臣竊慨然也。如臣巽懦,久忝言地,未嘗論一事劾一人,則不言之咎,固已自知。況被同僚之無限譏詆,其何敢一刻抗顔於臺次乎?請命遞斥臣職。答曰,勿辭。
吏曹啓曰,臺諫有闕,政事,取稟。傳曰,明日爲之。
傳曰,知事閔鎭厚疏批已下,更爲牌招察任。
備忘記,成均館官員,例爲晝夜直,而曾前晝摘奸時,每每闕直,昨於夜摘奸,又爲闕直,其全不守直之狀,據此可知,事之驚駭,莫此爲甚。司藝金龜瑞拿推,自今以後,各別嚴飭,毋得一刻離直。
謝恩,知事閔鎭厚。
禁府,金龜瑞拿囚。啓。
知事閔鎭厚上疏。大槪,不意昨夕,天牌特降,惝怳而莫知所出,趑趄而不敢遽進,反覆思惟,終又坐犯違傲之科,分義掃盡,萬死猶輕,玆敢悉暴危衷,冀伏刑章事。入啓。答曰,省疏具悉卿懇。前後特敎之下,一向撕捱,殊涉太過,安心勿辭,卽日行公。
上在慶德宮。停常參·經筵。
未時,太白見於巳地。
傳曰,東南關王廟,例爲晝夜直,而昨夜摘奸時,南關王廟守直官以下,全然闕直,晝直之虛疎,可以推知,殊甚可駭。參軍以下,竝令攸司,從重科罪,自今以後,着實守直事,各別申飭。
政院啓曰,去夜內摘奸時,有頉處察推事,命下矣。各司有頉中,通禮院則入直引儀,逐日罷漏時,來詣闕下,收聚肅拜單子,親呈政院,自是規例也,去夜入直引儀,來詣闕下之際,承傳摘奸,昧爽始到該院,則其所執頉,事勢則然,而渠之稱冤,亦所不已。且歸厚署本在龍山,而考見文書,則曾於甲申十一月十一日晝講入侍時,因特進官李彦綱所啓,折受籍沒家舍,設立直房,以爲本署官吏止接之所,而江上本署,則元無守直之事矣。今此摘奸時執頉,事固然矣,而其間曲折如此,兩司官吏以下,似當有參酌之道,何以爲之?敢稟。傳曰,竝勿論。
訓鍊參軍田宗碩,東學假官惠民署參奉慶起昌,儀賓府代直司譯院副奉事申之泳,西學假官典醫監訓導金重,司譯院正趙弼周等,本月初七日各司夜摘奸時,無緣闕直,依承傳罷職。
謝恩,輔德李頤晩,弼善丁道復,司書洪致中。
忠淸監司書目,淸風呈,以大司諫權尙游辭職上疏上送事。啓。遞差。
又書目,韓山兼任林川呈,以修撰權忭辭職上疏上送事。啓。遞差。
都承旨姜銑上疏。大槪,長單還給,出於意外,惶恐狼狽,罔知攸措,敢暴萬死,更暴情病,冀蒙譴罷,以安私分事。入啓。答曰,省疏具悉。臺疏蓋出於未詳,伊時事狀,則不必深嫌,卿勿過辭,從速察職。以上朝報
御營廳啓曰,以英陵陵內虎患,本廳牙兵四十四名,令敎鍊官領率發送,以爲追捕之地矣。卽者敎鍊官來言,陵寢內外林藪之處,遍踏窮披者,已過旬日,竟無蹤跡可尋云。蓋其虎患,似不過一時往來,元非常留於陵內者,更觀前頭形止而處之,宜當,不必一向久留。今姑撤還之意,敢啓。傳曰,知道。
上在慶德宮。停常參·經筵。
政院啓曰,吏曹郞廳來言,今日爲政事,命下,而判書李寅燁陳疏入啓,參判權尙夏,參議李光佐皆在外,待判書李寅燁辭疏批下,卽爲牌招開政,何如?傳曰,允。
又啓曰,諫臣引避退待,已至數日,尙未處置,憲府無行公之員,連以監察茶時,俱爲未安。除在別外,呈告未肅拜人員,竝卽牌招察任,何如?傳曰,允。
謝恩,掌令李翊漢,持平李廷濟。
府前啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上离筵勸講之言,所宜愼擇,前代儒賢之事,不當輕論,而日昨春宮會講時,前輔德朴行義,因文義陳說之際,侵侮宋儒文忠公眞德秀,言甚謬戾,不少顧藉。噫,德秀之微言緖論,實多有功於斯文,況一部衍義,迭爲兩筵之所陳,講讀其書,思其人之意,尤當如何。而行義職在侍講之任,公肆侵詆之說,已極駭然,而及夫諸臣,明辨痛斥之後,猶不知引縮自反,援及亞聖,言尤絶悖,其所擧措,極爲無據,罷職薄罰,不足以懲其罪,請前輔德朴行義削奪官爵。答曰,不允。
司諫李正臣啓曰,臣於會講時,猥隨諸臣之後,入侍胄筵,前輔德朴行義訿毁前賢,援及亞聖,語極悖妄,諸臣痛陳其謬戾,臣亦有所論斥矣。及其會講罷出,臣直詣臺廳,以被斥於儒疏事,引避而退,處置請出,黽勉趨詣,而伏見正言洪禹瑞疏本,則以不劾朴行義事,大加非斥,至以媕婀成習,直氣消沮,容默之習,乃至於此,兩司之臣,不可不罪爲言,臣不勝瞿然之至。臣於會講罷出之後,卽在引避之中,退待累日,再昨始爲就列,則未有刺擧,勢難使然,旣被僚臺,無限詆斥,至有請罪之擧,臣雖以兼任,進參會講,職是諫列,則其不可强自區別,冒沒廉義也,決矣。臣於再昨就職之時,以此引嫌,見阻喉司,不得不尋單而退,今因僚臺處置,召牌下降,分義是懼,輒復詣臺,而臣之情勢,決難可否於此事,則其何敢仍據於臺次乎?請命遞斥臣職。答曰,勿辭。
咸鏡監司書目,今月朔膳進上,乾古刀魚,齊到營門後,臣一一看審,則不能精乾,殊欠謹敬,而以其極貴之故,細細作片,混雜充數,誠極駭然。其在體禮,所當一倂退黜。啓聞退期,一時封進,而同古刀魚,當其産節,絶不得捉,今已過時,尤難購得,難保其趁速追封,故不得已以其中擇捧者,大殿朔膳,則僅準其數,爲先封進。而中殿·世子宮所封,則更良嚴飭措備,追後封進,而當該守令安邊府使李玄祚,德源府使趙重藺,文川郡守鄭海尙,北靑判官金世鍈,利城縣監朴重圭一倂罷黜事。啓。傳曰,曾因御史書啓,罷黜守令外,竝勿罷只推,勿待罪事,回諭。
謝恩,副校理李世最。
備邊司薦,以鄭是先爲廣州府尹。
夜一更,月犯心後星。
吏曹判書李寅燁辭職上疏。入啓。答曰,省疏具悉。卿勿過辭,安心行公。以上朝報
吏批啓曰,淸州素號難治,近尤蕩殘,不可不擇人,他道守令中,可合人竝擬,何如?傳曰,允。
又啓曰,兵曹正郞朴鳳齡,掌隷院司評尹景績,俱以身病甚重,不得察任云,竝改差,何如?傳曰,允。以上吏曹謄錄
上在慶德宮。停常參·經筵。
下直,多大浦僉使柳挺翼。
政院啓曰,判義禁李益壽,同義禁李晩成,累日引入,不爲行公,滯囚之弊,誠爲可慮,竝卽牌招察任,何如?傳曰,允。
吏曹啓曰,臺諫有闕,政事,取稟。傳曰,明日爲之。
京畿監司書目,果川縣監張梡,今月初十日身死事。
府前啓,請還收印信僞造罪人孫自哲减死定配之命。請還收靈光定配罪人混放送之命。措辭竝見上請前輔德朴行義削奪官爵。竝引嫌而退,可罪之斥,殊欠平穩,而不劾之失,在所難免,揆以臺體,勢難仍在,未及論劾,其勢固然,而嫌難處置,亦有所執,不可以此輕遞言官,請正言鄭纘先遞差,司諫李正臣出仕。答曰,不允。處置事,依啓。
大司成李濟上疏。大槪,臣久叨匪據,果速臺斥,所被臚列之言,極其駭悖,決不可一日仍玷,以貽賢關之羞,玆敢陳章,伏乞聖明,亟罷臣職而治臣罪,以靖私義,以謝臺議事。入啓。答曰,省疏具悉。臺言爽實,在我何嫌?爾其勿辭,從速察職。
上在慶德宮。停常參·經筵。
下直,江華留守朴權,登山僉使尹淰。
右副承旨朴泰恒三度呈辭。入啓。遞差。
傳曰,江華留守朴權,留待引見。
政院啓曰,金吾滯囚之弊,委屬可慮,判義禁李益壽,同義禁李晩成,昨日違牌,尙不行公,更爲牌招察任,何如?傳曰,允。
府前啓,請還收印信僞造罪人孫自哲減死定配之命,請還收靈光定配罪人混放送之命,請前輔德朴行義削奪官爵。答曰,勿煩。
謝恩,同副承旨趙泰老。
全羅都事書目,觀察使李光佐,今月初七日遭母喪事。
政院啓曰,全羅道前觀察使李光佐,纔遭母喪,新監司朴弼明,時在廣州府任所,重地久曠,委屬可慮。新除授廣州府尹鄭是先,使之趁明日出肅,仍令數日內辭朝,以爲次次交代赴任之地,何如?傳曰,允。
左議政李濡箚子。大槪,敢陳病狀,乞遞職名事。入啓。答曰,省箚具悉卿懇。疾患如此,予用慮念,卿其安心勿辭,從容善攝。仍傳曰,遣史官傳諭,遣御醫看病。
上在慶德宮。停常參·經筵。
下直,加德僉使孫必億。
禁府,鄭弘佐拿囚。啓。
謝恩,兵曹正郞李縡,副應敎李㙫,修撰宋正明,右副承旨南至熏。
平安監司書目,道內渭原等三十一邑,前月初一·二·三日,初八日,十四日,二十五日·六日·七日·八日·九日,本月初二·三日得雨,而觀其各邑所報,且參以所聞,江邊及淸北中山各邑,雨水過多,風雹之災,亦甚非常,各穀被害損傷,在在皆然。安州以南,至中和及沿海三縣段,雖云連得雨澤,一未周洽,或一鋤而止,或一犂而止,自去月晦前,點雨不下,風氣不好,方當發穗之際,已有枯損之患,數日內若不得雨,民事誠爲渴悶。至於理山·江界之非時雹災,人物壓死,事極驚慘事。
又書目,道內咸從等四邑,前月念後小雨,旋卽開霽,點雨不下,烈日杲杲,凄風連吹,雨意邈然,數日內若不得雨,前頭民事,誠爲悶慮。淸南沿海及三縣各邑良中,不卜日虔禱事。
備忘記,自去月晦間雨霽之後,今過一旬,雨意邈然,正當大雨時行之節,旱乾又復如此,立秋不遠,民事渴悶。其令禮官,祈雨祭稟旨設行。
府啓,請還收印信僞造罪人孫自哲減死定配之命,請還收靈光定配罪人混放送之命,請前輔德朴行義削奪官爵。措辭竝見上空闕雖非時御之所,事體至嚴,閹豎實掌灑掃之役,尤宜謹愼,而近當昌慶宮空虛,時有一韓姓內官,多率樂人,廣設酒饌,游宴於大內深嚴之地,略無顧忌,傳說狼藉,莫不爲駭。今日國家,少有紀綱,此輩安敢乃爾?其放縱無嚴之習,不可不懲,請令攸司,嚴問於昌慶宮守直內官處,以爲從重科罪之地。答曰,不允。末端事,依啓。
傳曰,昨因本院啓辭,廣州府尹鄭是先趁明日出肅事,允下矣。今日不爲肅謝,未知,何故耶?問啓。
備忘記,昨觀江原道暗行御史沈壽賢書啓,則封書中,農事形止,搜訪人才兩條,俱無擧論之事,殊涉疎漏,推考。
政院啓曰,問啓事,命下矣。卽者吏曹郞廳來言,昨日命下之後,自本曹屢次發牌催促,則鄭是先方患暑感,症勢危重,末由起動,不得出肅云矣,敢啓。傳曰,允。
禮曹啓曰,命下矣。自去月雨霽之後,雨意邈然,民事之渴悶,誠如聖敎,初次祈雨祭,三角山·木覓山·漢江等處,遣三品官,不卜日來十六日設行事,分付,何如?傳曰,允。
傳曰,都政遷就之弊,比來益甚,不可不念,今此吏曹堂上不備,春夏等褒貶,尙未磨勘,參議有闕之代,明日政官牌招,開政差出,仍卽牌招察任。
副修撰鄭栻上疏。大槪,臣於直中,得聞老母,猝患暑泄,症情苦劇,情理煎迫,實無離側在直之勢,玆敢冒死控籲,伏乞聖慈,亟遞臣職,俾得及時歸護,以伸至情事。入啓。答曰,省疏具悉。爾其勿辭,救護母病。
輔德李頤晩上疏。大槪,臣於囚人鄭纘輝供辭,有不可晏然者,略陳委折,冀蒙垂察,且治臣罪,以爲人臣奉使不審者之戒事。入啓。答曰,省疏具悉。囚人自明之說,不必爲嫌,爾其勿辭察職。
上在慶德宮。停常參·經筵。
有政。吏批,判書李寅燁進,參判權尙夏在外,參議未差,都承旨姜銑進。兵批,判書趙泰采病,參判洪璛病,參議許墀進,參知金致龍病,左副承旨金弘楨進。
吏批啓曰,本曹參議,今當差出,而擬望之人乏少,承旨及未赴任監司,竝擬,何如?傳曰,允。
以李焌爲禁府都事,趙泰東爲吏曹參議,尹星駿爲淮陽府使,李宇謙爲襄陽府使,宋徵殷爲鐵原府使,沈廷耉爲通川郡守,朴泰恒爲副護軍,朴鳳齡爲副司果。
姜銑啓曰,本院今戊子春夏等褒貶,當爲等第,而無實郞廳,不得爲之之意,敢啓。傳曰,知道。
又以議政府司錄,以左議政意啓曰,本府今戊子年春夏等褒貶,當爲等第,而領議政·右議政,時未備員,不得磨勘之意,敢啓。傳曰,知道。
臨昌君焜,針灸呈辭。入啓。傳曰,遣針醫看病。
姜銑,以忠勳府啓曰,今戊子年春夏等褒貶,當爲磨勘,而有司堂上有故,限內不得爲之之意,敢啓。傳曰,知道。
又以吏曹言啓曰,本曹今戊子年春夏等褒貶,當爲等第磨勘,而參判權尙夏在外,參議未差,限內不得磨勘之意,敢啓。傳曰,知道。
又以刑曹言啓曰,本曹郞廳及所屬各司官員,今戊子春夏等殿最,限內所當磨勘,而判書臣黃欽,時未出仕,不得爲之之意,敢啓。傳曰,知道。
又以漢城府言啓曰,今戊子年春夏等,本府郞廳及五部四山官員,當爲褒貶等第,而判尹兪得一方在呈告中,限內不得磨勘之意,敢啓。傳曰,知道。
又以宣惠廳郞廳,以都提調左議政意啓曰,本廳及常平廳郞廳,今春夏等褒貶,當爲等第,而都提調領·右相俱未備位,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳,今戊子年春夏等褒貶等第,當爲磨勘,而有司堂上三員內,二員有故,限內不得爲之之意,敢啓。傳曰,知道。
又以禮曹言啓曰,今春夏等褒貶,本曹堂上有故,限內不得爲之之意,敢啓。傳曰,知道。
又以儀賓府言啓曰,本府郞廳,今春夏等褒貶,當爲磨勘,而時無現存之員,不得爲之之意,敢啓。傳曰,知道。
又以中樞府言啓曰,本府郞廳及錄事·醫員等,今春夏褒貶,當爲磨勘,而領府事尹趾完在外,限內不得爲之之意,敢啓。傳曰,知道。
又以內局官員,以副提調意啓曰,本院今春夏等褒貶,當爲等第,而都提調臣李濡,提調臣趙相愚有故,限內不得爲之之意,敢啓。傳曰,知道。
南至熏,以奉常寺郞廳,以都提調意啓曰,今春夏等等第,因都提調有故,不得磨勘矣。今當一體磨勘,而郞廳旣多遞改,依他各司例,蕩滌之意,敢啓。傳曰,知道。
又以義禁府言啓曰,今春夏等本府郞廳褒貶,當爲磨勘,而判義禁李益壽,同義禁李晩成,方在呈告中,限內不得爲之之意,敢啓。傳曰,知道。
掌令李翊漢·林世儉啓曰,請還收印信僞造罪人孫自哲減死定配之命。請還收靈光定配罪人混放送之命。請前輔德朴行義削奪官爵。措辭竝見上答曰,勿煩。
上在慶德宮。停常參·經筵。
南至熏啓曰,全羅監營褒貶啓本,終無上來之事,而本道監司李光佐,在喪未及磨勘之致,而都事金昌錫不爲頉啓,事甚未安,不可無警責之道,推考,何如?傳曰,允。
金弘楨啓曰,伏見平安監司尹趾仁,江華留守黃欽,平安兵使李昌肇,慶尙左水使李泓,全羅右水使崔鼎鉉,今戊子年春夏等褒貶啓本,則邊將中無一人居下,殊無嚴明殿最之意,竝推考,何如?傳曰,允。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
傳于南至熏曰,史官三員待命,騎馬九匹立之。
南至熏啓曰,敬寧殿秋享大祭,王世子親行事,下令矣。分付該曹擧行,何如?傳曰,允。
又以戶曹言啓曰,本曹所屬各司今戊子年春夏等褒貶,及五部去丁亥秋冬等褒貶,竝爲磨勘以入,而平市署去丙戌秋冬等,丁亥春夏秋冬等,今戊子春夏等,司宰監去丁亥秋冬等,今戊子春夏等,長興庫去丁亥秋冬等,今戊子春夏等,濟用監去丁亥秋冬等,今戊子春夏等,內資寺今戊子春夏等褒貶,提調有故,軍資監今戊子春夏等褒貶,都提調有故,五部今戊子春夏等褒貶,漢城府堂上有故,竝不得磨勘之意,敢啓。傳曰,知道。
又以工曹言啓曰,本曹郞廳及屬司官員等褒貶,今戊子春夏等六度,四山監役官等去丁亥秋冬等一度等第,磨勘以入,而瓦署別提二員未差,四山監役官,則漢城府堂上有故,未及磨勘,故不得等第之意,敢啓。傳曰,知道。
傳于南至熏曰,凡奏御文字,事體重大,而近觀入啓文書,則非但字劃不精,或從簡省,多有以半字書之者,殊非詳愼之道,此後本院,各別申飭。
上在慶德宮。停常參·經筵。
有政。吏批,判書李寅燁式暇,參判權尙夏在外,參議趙泰東進,右副承旨金弘楨進。兵批,判書趙泰采病,參判洪璛病,參議許墀病,參知金致龍進,右副承旨金弘楨進。
吏批啓曰,判書李寅燁式暇,參判權尙夏在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避·外任竝擬,何如?傳曰,允。
以李壄爲左承旨,李震壽爲右副承旨,金聖淵爲監察,金夢瑞爲刑曹正郞,趙泰億爲修撰,李海朝爲副修撰,任舜元·趙泰老爲副司直,李世祥·朴泓爲僉知。
姜銑啓曰,弘文館修撰宋正明,以親病陳疏出去,此與無端徑出有異,而旣犯擅離之科,推考,何如?傳曰,允。
又啓曰,廳中位甚不齊,出納之際,事多苟簡,承旨有闕之代,政官牌招差出,仍卽牌招察任,何如?傳曰,允。
以李壄牌不進罷職傳旨,傳于兪命雄曰,推考傳旨捧入。
姜銑啓曰,諸處戰亡人,遣近臣設祭事,曾有特敎,而因親祭得雨,卜日後姑爲停止矣。祈雨祭,今又設行,成命不可中寢,似當依前聖敎擧行,敢此仰稟。傳曰,依爲之。
兪命雄,以禮曹言啓曰,因政院啓辭,戰亡人處,遣近臣設祭事,命下矣。依前啓下,險川·雙嶺等處,遣近臣,不卜日來二十日設行,而祭物進排,執事官差定,壇所修掃等事,急速考例擧行之意,京畿監司處知委,何如?傳曰,允。
金弘楨,以義禁府言啓曰,再昨月令醫員洪達命手本內,時囚罪人東彦,累日毒痢,元氣赤脫之餘,添得中暑,手足厥逆,六脈沈微,言語不通,氣息奄奄,萬分危急云,使之各別救療矣。連次手本內,東彦病勢,以相當藥物,多般救療,而小無寸效,漸至危急云,在前罪人病勢,如是危重,則雖係重囚,或有保放救療之規,敢此仰稟。傳曰,東彦何等重囚,而敢請保放乎?該府所爲,殊甚未便,推考。
又以兵曹言啓曰,今六月十六日,官奴日喜稱名人,自開陽門入來,差備門外擊錚,極爲駭愕,令攸司囚禁治罪。同門守門將韓時翊,常時不能禁斷雜人,以致闌入,不可無警責之道,推考,何如?傳曰,允。
掌令李翊漢·林世儉,持平李廷濟啓曰,請還收印信僞造罪人孫自哲減死定配之命,請還收靈光定配罪人混放送之命,請司諫朴行義削奪官爵。措辭竝見上答曰,勿煩。
正言金始煥啓曰,請還收徒配罪人李惠疇放釋之命,請還收減等罪人朴再興放送之命。措辭竝見上答曰,勿煩。
同副承旨趙泰老上疏。大槪,脚腫添重,無計起動,乞蒙遞改,以便公私事。入啓。踏啓字。
修撰宋正明上疏。大槪,慘慽之餘,母病增劇,情理煎迫,不忍留在,陳章徑退,冀被譴何事。入啓。答曰,省疏具悉。爾其勿辭,救護母病。
副修撰鄭栻上疏。大槪,伏蒙恩由,歸護母病,而症情無減,尙在褥,臣之情理,實無離側供仕之望,乞賜遞改,以便救護,兼附所懷,以備裁察事。入啓。答曰,省疏具悉。勉戒之言,誠甚切至,予用嘉尙,可不留心焉?臺啓差爽,則請仍何妨?旣云差爽,則調遷亦何傷乎?至於責罰臺臣,尤涉太過也。金吾事,誠如疏論,而一向牌召,亦損事體,捧入辭單,未知其率爾也。爾其勿辭察職。
上在慶德宮。停常參·經筵。
李震壽啓曰,大司憲李廷謙,執義李箕洪,持平李世瑾在外,掌令李翊漢·林世儉,持平李廷濟呈辭,今日以監察茶時之意,敢啓。傳曰,知道。
御祭雙嶺戰亡將士處,遣近臣致祭。祭文,王若曰,噫,予眇躬,忝居大位,夙夜祗慄,于玆三紀。惟其德涼,自速災異,一旱涉秋,天地如燬。小沛旋收,膏澤又閟,西成望斷,民命近止。憂心焚灼,恫若在己,從古六字缺靜言思之,豈無所以?追提丙·丁,至今切齒。人五字缺猝至,沁都咫尺,朝計未遂。孤城月暈,卒弱糧櫃,白登危急,外援日俟。嗟爾嶺南,忠義之士,奮不顧身,赴難千里。煙火相望,行在密邇,士氣自倍,天顔有喜。捷書之報,擧切懸企,全師敗衄,曾是不意。枕骸沙場,飮恨九地,毅魄餒而,餘七十禩。天陰鬼哭,寧可聞此?傷心慘目,孰大於是?昔歲戊辰,寧陵有事,輦過雙嶺,少停車騎。爰命輔臣,以手歷指,曷堪凄悲,爲汝投酒。歲月雖久,一念未弛,値此極無,靡所不思。我親爲文,煩冤是慰,生旣殉國,幽明一理。惟爾群靈,携朋挈類,導達天和,歆此我觶。亟沛甘澤,蘇我赤子,邦家寧謐,自今伊始。故玆敎示,想宜知悉。
兪命雄啓曰,昨日修撰趙泰億,副修撰鄭栻,陳疏下批之後,夜深不得請牌,下番未免闕直,事甚未安。修撰趙泰億,副修撰鄭栻,竝卽牌招,以爲推移入直之地,何如?傳曰,允。
以修撰趙泰億,副修撰鄭栻牌不進罷職傳旨,傳于南至熏曰,推考傳旨捧入。
南至熏,以弘文館言啓曰,本館下番,連日闕直,事體未安,修撰趙泰億,副修撰鄭栻,旣有只推之命,竝更爲牌招,以爲推移入直之地,何如?傳曰,允。
傳于南至熏曰,寧陵行幸時,住駕雙嶺矣。今當致祭,心切感動,親製祭文以下,與險川一體設行事,分付。
南至熏,以禮曹言啓曰,今六月二十二日,乃是立秋節,還御正殿,復常膳等事,依例擧行事,分付,何如?傳曰,亢旱斯酷,決難還御,得雨後更稟,可也。
上在慶德宮。停常參·經筵。
李震壽啓曰,大司憲李廷謙,執義李箕洪,持平李世瑾在外,掌令李翊漢·林世儉,持平李廷濟呈辭,今日以監察茶時之意,敢啓。傳曰,知道。
上在慶德宮。停常參·經筵。
李震壽啓曰,大司憲李廷謙,掌令李翊漢·林世儉,持平李廷濟呈辭,執義李箕洪,持平李世瑾在外,今日以監察茶時之意,敢啓。傳曰,知道。
兪命雄啓曰,弘文館副校理李世最,修撰趙泰億,以祈雨祭獻官,朝已受香,進往於雙嶺·險川,日已過午,尙無替直之員,事甚未安,副應敎李㙫,校理沈壽賢,修撰宋正明,副修撰鄭栻,竝卽牌招,以爲推移入直之地,何如?傳曰,允。
傳于兪命雄曰,史官二員待命,騎馬六匹立之。
上在慶德宮。停常參·經筵。
右參贊李益壽三度呈辭,傳于兪命雄曰,只遞判金吾。
判尹兪得一三度呈辭,傳于兪命雄曰,只遞本職。
金弘楨啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。不惟賓廳次對,備局開坐,亦且久廢,當此艱虞溢目之日,恬嬉日甚,予實慨然也。
李震壽,以義禁府言啓曰,以咸鏡道暗行御史洪重休書啓,刑曹粘目,端川前郡守曺浚卿,會寧前府使李碩根,城津前僉使李萬相等,移本府處置事,允下矣。曺浚卿今方待命,卽爲拿囚,而李碩根·李萬相,時在各其任所,發遣府羅將,依例交代後拿來,何如?傳曰,允。
金弘楨,以都摠府言啓曰,都摠管金宇杭,以文臣朔試射試官,訓鍊院進去之意,敢啓。傳曰,知道。
李震壽啓曰,刑曹判書黃欽,交龜上來,已有多日,而尙不出肅,參判金演亦爲呈辭引入,罪囚積滯,事甚可慮,判書黃欽,參判金演,竝卽牌招察任,何如?傳曰,允。
金弘楨,以御營廳言啓曰,本廳軍色郞廳李大成,旣遞本職,時無職名,令該曹依例付軍職,冠帶常仕,何如?傳曰,允。
兪命雄,以弘文館言啓曰,本館上番校理臣沈壽益,以訓鍊都監郞廳,今日坐起晝仕出去之意,敢啓。傳曰,知道。
又以承文院官員,以都提調意啓曰,本院前權知副正字鄭雲柱,移拜察訪矣,遞職後無屬處,依例還仕本院,何如?傳曰,允。
金弘楨,以兵曹言啓曰,今六月二十日,私奴六萬稱名人,自開陽門入來,差備門外擊錚,極爲駭愕,令攸司囚禁治罪。同門守門將李曼常,常時不能禁斷雜人,以致闌入,亦難免其責,推考,何如?傳曰,允。
兪命雄,以觀象監官員,以都提調意啓曰,本監曆日,與淸曆每相差謬,頃於乙酉年,定送監官員許遠於北京,貿得方書以來,自後大小月,二十四氣,上下弦望時刻分秒,無不脗合,而但所謂二百恒年表中,日躔之最都,衝金各星之列數,年根與算法不合,故以書往復於欽天監敎算者河君錫,則又以乙酉至癸巳年根出送,所謂年根,乃作曆之宗法,無此,則布算者,無從下手,癸巳以後,實無推算之路,且日月食時刻分秒,每多違舛,必及河君錫未死之前,學得以來,依乙酉年例,前頭冬至使行時,更送許遠,卒究其未及究者,以完其法,似爲得宜,敢此仰稟。傳曰,依爲之。
以備忘記,傳于兪命雄曰,昨日玉堂入直上下番,俱以祈雨祭祭官,受香出去,則在外之人,卽當替直,而日已過午,政院請牌之後,始乃入來,揆以事體,殊甚未安,竝從重推考,自今以後,如有無故之員,則推移入直,毋得請牌事,定式施行。
以江原監司狀啓,缺川等官牙兵姜順貴渰死,禁衛軍李永得等燒死事,傳于金弘楨曰,燒死·渰死人等,令本道恤典擧行。
以忠淸監司狀啓,瑞山良人金京鶴女二人燒死,林川校生安贊發等渰死事,傳于金弘楨曰,燒死·渰死人等,令本道恤典擧行。
掌令林世儉啓曰,請還收印信僞造罪人孫自哲減死定配之命,請還收靈光定配罪人混放送之命。措辭竝見上善山府使蔡時益,性本昏懦,全昧治郡,到任以後,無一善狀,政委下吏,民受其害,闔境嗷嗷,怨聲載路,擧措之間,率多駭悖,而姑擧其大者而言之,蠱惑隣邑之妓,率置衙中,凡諸政令獄訟,一聽其言,及其病死於其家,造主返魂,躬自迎哭,朝夕祭奠,必自親行,日事悲哀,抛棄公務,列邑笑罵,傳說狼藉,如此無識之人,不可一日置之衣冠之列,請善山府使蔡時益,削去仕版。答曰,不允。
右承旨兪命雄,右副承旨金弘楨,同副承旨南至熏疏曰,臣等日昨,伏見副修撰鄭栻疏本,則以判義禁府事李益壽辭單捧入事,侵斥本院,語意頗緊,至以適中其圖解之願,出納惟允之道,恐不宜如是,爲言,臣等竊不勝瞿然之至。近日金吾堂上,互相陳章,終始撕捱,屢違召命,無意行公,罪囚積滯,實涉可慮。故臣等相議捧章,趁速變通,以爲獄事了當之地,夫安有不顧事體,曲循其意之意哉?今此疏斥,實是情外,而臣等率爾之失,在所難免,何敢晏然仍冒於職次乎?適値齋戒,今始號籲於天地父母之前。伏乞聖明,亟遞臣等之職,以安私分,不勝幸甚,臣等無任屛營祈懇之至。答曰,省疏具悉。爾等勿辭,從速察職。
吏曹判書李寅燁疏曰,伏以,臣得伏見副修撰鄭栻疏本,則始擧筵奏之事,轉及注擬之失,大加非斥,至請規警,臣不勝瞿然悚慄之至。臣亦適有所聞於大臣者,有所仰達,則分疏之斥,烏可免乎?至於兩戶郞事,毋論臺啓虛實之如何,旣許仍任之後,循例差除,固非異事,而當此大政迫近之日,如韓配義之久任準限,李明升之積仕旣久者,次次甄敍,可無窘速之患,故臣於臨政之際,不復審量長短。第遷陞郞所,非爲兩人地,而傍觀,未詳委折之如何,疑之以汲汲調遷者,固也,無足怪也。況臣旣參廟議,又管賑務,而値聖上悶旱恤災之時,未克進一言劃一策,以仰裨修省之萬一,則儒臣譏刺之言,今臣頂門之針,慙靦之餘,只當引伏而已,更何辭以自解乎?如臣無狀,厚誤隆知,絲毫蔑效,疵纇百出,唯日夜俟譴何之加,縮伏累日,迄未有處分,不得不露章,今始自劾,臣罪至此而尤大矣。伏乞聖明,速降威名,削臣職名,勘臣罪律,以謝公議,以安微分,不勝萬幸,臣無任煎灼祈懇之至。謹昧死以聞。答曰,省疏具悉。兩件事,於卿俱無所失,安心勿辭,從速行公。
修撰趙泰億疏曰,伏以,臣於數昨承牌之日,被斥於同僚之疏,旣不敢入謝新命,其疏未下之前,又不敢徑先自暴,只將難進之狀,略上短疏,未蒙許遞,反承溫批,情地益復臲卼,不免坐違嚴召,只推恩命,遽出於常格之外,三度牌召,荐降於兩日之內,臣誠惶霣感激,怵迫分義,不得不冒昧出肅,而顧臣廉義,終不可苟然仍據於榮次,玆敢申暴危懇,仰冀諒察。臣於日前待罪銓郞,一番參政,而一戶郞之陞拜,適在是日,蓋戶郞事,朝家旣謂之無罪,至於旣汰而還仍,則政曹之循次例擬,固不是異事。且其注擬之時,判書臣李寅燁,將呼崔寔爲首擬,以其副末乏人,按閱官案之際,以本曹佐郞李明升,曾經四品,且已積仕,遂至於改擬首望,其間委折,不過如斯,初非有意而提擬,臣亦無心而書之,以此謂之爲其人地,則實非意慮之所到也。雖然僚疏詆斥,不比尋常,則何敢以一時冒出,遂爲因仍蹲據之計乎?伏乞聖慈,俯諒危懇,亟命先遞臣職名,仍治臣傷損政體之罪,以謝人言,以安微分,不勝幸甚,無任屛營祈懇之至。謹昧死以聞。答曰,省疏具悉。意外詆斥,不必深嫌,爾其勿辭,從速察職。
左承旨李壄上疏。入啓。答曰,省疏具悉。自是疏計,殊未得當,下款所陳,元無可嫌,爾其勿辭察職。
都承旨姜銑上疏。入啓。答曰,省疏具悉。卿其勿辭,從速察職。
左議政李濡箚子。大槪,情病交極,廢事縮伏之中,伏承嚴敎,惶恐待罪事。入啓。答曰,省箚具悉卿懇。儒臣疏語,不必深嫌,頉啓之比,意在策勵,卿其安心勿辭,亦勿待罪,卽起視事,以濟時艱。仍傳曰,遣史官傳諭。
慶尙監司洪萬朝上疏。大槪,衰病漸劇,有難仍冒,又於殿最,有不循常格之失,乞遞臣職,仍治臣罪事。入啓。答曰,省疏具悉。措語改考,意在從實,卿其勿辭,從速察職。
兵曹判書趙泰采上疏。大槪,臣重被儒臣之疏斥,終不可晏然仍冒於職次,今始露章自劾,乞賜削臣職名,勘臣罪律,以謝公議,以安微分事。入啓。答曰,省疏具悉。卿無所失,何至過嫌?安心勿辭,從速行公。
戶曹判書尹世紀上疏。大槪,重被儒臣之疏斥,宜有糾劾,縮伏恭俟,迄無處分,不得不露章自列,亟命削臣職名,治臣罪罰,以謝公議,以安微分事。入啓。答曰,省疏具悉。儒臣疏語,殊涉過當,卿其勿辭,從速行公。
校理金興慶上疏。入啓。答曰,省疏具悉。爾其勿辭,從速上來察職。
副司直趙泰耉辭職上疏。入啓。答曰,省疏具悉。卿其勿辭察任。
右尹閔鎭遠上疏。大槪,臣於儒臣之疏,有不敢晏然者,席藁私次,冒死自列,乞削臣職,仍勘臣罪,以幸公私事。入啓。答曰,省疏具悉。卿其勿辭察職。
持平李廷濟上疏。大槪,敢陳所懷,以備裁察,兼暴病狀,冀蒙矜遞事。入啓。答曰,省疏具悉。旱暵斯酷,民事益急,夙夜焦迫,罔知攸措,勉戒之言,予當留心,而一一確議,毋復延拖事,亦甚得宜,令廟堂從速稟處。至於廣州府尹,卽今事勢,不可不變通,姑許遞改,卽出其代,以爲急速交龜之地,爾其勿辭察職。
上在慶德宮。停常參·經筵。
夜一更,流星出軫星上,入南方天際,狀如鉢,尾長三四尺許,色赤。
藥房啓曰,三夏將盡,老炎轉甚,伏未審聖體,若何?旱魃猶酷,霢霂旋止,伏想聖心,益切焦憂,中宮殿氣候及王世子·嬪宮氣候,亦何如?臣等不任區區仰慮之至,敢來問安。答曰,知道。無事。內殿氣候,無事,世子嬪宮氣候平穩矣。
中殿·世子宮·嬪宮,藥房問安。答曰,知道。
副應敎李㙫,宗簿正李聖肇,文臣朔試射時,稱病不進,依承傳罷職。
府前啓,請還收印信僞造罪人孫自哲減死定配之命,請還收靈光定配罪人混放送之命,請善山府使蔡時益削去仕版。措辭竝見上答曰,不允。
政院啓曰,吏曹判書李寅燁,兵曹判書趙泰采,昨日陳疏承批之後,今又呈單,大政遷就,委屬可慮,竝卽牌招察任,何如?傳曰,允。
傳曰,召對爲之。
入侍,承旨李震壽,玉堂沈壽賢·鄭栻,假注書成胤光,兼春秋李挺周。
召對時,吏曹判書李寅燁,兵曹判書趙泰采,明朝竝牌招察任事,榻前下敎。
諫院,呈告未肅拜人員,竝明日待開門牌招,監察·守令署經事,榻前定奪。
禁府,金萬英拿囚。啓。以上朝報
入侍時,沈壽賢所啓,小臣奉命廉問于江原道,而道內各邑,連歲荐飢之餘,守令數遞之弊,未有甚於近日,百弊俱生,莫可收拾,而爲守令者,當其解由之拘礙,必欲圖遞於十朔之內,非但迎送有弊,萬無蘇殘之望,今後則各別申飭,俾無數遞之患,何如?上曰,守令數遞,爲弊大矣。所達誠是,監司處各別申飭,勿許數遞,可也。備局謄錄
上在慶德宮。停常參·經筵。
夜一更,流星出大角星下,入南方天際,狀如鉢,尾長三四尺許,色赤。
金弘楨,以都摠府言啓曰,副摠管金重器,漢城府坐起進去之意,敢啓。傳曰,知道。
南至熏啓曰,戶曹判書尹世紀,再昨陳疏承批之後,連呈辭單,無意行公,本曹事務之積滯,委屬可慮,判書尹世紀卽爲牌招察任,何如?傳曰,允。
金弘楨啓曰,假注書兪泰章時無職名,依例付軍職,冠帶常仕,何如?傳曰,允。
備邊司,以李大成爲廣州府尹。
南至熏,以吏曹言啓曰,新除授廣州府尹李大成,今春夏等褒貶居中,何以爲之?敢稟。傳曰,蕩滌。
李震壽,以義禁府意啓曰,司憲府啓辭,據刑曹粘目,缺韓信國移本府處置事,允下矣。韓信國今方待命,卽爲拿囚之意,敢啓。傳曰,知道。
掌令李翊漢,持平李廷濟啓曰,請還收印信僞造罪人孫自哲減死定配之命,請還收靈光定配罪人混放送之命。措辭竝見上答曰,勿煩。
大司諫孟萬澤,司諫李正臣,正言具萬理啓曰,請還收徒配罪人李惠疇放釋之命。請還收減等罪人朴再興放送之命。措辭竝見上今番疏決時,有禁府時囚罪人金琓邊遠定配之命,臣等竊不勝駭惑之至。琓,爲人幕裨,潛通主將所眄之妓,而旣狎其兄,又奸其弟,揆以人理,已極無狀,而且於主將遞歸之時,詐稱虎囕,潛自竊去〈云〉,及其奸狀之敗露,顯有逼殺之跡,其兇狡悖惡之狀,尤爲絶痛,而累年究覈,未及輸情,遽因一時疏決,終至於貸死,人皆駭憤,久而未已,其在重殺獄之道,斷不容貸,遠配而止,請邊遠定配罪人金琓,更爲拿致王獄,各別嚴刑,期於得情。答曰,勿煩。
知敦寧李彦經辭職上疏。入啓。答曰,省疏具悉。卿其勿辭,安心行公。
韓城君李基夏辭職上疏。入啓。答曰,省疏具悉。卿其勿辭,安心行公。
上在慶德宮。停常參·經筵。
夜五更,流星出天苑星下,入南方天際,狀如鉢,尾長二三尺許,色白。
金弘楨,以都摠府言啓曰,都摠管姜鋧,備邊司坐起進去之意,敢啓。傳曰,知道。
又啓曰,兵曹判書趙泰采連呈辭單,無意行公,大政遷就,委屬可慮,更爲牌招察任,何如?傳曰,允。
以備忘記,傳于兪命雄曰,史官二員待命,騎馬六匹立之。
南至熏啓曰,近因判義禁未差,或他堂上辭單入啓,或呈告引入,不得開坐已久,罪囚積滯,委屬可慮,判義禁未差之代,待明朝政官牌招,開政差出,仍卽牌招察任,何如?傳曰,允。
上在慶德宮。停常參·經筵。
金弘楨,以都摠府言啓曰,副摠管洪以度以禁軍別將,禁軍等終射取才事,慕華館進去之意,敢啓。傳曰,知道。
南至熏,以吏批意啓曰,戶曹正郞李明升,果川縣監韓配義,俱以情勢之難安,呈狀乞遞,而其前後所遭,旣非尋常,則有難强令察任,竝爲改差,何如?傳曰,允。
以戶曹參判李晩成再度呈辭,傳曰,只遞同義禁。
南至熏,以兵曹言啓曰,今六月二十四日,私婢雪香稱名人,自興元門入來,差備門外擊錚,極爲駭愕,令攸司囚禁治罪,同門守門將楊震蕃,常時不能禁斷雜人,以致闌入,亦難免其責,推考,何如?傳曰,允。
又以吏曹意啓曰,〈本〉曹所屬宗簿寺官員等矣,今戊子年春夏等褒貶,當爲等第,而本寺提調有故,不得磨勘之意,敢啓。傳曰,知道。
有政。吏批,判書李寅燁進,參判權尙夏在外,參議趙泰東進,左副承旨李震壽進。
兵批,判書趙泰采,將校薦坐起進,參判洪璛病,參議許墀進,參知金致龍病,右副承旨金弘楨進。
以趙相愚爲判義禁,李彦綱爲判尹,宋正明爲吏曹佐郞,宋炳翼爲善山府使,李允文爲宗簿寺正,閔鎭厚爲冬至正使,徐宗憲爲副使,金始煥爲書狀官,趙泰耉爲都承旨,李秀賢爲果川縣監,李墪爲同義禁,趙以健爲鐵山府使,田種英爲碧潼郡守,崔鎭樞爲德川郡守,李鐵徵爲熙川郡守,趙泰億兼漢學敎授。
以鄭是先爲副護軍,兪得一爲副司直,兪泰章爲副司正。
南至熏啓曰,卽伏見京畿水使李弘述今春夏等褒貶啓本,則邊將無一人居下,殊無嚴明殿最之意,推考,何如?傳曰,允。
掌令李翊漢啓曰,請還收印信僞造罪人孫自哲減死定配之命。請還收靈光定配罪人混放送之命。措辭竝見上大小臣僚之赴衙出入,必着公服者,自是法例,而乃所以尊事體也。近來朝綱解弛,人皆自便,上自宰臣,下至庶官,凡公會往來之際,多有不着公服之時,或以便服,承牌詣闕之後,始換章服,雖不可一一現發,事之未安,莫此爲甚,請自今另加申飭。答曰,不允。末端事,依啓。
右參贊李益壽疏曰,伏以臣,重被人言,情跡臲卼,積罪違逋,一味惶隕,籲急之單,獲賜矜諒,許遞臣金吾之任,臣於是頌祝天恩,冞增感激。今臣見帶諸任,旣異議讞之地,則固當陳力就列,小伸分義,而第同僚前後之斥,實非等閑規責之比,刺論心迹,直驅之於用意之科,不當如臣行己無狀,平日言議,不能見孚於同朝,致令戈戟,起於一身,臣身汚衊,固不暇言,而其爲當世之羞恥,縉紳之僇辱,當如何哉?嗔謗之來,慙懼交至,實無顔面復廁於朝端。伏乞聖明,早賜斥退,俾得歸身田野,沒齒斂跡,粗守愚分,不勝幸甚。且臣伏見右尹閔鎭遠之疏,因儒臣疏語,有所陳達,而援臣爲證,至煩天聽,臣不勝瞿然之至。辭說蓋涉煩屑,語段亦有爽誤,而自暴之言,非出故逼,追記之際,易致舛訛,臣不欲費辭以辨,而況且語言之間,轉生枝節,呶呶論爭,輒貽士夫之羞,則臣旣忝在崇列,亦何可互相甲乙,以傷朝廷之事體也?只因一獄事,瀆冒至此,慙懼殞越,益增死罪,臣無任屛營祈懇之至。謹昧死以聞。答曰,省疏具悉。過當之言,何必深嫌?安心勿辭,速出行公。
上在慶德宮。停常參·經筵。
李壄,以吏曹意啓曰,漢城府啓曰,閏三月二十五日引見時,司諫朴行義所啓,我國名分截嚴,庶孽稱通之法,不遠,而近年又有改許通,爲業儒業武之稱,其所以待庶孽者,至矣,而知分之類,絶少,狼藉之弊,漸生,京外士夫之賤孽,科場帳籍之時,或冒稱幼學以書之,或出代加以書之,僭竊稱號,乖舛名分,如此之類,不可不別樣痛懲,請令京兆及各道各邑,一一明査,降定軍保,其中如有落漏現出者,當該官從重科罪事,定式施行。上曰,自今申飭可也事,命下矣。今式年戶籍時,各別申飭,無踵前習之意,自本府知委京外,而第業儒,卽前日許通之類,而許通,乃士夫親妾子也。至於妾子之子孫,則曾前無許通之規,故科場帳籍時,或書幼學,而朝家別無禁斷之事,今此臺啓中,只稱賤孽,而親妾子及妾子之子孫,不爲區別擧論。且法典內,無庶孽勿許代加之文,則臺啓中代加一款,亦係新定禁令,不可不明白定奪,以爲永久遵行之地,請令該曹,詳考法例,稟旨定式後,指一行會,俾無眩於奉行之弊事,允下矣。考諸法典,則有蔭庶孽,無勿許代加之文,從前應出代加類之,似不必追罪法典所無者,亦不可猝然定式,庶孽勿許代加一款,今姑置之,何如?傳曰,允。
備忘記,噫,今玆亢旱,胡至此酷?三夏將盡,大霈終靳,鋤後之旱,農家所忌,而節屆流火,望斷有秋,言念民事,罔知攸措。予將潔體虔誠,親禱南郊,其令禮官,不卜日以二十八日定行。
傳曰,今此南郊祈雨親祭時,諸執事,齋沐虔誠,祭所禁酒·南草,分付五部,修掃等事,依前下敎,各別申飭,而山壇近處,禾穀毋或傷損事,亦爲嚴飭。
兼說書吳命恒三度呈辭。入啓。遞差。
傳曰,大臣·備局堂上引見。
引見時,禮曹判書趙相愚,戶曹判書尹世紀,判尹李彦綱竝卽牌招察任事,及廣州府尹李大成勿拘齋戒,明日辭朝事,榻前下敎。
政院啓曰,今二十八日南郊祈雨親祭事,命下矣。藝文提學崔錫恒,明日待開門牌招,使之製進祭文,何如?傳曰,依啓。罪己責躬之意,別爲措辭,可也。
禮曹啓曰,南郊祈雨親祭事,命下矣。王世子亞獻及祗迎·祗送之禮,何以爲之?敢稟。傳曰,只行祗迎·祗送之禮,可也。
又啓曰,自上旣御步輦之後,則陪從諸臣,當有步從之節,而近年南郊親祭時,以小輿出宮,而陪從百官,以步從之爲難,依常時擧動時例,乘馬侍衛矣。今亦依此磨鍊乎?敢稟。傳曰,依爲之。
備忘記,昨年在外大臣敦召時,不得一體召卿者,非予忘卿也。意蓋有在矣。今聞筵臣之言,卿之情事,誠爲慘切,而老病大臣,獨在鄕里,予之慮念,曷有其已?玆遣史官,諭予至意,卿其安心上來,或於城裡,或於江郊,任便留住,以副予望事,卽令史官傳諭于尹領府事。
同義禁李墪上疏。大槪,臣之情迹,實有萬分難進之勢,病狀尤無一毫可强之路,乞賜矜諒,亟遞臣新授金吾兼帶,以幸公私事。入啓。答曰,省疏具悉。卿其勿辭,從速察職。
判尹李彦綱上疏。大槪,京兆新除,又出於千萬夢寐之外,臣誠惶〈恐〉感激,不知死所。顧臣情勢,決難復廁周行,況今郊壇請雨,動駕有日,而賤疾方苦,實無自力前導之望,嚴召之下,亦未祗赴,分義掃地,罪戾如山,玆敢冒死哀籲,冀蒙恩許,以幸公私事。入啓。答曰,省疏具悉。復授京尹,意非偶然,安心勿辭,速出行公。
引見時,大司諫孟萬澤所啓,臣之賤疾,根株已痼,胸痰脇塊,痛樣苦重,尋單丐免,蓋非獲已,而一向見阻,方在悶蹙之中矣,昨伏見憲府啓辭,則尤不勝瞿然慙靦之至。臣於前月待罪喉院,固有難安之情,不得仕進,而意外牌召之命,適下於食時,騶從皆不及到,只有院陪一人,不得已使之挾持公服,進詣漏院,始爲改着,則今此所論,雖未知的指臣身,臣之犯科,固已大矣。其何敢以不卽現發爲幸,而强顔據蹲於言議之地乎?請命遞斥臣職。上曰,勿辭。
掌令李翊漢所啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上上曰,勿煩。
又所啓,政院假官,必擇其文氣俱優之人,使之稍久其任者,乃所以重記事也。近來遞易頻數,已非舊例,而差出之祭,互相汲引,多不擇擬,若出新榜,則苟然充差,有若循次應除者然,殊無愼重簡愼之意,請令政院勿爲數遞,另加愼擇。上曰,依啓。
吏曹判書李寅燁所啓,以本曹堂上不齊之故,大政迄今遷就,參議旣出之後,則所當及期定行,而緣臣處事之不審,至被儒臣之疏斥,且因國家之有故,今月內勢未及爲之,當於來月初間過行,而第守令差出之際,多有苟簡之患,不可不稟定矣。請各司久任,新差定式,而曾著治效者,多入於此中,日昨諸道御史回還之後,守令多窠,以不入久任者,僅僅差遣,今當大政,必以在官者,次次遷除,參下陞六者,可以區處,而拘於新制,不得遷動久任,則決無推移之勢,新定之規,雖難旋卽撓改,而生民休戚,係於守令擇差,爲今日緊務。此後大政,則勿拘久任,各別擇差之意,下詢大臣而處之,何如?上曰,左相之意,何如?左議政李濡曰,久任之規,非不好矣,而不無窒礙難便之端,如守令之窠,或以爲前銜擇差,不害爲擇人振滯之道,而旣無次次陞遷之窠,則參下官之應爲陞遷者,將何以處之乎?當初臣固爲慮此,有所仰達矣。定式未久,雖難輕改,在前大政時,則例有未準朔相避久任之類,別爲啓請注擬之擧,此亦依前例爲之,似無不可矣。上曰,定式未久,常時則不爲擬望,大政則擇差,可也。以上朝報
禮曹啓曰,曾前南郊祈雨親祭出還宮時,以翼善冠·袞龍袍,乘小與,前後部鼓吹及侍臣節次,竝爲減去,其他儀仗中,可以節損者,令兵曹稟旨以處事,啓稟蒙允擧行矣。今亦依此擧行乎?敢稟。傳曰,依爲之。禮曹謄錄
引見時,閔鎭遠所啓,江都·南漢,俱是國家保障之地,凡事不宜異同矣。臣曾待罪江都,見中軍之差除遞改,一從留守之去留,竊以爲不然,陳達榻前,定爲式例,其後中軍,自兵曹啓下,且定朔數矣。卽今廣州亦然,故復此陳達,山城中軍全百祿,卽自上知名之武士也。資級履歷頗高,而前府尹朴弼明,曾以中軍,人多勸令勿赴,則百祿曰,吾受國恩甚厚,苟有酬報之道,豈憚燥濕?仍於赴任之後,繕治軍器,且多修擧之事,弼明意外遷轉,百祿又將見遞,誠可惜也。中軍與軍官有異,不必以府尹之遞而竝遞中軍,今若啓下計朔,一如江都之例,則似好矣。上曰,江都·南漢,俱是保障重地,一體施行,可也。
又所啓,大臣以南漢軍餉事,有所仰達,臣亦敢陳所懷,軍餉之數,甚多矣。近因朝家,特爲劃給,其數稍加,卽今會付九萬餘石,而除移轉及還上外,留庫者,只是四萬餘石矣。似聞其間,不無虛疎之事,若趁秋捧反庫,則恐或着實,且考前例,亦有發送從事官反庫之時,今亦或遣從事官,或遣御史,詳細反庫,似不可已矣。上曰,秋捧前反庫之說,似是矣。李濡曰,主管之臣所達,得宜矣。上曰,發遣從事官,反庫,可也。
李寅燁啓曰,三南儲置米,發遣郞廳,間間摘奸,在所不已,故今春已捧成冊矣。第聞卽今三南米價,與前秋無異,且繡衣纔已往返,今年則列邑,似無那移私用之弊,待明年發遣摘奸,何如?閔鎭厚曰,忠淸道御史李翊漢書啓中,以使本道都事摘奸爲言,故回啓,請以依施,而姑未及一啓矣。京官下送,不無其弊,若令都事,抽栍摘奸,則恐爲得宜。翊漢曰,使其道都事,不時摘奸,似好,故臣果別單以啓矣。上曰,都事抽栍之說,得宜,遣都事摘奸,可也。寅燁曰,今年則勿爲摘奸,而待明年爲之乎?上曰,今年爲之,無妨矣。以上備局謄錄
上在慶德宮。停常參·經筵。
夜二更,流星出天中淡雲間,入坤方天際,狀如鉢,尾長二三尺許,色白,光照地。
下直,廣州府尹李大成。
政院啓曰,禮曹判書趙相愚,戶曹判書尹世紀,判尹李彦綱昨日違牌,親祭擧動,只隔一日,更爲牌招,何如?傳曰,允。
又啓曰,今此親禱之擧,實出聖上悶旱憂民,靡不用極之至意,卽今甘霖大霈,非一時驟雨之比,枯槁焦涸,惟有蘇潤之望,此無非聖上至誠憂勤,上格天心而然,臣民歡忭,曷有其已?得雨而禱雨,終非事天以實之道,況今秋節已屆,恐或仍以成霖,則反有害穡之慮,大臣之意如此,依乙酉年例,南郊親禱之擧,姑爲停止,恐合事宜,區區所懷,惶恐敢啓。傳曰,啓辭如此,今姑停止。
院啓,引嫌而退,憲臣論啓,意在申飭,前事引嫌,殊涉太過,請大司諫孟萬澤出仕。答曰,依啓。
禁府,時囚罪人李東彦物故。啓。
假注書成胤光出使,代以南一明爲之,兪泰章病,代以洪廷弼爲之,事變假注書金始㷜病,代以洪尙賓爲之。
禮曹啓曰,頃日,本曹還御正殿復常饍草記,傳曰,亢旱斯酷,決難還御,得雨後,更稟可也事,命下矣。立秋已過,猶不還御,復常膳,雖出於聖上悶旱之至意,其在事例,恐涉過重,及今甘澤旣霈,民事萬幸,自明日還御正殿,復常膳等事,依例知委,何如?傳曰,自二十九日擧行,可也。以上朝報
政院啓曰,卽者禁府,時囚罪人李東彦物故草記來呈,而齋戒相値,不得捧入,王府,乃是重地,而前頭連有齋戒,屍體之累日留置,事體未安,故敢稟。傳曰,屍體出給。禁府謄錄
禁衛營啓曰,中部右司屬江原道五哨軍兵六百三十五名,一番海西別衛五十六名,步〈軍〉標下一名,已爲點閱整齊,來七月初一日,與內外各處入直馬步軍兵,依例替代後,舊軍放送之意,敢啓。傳曰,知道。
上在慶德宮。停常參·經筵。
傳曰,三次祈雨祭獻官以下,竝書啓。
上在慶德宮。停常參·經筵。
開城留守書目,本府境內,今月二十四日始雨,連日或注或止,二十六日大雨滂沱,川渠盈溢,高下田畓,無不周洽,得雨雖晩,初未除草及不善立苗者外,各穀之焦枯者,庶有回蘇之望,誠爲多幸事。
假注書成胤光書啓,臣承命馳往于安山元堂里領府事尹趾完所住處,傳宣聖諭,則以爲,臣於千萬意外,伏蒙史官遠臨,宣諭聖旨,丁寧惻怛之敎,逈出尋常,奉牘未半,感淚如瀉。顧臣窮獨之狀,實人理之所不堪者,筵臣,悶臣情境,至煩天聽,以致聖意衋傷,特下別諭之命,使之上來,或於城裡,或於江郊,任便留住,蓋爲其扶持殘喘,經過餘日之道,不無所益而然,雖慈父憂子之情,亦何以過於是耶?此前古罕有之恩數,臣是何人,曲被聖眷,一至此哉?在臣私計,上京將攝,非不有愈於鄕里,而卽今氣息萎薾,若將垂絶,萬無承命登途之勢,瞻望雲天,祗增悲咽,姑待時日稍久,或可收拾精神,構成文字,則當以一疏仰暴微悃云矣。敢啓。傳曰,知道。
假注書洪廷弼有頉,代以權熀爲之。
傳曰,去五月社稷親祭後,侍講院官員,見漏於賞格書啓中,非但賞典不均,且於日後當爲謄錄,不可以事過而置之,其時進參宮官,竝書啓。
備忘記,三次祈雨祭獻官晉平君澤,司直金宇杭,各半熟馬一匹,典祀官兼大祝校理金胄,主簿朴命世,各兒馬一匹,監察以下諸執事,各上弦弓一張賜給。
備忘記,社稷親祭時,王世子行亞獻禮,執事宮官兼輔德李㙫,弼善李頤晩,文學李台佐,司書金東弼,說書趙錫命,兼說書吳命恒,各兒馬一匹賜給。
上在慶德宮。停常參·經筵。
夜四更,乾方有氣,如火光。
下直,平安兵使李宇恒,獒樹察訪崔柱夏,金泉察訪金啓煥。
府前啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上國家之設置郵官,蓋所以重馬政也。馬政曠而驛路廢,則將無以傳命,其所關係,不輕而重矣。近來察訪,專不擇人,間以雜類,苟然差送,已極未安,而至於年限已滿之人,旣不得備擬於守令,則輒差馬官,年紀衰耗,抛棄職務,馬政多疎,驛路凋殘,使星往來之際,不成貌樣,或有借騎立把之擧,事之可駭,莫此爲甚,請申飭銓曹,自今以後,察訪另加擇差,而年限一款,亦如守令,一體定式施行。答曰,不允。末端事,依啓。
吏曹啓曰,來初四日,都目政事爲之之意,敢啓。傳曰,知道。
政院啓曰,戶曹判書尹世紀疏批旣下之後,一向引入,屢度違牌,無意行公,漢城判尹李彦綱,前後疏批,開釋備至,宜不敢每每撕捱,而屢牌之下,尙未出肅,揆以分義,殊涉未安,竝爲牌招察任,何如?傳曰,允。
又啓曰,全羅監司朴弼明,自廣州遞來,已至數日,本道事勢萬分緊急,而日昨筵中,又有催促之敎,尙不出肅,事甚未安,卽爲牌招肅謝,使之從速辭朝,何如?傳曰,允。
傳曰,全羅監司朴弼明疏批已下,更爲牌招。
謝恩,全羅監司朴弼明。
忠淸監司書目,淸風呈,以吏曹參判權尙夏辭職上疏上送事。啓。答曰,省疏具悉卿懇。卿之固讓,至此,終難强迫,本職,今姑許遞,須體至意,安心就途。
戶曹參判李晩成辭職上疏。入啓。答曰,省疏具悉。卿其勿辭察職。
禮曹判書趙相愚辭職上疏。入啓。答曰,省疏具悉。卿其勿辭,調理行公。
全羅監司朴弼明上疏。大槪,新授南臬之命,旣非如臣空疎,所可堪承,且於秋曹行査之啓,尤有所不安者,催促有命,久稽肅謝,亦涉逋慢,一倍惶蹙。玆者召牌遽降,不得不趨詣闕外,而反復思惟,終難冒進,乞賜鐫改臣職,仍勘臣罪,以重藩任,以安微分事。入啓。答曰,省疏具悉。疏末引嫌,元非大段,卿其勿辭,速往欽哉。
判尹李彦綱上疏。大槪,辭疏未徹,召牌又降,情病俱苦,未克趨承,冒死乎籲,冀蒙恩許,以幸公私事。入啓。傳曰,還出給。
司直金宇杭上疏。大槪,乞收賜馬之命,以重賞典,以安微分事。入啓。答曰,省疏具悉。卿其勿辭領受焉。以上朝報
義禁府啓曰,以江原道暗行御史沈壽賢書啓,刑曹粘目,通川前郡守李挺英,兵曹啓辭,據刑曹啓目內,前部將李時櫂等,移本府處置事,允下矣。李挺英待命於本府,李時櫂留於典獄署,竝爲拿囚之意,敢啓。傳曰,知道。日記廳郞廳李宜喆書。郞廳李重彬校正。
上在慶德宮。停常參·經筵。
夜五更,流星出璧星下,入南方天際,狀如鉢,尾長三四尺許,色赤,光照地。
獻納兪命凝三度呈辭。入啓。遞差。
禮曹啓曰,太廟省拜,春秋定式擧行事,曾已下敎矣。今秋展謁吉日,以何間推擇乎?敢稟。傳曰,以今月旬間推擇,可也。
又啓曰,命下矣,太廟展謁吉日,令日官推擇,則初八日平吉,而秋享大祭行日,似有拘礙,十一日最吉云,以十一日定行乎?敢稟。傳曰,依爲之。
又啓曰,今此太廟展謁時,王世子闕門外祗迎·祗送之節,當爲磨鍊擧行,而隨駕一節,何以爲之?敢稟。傳曰,依啓。隨駕一節,勿爲磨鍊。
禮曹,判敦寧權是經,去夜率逝云,自今月初二日,至停朝市,弔祭,依法例擧行,何如?啓依所啓施行。
府前啓,請還收印信僞造罪人孫自哲減死定配之命,請還收靈光定配罪人混放送之命。措辭竝見上咸悅縣監任命元,到任之初,別無疵政,而及其年久手熟之後,怠於職事,務在聚斂,多發儲峙,私自轉販,取其嬴餘,盡歸私用,至於還米,亦敢轉換,以租分給,以米代捧,其他牟利虐民之擧,不一而足,怨罵之聲,載於道路,去年貶目,連次居中,而至於今夏,適會道臣在喪,不得殿最,一境之民,愕然失望,如此不法之人,決不可仍置字牧之任,以貽生民之害,請咸悅縣監任命元罷職。答曰,不允。
吏曹啓曰,臺諫有闕,政事,取稟。傳曰,都目政差出。
又啓曰,祿都目政事,今初四日都目政兼行之意,敢啓。傳曰,知道。
平安監司書目,本道農事形止,一道之內,旱澇不同,江邊及無畓山郡,則霖雨過多,至有沙汰覆沒,各穀消融之患,沿海各邑,數日間或有若干驟雨之處,而一邑之內,亦不得均沾,今雖得雨,三伏已盡,更無可望,數日以來,凄風連吹,失稔已判,言念民事,罔知攸措事。
慶尙監司書目,本道農事,雨澤尙未周洽,天奉高燥處晩移秧,全不着根,茁長無期,未移秧處,節序大晩,終不移種,中道以下早移處,蟲災熾發,食盡莖葉,民事可慮事。
京畿監司書目,道內各邑,去月二十六日得雨,或爲川渠漲溢,或爲周洽,風旱之餘,得此甘霈,誠爲多幸,而各穀之尤甚枯損者,斷無西成之望,沿海各邑,尤爲慘然事。
全羅都事書目,道內各邑,六月初一日始得霈澤移秧,而亦不得均沾,未移秧者居多,自六月初一日以後,亢旱太甚,晩移之秧,擧皆枯黃,蟲損之災,又爲熾發,或有擧一畓全棄者,民事極爲渴悶,祈雨祭設行事。
黃海監司書目,本道旱暵,輓近所罕,前月中一番微雨之後,亢陽長曝,加以獰風日吹,人皆遑遑,如渴思飮,名山大川,圭璧殆遍,今月二十四日·五日,連次下雨,焦枯各穀,猶可救得其萬一,而沿海堰畓,無復餘地,秋節已屆,涼氣漸生,雖得大霈,更難回蘇,前頭民事,罔知攸措事。
上在慶德宮。停常參·經筵。
自卯時至未時,日暈,自艮方至乾方,地動。酉時,日暈。
府前啓,請還收印信僞造罪人孫自哲減死定配之命。請還收靈光定配罪人混放送之命,請咸悅縣監任命元罷職。措辭竝見上答曰,不允。
政院啓曰,近日金吾堂上行公之員,甚少,不得開坐已久,許多獄囚之一向淹滯,委屬可慮。判義禁趙相愚陳疏受由,已過數日,同義禁李墪除拜已久,尙未出肅,竝卽牌招,以爲趁明早開坐之地,何如?傳曰,允。
謝恩,判義禁趙相愚。朝報
上在慶德宮。停常參·經筵。
右尹閔鎭遠再度呈辭。入啓。只遞同義禁。
大司成李濟三度呈辭。入啓。遞差。
左承旨李壄辭職上疏。入啓。遞差。
下直,全羅監司朴弼明,自如察訪李端章。
傳曰,全羅監司朴弼明,留待引見。
引見時,朴弼明所啓,推奴徵債,有不可一切廢閣,叛主之奴,固當依法典徵治,朝家亦不必禁斷,而近來守令,多循私囑,徵債之弊,極其紛紜,侵擾民間,罔有紀極,雖常年,民猶難保,況如此凶歲乎?自今以後,另加申飭,而守令如或不遵朝令,循情擾民者,則隨現科罪,何如?上曰,依爲之。
府前啓,請還收印信僞造罪人孫自哲減死定配之命,請還收靈光定配罪人混放送之命,請咸悅縣監任命元罷職。措辭竝見上答曰,不允。末端事,依啓。
京畿監司書目。道內各邑,六月內染病,方痛七百四十九名,死亡一百三十四名,向差五十二名,當此農務,寢息無期,民事極爲可慮事。
全羅都事書目,道內各邑染病,方痛六千七百六十五名內,向差四千八百七名,死亡一千七百三十三名,一向熾蔓,寢息無期,誠爲悶慮事。
吏曹啓曰,承旨有闕,政事,取稟。傳曰,都目政差出。以上朝報
義禁府啓曰,大丘前判官朴世集,山陰前縣監鄭纘輝等,原情公事,除刑推議處事,判下矣。御史封進不法文書,下本府,以爲議處時憑考之地,何如?傳曰,允。又啓曰,卽接京畿監司報狀,則陰竹縣留春驛徒配罪人鄭棟隆,去六月二十四日遭母喪云,依定式許令歸葬之意,分付本道,何如?傳曰,允。又啓曰,富平居幼學閔喜甲,以其父震標,因富平官逼脅,以致自斃事,前日再度擊錚,而本府以旣經勘處,更無覆啓之意,啓請勿施,則今無可論之事,置之,何如?傳曰,允。禁府謄錄
上在慶德宮。停常參·經筵。
掌令林世儉三度呈辭。入啓。遞差。
政院啓曰,卽者慶州府尹元聖兪,下直單子入啓之後,稱有身病,旋爲出去,事體未安,請推考,元單子拔去,何如?傳曰,允。
義禁府啓曰,李東彦旣已物故之後,其所干連究覈之類,更無可問之事,在囚申必淸·江床·洪海宗·朴遠賢·永得等五人,竝放送,何如?傳曰,允。
吏曹,前府使李萬齡身死,曾經臺侍,啓別致賻。
禁府,崔禛·崔燾中拿囚。啓。
左副承旨金弘楨上疏。大槪,八朔供劇之餘,病勢猝重,方在奄奄之中,伏乞天地父母,俯賜諒察,亟遞臣職,俾得安意調治,以尋生路事。入啓。遞差。
戶曹判書尹世紀辭職上疏。入啓。傳曰,還出給。
持平李世瑾上疏。大槪,臣於向日,乞暇還鄕之路,猝得難名毒疾,絶粒三朔,人鬼未分,柏府新命,遽及此際,榮召遠辱,而趨命無期,幸荷生成之澤,自數日前,僅得一分生道,今始來伏江郊,仰請嚴誅,而賤疾尙此沈篤,瞻望五雲,末由入謝,臣尤萬死。伏乞聖明,諒臣情勢,憐臣病狀,治臣違命犯科之罪,先以肅綱警僚,遞臣新授虛帶之職,俾得瞑目入地,兼附蕘說,仰應明旨事。入啓。答曰,省疏具悉。憂愛進言,所論切至,予甚嘉尙,可不體念焉?給災及或蠲或停等事,令廟堂議處,而薦人一款,大意雖好,至令都事·守令,各薦三人,實涉太濫,亦令廟堂,參酌稟處,疏中鉅公筵救彈帥,武臣故侵文士之說,指意所在,不難知矣,殊甚未便也。爾其勿辭,從速察職。
黃海道進士崔活等上疏。大槪,臣等跧伏草野,竊聞任守幹·蔡明胤等侵侮兩賢臣,朴行義譏詆眞西山,語逼亞聖,絶痛邪說之肆行,賢聖之受侮,不遠千里,齊聲叫閽。伏乞聖明,亟施討罪之典,以嚴斥邪之道事。入啓。答曰,省疏具悉。今玆疏論,殊甚明快,予用嘉尙,而第旣施削罷之罰,不必加律也。
都政,以李森爲昌原府使,成弼禹爲方山萬戶,南徽爲兼內乘,梁時俊爲豆毛浦萬戶,金尙倫爲武兼,張孝一·姜重齊爲武兼,嚴斗明爲所己萬戶,柳權爲訓鍊主簿,韓東休·崔華齊爲武兼,洪以度·蘇鋹爲訓鍊主簿,李忠邦·康濟夏爲守門將,李亨昌爲部將,洪遂績爲廣梁僉使,金興鍚爲葛頭山僉使,卞爾禮爲許沙浦僉使,高後允爲椒島僉使,李漢相爲武兼,辛裕爲寧城僉使,尹爲宣沙浦僉使,南世興爲都摠經歷,李聖恒爲宣傳官,閔訥爲同知中樞府事,李遇春爲訓鍊主簿,元世楫爲天城堡萬戶,金洙爲兼內乘,林時梓爲包伊浦萬戶,金光河爲助羅浦萬戶,許欽爲夞怪萬戶,崔惟泰爲柒浦萬戶,金致鳳爲僉知中樞府事,崔東圭爲訓鍊主簿,全翊聖爲波知僉使,朴東相爲宣傳官,趙澄爲登山僉使,朴震曇爲蔥嶺萬戶,金萬齡爲在德萬戶,柳春栽爲雲寵萬戶,李東伯爲永登浦萬戶,李文伯爲礪山營將,朴文道爲僉知中樞府事,朴慶進爲新門別將,金相甲爲加背梁萬戶,表永生爲菁川別將,吳貞立爲光山萬戶,韓信哲爲杭金僉使,韓時陟爲阿山萬戶,金時遠爲永達萬戶,崔鎭漢爲羽林衛將,文以忠爲豐德浦別將,姜承碩爲彌助項僉使,朴溟羽爲訓鍊僉正,申命擧爲訓鍊主簿,申鳴漢爲都摠經歷,鄭淵爲武兼,申琂爲車嶺僉使,鄭道徵爲都摠經歷,李汝迪爲訓鍊副正,李彦馨·李頤慶爲都摠都事,柳潭爲牛峴僉使,李世興爲訓鍊僉正,李英望爲訓鍊判官,李國馨爲訓鍊主簿,金重九爲全羅右水使,白漢耉爲全羅左水虞候,洪元益爲都摠經歷,安相漢爲訓鍊副正,李熙齡爲訓鍊判官,兪集一爲同知中樞府事,兪命弘爲兼五衛將,申績爲別害僉使,李箕燦爲神光僉使,柳胤興爲洪州營將,柳以元爲惠山僉使,尹以就爲慶尙右兵虞候,鄭翊載爲蛇渡僉使,李萬全爲上土僉使,張萬里爲城津僉使,尹恬爲蝟島僉使,申鳴漢爲訓鍊僉正,晉平君澤爲副摠管,密昌君樴爲副摠管,吳時翊爲經歷,任善初爲中樞都事,鄭善綱爲兼五衛將,沈澍爲兼內禁衛將,朴瑞圭爲訓鍊主簿,申璲爲都摠都事,朴之屛爲東里僉使,李順坤爲兼內禁衛將,丁斗元爲會寧浦萬戶,鄭道成爲馬島萬戶,池汝沆爲薪智島萬戶,高效元爲守門將,金尙赫爲漁游澗僉使,李必益爲忠州營將,朴泰道爲都摠都事,朴泰徵爲訓鍊僉正,洪以漢爲武兼,朴道常爲武兼,李徵瑞爲宣傳官,金瑞圭爲部將,黃再澂爲部將,申光世爲武兼,金聖徵·安廷瑞·朴遠普爲部將,文禮伯爲訓鍊判官。
傳曰,十考十上,五考五上,連次褒啓守令·邊將及討逆時別單人員,各別錄用事,言于兩銓。
傳曰,淸白吏·戰亡子孫各別錄用事,言于兩銓。
傳曰,初入仕,各別擇擬事,另加申飭。
吏批,以李觀命爲輔德,沈澳爲典設司別提,李得夏爲瓦署別提,李明彦爲繕工副奉事,李墪爲大司成,趙正禮爲掌樂主簿,李箕獻爲掌苑署別提,尹春敎爲禁府都事,宋堯佐爲冰庫別提,權大恒·申壽華爲成均博士,宋德涵爲直講,呂必時爲尙衣別提,崔天璧爲司宰主簿,鄭楗爲尙瑞副直長,李天駿爲監察,趙相殷爲軍器主簿,安時相爲兵曹佐郞,李彦綱爲京畿監司,申錫華爲順安縣令,許玧爲承旨,南道揆爲監察,朴以文爲成歡察訪,兪命凝爲司諫,崔雲翼爲尙瑞直長,崔涉爲泰陵奉事,洪重福爲司僕主簿,金相元爲注書,金興慶爲兼校書校理,金遇秋·申世雄·洪尙賓·洪廷弼爲典籍,申思永爲監察,吳命禧爲司藝,金相漢爲高原郡守,宋正明爲兼南學敎授,金道浹爲典牲主簿,趙光命爲司評,鄭希先爲濟用判官,林象德爲全羅都事,崔商鳳爲瓦署別提,李眞儉爲兵曹正郞,鄭是先爲慶州府尹,鄭亨晉爲長興庫直長,李正臣爲修撰,宋成明爲說書,宋奎炫爲寧越府使,權忭爲副修撰,朴尙淳爲貞陵直長,李德壽爲典獄奉事,申以衡爲保寧縣監,全聖臣爲金郊察訪,李宜行爲監察,李潗爲監察,尹春敎爲引儀,洪重三爲繕工奉事,李涵爲禁府都事,申潚爲白川郡守,趙錫命爲兵曹佐郞,洪世普爲光陽縣監,尹廷舟爲慈山府使,張震煥爲開寧縣監,鄭同先爲社稷奉事,韓聖一爲司宰直長,尹殷瑞爲禁府都事,趙光命爲司宰主簿,鄭覺先爲平山府使,權始經爲直講,洪重周爲奉常正,盧世煥爲義盈庫直長,李斗相爲司議,柳鳳齡爲典牲奉事,尹淰爲渭原郡守,李景說爲平安都事,黃鍓爲刑曹佐郞,張鵬翼爲中和府使,金俶爲江界府使,朴守剛爲昌原府使,沈澍爲朔州府使,張師漢爲鳳山郡守,成璹爲原州牧使,權持爲安城郡守,尹得仁爲冰庫別提,安績爲宣川府使,李世胄爲尙衣直長,尹彙成爲司饔奉事,金夏鳴爲祥原郡守,趙命禎爲海州判官,吳命恒爲承文博士,申混爲正字,趙泰億爲副校理,金泓爲儀賓府都事,金夏明爲刑曹佐郞,李綏晩爲刑曹正郞,梁聖揆爲掌令,李宜行爲瓦署別提,沈埈爲司饔直長,李萬年爲奉事,鄭載岱爲工曹參議,趙泰老爲禮曹參議,金相元爲奉敎,趙正萬爲戶曹正郞,趙斗彬爲咸悅縣監,趙聖復爲萬頃縣令,李元慶爲內贍奉事,柳榏爲漢城參軍,鄭夏晉爲奉化縣監,李涵爲冰庫別提,崔重冉爲懷德縣監,李宇春爲韓山郡守,韓塾爲金川郡守,洪禹翰爲玄風縣監,尹世顯爲狼川縣監,洪得範爲司饔奉事,尹殷瑞爲司僕主簿,南致熏爲兼同義禁,林世儉爲獻納,崔昌大爲應敎,李潗爲掌苑署別提,權爲義州府尹。
上在慶德宮。停常參·經筵。
假注書洪尙賓遷轉,代以愼爾晉爲之。
政院啓曰,新除授同副承旨尹世綏,時在京畿果川地,斯速乘馹上來事,下諭,何如?傳曰,允。
刑曹判書黃欽,弼善丁道復,正言金始煥三度呈辭。入啓。遞差。
右副承旨許玧上疏。大槪,銀臺新命,遽出千萬夢寐之外,驚惶感激,罔知攸措,天牌臨門,不敢坐違,黽勉來詣闕外,而顧臣情迹,決難重汚於淸禁之地。伏乞聖慈,亟許遞改,以重名器,以安私分事。入啓。答曰,省疏具悉。爾其勿辭,從速察職。
兼說書宋成明上疏。大槪,春坊兼任之命,遽降於千萬夢寐之外,驚惶感激,罔知攸措。召牌之下,嚴畏分義,不得不趨詣闕外,而顧臣才分空疎,萬無堪承之望,且有難安情勢,玆敢略暴事實,冒瀆宸嚴。伏乞聖明,亟許遞改臣職,以重官方,以安私分事。入啓。答曰,省疏具悉。臺言過當,不必深嫌,爾其勿辭,從速察職。
都政,以李承謙爲禿用山城別將,李岌爲五衛將,朴弼文爲四山監役,李沂爲四山監役,洪禹平爲部將,李廷周·張璉爲訓鍊主簿,宋正明爲北評事,朴鐄爲部將,柳濬爲宣傳官,趙麒錫爲守門將,權喜學爲彌助項僉使,兪岦爲四山監役,李森爲內禁衛將,洪禹圭爲副率,權時稱爲部將,金昌卨·鄭東虎·李鼎夏爲守門將,兪命弘爲曹司衛將,金夢遠爲守門將,李諿爲五衛將,閔廷栢爲曹司衛將,廉贊傑爲首陽山城別將,金九鼎爲正方山城別將,金貞胄爲林土別將,金世英爲金城山城別將,朴世衡爲訓鍊僉正,閔任重爲全羅右水使,鄭鴻賓爲都摠都事,尹址爲忠翊衛將,姜致望爲昌慶宮假衛將,朴星瑞爲昌慶宮假衛將,兪珉爲景福宮假衛將,崔世珪爲兼五衛將,徐津爲僉知中樞府事。
吏批,以閔鎭厚爲濟用監提調,呂必時爲司評,柳重謙爲廣興主簿,尹趾慶爲繕工監副正,李萬枝爲中部主簿,宋禹錫爲南部主簿,金宇杭爲漢城判尹,李世芳·鄭友說爲引儀,朴換爲禮賓主簿,鄭重萬爲黃澗縣監,羅世振爲北部主簿,吳時赫爲禮賓主簿,李益齡爲西部主簿,安尙淵爲東部主簿,李承源爲正言,趙完城·柳重冉爲引儀,韓命斗爲典設司別提,朴荃爲藍浦縣監,李烱爲引儀,金萬亨爲典籍,李重培爲監察,金盛後爲刑曹正郞,申泳爲京畿左水運判官,李綖爲麒麟察訪,李杲爲尙衣別提,洪致中爲堤川縣監,李台佐爲副應敎,禹舜弼爲遂安郡守,閔鎭厚爲刑曹判書,崔柱岳爲工曹佐郞,金始㷜爲兵曹正郞,金載海爲昌陵參奉,金栽爲弼善,吳命老爲典籍,李箕徵爲顯陵參奉,金是恪爲厚陵參奉,申益愰爲慶基殿參奉,李構爲童蒙敎官,李宗岳爲明陵參奉,趙鳳徵爲監察,李廈成爲軍資判官,李眞儉爲司書,安相眞爲氷庫別檢,趙榮福爲典設司別檢,金簋爲中學訓導,李萬郁爲西學訓導,權萬樞爲養賢直長,尹悌元爲司畜別提,安時相爲兼春秋,閔寬爲北部參奉,柳選爲禧陵參奉,李世相爲假引儀,鄭錫圭爲章陵參奉,郭萬績爲戶曹佐郞,鄭纘先爲兵曹正郞,趙尙賓爲假引儀,李漢謙爲恭陵參奉,李健命爲兼同經筵,宋來栢爲典籍,愼爾定爲司䆃主簿,洪廷弼爲兵曹佐郞,金益礪爲贊儀,李宜麟爲敬陵參奉,趙裕錫爲理山郡守。
上在慶德宮。停常參·經筵。
成均館官員,以同知館事意啓曰,今七月初七日儒生上旬輪次,當爲設行,而大提學未差,大司成李墪未肅拜,限內不得爲之,今月內無故日退行之意,敢啓。傳曰,知道。
政院,以侍講院草記意啓曰,敬寧殿秋享大祭時,王世子擧動,迫在明日,宮官不可不備員,至於弼善,以禮貌官,所任緊重,而新除授弼善金栽,時在理山郡任所,似當有變通之道,何以爲之?敢稟。傳曰,改差。
又啓曰,侍講院弼善金栽許遞事,命下矣。政官卽爲牌招,開政差出,仍卽牌招察任,何如?傳曰,允。
謝恩,兼說書宋成明,兼春秋鄭楷,弼善李允文。
副應敎李台佐牌不進,依承傳罷職。
注書金相元受由,代以洪啓迪爲之。
館學儒生朴弼彦等上疏。大槪,宋儒文忠公眞德秀,以腏食聖廡之賢,道學之盛,百世所宗,而乃者前輔德朴行義,敢於書筵之上,公肆詆毁,至以非儒賢爲言,臣等不勝痛惋之忱,玆敢相率來籲,以辨其誣。伏願聖明,益篤尊賢之誠,克恢斥邪之念,快正朴行義慢賢之罪,使斯文增重,公議得伸事。入啓。答曰,省疏具悉。日者會講,朴行義詆毁先賢,略無顧藉,誠可駭然。今玆賢關多士之疏辨,固知出於尊賢之誠,而第旣罷其職,亦足懲罪,至於入參兩司,停論臺官,竝加警責之請,殊涉過當也。
副應敎趙泰億上疏。大槪,臣於銓郞驟陞之事,有不敢泯默者,略陳前例,以備裁察事。入啓。答曰,省疏具悉。疏論得宜,卽令改正焉。
持平李世瑾辭職上疏。入啓。答曰,省疏具悉。爾其勿辭,調理察職。
應敎崔昌大上疏。大槪,臣於夏中,重患吐血之症,多般醫治,未有驗效,危症迭出,委頓三朔,分爲廢疾之人,玉署新命,萬無自力祗謝之勢,太廟展謁,亦無强疾陪扈之望,不得不冒死哀籲。伏乞亟命鐫遞,俾得專意調治,以延危喘事。入啓。答曰,省疏具悉。爾其勿辭,調理察職。
兼弼善李正臣上疏。大槪,玉署移除之命,出於意外,亦以春坊兼任,嚴召繼臨,分義是懼,趨詣闕外,而臣於本職,情勢不安,學識空疎,決無堪承之望。且因朴行義事,重被侵斥於賢關多士之疏,尤不敢冒沒仍據於榮次,陳疏徑退,恭俟處分。乞蒙鐫削臣職,仍治臣罪犯,以嚴邦憲,以安微分事。入啓。答曰,省疏具悉。爾其勿辭,從速察職。
京畿監司書目,果川呈,以同副承旨尹世綏辭職上疏上送事。啓。答曰,省疏具悉。爾其勿辭,從速上來察職。
上在慶德宮。停常參·經筵。
修撰李正臣牌不進,依承傳罷職。
政院啓曰,明日,乃是處暑,視事當爲取稟,而卽今老炎尙熾,稍待涼生,更稟之意,敢啓。傳曰,知道。
明日敬寧殿王世子親祭正時,四更一點。
夜一更,月暈。五更,土星犯井鉞星。朝報
南至熏啓曰,訓鍊都監知彀官來言,世子敬寧殿親祭時,陪衛軍兵等,日暮後懸燈,人定後刁斗云矣。敢啓。傳曰,知道。
李震壽,以弘文館言啓曰,本館下番見存三員內,副修撰權忭在外,修撰李正臣未肅拜,副修撰鄭栻獨爲入直矣。今日以敬寧殿秋享大祭時享官,先詣祭所,下番未免闕直,無他推移之員,修撰李正臣疏批已下,卽爲牌招,以爲入直之地,何如?傳曰,允。
又以弘文館言啓曰,卽者修撰李正臣違牌坐罷,下番勢將闕直,不得已以上番姑降入直之意,敢啓。傳曰,知道。
又啓曰,近來廳中,位甚不齊,而都承旨趙泰耉昨今連以式暇,不爲仕進,左承旨兪命雄,右副承旨南至熏昨日遭服制,俱未成服,同副承旨尹世綏在外,左副承旨許玧,以其父忌在明,迫於私情,未免徑出,揆以事例,殊涉未安,而卽今院中,只有臣震壽一人,僚席一空,無他替直之員,事勢至此,不可無變通之道,而都承旨趙泰耉,左承旨兪命雄拘於廳規,不得請牌,左副承旨許玧,右副承旨南至熏,卽爲牌招察任,何如?傳曰,允。燼餘
上在慶德宮。停常參·經筵。
王世子還宮後,藥房·政院·玉堂問安。答曰,知道。
大司諫孟萬澤三度呈辭。入啓。遞差。
政院啓曰,戶曹判書尹世紀辭疏還給之後,宜卽出而供職,而連日呈告,久不行公,本曹事務曠廢多日,卽爲牌招察任,何如?傳曰,允。
又啓曰,憲府無行公之員,監察茶時,已過累日,事甚未安,除式暇在外及陳疏受由人員外,大司憲李廷謙,掌令梁聖揆竝卽牌招察任,何如?傳曰,允。
獻納林世儉啓曰,臣纔遞憲職,卽叨新除,而所忝之職,地望稍別,揣量微分,旣難堪承,病難供職,與前無異,方在徊徨悶蹙之中。伏見館學儒生疏本,以朴行義削奪之啓停止事,侵斥臺官,語意深切,至有警責之請,臣不勝瞿然之至。夫行義之詆毁前賢,實是斯文之變怪,削奪之啓,所以發也。累次連啓,兪音尙閟,臣妄以,爲臺章峻發,公議旣伸,則一向相持,尤涉支離,故輒與同僚相議停論矣。今者賢關多士之疏斥,乃至於是,臣之率爾停啓之失,著矣。何敢以移職自解,而一刻冒居於臺次乎?請命遞斥臣職。答曰,勿辭。
掌令李翊漢啓曰,臣於病伏尋單中,得伏見館儒之疏,以徑停朴行義之啓,大加非斥,語意非常,至有警責之請,臣誠不勝瞿然悚恧之至。行義職在侍講之列,乃敢詆毁前賢,略無顧藉,此雖出於蔑識謬妄之致,事關斯文,公議齊憤,有不可以罷職薄罰而止,故臣與僚席相議,乃發加罪之啓矣。累日論啓,兪音久閟,而此與元不被罪者,亦似有間,矧乎聖上之痛斥旣嚴,臺閣之公議已伸,則一向爭執,似涉煩聒,六啓之後,始爲停止,而臣於其時,雖在呈告之中,旣與僚臺,有所酬酢,則今於儒疏之斥,安得辭其責,而晏然仍冒於職次乎?請命遞斥臣職。答曰,勿辭。
謝恩,掌令梁聖揆。
府啓,引嫌而退,加罪之啓,旣伸公議,停止久速,不必追咎,請掌令李翊漢出仕。答曰,依啓。
吏曹啓曰,臺諫有闕,政事,取稟。傳曰,過國忌後爲之。
注書金相元再度呈辭。入啓。遞差。
刑曹判書閔鎭厚箚子。大槪,司寇之任,決難承當,且有在法應遞者,乞命該曹,照例稟處事。入啓。答曰,省箚具悉。箚辭令該曹稟處。
吏曹參議趙泰東上疏。大槪,敢陳病難供職之狀,冀蒙恩遞,附論新除邊倅之不便於政例者,以備裁處事。入啓。答曰,省疏具悉。疏辭令該曹稟處,而初旣爭持於政席,何至引咎?爾其勿辭,從速察職。
大司成李墪辭職上疏。入啓。答曰,省疏具悉。旣往之事,不必爲嫌,卿其勿辭,從速察職。
京畿監司李彦綱上疏。大槪,畿輔旬宣之命,遽及於進退維谷之際,臣誠惶感,靡所容措。顧臣情迹之難安,不可以內外而有間,矧玆十餘年前,已試蔑效之地,尤不可冒昧承當,以貽再誤之譏,伏乞聖明,俯加諒察,亟收誤恩,俾靖私義事。入啓。答曰,省疏具悉。所謂情勢,前已開釋,今無難安之端,至於新命,尤無可辭之義,速出行公。
弼善李允文上疏,臣於昨日敬寧殿王世子親祭陪從之後,猝患暑癨,忍死將事之餘,窒塞昏仆,全不省事,王世子還宮時,亦不能隨駕,僅得擔舁歸家,諸症轉谻,人鬼莫分。以此病狀,萬無供職之望,不得不疾聲呼籲於天地父母之前。伏乞聖慈,先治臣不得陪從之罪,亟許鐫削臣職,俾得及時調治,以尋生路事。入啓。答曰,省疏具悉。爾其勿辭,調理察職。
判府事徐宗泰箚子。大槪,懇乞遞解軍門都提調之任事。入啓。答曰,省箚具悉卿懇。軍門都提調,自是大臣之兼帶,不宜一向過辭,須體至意,安心行公。仍傳曰,遣史官朝報。以上傳諭
禮曹啓曰,卽接江原監司移文,則來八月朔中宮殿·世子宮進上物種中,只有生鰱魚,元無生松魚,而鰱魚若未産出,則例以松魚代封,乃是規例,而事係上供,不可不愼重,自本曹入啓,定奪後,回移云。取考壬申·乙亥·壬午各年朔膳量減別單,則八月朔中宮殿·世子宮,生鰱魚·生松魚,俱以列書啓下,而癸未年因本道移文,生松魚,則三月令,勿爲封進事,啓稟,分付矣。上年十月分,因傳敎,本道朔膳裁減別單,一依壬午年例書入,則中宮殿生鰱魚·生松魚各七尾內,各減二尾,世子宮兩種各五尾內,各減一尾,付標啓下矣。當初別單書入時,未能致察,有此差誤之事,今不可仍令封進,生松魚,依例勿爲封進事,分付,何如?傳曰,允。禮曹謄錄
王世子,大殿,遣宮官問安。答曰,知道。中宮殿,遣宮官問安。答曰,知道。
李震壽,以兵曹言啓曰,今七月初八日,武學崔重器稱名人,自開陽門入來,差備門外擊錚,極爲駭愕,令攸司囚禁治罪,同門守門將李曼,常時不能禁斷雜人,以致闌入,亦難免其責,推考,何如?傳曰,允。
公州閑良尹弼殷疏曰,伏以臣,草野螻蟻之賤,雖懷犬馬之忱,天閽遠隔,九重深邃,有懷陳忠,而趑趄囁嚅者,久矣。乃者亢旱孔慘,民命近止,聖上焦憂於上,特下求言之敎,惻怛之旨,足以感動神祗,其在下民之心,孰不攢祝八九字缺哉?臣伏覩明旨,不勝區區憂愛之忱,敢陳芻蕘之說,仰瀆於宸嚴之下。伏願殿下,矜其愚而恕其僭,俯賜留神焉。夫民者,國之本,而農者,民之本也。當時之急務,莫先於農,而臣竊惟今之事勢,則農政爲害者,有八焉,軍政積弊者,有二焉。臣請先陳農政之害,而後及軍政之弊,可乎?蓋自丙子以後,國家昇平,殆近百載,人物繁盛,昔日一人食土,今分十餘人,而今之一人所費,過於曩時數人焉,到今人衆而地小,未免艱乏,此爲農政之害,一也。寸土如金,人心巧惡,風俗偸薄,如水益深,豪右之民,廣占陳荒之處,力不足而不能自墾,藉其勢而不許他人,方今地小而不闢,尙有餘地,此爲農政之害,二也。曩日樹木成林之處,今爲赭山,水源枯渴,防洑引水,末由如意,而開墾亦久,折草糞田,俱未盡力,當農數字缺而土薄,不專蒙利,此爲農政之害,三也。貧孱之民,雖欲五六字缺以一人之耕,不得食一人,以一人之作,不得衣一人,二行半缺産者,則不安其分,妄欲自尊,締數字缺惟以躐等爲事,恃勢驕橫之習,萬端鴟張,懶農而尙侈者,滔滔皆是,此爲農政之害,五也。舊堤堰潰缺處,力綿未塞者甚多,而爲守令者,全不治察,數小作者,不以木石,只以莎土聚築,故及其水溢之時,未免穿斲衝破之患,雖當甘霔大霈,小無堤坊壅水之事,此爲農政之害,六也。其或務廣地者,憚其耘草之勞,雖天奉之地,每以踏苗移秧,爲事,未免水旱風霜之災,故至若種十石穀,養十奴僕者,以一年所獲,僅免朝不慮夕之患,殆無餘剩,此實貪勝力綿之致,此爲農政之害,七也。至於無土竝作之民,則雖勤苦務農,一半所得,厥數不多,以此些少之穀,一以應煙戶雜役,一以償公私負債,則所餘者,實無旬月之資,故其謂民者,赤脫露體,糊口無處,喪心失神,更無二字缺之心,若干田土,或起或陳,年豐而啼飢,冬煖而呼寒,八九字缺流離之人,而旣失所業,踽踽無托,食之飢飽,衣之寒暖,無所仰庇,一日不再食,終歲不製衣,則其所流散而盜劫者,理所然也。此爲農政之害,八也。至於諸般軍役,色目多端,苦歇相雜,故捨此投彼,避重就重之弊,不一而足,一人逃故,十室恐動,害及隣族,居無室廬,公私騷擾,爲政煩瑣,軍政虛疎之弊,此其一也。名雖軍卒,汨沒徭役,不閑軍旅,非但才藝之不足,膽勇不全,設有交鋒之患,必無進死力戰之理,如此之軍,將焉用之乎?臣竊憂之,軍政虛疎之弊,此其二也。且臣所居隣近,有貧不能聊生者,亦不堪逃族之三名身布,疏棄其妻,削髮爲僧,而其妻則渠自故令改適他夫,竝其子女而依賴,東西丐乞,仍爲憤懣而死,且以田畓,賃人雇立其逃族之代云,嗚呼,生者二字缺死者何咎?傷心慘目,所不忍見,又有一人,其母身死之日,八九字缺其母而逃躱,久不還來,此亦人也。人二行半缺弊端如右,不遺餘力,故當今人心之百數字缺風俗之壞亂無統,日加月增,罪犯綱常,罔有紀極,而天災流行,死亡相繼,飢饉荐臻,邦本將蹶,獄訟繁興,盜賊滋熾,是豈可不爲寒心者哉?蓋夫人心之散亂無統者,實由於諸般軍役苦歇相雜之故也。衆庶之不能自保者,皆由於懶農尙侈之故也。軍兵之有名無實者,亦由於水陸軍番布給代之故也。臣意,勸農之策,莫如安民,安民之策,莫如大同軍役之設也。以大同軍役之道,言之,毋論公私賤·良民,竝令無遺合束,復以水邊之民,爲水軍,使之輪回立直於戰兵船,以陸地之民,爲陸軍,使之輪回上番於京衙門,而水陸軍兵,一年一次,定式試才,以其才短者,參酌徵布,以爲國家需用之資,則數無勸裝賞格之事,其所長技,必勝於此時,而水陸軍兵,皆可爲數字缺則雖當用武之日,似無疏虞之歎,京上番諸色十餘字缺必無苟充雇立之擧,縱有不虞之變,亦無疎漏之患,而至於舟師待變之道,尤爲最緊者也。當今土兵烏合之卒,必不無臨亂潰散之理,如以水邊之軍,分番守直,則立番之軍,當爲乘船而應變,下番之軍,便是陸地待變之卒,其在水陸,互相禦侮之道,可不便乎?若以此整頓行伍之卒,則軍政紛紜之弊,人心巧惡之習,可祛,而戶口之滋殖,軍兵之優足,民産之周給,國儲之豐富,必倍於此時,而民有樂業之意,國無煩瑣之政矣。軍役旣同,則雖逃散之民,必還舊土矣,苦歇旣均,則雖闔家軍役,必不逃避矣,不徵隣族,則雖困苦之民,小紓其心矣。居土旣安,則雖明火劇賊,庶可止息矣,民不流離,則雖羸瘠老弱,必不懶農矣。民樂其業,則雖土薄之地,全得其利矣。缺戢豪民,則雖陳久之地,庶悉開墾矣。地不遺利,則七八字缺足矣。山不濯濯,則雖亢旱之歲,水不二行半缺國家法制,非不至明白,其來已久,古今自別,安得無隨時變通之理乎?如不隨弊善變,而求其寧息,不亦難哉?今有一木焉,根株小而枝葉蕃者,若疏其枝而培其土,則其根盤固,風吹而不動,寒暑而不死,不然則雖朝暮灌水而愛之,勢莫能及,此時救民之策,何以異於此哉?臣聞耕當問奴,織當問婢,臣雖草莽迷劣之人,此乃一生備常之事,則豈不知自安救弊之方乎?嗚呼。民有姑息偸安之計,國有支傾補缺之憂,終無實效,倒懸若此,烏得無蒼生困苦之歎,而亦豈無國家宵旰之憂哉?伏願殿下,不以人微廢言,留省裁擇焉。此外抑有數件愚見,敢此附陳焉。到今錢文之害,罔有限量,其故何哉?一自行用之後,分用便好,買賣輕便,故其弊日滋,視之如土,用之如水,馴致驕奢,放縱之習,愈往益甚,貯置節八九字缺民生將來之憂,難以紀極,而自前尤甚八九字缺所謂長利之債,今則三倍甲利,而公私使役及大小捧納,皆以錢文,酬應煩數,用度無算,至於市場縱酒者,一貫之費,視若斗粟之用,而甚者,作倘橫行,逐日泥醉,風俗日壞,盜賊日熾,此亦錢使之然也。是故,富無蓄積之儲,貧無稱貸之路,害農者蕃,糜穀者多,到此艱食之患,亦烏得免乎?以今年農事形止,觀之,則五月念後,晩移秧畓穀,擧未免焦乾,水田之無秋,已無可言,而況今凄風連吹,涼氣已生,豆太·木麥,亦無成實之望,哀我癘疹餘生,必未免塡壑之患矣。第念如此之歲,以錢文濫費者,惟是酒肉之資也。若使愚氓,猶踵前習,而不爲痛禁,則其爲靡穀之害,有不可勝言,臣意則場市及路傍閭里間販賣者,一一搜捕重治,以杜賣酒之弊,則此乃救民之一助也。且京外各衙門所儲錢數字缺貸於尤甚被災邑,隨其稍實處,趁早秋貿穀,待八九字缺還本,則稍實處居民,尙有節用之二行半缺申飭優備,則其於救急之策,似無未盡之患矣。且夫軍器中所緊者,惟鳥銃,而到今南北敵國,亦皆慣習,則亦不足專恃也。臣之小智創思者,惟車機弓,而若其體制模樣,則文不能形容,語不能達意,故其所器械及前日所陳十字橫形陣,與二三穴鳥銃,體製竝爲圖形,而恐不能陳,伏竢處分焉。嗚呼。幕天席地之民,命脉所依者,惟國,而公私罄竭,百弊層出,兵民俱困,武備不完,脫有不幸,或生意外之患,則顧瞻內外,無一可恃,安得不憂及國家與父母乎?此臣所以悉陳愚忠,冀有補於萬一者也。臣聞智者千慮,必有一失,愚者千慮,必有一得,故狂夫之言,聖人擇焉,今臣所達,雖極淺陋,倘蒙聖慈,或加採納,則上可以獲伸犬馬之忱,下可以自遂烏鳥之私,於公於私,至願畢矣。天地生成之澤,豈不大哉?往者亢陽孔慘,民事罔極,而聖上軫念旱氣之太甚,再五六字缺霈然,其於下民之心,尤切感泣欣抃之至,半行缺自激,不勝漆室之憂,裹足遠來云云。答曰,省疏具悉。疏辭令攸司稟處。啓下備邊司以上燼餘
上在慶德宮。停常參·經筵。
辰時巳時,日暈。
政院啓曰,同副承旨尹世綏時在果川地,陳疏承批之後,病勢一向苦重,末由上來云,太廟展謁擧動,只隔一日,承旨不可不備員,似當有變通之道,何以爲之?敢稟。傳曰,改差。
又啓曰,同副承旨改差事,命下矣。太廟擧動,只隔一日,在前雖値齋戒,亦有變通開政之例,而今已日暮,明日待開門,政官牌招開政,以在京無故人差出,仍卽牌招察任,何如?傳曰,允。
咸鏡監司書目。甲山呈,以今六月十九日,二十日連二日下霜,變異非常事。以上朝報
訓鍊都監啓曰,軍保物故者,成出立案後,官得代定逃故憑考公文,限十年許頉,蓋所以防其奸僞,而有此定式也。朝家,爲慮白骨徵布,隣族被侵之弊,辛巳以上逃亡之類,査出成案後,勿拘年限,一倂代定,又從而蕩減其身役,則爲字牧之任者,蕩減代定,竝行不悖,而不此之爲,徒事蕩減,豈非大可寒心哉?大抵砲保,與他有異,隨闕充定,收其身布,當年十月內,定差使員,無遺領納者,意非偶然。故在前未嘗有未收之弊,近年以來,各邑慢不擧行,未收頗多,軍兵衣資之每致過時者,良以此也,嘗欲變通而未果矣。續接遂安·信川·瑞興等官所報,則前後査案入錄之類,不但竝請蕩減,應納丁亥條,亦且請減,今此逃亡蕩減,實出於慰民之意,而厥後數年之間,終不代定,只請減布者,事之可駭,莫此爲甚,後弊所關,不可無規警之道,三邑守令,竝爲從重推考,各其次知監色,各別嚴刑之意,分付本道,何如?傳曰,允。禁營謄錄
上在慶德宮。停常參·經筵。
政院啓曰,獻納林世儉引避退待,已過兩日,諫院無行公之員,尙未處置,事甚未安,除未署經外,呈告未肅拜人員,竝卽牌招,以爲處置之地,何如?傳曰,允。
又啓曰,因侍講院草記,明日擧動時,王世子祗送·祗迎之際,宮官,將不得備員,令政院稟旨變通事,允下矣。弼善李允文身病危重,文學洪萬迪呈辭受由,明日勢難進參,合有變通之道,何以爲之?敢稟。傳曰,竝改差。
明日宗廟展謁時,大駕出宮正時,辰初初刻,王世子祗送時出宮正時,卯正一刻。
謝恩,同副承旨孟萬澤,司諫兪命凝,兼文學趙泰億,兼弼善趙道彬,文學李縡。
弼善南相夏牌不進,依承傳罷職。
兵曹口傳政事,以金錫命爲副摠管。
持平李廷濟啓曰,臣得蒙恩暇,歸省父母,榮私所被,感結靡容,而第臣有惶悚不安於心者,自暑初,重患脚痛,雖一舍之地,不能跨馬,往來之路,不得不以木道作行,況省覲之後,宜卽趁期還朝,而違曠之餘,得伸至情,一日二日,未忍遽離,荏苒之間,由限恰過,違越法例,悚惕冞深,晩得朝紙,伏審有太廟展拜之禮,義分所在,不敢偃然在外,顚倒上來,而顧此負犯,俱在應罷之科。且聞日昨館學儒生,疏論朴行義事,而乃以臺啓草草,停論太遽,爲言,臣尤不勝瞿然之至。夫行義向日之事,言旣謬悖,轉又遂非,實有侮賢之罪,揆以臺議,宜有加罪之論,故臣與同僚,相議論列,而第其爲言,元無輕重於前賢,則初不足費辭多辯,六次連啓,亦示公議之截然,則亦不必引日力爭,臣之本意,果自如此,停論之時,亦嘗往復於城上所者矣。今此章甫之疏論,若是峻發,至有責罰之請,臣何敢一刻晏然於職次乎?以此以彼,苟無抗顔仍冒之理,請命遞斥臣職。答曰,勿辭。
有政。兵批,以金一成爲兼司僕,李尙益·金萬敵·韓益進爲兼司僕,崔貴萬·丁世傑·安忠建·金逈澤·李大昌·金繼俊·李澤萬爲預差兼司僕,李重五爲訓鍊習讀,金錫命爲副摠管。
吏批,以金浣爲尙衣別提,趙泰億爲文學,趙道彬爲弼善,南相夏爲兼弼善,李縡爲兼文學,金演爲大司諫,金德基爲淮陽府使,權世恒爲修撰。
上在慶德宮。停常參·經筵。
大駕詣宗廟,入齋室後,藥房·政院·玉堂問安。答曰,知道。
展謁後,藥房·政院·玉堂問安。答曰,知道。
大駕還宮正時,午初初刻,還宮後,藥房·政院·玉堂問安。答曰,知道。
刑曹參議任胤元三度呈辭。入啓。遞差。
忠淸監司書目,延豐呈,以執義李箕洪辭職上疏上送事。啓。遞差。
全羅都事書目,去六月二十六日,二十九日,今月初二日,初三日連得驟雨,方爲被枯之穀,似有回蘇之望,而至於蟲損與晩移禾穀,及晩耕豆太之已盡焦枯者,更無可望事。
吏曹啓曰,臺諫有闕,政事,取稟。傳曰,當日爲之。
京畿監司書目,吏曹參判辭免上疏上送事。啓。答曰,省疏具悉。卿其勿辭,從速察職。
說書吳命恒上疏。大槪,乞遞職名,往省病母事。入啓。答曰,省疏具悉。爾其勿辭往省焉。
巳時午時,日暈。夜一更,月入南斗星。
有政。以金東弼爲金城縣令,洪好人爲兵曹正郞,鄭齊斗爲執義,姜鋧爲刑曹判書,兪命弘爲參議,兪集一爲參判。
上在慶德宮。停常參·經筵。
下直,洪原縣監李震相。
禁府,丁是璧拿囚。啓。
文學李縡辭職上疏。入啓。答曰,省疏具悉。爾無誤薦之失,勿辭察職。
兵曹判書趙泰采上疏。大槪,呈告請急,冀蒙恩遞,而三度加由之命,又出格外,臣誠惶感,不知所出,顧臣病情,日就危篤,決無陳力供職之望,且於憲臣之疏,有不可獨爲晏然者,乞賜矜察,將臣本職,以便公私事。入啓。答曰,省疏具悉。臺臣疏斥,殊涉過當,安心勿辭,速出行公。
左議政李濡箚子。大槪,敢陳情病,乞賜遞免事。入啓。答曰,省箚具悉卿懇。意外侵斥,不必爲嫌,卿其須體至意,安心勿辭,速出行公。仍傳曰,遣史官傳諭。
吏曹判書李寅燁上疏。大槪,病至難醫,望絶陳力,而三度加由,又出格外,驚惶悶塞,罔知攸措,玆敢冒死哀籲於仁覆之下,懇乞亟遞本兼諸任,俾尋生路,不勝大幸事。入啓。答曰,省疏具悉。卿其安心勿辭,速出行公。
上在慶德宮。停常參·經筵。
大司憲李廷謙啓曰,如臣無狀,濫叨匪據,職名不稱,疾病且苦,尋單請急,見阻喉司,方切悶蹙之中,新除授執義鄭齊斗時在外,例卽下諭,而諸僚或退待,或呈辭,俱不行公,臣亦有婚家應避之嫌,下諭之啓,尤不敢爲之,則何可仍冒臺席乎?請命遞斥臣職。答曰,勿辭。
吏曹參議趙泰東辭職上疏。入啓。答曰,省疏具悉。爾其勿辭察職。
黃海監司書目,臣有難安情勢,冒死首實,乞蒙譴罷,以安區區賤分事,上疏上送事。啓。答曰,省疏具悉。卿其勿辭,從速察職。
判府事李頤命箚子。大槪,臣於臺疏,有不敢晏然者,乞蒙退斥,以安微分事。入啓。答曰,省箚具悉卿懇。過激之言,何必深嫌?卿其須體至意,安心行公。仍傳曰,遣史官傳諭。以上朝報
左參贊李頤命請對入侍時,啓曰,小臣方待罪瓦署提調之任,本署有弊端,敢此仰達矣。國初京畿·江原·湖西·海西四道,分定元貢吐木六十餘萬斤,其後經亂,漸次權減,餘在僅四分之一二,去甲戌年加定三萬餘斤於京畿·江原兩道,卽今行用,十九萬一千餘斤,此爲七朔月課所用,七朔月課所燔瓦子,僅爲九十八訥,而陵寢·廟社·宮闕,各司年年雨漏所補,猶且不足,若有營繕,則一年所用,或至四五百訥,故自戶曹別燔,或至三十餘朔工役,當其時臨急給價貢物人,不及貿得水上,吐木匠人,不及燔造,耗費倍蓰,窘迫生事,不但渠等呼怨,國事亦爲苟簡,且近來蟲災熾盛,吐木亦絶貴,若不預爲貿得於山郡,則難以卒辦,以公家事言之,每年別燔之數,倍於常定月課,其給價之費,則與復舊無異,近來奉常寺·典牲署等諸司貢物,多因弊端,有復舊之事云,本署難支之弊,旣如此,公家費價之道,無異,今若變通四道元貢中未復故者,限七朔工役,特爲復舊,則無所損渠輩無呼冤,且無臨急生事之患矣。七月加給之後,亦不足,則可以別燔,有餘則儲置,備後年之用,似爲便當,令戶曹·惠廳相議,限七朔復舊,何如?上曰,令該曹稟處,可也。兵曹謄錄
上在慶德宮。停常參·經筵。
下直,寧城僉使辛裕。
持平李世瑾三度呈辭。入啓。遞差。
政院啓曰,持平李廷濟,引避退待,已過累日,大司憲李廷謙,昨又引避,而本府無行公之員,俱未處置,事甚未安。除在外呈告受由人外,掌令梁聖揆·李翊漢,竝卽牌招,以爲處置之地,何如?傳曰,允。
又啓曰,吏曹判書李寅燁,兵曹判書趙泰采,三度加由後,更又陳疏承批,戶曹判書尹世紀,辭疏還給,亦至多日,而一向引入,俱無行公之意,事甚未安。竝卽牌招察任,何如?傳曰,允。
吏曹啓曰,臺諫有闕,政事,取稟。傳曰,明日爲之。
禁府,韓世箕·安斗齡拿囚。啓。
府前啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上新除授執義鄭齊斗,時在京畿安山地,請斯速乘馹上來事,下諭。竝引嫌而退,係是私行,乘船何妨?停論之斥,不必深嫌,嫌難請諭,其勢固然,不可以此輕遞言官,請持平李廷濟,大司憲李廷謙,竝命出仕。答曰,不允。下諭及處置事,依啓。
吏曹判書李寅燁上疏。大槪,痼疾濱死,決難復任職事,注擬之顚錯,臺疏之侵斥,亦無非疎謬之失,尤不可一日冒受於重地,嚴召之下,坐犯違慢之科,臣罪至此,萬殞難贖。懇乞亟罷臣本兼諸任,仍治臣罪犯,以肅朝綱,以安微分事。入啓。答曰,省疏具悉。偶未覺察,非係大段,意外侵斥,不必深嫌,卿勿固辭,速出行公。
正言具萬理上疏。大槪,敢陳區區之所懷,以備採擇,兼暴曠職之罪,冀蒙譴罷事。入啓。答曰,省疏具悉。陳戒殊切,予當軆念,而折受事,大臣筵奏,蓋出於參量善處之意,而語多侵斥,不已過乎?第恐實惠之未究於下民,屢屢言之,可不留心焉?爾其勿辭,從速察職。
文學李縡上疏。大槪,臣於直中,得聞母病猝重,情理煎迫,冒死哀籲,乞蒙鐫遞,以便救護事。入啓。答曰,省疏具悉。爾其勿辭,救護母病。以上朝報
義禁府啓曰,前兵使趙爾重,端川前郡守曺復卿,咸從前縣令崔禛等元情公事,除刑推議處事判下矣。御史封進不法文書,下本府,以爲議處時憑考之地,而溫陽前郡守閔最重不法文書,亦爲下本府,照律時憑考之地,何如?傳曰,允。
又啓曰,全羅左道暗行御史李廷濟,別單書啓,有封進趙爾重重記所付李碩寬主張文書矣。趙爾重議處之時,有憑考之事,今日坐起,下本府事啓請,而卽聞其主張文書,已下於備局,故纔已取來,議啓以入之意,敢啓。傳曰,知道。以上禁府謄錄
禮曹啓曰,今日大殿供上眞瓜,累次點退,看色捧入之後,自差備內知味,謂以味甚不甘,還爲退出,故又令改納,則司圃署進排人言內,節序已晩,根蔓盡收,窮搜極覓,絶無可合者,未得進排云。卽今事勢,果如所訴,不得已擇其中稍優者封進,而莫重御供,如是不合,事體極爲未安。請當該封進官推考,下人,令攸司治罪,何如?傳曰,允。
上在慶德宮。停常參·經筵。
政院啓曰,吏曹郞廳來言,今日爲政事,命下,而判書李寅燁,參議趙泰東,俱以病不來,參判李健命,在外未肅拜,不得開政云。判書李寅燁,參議趙泰東,竝卽牌招開政,何如?傳曰,允。
又啓曰,今日爲政事,命下矣。吏曹判書李寅燁,牌不進,推考傳旨捧入,而參議趙泰東,承牌詣闕,陳疏徑退。疏批已下,判書李寅燁,參議趙泰東,竝卽牌招開政,何如?傳曰,允。
護軍李昌肇,平安兵使遞來。
禁府,李碩寬·金禹輔·柳梲拿囚。啓。
京畿監司書目,因江原監司移文,定配罪人洪悌,驛馬借騎事,平丘察訪徐文永,都事李世德,爲先罷黜事。
兵曹判書趙泰采辭職上疏。入啓。答曰,省疏具悉。本兵重任,決難輕遞,須勿過辭,速出行公。
吏曹參議趙泰東上疏。大槪,臣旣有疏語不審之罪,雖蒙聖恩寬貸,而終有所不敢自安者。且所患暑泄,亦甚不輕,尋單請急,見阻喉司,方在悶蹙之中矣。今以開政有命,天牌下臨,怵分畏義,趨詣闕外,而顧臣情病,俱係難强。且大政時中考,及作故人備擬事,均有不察之失,則揆以廉義,有不敢晏然參政者,不得不陳章徑退,乞削臣職,仍治臣罪,以嚴政道,以安私分事。入啓。答曰,省疏具悉。爾其勿辭,從速察職。以上朝報
禮曹啓曰,卽者生鮮前進排人等呈狀白活內,昨日風雨大作,漁船不能入海,各殿日供鮮魚,無路捉得,極爲渴悶。自前如此之時,或有變通代封之擧云,以雜魚來納,而未啓稟之前,不可代封之意,再三分付,至於治罪,使之急急進排,則稱以四處搜覓,不得一鱗,終不來納,情狀極爲痛駭。進排人,令攸司推治,而卽今日勢已晩,他無變通之道,惶恐待罪之意,敢稟。傳曰,依啓。勿待罪,依例代封,可也。
有政。以李德英爲淮陽府使,金始慶爲弼善,吳得朋爲平丘察訪,李世瑾爲京畿都事,盧世夏爲兵曹正郞,鄭棟爲高原郡守,趙錫命爲持平,韓日泰爲淑陵參奉。
上在慶德宮。停常參·經筵。
下直,東里僉使朴之屛,豆毛浦萬戶梁時俊,永登萬戶李東伯,京畿監司李彦綱,到界事出去。
吏曹參判李健命,京畿監司遞來。
吏曹口傳政事,奉敎單,金相元。
奉敎金相元牌不進,依承傳罷職。
傳曰,兩銓之長,任是重務,不宜久曠,而吏·兵判再疏承批之後,一向引入,殊涉太過,明朝竝牌招察任。
傳曰,民部煩劇之地,長官引入,殆近一朔,事務之積滯,固已可慮。況年分事目,不可不趁早頒布,而戶曹判書尹世紀,因儒臣之疏,引嫌太過,辭疏還給之後,屢違召牌,無意行公,殊甚未安,明朝牌招察任。
同敦寧金錫衍辭職上疏,入啓。答曰,省疏具悉。卿其安心勿辭,調理行公。仍傳曰,遣御醫看病。
左議政李濡箚子。大槪,敢陳危悃,乞罷臣職,仍正臣罪,以謝人言事。入啓。答曰,省箚具悉卿懇。筵奏本意,予已詳知,臺疏侵斥,何必深嫌,卿其須體至意,安心勿辭,亦勿待罪,速出行公。仍傳曰,遣史官傳諭。以上朝報
義禁府啓曰,豐川前府使安斗齡原情公事,除刑推議處事,判下矣。御史封進文書,下本府,以爲議處時憑考之地,何如?傳曰,允。
上在慶德宮。停常參·經筵。
副校理沈壽賢三度呈辭。入啓。遞差。
政院啓曰,兵曹判書趙泰采,吏曹判書李寅燁,戶曹判書尹世紀,今日特招之下,又爲違牌,無意行公,其在事體,殊極未安,竝更爲牌招察任,何如?傳曰,允。
傳曰,召對爲之。
入侍,承旨許玧,玉堂趙泰億·鄭栻,假注書朴致遠,兼春秋鄭楷·安時相。
召對時,玉堂罷散人員,別單書入事及戶曹判書尹世紀推考,明朝更爲牌招察任事,榻前下敎。
傳曰,前應敎李㙫,修撰李海朝·李正臣,兼文學李台佐,竝敍用。
禁府,尙經周·李徵夏拿囚。啓。
持平李廷濟上疏。大槪,悉暴病狀,冀蒙矜遞,兼贅愚見,以備裁處事。入啓。答曰,省疏具悉。疏中所論,誠甚得宜。都事·郵官,拿問定罪,監司推考警責。爾其勿辭察職。
觀象監,夜自二更至五更,月暈。啓。以上朝報
入侍時,趙泰億所啓,自上以諸處祭壇事,有所下敎,故臣亦有所懷,敢此仰達。臣於向者,承命往祭于雙嶺戰亡處,此乃數千義士死節之地也。至今行路之人,亦皆指點而咨嗟,第其壇壝蕪沒,遺跡荒涼,而且年代久遠,當時死義之人,人未能詳知,此尤可傷。今若特命詞臣,撰其事實,刻諸短碣,竪之壇壝,以表其烈,則足爲後人觀感之道,故敢此仰達。險川,亦當一體爲之。今年又値凶歉,如或以此等事,爲難擧行,則雖待年爲之,亦無所妨矣。上曰,慶尙左兵使閔栐,右兵使許完兩人矣。令該曹稟處,可也。
又所啓,故集賢殿校理權節,當端宗大王遜位之時,樹立卓異,頃因大臣陳達,有贈職賜諡之命矣。第本職,乃集賢殿副校理,而該曹,誤以卽今玉堂例銜,書出啓下,似當有稟處改付標之擧,而事在久遠,資級高下,未能的知,外議以爲除其未審之級,只以旌門所書集賢殿校理,書本職改啓下,似爲得宜云。以此分付該曹,何如?上曰,儒臣之言,然矣。依爲之。又所啓,議諡,必待本家諡狀而後爲之,而在前如此表著之人,或有不待諡狀而直爲議諡之例,今亦依此爲之,何如?上曰,自前如此表著之人,不待諡狀,直爲議諡者,非止一二,直爲議諡,可也。禮曹謄錄
上曰,先農·風雲·雷雨·雩祀·漢江諸處祭臺,今日摘奸,則雩祀祭壇,外壇上近處,多有牛馬之糞,漢江祭壇,則汚穢之物,亦多云,事甚駭然。三處壇直,令攸司囚禁科罪,而此蓋只於行祀之時,一番灑掃而已。常時不能禁斷,有此不潔之事,此後則分付該曹,使之時時摘奸,若有如前之弊,重治壇直,以爲一切禁斷,可也。出禮曹謄錄
上在慶德宮。停常參·經筵。
辰時·巳時,日暈。
下直,果川縣監李秀賢,懷仁縣監徐宗積,全羅左水虞候李悌望。
大司成李墪三度呈辭。入啓。只遞本職。
禁府,徐文永拿囚。啓。
政院啓曰,近日憲府,無行公之員,連以監察茶時,事甚未安。監察未署經者,亦至十人之多,呈告人員,竝牌招察任,何如?傳曰,允。
掌令李翊漢啓曰,臣於日昨,以咸悅縣監任命元罷職事,有所論列,至蒙允許矣。追聞外議,則多有稱冤,臣之所聞,旣出於風傳,故慮有差爽,推見其本縣文書,則儲置之分給,還租之代捧,果如臣之所論,而第或因惠廳之許題,或出營門之行關,轉動移充,雖非法例,旣因上司之令,而元非自擅之事,則臣之歸罪縣倅,終未免爲論事不審之歸,何可晏然仍冒臺端乎?請命遞斥臣職。答曰,勿辭。
正言具萬理啓曰,臣昨上一疏,敢陳所懷。伏承聖批,上款所陳,則以陳戒殊切,予當軆念,爲敎。下款所陳,則以第恐實惠之未究於下民,縷縷言之,可不留心焉,爲敎。自惟無狀賤臣,何以得此於君父?奉讀未訖,不覺感涕之橫集,而仍又思之,此非臣之私榮也,八路群生,與同其慶,方切頌祝之忱。伏見大臣箚本,則以臺疏不究筵奏本意,斥臣,又以論人論事,當觀大體,責臣,至以截斷首尾,抉摘行語,遣辭措意,至深且密等語,持臣急迫,臣竊不勝慨惋而繼之以駭布也。前冬聖上,俯軫宮家折受之大爲民害,斷自淵衷,特下査罷之命,命下之日,哀民困窮之意,溢於辭表,我東之民,孰不感泣?臣於是欽仰我殿下惟民之恤,而無所顧惜也。大臣惟當奉揚德意,櫛爬民瘼,不趐若救焚拯溺,而頃日筵奏,乃以諸宮家成樣支過之說,先稟聖旨,復以言者偏論宮家之說,仰達天聽,臣目見擧條,不勝憂慨之忱,妄有疏陳矣。今者大臣箚中,但拈采筵奏中從本理會四字,推演爲說,以爲慮有拘掣變更之患云,大臣本意,雖或如此,而明旨之下,旣不能奉承革罷,以救斯民倒懸之急,而乃反先憂宮家之支用,預慮後弊之紛紜,不亦緩急之倒置乎?至於論宮家似偏之說,蓋出於各衙門折受一體革罷之張本云,臣未知其意。或在於張本,而前席陳達,旣以言者偏論宮家,爲言,有若追咎者然,臣何以逆揣大臣之意,而不爲之一言乎?事關言路,爲弊不細,臣之所論,亶在於是也。噫,宮家折受,實是國家之積弊,生民之臣瘼,則大臣本意,亦豈不在於革罷,而向來筵奏,實有乖於中外顒望之心,職在言責者,其安得默然而已乎?臣之所竊嘆者,我聖上愛民一念,春噓日煦,藹然有生育萬物之意,導達推廣,無所壅閼,使萬民均霑聖澤者,責在輔相,而大臣之言,胡至於此也?臣疏所謂恐或爲此說所誤云者,若謂之憂之太過則可矣,而直驅之於指意深密之科,噫,是何言也?大凡國家事,雖在細微,大臣·臺臣,互相可否,自是淸朝之美事,而況刮去積年之痼瘼,以紓萬民之怨苦,關係至重,狂夫之芻蕘,未必不爲大臣之藥石,以大臣之弘量,惟宜翕受樂聞,有則改之,無則加勉,共濟國事,豈不爲美而乃反疑怒相加,詆斥甚峻,此雖緣臣之言行,不能見孚,而亦豈所望於大臣者也?臣旣被大臣詆斥,則其不可一刻晏然冒居於臺次也,決矣。請命遞斥臣職。答曰,勿辭。
上在慶德宮。停常參·經筵。
下直,成歡察訪朴以文,馬島萬戶鄭道成。
政院啓曰,伏見江原監司宋廷奎狀啓,則以金城縣令權世恒,移拜館職事,盛陳邑弊,仍請令該曹稟處矣。金城,嶺西完邑,旣經荐歲凶歉,且因守令數遞,凋弊已極,不成貌樣,今此狀聞辭緣,固是實狀,而經幄之臣,事體自別,藩臣之啓聞請仍,曾所罕有之事,不可無警責之道,江原監司宋廷奎,推考,何如?傳曰,依啓。三年之內,六易其倅,則本邑之事,誠爲可慮,金城縣令權世恒,特爲仍任。
又啓曰,兵曹判書趙泰采,吏曹判書李寅燁,一向引入,無意行公,戶曹判書尹世紀,日昨筵敎之下,又復撕捱,揆以事體,俱極未安。竝卽牌招察任,何如?傳曰,允。
又啓曰,正言具萬理,昨日引避退待,而本院無行公之員,處置經宿,事甚未安。除未署經外,大司諫金演,司諫兪命凝,獻納林世儉,竝卽牌招,以爲處置之地,何如?傳曰,允。
工曹參議鄭載岱再度呈辭。入啓。遞差。
謝恩,弼善金始慶。
傳曰,召對爲之。
入侍,承旨兪命雄,玉堂趙泰億·鄭栻,假注書朴致遠,兼春秋鄭楷·趙之重。
府前啓,請還收印信僞造罪人孫自哲,減死定配之命。請還收靈光定配罪人混放送之命。措辭竝見上新除授持平趙錫命,時在京畿永平地,請斯速乘馹上來事,下諭。引嫌而退,歸罪縣倅,未免不審,揆以臺體,勢難仍在。請掌令李翊漢,遞差。答曰,不允。下諭及處置事,依啓。
院啓,請還收徒配罪人李惠疇放釋之命。請還收減等罪人朴再興放送之命。請邊遠罪人金琓,更爲拿致王獄,各別嚴刑,期於得情。措辭竝見上引嫌而退,有懷疏陳,旣得臺體,大臣箚語,不必爲嫌,正言具萬理,請命出仕。答曰,不允。處置事,依啓。
京畿監司書目,安山呈,以領府事尹趾完上疏上送事。啓。答曰,省疏具悉卿懇。日者別諭,意非偶然,亦非難事,而以病爲辭,不肯幡然,心甚缺然,無以爲諭。卿其亟遵前旨,安心就途。仍傳曰,遣史官傳諭。
吏曹判書李寅燁上疏。大槪,席藁俟譴之中,召牌又降,惶隕悚惕,不得不忍死來伏闕下,而顧臣疾勢,已迫鬼事,決無一分自力之望,咫尺天陛,末由趨進,玆敢陳疏徑退,臣罪至此,尤萬萬矣。懇乞亟削臣職,仍治臣前後負犯,以爲人臣逋慢之戒事。入啓。答曰,省疏具悉。卿勿固辭,速出行公。
觀象監,夜一更,有霧氣。五更,土星犯東井第一星。啓。以上朝報
入侍時,趙泰億所啓,日昨雙嶺立碑事稟白也,臣以後生,未審其時死義人之爲誰某,自上以閔栐·許完爲敎矣。第閔栐之栐字,擧條中,誤以泳字書入,此則改付標,宜矣。退而聞之,則公淸節度使韓川君李義培,亦率義旅,由竹山抵雙嶺,與栐·完,合爲三營,同時死節,其時故相臣崔鳴吉,以三帥一處同死事,至陳於咨文中,頃年大臣,以李義培事,陳達榻前,有贈職賜祭旌閭之典,而雙嶺,有只設兩帥位者,似是未詳當時事實之如此,抑或以嶺南與公淸,有主客之分而然,而一處死節之狀,旣如是明白,則事當一體擧論,故敢此仰達。上曰,一體擧行,閔栐之栐字,改付標,可也。禮曹謄錄
上在慶德宮。停常參·經筵。
下直,牛峴僉使柳潭,車嶺僉使申琂,天城萬戶元世楫,薪智島萬戶池汝沆,在德萬戶金萬齡,助羅萬戶金光河,包伊萬戶林時榟。
假注書權熀出使,代以李滋爲之。
政院啓曰,吏曹郞廳來言,今日爲政事,命下,而判書·參判·參議,俱以病不來,不得開政云。判書李寅燁,參判李健命,參議趙泰東,竝卽牌招開政,何如?傳曰,允。
又啓曰,地部事務,曠廢已久,戶曹判書尹世紀,疏批已下,卽爲牌招察任,何如?傳曰,允。
禁府,李世德拿囚。啓。
備忘記。關東進上人蔘之弊,言之已久,每欲變通而未果矣。頃者繡衣書啓,極言此弊,而姑此遲待,內醫院之覆奏,道臣之狀聞,又如此,民心顒望,大可見矣。昔宋仁宗,夜思燒羊,忍飢不食,況民弊之太甚乎?其令內局,稟旨裁減,以示予軫念東方之望。
院啓,請還收徒配罪人李惠疇放送之命。請還收減等罪人朴再興放送之命。請邊遠定配罪人金琓,更爲拿致王獄,各別嚴刑,期於得情。措辭竝見上遂安爲郡,素稱饒邑,而近年以來,凋弊已甚,雖使諳練吏事者,居之,亦難望其收拾。新除郡守禹舜弼,未經縣邑,遽授本職,弊邑蘇殘之責,不可付諸生手之人,請遂安郡守禹舜弼改差,其代各別擇差。延安爲邑,本以海西都會,又稱名邑,近甚凋弊,莫可收拾。軍保米布之未收,厥數夥然,前後莅其邑者,爲慮解由拘礙,必皆圖遞於十朔之前,故六年之間,六易其倅。前縣監金楺,莅任之後,頗有政聲,而道臣曲循其願,終至啓罷,殊涉未妥,不可以旣往而置之,請黃海監司李彦經推考。近來爲守宰者,或稱情勢之不安,或因邑弊之難支,辭遞紛紜,遞易頻數,窮民困於迎送,邑力漸益凋殘,其在久任責成之道,不容如是。請自今以往,凡有治績者,瓜期前切勿許遞事,各別申飭於諸道監司。答曰,不允。末端三件事,依啓。
吏曹參判李健命上疏。大槪,臣之情跡,已難再玷銓地,而日昨臺疏,譏斥備至,不可以薄罰爲幸,而晏然於職次,玆於召牌之下,來詣闕外,略暴危懇。伏乞聖慈,亟賜遞改臣職,以重臺議,以安微分事。入啓。答曰,省疏具悉。卿其勿辭察職。
兵曹判書趙泰采辭職上疏。入啓。答曰,省疏具悉。卿勿固辭,速出行公。
戶曹判書尹世紀辭職上疏。入啓。答曰,省疏具悉。地部劇務,不容久曠,須勿引疾,速出行公。
有政。以李泂爲龍潭縣令,申慶濟爲掌令,閔致龍爲刑曹佐郞,李台佐爲修撰,崔宗周爲兵曹佐郞,趙道彬爲應敎,李正臣爲副應敎,權世恒金城縣監仍任事承傳。
上在慶德宮。停常參·經筵。
夜自一更至五更,月暈。
下直,寧越府使宋奎炫,高山察訪韓以原,光山萬戶吳貞立。
政院啓曰,戶曹判書尹世紀,前後違召,已至十數,昨又陳疏徑退,終不承命,引入已久,事務積滯,兩銓之長,俱是重任,而吏曹判書李寅燁,兵曹判書趙泰采,三單加由,累疏承批,而有召輒違,一向撕捱,或單或疏,無意行公,揆以事體,俱涉未安,竝卽牌招察任,何如?傳曰,允。
假注書權熀書啓,臣承命馳往于安山元堂里領府事尹趾完所住處,傳宣聖批,則以爲,臣猥蒙不世之殊恩,而朝暮垂死之喘,末由仰承聖眷,敢以私情猥屑之語,陳瀆天聽,死罪死罪。不意恩批又下,史官臨宣,惶隕之忱,一倍層加,氣息澌綴,旣無舁載登途之望,精神昏眩,不知所以仰對之辭,伏地感泣,惟俟溘盡之期云矣,敢啓。傳曰,知道。
傳曰,民部煩劇之地,長官不容暫曠,而戶曹判書尹世紀,終始違牌,無意行公,一向牌招,徒損事體,不可無變通之道,本職今姑許改,明朝政官牌招開政,差出其代。
京畿監司書目,安山呈,以執義鄭齊斗辭職上疏上送事。啓。答曰,省疏具悉爾懇。爾勿過辭,從速上來察職。
副校理李世最上疏。大槪,得暇省歸,昨始還歸,而宿病添苦,無路入肅,且於文學李縡之疏,有不敢晏然者,伏乞聖慈,亟遞臣職,仍治臣罪,以肅朝綱,以安微分事。入啓。答曰,省疏具悉。爾其勿辭,從速察職。
持平趙錫命上疏。大槪,臣才分之不逮,人器之不稱,已不足言,而旣有易地請由,郞階不出之失,則何敢冒沒行公乎?請遞臣職,以重官方,以安微分事。入啓。答曰,省疏具悉。爾其勿辭,從速察職。
兼說書宋成明上疏。大槪,直中,聞母病添劇㞃,方寸煎灼,以此情理,不容一刻留直,懇乞聖慈,亟遞臣春坊兼任,俾及時歸護事。入啓。答曰,省疏具悉。爾其勿辭,救護母病。
上在慶德宮。停常參·經筵。
自辰時至申時,日暈。夜五更,月暈。
下直,安城郡守權持。
吏曹啓目,粘連。觀此本曹參議趙泰東上疏,則理山郡守趙裕錫,以南行堂上,備擬受點,有違政例,令該曹稟處事,命下矣。江邊各邑,異於內地,曾前必以文武差遣者,已成格例,趙裕錫,旣是南行,則不可差遣,改差,何如?傳曰,允。
謝恩,校理李世最。
禁府,趙泰謙·金汝錫拿囚。啓。
左議政李濡箚子。大槪,敢申決難冒居之勢,冀蒙亟命斥退事。入啓。答曰,省箚具悉卿懇。已諭予意,復何多誥?卿其宜遵前旨,須勿固辭,速出行公。仍傳曰,遣史官傳諭。以上朝報
義禁府啓曰,京畿前都事李世德,平丘前察訪徐文永等原情公事判付內,姑停刑推,嚴覈稟處事,命下矣。當問驛吏林太傑等,俱是畿營所屬,令本道詳査啓聞後,稟處,何如?傳曰,允。以上朝報
禮曹啓曰,己巳正月二十三日,大臣·備局堂上引見入侍時,領議政金壽興所啓,故判書金宗直,定諡贈職事,因其孫上疏,該曹旣已定奪,而大槪宗直本諡文忠,故戊午史禍時,李黿,以議諡之人,被罪,卽今所傳,則稱文簡,未知其曲折,而其家所藏延諡後,以文忠獻議,及諡法注釋簇子,尙今宛然,而文簡則終無可據文跡,似當以本諡施行矣。蓋宗直,金淑滋之子,而淑滋,卽吉再之弟子,吉再,乃夢周之弟子也。我東道學,實自夢周始,而宗直,上則傳夢周之統緖,下則金宏弼·鄭汝昌,皆其門人,而傳至趙光祖,其淵源旣如此,作成之功,亦大,不可無別樣褒贈之典矣。上曰,今贈職何品耶?吏曹參判崔錫鼎曰,本職則刑判,而贈職則當爲贊成也。金壽興曰,本職刑判,而贈以贊成,乃是例贈,而非超品之贈,故敢此仰達矣。上曰,議政追贈,可也。錫鼎曰,宗直本諡文忠,而史禍時議諡之人,至於被禍,故改以文簡云,而未能詳知矣。上曰,詳知稟處可也事,命下矣。命下今至二十年之久,尙未覆啓,雖未知其間曲折之如何,而旣有成命之後,不可仍爲寢閣,故玆敢陳稟矣。蓋金宗直之初諡文忠,後改以文簡者,年代綿邈,亦無可考文字,其間事實,雖未詳知,以上項大臣所達,觀之,抑不無可辨之端。蓋李黿,以宗直議諡文忠之人,燕山朝坐謫郭山,及至甲子黿·宗直旣沒之後,竝被加罪,以文忠改以文簡之事,想在其間,而逮至中廟靖國,首雪宗直之冤,旣復其官,又廩其妻,錄用其子孫,則文忠之復諡,宜在其時,而子在幼沖,禍亂甫定,未能訴冤而請復,寂寥數百年,至今未復,此所以志義之士,慨惜而抑鬱者也。初以文忠贈諡者,尤復有可據之事,蓋當初議諡之日,本家榮其恩,而欲壽其傳,文忠公三字,書諸絹素,作爲障子,子孫尙今珍藏。日昨臣等,取考金馹孫遺集,則以爲善惡,因人好惡而可改,則百歲不改云者,誠空言也云,此蓋痛宗直改諡而發也。以此三條言之,宗直之復諡一款,實是公議之不可已者也。惟我聖上臨御三十五年之間,闕典無不畢擧,而惟此宗直復諡之請,遷就未施,此誠聖朝之欠缺,所當依向日大臣之陳達,許復其諡,事係恩典,臣不敢擅便,上裁,何如?傳曰,至今遷就,實甚未安,卽爲復諡,可也。禮曹謄錄
有政。以金遇華爲司藝,金潤海爲禮曹正郞,李益壽爲左參贊,黃欽爲右參贊,李世機爲典籍,李允文爲宗薄正,尹世綏爲工曹參議,韓世緯爲內資主簿,尹憲周爲遂安郡守,朴起祖爲禁府都事,成重三爲理山郡守,李世最爲校理,李晩成爲大司成,閔鎭厚爲判敦寧,沈壽賢爲修撰,金宇杭爲訓鍊提調。
上在慶德宮。停常參·經筵。
夜五更,月暈廻火星·土星。
假注書李滋服制,代以李彙晉爲之。
禮曹,冬至使拜表吉日,來十一月初一日卯時。方物封裹,十月二十八日推擇。啓。
禮曹啓曰,來八月十五日,大殿誕日陳賀時,王世子致詞陳賀等節目,依例磨勘乎?敢稟。傳曰,權停。
禮曹,前兵使張宇相,五月初四日卒逝云,弔祭致賻,依法例擧行,何如?啓。依所啓施行。
掌令梁聖揆上疏。大槪,敢陳病重實狀,冀蒙恩遞,兼附所懷,以備裁察事。入啓。答曰,省疏具悉。田政事,令廟堂稟處,而疏末所陳,予用嘉尙,待秋之敎,俾勿擧行,爾其勿辭察職。傳曰,禁府李廷師公事,有改判付事,明日卽爲還入。以上朝報
傳曰,禁府李廷師公事,有改判付事,明日卽爲還入。以上朝報
內醫院官員,以都提調意啓曰,關東進上人蔘之弊,其令內局稟旨裁減,以示予軫念東民之意事,命下矣。江原道進上人蔘元數,本以七十斤,減其十斤,時存六十斤,而御藥所用,專靠於此。曾在辛丑·己亥·癸卯·乙巳等年,因本道狀啓被災邑許減之數,或爲四五斤,或至十八斤,而或令本道分添於稍實列邑,充數上納,或自該曹,給價本道,使之貿易付進,或一半則題給價本木於本道,一半則自該曹措備,移送本院,此皆出於一時變通,而若其元數,則無所減損矣。近年以來,火耕之害,無處不及,窮山絶峽,擧皆濯濯,採蔘之路,日以益艱,如是之故,貿納之際,其價倍蓰,以致民力漸渴,不能支當者矣。今此裁減之特敎,實出於軫念東民之至意,臣等,不勝欽仰聖德,而旣與曾前災邑,一時變通者,有異,則當就元數中,量宜永減,而一減之後,或有不足之患,則事甚未妥,亦涉難處,不可不十分參酌處之。一年元數六十斤內,春等三十斤,秋等二十斤,臘蔘十斤,分爲三等,臘蔘十斤,則固難裁減,若於春等十斤,秋等減五斤,則在本院似無大段乏絶之慮,在東民,實爲無前莫大之惠,而設或有匱乏之時,令戶曹措備移送,則此非恒定之規,在該曹,亦不至有難繼之患,而莫重御藥所用,自下多數裁減,事體有所未敢,何以爲之乎?敢此仰稟。答曰,依爲之。備局謄錄
禮曹啓曰,前因司圃署牒報,供上眞苽,節晩色味俱變,不合封進,依近例停止事,粘啓判付內,限今朔封進判下,分付該署,其後本署,累度煩報,而不爲聽理,另加申飭,分付矣。卽者本署多官齊進,以爲一自判下之後,本署官吏等,十倍惶悚,別定勤幹人,持價四出松都·水原·南陽·龍仁等地,窮搜極覓。卽今天時向涼,秋風漸高,圃田根蔓盡收,雖或有箇箇覓來,末稍所結,亦已頓絶,雖一日所供,萬無備進之路,不待今朔之盡,闕供之患,迫在目前,百爾思量,計無所出,不得不更爲煩陳云。卽今眞苽,雖有形體,皆以晩梢之物,色味俱變,不合御供。勢雖固然,旣有成命,不敢更請停進,仍爲封進事,分付,而該署官員之縷縷煩請,事甚未安,一倂推考,何如?傳曰,本曹啓辭,事體固宜,而該署形勢如此,則不可不變通,特爲停進勿推,可也。
上在慶德宮。停常參·經筵。
下直,中和府使張鵬翼,神光僉使李箕燦,祥原郡守金夏鳴,柒浦萬戶崔惟泰,椒島僉使高後允。
傳曰,戶判疏批已下,卽爲牌招察任。
謝恩,戶曹判書金宇杭。
戶曹判書金宇杭上疏。大槪,新除度支之長,決非如臣衰敗無能者,所可承當,悉暴血懇,冒死仰籲,亟許鐫改,回授可堪之人,以重邦職,以安賤分事。入啓。答曰,省疏具悉。卿其安心勿辭,從速行公。
吏曹參判李健命上疏。大槪,臣於前都事李世德供辭中,有不可晏然者,乞賜遞改,以安愚分事。入啓。答曰,省疏具悉。囚人侵詆,何必爲嫌?卿其勿辭,從速察職。
右參贊黃欽上疏。大槪,政堂西壁,決非如臣譾劣,所可濫叨,乞賜鐫改,以重官方,兼陳老病當退之義,冀蒙矜許事。入啓。答曰,省疏具悉。卿其勿辭,安心行公。
備忘記,今下弓矢,神光僉使李箕燦處,給送。
禁府,公事還入。傳曰,不歇杖受責,與猛受杖,語意緊歇,自相不同,則此非率口誤傳之事是旀,猛受杖之說,李師尙,不識事例,雖自口語,元非他人譏笑傳說之事兺不喩,大抵師尙,果招廷師,切責用刑之不歇,則師尙,自有當施之律。若不出於師尙之口,則廷師,難免做出陷人之罪,要不出於此二者是去乙,累次更招,巧撰奸飾,一向牢諱,論其情狀,已極絶痛,而嚴敎之下,敢以誤以受責樣,發說是如,泛稱遲晩,終始欺罔之狀,尤極痛惋。如此之人,不可尋常處之,明朝卽爲開坐,以此發爲問目,各別嚴刑,期於得情。
上在慶德宮。停常參·經筵。
戶曹啓曰,卽接廣興倉所報,則來八月朔頒料次,倉官進去于左議政李濡家,請受祿牌,則以爲情勢難安,今方引入云,祿牌不爲出給,係是大臣祿俸,何以爲之?敢稟。傳曰,令倉官輸送。
禁府,李性天·煒拿囚。啓。
京畿監司書目,果川呈,以副修撰李台佐辭職上疏上送事。啓。答曰,省疏具悉。爾其勿辭,俟母病間,上來察職。
刑曹參判兪集一上疏。大槪,前日臺臣之論臣者,無非人臣之極罪,士夫之深羞,杜門屛蟄,自分爲淸朝之棄物。不料玆者,秋曹新命,遽降於夢寐之外,驚惶震駭,罔知攸措,臣何忍復玷朝班,重貽搢紳之恥哉?所患賤疾,萬分危惡,月餘沈篤,精神昏瞀,構疏陳懇,亦所不能,尋單請急,見阻喉司,今始自列,罪戾尤重。伏乞聖明,將臣垂死之喘,察臣危迫之懇,亟賜鐫削臣職,仍命選部,不復檢擧,俾得畢命田廬,不勝幸甚事。入啓。答曰,省疏具悉。過當之言,不必深嫌,卿其勿辭,從速察職。以上朝報
禮曹啓曰,丁亥十一月初七日晝講入侍時,李世最所啓,贈校理李尙載,當丙子之亂,以金井察訪,爲監司鄭世規之從事官,至險川遇賊陣,幾至敗衄,或勸以可生之途,尙載不從,奮然答曰,臣各爲其主死耳。解其所佩印信,付之從人曰,此公家物,汝其善保,乃登岸討賊,殺傷頗多,矢盡力窮而死,其忠義凜烈,足以激勵後人,其時戰亡諸人,皆蒙表奬,而尙載獨無旌美之擧,似當有崇奬之道,故敢達矣。上曰,令該曹稟處可也事,命下矣。故察訪李尙載,隨本道監司鄭世規,舊義勤王,行至險川遇賊陣,登岸討賊,殺傷頗多,矢盡力䠻而死,其忠義凜烈至今照人耳目,其時險川同死之人,擧蒙褒奬之典,而惟此尙載,獨未蒙恩典,忠義之士,莫不慨然矣。其殉節之實狀,誠如儒臣所達,合有旌表之典,而事係恩典,臣曹不敢擅便,上裁,何如?傳曰,特爲旌閭。
又啓曰,丁亥十一月初七日晝講入侍時,趙泰億啓曰,李世最,旣以節義崇奬之士,仰達,臣亦有所懷,故敢達。故參判任有後,孝行淸白,近世所罕,其弟之後,得罪倫配,有後作絶義文,告于家廟,終身不相見,仍與老母,絶世遁跡,居於嶺東蔚珍地,不爲仕宦。及母沒未殯也,不進勺水,旣葬,惟啜糜粥,以終三年。且其父早歿,幼未能服喪,故欲追服,而嫌於異俗,母喪旣畢,仍復食素,心喪又三年,前後六年,毁瘠之容,哀慕之形,隣里親戚,莫不感動,亦怪其能支也。故相臣李敬輿,箚陳其至誠純孝過人,而擧名力薦于朝,孝宗朝,至有各別調用之命。厥後位至亞卿,累莅州邑,淸白過人,年旣七十三,遇親忌哭泣過哀,因以病卒,如此孝行,恐不可埋沒,亦宜有旌表之道矣。上曰,令該曹一體稟處可也事,命下矣。故參判任有後,孝行淸白,實罕其比,故相臣李敬輿,箚陳其至誠純孝,力薦于朝,位至亞卿,宜有朝家褒賞之典,而尙今缺闕,此所以薦紳士夫之所共慨然者也。其志操行義之實狀,誠如儒臣之所達,合有旌褒之典,而臣曹不敢擅便,上裁,何如?傳曰,特爲贈職旌閭。
又啓曰,今春,因本曹堂上奉審健元陵丁字閣,撤其蓋瓦·中道里·昌防等離退處修改,待秋擧行事,啓下矣。修改吉日,令日官推擇,則來八月初六日卯時爲吉云,先告事由祭,同日曉頭設行,所用雜物,定監役官急速磨鍊,前期進去擧行,而曾在庚辰年崇陵大樑修改時例,以本曹堂上,除肅拜往來看檢,而役軍,令京畿限畢役,量宜定送事,分付,何如?傳曰,允。禮曹謄錄
上在慶德宮。停常參·經筵。
下直,原州牧使成璹,襄陽府使李宇謙,宣沙浦僉使尹,所已萬戶嚴斗明。
備忘記,今下弓矢,宣沙浦僉使尹處給送。
政院啓曰,近來憲府,無行公之員,連日監察茶時,事甚未安。除式暇在外外,呈告未肅拜人員,竝卽牌招察任,何如?傳曰,允。
假注書朴致遠病,代以尹陽來爲之。
傳曰,禁府堂上疏批已下,卽爲牌招開坐。
傳曰,召對爲之。
入侍,承旨南至熏,玉堂李世最·趙泰億,假注書尹陽來,兼春秋崔宗周·閔致龍。
召對時,吏曹判書李寅燁,兵曹判書趙泰采,明朝牌招察任事,榻前下敎。
府前啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上新除授掌令申慶濟,時在忠淸道淸州地,請斯速乘馹上來事,下諭。答曰,不允。下諭事,依啓。
持平李廷濟啓曰,臣以金吾議讞趙爾重事疎漏之狀,有所疏聞矣。卽者金吾諸堂之疏,竊不勝訝惑之至。臣之當初別單中,爾重不法之狀,問於李碩寬,則可知云云之語,在於擧論碩寬主張事之下。蓋碩寬所付之主張,臚列爾重許多不法,故請就主張中條件,問於碩寬云,而,金吾則不然,主張中條件,曾不一一盡問,乃拈出別單中一句語,泛問爾重不法之狀於碩寬,旣無條件,故碩寬,以不得不以不知,答之,金吾,乃以碩寬不知之說,爲伸白爾重之大案,旣陳於議啓,又達於疏中,初頭泛論之語,有難究覈云,此臣之所未曉也。況其兩人納供之後,以其所供,當更推於兩人者,其端,不止一二,而不此之爲,遽以重記中租石之多寡,爲斷案,而又以南巘之未收置簿,爾重之引年預錄,同歸之一科,碩寬則旣無預錄之事,而謂之規例,其所議啓,未免爲偏重之歸,誠可異也。至於叩算一款,臣果信傳聞之語,且憑謄書之本,元數七千餘石中,深怪四千餘石之見漏,或疑叩算者有奸,至於疏聞,此則臣之失也。第取考各人重記,終有所未解者,南巘重記,在於三月還本之日,其時還本之穀,決不可以雜頉用下,一例謂之,而巘之數千石還分,不入於叩算之中,抑有故也。大抵爾重·碩寬,皆於臣等閑生,夫彼此得失,元無輕重,而第臣當初封進之文書若如其言,則爾重難免贓汚之罪,如其無實,則碩寬宜伏陷人之律,其在懲貪汚正風習之道,不容不詳覈,而金吾之事,太欠明白,臣之疏避,固出不得已也,而疲劣甚矣,臣實恥之。然臣疏所陳,叩算時拔去四千餘石之語,未免風聞之爽誤,初不審愼之失,大矣。何可晏然於臺次乎?請命遞斥臣職。答曰,勿辭。
同義禁南致薰,判義禁趙相愚上疏。大槪,臣等於臺臣之疏,有不敢晏然於職次,而今以李廷師事,有卽日開坐之命,情地悶蹙,不敢冒出,成命之下,不卽奉行,臣等之罪,於此尤無所逃。伏乞聖明,亟遞臣等金吾之任,以謝臺議,以重獄體事。入啓。答曰,省疏具悉。卿等,別無所失,安心勿辭,從速行公。
持平趙錫命上疏。大槪,臣當遞未遞,情勢窮蹙,坐違召命,分義是懼,不得不趨詣禁扃之外,而階級一款,未及變通之前,萬無冒沒行公之理,伏乞聖慈,亟令該曹,照例稟處,以重官方,以安愚分事。入啓。答曰,省疏具悉。疏辭,令該曹稟處。
左議政李濡箚子。大槪,冒死更籲,冀速處分事。入啓。答曰,省箚具悉卿懇。箚中疑怒訿謗等語,似欠和平底氣象也。至於常廩,不宜過辭,卿其安心領受,速出行公。仍傳曰,遣史官傳諭。
判義禁趙相愚,同義禁南致薰上疏。大槪,玆承嚴召,來伏闕外,而第於前疏中措語,有數字脫誤之失,惶懍之極,不得徑進,玆敢申籲於紸纊之下,乞削臣等之職,以安私分事。入啓。答曰,省疏具悉。卿等,勿辭行公。
兵曹判書趙泰采上疏。大槪,賤疾危篤,實無復起供職之望,玆敢更伸血懇,冀蒙矜許,兼附所懷,以備裁處事。入啓。答曰,省疏具悉。疏末所陳,姑停兩操,發遣營將·虞候,點視軍器船具事,予意亦然,三南一體依此擧行焉。卿其須念分義,勿復引疾,速出行公,毋曠重務。以上朝報
禁衛營啓曰,中部後司屬江原道五哨軍兵二番,海西別驍衛五十二名,步軍標下一名,已爲點閱整齊,來八月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
上在慶德宮。停常參·經筵。
下直,全羅左水使閔任重,鳳山郡守張師漢,藍浦縣監朴荃,外叱怗萬戶許欽。
備忘記,今下弓矢,外叱怗萬戶許欽處給送。
傳曰,下直水使及守令,留待引見。
戶曹啓曰,左議政李濡,八月朔祿俸,依傳敎令倉官輸送,則以爲方在陳箚中,不敢領受云。係是大臣祿俸,何以爲之?敢稟。傳曰,批下後輸送。
掌令梁聖揆啓曰,臣之病狀,實無自力供職之望,而昨承嚴召,忍死詣臺,傳啓退歸之時,猝遇大臣於曲路,未及隱身回避,揆以法例,有不可一刻晏然仍冒於臺次者,請命遞斥臣職。答曰,勿辭。
左議政李濡初度呈辭。入啓。傳曰,不允批答。王若曰,鼎席獨賢,方倚卿而圖理,巽牘力懇,胡棄予之若遺?須勿以細故而爲言,方且引大義而敷告,試觀時事之艱棘,豈合輔相之退休?連歲旱澇之災,蓋史策之所未見,八路死亡之慘,雖兵火亦何以加?民財竭而杼柚殆空,朝論乖而戈戟相鬨。有萬分必危之形,無一毫可恃之勢。不有匡救之力,曷紓予憂?所賴弼亮之賢,與同國事。惟卿,稟資凝厚,宅心公平。立朝勤勞,每念同休共戚之義,到老忠愛,益著憂國如家之誠。肆切虛已而仰成,何遽奉身而求退?惟筵席陳奏之意,卽予所知,被臺閣規切之言,無已太過。以休休之雅量,寧介介於小嫌?卿不可捨予,毋以疾病而爲解,吾無隱乎爾,所貴情志之交孚。體予諄諄,無庸邁邁。於戱,爲君無樂,予不堪溢目憂虞,俾躬處休,卿敢安袖手斂退。勉副至望,亟斷來章,所辭宜不允。故玆敎示,想宜知悉。知製敎趙泰億製進
知敦寧金錫衍上疏。大槪,千萬夢寐之外,遽承陞擢之命,驚惶震越,罔知攸措,敢暴情實,乞收成命事。入啓。答曰,省疏具悉卿懇。今玆陞擢,意非偶然,安心勿辭,從速行公。
吏曹判書李寅燁上疏。大槪,前後違召,已踰十數,罪戾如山,萬隕難贖,尋單縮伏,一味惶隕。今者天牌又臨,嚴畏分義,不得不來伏闕下,而顧臣病狀,已迫死期,更無陳力之望。且臣於李廷師之獄,有按獄不審之罪,席藁泥首,恭俟譴罰,其何敢晏然冒進乎?懇乞亟削臣職,仍勘臣罪,以重獄體,以安微分事。入啓。答曰,省疏具悉。銓衡重任,決難輕遞,疏末引嫌,殊涉太過,速出行公,毋曠重務。
副修撰鄭栻上疏。大槪,臣於直中,猝得寒熱似瘧之疾,昨日召對命下之時,欲起還仆,竟不得自力登筵,致令在外同僚,微稟替入,臣於是不勝惶悚,而臣之所患,今至四日,一向苦劇,實無因仍在直之勢,玆敢不避煩猥,冒死仰籲。乞蒙恩遞,俾得及時調治,以尋生路事。入啓。答曰,省疏具悉。爾其勿辭,調理察職。
京畿監司書目,廣州呈,以判敦寧閔鎭厚辭職上疏上送事。啓。答曰,省疏具悉。卿其依疏辭往來焉。仍傳曰,澆奠床備給。
校理趙泰億上疏。大槪,目擊時艱,不勝憂愛之忱,敢陳愚淺之見,以備裁察事。入啓。答曰,省疏具悉。日昨大臣箚批中云云,不過不必深嫌之意,而爾疏,何張皇至此耶?予實未曉也。御史事,當留意,而他餘事,令該司稟處。
上在慶德宮。停常參·經筵。
自昧爽至辰時,有霧氣。
下直,鐵原府使宋徵殷,抗金僉使韓信哲,葛頭山僉使金興鍚。
大司憲李廷謙啓曰,竝引嫌而退,發問失旨,疏聞宜矣。叩算一款,未免爽誤,路遇大臣,未及回避,揆以臺體,俱難仍在。請持平李廷濟,掌令梁聖揆,竝命遞差。答曰,依啓。
吏曹啓曰,臺諫有闕,政事,取稟。傳曰,過私忌後爲之。
忠淸監司書目,扶餘縣監朴弼震,受由上京,連呈辭狀,無意還任,罷黜事。
戶曹判書金宇杭,請對入侍。
入侍時,戶曹佐郞趙之重,兼春秋減下事,榻前定奪。
京畿監司書目,安山呈,以執義鄭齊斗辭職上疏上送事。啓。遞差。
判義禁趙相愚,同義禁南致熏上疏。大槪,臣等於臺臣之避,一倍悚恧,不得不略陳其槪,而已試僨誤之蹤,決不敢再査其獄,伏乞聖明,亟削臣等金吾之任,仍勘按贓不嚴之罪,回授可堪之人,俾令獄事,終歸允當事。入啓。答曰,省疏具悉。本府奏讞,未見其疎漏,卿等勿辭,從速行公。
請對時,金宇杭啓曰,年分事目,今當磨鍊以入,有稟定之事,而大臣引入,登對未易,敢此請對矣。災傷敬差官之差遣,其來已久,而踏驗之際,全無實效,徒有廚傳之弊,當此諸道失稔之時,列邑弊端,不可不慮。今年則勿爲差遣,令監司專管災實,而自本曹比年知委,則監司,必上念國計,下軫民隱,區別災實之際,可無虛實相蒙,實結減縮之弊,大臣之意亦如此,敢此仰達。上曰,敬差官差遣,有其名而無實效,所達誠是。今年則勿爲差遣,令道臣檢察之意,着實分付爲之,可也。又啓曰,年分,國之大事,田結嬴縮,都在於守令之手,而近來外方守令,不體朝家至意,踏驗一事,全不惕念,一任監色之弄奸,實結已多漏失,而守令亦不謹愼,犯科者多。旣已執負之後,除置許多田結,稱以文書磨勘,磨勘後餘結,皆歸私用,以今番御史書啓觀之,柚栍若干邑,擅用田結者,淊淊皆是,其他可推而知,事之寒心,莫此爲甚,而及其置對之後,律不過杖一百而止,官吏之無所懲畏,因循謬習,未必不由於此。私用田結,比之還上虛錄,其罪較重,今後隨其現發,依還上虛錄例勘罪,則擅用田結之弊,必不如前日之甚,添入於年分事目中,頒示外方,則可爲畏戢之道,而必有實效,故敢達矣。上曰,年分之虛實相蒙,不可謂古無此弊,而未有如近來之甚。守令專委監色,故弄奸隱漏之弊,如此,昨於下直守令引見時,親爲下敎申飭,而守令之私用餘結,尤爲可駭。必從重科罪,可杜其弊,而杖一百之律,似輕,還上虛錄同罪之言,誠爲善思也。以此添入事目中,頒示,可也。左承旨兪命雄曰,以幾負私用定罪乎?金宇杭曰,事目中,三十負以上,拿問,十負以上,罷職,依三十負拿問之例,定其負數,何如?上曰,三十負以上私用者,以還上虛錄律,定罪,可也。
上在慶德宮。停常參·經筵。
左議政李濡再度呈辭。入啓。傳曰,不允批答。
傳曰,崔判府事命招。
政院啓曰,判府事崔錫鼎,承牌來詣賓廳矣。傳曰,引見。
引見時,上曰,判中樞府事崔錫鼎,拜領相,面授命召,吏曹判書李寅燁,兵曹判書趙泰采推考,更爲牌招察任事,及今日政官牌招開政事,榻前下敎。
不允批答,王若曰,昨宣丁寧之誥,謂遐心之可回,今見申告之章,愧淺誠之未格。須勿邁邁,肆用諄諄。惟卿,系分天潢,譽隆國器。以赫世烜爀之望,早揚王庭,惟立朝端凝之姿,酷似其舅。所以歷試於內外,遂至登庸於巖廊,頃者玉鉉之暫辭,久貽居閑之歎,逮夫金甌之重覆,寔出注意之勤。肆予倚毗之方深,胡卿遜讓之又懇?念一時臺疏之侵逼,蓋亦未諒乎本情,而數昨批旨之開陳,實爲引嫌之太過。誰知勉出之予意,反又不安乎卿心。休休焉如有容,宜存古大臣之體,悻悻然見於面,豈若小丈夫之爲?實非所望於卿,未知可去何義,矧玆艱虞之溢目,詎合輔弼之奉身。惟凶歲蠲賦之方,政急趁此講究,若明春議賑之策,尤宜預爲消詳。以憂國如家之忱,未嘗自爲身計,此鞠躬盡瘁之日,奚可過避人言?諸葛求益於勤攻,所貴可否之相濟,君奭絶意於長往,不容進退之自輕。須體如渴之誠,亟回若浼之志。於戱,鼎席俱曠,卿豈在家不知?丙枕靡安,予固爲君無樂。宜遵前旨,亟斷來章。所辭宜不允。故玆敎示,想宜知悉。知製敎李世最製進日記廳郞廳李宜喆書。郞廳李重彬校正。
上在慶德宮。停常參·經筵。
酉時,日食。
禮曹啓曰,各陵展謁,只稟秋享事,曾已下敎矣。今秋展謁,定於何陵,而擇日於何間乎?敢稟。傳曰,當展謁於崇陵,以今月旬間推擇,可也。
又啓曰,今此崇陵展謁出還宮時,王世子闕門外祗送,城門外祗迎節次,依例磨鍊,而隨駕一款,何以爲之?敢稟。傳曰,勿爲隨駕。
又啓曰,命下矣。崇陵展謁吉日,令日官推擇,則今月初六日爲吉,而此外無他吉日云,以此日定行,何如?傳曰,此外無大段拘忌之日耶?
又啓曰,命下矣。更問於日官,則初九日星宿平吉,而曆註,有些拘忌,故當初推擇時,不爲擧論,自旬後至念前,皆有大段拘忌,二十七日·三十日爲吉云矣,敢啓。傳曰,以初九日定行。
傳曰,慈山府使尹廷舟改差。以上朝報
禮曹啓曰,自前陵幸時,先山在於一山之內,則例行展謁之禮,故甲申秋崇陵親祭後,仍爲辭陵,先詣徽陵,次詣健元陵,次詣穆陵,次詣顯陵,展謁禮畢,至紅門內大次,改服還宮矣。今亦依此磨鍊乎?敢稟。傳曰,依爲之。
又啓曰,今此崇陵親祭時,健元陵·顯陵·穆陵·徽陵,則依前例遣大臣攝行,何如?傳曰,允。
又啓曰,上年因本曹啓稟,大殿·中宮殿·世子宮所封,全羅·慶尙等道三名日之物膳,自乙亥量減,咸鏡道三名日之物膳,自丁丑停封,全羅·慶尙等道朔膳及京畿三名日之物膳,自乙酉量減,江原道三名日之物膳,自乙亥量減,朔膳,自壬午量減矣。上年亦因傳敎,本道物膳及朔膳,限明秋稍加減裁矣。量減與停封三名日之物膳,則冬至爲始,朔膳則十月爲始,復舊封進之意,分付,何如?傳曰,限明秋姑減。
上在慶德宮。停常參·經筵。
夜五更,流星出,入坤方天際,狀如鉢,尾長三四尺許,色白。
政院啓曰,兩銓之長,引入已久,機務積滯。況今園陵幸行期日不遠,本兵尤多擧行之事,不可一任其引疾廢務,兵曹判書趙泰采,吏曹判書李寅燁,竝卽牌招察任,何如?傳曰,允。
大司憲李廷謙啓曰,新除授執義李正臣,時在京畿廣州地,請斯速乘馹上來事,下諭。答曰,依啓。
傳曰,陵幸不遠,本兵多事,而今又違牌,事體未安,兵曹判書趙泰采,更爲牌招。
應敎趙道彬三度呈辭。入啓。只遞本職。
吏曹啓曰,臺諫有闕,政事,取稟。
忠淸監司書目,韓山兼任林川呈,以副修撰權忭辭職上疏上送事。啓。答曰,省疏具悉。爾其勿辭,上來察職。
副提學崔錫恒上疏。大槪,兼帶史館之任,與本館領事,法有應避之任,乞命該曹,照例處置事。入啓。答曰,省疏具悉。疏辭,令該曹稟處。
修撰李台佐上疏。大槪,縣道陳懇,未蒙矜許,臣誠惶悶,罔知攸措。臣之母病,一向危篤,爲便醫治,昨自鄕廬,扶將入城,而勞動之餘,症狀越添,顧臣情理,實無離側供仕之望,玆敢申籲,乞遞臣職,俾得專意救護事。入啓。答曰,省疏具悉。爾其勿辭,救護母病。
判義禁趙相愚,同義禁南致熏上疏。大槪,臣於趙爾重事,旣有按覈乖當之罪,雖承稟處之命,決無冒當之理,復此仰籲,冀蒙處分,乞遞臣等金吾之任,以定其獄,仍勘臣等不職之罪,以謝人言事。入啓。答曰,省疏具悉。前日奏讞,未見失當,今無更査之事,卿等勿辭行公。
領議政崔錫鼎箚子。大槪,日昨賜對,猥承不敢當之寵命,臣誠震惶,罔知置身之所,冒萬死,敢申前席未盡之蘊,冀蒙體諒,亟命收回,以幸公私事。入啓。答曰,省箚具悉卿懇。此時元輔,靡卿莫可,前席面諭,罄悉無餘,而卿胡不諒,上章控免,以孤至意耶?心甚愕然,不知所以爲諭也。當此廊廟空虛,機務積滯之日,決不可引入,恝視國事,卿其須體虛佇之誠,安心勿辭,卽起視事,用副予望。仍傳曰,遣史官傳諭。以上朝報
兵曹啓曰,今此崇陵幸行時,侍衛軍兵等節目,今方磨鍊,而留都,以何營軍兵爲之乎?在前或因傳敎,或登對稟定,而今番則日期促迫,必須急先定奪,然後所當一體磨鍊擧行,故敢此,仰稟。傳曰,禁衛軍留都。
又啓曰,禁衛軍留都事,旣已傳敎,而取考前例,則禁衛軍兵,屬於摠戎使,使之領率留都矣。今亦依此爲之乎?敢稟。傳曰,依爲之。
上在慶德宮。停常參·經筵。
自辰時至未時,日暈。
下直,廣梁僉使洪遂績,永達萬戶金時連。
備忘記,今下弓失,廣梁僉使洪遂績,永達萬戶金時連等處給送。
府啓,請還收印信僞造罪人孫自哲減死定配之命。請還收靈光定配罪人混放送之命。措辭竝見上外方軍布上納之規,設有未捧之數,京各司行移於本道,使之督納者,自是舊例,而事體當然也。頃間因將臣筵達,至有直自京司收捧之令,自是之後,各邑該吏,囚繫京獄,怯於嚴督,出債備納,苟冀免罪,下去本縣之後,不得不計利侵徵於未收之民,所謂久遠未收者,率皆隣族難捧之類,應納木布,尙且未納,況此貸債利息,倍徵於窮民,其不能支保之端,勢所必至。以此外方軍民,莫不呼冤,當初有司之臣,徒思收捧之便易,罔念軍民之貽害,以致外方騷擾之弊,其在朝家軫恤之道,不可無變通之道。請各邑未收軍布,令本道各別嚴徵,特寢自京司直爲收捧之令,以爲軍民保存之地。答曰,不允。
傳曰,政事當日爲之。
左議政李濡三度呈辭。入啓。傳曰,不允批答。
左議政李濡三度呈辭不允批答,王若曰,予旣一諭二諭,冀回遐心,卿胡再辭三辭,不體至意,進退奚遽?安危所關,雖在治平之時,宜思盡瘁,況當艱危之日,豈容圖便?水旱飢饉之災,無一歲或免,癘疫死亡之慘,通八路皆然。公私之儲蓄已空,賑散無策,朝著之潰裂益甚,寅協難望,而中夜不堪憂嘆,在今日疇任弘濟。惟卿,資稟溫粹,識鑑精通,司馬再入朝堂,咸稱宿德,裵度復知政事,允叶衆心。夙夜勤勞,忠悃冞苦於終始,辛甘調劑,言議務主於和平。方資燮理之功,庶挽捏扤之勢,不料釋負之懇,乃在仰成之辰。念筋力之康强,何遽請乎休退?顧疏避之侵斥,蓋不諒乎本情。因此決意丐閑,無亦近於悻悻,至於連章乞解,恐有乖於休休。前批旣勤,想予意之備悉,內省不疚,詎人言之可嫌。予不捨卿,卿毋困我。於戱,臨敗局而袖手,是何相忘?履薄冰而焦心,願與共濟。所辭宜不允。故玆敎示,想宜知悉。知製敎李顯英製進
有政。兵批,以李成坤爲司禦,金益泰爲鐵串僉使,楊就達爲部將,尹世緯爲翊衛,黃一夏爲兼五衛將,李岌爲兼司僕將,李以濟爲井浦萬戶,李元培爲守門將,全百祿爲同知中樞府事,崔錫恒·趙道彬付副司直,趙錫命·金重亮付副司果。以上朝報
禮曹啓曰,健元陵丁字閣殿中道里離退處,今八月初六日,撤瓦修改事,命下矣。今此崇陵親祭時,健元陵,有遣大臣攝行祭之禮,自上亦當展謁陵上,其前殿閣撤瓦,事體未安,過陵行後,改擇日擧行,何如?傳曰,允。
有政。以梁聖揆爲司僕正,李柱天爲兵曹正郞,李墪爲戶曹參判,洪景㾾爲左通禮,金義萬爲慈山府使,洪廷弼爲持平。
上在慶德宮。停常參·經筵。
左議政李濡四度呈辭。入啓。
傳曰,連見巽讓之章,不覺愕然失圖也。噫,當國家艱虞溢目之日,協心共濟,猶懼不克,而以卿體國之誠,不念盡瘁之義,遽因過當之臺言,必欲釋負就閑,是豈平日所望於大臣者乎?日昨卿箚,引嫌太過,故批旨所云,意在勉出,而卿之以此不安,尤是意外也。玆遣承宣,諭予至意,卿其毋執撝謙,速出視事,用副予如渴之望。仍傳曰,遣承旨傳諭。
傳曰,史官一員待命,騎馬三匹立之,社稷大祭所內摘奸。
左承旨兪命雄書啓,臣敬奉聖旨,傳諭于左議政李濡,則以爲臣情病俱極,尋單請急,日望兪音之降矣。特遣承宣,傳諭聖旨,出於千萬夢寐之外,十行天札,慰釋丁寧,臣誠惶感,不知死所。臣雖無狀,當此艱虞溢目之日,苟可以少效涓埃之補,則豈可以一時臺言,過自引嫌,以爲私便身圖,而至以箚批之所勉諭者,有所不安,便懷決退之計,尤非臣分義之所敢出也。只緣久叨匪據,徒積罪戾,加以衰朽癃疾,日以益甚,實無陳力就列之勢。故區區至願,惟在於得釋重負,退守愚分,而未蒙矜許,反有此格外恩數,狼狽悶蹙,罔知攸措,姑俟精神少定,謹當以文字,申暴危悃云矣,敢啓。傳曰,知道。
領議政崔錫鼎箚子。大槪,瀝血陳懇,未蒙矜許,惶悶罔措,更申不敢冒進之情勢,乞垂鑑諒,以重國事,以安私分事。入啓。傳曰,遣承旨敦諭。以上朝報
禁衛營啓曰,本營軍器所用鐵物,他無出處,每當打造之時,給價貿用,而常患難繼,去壬午年嘉善朱振華處,本銀一千兩出給,使之料理貿納矣。五年之間,利殖薪鐵三萬斤及本銀一千兩,竝爲畢納。前大將在任時,兵曹甲胄打造所用鐵物,亦無出處,本銀一千兩出給,一年之內利殖二萬斤及本銀代薪鐵四萬斤,畢納,其盡心國事之狀,誠爲可嘉,不可無施賞激勸之道,令該曹考例稟處,何如?傳曰,允。
禮曹啓曰,陵幸卜日啓下之後,近日連接各陵參奉所報,則健元陵碑閣內,引防下沙壁,處處剝落,朱柒渝色,春椽間枚子丁粉,亦爲渝色,不至大段,顯陵大王陵上及王后陵上屛風石塗灰,處處剝落,外階石,間間動移,穆陵仁穆王后陵上莎草,葉端間或有黃色,而比前靑色頗多,懿仁王后陵上,東邊莎草,亦有間間枯損,不至大段,丁字閣樑上塗灰,處處剝落,紅箭門渝色,徽陵上莎草,處處稀疎矣。連播前種,所在微殘,尙不茂盛,崇陵丁字閣正殿道里上,外面剝落處,不至大段,神門上內外蓋板塗粉渝色,殿內左右壁彩色漫漶,丁字閣御路層階隙灰破落,磚石處處傾側云。今此各陵有頉處,俱不至大段,而蓋以親幸當前,陵官之不敢泛過,有此馳報之擧,卽今親行日期迫近,其前勢難修改,姑觀前頭有頉之增加,一體修改,而至於穆陵兩王后陵上及徽陵陵上莎草,或似枯黃,或不茂盛,前根蔓延,漸有茂密之期,則更令陵官觀其前頭,詳細奉審牒報後,稟處,何如?傳曰,允。
上在慶德宮。停常參·經筵。
下直,蔥嶺萬戶朴震曇。
兪命雄啓曰,來初六日·七日崇陵親祭散齋,初八日致齋,初九日正日,此四日視事頉稟。傳曰,知道。
許玧啓曰,備邊司郞廳來言,今日賓廳坐起日次,而大臣有故,不得開坐云矣,敢啓。傳曰,知道。
又啓曰,事變假注書洪啓迪,時無職名,依例付軍職,冠帶常仕,何如?傳曰,允。
又啓曰,近來金吾堂上有故,久未開坐,滯囚可慮,而同義禁李墪,除授已久,尙未肅謝,卽爲牌招察任,何如?傳曰,允。
又以司憲府言啓曰,正言臣李承源,除拜已久,而尙未署經,凡臺諫署經,備三員爲之者,自是古例,而執義臣李正臣,掌令臣申慶濟,俱在外,持平臣洪好人·洪廷弼,俱未肅謝,只有大司憲臣李廷謙,掌令臣李翊漢,在前如此之時,亦有二員開坐,啓請署經之規,依此例開坐署經之意,敢啓。答曰,依啓。
孟萬澤啓曰,吏曹判書李寅燁,來詣請對矣。傳曰,引見。
許玧,以兵曹言啓曰,今八月初九日崇陵擧動時,各樣差備軍一千二十八名內,禁衛軍三百二十三名計除,不足七百五名,他無推移之路,依前給價次,坊民調用之意,敢啓。傳曰,知道。
右副承旨南至熏書啓,臣承命敦諭于領議政崔錫鼎,則以爲臣猥當非常之寵命,惶隕無地,敢以文字,瀝陳前席未畢之蘊,而未獲開允,又復申懇,再瀆嚴聽,冀蒙天心之矜許矣。乃者特遣承宣,敦布聖旨,十行天札,詞旨丁寧,諭以無嫌前事,責以益思盡瘁,其所以慰勉之意,不翅勤切,臣奉讀再三,稽首至地,不知感涕之橫集也。噫,臣之不才無狀,最居人下,而聖明,誤加以曠世之恩禮,臣是何人,晏然叨冒?毋論情地蹤跡之如何,以賤臣微分,其不敢承受異恩,亦已明矣。雖蒙敦勉之盛眷,而左右思量,實無承命之望,況其情跡,有萬分難安,材術,無一毫可稱,實有如箚辭所陳,尤何敢復膺隆委,重速官謗乎?徊徨踧踖,進退維谷,冰火交中,不知所對云矣,敢啓。傳曰,知道。
李寅燁請對時,崇陵陵幸時,不緊各司官員,不爲隨駕事,榻前定奪。
領議政崔錫鼎箚子。大槪,昨於敦諭之下,未克承命,一倍惶隕,更申難進之苦情,冀蒙矜許事。入啓。答曰,省箚具悉卿懇。前席面諭,日昨批旨,可想予勤懇之意,倚毗之誠,而今又陳章,巽辭太過,是豈所望於卿者乎?愕然之極,無以爲諭。此時望卿造朝,不啻大旱雲霓,卿須體諒,勿復以情勢爲辭,速出視事,勉副至望。仍傳曰,遣史官傳諭。
左議政李濡箚子。大槪,昨於隆旨之下,未克承命,不勝惶恐,敢申危懇,冀蒙矜許事。入啓。答曰,省箚具悉卿懇。昨者傳宣之批,才諭至意,更何多誥?卿其須念國事,勿復以情病爲辭,速出視事,毋孤予望。仍傳曰,遣史官傳諭。以上燼餘
吏曹判書李寅燁請對入侍時,啓曰,今年年事,已判荒歉,諸道沿海之處,擧皆被灾,而忠淸道內浦尤甚,故道臣,方報備局,以爲賑資,必須急速拮据,而本道物力殘弊,無他措手處,請得賑廳錢文三四萬兩,而連因大臣有故,次對未易,不得稟處,卽今秋成已屆,峽農稍登,及時貿穀,然後可以優加賑資,亦可以立本矣。不但內浦如此,至於畿甸沿海,亦然,故監司及守令,亦爲請得賑錢,而本廳若干錢文,買得倭公木,作米於嶺南,故今無餘儲,難以應副,雖欲貸用於他司,而他司無優儲處矣。宣惠各廳中,惟嶺南廳,遺在稍裕,錢文二萬兩,姑先移送賑廳,以補賑資後,前頭或償或否,方便處置,而湖南大同木錢邊未收者,監司李善溥,請先取用於賑資,以所貸賑錢,移納該廳後,待明秋還報云,而第其未收尙多,不可盡許。公州牧所在大同作錢七千餘兩,爲先許貸,使之分給於被災尤甚處,其代則以嶺南廳移來錢文,推移還給於湖西廳,則事甚順便,大臣之意,亦如此,故敢達。上曰,所達儘好,依此爲之,可也。寅燁曰,畿甸則當自賑廳,先給五千兩,以爲沿海災邑賑資之地矣。上曰,依爲之。
又啓曰,頃見江華留守狀啓,則玉倉一梗頹圮,今當改建,請得英陵蟲損木矣。臣待罪江都時,見其玉倉處地沮洳,今雖改建,不久必更圮矣。蓋卽今倉舍,多設於沿邊者,以便穀物之運納,而其虛疎則甚矣。江都內城,早晩必築,當此改建時,得府內陷地營立,則他日築城之後,自可爲城內之倉舍。且倉舍本來狹窄,餉穀十萬餘石外,若欲加置,則還有不足之患,改建時,隨其物力,加建數三梗,則雖大藏置雜物,亦必有用矣。上曰,江都內城,早晩必築,然〈後〉可作保障之地矣。玉倉改建時,移建城內爲宜,而隨物力加建之說,亦好,依此爲之,分付可也。
又啓曰,此則非臣職掌,而曾於待罪太保時,欲有所變通,故敢達。北道道浦,乃牧場之大者,而産出神馬,極有名於國中,我太祖龍潛時,得其駿良,以爲御乘之說,至今流傳矣。向年牧馬軍,爲潦水所漂死,仍罷牧場,北路之人,無不嗟惜,故本寺更欲復設牧場,昨年以此意已達於草記中矣。臣適遞提擧,未之果焉,今若欲復設,則趁今秋入送本寺官員,看審形止,依前節目,定式分付,似爲着實,司僕提調之意,與臣所見相符,欲遣本寺郞廳而登對未易,不能稟定,必須預爲分付,然後物力可以措備,故要令臣轉達於筵席矣。本寺僉正,乃是該掌,下送復設定其節目,似好,故敢達。上曰,今秋,下送本寺官員,擧行可也。寅燁曰,使太僕更爲稟處乎,抑直爲分付擧行乎?上曰,此地似是大牧場也。從速復設爲好,直爲分付,可也。
又啓曰,嶺南竝保身布,自備局句管,而有同公物,故各處或買或貨,隨捧隨散,終無着實區處之事矣。江都·南漢自朝宗朝以來,務加儲積,而物力猶患凋殘,今年所捧竝保布,分置江都·南漢事,預爲分付何如?上曰,竝保布,不宜閑漫用之,分置江都·南漢之說,思之善矣。依此分付爲之,可也。
又啓曰,北關年年自嶺南移轉之穀,幾至六七萬石,分置各邑,以年凶故未捧之數,亦多,若一處儲置,則或當賑救之時,庶有下手之路,而以其爲穀之故,不能及時用之。且北關之連歲轉運,實爲嶺南之巨弊,而嶺民亦無以支堪,今年則北關年事稍勝,待秋准捧,而名爲軍餉,則官吏及民,亦必惕念捧納,仍爲設倉二三處,裒聚儲置,似好,道臣處,問其便否,何如?上曰,然矣。北關連年每送嶺南移轉,以嶺南監司狀啓見之,可知其弊矣。若捧留一處,前頭或有賑救之事,則頗可以得力,本道監司處,問其便否爲之,可也。寅燁曰,未收穀物,必須准捧之意,亦當申飭矣。上曰,依爲之。
又啓曰,今春關西賑資次,貸得湖南大同木四百同,貿置二萬石穀物於湖南,欲償本道貸去賑廳移轉二萬石之貸矣。卽今賑廳見存之數,可爲明春都民及畿甸接濟之資,而兩南亦有明春當納之穀,湖南貿穀二萬石,則移送江都,似爲便好,秋事已屆,必須預爲分付,然後米色,可以精鑿,故敢達矣。上曰,依爲之。
又啓曰,臣於鳥嶺以下嶺隘防守事,有所陳達矣。聞慶築城事,今固未易施設,而遮道設關事,則物力似不多入。且諺曰,作始事半,卽今峽農稍登,此時若不經始,前頭尤難措爲,而第念物力,無以辦備,今春聞慶·尙州·咸昌三邑大同作米,仍留其處,從民願作錢者,亦或有之,爲先量宜取用,以爲始設之地,何如?上曰,事甚順便,依爲之。
又啓曰,葛頭山設鎭儲穀者,蓋爲濟州,有連年移轉之故也。此島,當初則多有松木,故爲煮鹽之利,民多聚居,今則松木旣盡,鹽利亦絶矣。若干居民,無以資生,已多離散,誠爲可悶,露兒島,頃有特罷之命,聞此島,乃宮家所買云,今宜給價冒取,移鎭設會,且會此島,爲各路要衝,合置水軍僉使,造給戰船,使之防守,而趁今秋移設,似宜,故敢達。上曰,依爲之。
又啓曰,今年年事,沿海之處,擧皆被災,峽農則初頭無前大豐,中間傷於風災,雖與當初所望有異,而大抵稍勝於野邑矣。關西則連値凶歉,年年未收,每每蕩滌,卽今通一道見存之穀,數殊零星,至於軍餉,今年亦爲蕩減,其數至於七十餘萬之多,誠可寒心。曾前以田稅應捧二等內,一等所捧,分置於慈城及鎭·瓮城之意啓達,今已久矣,而不能一一遵行朝令,事甚未妥。今年田稅一等所捧,雖小米,使之分置於慈城·瓮鎭事,更爲申飭分付,何如?上曰,更爲各別申飭爲之,可也。
又啓曰,臣於昨年待罪本兵時,見禁衛營軍器,其中,有所謂佛狼機者四十坐,而故淸城府院君金錫胄之所備置者也。臣受任江都時,點閱軍器,試放佛狼機,則不砲連續替放,此實守城臨陣之好器械也。欲爲加備,而旣無物力,仍又遞歸,未能爲之,待罪本兵時,又欲加備,聞長淵地,有可鑄之鐵,磨鍊物力下送矣。適解兵任,又未果焉。今者守禦廳,欲爲造送南漢,方使人往長淵打造,故自賑廳亦爲出給若干錢穀,方欲措備百坐矣。佛狼,本以赤銅爲之,而赤銅難得,初欲以水鐵鑄成,今聞守禦廳所得之鐵,乃是銅鐵相合者,比水鐵尤好矣。大槪佛狼,是軍器之最良者,而江都只有若干資,今此所鑄百坐之外,又欲加造一百坐,而物力難辦,三南月課鳥銃姑減者,已多年矣,一廳,各出其所減之價一千石,則可得三千石,趁此始造之時,仍爲加數繼鑄,南漢則已有守禦廳所造,不必更送,而或分送嶺隘,以爲防守之資。至於江都,則物力凋殘,無以措辦,朝家尤宜顧見,故必欲加造一百坐,而不爲稟定,私鑄軍器,有所不敢,故敢達。上曰,佛狼機,最宜於守城臨陣,是戎械要器也。趁此始作,仍造一百坐,爲好,依所達爲之,可也。備局謄錄
又啓曰,今番大同米捧納,而米色多有麤劣者,許多守令,雖不可一時盡罪,其中忠淸道結城·淸州·洪州,全羅道羅州·務安·茂長,慶尙道昌寧·宜寧·鎭海·咸安等邑色米色尤爲麤劣,此十邑守令,竝從重推考,監色,自營門嚴刑之意,分付各其道監司,處之,何如?上曰,依爲之。宣惠廳謄錄
上在慶德宮。停常參·經筵。
夜一更,月犯房第三星,五更,土星·火星,入東井星。
南至熏啓曰,大司憲李廷謙,掌令李翊漢呈辭,執義李正臣,掌令申慶濟在外,持平洪好人·洪廷弼未肅拜,今日以監察茶時之意,敢啓。傳曰,知道。
許玧啓曰,內乘來言,今日旗軍洗馬爲之云矣。傳曰,知道。
又以都摠府言啓曰,今日入直軍士,中日習射,請出標信,傳曰,知道。
左議政李濡五度呈辭。入啓。傳于李震壽曰,安心調理。
傳于許玧曰,西北武士中,可合別軍職者各一人,令兵曹抄啓。
李震壽,以吏曹言啓曰,新除授左通禮洪景濂呈狀內,曾傷水土,右邊不仁,小有勞動,痰塞昏仆,自數日內暴泄無算,便成毒痢,當此陵行之時,萬無奔走儀導之勢,斯速入啓處置云。聞其病情,果是實狀,改差,其代卽爲口傳差出,何如?傳曰,允。
吏曹口傳政事,以吳羽進爲左通禮。
南至熏啓曰,御營都提調徐宗泰,送言于本院曰,今此崇陵擧動時,御營軍兵,當爲扈駕,而大將金錫衍,身病尙未差復,勢難領率陪扈,自本院合有稟旨指揮之道云,何以爲之?敢稟。傳曰,禁衛大將代領,可也。
又啓曰,以本院啓辭,今此崇陵擧動時,禦營軍兵,禁衛大將代領事,命下矣。禁衛大將趙泰采,所當卽爲牌招聽傳敎,而闕門已閉,明日待開門牌招,何如?傳曰,允。
行大司諫金演,司諫兪命凝,獻納林世儉啓曰,請還收減等罪人朴再興放送之命。請還收定配罪人金琓,更爲拿致王獄,各別嚴刑,期於得情。措辭竝見上答曰,勿煩。
平安監司尹趾仁上疏。大槪,臣於訟者之誣訴,該曹之回啓,有不敢晏然於任次者,乞命鐫削臣職名,以爲聽訟不明者之戒事。入啓。
上在慶德宮。停常參·經筵。
自辰時至未時,日暈。
兪命雄啓曰,來十一日輪對日次,取稟。傳曰,停。
又啓曰,左議政六度呈辭到院,而以崇陵親祭齋戒,留院之意,敢啓。傳曰,入之。
傳于兪命雄曰,安心調理。
南至熏啓曰,今此崇陵擧動時,何大臣留都乎?敢稟。傳曰,徐判府事留都。
南至熏,以禁衛營言啓曰,今八月初九日崇陵擧動時,本營軍兵留都事,自兵曹旣已節目啓下矣。延和門·南營入直軍兵,在前以訓鍊都監餘軍,替代出用,而今番則王世子城外祗迎時,陪衛軍兵及各處斥候伏兵計除,則都監,無他推移替直之軍云。延和門·南營兩處,則仍直勿替,其餘,出番軍三哨及本營入直馬步軍兵,屬於留都大將,而本營則千摠沈益晉,把摠南延年,哨官朴尙夏,率領工匠·牙兵五十名入直,火藥庫,則哨官元世弼,率領別破陣十五名,守直之意,敢啓。傳曰,知道。
兵曹判書趙泰采,來詣兒房啓曰,今此崇陵擧動時,御營軍兵,以禁衛大將代領事,命下矣。臣方承召來詣政院,而節目間,有不可不及時稟定者,蓋禁衛大將,以本曹判書侍衛,故在前禁衛軍隨駕時,令中軍率領,號令節次,則依大將擧行,此則常時率領管束之軍,大將雖不在陣中,別無肘掣之事,故事目中,以中軍率領已成規例,而至於御營軍,旣非管下之軍,一時代領,則行陣之於侍衛,相距稍遠,殊無代領之意,行路則大將陣頭領率,而晝停及陵所,則馳進侍衛乎?事係變通,何以爲之乎?敢稟。傳曰,依爲之。
兵曹,別軍職崔世華·李忠邦一行缺
答曰,省疏具悉。卿勿過辭,從速察職。
載寧生員崔世夏上疏。入啓。答曰,省疏具悉。應旨進言,嘉爾憂愛之誠也。可不留心焉?第三條五條六條七條八條九條十條,令廟堂稟處。
上在慶德宮。停常參·經筵。
自午時至酉時,日暈。
李震壽啓曰,左議政李濡七度呈辭到院,而以崇陵親祭齋戒,留院之意,敢啓。傳曰,入之。
又啓曰,明日崇陵擧動時,以事變假注書,守宮之意,敢啓。傳曰,知道。
許玧啓曰,訓鍊都監知彀官,禁軍陣敎鍊官,御營廳敎鍊官來言,二嚴後結陣,仍爲懸燈,天明落燈。禁衛營敎鍊官來言,申時結陣,初昏懸燈,人定後刁斗之意,敢啓。傳曰,知道。
又以都摠府言啓曰,今此陵幸時,各樣差備,雖已備員,而副摠管閔鎭遠,受由在外,王世子祗迎·祗送之時,侍衛之官,無以推移,合有變通之道,令該曹斯速稟處,以在京無故人,卽爲口傳差出,何如?傳曰,允。
又以兵曹言啓曰,以都摠府啓辭,副摠管,在京無故人,卽爲口傳差出事,允下矣。王世子侍衛,無以推移,則副摠管閔鎭遠,今姑改差,其代卽爲口傳差出,何如?傳曰,允。
兵曹口傳政事,以海城君檍爲副摠管。
兪命雄啓曰,觀象監官員,以領事·提調意來言,常時日月之食,見於天際,則例必登高看望矣。今八月十六日己未,過望夜月食,以四篇法推之,外篇法,食在地,而時憲法,則初虧丑正三刻,內篇法,則初虧寅初三刻,大明曆法,則初虧寅正二刻,時憲法與內篇,則初虧在於月未沒之前,似無看望之事,而或如大明曆法,則初虧時刻,與月落時相近,闕庭候望,似難詳審,依前例別定監官二員,登南山看候,如有虧缺之形,卽令放火箭相報,以爲救食之地,何如?傳曰,允。
以左議政李濡七度呈辭,傳于李震壽曰,安心調理。
許玧啓曰,扈衛廳別將,以留都大臣意來言,臣承命留都,一依啓下事目,率領扈衛三廳軍官,大駕出還宮時,結陣於夜晝峴,晝則移陣于興化門外,扈衛之意,敢啓。傳曰,知道。
上在慶德宮。停常參·經筵。
夜一更,有霧氣,月入南斗星。昧爽,流星出璧星上,入乾方天際,狀如拳,尾長四五尺許,色白。
許玧啓曰,內乘來言,駕轎捲簾取稟。傳曰,捲三面。
又啓曰,內乘來言,駕轎面紗取稟。傳曰,勿爲面紗
兪命雄啓曰,明日常參·經筵取稟。傳曰,停。
傳于許玧曰,自前陵幸時,雖凌晨扈駕,駕前軍行,例有紛踏,不能整齊前進,以致遲緩,殊無趁早動駕之意,今此擧動時,各別申飭,俾無如前之弊事,分付。
丑時,上乘小輿,出崇政殿,至崇政門外,御駕轎至興化門外,王世子祗送。
寅時,上詣晝停所,入幕次後,藥房·政院·玉堂問安。答曰,知道。朝廷二品以上問安。答曰,知道。
卯時,上詣崇陵,入幕次後,藥房·政院·玉堂問安。答曰,知道。朝廷二品以上問安。答曰,知道。
王世子,遣宮官問安。答曰,知道。
以承傳色口傳下敎曰,自前陵幸親祭時,以祭物未能趁時進排,以致還宮輒在擧火之時,今番則祭物,必須及時進排,而五陵展謁,次次趁速擧行,俾無還宮遲延之弊,如是下敎之後,如有如前遲緩之弊,則該房承旨,亦難免其責,着實分付擧行。
上乘小轝,出幕次,傳于南至熏曰,駕前雜人五字缺事極可駭,令攸司宜覈出,囚禁科罪。一措辭缺
上詣陵所,至紅箭門內,就板位行望陵禮,仍詣陵上奉審後,入小次,藥房·政院·玉堂問安。答曰,知道。
上詣丁字閣,行酌獻禮,板位上四拜,贊禮官趙相愚,引詣樽所,李震壽酌酒,上仍詣神位前跪,趙泰耉奉香,孟萬澤奉爐,南至熏奠酌,上俯伏興,跪,李世最讀祝畢,上退就板位四拜。
上顧李震壽曰,祭酒有毛髮云耶?震壽進曰,非祭酒也。副爵,不謹洗滌,有寸許細髮,附着而乾矣。上曰,祭享事,如是不謹,此事誰其主之耶?震壽曰,典祀官,齋中似有當該,欲於行祭後査覈請推,而未及之矣。泰耉曰,祭享事體至重,不可推考而止,似當拿推矣。上曰,祭享事至重,而如是不謹,誠極駭然,當該官員,査覈拿推。出擧條
領議政崔錫鼎,次行亞獻禮,晉平君澤,次行終獻禮,上行祭後,還入小次茶房,政院·玉堂問安。答曰,知道。
政院啓曰,上行初獻禮,詣板位後,執禮,始唱笏記,儀節顚倒失次,不可無警責之道,執禮推考。又啓曰,兵曹郞廳,職在禁斷雜人,而今番陵幸時,不能着實禁斷,至於帳殿近處,雜人紛遝,致勤聖敎,不可無警責之道,兵曹郞廳推考,該吏,令攸司囚禁科罪,何如?答曰,依啓。
上還詣紅箭門內板位上,行辭陵禮。
上乘小輿,詣徽陵,至紅箭門內板位上,行望陵禮後,將詣陵前進數步許,泰耉等進前伏曰,侵晨動駕之餘,又復奉審諸陵,則玉體必致傷損之節,使大臣·禮官,替行奉審,何如?臣等,忝在近密之地,不勝區區憂慮,惶恐敢達。上曰,五陵親爲奉審,四字缺然,而卿等縷縷陳達,不得已勉從,其令大臣·禮官,奉審。
上還詣板位上拱立,領議政崔錫鼎,禮曹判書趙相愚,奉審次進詣。上曰,領相,乃年老大臣,上陵時,令守僕扶掖,陵官一人,亦令進去,可也。上曰,進去陵官,誰也?泰耉啓曰,直長李志洵也。
泰耉啓曰,大臣奉審之際,時刻必遲,許久拱立,恐勞玉體,請坐而俟之。上遂跪坐于板位上。
大臣·禮官,陵上奉審後,錫鼎進伏曰,陵前莎草,間間萎損,蓋是久旱所致,而若得雨澤,似當改色,不但臣等所見如此,陵官之言,亦然矣。上曰,禮曹,因陵官報狀,以更觀前頭稟處爲啓矣。
上行辭陵禮後,入小次,藥房·政院·玉堂問安。答曰,知道。
朝廷二品以上問安。答曰,知道。
兪命雄啓曰,領議政崔錫鼎,判府事李頤命,禮曹判書趙相愚,來詣請對矣。傳曰,引見。
又啓曰,今日大臣入侍時,事甚窘迫,史官座目,不得出入之意,敢啓。
巳時,上詣徽陵後,入小次,領議政崔錫鼎,判府事李頤命,禮曹判書趙相愚,請對入侍。承旨兪命雄,假注書尹陽來,記事官鄭楷·閔致龍。崔錫鼎進伏曰,健元陵丁字閣,上年以今年修改之意,稟定矣。今當展謁時,更令大臣·禮官奉審,似宜矣。外間之議以爲,此陵丁字閣,今過三百年,而曾無修改之事,卽今執頉處,雖未知輕重之如何,改舊易新,似爲重難云,李頤命,以此陵祭官而來,有所看審云矣。頤命曰,臣於攝事時見之,閣內從道里,有些傾斜,以致四蓋罅隙,而材木則不至杇傷,若得良工,自內以機械撑柱,換木修改,則或可不撤蓋瓦,外議亦多如此。且此陵丁字閣,是三百年不改者,而曾於壬辰之亂,倭賊放火,終不延燒,國初時至今獨存,而伏聞東平尉鄭載崙之言,四蓋罅隙處,則自先王朝已有之,故相臣鄭太和以爲,此丁字閣,是三百年不改者,而倭火之不及,若有神佑。且於諸陵丁字閣中,制度最卑,祖宗朝崇儉之德,推此可見,不可輕易毁改云,故大臣之意,旣如彼,小臣所見,亦如此。凡家舍,撤瓦,則椽杇,椽杇,則樑亦然,而若撤瓦,則改處必大,當此展謁時,遣大臣·禮官奉審後,得良工問議,則似可從便改葺矣。上曰,健元陵丁字閣,三百年以來,無修改事,上年李寅燁,以禮官奉審時,亦以倭火不及,似有神佑,下敎矣。凡家舍,撤瓦則仍葺未易,而至於盡改,則誠爲重大,年久之閣,若或有頉,則不無意外之慮,故有撤瓦修改之敎矣。大臣所達,誠是,大臣·禮官,更爲奉審,雖不毁撤,可以仍葺,則誠爲便好矣。頤命曰,若募得良工,許以重賞,則豈無仍葺之道乎?錫鼎曰,若有傾頹處,則不可一日仍置,此則外面堅固,且是三百年不改之閣,則其在愼重之道,尤當詳審爲之矣。上曰,大臣奉審後,令該曹稟處,可也。
頤命曰,他陵展謁後,遣大臣奉審時,兩位陵,則大臣可以分詣奉審,而三位陵,則無推移分去之道,何以爲之乎?上曰,宣祖大王陵上及王妃一陵,領相進去奉審,王妃一陵,卿進去,爲可矣。諸臣以次退出。
上乘小輿,詣健元陵,至紅箭門內板位上,行望陵禮。
錫鼎·相愚,陵上奉審次,進詣。錫鼎曰,臣與禮官,當爲奉審丁字閣,而陵上及閣內奉審之際,自致多時,自上入幕次之意敢達。頤命曰,丁字閣奉審,必致時刻之遲延,請入幕次。上曰,當坐板位以待之矣。
上曰,陵官姓名,誰耶?泰耉曰,直長李夢曅也。
錫鼎·相愚,陵上及丁字閣奉審後,錫鼎進伏曰,陵上莎草茂盛,而丁字閣,臣與相愚,眼同奉審。大抵與前奉審時相同,而自外見時,意謂材木或有杇傷之患矣,從內見之,則似無大段傷損處。其中童子柱,每樑各一雙,而右邊童子柱,微似傾斜,蓋緣年久木乾,昌方少有寸隙,三間皆然矣。上年李寅燁奉審時,亦以爲昌方淺深,未可揣量,若或淺入,則慮有脫落之患云,而臣之所見如此,若得良工,則似可仍改矣。相愚曰,前後奉審時,臣雖未得參見,而以啓下文書見之,則意謂修改之擧,一日爲急矣。今者承命奉審,若泛然見之,則似不知其有傾,而諦視之後,知其樑上童子柱,有微斜處,仍此撤瓦修改,似爲重難,若得良工,則可以方便仍葺矣。上曰,不爲撤瓦,而有善改之道,則事甚便好,令該曹稟處。泰耉曰,必使良工,度量而詳審,然後可以議定其自內撑支而改易與否,令繕工提調與禮曹堂上·郞廳,率邊首·匠手,更爲奉審後稟處,似爲得宜。上曰,依爲之。出擧條
上行辭陵禮後,入幕次,藥房·政院·玉堂問安。答曰,知道。朝廷二品以上問安。答曰,知道。
上乘小輿,詣穆陵至紅箭門內板位上,行望陵禮,錫鼎·頤命·相愚,陵上奉審次進去,泰耉進伏曰,請坐板位上。允從。上曰,陵官誰耶?泰耉曰,奉事黃命錫,參奉吉震龜也。上曰,何人爲吉震龜耶?泰耉曰,年老者,是震龜也。
錫鼎·頤命·相愚,陵上奉審後,錫鼎進伏曰,大王陵上,別無有頉處,懿仁王后陵上莎草,上年雖已修改,而左邊莎草,往往有枯損矣。然根則不傷,得雨可以無憂,而卽今所見,亦不至大段矣。頤命曰,仁穆王后陵上莎草,北邊一處,頗有萎損之色,而莎根則不至枯死,似是久旱所致矣。然而萎損處頗廣,所見誠爲未安矣。上曰,本陵參奉,以此報禮曹,禮曹,以姑觀前頭本陵更報後,爲之之意,啓下矣。頤命曰,前頭有雨澤,則萎損處,似可改色,而卽今所見如是,京畿監司,尙未秋巡,前頭奉審執頉,猶且如此,待其啓聞,請令該曹稟處,何如?上曰,依爲之。出擧條
上行辭陵禮後,入幕次,藥房·政院·玉堂問安。答曰,知道。
朝廷二品以上問安,答曰,知道。
上乘小輿,詣顯陵至紅箭門內板位上,行望陵禮。
錫鼎·頤命·相愚,陵上奉審次進去,泰耉請坐板位上,允從。上曰,陵官誰耶?泰耉曰,參奉李箕徵。趙尙慶也。
錫鼎·頤命·相愚,陵上奉審後,錫鼎進伏曰,大王陵上莎草,庚辰年修改後,無大段傷損處,而四字缺枯黃,問於陵官,則以爲方當秋五字缺故間間有枯黃處,而前頭得雨,則可以無五字缺物塗灰剝落,及各階石移動處,亦不至大段,姑觀前頭稟處,似宜矣。頤命曰,王妃陵上莎草,西邊少似稀疎,而修改則重大,塗灰階石有頉處,亦不至大段矣。
上行辭陵禮後,入幕次,藥房·政院·玉堂問安。答曰,知道。
朝廷二品以上問安。答曰,知道。
傳于李震壽曰,自陵洞口外,至關王廟捧上言。
傳于李震壽曰,還宮時百官揷羽。
傳于趙泰耉曰,京畿監司李彦綱處,虎皮一領賜給,地方官楊州牧使朴昌漢處,弓子一張,長箭一部賜給。
未時,上還宮,進御乘至晝停所,入幕次後,藥房·政院·玉堂問安。答曰,知道。
朝廷二品以上問安。答曰,知道。
王世子,遣宮官問安。答曰,知道。
上至東關王廟後復路,王世子祗迎。
酉時,上至崇政門外,下馬乘小輿,由崇政殿還宮後,藥房·政院·玉堂問安。答曰,知道。
朝廷二品以上問安。答曰,知道。
上在慶德宮。停常參·經筵。
夜一更至五更,電光。
下直,慈山府使金義萬,高原郡守鄭棟,遂安郡守尹憲周,順安縣令申錫華,光陽縣監洪世普,黃澗縣監鄭重萬,方山萬戶成弼禹。
備忘記,今下弓矢,方山萬戶成禹弼處給送。
大殿,政院·玉堂口傳問安。答曰,知道。
中宮殿,政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
大殿,二品以上,六曹·大司諫單子問安。答曰,知道。
藥房副提調臣趙泰耉啓曰,昨日曉頭動駕,展謁先陵,想多霜露之愴懷,登降將事之餘,歷謁諸陵,不瑕勞傷,還宮之時,風埃甚惡。伏未審夜來,聖體,若何,王世子氣候,亦何如?臣不勝憂慮,敢來問安。答曰,知道。無事。世子,氣候平穩矣
中宮殿,藥房問安。答曰,知道。
兪命雄啓曰,明日常參·經筵,取稟。傳曰,停。
許玧啓曰,備邊司郞廳,以大臣意來言,今日賓廳坐起日次,而昨日擧動,乘暮還宮,勞動之餘,有妨接應,來會本司之意,敢啓。傳曰,知道。
又以都摠府意啓曰,都摠管李寅燁,備邊司坐起進去之意,敢啓。傳曰,知道。
假注書李彙晉書啓,臣承命馳往于楊州平丘村舍判府事金昌集所住處,傳宣聖旨,則以爲臣千萬夢寐之外,忽伏承不敢當之恩數,特遣史官,諭以來詣晝停所,仍爲隨駕,臣於此驚惑惶隕,不知所諭。臣伏聞聖駕遠動,不敢偃伏私次,進詣園陵之外,瞻望羽儀,少伸區區之私義,而臣於喪慽之後,疾病頻仍,常在枕席矣。今曉强疾早動,未免添劇,還家昏昏,委頓不省,此際恩召遽降,在臣分義,固當竭蹶趨承,一瞻天顔,退塡邱壑,而病勢如此,末由承命,臣伏地涕泣,只增死罪。稍俟精神少定,當以文字,仰請嚴誅云矣,敢啓。傳曰,知道。
持平洪好人啓曰,請還收印信僞造罪人孫自哲減死定配之命。請還收靈光定配罪人混放送之命。請令本道嚴加督捧,如有尤甚未收之邑,則從重論罪,勿令都監,拿致直捧,以爲外方軍民保存之地。措辭竝見上都城內外養松之地,不得開墾土田,播種禾穀,明有禁令,而近來國綱解弛,人不畏法,城外岡陵,幸其松木蟲損,少有閑曠之處,則起墾耕作,殆無餘地。甚至於城內寬僻汚下之地,無不開墾,以至頑民,潛與山直,符同買賣,斫伐稚松,上田下畓,遍植五穀,及其秋成,禾穀偏滿,刈穫狼藉。宮城咫尺,無異窮鄕,便有田野之氣象,而至於賢關近處,其所守護,與他自別,而泮人之蔑法營利者,冒占耕墾,前後隙地,無一完全,京兆置之尋常,莫可禁抑,識者憂嘆,固已久矣。邦家之禁護四山,長養松木,其意蓋在於恐傷國都之脈,以養蔥鬱之氣也,而斲割蠶食,日以益甚,若此不已,則四山盡作耕墾之地,而松木永無培植之路矣,其流之害,有不可勝言。請令該府,嚴加摘奸,一一現發,冒耕犯禁之類,從重科罪,嚴立科條,一切禁斷。江界爲邑,接隣他境,爲國關防,其所責任,不輕而重,從前擇差者,意非偶然。新除授府使金淑,地望素輕,且乏才能,前後除拜,無非猥竊,三載西邑,無一可稱,沈惑女色,日夜酣歌,駭異之擧,不廉之迹,播人耳目,陞拜雄府,遽出物情之外,除目之下,公議譁然,邊上重任,決不可付諸如此之人,請江界府使金淑,罷職。答曰,不允。第三件·四件事,依啓。
以咸鏡監司,利城縣居海尺驛奴曺先立等渰死事,狀啓。傳于孟萬澤曰,渰死人等,令本道恤典擧行。
以開城留守宗廟薦新松茸,限內不得封進,惶恐待罪事,狀啓。傳于兪命雄曰,勿待罪事,回諭。
南至熏,以兵曹言啓曰,今八月初十日,禁衛軍金吉契私奴尙贊稱名人等,自開陽門入來,差備門外擊錚,極爲駭愕,竝令攸司囚禁治罪,同門守門將柳振榮,常時不能禁斷雜人,以致闌入,亦難免其責,推考,何如?傳曰,允。
都承旨趙泰耉,左承旨兪命雄,右承旨李震壽,右副承旨南至熏,同副承旨孟萬澤上疏。大槪,臣等於昨日該房特推之命,有不敢獨爲晏然者,乞遞臣等之職,以安微分事。入啓。答曰,省疏具悉。卿等勿辭察職。
左議政李濡箚子。大槪,病伏之中,未參陪從之列,且闕起居之列,惶恐待罪事。入啓。答曰,省箚具悉卿懇。方在呈告中,未參起居之禮,有何所傷?卿其體予前後之旨,安心勿辭,速出視事,毋孤至望。仍傳于南至熏曰,遣史官傳諭。
領議政崔錫鼎,判府事李頤命箚子。大槪,臣等,昨日從駕還宮時,有臨事不察之失,請遞臣等之職名,以重朝體事。入啓。答曰,省箚具悉卿懇。卿等,別無所失,安心勿辭行公。仍傳于孟萬澤曰,遣史官傳諭。
司書李眞儒辭職上疏。入啓。答曰,省疏具悉。爾其勿辭,往省焉。
司直兪得一上疏。大槪,敢陳疾痛之呼,冀蒙恩許事。入啓。答曰,省疏具悉。卿其依疏辭往沐焉。
刑曹判書姜鋧上疏。大槪,伏見平安監司尹趾仁之疏本,以擊錚人原情回啓中,取考文案之請,侵斥備至,有不敢晏然於職次者。且於隨駕還歸之後,病勢添重,無計起動,今日問安之班,亦不得進參,冒死呼籲,冀蒙鐫遞事。入啓。答曰,省疏具悉。道臣之張皇侵斥,實涉過當,卿其勿辭,從速行公。
靈光郡守權,咸平縣監李喬岳等上疏。入啓。答曰,省疏具悉。疏辭中,已曾處分者外,令廟堂稟處。
上在慶德宮。停常參·經筵。
下直,淮陽府使李德英,咸悅縣監趙斗彬,奉化縣監鄭夏晉。
兪命雄啓曰,十二日國忌齋戒,十三日正日,十四日國忌正日,十五日誕日,十六日月食齋戒,十七日國忌齋戒,十八日正日,此七日視事頉稟。傳曰,知道。
又啓曰,來十五日儒生殿講日次,而誕日相値,頉稟。傳曰,知道。
南至熏,以義禁府言啓曰,德川前郡守李性天原情公事,除刑推議處事,判下矣。御史封進文書,下本府,以爲議處時憑考之地,何如?傳曰,允。
左議政李濡八度呈辭。入啓。傳于李震壽曰,安心調理。
假注書李彙晉病,代以洪錫輔爲之。
以兼弼善趙道彬牌不進罷職傳旨,傳于兪命雄曰,推考傳旨捧入。
南至熏,以義禁府言啓曰,以刑曹啓目,左水運判官申泳,移本府稟處事,允下矣。申泳,以漕運事,忠淸道忠州地下去云,依例發遣府羅將拿來,何如?傳曰,允。
正言李承源啓曰,請還收減等朴再興放釋之命,請邊遠定配罪人金琓,更爲拿致王獄,各別嚴刑,期於得情。措辭竝見上答曰,勿煩。
大司憲李廷謙,掌令李翊漢啓曰,請還收印信僞造罪人孫自哲減死定配之命。請江界府使金俶罷職。措辭竝見上今年穡事之失稔,雖一道一邑之中,優劣錯雜,大抵同然,必須十分詳審,區別得宜,然後可無災實相蒙,惠不下究之弊矣。臣等,得伏見地部災傷事目,則只擧畿甸之海澤,海西之內浦,兩西之沿海各邑,被災尤甚處,請給八九分災爲言,臣等竊以爲不然也。沿海之尤甚被災,衆所共知,該曹之特給分災,亶由於此,而第以臣等所聞見,言之,不但沿海之地,至於山野之畓,雖或稍勝,而若其被災之處,則亦與沿海,小無異同。今若不分災實給災之令,只及於沿海,不及於山野之地,則已非朝家一體施惠之意,而至於湖·嶺兩道,亦多濱海之地,而全不擧論於給災之中,尤豈不有慊於一視之道乎?請令廟堂更加商確,勿限沿海山野,一從災實,而湖·嶺兩道,亦一竝給災,以施均惠之政。答曰,不允。第二件事,依啓。末端事,令廟堂稟處。
南至熏,以義禁府言啓曰,全羅道靈光郡定配罪人混放送之命,臺諫還收事論啓矣,旣已停啓,放送之意,分付本道,何如?傳曰,允。
星坪君濯,永平地掃墳呈辭。入啓。給由,澆奠床備給。
左副承旨許玧上疏。大槪,臣於特推之下,有難晏然於邇列者,玆敢露章請譴,乞蒙斥罷,以爲人臣不職者之戒事。入啓。答曰,省疏具悉。爾其勿辭察職。
知敦寧金錫衍辭職上疏。入啓。答曰,省疏具悉。所患如此,予用慮念,卿其安心勿辭,益加調理。
刑曹參議兪命弘上疏。大槪,臣於平安監司尹趾仁之疏,不安之端,與首席無異,乞蒙恩遞,以安微分事。入啓。答曰,省疏具悉。已諭於長官疏批矣。爾其勿辭察職。
上在慶德宮。停常參·經筵。
神德王后忌辰齋戒。
夜一更,流星出天中淡雲間,入乾方天際,狀如拳,尾長四五尺許,色赤,光照地。
李震壽啓曰,左議政九度呈辭到院,而以國忌齋戒,留院之意,敢啓。傳曰,入之。
南至熏啓曰,判府事金昌集上疏到院,而以國忌齋戒,留院之意,敢啓。傳曰,入之。
許玧,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
左議政李濡九度呈辭。入啓。傳曰,安心調理。
傳于兪命雄曰,昌德宮還御吉日,以今月念後晦前,推擇以入事,分付該曹。
禮曹啓曰,命下矣。昌德宮還御吉日,卽令日官推擇,則今八月二十一日,大殿·中宮殿·世子宮·嬪宮純吉,而但與國忌齋戒相値,二十七日,大殿·中宮殿爲吉,世子宮·嬪宮,有拘忌,二十八日,大殿·中宮殿,有拘忌,世子宮·嬪宮爲吉,此外諸日,皆有拘忌,無可推移之日,二十一日,則四殿最爲純吉,而國忌齋戒,與正日亦有間焉,以此日定行乎?敢稟。傳曰,自前移御還御時,無純吉之日,則不必同日動駕矣。以二十七日定行,而還次,以二十八日定行,可也。
答判府事疏曰,省疏具悉卿懇。日昨傳宣,予意非偶,旣往之事,何至至嫌?卿其安心勿辭,宜速就途,以副予望。仍傳曰,遣史官傳諭。
上在慶德宮。停常參·經筵。
夜自一更至三更,有霧氣。昧爽,下霜。
左議政李濡十度呈辭。入啓。傳曰,安心調理。
傳曰,史官一員待命,騎馬三匹立之。
明陵忌辰祭所內摘奸。
掌令李翊漢啓曰,臣於日昨,以軍布自京收捧事,爲慮民弊,有所論啓,至蒙允兪矣。得伏聞將臣,以此陳疏,雖未上徹,大槪之出於朝紙者,不啻縷縷,一則曰推治若干邑監色,一則曰元無拘繫徵督之事,臣竊訝惑焉。將臣筵達本意,只欲懲治怠慢,非欲直自徵督,臣亦知之,而第外方監吏,拿致軍門,重施棍罰,則貸債備納,不得不已,而其流之害,至及於軍民,勢亦然矣。旣曰推治監色,而又曰元無徵督云者,其果成說乎?有司之臣,每以收捧之便易,爲主者,亦出於爲公之計,則當初筵達,雖未能深思其弊,而及今臺啓蒙允之後,猶未釋然,至以莫知其由爲言,臣竊爲將臣惜之也。然其所爲言,亦旣如此,則臣以當初發論之人,何可晏然冒居於臺次乎?請命遞斥臣職。答曰,勿辭。以上朝報
傳曰,健元陵丁字閣修改處,禮曹堂上,繕工監提調,更爲奉審事,纔已定奪,而曾前數次奉審時,所帶工匠,則今雖率往,所見與前無異,今番則雖非繕工匠人,必多聚善手,募其自言不撤瓦蓋,自閣內擔當仍葺者,率去奉審,似爲得宜,以此分付。禮曹謄錄
上在慶德宮。停常參·經筵。
仁顯王后忌辰。
兪命雄啓曰,左議政李濡十一度呈辭到院,而以國忌正日,留院之意,敢啓。傳曰,入之。傳于兪命雄曰,安心調理。
傳曰健元陵丁字閣修改處,禮曹堂上·繕工監提調,更爲奉審事,纔已定奪,而曾前數次奉審時,所帶工匠,則今雖率往,所見與前無異,今番則雖非繕工匠人,必多聚善手,募其自言不撤蓋瓦,自閣內擔當仍葺者,率去奉審,似爲得宜,以此分付。
傳曰,順懷·昭顯兩墓節祀祭官,例以內官差遣,而至於酌酒奠爵,使守僕爲之,殊涉未安,自今秋夕節祀,令內官爲之,宜當。且兩墓,雖與園陵有異,事體亦不自輕。故墓上有頉處,則禮曹堂上,進去看審,春秋,京畿監司,各陵奉審時,一體看審,而常時守直,則不過別監也,亦甚未安,不可無變通之道,竝令該曹斯速稟處。
假注書尹陽來書啓,臣承命馳往于楊州平丘村舍判府事金昌集所住處,傳宣聖旨,則以爲,臣病未趨召,冒昧上章,恭俟鈇鉞之誅,不意史官,傳諭聖批,不惟不加之罪,其眷念優假之意,旣已勤摯,又擧旣往之事,至以何至過嫌,爲敎,此豈如臣滓賤,所可承當哉?惶隕感激,不禁涕泗之交頤也。所蒙恩旨,開示備至,寧復有難安之義,而第臣衰年喪慽之餘,軀殼雖存,精魄已喪,疾病沈淹,已作床簀間物,而又自日昨勞動添傷之後,實無自力登途之勢,又未免虛辱恩命,此豈臣之本情,亦豈一刻所可自安者乎?跼蹐危怖,無地措躬,瞻望宸極,只增死罪云矣,敢啓。傳曰,知道。
持平洪好人啓曰,臣於日昨詣臺之日,本府有勿令京司直捧軍布之啓,而自軍門徵督之緩歇,貽弊之巨細,臣雖未及聞知,爲慮日後民弊,有所論列,臺體誠然,故臣亦循例論啓,至蒙允兪矣。今者右僚,以被斥於將臣,至於引避,臣以傳啓之人,難安之端,與右僚無異,其何敢晏然仍冒於臺次乎?請命遞斥臣職。答曰,勿辭。
大司憲李廷謙啓曰,日昨以軍布,自京司收捧之事,同僚獨啓,而臣不與焉。追見啓辭,將臣筵達,似是飢歲砲保,多不徵納,有此不得已之擧云,外方監色,拿致軍門,元非舊例,貸債備納之際,其害之及於軍民,勢所必至,臺臣論執,事理當然,故末乃聯名於蒙允之啓矣。同僚,今以將臣之陳疏自辨,更申前說,至於引避,臣以隨參之人,獨安得晏然於臺次乎?請命遞斥臣職。答曰,勿辭。
南至熏啓曰,持平洪好人,大司憲李廷謙,再啓煩瀆,退待物論矣。傳曰,知道。
執義李正臣啓曰,掌令李翊漢,持平洪好人,大司憲李廷謙,竝引嫌而退矣。當初論啓,旣有意見,將臣之疏,何必爲嫌?請掌令李翊漢,持平洪好人,大司憲李廷謙,竝命出仕,何如?答曰,依啓。
上在慶德宮。停常參·經筵。
夜一更,有霧氣。自二更至五更,月暈。
大殿誕日陳賀,權停禮。
大殿,政院·玉堂單子問安。答曰,知道。
中殿,政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
李震壽啓曰,左議政十二度呈辭到院,而以誕日,留院之意,敢啓。傳曰,入之。
許玧啓曰,今日賓廳坐起日次,而以誕日相値,不得來會之意,備邊司郞廳來言矣,敢啓。傳曰,知道。
又以都摠府言啓曰,今日入直軍士,當爲中日習射,而誕日相値,不得爲之之意,敢啓。傳曰,知道。
兪命雄,以禮曹言啓曰,順懷昭顯墓節祀祭官,竝令該曹斯速稟處事,命下矣。取考謄錄,則丁酉年分昭顯墓守墓官牒呈內,自前世子墓所,有齋郞·祝史·贊·謁者之任,而亂後姑罷,至今不爲復設,每當祭祀,不成貌樣,或以司鑰,或以別監落仕者,祭時差送,以爲成樣之地事,粘啓判下內,依順懷墓規例施行事,據曹覆啓內,今承順懷墓規例相考之敎。考諸五禮儀,則本無世子祭祀節目,順懷墓守墓官年老之人,亦皆不知有贊·謁者云。所謂亂前有之云者,似指壬辰亂前,而年久之事,無憑可考,今姑置之何如事,判下內牒呈中,或以司鑰·別監落仕閑遊者,定送之說,極爲泛濫,不可置之,從重治罪,宜當事判下,而又因本曹啓辭,順懷墓·昭顯墓,別監等手本內,稱以自前本墓行祭時,守墓官,着冠帶行事,而經亂之後,巾服行祀,事涉未安,爲言,故依所服着冠帶行祀事,乙未年入啓蒙允,而兩墓別監,因此亦稱守墓官,所謂經亂者,卽指壬辰亂前之事,無憑可考,而別監等,敢以孟浪所聞,瞞報本曹,極爲可駭。雖以贊·謁者妄請之□已被杖一百之律,而爲先罷設,令攸司推問治罪,今後切勿稱守墓官何如事,傳曰,冠帶亦非前規,則勿爲可也。其泛濫下人,則令該曹囚治事,允下矣。順懷墓,只行寒食祭,昭顯墓,五名日行祀,而獻官,則例以內官差送,酌酒奠酌,使別監具巾服爲之,常時則兩別監,輪回入直,自是流來之規,而聖敎如此,故當有變通之道,而考諸謄錄,亦無可據之例,臣曹不敢擅便,上裁何如?傳曰,問于大臣稟處。
以左議政十二度呈辭,傳于李震壽曰,安心調理。郞廳李□喆書。郞廳李重彬校。
上在慶德宮。停常參·經筵。
夜五更,月食。
李震壽啓曰,左議政十□度呈辭到院,而以月食齋戒,留院之意,敢啓。傳曰,入之。
許玧啓曰,大司憲李廷謙,執義李正臣,持平洪好人,洪廷弼呈辭,掌令李翊漢服制,申慶濟在外,今日以監察茶時之意,敢啓。傳曰,知道。
以備忘記,傳于孟萬澤曰,史官一員待命。
以左議政十□度呈辭,傳于李震壽曰,遣承旨敦諭。
左副承旨許玧啓,臣敬奉聖旨,敦諭于左議政李濡,則以爲,臣久蹲鼎席,徒積妨賢□□□□□恩旨,又犯違命之科,日夕惶悶之中,區區至願,惟在於速解重負,俾無公私狼狽之患,而辭單之上,已至十餘,尙靳兪許,又降異數,一旬之內,再遣承宣之臣,慰諭敦勉,特出常格之外,此豈臣賤分之所可承當?益增感泣,靡所容措。臣雖無狀,不至於全昧分義,如有一分自力之勢,則聖諭之勤懇如此,何敢冥然不動?以速重誅,而卽今所患脛疾,日就沈篤,實無强起趨承之望,伏地隕越,不知所達云矣,敢啓。傳曰,知道。
李震壽啓曰,啓下京畿上言二百三十二張內,一百六十張,分下各該司,猥濫四十六張,違格二十二張,啓字爻周次還入,而其中驪州幼學李揚廷,以其父老職事,呈上言,啓下□判付□□之際,又有同人上言一張,而觀其措語,則與前一樣,一名再呈,事甚駭然,一體爻周之意,敢啓。傳曰,知道。違格及李揚廷上言一張,仍下各該司。
上在慶德宮。停常參·經筵。
顯宗大王忌辰齋戒。
李震壽啓曰,來二十一日輪對日次,而國忌齋戒相値,頉稟。傳曰,知道。
南至熏啓曰,大司憲李廷謙,執義李正臣,持平洪好人·洪廷弼呈辭,掌令李翊漢服制,掌令申慶濟在外,今日以監察茶時之意,敢啓。傳曰,知道。
孟萬澤啓曰,左議政箚子到院,而以國忌齋戒,留院之意,敢啓。傳曰,入之。
以備忘記,傳于兪命雄曰,史官一員待命,騎馬三匹立之。
兪命雄啓曰,侍講院兼輔德李觀命,陳疏徑出,所當依定式,直捧禁推傳旨,而觀其疏辭,則以母病方重,急出歸護云。此與無端徑出有異,而旣犯擅離之科,推考警責,何如?傳曰,允。
孟萬澤,以侍講院言啓曰,卽者上番兼輔德李觀命,聞其親病方重,陳疏徑出,文學李縡,數昨,以身病出直之後,症情尙劇,他無替直之員,而兼弼善趙道彬,兼文學趙泰億,俱在呈告中,輔德李頤晩,掃墳後纔已入來云,竝卽牌招,以爲推考入直之地,何如?傳曰,允。
傳于孟萬澤曰,禮曹判書趙相愚,繕工提調閔鎭厚,昨朝,以健元陵丁字閣奉審事,下直出去,而今始復命,有何事故耶?問啓。
孟萬澤啓曰,命下矣。問于禮曹判書趙相愚,繕工提調閔鎭厚,則以爲,昨日辭朝,卽詣陵所,奉審後,還到城外,臣相愚,病勢猝重,達夜叫痛,僅僅鎭定,今始復命云矣,敢啓。傳曰,知道。
左議政李濡箚子。大槪,隆旨之下,又犯違慢之誅,敢申危懇,冀蒙矜許事。入啓。答曰,省箚具悉卿懇。前後敦勉,亶出心腹,而巽牘繼至,造朝邈然,愧情志之未孚,不知所以爲諭也。卿其毋執撝謙,卽起視事,用副予如渴之望。仍傳曰,遣史官傳諭。
上在慶德宮。停常參·經筵。
顯宗大王忌辰。
兪命雄啓曰,明日常參·經筵,〈取稟〉。傳曰,只晝講。
李震壽啓曰,左議政十四度呈辭到院,而以國忌正日,留院之意,敢啓。傳曰,入之。
南至熏啓曰,大司憲李廷謙,執義李正臣,持平洪好人。洪廷弼呈辭,掌令李翊漢服制,掌令申慶濟在外,今日以監察茶時之意,敢啓。傳曰,知道。
許玧,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李震壽啓曰,啓下京中上言三百五十九張內,二百四十八張,分下各該司,猥濫九十四張,違格十七張,啓字爻周次,還入之意,敢啓。傳曰,知道。
以左議政十四度呈辭,傳于李震壽曰,安心調理。
上在慶德宮。停常參,只晝講。
下直,鐵山府使趙以健,宣川府使安績,上土僉使李萬全,雲龍萬戶柳春載,開寧縣監張震煥,龍潭縣令李泂。
傳曰,今下弓矢,上土僉使李萬全,雲龍萬戶柳春載等處給送。
南至熏啓曰,大司憲李廷謙,執義李正臣,持平洪好人·洪廷弼呈辭,掌令李翊漢服制,掌令申慶濟在外,今日以監察茶時之意,敢啓。傳曰,知道。
兪命雄啓曰,明日常參·經筵,取稟。傳曰,只晝講。
李震壽啓曰,吏曹郞廳來言,守令有闕,政事何以爲之?取稟。傳曰,當日爲之。
左議政李濡十五度呈辭。傳于李震壽曰,安心調理。
兪命雄啓曰,觀象監官員,以領事·提調意來言,文臣天文兼敎授趙泰億,頃日罷職後,其代尙未差出矣。今已敍用趙泰億,仍前差下,使之察任,何如?傳曰,允。
兪命雄,以侍講院言啓曰,上來宮僚,位甚不齊,至於下番,則司書李眞儉,說書吳命恒,兼說書宋成明,皆受由在外,兼司書金興慶,在鄕未上來,不得已以上番,姑降入直者,今至多日。不但事體未安,且前頭王世子還次期日不遠,陪從之時,不可不備員,而問安官稟定之際,亦甚苟簡,合有變通之道。令政院急速稟旨擧行,俾無臨時窘急之患,何如?傳曰,允。
許玧啓曰,訓鍊都監郞廳,以都提調意來言,都監馬步軍所着甲胄之造給,已過五十年,破傷者甚多,而步軍所着,則物力凋殘,有難一時改造,故馬兵甲胄六百餘部,先爲料理,今方始役,而其中工匠料米二百五十石,他無推移拮据之路,誠甚悶慮。在前軍器打造之時,或有不足之物,則以戶·兵曹米布取用者,不無其規,今此料米二百五十石,令戶曹劃給之意,分付,何如?傳曰,允。
又以備邊司言啓曰,近來因大臣有故,不得爲賓廳次對,殆至數朔。明日欲爲賓廳之坐,而所當稟定之事,不可不預先商確,故今日本司坐起出令,則堂上二員,除應頉外,稱病四員,無故當進,只是二員,不得備員開坐,事甚未安,稱病不進人,竝推考警責。判尹尹世紀,戶曹參判李墪,吏曹參判李健命,竝本司堂上差下,使之察任,禮曹參議趙泰老,副提調差下,兼察有司之任,何如?傳曰,允。
李震壽,以吏曹言啓曰,新除授會寧府使李泓戶奴呈狀內,奴矣上典,自少重傷水土,而六七年間,連處瘴癘之地,吐血嘔痰,形骸骨立,而復命有期,忍死入城,會府新命又下,此際,强勉入謝,卽當承赴,而症情暴重,泄痢兼發,一日二日,漸入鬼域,以此病狀,決無赴任之望,進退維谷,狼狽罔措,斯速入啓處置云。李泓病重情狀,衆所洪知,而旣是邊倅,則有難變通,以斯速調理赴任之意,題送矣。其病勢有加無減,連狀乞遞,會府旣是拿推之代,絶塞夫馬,上來亦久,不可等待其差歇,依近例罷黜之後,其代卽爲差出,使之辭朝,何如?傳曰,允。
假注書洪錫輔病,代以洪尙寅爲之。
李震壽啓曰,卽者吏曹郞廳來言,判書李寅燁在外,參判李健命,參議趙泰東,俱以病不來,不得開政云。參判李健命,參議趙泰東,卽爲牌招開政,何如?傳曰,允。
吏批啓曰,軍器寺僉正趙卿一,身病甚重,不得察任,改差,何如?傳曰,允。
又啓曰,卽接通禮院牒報,則假引儀趙尙彬,身病甚重,不得察任云,依受敎改差,何如?傳曰,允。
有政。吏批,判書李寅燁在外,參判李健命進,參議趙泰東進,右承旨李震壽進。
兵批,判書趙泰采病,參判洪璛病,參議許墀進,參知金致龍病,右承旨李震壽進。
吏批啓曰,會寧府使今當差出,而當品中可擬之人乏少,堂上曾經閫帥人員,竝擬,何如?傳曰,允。
以尹就商爲刑曹參判,金啓明爲社稷令,趙道彬爲副校理,李挺周爲兵曹佐郞,曺廷弼·李焌爲監察,洪重衍爲加平郡守,吳基周爲歸厚署別提,蔡以審爲江界府使,李基泰爲會寧府使,孟養浩爲典籍,李塘爲輸城察訪,崔柱海爲軍器僉正,趙泰億兼付天文學敎授,嚴漢重兼付校書博士,張蘊付著作,礪原君柱,礪城君枵以上,在喪終制,兪集一·金興慶付副司直,李忠邦單付訓鍊院主簿,崔世華單付部將。
李震壽啓曰,新除授會寧府使李基泰,時無加資之命,何以爲之?敢稟。傳曰,依例加資。
許玧啓曰,司僕寺官員,以提調意來言,本寺內外廐厥率,以各邑所在諸員,排朔分番,上來立役,而自願納布之類,自其官收捧上送,以爲給價立代之地,此外許多員役朔布,亦自番布中推移還給矣。近來各官,怠慢成習,全不惕念收納,以致未收之數,殆至累百同,已極可駭,而一自釐正廳減布之後,本寺用度,尤爲不足,應下朔布,常患難繼,行關催督,非止一再,而因循姑息,無意擧行。未收尤甚邑守令,不可無警責之道,海州·延安·新溪·黃州·遂安·平山·金川·松禾·豐川·鳳山·載寧·殷栗·康翎·信川·原州·春川·伊川·橫城·安峽·洪川·楊州·驪州·長湍·豐德·龍仁·開城府·忠州·淸州·天安·牙山等前後當該官,竝姑先推考,監色,令各其道捉致營門,各別嚴刑,而今年木花,不至於失稔,各年未收,一倂徵督,刻期上送,而如是申飭之後,復踵前套,一向稽慢,則別樣論罪之意,分付各邑,使之知委施行,何如?傳曰,允。
兵批啓曰,新抄別軍職李忠邦,方帶參上守門將,則不必加設付職,而第念守門將,番次甚頻,別軍職,亦是入職之任,兩處輪番之際,不無掣肘之端。且別軍職已陞六品者,例付司果祿遞兒,而守門將則毋論參上參下,例付司勇,李忠邦,不可陞付高祿,守門將改差,依例加設訓鍊主簿,付職之意,敢啓。傳曰,知道。
李震壽啓曰,觀象監官員,以領事·提調意來言,曆法七政,癸巳後年限覓來事,及日月食法缺官員許遠,更爲入送北京之意,旣已入啓,缺日月食法,比之曆算,尤爲艱劇,彼欲冒禁鬻缺將刁蹬其價,乙酉年間行用曆釐正之時,該曹所給,甚爲零星,故其時使臣,運餉所儲銀二百兩,取去矣。今番則令該曹,量宜優給其價本,使臣句管其出入,算法學得後,如有餘數,還納該曹,何如?傳曰,允。
孟萬澤,以備邊司言啓曰,前掌令梁聖揆上疏一條,論關東田政之弊,答曰,田政事,令廟堂稟處事,命下矣。關東田政,甚爲紊亂,蓋因山峽之地,元田絶少,續田居多,乍陳乍起,無有定準,民人亦無朝暮遷徙,以此之故,前日大同設行時,不得如三南·畿內之整齊,而均量之政,癸卯後廢閣不行,陳墾錯雜,虛實相蒙,民役以之不均,不可不急速改量,議者言之久矣。頃於甲子年間,朝家有改量之命,各邑檢田纔畢,遽因一二邑沮撓之言,未免姑寢,今已二十餘年矣。比年以來,本道連値大侵,日講賙賑之方,未遑於均量之政。今年本道農形,不至於往年之荐飢,前日各邑檢量成冊,至今存留,而監司宋廷奎,爲政詳明,足以了辦此事,不必差送御史,今若一委監司,使之從便整頓,則庶有句當就緖之望。自本司,依倣前日已行之例,磨鍊節目,下送于監營,以爲趁卽擧行之地,何如?傳曰,允。
兪命雄啓曰,內醫院官員,以提調·副提調意來言,每年冬至使行醫員·譯官等,本院藥材貿易回還之後,畢納於三次坐起之內,則入啓論賞,乃是流來之例也。丁亥年使行時,藥材貿易醫員金兌興,譯官卞景和等,無弊畢納於三巡之坐,依前令本衙門施賞,何如?傳曰,允。
韓城君李基夏疏曰,伏以臣才淺識短,疾病沈痼,久忝匪據,觸成瘡疾,居常愧懼,靡所容措,而今於憲府之啓,有所難安者。蓋自近年以來,各邑怠慢,軍布不納之弊,比前特甚,以致本局所儲,蕩無餘地,軍兵衣資,過時不給,春秋中旬,亦未設行。就其尤甚者而言之,則多至於三十餘邑,故今春入侍之日,請自今尤甚不納之監色,拿致軍門,科罪懲勵,而大臣,繼陳推捉有弊,此後以草記,請罷守令之意,則自上以各邑,每値凶年,雖是稍稔之處,混同不納,誠極寒心。監色輩拿治之事,亦間或爲之,可也,爲敎,誠以軍兵衣資,不可不給,而守令怠慢,不可不懲故也。此非臣所創開,實遵前例,其間委折,伏想聖明,亦必記有而下燭矣。成命之下,推治若干邑監色而已,元無拘繫徵督之擧,畿甸砲保,例爲直納者外,亦無自京收捧之事,而今者臺啓所論,乃反如此,臣實莫知其由也。果如是,則臣之不念窮民而惟事侵徵,創出新規,而妄開後弊之罪,諒無所逃。臣方以此露章自列,而未及登徹,繼又伏見憲臣避辭,更加譏切,臣不勝瞿然之至。今之避辭,旣曰拿致軍門,重施棍罰,則貸債備納,不得不已,而結之曰,勢亦然矣,則此皆以事勢推測,而意想以得之,初非出於見聞之洞,可知矣。臣所陳達自軍門推治之意,不過出於欲懲其怠慢,以爲警勵之地,而已至其貸債備納與否,則非本局所知,只在於該邑守令,糾檢嚴飭之如何耳。若慮其不可知之弊,而不敢推治,則其將一任各邑,而莫之問乎?抑其久還未收之說,則又非實狀矣。自朝家舊逋停捧之後,本局,亦何敢擧論其久遠未收乎?卽今軍門畜儲,大可哀痛,將無以成樣,奉承傳變通于列邑,尙不動念,則其收捧之難,據此可見,臣實不知何如而可合事宜也。公議之峻,旣如此,臣之情勢臲卼,於此一倍,已不敢晏然於職次。且臣宿患,乍涼輒發,外感甚重,伏枕叫死,胸脅間痰結作痛之症,數日益劇,全不得轉動,以此今番例操,亦未免頉稟,惶隕之極,罔知攸措。決不當一向曠職,以疊其愆郵,伏乞聖明,俯諒情病之兩難自强,亟命鐫削臣本兼諸任,以安私分,以重國事,千萬幸甚。答曰,省疏具悉。臺臣所論,非有深意,卿其勿辭,安心行公。
午時,上御資政堂晝講。入侍,知事李益壽,特進官尹就商,參贊官兪命雄,侍讀官李世最,檢討官鄭栻,假注書洪錫輔,記事官閔致龍·崔宗周,武臣具鳳昌。上讀春秋集傳第三十一卷前受音,自秋盜殺衛侯之兄縶,至公如晉至河乃復。
李世最,進講其下編第三十二卷,自二十有二年春齊侯代莒,至其爲來世法戒明矣訖,上讀新受音一遍。
世最曰,自宋南里云者,此乃有意筆法,出奔楚之楚字,亦有意不待云云者,譏宋之縱賊不討也。
鄭栻曰,有不然者,筭白,皆是必討之賊也。有王者則豈可使之容息於覆載之間,而天下無討賊之君,故乃至於此,雖有如齊桓·晉文之假仁爲伯者,固當聲罪致討之不暇,而楚本蠻夷,故不惟不討,乃反救之,在宋亦所必討,而遽爾縱之,諸侯之戌,怠於救患,固請逸賊,終不討,出奔於楚,出奔楚云者,深罪其納叛也。上曰,楚之納叛臣,故所以深罪之也。
世最曰,大蒐于昌間云者,以明其權歸三家,公不與也。凡三書蒐,皆此意也。栻曰,其曰非其時者,言秋與夏,俱非可蒐之時也。其曰非其地者,亦言昌間及紅與北蒲,皆非蒐田之常所也。世最曰,古者必講事於春夏秋冬之農隙者,乃所以明貴賤辨等列,而魯君之僭設兩觀,乘大輅,故其臣,舞八佾旅泰山,其宰,執國命而軍政亡矣。栻曰,成王,以周公,有大勳勞,賜魯天子禮樂,其流之害,以至於陪臣執國命,故聖人非之矣。上曰,故曰,成王之賜,伯禽之受,皆非矣。
栻曰,雖是儀章度數之末,不可不愼,凡係名分之事,固當禁止於其初矣。上曰,然。
益壽曰,子孫,必觀先王所爲矣。
栻曰,國之大事,在戎,雖明於馳射擊刺之術,亦末也,而若以卽今言之,馳射末藝,亦甚疏矣。又曰,臣因文義,敢此仰達。我國赴戰之軍,惟恃束伍,而壯實良丁,則皆歸徵布,疲殘無依之類,苟充束伍之軍,不給保人,無路資裝,以致逃頉無算,疏虞莫甚,與其名存實無,無寧減其元額,爲給保人,以爲資裝之地,似爲得宜,故臣於暗行書契中,敢有所論,而頃見廟堂覆啓,則減額一款,不爲擧論,給保一款,特爲施行事蒙允矣。臣之本意,蓋出於務精不務多,而亦慮保人之難得,敢請減額給保,而今若不爲減額,別定保人,則元額難充之邑,又何以能別得保人乎?當初矯弊之意,反爲益弊之歸,故臣卽欲陳疏,而登對時仰達,亦似未晩,故迄今未果矣。此事不可不更詢廟堂而處之矣。上曰,儒臣所達,是矣。脫有緩急,所恃惟在束伍,而如是疏虞,誠爲慨然,今又減額,更爲給保,誠難之說,不無意見,後日問于大臣處之。出擧條
世最曰,春秋之義,如五字缺書王室亂者,亂自內出故也。直書之意,可謂深切矣。
缺曰,周景王太子早卒,國本未定,而景王崩,諸公子作亂,故曰,王室亂,言亂起於內,而不及乎外也。齊景公,不立世子,故孔子,於其問政也。乃曰,君君臣臣父父子子,其言豈不明切乎?上掩卷。
益壽進伏曰,今年年事已判,諸道狀聞,皆已下燭,而終年無大霈,非等閑之災,而數日前,風霜甚慘,遠道則姑未知如何,而以所聞言之,一倍慘然,國家將何以接應耶?畿湖尤甚,北路少勝,而大抵諸道,皆未免凶歉,國家之憂罔涯,自上一心寅畏,凡係便民之政,尤爲惕慮,則小民,可蒙德惠矣。上曰,今年旱災最甚,而霜降若退,庶或少愈,嚴霜如是早降,民事誠可悶慮,所達如此,當惕念焉。
益壽曰,諸道折受,今將議罷,關東人蔘,亦減三分之一,孰不欽仰,此心匪懈,則實爲宗社臣民之福矣。世最曰,諸道折受,狀聞皆到,而因廟堂有故,尙未覆啓,卽今年事如此,必須及時變通,庶有一分民惠矣。上曰,廟堂有故,未及爲之,而今則旣有大臣,當匪久稟處矣。
益壽曰,賑政當有主者,而凶年守令之遞易,其弊最甚,自上所宜軫念矣。人情不能耐久,才拜旋遞,爲害不少,臣於上年春間,待罪銓任,及至其冬,凡所遞易差除幾百處,未及一年,尙且如此,數易之弊,可推而知矣。水原自是畿輔關防,而小臣,戊寅往來之後,其間已易十二倅,雖有龔·黃之才,何事可辦?前頭臺啓及應罷者外,不宜數數遞改矣。上曰,守令數遞之弊,所達誠是,當留意焉。世最曰,有難安事,則數遞無怪,而至於奔競而得者,十朔之內,亦多圖遞,朝家方擇用善治守令,而所謂善治者,輒皆圖遞,無數年居官者矣。
益壽曰,儒臣,因文義,以兵制爲陳,小臣,亦以微賤之見,敢此仰達。外方習操,連因凶歉,一向廢閣,軍政殊甚疏虞,兵使·營將,聚會一年,大擧操鍊,則誠有其弊,而若使各邑,每年春秋,許其私自鍊習,則可無軍兵等屢日留待之弊,而敎鍊之道,庶有勝於全然抛棄者矣。雖以水原事言之,自是畿輔臣鎭,朝發夕至,國家常所倍重之地,而停廢習操,一至於此,殊甚可慮。亦令防禦使得自鍊習,則似爲便宜,尹就商,纔經本倅,今方入侍,下詢,何如?就商曰,乙丙以來,抛棄軍政,殆至十載矣。丙戌冬間,摠戎使,亦以爲慮,有所來言矣。臣適於是年冬末,受任下往,而索租方急,不遑他事,始於翌年春,稟報廟堂,得如干藥丸,數同賞木以去,而軍兵都數,合山城所屬而計之,總五千有餘,一時聚會,亦涉騷擾,每日輪閱一司,分給藥丸,使之試放,則皆是新軍,全昧藏藥納丸之方,故別造土丸,先令習放,而每人輒放三十丸,則土丸浮輕,火聲雖不猛壯,藏藥之法,漸就慣熟,乃於翌日,試放鉛丸,則雖兒弱之類,無不善放,至若壯丁三中者居多,以備局所貸木同,參酌施賞,用示激勸,技藝漸熟,不無所效矣。不幸今年,年事凶歉,至有三南停操之令,水原習操,亦在應廢之中,事極可慮,而知事所達各邑自操之說,誠甚得宜,若依前春試藝例爲之,則似有所益,而且水原將校,稍解軍務,亦多可使,雖京軍鍊事之輩,蔑以加矣。必令明習陣法,以責其效,不宜一向抛棄矣。上曰,兩臣所達,誠是,令廟堂稟處。出擧條
就商曰,臣待罪治盜之任,適有所懷,敢此仰達。頃於四月間,溫陽討捕使金命彬,爲捉本鎭囚推賊黨所援人等,使其軍官金鼎九,持祕牒上來,故所援諸人,卽皆捉來,而慮有枉引良民,玉石俱焚之歎,只送其情迹可疑之類,其中三人,則最似冤枉,故直爲分揀矣。又於七月,鼎九,更持秘牒而來,觀其所報,則所推賊人十名中,一名不服,九名承款,故已爲結案取招,今方修啓云,果如其言,則今此所接之類,雖皆捉送,諸賊伏法之後,何處憑覈乎,且賊黨援告,例在於杖問之時,而今其所援十八人,乃在於考覈結案之日,殊涉可訝,此必諸賊,故爲緩獄之奸謀,而討捕使,不復審覈,只憑死囚之報,以至成送祕牒,有非按獄愼刑之道,故臣以此意論題,不爲捉送矣。追聞討捕軍官,久住京裏,秘牒未付之前,恐喝於前日本廳分揀人等,作弊甚多云,臣不勝驚駭。使之物色,則鼎九,尙今留連,故鼎九及接主,與給賂人等,竝爲捉致,一處檢問,則鼎九,藉其秘牒,潛結於本鎭時囚賊人之妹,交接娼女,而且持只踏印不着署之一文書,稱以斥賣賊家,以資養獄,受其價錢,私給所昵之女,且送所帶軍牢於曾前分揀人等,僞稱賴渠得放,多索賂錢,又徵酒肉之狀,一一自報。鼎九,以討捕軍官,任事上來,先漏賊招,已極駭惋,而締結賊妹,交接娼女,僞作文書,私賣賊家,威脅愚氓,勒徵賂物之罪,尤爲絶痛,渠以外方軍官,橫拏都下,若是縱恣,則作弊鄕曲,推此可知。如此之輩,不可不別樣懲治,臣意以爲,金鼎九,下攸司,嚴刑遠配,以臣所達,書出擧條,知委諸道,嚴飭各鎭,必令十分審愼於按獄之際,憑藉作弊之徒,亦皆隨現重究,則良民庶無橫侵之冤,此輩將有懲畏之心,而討捕使金命彬治盜不審之失,亦當警責,故惶恐敢達。上曰,今聞所達,誠爲痛駭,軍官,令攸司重究,嚴飭各鎭事,依此爲之,當該討捕使,姑先從重推考。出擧條
兪命雄曰,以侍講院草記,在外宮僚,將有變通之擧,而卽今宮官之在外者甚多,前頭王世子還次時,宮僚不可不備員,而還次尙遠,姑觀四五日,變通,何如?上曰,依爲之。榻前下敎諸臣,以次退出。
上在慶德宮。停常參·經筵。
下直,提川縣監洪致中。
夜二更,流星出壁星下,入坤方天際,狀如拳,尾長三四尺許,色赤。五更,有霧氣。
兪命雄啓曰,明日國忌齋戒,明明日正日,此兩日,視事頉稟。傳曰,知道。
許玧啓曰,今日賓廳日次,兩司當爲入侍,而大司憲李廷謙,執義李正臣,持平洪好人·洪廷弼,正言具萬理,俱以呈辭,大司諫金演,陳疏入啓,司諫兪命凝,正言李承源,受由在外,掌令李翊漢服制,申慶濟在外,獻納林世儉,呈辭入啓,無入侍之員。除呈辭入啓在外外,竝卽牌招,以爲推移入侍之地,何如?傳曰,允。
趙泰耉啓曰,假注書洪尙寅,時無職名,依例付軍職,冠帶常仕,何如?傳曰,允。
以左議政十六度呈辭,傳于李震壽曰,安心調理。
以備忘記,傳于兪命雄曰,今日引見相値,晝講停。
許玧,以義禁府言啓曰,以忠淸監司狀啓,宣惠廳啓目刑曹粘目,保寧前縣監明廷耉,藍浦前縣監蔡彭胤,移本府處置事,允下矣。今方待命,卽爲拿囚之意,敢啓。傳曰,知道。
又以兵曹言啓曰,今八月二十一日,武臣賓廳日次,而以國忌齋戒,不得爲之之意,敢啓。傳曰,知道。
又啓曰,今八月二十七日昌德宮還御時,各樣差備軍二千二百九十一名內,衛軍三百五十名計除,不足一千九百四十一名,他無推移之路,依前例坊民調用之意,敢啓。傳曰,知道。
又啓曰,今八月二十日,將仕郞金垕稱名人,自開陽門入來,差備門外擊錚,極爲駭愕,令攸司囚禁治罪。同門守門將柳振榮,常時不能禁〈斷〉雜人,以致闌入,亦難免其責,推考,何如?傳曰,允。
又以刑曹言啓曰,卽接典獄署牒呈,則罪人申軫,自前月有泄痢之症,久處冷濕之地,日益添劇,素患痰火之症,又爲發作,漸就危篤云,姑爲保放救療,何如?傳曰,允。
以備忘記,傳于許玧曰,大臣·備局堂上引見。
許玧啓曰,卽者輔德李頤晩,弼善金始慶,因白川儒生李權之疏,陳疏徑出,所當依定式,直捧禁推傳旨,而觀其措語,則以被斥爲言,與無端徑出有異,推考警責,上下番俱空,極涉未安,而文學李縡,呈辭受由,兼輔德李觀命,以親病陳疏入啓,兼弼善趙道彬,以身病,本職未肅拜,他無推移入直之員,輔德李頤晩,弼善金始慶,待疏批下後,竝卽牌招,入直,何如?傳曰,允。
兼輔德李觀命疏曰,伏以臣於日昨直中,母病危重,急於歸護,不得不陳章徑出,雖緣私情之切迫,擅離禁直,常憲難逭,而因政院啓辭,罰至問備,職名猶在,臣於是惶隕悶迫,無所容措。臣母八十之年,宿疾沈淹,而又自六七日前,重傷泄瀉,度數無算,嘔吐兼作,食飮全廢,老人筋力,日就澌綴,臣之情勢,決無離側供仕之望,而卽今宮僚不齊,不但輪直之苟簡,前頭王世子還次,期日不遠,陪從之班,不可不備,而臣虛帶職名,只違瘝曠之罪,玆敢不避煩瀆,冒死陳籲。伏乞聖慈,諒臣危迫之懇,亟賜速改,俾得專意救護,以伸至情,仍治臣擅離之罪,以肅朝綱,千萬幸甚。答曰,省疏具悉。爾其勿辭,救護母病。
輔德李頤晩疏曰,伏以臣,蔑裂空疎,百無肖似,而猥荷隆知,獲登邇列,忝竊宮官,幾至六七朔,濫叨之譏,固所不免,而冒沒承當,因循匪居。況當胄筵之日,開發導諭,責重雖大,承乏備位,出入侍講,不過一時口讀而已,實無導養德性,資益學問之效,心常愧懍,若無所容。卽者白川幼學李權之疏,其中有審擇宮僚之說,而至以近來弼善·輔德,有其名而無其實,何補之有,爲言云,臣於此,益不勝慙恧之至。念臣徒藉門蔭,叨通淸班,而顧其性質庸陋,才識魯莽,虛竊宮僚之名,未有裨益之實,則無實之誚,豈待人言而知之也?其疏所謂,廣延巖穴,蘊道懷德之士,薦棐玉溫之性云者,誠是切至之論,而特擧弼善·輔德而斥言者,亦非尋常,臣何敢貪榮冒恥,厭然仍據於職次乎?且臣於昨日本院草記事,尤有所惶悚不安者。近來院僚,位甚不齊,至於下番,無一在京行公之員,致有始降替直之擧,今至多日,不但事體,極爲未安。前頭擧動,只隔七八日,陪從之班,問安之官,苟有所苟簡,故欲預先變通,不至於臨時窘急。如此之時,草記稟定者,前例何始,獨於今番,旣以蒙允啓下之後,喉司,以姑觀數日,變通,定奪於筵中,其不能周詳,率爾稟達之失,亦所難免,玆不得不徑出禁直,露章自列。伏乞聖明,俯加鑑諒,亟賜遞去,以謝人言,仍治臣擅離之罪,以嚴邦憲,不勝幸甚。答曰,省疏具悉。李權,以一鄕生,特擧春坊兩臣而斥言,此等不美之習,予實惡之,於爾何嫌?勿辭,從速察職。
弼善金始慶疏曰,伏以臣,猥以無似,幸蒙拂拭,忝叨本職,今已月餘,雖以日侍胄筵,身近耿光爲榮,而惟其學術空疎,才識魯莽,尋常句讀,亦有所不知者。至於輔導德性,資益學問之責,決知其萬萬不能當,出入侍講之際也,不過應文備數而已,理宜早解自免,不能者止,近値僚員苟簡,替直無人,黽勉蹲踞,至于今日,心常愧懼,若隕淵谷。乃者白川幼學李權爲名人,投進一疏,至以近事弼善·輔德爲名者,有其名而無其實,何補之有爲言云,臣於是說,益不勝瞿然之至。夫官以弼善爲名,則其爲任也,豈不重且大哉?必從抄擇一時之人,以責其啓迪成就之望,而臣之蔑裂空疎,承乏苟冒,徒竊爲宮官之名,少無補益之效,則無實之誚,自知已審,人言之來,惡得免乎?其疏所謂採擇宮僚之說,實是切至之言,而特以弼善·輔德拈出者,雖不擧人之姓名,其所指斥,又非若泛論之比,在臣廉隅,何可貪榮冒恥,晏然仍據於職次乎?且臣於昨日草記事,尤有所不安者,院僚不齊,未有甚於近日,上番之姑降,已至於累日,不但事體之爲未安,前頭擧動,又在不遠,陪從之際,問安之班,不可不備員,而前期變通,可無臨時窘急之患,故臣與右僚,相議稟達矣。自喉司,以姑觀數日,變通,定奪於筵中,雖有所達之言,不無所執,而以本院舊例言之,在前如此之時,預先稟啓者,前後非一,則惟獨今番啓下蒙允之後,又有此筵中改定奪之擧,此莫非如臣疲劣,不能有無之致,而其率爾煩稟之失,亦所難免。以此以彼,俱不可淟涊苟據,不得不露章自列,徑出禁直,伏乞聖明,俯賜諒察,亟許遞臣職名,仍治臣擅離直所之罪,以謝人言,以嚴邦憲,不勝幸甚。答曰,省疏具悉。李權,以一鄕生,特擧春坊兩臣而斥言,此等不美之習,予亦惡之,於爾何嫌?勿辭,從速察職。
白川幼學李權疏曰,伏以草野寒踵,躬稼舌耕,不識時務,伏承求助王言,播及海甸,西土人民,孰不感泣?時已緩矣,疇事難仰,致異必有所召,救災亦不無其道,就其中泝流救急之要,出自愛君之誠,敢將瞽說,仰祈聖主之擇焉。生靈困窮,不獨在於守令之侵漁,亦有民間濫行之巨弊,若非朝家嚴立禁制,以紓民窮,則幸矣。赤子之難保,錢貨是已,朝家貨錢,定有十二之息,貴不得上,賤不得下,民間出錢,則春貸秋償,一貫之息,且勒以十倍,此法外之私相濫捧,實爲殘民難保之患,朝家旣有平定物價之法,伏願行錢,令國中,一如朝家貨錢之例,無得上下焉,犯者必罪,保殘氓大有賴。臣伏聞城池之築,爲今日廟謨之第一,孟子不云乎?城池非不高深,甲兵非不堅利,苟不得衆,則無奈委而去之。歷數內外之臣,誰有如尹鐸之寬民,得願死之力耶?得人心則缺制挺之民,猶足以捍敵。十數年飢饉之餘,勞民築城,豈爲重民之旨也?噫。殿下,勿許城池之築,令廟堂恢得衆之道,人心之和爲保障,人和之得,在於官守之賢否,長國家務財用者,皆聚斂之臣也。幸位多而食者衆,貪風振而徵求無藝,故民皆仇視其長上,倒戈可慮,豈得人和?伏願聖明,深念生衆之源,基於揄選,而荒雜官不必備。噫。在人冗官,悉爲汰去,嚴立薦主法,各其名下,必懸薦者,被薦者所行,與薦目相左,則薦者,必伏誤薦之罪,斷不容貸,則諸宰之爲子弟姻家之囑,頓絶,銓官之注擬,淸潔,幸是極選廉約謹飭之士,布列內外,則民可爲晉陽之民也。館學,賢士之所關,而培養賢材也,以學問,專尙課試賦·表·策,合於三綱八條之經,可以濟世安民,固其內而禦其外耶,可以格致誠正,修齊治平耶,亦可以輔君德子庶民,爲施敎出治之地耶?臣聞治國以道,未聞以製述爲治也,不欲得賢而治則已,如欲得賢而致治,則不素養士,而求其賢,漢儒所謂不琢玉而求文采也。頻自取士,所得,皆是製述之人,而無道德學問之士焉,故出爲世用,終未做官,賢臣依樣,方諸往牒,無一可傳於後,以殿下之聖,獨不慨然於丙寢耶?臣實惜之。至如四學東西齋設立之初,其意有在,而數十年來,東齋廢棄,或作流丐之所,只有西齋,留養鄕士之治經者,而亦非講學有適用之利也。兼敎授,或時課試,而只資趨利爭競之習,不知學問爲何事,嗚呼,三代上學校之政,尙矣,漢·唐·宋以來,文敎雖曰衰降,未有若是之無所據也。伏願殿下,克復古哲王學校之政,擇館學師儒之官,闡文敎,養成公輔之器,四學,復置東齋,使儒生,輪直講學,如先列聖朝事,培養節目,令有司稟奪施行,則庶或有萬一之效矣。文成公李珥,文正公宋時烈,儒家之所宗,聖代之所崇,有一邊背馳之徒,雖或醜詆,未嘗有李賊宋兇之名,近有安東府使李震休,肆然俑唱,無少顧忌,搢紳騰播,士林喧傳,有非守幹·明胤之比,而臺閣·館學公議之地,不怕斯文之大變,私幸一妖人,噤無一言,況勢重於震休,事大於此,而可無其發說於朝耶?紀綱之寒心,世道之陵夷,爲如何哉?夫以達德達尊,而受此無前之侮辱,亦自黨議中流出,而其所關係,將至於何,世之大變,不止於醜詆而已。治之汚隆,亦在乎崇賢之如何,當此聖上崇敎右文之日,安敢乃爾?伏願殿下,亟賜處分,正缺消長之際,使一國靑衿,咸知國家衛道,當缺得有所依恃作新之地,則國家幸甚,斯文幸甚。臣於應旨之章,亦有所眷眷者,儲君,國之本也。學問天成,萬民咸仰,審擇宮僚,誕輔德性。近來弼善·輔德,有其名而無其實,朝除夕遞,旅進旅退者,奚補之有?必也廣延巖穴,蘊道懷德之士,薦棐玉溫之性,則億萬年無彊之休,無上於此,竊有望於聖朝也。夫骨鯁之臣,只知有國,而不知有其身,上自君德,下至朝紳,有闕遺則拾之補之,有官邪則糾之正之,有身謀則甚短,爲國謀則甚長,人主之所宜養也。李東彦之誠孝事繼母,雖仇者,莫敢異辭,豈有盡孝於繼母,而恝然於其父耶?設有躬不飯含,何必不使家人,而使官人替含,煩於聽聞耶?惡人之所必不爲,而豈東彦,能爲之耶?以此二款,求諸天理人情之中,則東彦之冤狀情僞,自然昭著於不覩不聞之地,則瘐死囹圄,至枉莫伸,恐非大聖人惟輕肆赦之典,東彦雖死,可使究核其實,果有其實,則東彦,當爲千古不孝之子,無其實,則東彦,可使爲無冤之鬼者,豈非聖上法天地,體物無遺之盛德耶?惟殿下,更加睿察焉。答曰,省疏具悉。疏中所陳,語多未曉,而李震休事,告君之辭,不當若是其率爾,至於東彦事,此豈一鄕生之所敢恣意救解者乎?誠可駭惋也。
右承旨李震壽,同副承旨孟萬〈澤〉疏曰,伏以臣等,伏聞今日筵中,以昨日省記之晩入,有玉署替直官特罷之命,臣於此,竊有所不敢自安者。昨者,假注書臣洪錫輔,經筵罷出之後,猝得暴泄之症,晷刻之頃,度數無算,勢難仍在直廬,故不得已變通差出新假注書,而望筒未下之前,門限漸迫,上假注書尹陽來,使之急速來替,而猶且不免於曛暮,省記之稽入,蓋其事勢然也。今者申前替直之儒臣,仍此而獲譴,臣等,以昨日在直之人,終不可晏然於職次。伏乞聖慈,亟罷臣等之職,以安賤分,不勝萬幸。答曰,省疏具悉。省記晩入,委折如此,則玉署之官,別無所失,勿罷,爲宜也。爾其勿辭察職。
工曹參議尹世綏疏曰,伏以臣,伏聞頃日筵席上敎,以臣前日疏中句語,爲出抑勒,臣不勝惶恐之至。蓋自有大臣此事以來,中外驚惑,久而愈激,而臣誠不幸,適忝職次,安得不略採輿誦,小塞職責而已,曷嘗有一毫抑勒之意?衆怒如火,群鏑叢身,斂迹蹙伏,迄玆危怖。今者聖敎嚴峻,然則臣之當初所論,儘有其罪,今日處分,疊先治臣罪,然後方可以伸公法,臣亦受罪而後,庶可以安私分,猥陳疏牘,仰干嚴誅,而喉司不諒,一例退却,狼狽徊徨,不知攸處。園陵展謁,期日已迫,分義所在,不敢退伏,冒昧就列,陪駕往來,而以臣當罪之人,決不可掩默蹲仍。且臣數日前,面癤猝發,一夜之間,大肆毒氣,以鍼亂刺,割出瘡根,滿面浮高,牙頰莫開,方此委頓苦痛,今於大內修理,職當進詣,而以此病狀,萬無束帶起動之望。伏乞聖慈,察臣臲卼之情,諒臣疾痛之狀,亟遞臣職,仍治臣罪,公私萬幸。答曰,省疏具悉。爾其勿辭察職。
大司憲李廷謙疏曰,伏以如臣無似,濫叨匪據,素餐尸居,爲罪亦大,疾病且苦,長事尋單。頃者儒臣之疏,備陳臺閣呈告之弊,臣於是,尤不勝惶恧之至。臣之虛帶華銜,乍出旋入,亦已累月,則瘝曠之誅,臣實爲最,伏乞亟命先削臣職名,以警他僚,不勝幸甚。臣竊有區區所懷,敢此附陳於請譴之章,伏願聖明,少垂察焉。今年亢旱,振古所無,春夏以來,終靳一霈,稼穡卒痒,民將盡劉。書曰,民惟邦本,本固邦寧。今日生民,其困極矣,國將奚恃?言念及此,寧不寒心?當今急務,必先子惠之政,先盡懷保之道,其可忽耶?日昨本府,勿論野海,隨其被害,竝給分災之請,旣下廟堂,此則必將從長覆啓,而宮家折受,最爲病民之大害,頃因臺疏,始知聖上曾有革罷之特敎,一言興邦,政謂此也,而臣欽仰聖敎之出,尋常萬萬也。大臣不卽奉行,致有臺臣之徑論,因此輾轉,稟斷無期,今日當務之急,苟有利於民者,當如救焚拯溺之不暇,臣恐在此機會,漸至遷延,終爲寢閣之歸也。伏願聖明,特加勉出,會議商確,劃卽稟裁,登時行會,俾知朝家惠澤,則民心胥悅,少紓倒懸之急矣。至若各衙門折受之處,其處又有甚焉,當初劃給,必有定制,而近年以來,其所折占,靡有限節,彌山絡野,各有所屬者,民生所係,流離顚連,無所告訴者,宜在愍恤之中,折受革罷之命,獨不及於各衙門,抑何故耶?以此折受浚剝之害,罔有紀極,御史草單,旣已書啓,亦宜俯悉,而御史,卽右參贊臣黃欽之子也。欽,方在耆老所,折受之言,深知其弊,祖宗朝當初賜與之外,追後加占,奪民生産之處,通議諸堂,竝皆革罷,行關本道,斷除民弊,一司之參酌變通,爲惠當且不貲,其他各衙門,始初折受虛與之外,新增折占之處,亦依耆司例,一竝革罷,則湖山之外,嶺海之濱,咸囿於至澤,而豈不增光於聖德也哉?至若秋來檢田,事例至重,地部均賦,亶由於此,祖宗朝發遣敬差之法,已成金石之典,頃年度支之長,以其年凶,請停敬差之行,輕壞成憲,有損無益,此其已騃,誠極未妥。今乃又襲謬例,請勿差遣,臣以爲不可也。今以廚傳之有弊,欲令道臣,句管摠察,監司體貌自別,不可躬遍道內,亦不能明見遠外者,勢將使褊裨或監屬,遍歷周覽,此屬往來之際,其爲貽害,恐不但廚傳之弊而已也。至於北路,異於他道,道里絶遠,王化不及,評事·都事之一年一巡,民皆懸望,蓋守令有所忌憚,冤枉亦皆控訴故也。況昨年北路凶歉,至於設賑,而檢田之行,依例巡審,今年則北路,比他道稍稔,而乃以飢荒,停輟應行之例,朝家擧措,不宜如是乖舛也。秋事已晩,踏驗政急,自京差遣之際,將未免踰時愆期之嘆,諸道雖不可以變通,且北路,則都事·評事,自在營下,仍令巡審,少無所妨。伏望聖明,亟今該曹,發關諸道,俾卽擧行,以慰一路之民望,幸甚。廟堂稟決,每患稽緩,以吉州與城津事言之,臣在北藩時,旣聞物情,且審形勢。城津雖陞爲防營,兵不添一哨,器不加一箇,張虛聲而無實效,北民莫不竊嗟,誠爲國家之羞。且吉州差去者,地望皆出於防禦之右,俱不相下,務爲角勝爭詰之際,民吏受害,殆同蝦死於鯨戰,臣枚擧其弊,曾已馳啓,則廟堂覆啓,以徐待御史之發遣,使之審察形勢,更爲稟處爲言。及今御史復命,論列利害,別單書啓,則廟堂覆啓,又以詢問本道,待其狀聞後,稟處爲言,固知臣前日狀啓,不能無槪於廟堂之意,有此更詢本道之擧,臣之愧恧,已不可言,而事關邊上,其所稟決,如是稽遲,臣誠慨惋也。且臣於所原情公事判下之敎,竊不勝訝惑也。事係祭享,毋論輕重,究覈之後,自有當律,殿下,不待攸司之議讞,徑先處分,有欠於大聖人至公用法之道,恐不若是也。書云,不矜細行,終累大德,伏願殿下,自今以後,勿以事微而忽焉。答曰,省疏具悉。陳戒之說,予當留意,而他餘事,令廟堂稟處,卿其勿辭,從速察職。
大司諫金演疏曰,伏以臣之無似,最居人下,忝長薇垣,濫竊榮寵,惟其才識空疎,無所裨補,徒事循默,一味愧懼,加以賤疾沈痼,無望陳力。自前月望間,重患毒痢,醫治多方,僅得減歇,而纔經危疾,餘症尙苦,腹痛不止,食飮厭進,以致眞元銷削,形神大脫。近又風寒襲體,感傷不少,負席昏昏,斷無自力供職之勢,言責任重,不容一日虛帶,以益其罪,伏乞聖慈,察臣無用之實狀,憐臣疾病之難强,亟賜鐫削,以便公私,不勝萬幸。今臣以病辭免,而適有所懷,不敢終默,略此附陳焉。噫,國家不幸,饑饉札瘥之患,連歲斯極,而八路生靈,猶不至於盡塡溝壑者,罔非聖上至誠賙恤之德也。見今國儲哀痛,公私赤立,一分所恃者,只在年事之豐登,而今夏亢旱,振古所無,乃因聖上之睿誠親禱,幸得一雨,庶有回蘇之望矣。及至三秋垂盡,終靳霈澤,平野種稻之地,已成赤地,更有可論,而至於近峽之邑,豆·太·黍·粟之初頭有豐稔之漸者,亦且不霑雨澤,全未入實。矧今盲風連吹,嚴霜已降,顧瞻原野,將無所收,孑遺殘民,實無救生之路,以聖上小心敬天,至誠恤民之德,夫何天之降災,若是其荐酷也?言念國事,誠可謂岌乎殆哉。給災一款,已有稟處之命,廟堂,想必覆奏施行,而至於明春賙賑之策,宜令有司,劃卽講究,有如救焚拯溺之爲,而自上亦宜以節用二字,存諸方寸,躬行儉約,以率群下,使俗習丕變,國計漸裕焉。噫,人君,節損一分,則民被一分之惠,節損十分,則民被十分之惠。昔我成宗大王,嘗下敎曰,生財在務本,裕財在於節用,如欲節用,必先儉約。蓋奢侈則用必廣,用廣則財必竭,予爲是慮,嚴逐末之禁,定役民之法,罷不急之務,除無益之費,庶不擾爾人民,爾人民,盡力農桑,勿爲惰慢,崇尙節儉,勿爲奢侈,量財節用,勿爲橫費,家之與國,大小雖殊,其體則一,苟能存心,省約於裕三字缺有。嗚呼至哉,我聖祖明訓,豈非殿下今日之所當遵行者乎?伏願殿下,愼乃儉德,節以制度,先敕躬行,盡祛奢靡之風,責勵臣工,痛革紛華之習,俾無侵用傷財之弊,以務上行下效之化焉。且今民生之困瘁,實由簽丁之漸廣,國力之疲弊,亦在養兵之太多,名色夥然,怨詛朋興,旗鼓多門,經費日縮,如不奮然改圖,銳意振作,徒事姑息,牽補架漏,則倒懸之急,終無可解之日,衆弊之痼,亦無可革之道,豈非大可寒心者乎?我國,初設五衛,分屬八道,深得古人寓兵於農之意,固是美制,中經壬亂,設置兩局,實倣漢之南北軍,唐之左右衛,意亦有在,而中間,割取訓局中前二部,號爲禁衛營,使本兵之長,兼行管輸,曹務旁午,難於遍察,此已可慮。至於動駕之日,使中軍,代領其衆,而大將則作一侍衛之臣,其於節制之道,固已疎矣。是以初多不便之議,後有分設之論,前日自上,爲慮一城中五軍門難支之弊,特下革罷禁營之命,中外群情,莫不相告胥悅,以爲宿弊可去,民生可保,而伊時論事之臣,不能仰體我聖上革弊安民之至意,講究善變之長策,乃以區處難便等語,更爲陳達,終至於反汗成命,臣竊惜之。槪禁營之軍,初旣分裂於都監,則到今還送本局,以復四部之制,減其上番之頻,俾補軍需之缺,而其餘不緊,曾自派定良役,則初頭雖不無主客齟齬,怨謗之或興,而磨以歲月,漸就頭緖,精神所注,事無不成,隨時沿革,自有善後之策。今若徒念些少之弊,久無變通之道,則是誠不知輕重大小之體,而終無遠到者也,爲今之計,莫若罷去禁衛·均役兩營,以爲左右廂,大司馬之長,率禁旅爲子孫書則不但兵制之完備,軍資糧餉,亦必不煩經費,而自該營,區劃支用,如此之後,良役自減,而生民庶可息肩,耗費大省,而經用不至匱竭,臣願殿下,廓揮乾斷,更下明命,亟加釐革,堅定無撓焉。頃年我殿下,特軫軍民困苦之狀,累下明旨,申飭有司,使之改革弊政,而玩愒多年,未有實效。蓋近年以來,穡事荐飢,民失其業,富者旣急,貧者益困,外方平民之稍有資産者,則率皆投屬於長官軍官,乃校生,冒稱兩班,不爲應役,其次則圖入於歇役,最下者,其役偏苦,不能支焉,逃散相繼,隣族之侵,職由於此,各邑之良丁搜括,每歲驛騷,以此之故,疲殘兩班與庶孽·軍官·校生輩,慮其業賤,而見侵於軍役,累經凶飢,不敢爲耕耘之事,其於務本生息之道,可謂左矣。且臣曾以目擊於關西者言之,監營之捉虎,只納一丁,本兵營之施官納二丁,至於京都案之軍,則所費不過四三丁,一道之內,其役之不均如此,貧富差異,苦歇相懸,以至民不堪命之地,今日均齊民役之道,戶布或丁錢之外,無他善計。臣於昔年赴燕時,歷路輒聞彼中賦民之政,則一人身役,歲不過納銀三錢,而無他侵擾之事,民不知括丁之弊云,旣無疾苦之端,則有何怨咨之興?臣願下詢廟堂,博採群議,擇於斯二者而行焉。若其節目,詳取舍之方,唯在主管之臣,稟旨奉行之如何,臣不必有所煩陳。昔文正公臣金堉,創行大同之法,其時議論岐貳,累十年後乃定,而至今民蒙實惠,此固前事之可鑑者也。如許大段更張之事,必君相相孚,勿爲浮議所動,斷然施行而後,事乃有濟,規謨一定,則强族無敢獨逸,下戶不至偏苦,侵丁之事廢,而袖手者可以業農,懲族之患止,而遷散者可以還集,裕國安民之道,臣恐不外於此耳。且倭人公貿木四百同,作米以給,本非納條所載,而白粲一萬六千包,年年運給於萊館,已非計之善者。況當荐歲飢荒之日,尤不宜以米與人,年前大臣收議時,今姑限五年,以爲許給而後,勿生意希望事,嚴加約束之意,旣已傳敎矣。卽今年限垂盡,嚴飭譯舌輩,一依約條,以木出給,使無紛爭之弊,分付道臣,預令各邑,細織本木,俾令狡倭,毋得執言點退,則庶無凶歲耗失米穀之患,抑臣於災傷事目中,三十負隱漏守令十年禁錮之事,竊以爲過矣。還上虛錄定律,亦出於一時矯弊之意,而議者,多以爲過重。蓋作法之初,不可不十分詳審,有非一人一時之見,所可容易創設,其間窒礙難處之端,姑舍勿論,事體所關,不容如是草草,臣意宜令有司之臣,更爲就議大臣,商確講究,以爲永久遵行之地焉。各邑蔭戶之事,又是民弊之大者,豪强品官,頑悍官屬,强合小民之實結,自作戶主,捧價盡數,不爲納官,及至上納過限之境,則或再徵於田主,或自官以還穀移周充數,秋後還捧時,戶主者,又復不納,以致連有逋欠,其數甚夥,終至於蕩滌而後已,事之痛惡,莫此爲甚,宜令諸道道臣,申飭各邑,嚴加禁斷,毋踵前習,犯者繩以法,斷不饒貸焉。臣且聞摠戎廳,設鋪江上,出給累千錢貨於一將校,榷酤時五字缺江民生業,怨聲載路,及其傳說狼藉之後,始乃文報備局,欲爲塗人耳目之計,而幹事者,又從以憑公營私,耗費多端云,噫,堂堂國家,豈可使一衙門,縱其奸細之徒,賣鹽販醢,罔利斂怨,而不之禁乎?臣願殿下,責罰帥臣,俾卽罷革,仍令攸司,嚴治其幹事者之罪,以除民怨,幸甚。臣之寂寥數語,難望有補於聖化,而旣居可言之地,方且乞免,不忍無一言而退,略陳膚淺之見,粗效一日之責。唯聖明,留神財幸焉。答曰,省疏具悉。陳戒之言,誠甚切至,予當留心,而禁營,決不可輕議罷去,禁錮事,已有議大臣之命矣。餘條件,令廟堂稟處,卿其勿辭,從速察職。
巳時,上御興政堂,大臣·備局堂上引見。
入侍時,領議政崔錫鼎,禮曹判書趙相愚,判敦寧閔鎭厚,戶曹判書金宇杭,禮曹參判閔鎭遠,左副承旨許玧,執義李正臣,副校理趙泰億,正言具萬理,假注書洪尙寅·洪啓迪,記事官閔致龍·崔宗周。錫鼎曰,邇來霜寒乍緊,伏未審,聖體,若何?上曰,無事矣。
錫鼎曰,自夏徂秋,旱災特甚之中,近者惡風連吹,霜降又早,連見外方狀聞,則晩發種及根耕豆太,無復餘地云,今年畓穀,大爲失稔,而田穀則初爲茂盛,故稍有免凶之望矣,不意驚慘之災,轉加一層,前頭民事罔涯矣。頃因憲府啓辭,京畿之海澤,湖西之內浦,兩西之沿海邑事目中,以八九分給災,而其外則不給分災,故玆以均給分災事爲請,而有稟處之命矣。年分事目中,磨鍊之時,農形,不如今日之甚,故參酌給災,而厥後農形大變,其中畿內瘠薄,甚於他道,被災尤甚,民事渴急,卽今遑遑,雖已頒降事目,不可無變通之道,畿內山野尤甚之邑,一體給分災,而兩南農事,比畿湖稍勝。卽今全羅道勝於湖西,嶺南勝於湖南云,嶺南沿海東萊·梁山·金海等邑,稍可登熟云,此則雖不可給分災,湖南則羅州近處稍勝,而沿海咸平·沃溝等諸處,爲尤甚云,湖南沿海尤甚處分災,不可不給矣。諸臣入侍,下詢而處之,何如?上曰,何如?相愚曰,頃日年分事目之時,未知農事畢竟之如此,故頒布事目矣。十餘日來,農事大非,諸議皆欲參酌變通,而向日臺啓,亦由於此,合有變通之道矣。鎭厚曰,分災未有實惠,反有弊端,而在前凶歲,輒爲許給,而若不給災,民情必致抑鬱,大臣所達,得宜矣。宇杭曰,年事不幸,初傷於旱災,最晩得雨後,畓穀雖云不實,田穀茂盛矣。七月後旱甚,兼有風災,加之而霜降,根耕豆太,無論山野,皆歸全失,分災雖曰有弊,其在軫恤之道,斷不可已,故才與大臣相議,而畿內比他尤甚,雖山野邑,與海澤,一體許給分災,似宜矣。鎭遠曰,小臣受由下鄕,目見農形,畓穀初無可望,而豆太頗爲茂盛,故所望在此,而秋旱愈甚,終不成實,嚴霜之後,木麥又爲不實,今則百穀斷無所望,民間遑遑,誠爲慘然。臣聞該曹年分事目中,以曾前豐年比較云,臣意則不必給分災,更令該曹,以尤甚凶年,比較其災結,頒布外方,則各邑守令,詳細踏驗,以其所得災結,全災處則全災給之,分災處則分災給之,其爲實惠,似勝於給分災矣。正臣曰,十餘日來,年事尤爲慘然,而以向時論之,臣於在鄕之日,遍歷田野,所見驚心慘目,水田之失稔判斷,而其中黍粟,莖葉雖茂,有名無實,至於豆太,旱乾之故,終不成實,民事罔涯,更無餘地。臣自鄕還來之後,以別樣給災之意,啓達蒙允,而卽者鎭遠所達之言,誠爲得當。今若循例給災,則決非保民之道,請以尤甚凶年,比年勿限,山野海澤,從實給災,何如?泰億曰,給分災一款,有弊端而少實惠,臣亦知之,而如此凶歉之歲,終不可不給分災,故小臣,陳疏稟請,已有令廟堂稟處之命矣。近日農形,日聞其所聞者,無非驚心,若不別樣變通,則民不可支保矣,就其尤甚凶年而比較之,各別軫恤,則民心庶可少慰,更爲稟定,好矣。萬理曰,國依於民,而年事如此,民命近止,下詢之下,不知所以仰對也。今歲旱災,前所未有,畓穀則已無可言,而至於峽農,則初不無西成之望,而終又失稔,惡風嚴霜,田疇蕩然,原野農形,雖不目見,可想其氣象之愁慘,民情遑遑,擧有塡壑之憂,此時朝家,如有一分救民之道,則不容少緩,分等給災,雖云有弊,此由於道臣及守令,不謹奉行之致,倘自朝家,別爲申飭,則亦豈無實惠之及民者乎?臣意則以分災不可不給也。正臣曰,給災不爲實惠云者,各邑土豪及書員輩,以實結則歸之於殘戶,渠之田畓,則歸之於災,故不爲實惠,此則守令,苟能嚴飭奉行,則可無此弊,朝家豈慮其爲弊,而不爲變通乎?泰億曰,年事如此,而不給分災,則民心恐無以收拾矣。宇杭曰,比年一款,諸臣言之,而大抵比年,不過斟酌災實,比較往年,難保其的當矣。今年三南之比上年者,上年許給田災,故三南田災極多,今年許給畓災,可與上年田災相方,此所以比上年,他處亦然矣。今年則不送敬差官,監司與守令,相議給災,則似無民怨矣。錫鼎曰,比年之事,欲爲陳白,而未及矣。朝家雖以比年分付,此非金石之典,故外方未嘗一一遵行,卽今民事如此,雖非海澤,精擇災實,一體區別給災,似合事宜,畿內則不遠詳知災實,使之減等比年,亦未晩矣。上曰,給分災事,依大臣所達,施行,可也。出擧條
錫鼎曰,年分事目磨鍊之時,有災傷差錯三十負以上,論以虛錄律之事矣。此雖出於欲嚴田政之意,而第災傷差錯,異於偸食田結,此蓋由於久未量田,故差錯多出,不可無參酌變通之道矣。上曰,近來守令隱結,甚爲非矣,故論以虛錄之律矣。宇杭曰,所謂差錯,不但漏結,或以實爲災,以災爲實之謂也。一切施以擅用之律,則果似過重,事目雖已啓下,此一款,變通改付標,宜矣。泰億曰,近來守令,多有隱漏濫藉之弊,故戶判所達,蓋出於懲戢之意,而第國家法式,自有章程,逐事而輕重之,則爲弊亦大矣。傳曰,遵先王之法而過者,未之有也。漏結之罪,國有常律,而又定新式,則法綱近密,不可不慮也。今番定式之後,外議皆以爲過重,故敢達矣。錫鼎曰,漏結,論以虛錄之律一款,亦不無可議,然災傷一事爲急,故臣有所達,而儒臣,亦論其大體矣。漏結勘律,外議多以爲過重云,宜有變通之道矣。上曰,一體問議于他大臣,稟處,可也。宇杭曰,大臣,以該曹堂上,就議大臣事,書出擧條,收議于諸大臣,似宜,故敢達矣。上曰,依爲之。出擧條
錫鼎曰,當此國家多事之時,大小臣僚,率職奉公,猶懼不濟,卽今左相則久爲引入,小臣新承寵命,而以臣識見之孤陋,何可獨任廟堂事乎?頃者臺臣之侵斥大臣,不知左相之本意,而只示規警缺無引嫌之端。且臣出仕之後,往見左相,則亦不以臺言缺疾病之時急,又無臺言之引嫌,則當此國家艱虞之時,此缺就之時乎?聖上之前後敦勉,非不至矣,而更別敦諭,使之出仕,則非小臣之幸,於國家事,弘多裨益矣。上曰,然。錫鼎曰,臣忝居大臣之列,地位甚重,以臣之庸陋,若何稱塞乎?卽今時任·原任中,行公之人不多,原任中一人,老且病,雖爲敦召,未易上來,而李畬則初無大段引嫌之事,而下去驪州,中間,以按獄之事,不安於心,自上屢爲開釋,而尙不造朝,金昌集則以上年侵臣一款,雖遭一時之譴責,而厥後開釋之餘,更無不安之事,而頃又命召之時,適因病故,未能承召,兩大臣處,各遣史官,敦召上來,則其宜國家之禮遇大臣,而多有補益矣。上曰,留意焉。上曰,近來國綱解弛,事無大小,申飭之下,不謹奉行,寒心久矣。今春間,以玉堂官晩替直事,有申飭矣,昨日替直官員,不知某人,而闕門將鎖之時,始入省記,其怠慢之習,誠可駭然。小事如此,大臣可知,不可無各別警勅之道,當該官員,査出罷職。出擧條
相愚曰,健元陵丁字閣修改事,有後日登對時稟處之敎矣。臣與鎭厚,旣是其時奉審之臣,而大臣亦方入侍,下詢而處之,何如?上曰,頃日書啓,已見之矣。工人輩以爲昌方離退處,至於一寸五分,所餘幾何,失今不改,則決非長久之計。且以爲都里東傾,童子柱西傾,實難自內修改云,工人之言如此,則固當改建,而第此閣創建,已過三百年,壬辰兵燹之中,終免延燒之患,若有神佑,到今猝然毁改,亦極重大,兩臣今方登對詳達,然後大臣繼達,可也。相愚曰,臣於曾前,取見前後奉審時文書,則離退之處,爲一寸五分,心常爲慮矣。今番陵幸時,始爲奉審,則自外觀之,宛然不見有病處,匠人輩入內指示,然後方知某處之爲離退,而臣於其日,聞東平尉鄭載崙,與大臣酬酢之言,則其父故臣鄭太和,奉審此陵時,亦有昌方近處離退之漸云。且傳其父之言曰,雖有離退之處,若非時急,則三百年舊閣,不可輕易毁改云,此人在先朝,稱爲曉事名相。且載崙以爲,以今日所見,參伊時所聞,則離退之處,與前無加云,今者匠人輩,雖以爲都里東傾,童子柱西仄,若不改之,則極爲可慮云,而以臣所見,姑無目前危懍之患矣。鎭厚曰,臣則尙未奉審,今番始爲奉審丁字閣內外形勢,以凡見論之,不必可改矣。蓋閭巷年久家舍,傾圮一邊,撑以他木,所見極可傾危,然而支過多年,今此丁字閣,則元無傾圮之形,而棟樑皆無傷處,以此論之,似無深慮,而但昌方離退處甚大,工人以爲,僅可支得二三年云,果如此言,何可爲數年差退之計,空棄旣費之財力,不爲修改乎?國家凡事,皆不可苟且牽補,況此陵寢莫重莫大之地,何可不信工人之言,而强立別見乎?況棟樑等稍大材木,皆仍舊用之,則與全然重建者有間,亦似無大段未安之嫌,故書啓中已陳此意矣。然聖意,終以三百年舊閣之毁撤,爲重難,則預爲前期堅定,必待前頭,顯有傾圮之事,然後方議改建,亦一道也。錫鼎曰,臣於陵幸時奉審,則自外見之,不知其傷處,入內見之,方知童子柱之傾仄,昌方之離退,而第此非有大段傾仄離退而然也。昌方皆有兩端,而當初材木未乾,年久之後,柱木乾枯,漸至離退。癸未年間,宇杭奉審,而臣聞其言,則以近來奉審時文書所報,離退之痕,比諸癸未年,無加退之事云。他陵丁字閣,則如有此等傷處,固當卽爲改易,而此則與他有異,且此閣修改,與陵上差別,載崙之言,亦以爲其父奉審時,已有此離退之痕,而不爲修改者,意有所在云,則姑觀四五年爲之,誠似得宜,此非慢忽之意也,實出於愼重之道,禮判所見,亦然矣。宇杭曰,以他陵寢言之,必已改建矣。此丁字閣則累次奉審,若是持難者,意有所在,十分不得已而後,改之爲可,以近日奉審書啓見之,其所離退之處,與小臣癸未年奉審時,似無分寸之加矣,恐不可輕議修改,姑觀前頭爲之,似宜矣。上曰,他陵丁字閣,則陵官報狀後,卽爲奉審,奉審後卽爲修改,無再次奉審之事,而此則累次奉審,尙此持難者,蓋以三百年舊閣,猝然修改,極爲未安,且撤瓦之後,不知其爲何如?一番二番,至于今番,尙未修改,若如諸臣所達,果無朝夕之慮,則姑觀前頭爲之,可也。擧條
錫鼎曰,近來翰林久曠,新薦李眞儒,身病危重,不能應薦云,固當稍待其病差,使之應講,而但還御日期漸迫,實錄移安時,例以實官奉行,而奉敎金相元,身有痼疾,決難行公云,更無推移之道,似當有變通矣。兼春秋,本非假官,被抄於侍臣,且移安之擧,異於考出實錄,問于曾經史官,亦以爲以兼春秋代行,無妨云,故敢達。上曰,金相元,卽今不能起動乎?鎭厚曰,數日前聞之,則病重不能起動,史草亦不修正云矣。上曰,旣無推移之道,且與考出有異,實錄移安時,令兼春秋代行,可也。擧條
錫鼎曰,新榜出後,承文院,先爲分館,則成均館·校書館,以次爲之,而今聞槐院分館,累次罷坐,尙不爲之,大政之後,承文院官員,多有陞六及移遷者,右位或在外,多官或居貶考,不無妨礙之事云,右位有故人,使之勿復遲待,而其中下等之類,自前有變通之規,今若變通,使之速行則好矣。上曰,中下等,蕩滌,可也。擧條
又啓曰,守禦使閔鎭厚狀啓以爲,山城反庫,今秋則勢難擧行,待明春爲之事陳聞,故敢達矣。鎭厚曰,臣初以此事,陳達蒙允矣。厥後廣尹,以新舊官交遞之際,事多煩撓,且不無難處之端,論報請退於明春,故敢又狀啓矣。上曰,軍餉重大,一番反庫,勢所不已,何必退行乎?鎭厚曰,臣聞廣尹之言,則累萬石穀物,有難些少官屬出納,將不免動一境之民力,當此凶歲,實爲可悶。若於春間分給還上之時,兼行反庫,則似好云矣。上曰,勿爲退行,可也。擧條
錫鼎曰,鎭厚,又以山城合操停止與否,狀啓矣。今年年事,如是失稔,諸處習操,盡爲停止。且山城合操,去年旣已爲之,則今姑與諸處,一體停止,似宜矣。鎭厚曰,山城習操,當初則以每年春秋設行事,定式矣。近緣荐飢,六七年,僅一行之,軍政誠甚疎虞,而在前凶年,輒皆停止,今若設行,必致騷擾矣。上曰,去年旣已合操,今年則停止,可也。鎭厚曰,習操不行之年,例有軍兵軍裝點閱之擧,廣州則守禦使爲之,各營則分遣中軍·別將,今當依此爲之乎,抑此亦停止乎?不可不定奪矣。上曰,此事何如?錫鼎曰,凶年點閱,雖有些弊,而不至大段,何可輕廢乎?上曰,不可一倂廢閣,占閱則爲之,可也。擧條
錫鼎曰,今觀京畿監司狀啓,則今年都事覆審時,校生考講,請爲停止云。校生春秋考講,自是法例,而在前凶歲,例有姑停之時,今年覆審,旣已停止,則考講不必行之,明春當講貶政,姑令寢停,退行,似好矣。上曰,依爲之。擧條上曰,大司憲李廷謙疏,未及盡見,其中評事·都事,皆在南北一審,自是應行之典,而今年則北路稍稔,異於去年之凶歉,二字缺看審,少無所妨云,此事何如?錫鼎曰,廷謙疏本,雖未及見,而曾經北伯,深知關北一路之弊,故有此疏陳矣。今年則北路稍稔,以評·都事看審之說,似好,而諸道,旣停京官之下送,則嶺北之獨爲看審,未免班駁,臣意則未知其可也。上曰,評事·都事之一年一審,雖是例也,而他道旣不爲之,則大臣所達班駁之言,是矣。鎭厚曰,臣嘗待罪評事,評事則掌儒生勸講,都事則掌校生考講,一年一番,循例爲之,而今年則不送他道,獨爲看審,未可也。上曰,然。
相愚曰,臣待罪金吾,而於趙爾重事,有難安之情勢,請遞臣金吾之任。上曰,臺疏有所云云,而爾重,無罪名之顯著,更無査問之端,故臺疏之批,以此爲敎,今爲辭免,殊涉太過矣。
鎭厚曰,臣有所懷,敢達。臣百不猶人,屢叨非分之榮,至於守禦保障之任,一之已誤,寧溷再三?其在朝家事體,亦涉乖舛,而況今專對異域,前雖有帶去之例,久曠職務,亦極未安,請遞守禦重任。上曰,使臣仍帶,旣有前例,安心行公。錫鼎曰,異於輦下領軍者矣。上曰,出於兩局大將,故自前有帶行者矣。
相愚曰,臣職掌春曹,敢達該曹所關之事矣。故安陰縣監郭䞭,當丁酉倭亂時,守黃石山城,城陷,以身殉國,其二子,翼蔽其父,竝受賊害,其女見其夫遇害,亦自縊死,三綱大節,華於一家,可謂盛矣。曾前壬申年,因大臣重臣陳達,加贈吏曹判書,癸酉秋,又因嶺儒請諡之疏,自上有特爲贈諡之敎,而其子孫零替,尙未有諡狀,故至今闕然,誠爲欠典。郡守趙宗道,亦與䞭,協心守城,同日死之,其爲忠烈,宜無異同,宗道則因後孫之呈其諡狀,今年夏間,旣蒙宣諡,郭䞭則以諡狀未就之故,未蒙竝施之典,誠爲愍嘆。如此節義卓爾之人,或有不待諡狀,特爲議諡之擧,詢問處之,何如?上曰,此事如何?錫鼎曰,郭䞭,以經學之人,且有節義,趙宗道,以同時殉節之人,旣贈諡號,則一爲一否,未免班駁,雖無諡狀,其事迹之表著,則年前,有不待諡狀,而有議諡之例。且聞其人神道墓碣,故判書鄭經世,撰之云。經世之學術行義,望重儒林,則斯人一字之文,足當諡狀,因此爲之,似好矣。上曰,依爲之。擧條
相愚曰,先正臣鄭曄後嗣變通事,有所仰達矣。鄭曄,卽仁廟朝名臣,而鄭曄旣沒之後,血嗣一再傳而絶,因其諸孫中叫閽,曾在先朝時,特許立後,以其疎屬中日章爲名者,定以爲嗣,而日章,悖亂無度,性行乖惡,自年少時,沈於遊浪,累世遺業,盡爲斥賣,祠堂毁而賣之,墓塋割而賣之,墓下田,又從而賣之,靑氈舊物,掃盡無餘,渠之先祖攸芋之室,巋然獨存,未免見奪於僦錢之人,以至神主奉安之室,又有毁撤之患,瞻視所及,莫不憤駭,其他種種罪狀,不一而足。非但不齒人類,求諸神道,亦必厭之,故其外孫兪命師等五十人,列名呈狀於禮曹,暴揚罪惡,以入啓罷養爲請,而立後廢嗣,俱係倫常,非所輕議,而但鄭曄,乃累朝禮遇,有功斯文之人,則其後嗣,自朝家亦不宜恝視,而事係重大,非臣曹所敢擅便,下詢大臣處之,何如?上曰,此事何如?錫鼎曰,鄭曄,有功斯文,且是先朝禮遇之臣,而其子孫圮絶罔階,以疎遠之族立後,而性行悖惡,丘墓祠宇,將至不保,如此之類,雖其血孫,不可仍置,日章,罷養,使其族人,改定立後,宜矣。上曰,依爲之。擧條
鎭厚曰,禮判,以繼絶事仰達,臣亦有所仰陳者矣。臣於昨年,適往湖西,聞先正臣趙憲,主祀無人,蓋憲,有子完基,無后而死,故妾子完堤,承重奉祀,完堤,有子鑌與錞,鑌之子鳴鳳·瑞鳳,以長派,連世奉祀,朝家錄用,官至直長,而無子,只有一女,卽今錞之子瑞鳳,權奉祭祀,而鑌·錞及鳴鳳,皆夫妻俱沒,故不敢依法例立後。湖中多士之議以爲,瑞鳳,諸孫中,爲最長房,其爲人,亦合主祀,若自朝家,仍以瑞鳳,主憲之祀,則甚幸云。大臣·禮官,今皆入侍,下詢而處之,何如?上曰,何如?錫鼎曰,憲,以經學之人,直道事君,終以身殉國,節義可尙,故曾有贈官褒諡之事矣。今聞其嗣續滅絶云,事體自別,特許爲宜矣。上曰,依所達施行,可也。擧條
鎭厚曰,臣於湖中往來時,聞沃川士人朴箖妻林氏,今年九十有五云。蓋故直講南碩妻,九十四,因道臣啓聞,封淑夫人,仍贈其夫堂上之職,此外亦非一二矣。箖是士族,見其兄溺水,忘身救之,兄弟俱死,先正臣宋時烈,適在其地,勸鄕人擧實呈官,而本郡,以無前例,不許,今因其妻之年老,而特爲贈職,似不至於猥濫,令該曹稟處,何如?上曰,何如?錫鼎曰,頃年年老婦人封夫人上言,臣爲吏判時,以爲妻從夫職,可也,夫從妻職,不可,故以食物優給之意,回啓矣。朴箖事則異於他人,古人,雖有一節之行,必有表章之事,朴箖之爲其兄同死,雖不入於三綱,而豈不謂篤行之君子乎?朴箖,贈通政,其妻,從夫職封夫人,似無不可矣。上曰,朴箖事,比他自別,依所達施行,可也。擧條
鎭厚曰,臣於山城形勢,旣有所見,故敢此仰稟矣。新川水多,則有船而後可通,曾前自朝家,設置津船,且有給復矣。其津船,乃是私船,故毁破之後,久未復設,所謂給復,亦歸於廣津津夫云。此地,不但爲山城緩急之可賴,而常時朝家命令,外方進上之經過於此者,若値水漲,則多有窘速遲滯之患,不可不還置津船,而當此船材乏絶之日,亦難做得新船。前日津渡別將節目中,退船出給別將事,明白載錄,而今過累年,工曹一不出給云。朝令之不行如此,誠爲未安,更加申飭,退船,必爲出給於別將,使之改作小船,以備新川渡涉,而依前給復於津夫,以爲永久不廢之地,實合事宜。議於諸大臣,亦以爲然,故敢達矣。上曰,依爲之。擧條
又啓曰,津渡別將,卽左議政李濡所請設也。他處則皆有別將所處家舍,而松坡則無之。蓋松坡,在南漢最爲要緊,故左相之意,欲以守禦廳松坡監官,兼差津渡別將,使之入處倉舍故也。今後,必以本廳將校差下,兼察別將及倉監,爲好,左相未及稟定,要臣仰達矣。上曰,松坡津渡別將,以守禦將校,差下,可也。擧條
又啓曰,曾以全百祿中軍仍任事狀啓,而兵曹多事,未及回啓矣。百祿擧職之狀,已悉於狀啓中,而山城事務,實爲緊急,累日曠官,已多可悶,且其所帶京職,自是閒漫之地,若特命仍任則幸矣。且論賞一款,待前頭畢役後,更當啓而處之,姑勿回啓,亦好,故敢此仰達矣。上曰,頃見狀啓,軍門似有事役,故昨日政,會寧府使之望,故不落點矣。依所達爲之,可也。擧條
又啓曰,臣往見山城,則城堞之當增築者頗多,而其中女城百餘堞傷毁,砲穴亦有可以加出處,此則尤宜急速修改。今方燔炭,以爲來春始役之計,而本廳物力凋殘,無以拮据,本府軍器修改之役,極其浩多,亦不可無顧助之道。且九寺隨毁隨補之際,諸僧輩,輒請得財糧,而其中有功勞者,亦有給賞激勸之事矣。今若得僧通政帖一百張,僧嘉善帖則幸矣。且俗帖則朝家難於輕許,故臣不敢多請,而非此則實難容手,俗通政帖三十張,俗嘉善帖二十張,竝令該曹成給,何如?上曰,山城保障之地,與他自別,自前特給空名帖,今何可不許乎?錫鼎曰,僧帖異於俗帖,似當成給,而俗帖之數,亦不甚多,許之,宜矣。上曰,依爲之。擧條
又啓曰,山城軍餉各穀,若有代捧之事,則米一石代,租則二石半,太則二石,租與太則相代,乃是規例,故監色輩,仍此用奸,以租代太,移充於米代,而米代之租半石,爲其偸食之資云,不但其習可惡,揆以法例,亦不當如是不均,宜有釐正之道矣。上曰,此事何如?錫鼎曰,雜穀代捧時,米代則有定規,而租與太相代,此宜改定,俾無參差矣。鎭厚曰,米代太與租,一體加數乎,租代太,較之米代太而減數乎?今宜明白定式矣。上曰,以此改定式,可也。宇杭曰,代穀定式,不宜異同,外方還上,租代太代捧,一體以此定式乎?上曰,唯。擧條
鎭厚曰,各軍門小布,元無定式,比前漸大云,故臣與諸將臣相議,則所見各異。至於尹就商,引故相臣李浣之言,以爲小布不可大於貫革,若於多風之日,則中數雖少,論賞宜優云,臣未知其言之如何,而此雖細微事,係是戎政之一端,宜有一定之規,故敢此仰達,下詢于入侍大臣,而永爲定式,何如?上曰,小布,例大於貫革矣。錫鼎曰,小布制度,雖異於貫革,近來其制甚大,五十矢全布者,古則無之,而今則比比有之,此乃布制過大之致也。自今以後,宜有定式之道矣。上曰,小布,以布爲之,貫革,以木爲之,似難全然相同之矣。鎭厚曰,尹就商則引李浣之言如此,李基夏之意亦然,而其言以爲,若必欲稍大,則左右上下,宜加一寸。金重器則以爲,旣已稍大,則一寸太略,宜加二寸。趙泰采則以爲,宜加五寸,金錫衍則以爲,宜加四寸。臣於此,固無的見,而大抵諸武將之言,皆宜小不宜大矣。上曰,小布貫革,似當異制,小布,左右上下,各加五寸,使之小於近規,而大於貫革,宜矣。鎭厚曰,當以此,分付于兵曹及諸軍門,使之定式遵行矣。上曰,唯。擧條鎭厚曰,繕工監,有收稅色,不屬於本監,而屬於地部,近來本監郞廳多事,今後則不使繕郞兼之,戶曹專兼,似好矣。宇杭曰,自前收稅時,繕工監官員,與戶曹算員,眼同收稅,此非他用之物,用於營繕,故自古有規例,今破前規,不宜矣。鎭厚曰,戶曹旣有該色,則繕郞之同爲收稅,有害無益,今後則使戶郞收稅,便當矣。宇杭曰,戶曹六郞廳,各有所掌,自爾多事,又以江上收稅,出送一人,則事甚難便,苟無大段所害,則依前爲之,好矣。上曰,依前爲之,可也。
鎭厚曰,方物封裹,甚爲虛疎,紛擾中不能致察,而譯官輩,亦不知物件與品數之如何,彼人之執頉,無足怪矣。自今以後,前期三四日,使臣及赴京譯官輩,與本曹郞官,同往參見各樣物件,御覽看品於封裹之日,則彼中,如有執頉之事,譯舌輩,亦無他言,以此定式,似好矣。錫鼎曰,外間亦聞此言矣。詳審爲之則好矣,而方物封裹,事體重大,故六曹堂上及三公,盡往看審於封裹之日。鎭厚之前期三四日預爲看審之言,似涉重難矣。鎭厚曰,譯官輩,往彼每每生事,是亦悶事,若以三四日前期爲重難,則雖一二日,同參看審則爲好,而譯官輩,更無所言矣。錫鼎曰,近來紙色,漸不如前,則戶判預爲看審,各別申飭,宜矣。宇杭曰,雖每每申飭,紙色終始不好,故前所退紙,若出給,不無還入之慮,故卽今委積退紙,別樣申飭耳。鎭厚曰,無他詳審之道,而使臣,亦不能致察於封中之物件,則其好不好,安可知也?上曰,依其前規,申飭,可也。
上曰,具爀,今番疏決時放之,而聞其筵臣所達之言,領相與訓將,□□冤痛之狀云,具爀事,何如?錫鼎曰,當初,渠以畫數之不多,自知見屈而歸家,其從中用奸之事,全然不知,及其奸狀之已露,渠不首實,淟涊自拭,不無罪狀,而至於設計同情則無矣。臣於其時,適有所聞,故有此云云矣。宇杭曰,頃因李寅燁所達,關西田稅一等所捧,分置鐵瓮·慈城等事定奪,而頃年大臣定奪,關西田稅,沿海之邑則作米,山郡則或作木作紬上納,定式矣。其後連歲凶荒,留儲本道,雖不得一一取用,或有船運上納之時矣。軍餉,多數蕩滌,而各邑還穀尙多,不必以田稅,留作軍需,今年凶歉如此,前頭歲入必縮,經費極爲可慮,依前定奪,沿海則作米,山郡則作木作紬,使之上納,宜當。大臣今方入侍,下詢而處之,何如?錫鼎曰,關西諸邑,丁丑亂初,無儲穀,故留置田稅,以作軍需。卽今西邑,還上最多,漸爲民弊,至於甑山一邑,戶不滿九百,而還穀,至於三萬餘石,一戶幾至三十石云,他邑推此可知。田稅異於他穀,乃是惟正之供,且前頭經費不足,將至不成貌樣,自戶曹,依前定奪取用,似爲便當矣。上曰,該曹形勢如此,則依所達施行,可也。擧條
錫鼎曰,咸鏡道田稅,曾以作布上納事,定奪矣。除開市及館中應用之外,使之作布,而南關諸邑,從市直作布上納,以補不足,似好矣。宇杭曰,北路田稅,雖因於開市,而亦有餘數,依南關一體取用,何如?上曰,南關近處田稅,作布取用,可也。擧條
宇杭曰,臣待罪掌苑署提調,有稟定事敢達。本署果苑,在於開城府,逐年下送郞廳,摘奸收稅,而旣有定式,雖不摘奸,可以依例收送。如此凶歲,下送官員,不無弊端,今年則勿爲摘奸,自松都使之收送上納,似好,故仰達矣。上曰,依爲之。擧條
相愚曰,俄者,以郭䞭事仰達,而壬申秋,禮官,以立後孫調用之意,陳白蒙允矣。此則非禮官所達,而旣有成命,今者大臣入侍,詢問而處之,爲好矣。上曰,旣有成命,調用之意,特爲分付,可也。擧條上曰,卽見黃海道白川幼學李權疏,則以安東府使李震休,指以兩賢,爲李賊宋凶云,筵臣中有聞此言者耶?諸臣皆不對。上曰,吾知其震休爲人,必不有如是說話,而權之疏猝發,未知其由。錫鼎曰,臣等,亦未聞知其說矣。
執義李正臣啓曰,請還收印信僞造罪人孫自哲減死定配之命。上曰,勿煩。
正言具萬理啓曰,臣伏見生員徐宗賢上言謄本,則以今春式年會試試場事,攻斥監試官,而至以行私蔑法爲言,落科者之追怨,雖不足多辯,而臣於其時,亦忝考官之末,試場立落,考官實所主張,若果有行私蔑法之事,則考官,當爲首罪,何可諉以只斥監試官,而一刻晏然於臺次乎?請命遞斥臣職。上曰,勿辭。
許玧曰,正言具萬理,再啓煩瀆,退待物論矣。上曰,知道。諸臣以次退出。
上在慶德宮。停常參·經筵。
夜四更,月暈,五更,沈霧。自昧爽至卯時,沈霧。
貞顯王后忌辰齋戒。
李震壽啓曰,左議政李濡十七度呈辭到院,而以國忌齋戒,留院之意,敢啓。傳曰,入之。
許玧,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
孟萬澤,以禮曹言啓曰,順懷·昭顯兩墓節祀事,問于大臣,稟處事,命下矣。議于大臣,則領議政崔錫鼎以爲,世子祠墓儀節,不載於五禮儀,考諸唐宋禮典,亦無載錄之處,曾在昭顯世子之喪,一依順懷時前例遵行,而年代已遠,文籍無徵,未免草草講定。今承聖敎,切仰敦親謹禮之至意,墓祭時,以守僕執事,令別監守墓,揆以事體,誠爲未安,祭時執事,已有下敎,而守墓一節,所以有詢問之擧也。謹按,唐宋諸太子,竝建陵墓分署,置列吏卒,祠官進饗,開元中,右拾遺陳貞節,獻議曰,四太子園祀時薦,有司守衛,與列帝侔,於禮無名,請罷吏卒祠官,無領屬,宜許所後子孫奉之,詔有司博議,駕部員外裵子餘曰,四太子,皆先帝罷嗣,列聖,念懿屬而爲之享,天子篤親親,以及旁期,誰曰不然?太常博士段,同議曰,四陵墓,皆天子睦親,繼祀不可廢也。禮部尙書鄭惟忠等二十餘人,皆從其議,於是,四陵墓,惟減吏卒之半,餘如舊云云。貞節所謂園祀禮節,不可與列帝侔云者,誠是,而裴·鄭諸人減卒置官之論,亦合於節文參酌之道,以此推之,則今此兩墓奉守之議,可以折衷矣。如今宗室及忠義中二員,稱以某墓守衛官,吏曹出差牒,輪番守直,而他餘節目,令禮官稟定擧行,恐爲合宜,伏惟上裁。行判中樞府事李頤命以爲,五禮儀,大小凶禮,無不備載,而獨闕略於東宮儀節,故昭顯世子之喪,考出實錄,墓廟之禮,一依順懷世子時事,已成典故,今難輕議,而伏見聖敎,聖上敦親念舊之至意,眞可以興一國孝悌之化矣。況參酌情文,可無嫌疑者乎?墓祭之以守僕執事,守墓之用別監,果似未安,執事則依聖敎,差送內官,以存體貌,實合事宜,守墓則或以忠義之受祿者,或以司鑰等官之作散者定送,似勝於別監,至於道臣之與諸陵一體奉審,恐無隆殺之節,或一年一番,似合變通之道。臣之臆見如是,而不敢斷定,惟在博詢而審處。且謹按,唐玄宗開元三年,以諸太子廟守供享祀,陳貞節,裵子餘等,相與博議於朝事,見馬端臨文獻通考書,此等論議,可資考据,卽令儒臣,博攷典禮,亦合審愼之道,伏惟上裁。行判中樞府事徐宗泰,與行判中樞府事李頤命,議同,左議政李濡,行判中樞府事徐文重,病不收議,奉朝賀南九萬,領中樞府事尹趾完,行判中樞府事李畬,行判中樞府事金昌集,在外不得收議。大臣之意如此,上裁,何如?傳曰,依領相議施行,而一年一番事,議于大臣稟處。
孟萬澤啓曰,昨日筵中,有玉堂替直之官特罷之命,而本院疏批,以勿罷爲宜爲敎,罷職傳旨,不爲捧入之意,敢啓。傳曰,知道。
許玧,以備邊司言啓曰,開城留守申銋狀啓,備陳本府蕩殘難支之狀,齎咨官·冬至使,各馬一匹加給事爲請,黃海監司李彦經報狀,亦陳本道酬應浩煩之狀,齎咨〈官〉及節行馬各一匹,加送事爲請矣。當初北京馬之裁減,本爲蔘禁之申嚴,松都形勢之難支,實如狀啓所陳,海西責應之浩煩,亦倍於他道之齎咨,一行所持管運餉,竝十匹元定之外,不得加減,自是規例。松都則爲慮本府之凋弊,運餉一匹,曾已許給,海西,亦爲節行,一匹許送,貿販差人,則兩處所送,有難許施,而松都形勢,十分難支,不可無參酌之道,齎咨所帶馬匹中,今番哛,商賈一人,劃給松都,使之帶去,以救一時之急。且齎咨官,例給五匹馬,而商賈無一人入送,齎咨元定馬匹之內,亦令帶去商賈二人,以爲一分取資之地,灣府搜檢時,一一徵査,俾絶奸濫之弊。如有犯禁者,竝與齎咨官而論罪事,申明定式,似合事宜,以此分付,何如?傳曰,允。
上在慶德宮。停常參·經筵。
貞顯王后忌辰。
自昧爽至卯時,沈霧氣。自午時至申時,日暈。
李震壽啓曰,明日宗廟秋奉審相値,視事,頉稟。傳曰,知道。
又啓曰,左議政李濡十八度呈辭到院,而以國忌正日,留院之意,敢啓。傳曰,入之。傳于李震壽曰,安心調理。
南至熏啓曰,正言具萬理,引嫌退待,已至累日,而司諫兪命凝,正言李承源,俱受由在外,獻納林世儉,呈辭受由,尙未處置,事甚未安,大司諫金演,卽爲牌招,以爲處置,何如?傳曰,允。
李震壽,以禮曹言啓曰,順懷·昭顯墓,道臣之與諸陵一體看審,恐無隆殺之節,或一年一審,似合變通之事,與諸臣稟處事,命下矣。議于大臣,則領議政崔錫鼎以爲,大典禮典奉審條,寢廟·山陵·壇墓,每歲禮曹,同提調奉審,啓聞云云。所謂墓云者,法文濶略,未知何指,而世子墓儀節,似當旁照而爲據,蓋陵廟春秋奉審,以氷凍水潦之餘,慮有損傷故也。今順懷墓之祭,只行寒食,比倣於祧廟,昭顯廟之四時行祭,亦視園陵享祀之節,而只是享官及饌品,有差等耳。然則兩次奉審之禮,未見其有僭擬之嫌,而然於其間,亦不可無等威之別,一年兩次奉審之時,只令禮曹郞官,展審於兩墓,則旣不廢春秋省護之義,而原任大臣議中,稍存隆殺之意,亦寓於其中,臣之愚見如此,伏惟上裁。行判中樞府事李頤命以爲,因臣初意,有此下詢,今不獻議,左議政李濡,行判中樞府事徐文重,行判中樞府事徐宗泰,病不收議,奉朝賀南九萬,領中樞府事尹趾完,行判中樞府事李畬,行判中樞府事金昌集,在外不得收議。大臣之議如此,上裁,何如?傳曰,春秋奉審,旣無僭擬之嫌,只令禮曹郞官看審,亦未知其得當,仍前爲之,可也。
孟萬澤,以禮曹言啓曰,傳曰,敬寧殿奠酌禮吉日,以開月旬前推擇以入事,分付該曹事,命下矣。卽令日官推擇,則來九月初三日平吉,初六日最吉,初九日平吉云,此三日中,以何日定行乎?敢稟。傳曰,以六日定行,可也。
上在慶德宮。停常參·經筵。
下直,理山郡守金重三。
兪命雄啓曰,明日常參·經筵,取稟。傳曰,停。
左議政李濡十九度呈辭。傳于兪命雄曰,安心調理。
假注書尹陽來病,代以李廣道爲之。
兪命雄,以侍講院言啓曰,日昨,以在外宮官,擧動前變通之意,禀旨蒙允,啓下之後,自政院,以姑觀數日變通,定奪矣。今日,有師相見禮之擧,不可只以上下番入侍,而卽今下番,則無一在京之人,兼輔德李觀命,以親病陳疏受由,兼弼善趙道彬,本職未肅拜,兼文學趙泰億,陳疏亦不入來,相見禮時,不得備員,殊涉未安。兼輔德李觀命,兼弼善趙道彬,兼文學趙泰億,竝卽牌招,以爲一齊進參之地,何如?傳曰,允。
兪命雄啓曰,在外宮僚,姑觀數日變通事,陳達蒙允矣。卽今司書李眞儉,說書吳命恒,兼說書宋成明,受由在外,兼司書金興慶,在鄕俱未上來,而王世子還次日子已迫,合有變通之道,何以爲之?敢稟。傳曰,竝改差。
又啓曰,因本院啓辭,司書李眞儉,說書吳命恒,兼說書宋成明,兼司書金興慶,竝改差事,命下矣,政官卽爲牌招,開政差出,仍卽牌招察任,何如?傳曰,允。
以兼弼善趙道彬牌不進罷職傳旨,傳于兪命雄曰,推考傳旨捧入。
又啓曰,假注書李廣道,時無職名,依例付軍職,冠帶常仕,何如?傳曰,允。
南至熏啓曰,扈衛廳別將,以大將·判中樞府事·領議政·領敦寧府事意來言,本廳軍官,間年別試射,旣有啓下定式,初試則上年十月,已令本廳別將等設行,三廳各取五十人,而有故未得設行矣。今二十四日,將行覆試於慕華館,臣文重·臣錫鼎·臣柱臣,同會開坐,試取之意,敢啓。傳曰,知道。
又啓曰,司僕寺官員,以提調意來言,諸道點馬,五年一次輪回下送事,定式施行矣。京畿·黃海·平安等道,今年乃是當次,而畿甸年事孔慘,兩西沿海諸邑,亦甚失稔,往來廚傳之弊,不可不慮,竝待明年差送,忠淸道農事凶歉,與畿甸無異,點馬一款,今姑安徐,大山串牧場開懇處,頗廣,而稅前之數,比前尤縮,一番看審,在所不已,發遣本寺郞廳,摘奸以來。全羅·慶尙兩道,年事之失稔,不至尤甚,且近因連歲飢荒,停廢點視之政,已至七年之久,馬政之疎虞,未有甚於近來。咸鏡道,比他道稍稔,而點馬之不爲下送,亦近十年,竝令該曹極擇差出,以爲趁早分送之地,何如?傳曰,允。
又以兵曹言啓曰,湖西右道御史書啓中,以馬梁僉使李象隨,修擧軍務,戰船什物,一皆新備,盡職之狀,實爲可嘉爲言。故本曹,以考出別單,稟處之意覆奏,而缺甲胄·大砲·弓箭等物及戰船諸具,或修改等事,皆爲懸錄,而其數夥然,據例請賞,至下加資之命矣。今象隨所備諸件,曾入於本道水使啓聞中,得蒙賜缺此外,雖有加數新備者,不至大段,而今春御史巡檢時,前後所備之物,皆以新備逢點,御史,旣不知前已受賞,則褒啓別單,固無足怪,而臣曹之錯認新備,矇然覆啓,難免不察之失,已涉惶恐。李象隨所授加資,不可仍存,還收之意,敢啓。傳曰,知道。
兪命雄啓曰,臣伏見尙州討捕使李鳴夏,承服賊人禮先等考覆啓本,則淸風府使,以金盛最書塡,莫重奏御文字,如是誤書,其在事體,殊甚未安。尙州討捕使李鳴夏,推考警責,何如?傳曰,允。
大司憲李廷謙,執義李正臣,持平洪好人啓曰,請還收印信僞造罪人孫自哲減死定配之命。措語見上統制之職,鎭撫三南,其責任之重,視他閫自別,而統制使吳重周,到任以後,惟事宴樂,大小軍政,一竝抛棄,每於張樂之時,親自起舞,鎭日荒怠,惟不厭足。夫聲樂之戱,固非深責於武弁,而豈有全廢公務,只以宴樂爲能事,若是其甚者乎?況其自舞之擧,大駭觀瞻,三道統禦,是何等重任,而僛傞躑躅,自同伶人,擧措顚妄,部曲傳笑,紀律盡壞,無復有營門貌樣,其損威重而傷國體,非細事也。且於夏間所送馱載之物,見失於中路,而不知愧恥,乃反徵捧於領來之吏,其吏稱貸而納,呼冤狼藉,人皆傳說,莫不唾鄙,如許無恥不法之人,決不可仍置海防重地,以貽軍民之害,請統制使吳重周罷職不敍。正言具萬理,以措辭見上引嫌而退矣,科場稱冤,殊涉猥越,以此引嫌,無已太過,請正言具萬理出仕。答曰,不允。處置事,依啓。
兪命雄啓曰。臺諫出仕事,命下矣。闕門已閉,明日待開門,牌招之意,敢啓。傳曰,知道。
又以禮曹言啓曰,今八月二十日大臣·備局堂上引見入侍時,禮曹判書趙相愚,以先正臣趙憲絶嗣,而瑞鳳主憲之祀事,仰達矣,上曰,依所達施行,可也事,命下矣。依聖敎,立案成給,何如?傳曰,允。
又以禮曹言啓曰,今七月十七日召對入侍時,以侍讀官趙泰億,雙嶺·險川死義之人,特命詞臣,撰其事實,刻諸短碣,竪之壇傍仰達事,上曰,慶尙左兵使閔栐,右兵使許完兩人矣,令該曹稟處可也事,命下矣。雙嶺·險川,俱是戰士殉節之所,壇壝蕪沒,遺跡荒凉,行路咨嗟,無不隕涕,而差過數歲,無由誌其處,自朝家撰其事實,刻短碣竪之壇傍,以表其義烈,實合事宜,以此擧行事,分付本道及藝文館,何如?傳曰,允。
又以禮曹言啓曰,來九月二十九日中宮殿誕日,王世子陳賀一節,依例磨鍊乎?敢稟。傳曰,權停。
又以禮曹言啓曰,敬寧殿親臨奠酌禮時,王世子陪祭一節,依例磨鍊乎,敢稟。傳曰,依爲之。
又以□修廳言啓曰,本廳堂上·郞廳,多有罷散及外任人員,堂上未差之代,以吏曹參判李健命,行副護軍李濟差下,郞廳未差之代,以副司果洪萬迪,前縣監申伯周,前監察金聖淵差下,使之察任,何如?傳曰,允。
南至熏啓曰,扈衛廳別將,以大將,判中樞府事,領議政·領敦寧府事意來言,今月二十四日,三廳軍官等,別試射覆試設行事,才已稟啓矣。慕華館則兵曹犒饋設行相値,本廳試射,改定於訓鍊院之意,敢啓。傳曰,知道。
有政。吏批,判書李寅燁在外,參判李健命進,參議趙泰東進,右副承旨南至熏進。
兵批,判書趙泰采病,參判洪璛病,參議許墀病,參知金致龍進,右副承旨南至熏進。
以鄭纘先爲文學,盧世夏爲司書,李台佐爲兼司書,金楺爲戶曹正郞,洪尙賓爲禮曹佐郞,張孝源爲軍器判官,南致熏爲同敦寧,李台佐爲兼西學敎授,李基夏爲韓平君,韓城府院君李季甸嫡長孫,承襲。
李縡付副司直,李眞儉副司果,吳命恒·洪尙寅·李廣道付副司正。
兪命雄啓曰,新除授侍講院官員牌招事,命下矣。今已夜深,明日待開門牌招之意,敢啓。傳曰,知道。
大司諫金演辭職上疏。入啓。答曰,省疏具悉。處決得意,侵斥何嫌,卿其勿辭察職。
兼輔德李觀命上疏。大槪,召牌之下,不敢偃伏,來詣闕下,而母病尙爾,決無離側供仕之望,且於鄕儒之疏,有不可淟涊仍據者,疾聲仰籲,冀蒙鐫免事。入啓。答曰,省疏具悉。爾其勿辭,俟母病間察職。
副校理趙泰億上疏。大槪,召牌之下,不得不來伏闕下,而區區廉義,終難强進於宮官之列,乞命亟遞臣職,以謝人言,以安微分事。入啓。答曰,省疏具悉。李權疏語,何必深嫌?爾其勿辭察職。
上在慶德宮。停常參·經筵。
下直,鐵串僉使金益泰。
兪命雄啓曰,明日國忌齋戒,明明日正日,此兩日,視事頉稟。傳曰,知道。
備忘記,傳于李震壽曰,史官一員待命,騎馬一匹立之。
左議政李濡二十度呈辭。傳于李震壽曰,安心調理。
許玧,以都摠府言啓曰,副摠管洪以度,禁軍別將慕華館犒饋進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
兪命雄,以侍講院言啓曰,昨日政新際授司書盧世夏,兼司書李台佐,旣因政院稟旨,竝皆牌招,則文學鄭纘先,不宜有所異同,且擧動只隔數日,亦令卽爲牌招察任,俾無臨時窘急之患,何如?傳曰,允。
許玧,以戶曹言啓曰,卽接廣興倉所報,則來九月朔頒料次,倉官,進去于左議政李濡家,請受祿牌,則以爲,方在呈告中,祿牌不爲出給云。係是大臣祿俸,何以爲之?敢稟。傳曰,令倉官輸送。
李震壽啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
有政。吏批,判書李寅燁在外,參判李健命進,參議趙泰東病,右承旨李震壽進。兵批,判書趙泰采病,參判洪璛病,參議許墀病,參知金致龍進,右承旨李震壽進。
吏批啓曰,判書李寅燁在外,參議趙泰東病不來,小臣獨政未安,何以爲之?敢稟。傳曰,仍爲之。
備忘記,傳于許玧曰,今日新舊別軍職試射時,李泰徵,柳葉箭貫革十巡五十四分,依例加資,小布四十九矢,熟馬一匹面給。
吏批,以李頤晩爲獻納,金東弼·李邦彦爲兵曹正郞,李世最爲兼南學敎授,別軍職李泰徵加嘉善,試射時入格加資,承傳。兵批,林世儉付副司直。
兵批啓曰,因本曹草記,馬梁僉使李象隨新授加資還收事,啓下矣。望單子還入爻周之意,敢啓。傳曰,知道。
許玧啓曰,扈衛廳別將,以大將·判中樞府事·領議政·領敦寧府事意來言,三廳軍官別試射初試入格人員,今日訓鍊院覆試設行事,昨已啓達矣。臣文重·臣錫鼎·臣柱臣,同會開坐,依前例柳葉箭五矢十巡試射後,各自名下,得中矢數及有頉人員,竝別單開錄以入之意,敢啓。傳曰,知道。
戶曹判書金宇杭上疏。大槪,臣之才分精力,決難堪耐重任,而且於兩司長官之疏,有不敢晏然者,冒陳危悃,乞遞本職,以謝人言,以安私分事。入啓。答曰,省疏具悉。卿其勿辭,安心行公。
副校理李世最上疏。大槪,臣於徐宗賢上言,不勝駭然,玆敢略暴事實,以備睿察,伏乞亟遞臣職,以安微分事。入啓。答曰,省疏具悉。上言雖猥,勿施足矣。爾其勿辭,從速察職。
上在慶德宮。停常參·經筵。
莊烈王后忌辰齋戒。
許玧啓曰,備邊司郞廳來言,今日賓廳坐起日次,而國忌齋戒相値,來會本司云矣,敢啓。傳曰,知道。
南至熏啓曰,大司憲李廷謙,執義李正臣,掌令李翊漢,持平洪廷弼呈辭,掌令申慶濟在外,持平洪好人上疏,今日以監察茶時之意,敢啓。傳曰,知道。
兪命雄啓曰,左議政李濡二十一度呈辭到院,而以國忌齋戒,不得入之之意,敢啓。傳曰,入之。傳于李震壽曰,安心調理。
備忘記,傳于李震壽曰,史官一員待命,騎馬三匹立之。
兪命雄,以禮曹言啓曰,今此順懷·昭顯兩墓守衛官,依領相議施行事判下,而當初傳敎內,酌酒奠酌,自今秋夕節祀,令內官爲之宜當事,亦爲判下矣。各陵殿節祀時,例以兩參奉齋郞祝史爲之,而兩墓,旣出守衛官二員,輪回守直,則節祀時酌酒奠酌,依參奉例定式擧行,似爲便當。敢稟。傳曰,依爲之。
又以禮曹言啓曰,莊陵奉審,依北道諸陵例,五年一奉審事定奪矣。今年當次,本曹堂上一員,依例進去,而奉使印信一顆,亦爲齎去之意,敢啓。傳曰,知道。
又啓曰,春秋館郞廳,以領事意來言,今此還御時,本館所藏實錄,亦當奉還於昌德宮春秋館,而令日官推擇,今月三十日爲吉云。當以此日擧行,未還安前,史官一員,當爲直宿,卽今史官,無實郞廳,以兼春秋入直,何如?傳曰,允。
南至熏,以義禁府言啓曰,今此昌德宮還御擧動時,本府都事十員內九員,大駕各差備隨駕,一員,本府入直,中宮殿考喧,左右都事,無以備數,假都事二員,令該曹差出,以爲分差之地,何如?傳曰,允。
上在慶德宮。停常參·經筵。
莊烈王后忌辰。
兪命雄啓曰,明日還御擧動相値,視事頉稟。傳曰,知道。
南至熏啓曰,大司憲李廷謙,執義李正臣,掌令李翊漢,持平洪廷弼呈辭,掌令申慶濟在外,持平洪好人上疏,今日以監察茶時之意,敢啓。傳曰,知道。
兪命雄啓曰,左議政李濡箚子到院,而以國忌正日,留院之意,敢啓。傳曰,入之。
都承旨趙泰耉啓曰,中宮殿還御昌德宮時,承旨一員,當爲侍衛,何承旨進去乎?敢稟。傳曰,右承旨進去。
兪命雄啓曰,六曹郞廳之例兼春秋,乃是法典所載也。日者,戶曹判書之稟奏筵席,頉減趙之重兼春秋之任,雖出一時變通之道,而明日還御時,史官不備,實錄未還奉之前,亦當有守直之員,而無以推移,極爲苟簡,趙之重,令該曹卽爲口傳還差兼春秋,何如?傳曰,允。
許玧,以備邊司言啓曰,明日還御擧動時,訓鍊大將李基夏,當領率軍兵扈駕,而自四五日前,病勢猝重,症狀似黃疸,方在委頓中,勢難進詣於陣上云。在外大將有故,則或使他大將兼察,或以中軍代行矣。今則何以爲之乎?敢稟。傳曰,御營大將兼察,可也。
又以備邊司草記啓曰,明日還御擧動時,訓鍊都監軍兵,御營大將兼察,可也事,命下矣。御營大將金錫衍,卽爲牌招,聽傳敎,何如?傳曰,允。
又啓曰,卽者御營大將金錫衍,承牌來詣,以爲兵曹啓下節目中,御營軍兵,以右廂隨駕,訓局軍兵,以左廂隨駕,而大將,兼察訓局,則當在頭陣,本營尾陣,則無領率之將。在前如此之時,訓局,雖有中軍代行之規,而本營,無此前例,自政院,不可急速稟旨變通云,何以爲之?敢稟。傳曰,中軍代行,可也。
吏曹口傳政事,以趙之重,單付兼春秋。
趙泰耉,以戶曹言啓曰,左議政李濡九月朔頒料,依傳敎,令倉官輸送,則以爲,旣在呈告中,不敢冒受云,辭而不受。係是大臣祿俸,何以爲之?敢稟。傳曰,更爲輸送。
左議政李濡箚曰,伏以臣之不敢復就朝列,固已自分,而聖鑑,亦必復燭情實矣。辭單之上,謂卽準請,屢降恩旨,尙靳兪音,實非意慮之所及,臣誠撫心失圖,罔知攸處。此時一日虛帶相職,已極惶蹙,而來朔祿俸,又有令倉官輸送之命,旣在稱免之中,冒受公廩,尤非私義之所安。且度支之長,以敬差之停送,餘結之矯弊,被斥臺疏,有所自列,臣於此兩款,曾有私相酬酢之事,則亦安得晏然而已乎?伏乞聖慈,亟收祿俸輸送之命,仍賜鐫免,以安微分,不勝幸甚。取進止。答曰,省箚具悉卿懇。常廩不宜過辭,引嫌亦非大段,卿其安心領收,卽起視事,用副如渴之望。仍傳曰,遣史官傳諭。
上還御昌德宮。停常參·經筵。
卯時,雷動。
兪命雄啓曰,明日常參·經筵,取稟。傳曰,停。
又啓曰,來初一日,輪臺日次,取稟。傳曰,停。
許玧啓曰,內乘來言,捲簾,敢稟。傳曰,捲三面。
兪命雄啓曰,外辦未入啓之前,中禁,先唱傳音,司謁不能檢察之失,在所難免,次知司謁,推考,何如?傳曰,允。
大殿還御後,藥房·政院·玉堂問安。答曰,知道。
二品以上·六曹·大司憲問安。答曰,知道。
中宮殿還御後,藥房·政院·玉堂問安。答曰,知道。
二品以上·六曹·大司憲問安。答曰,知道。
左議政李濡二十一度呈辭。傳于李震壽曰,安心調理。
許玧,以兵曹言啓曰,今日旣已還御矣。昌德·昌慶兩宮假衛將四員中,三員,依前例移送于慶德宮,加出衛將姜致望,加出內乘南徽,竝減下之意,敢啓。傳曰,知道。
又以禁衛營言啓曰,三番海西別驍衛五十六名,步軍標下一名,已爲點閱整齊,來九月初一日,與本營入直別驍衛,依例替代後,舊軍放送之意,敢啓。傳曰,知道。
以江華留守,林馬堂妻私婢介禮等二十一名渰死事狀啓,傳于孟萬澤曰,渰死人等,令本府恤典擧行。
大司憲李廷謙,執義李正臣,掌令李翊漢啓曰,請還收印信僞造罪人孫自哲減死定配之命。請統制使吳重周罷職不敍。措辭竝見上答曰,不允。
司諫兪命凝,正言具萬理,請還收減等罪人朴再興放送之命。請邊遠定配罪人金琓,更爲拿致王獄,各別嚴刑,期於得情。措辭竝見上今年旱乾,振古所無,繼有風霜之災,稼穡卒痒,年事大侵,而畿湖田稻,被災尤酷,發穗之後,直立枯損,全不掛鎌處,間多有之。此與一年兩耕之地有異,白地徵稅,誠所不忍,不可無變通軫恤之道,請劃卽分付於道臣,全不掛鎌處,特許給災。答曰,不允。末端事,令該曹稟處。
孟萬澤,以御營廳言啓曰,本廳屬海西八番別馬隊五十六名,已爲逢點整齊矣。來九月初一日,與東營入直七番別馬隊替代後,舊軍放送之意,敢啓。傳曰,知道。
又以御營廳言啓曰,本廳來九月兩朔應立左部後司屬全羅左道二哨,右道三哨,合五哨軍兵六百六十九名,及京案雜色標下軍七百五十九名,已爲逢點整齊矣。來九月初一日,與後部中司軍兵替代後,舊軍放送之意,敢啓。傳曰,知道。
又以戶曹言啓曰,今八月二十日大臣·備局堂上引見入侍時,以年分事目中,有災傷差錯三十負以上,論以虛錄之例,一體勘律,外議多以爲過重云,宜有變通之道矣,上曰,依爲之事,命下矣。議于大臣,則領議政崔錫鼎以爲,季世爲治,雖曰尙嚴,朝家立法,貴在參酌得中,俾令行之,久遠而無弊。今此災傷差錯三十負,以虛錄之律勘定,固已太過,至於守令之隱漏私結,其罪不輕,以虛錄之律從事,意實在於嚴法而懲罪,第念三十負隱漏者,繩以禁錮之律,亦未免於過重。此意,頃日筵中,旣已陳達矣,此是新定法令,不可不十分商量而處之,後日登對時,當另陳愚見,以俟裁處。行判中樞府事徐宗泰以爲,災傷差錯,與私用隱結,有同。公私罪,差錯三十結卜以上,以虛錄例勘律事,已有所改稟定,今宜依舊式施行,而隱結一款,以三十卜以上,亦依虛錄例論罪者,雖出於嚴田政之意,而群議皆以爲過重,臣於頃日始聞,而亦以爲難行矣。卽今田政,必當嚴加整頓,而大凡作法之始,必須十分稱停以後,可以永久遵行之地。臣意則私用隱結二十結以上現露者,依虛錄例論罪,雖不得不以此爲準,而十九結以下,以次律參酌,從重勘罪,似當。伏惟上裁。行判中樞府事李頤命以爲,災傷差錯,私用隱結,俱是可罪,而情犯則不同,似不可渾此於還上虛錄之律,不但大臣·臺官,以此陳達,外議亦莫不以三十負,爲過重。大抵法律之新立者,必須十分稱停,可無後弊。臣意,年分事目中,災傷差錯之罪,則依舊不變,私用隱結,十結現露以上,依還上虛錄例施行,似爲允當。伏惟上裁。左議政李濡,行判中樞府事徐文重,病不收議,奉朝賀南九萬,領中樞府事尹趾完,行判中樞府事李畬,行判中樞府事金昌集,在外不得收議。大臣之議如此,上裁,何如?傳曰,知道。
掌令申慶濟辭職上疏。入啓。答曰,省疏具悉。疏辭令廟堂稟處,爾其勿辭,上來察職。
持平洪好人上疏。入啓。答曰,省疏具悉。陳戒之言,予當留意,而東彦事,殊涉不韙,他餘事,令廟堂稟處。
兵曹參判洪璛辭職上疏。入啓。答曰,省疏具悉。卿其勿辭察職。
獻納李頤晩上疏。大槪,敢陳病狀,冀蒙恩遞,兼附淺見,以備財處事。入啓。答曰,省疏具悉。疏辭,令該館稟處,爾其勿辭察職。
上在昌德宮。停常參·經筵。
夜五更,月入軒轅星。
大殿,政院·玉堂問安。答曰,知道。
中宮殿,藥房·政院·玉堂問安。答曰,知道。
大殿,百官二品以上單子問安。答曰,知道。
中宮殿,百官二品以上單子問安。答曰,知道。
藥房啓曰,夜來霜寒斗緊,伏未審昨日擧動之餘,聖體,若何?中宮殿氣候,亦何如?臣等不任區區憂慮,敢來問安。答曰,知道。無事。內殿氣候,無事矣。
兪命雄啓曰,明日常參·經筵,取稟。傳曰,停。
李震壽啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
王世子,還次昌德宮後,問安于大殿。答曰,知道。
王世子,問安于中宮殿。答曰,知道。
王世子,還次昌德宮後,政院·玉堂問安。答曰,知道。
左議政李濡二十三度呈辭。傳于李震壽曰,安心調理。
許玧,以都摠府言啓曰,都摠管姜鋧,刑曹坐起,進去之意,敢啓。傳曰,知道。
又以御營廳言啓曰,前正言黃啓河,本廳軍缺已爲啓下,而方在罷散中,時無職名,令該曹依例付軍職,冠帶常仕,何如?傳曰,允。
兪命雄啓曰,春秋館郞廳,以領事意來言,獻納李頤晩上疏,令該曹稟處事,命下矣。從前史局體例,極其嚴重,故新薦及考史之時,如無翰林,則必以別兼春秋爲之,實錄移奉時,適無兼春秋代行之前例,臺臣,以曾經翰林之人,有此陳疏,意在於重其事體。第念兼春秋之任,雖與翰林有間,非如假官之比,亦預侍臣之列,而從前史官不備之時,例以兼春秋入直本館,本爲實錄爲藏護守之地,則今此還奉之時,以兼春秋代行,旣無窺秘史之嫌,抑且無損於事體,寧無後弊之可慮?依筵中定奪擧行,小無所妨。敢啓。傳曰,依爲之。
大司憲李廷謙,執義李正臣,掌令李翊漢,持平洪廷弼啓曰,請還收印信僞造罪人孫自哲減死定配之命。請統制使吳重周罷職不敍。措辭竝見上頃者崇禮門外,有人自郊外擔來一棺,露置於白晝大道之中,一市之人,莫不目覩,傳說狼藉,臣等,聞甚駭愕,干犯人等,自本府旣已捉囚,其所招辭,各自相反,其間曲折,固未知如何,而此實前所未有之變,不可不嚴査重治,而本府,元無推覈之例。請所囚各人等,移送該曹,嚴加究問,依法科罪。輦轂咫尺之地,掘取凶穢之物,置之白晝大道之中,此實前所未聞之變,則當部所當警愕,卽爲報聞京兆之不暇,而視若尋常,終無狀聞之擧,及至本府推捉之後,始乃緩緩來告,事之可駭,莫此爲甚。請當該部官罷職。答曰,不允。第三件事,依啓。部官推考。
獻納李頤晩啓曰,請還收減等罪人朴再興放送之命。請邊遠定配罪人金琓,更爲拿致王獄,各別嚴刑,期於得情。措辭竝見上朝家大小命令之出入,專由於喉司,凡係筵說,可出擧行條件者,必皆謄出邸紙,然後可使人人曉然知之,其中或有糾繩者,則居臺閣者,亦可有所憑據,就事論列矣。近日以來,擧行條件,關係秘密者外,應出朝報者,亦不一一謄出,此蓋由於政院不察之致,其在法制,已涉未安,而日昨,執義李正臣,副校理趙泰億筵中所陳之言,擧條啓下之際,初不審察,致使旣出朝報者,有改付標之擧,則伊日注書做錯之失,在所難免,而該房承旨及假注書,竝從重推考,自今以後,凡應擧行條件,亦令盡出邸紙,以矯疎漏之弊。近來國綱解弛,有官職者,任意下鄕,朝家申飭,前後非一,而猶循謬套,恬不知警,其爲弊習,誠甚駭然。兵曹佐郞安時相,不爲受由,只告堂上,出往遠地,今過半月,監軍單子,每以病懸頉,帶軍銜下鄕,猶有朝禁,況騎省,係是宿衛重地,其不可擅離久曠也,審矣。聞有其女葬,有此犯科,若言情理,雖似可恕,論以法例,極涉未妥。旣非入啓由暇,而私許往來者,亦關後弊,請兵曹當該堂上從重推考,佐郞安時相罷職。新除授江界府使蔡以章,曾任南閫,專以貪饕爲事,抛棄軍政,惟務苞苴,驕妄之事,怪駭之擧,不一以足,南土之人,至今唾罵。臣於春間奉命廉問時,得聞隣邑傳播之說,則其肥己厲民之迹,不翅狼藉,如此之人,固不當畀以邊上重任。況此邑,乃是貂蔘産出之地,則尤不可付此貪汚之手,以濟其奸猾。請江界府使蔡以章,罷職不敍。答曰,不允。第三件·四件事,依啓。
孟萬澤,以侍講院言啓曰,今日嬪宮還次時,都摠府堂上·郞廳各一員及五衛將二員陪從事,自兵曹旣已啓下之後,出宮正時已迫,累度催促,終不來待,莫重侍衛,不得備員,事極未安,而時刻迫急,未及變通,輦輿已出之後,都摠府堂上·郞廳,則始爲追到於鄕校洞屛門路上,五衛將二員,終不來參,事之可駭,莫此爲甚。下吏,自本院,爲先捉推,當該都摠府堂上·郞廳及五衛將,合有論罪之擧,而本院他無可施之罰,竝從重推考,捉囚下吏等,令攸司從重科罪,何如?傳曰,依啓。都摠府堂上·郞廳及五衛將,竝罷職。
南至熏啓曰,部官推考事,下敎矣。臺諫,方以罷職論啓,推考傳旨,不得捧入之意,敢啓。傳曰,知道。
刑曹參判尹就商上疏。大槪,臣於本職,萬無承當之勢,連呈辭疏,未獲登徹,還御擧動迫頭,亦不敢退伏,雖已出肅,只欲少伸分義,非欲爲仍冒之計,玆不敢不更申血懇,冀蒙鐫改。且於溫陽討捕使金命彬之啓本,多有疎漏可駭者,附陳前後委折,乞賜裁處事。入啓。答曰,省疏具悉。討捕使所爲,殊甚可駭,拿問處之,囚賊人,令該曹稟處,卿其勿辭察職。
都承旨趙泰耉,左承旨兪命雄,右承旨李震壽,右副承旨南至熏,同副承旨孟萬澤上疏。大槪,臣等,諫院請推同僚之啓,有不敢晏然於職次者,乞賜遞免,以謝臺言事。入啓。答曰,省疏具悉。卿等勿辭察職。
韓城君李基夏辭職上疏。入啓。答曰,省疏具悉。卿其安心勿辭,調理行公。仍傳曰,遣御醫看病。
上在昌德宮。停常參·經筵。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
世子宮,二品以上·六曹·大司憲問安。答曰,知道。
藥房啓曰,霜寒頗重,伏未審夜來,聖體,若何,中宮殿氣候,亦如何,王世子及嬪宮,昨日勞動之餘,氣候平安否乎?臣等區區仰慮,敢來問安。答曰,知道。無事,內殿氣候無事,世子·嬪宮氣候,平穩矣。
左議政李濡二十四度呈辭。入啓。傳曰,安心調理。
傳曰,明日晝講爲之。
政院啓曰,昨者,因侍講院草記,都摠府堂上·郞廳及五衛將罷職事,命下之後,卽爲招致摠府下人,當該官,使之現告,則以爲,兵曹捧甘之後,該府下吏,終無告課之事,諸堂郞之不得進參,皆由於全不聞知之致,則今無可以現告之員云,而自昨夕累度催促,尙不來告矣。卽者都摠管臨陽君桓,陳疏到院,觀其措語,則專信該吏謬妄之言,嬪宮侍衛,初不分排,致有此不得備員之擧云,事之未安,莫此爲甚。摠府堂上臨陽君桓,推考,當該堂郞罷職,現告一款,事實如此,何以爲之?敢稟。傳曰,依啓。勿罷,可也。
院啓,請還收減等朴再興放送之命。請邊遠定配罪人金琓,更爲拿致王獄,各別嚴刑,期於得情。請江界府使蔡以章罷職不敍。措辭竝見上答曰,不允。末端事,依啓。
府啓,請還收印信僞造罪人孫自哲減死定配之命。請統制使吳重周罷職不敍。措辭竝見上前監察金聖淵,曾有逃婢,而適於今夏,推得其去處,有庶孽李蕃爲名者,作妻居生,渠亦不敢隱諱,無辭歸順,而陰懷中傷之計,監察署經時,做出無據之說,到處疵毁,終至越署,已極痛駭,而猝生陷害之意,故送其奴於聖淵所在處,傳語往還之後,潛匿其奴,聲言聖淵打殺其奴,白地構捏,誣呈刑曹,自率其刑吏,突入聖淵所在家,猝曳頭髮,裂破衣冠,勒令結縛,恣意歐辱,無所不至。聖淵,旣經顯職,係是朝官,則設有罪犯,該曹,所當移送金吾,然後可以囚治。秋曹,推問於李蕃之妻,則旣以元無殺奴之意納招,蕃之挾其陰毒,必欲謀害聖淵之狀,昭然難掩。渠以聖淵之有子女婢夫,藏匿他人逃婢,已有其罪,及其發覺之後,反懷怨毒之心,有此罔測之擧,傳說狼藉,莫不駴憤。於白地陷人,歐辱朝官之罪,自有其律,風習所關,不可置之,請李蕃,令攸司囚禁重治,以正其罪。答曰,不允。末端兩件事,依啓。
下直,別害僉使申績。
備忘記,今下弓矢,別害僉使申績處給送。
傳曰,史官一員待命,騎馬三匹立之,御營廳犒饋所摘奸。
都摠管臨陽君上疏。大槪,臣於侍講院,請罪摠府堂·郞草記之批,竊不勝惶隕震駴,玆敢略暴忝叨首席,不能審察之罪。且陳當該堂·郞,難以指名現告之實狀,席藁私次,冀蒙譴何,伏乞聖慈,亟罷臣職,仍治臣罪,以嚴邦憲事。入啓。答曰,省疏具悉。卿其勿辭行公。
都摠管晉平君澤·李寅燁·姜鋧·金宇杭,副摠管密昌君樴·海城君檍上疏。大槪,臣等,於摠府堂·郞竝罷之命,有不敢晏然者,冒死陳籲,冀蒙譴罷事。入啓。答曰,省疏具悉,卿等勿辭行公。
判敦寧閔鎭厚箚子。大槪,病未進參於昨今起居之班,且有難安情勢,乞命遞職勘罪事。入啓。答曰,省箚具悉。卿勿過辭,安心行公。
領議政崔錫鼎箚子。大槪,敢陳情病難冒之狀,冀蒙矜照,鐫革職名,以靖愚分事。入啓。答曰,省箚具悉卿懇。前席面諭,眷注非常,意外臺言,何必深嫌?卿其勿辭,速出視事,毋孤至望。仍傳曰,遣史官傳諭。
有政。以宋成明爲說書,韓在誨爲兵曹佐郞,李坦爲大司諫,朴紭爲溫陽郡守,朴其良爲典籍,閔泰東爲校書著作,尹東夏爲正字,金重萬爲智陵參奉。
上在昌德宮。停常參·經筵。
左議政李濡二十五度呈辭。入啓。傳曰,安心調理。
傳曰,今日晝講,停。
院啓,請還收減等罪人朴再興放送之命,請邊遠定配罪人金琓,更爲拿致王獄,各別嚴刑,期於得情。措辭竝見上答曰,勿煩。
執義李正臣啓曰,昨日本府照律之坐,臣亦隨參於諸臺之列,而相議修啓矣。卽者來詣臺廳,伏聞照律公事,因其做錯,至有還下之命,臣不勝瞿然驚悚之至。凡奏御文書,事體重大,雖一字一劃之微,所當十分審愼,況此做錯,非如等閒文字之比,則昏謬不察之罪,在所難免,其何敢一刻晏然於臺次乎?請命遞斥臣職。答曰,勿辭。
掌令李翊漢啓曰,卽伏聞昨日本府推勘文書,有做錯之事,至有還下政院,改書以進之敎云,臣誠不勝惶隕悚慄之至。莫重奏御文書,所當十分審愼,而不能致察,有此昏謬之失,何可晏然一刻仍冒於臺端乎?請命遞斥臣職。答曰,勿辭。
持平洪好人啓曰,伏以臣,萬萬無似,忝叨耳目之寄,一向循默,莫效涓埃之報,而筋力奔走,亦所不堪,敢將病難供職之狀,猥上辭疏,略附芻蕘之說,願忠之誠雖切,顧何足以有槪於聖心哉?日昨伏蒙聖批,以臣所論李東彦事,責臣以不韙。且伏見領議政崔錫鼎箚本,以臣疏中數句語,至於引咎辭免,而聖上,亦以意外臺言,何必深嫌爲敎,臣不勝惶悚蹙恧,繼之以慨然也。噫,東彦,今已死矣。人情何所顧惜,而竊聞輿人之誦,雖閭巷婦孺,莫不冤傷而嗟惜之,獨日月之明,未之盡察耳,此豈臣一人之言,出於偏私之計哉?只願聖上,以昭平明之治,無使匹夫,含冤於地下矣,而顧臣言語不切,誠意淺薄,不能見信於君父之致,臣之羞愧欲死,不可論,而至於近日進退大臣,實有歉於中庸九經之義,臣疏所論格例體貌等說,不過泛論,其事體之不然,何嘗有侵逼之意,而實欲聖明之於輔相之臣,進以禮退以義而已。大臣之以此不安,亦臣之所未曉也。明旨之下,宜卽自列,而陪從之後,病情尤劇,尋單縮伏,以祈遞免,而今者大臣之箚,又如此,臣之情迹,以此以彼,決不可一日苟冒於臺次也決矣。請命遞斥臣職。答曰,勿辭。
大司憲李廷謙啓曰,臣於昨日,與諸僚開坐本府,磨勘推緘,相議修啓矣。卽聞照律公事,因其做錯,至有還下之命,臣不勝瞿然之至。凡奏御文書,雖一兩字之細微,所當十分詳審,況此謬錯,非如等閒文字之比,則昏不覺察之罪,誠無以自解,何可一刻仍冒於臺次乎?請命遞斥臣職。答曰,勿辭。
忠淸監司書目,副修撰權忭辭職上疏上送事。啓。遞差。
右尹閔鎭遠上疏。大槪,荐遭落訟者詆誣,已難晏然,而伏見本府覆啓,尤不勝悚恧,以此情迹,決難仍冒於聽斷之地,敢暴委折,乞被譴何事。入啓。答曰,省疏具悉。三度斷訟,予未見其誤決也。卿其勿辭察職。
兵曹判書趙泰采上疏。大槪,臣有違法之罪,而臺劾只及問備,終不可以薄罰爲幸,而厭然仍據於職次。且臣宿疾,近復添劇,應行職責,未免廢曠,臣罪尤大。乞命罷斥,以幸公私事。入啓。答曰,省疏具悉。卿其勿辭,安心行公。日記廳郞廳李宜喆書。郞廳李重彬校正。
上在昌德宮。停常參·經筵。
夜一更,電光。
下直,乫坡知僉使全翊聖,井浦萬戶李以濟。
左議政李濡二十六度呈辭。入啓。傳曰,安心調理。
傳曰,近有水刺厭進之候,又有脚部牽引之症,寢睡不安,視事,姑勿取稟。
院啓,請還收減等罪人朴再興放送之命,請邊遠定配罪人金琓,更爲拿致王獄,各別嚴刑,期於得情。措辭竝見上持平洪好人,以日昨嚴旨及相臣箚辭,有所引避矣。前後未安之批,大臣引咎之辭,俱不必深嫌,而第觀其原疏措語,未覈之獄,直欲伸冤者,已極無嚴,而且以爲雖有疎族之分,生不接慇懃之歡,死不與執紼之列,其意蓋欲以此,自證其言之出於至公無私,而旣曰疎族,則元無親嫌之可論,今乃以不接慇懃,不與執紼等語,先自提說,顯有遮掩其營護之迹,非但語涉猥屑,游辭自解,亦甚苟且。只此一款,不可仍置臺職,請持平洪好人遞差。竝引嫌而退,其所誤書,非如等閒,揆以臺體,俱難仍在,請執義李正臣,掌令李翊漢,大司憲李廷謙,竝命遞差。答曰,不允。遞差事及處置事,依啓。
判尹尹世紀上疏。大槪,臣於重臣之箚,僚席之疏,俱不可晏然,且有難强之疾,乞遞臣職,以便公私事。入啓。答曰,省疏具悉。卿其勿辭,從速行公。
持平洪廷弼上疏。大槪,久叨匪據,一味愧懼,病狀且苦,無望供職,敢陳乞免之章,冀蒙矜許,仍付區區所懷,以備裁擇事。入啓。答曰,省疏具悉。縷縷陳戒,亶出忠愛之誠,予甚嘉尙,可不體念焉?可以議處事,令廟堂稟處,爾其勿辭,從速察職。
上在昌德宮。停常參·經筵。
未時,太白見於巳地。
大殿·中宮殿·世子宮·嬪宮,藥房·政院·玉堂問安。答曰,知道。
藥房啓曰,伏承下政院之敎,近有水刺厭進之候,夜來又有脚部牽引之症,寢睡不安,視事姑勿取稟之敎,臣等不勝區區憂慮之至,與金有鉉等諸御醫入診後,議定當進之劑,宜當,敢來問安,竝此仰稟。答曰,知道。問于入侍醫官議藥,姑勿入診。
再啓曰,卽伏問入侍醫官之言,則以爲,上候自數日前,水刺味淡且厭矣。昨夜就寢之際,微有寒氣,左邊脚部委中穴近處牽引,有妨屈伸,而朝來寒氣,猶未止歇云。臣等不勝區區憂慮之至,卽與入侍醫官金有鉉等諸御醫相議,則以爲,此由於感冒風寒,未卽和解之致,人蔘敗毒散,加蘇葉·乾葛各一錢,連進三貼,以爲趁速發散之地,宜當云。此藥三貼,卽爲劑入之意,敢啓。傳曰,知道。
禁府,李蕃拿囚。啓。
吏曹啓曰,臺諫有闕,政事,取稟。
左議政李濡二十七度呈辭。入啓。傳曰,安心調理。
侍講院啓曰,今日會講,因下令停止之意,敢啓。停曰,知道。
府啓,請還收印信僞造罪人孫自哲,減死定配之命。措辭見上答曰,勿煩。
院啓,請還收減等罪人朴再興放送之命,請邊遠定配罪人金琓,更爲拿致王獄,期於得情。措辭竝見上日昨王世子還次後,翌日問安之班,無故不參者頗多,揆以事體,極涉未安。大臣,至囚各其下吏云,其不參之人,不可無規警之道,請衆所共知老病人及有公頉者外,其餘一倂摘發,從重推考。答曰,不允。末端事,依啓。
大司諫李坦上疏。大槪,意外除命,惶蹙罔措,父病沈頓,無望供職,乞蒙恩遞,俾得專意救護事。入啓。答曰,省疏具悉。爾其勿辭,救護父病。
持平洪廷弼上疏。大槪,臣之偏母,日昨發還鄕寓,行到中路,觸冒風寒,宿恙之外,添得感傷,症情甚篤。臣自聞此報,方寸如灼,疾馳往救,情所不忍,而所叨之職,非比閑漫,玆不敢徑情擅行,況當玉候靜攝之日,尤不宜有所瀆擾,而私情所迫,不暇顧分義之未安,玆敢疾聲仰籲,懇乞亟遞臣職,俾得及時歸護事。入啓。答曰,省疏具悉。爾其勿辭往省焉。
戶曹判書金宇杭上疏。大槪,臣曾任京兆,有山訟決獄之事矣,重被落訟者之上言侵斥,有難晏然泯默,不得不冒昧瀆擾於靜攝之中,乞遞臣職,仍治臣斷訟不公之罪,以安微分事。入啓。答曰,省疏具悉。卿無所嫌,安心行公。
上在昌德宮。停常參·經筵。
巳時,太白見於未地。
下直,密陽府使任埅,會寧府使李基泰。
備忘記,今下弓矢,會寧府使李基泰給送。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官所傳之言,自上味淡厭進之候,時時寒熱之氣,脚部牽引之症,與朝前一樣云,臣等益不勝區區憂慮之至。昨夕人蔘敗毒散進服之後,未知有和解之效耶。夜來寢睡,亦何如?今日趁早入診,詳知症候加減,宜當,敢來問安,竝此仰稟。答曰,知道。症候已言于醫官矣。勿爲入診。
再啓曰,卽伏聞入侍醫官所傳之言,夜來聖候,進服人蔘敗毒散一貼之後,稍有汗氣,寒氣乍止,姑無煩熱之候,而水刺厭進,與前一樣,且左邊膝部,微有浮氣,症涉痛風,牽引之候,小無所減云,臣等益不勝區區憂慮之至。卽與金有鉉·崔聖任等,諸御醫商議,則劑入人蔘敗毒散,今姑停止,改以加味敗毒散元方大黃代,黃柏鹽酒炒一錢,更加木瓜·木通各一錢,連進三貼,宜當云。此藥卽爲劑入之意,敢啓。傳曰,知道。
又啓曰,敬寧殿奠酌禮,日字已迫,而聖候方在未寧之中,決不可勞動行禮,卽命停止,以副群下之情,不勝幸甚。臣等忝在保護之地,區區憂慮,惶恐敢啓。答曰,差退宜矣。傳曰,政事,明日爲之。
副校理趙道彬三度呈辭。入啓。只遞本職。
臨陽君焜高陽地掃墳呈辭。入啓。給由馬,澆奠床備給。
平安監司書目,三和府使沈極,身病沈篤,旣無察任之望,不得不罷黜事。
院啓,請還收減等罪人朴再興放送之命,請邊遠定配罪人金琓,更爲拿致王獄,各別嚴刑,期於得情。措辭竝見上答曰,勿煩。
左議政李濡箚子。大槪,玉候未寧,不勝驚憂,而忝在保護之地,未得趨參於起居之禮,惶恐待罪事。入啓。答曰,省箚具悉卿懇。卿之當初引入,實涉太過,予之前後敦勉,不啻勤摯,而一向祈免,棄予邁邁,是豈所望於輔臣者乎?心甚愕然,無以爲喩。此時思想,若大旱之望雲霓,卿毋困我,卽起視事,用副如渴之望。仍傳曰,遣史官傳諭。
判敦寧閔鎭厚箚子。大槪,略陳淺見,冀蒙財擇事。入啓。答曰,省箚具悉。箚辭,令廟堂稟處。
上在昌德宮。停常參·經筵。
大殿·中宮殿·世子宮,政院·玉堂·二品以上·六曹問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官所傳之言,以爲加味敗毒散一貼,卽已進御,而玉體連有汗氣,寒熱之候,終日不散,而膝部浮氣,少無所減,水刺厭進,與昨無異云,臣等益不勝區區憂慮之至。臣等今日,與諸御醫,趁早入診,詳知症候,宜當,敢來問安,竝此仰稟。答曰,知道。症候比昨差減矣,勿爲入診。
政院啓曰,左議政李濡,以當此上候未寧之時,退處私次,爲未安,今方來在闕外云,係是大臣去就,敢啓。傳曰,卽爲入來之意,遣史官傳諭。
院啓,請還收減等罪人朴再興放送之命,請邊遠定配罪人金琓,更爲拿致王獄,各別嚴刑,期於得情。措辭竝見上丹陽郡守金重萬,到任以後,無一善狀,不恤民政,惟務宴遊,其怠棄官事,已不可言,而至於大同米,擅自興販,或作木,或取利,轉賣之際,怨謗甚多。如此不法之人,不可仍置凶歲字牧之任,以貽生民之害,請丹陽郡守金重禹罷職。答曰,不允。
假注書洪啓迪書啓,臣敬奉聖旨,傳諭于左議政李濡,則以爲,臣雖在病伏祈免之中,當此聖候未寧,連日問安之時,分義所在,不敢退處,舁進闕外,以便承聞起居矣。卽伏見藥院之批,有症候比昨差減之敎,方切區區喜幸。不意喉司,猥以賤臣去就,上煩,以致特遣史官,傳諭臣以卽爲入來,臣誠驚惶感激,罔知攸措。顧臣力疾運動之餘,舊患眩症,猝發,咫尺天陛,末由趨詣,罪積逋慢,伏地震越,當俟退歸私次,以文字,仰請嚴誅云矣,敢啓。傳曰,知道。
有政。兵批,以鄭弘佐爲統制使,李廷謙·李正臣·李翊漢付副護軍,洪好人·趙道彬付副司直,權忭付副司果。
江原監司書目,今此本道量田時,均田使及從事官,斯速差遣,俾無愚臣獨當僨敗之患,兼附田政便宜五事,以備裁處事,上疏上送事。啓。答曰,省疏具悉。條陳之事,令廟堂稟處,而卿之爲政詳明,足以了當此事,湏勿過辭,宜速擧行。
忠淸監司書目,林川呈,以修撰沈壽賢辭職上疏上送事。啓。答曰,省疏具悉。疏陳之事,令廟堂稟處,爾其勿辭,從速上來察職。
吏批,以李㙫爲副應敎,趙道彬爲執義,沈宅賢爲持平,兪得一爲大司憲,丁道復爲掌令,李正臣爲副修撰,李台佐爲吏曹正郞,李秀英爲禮曹佐郞,申弼賢爲直講,李世晟爲載寧郡守,尹就五爲三和府使,李允文爲輔德,金錫命爲江界府使,趙泰耉爲副提學,李衡佐爲歸厚別提,劉德亮爲假引儀,金天瑞爲明陵參奉。
上在昌德宮。停常參·經筵。
大殿,政院·玉堂·二品以上·六曹問安。答曰,知道。
中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏問夜來,聖體調攝,若何?昨日問安之批,以症候比昨差減,爲敎,臣不勝欣幸,而伏未知湯劑連續進御,而水刺厭進,膝部浮高之氣,益有差勝之效乎?臣等區區憂慮,敢來問安。答曰,知道。水刺厭進,姑無顯然差勝,而膝部浮氣,比昨消減矣。
院啓,請還收減等罪人朴再興放送之命。請邊遠定配罪人金琓,更爲拿致王獄,各別嚴刑,期於得情。請丹陽郡守金重禹罷職。措辭竝見上新除授司憲府大司憲兪得一,時在江原道高城地,持平沈宅賢,時在全羅道鎭安縣任所,請竝斯速乘馹上來事,下諭。答曰,不允。下諭事,依啓。
左承旨兪命雄上疏。大槪,臣於廚院兼任,有不可仍因冒居者,伏乞聖慈,亟許遞改,以安微分事。入啓。踏啓字。
左議政李濡箚子。大槪,昨進闕外,未承隆命,退歸私次,惶懼震越,敢陳危悃,以請嚴誅事。入啓。答曰,省箚具悉卿懇。前後傳宣,予意非偶,而情志不孚,莫回遐心,缺然且慙,無以爲諭。卿其深念國事,亟斷來章,安心視事,以副至望。仍傳曰,遣史官傳諭。
上在昌德宮。停常參·經筵。
巳時,太白見於未地。夜一更,月犯箕第二星。五更,流星出張星下,入南方天際,狀如拳,尾長二三尺許,色赤。
大殿,政院·玉堂問安。答曰,知道。
二品以上·六曹問安。答曰,知道。勿爲問安。
中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?膝部浮高之氣,益有差勝而,水刺厭進之候,亦復何如?前劑入湯劑,已盡於昨日,臣等今日,與諸御醫,趁早入診,議定繼進之藥,宜當,臣等不勝憂慮,敢來問安,竝此仰稟。答曰,知道。膝部浮高之氣,日漸消減,水刺厭進之候,比昨差勝矣。勿爲入診,問于入侍醫官,議藥宜矣。
又啓曰,卽伏聞入侍醫官所傳之言,自上昨日,始進水刺,漸有差勝,膝部浮氣,幾盡消減,臣等不勝喜幸之至。仍與諸御醫等,相議繼進之藥,則皆以爲,水刺猶未復常,苦口湯劑,不必連進,今姑停止,宜當云,敢啓。答曰,知道。
左議政李濡二十八度呈辭。入啓。傳曰,安心調理。
上在昌德宮。停常參·經筵。
大殿,政院·玉堂問安。答曰,知道。勿爲問安。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺今已復常,而膝部浮氣,亦臻平復乎?臣等區區憂慮,敢來問安。答曰,知道。水刺猶未復常,膝部浮氣,幾至消滅矣。
事變假注書洪啓迪病,代以金始㷜爲之。
左議政李濡二十九度呈辭。入啓。傳曰,安心調理。
傳曰,史官五員待命,騎馬十五匹立之,津船等處所內摘奸。
備邊司啓曰,掌令申慶濟上疏,湖西左道,許給分災,大同木價米,加定二斗,特命停捧事爲請,令廟堂稟處事,命下矣。湖西左道之失稔,比之內浦等處,不無間別,故年分事目中,只給全災,而分災則不爲擧論矣,厥後惡風早霜,農形大異於前云。湖左尤甚之邑及右道內浦外尤甚處,許九分災,而令道臣十分申飭,精抄給災,俾無冒濫之弊。且湖西諸邑一半作木之處,上年以木棉絶貴之故,從民願納米,而論以市直木價甚踊,一匹之木,至於十餘斗,窮民難於準納,所捧太輕,則都下貢物受食之輩,亦涉呼冤,故元定六斗之外,略加二斗者,實出於參酌中外民情之意,初非勒定加捧,又非永爲恒式,不過一時爲民變通之事,則臺臣所論,似未詳當初朝家之本意。然旣以民怨爲言,特爲減許,姑無所難,而但其二斗之米,或有已上納者,或有捧留者,或未及捧者,今若許減,則多有不均難便之端。此則依前定奪,竝爲捧留其邑,以爲明年還報之地,今年山郡收租時,作木作錢,隨便善處,則似爲均蒙實惠,以此分付該廳,何如?傳曰,允。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?伏聞昨夕入侍金有鉉·崔聖任等諸御醫所傳之言,則自上膝部浮氣,已盡消減,起居之際,少無妨礙,水刺所進,日漸加勝,臣等不勝區區欣幸之至。伏未知夜間,益有復常之效乎,憂慮未弛,敢來問安。答曰,知道。幾盡復常矣。勿爲問安。
左議政李濡三十度呈辭。入啓。傳曰,安心調理。
備邊司啓曰,今日本司堂上,除在外及應頉外,稱病不進七員,晝進只有二員,催促之後,僅得備員開坐。當此國家艱虞,民事方急之日,大少官僚,奔走供職,猶懼不濟,廟堂卿宰之怠慢如此,將何以董正庶官乎?揆以事體,殊涉未安,不可無警責之道,稱病不進人員,竝從重推考。禮曹參議趙泰老,副提調差下之後,陳疏辭免,不卽行公,牌招察任,何如?傳曰,允。
禮曹參議趙泰老牌不進,罷職傳旨。傳曰,只推勿罷。
上在昌德宮。停常參·經筵。
下直,城津僉使張萬里。
兵曹參判洪璛再度呈辭。入啓。遞差。
備邊司啓曰,本司文郞廳三員,騎省郞廳例兼郞廳一員,合四員,數月以來,坐起時,無一員來參。古規,文郞廳,一體執筆回公,而近來,雖不得一遵前例,開坐時參謁,亦無專廢之事矣,名流之怠慢自便,久而益甚,事體至爲未安,不當一任其弊習。其中二員,身病沐浴事在外,故才已許遞,副司果李海朝,兵曹正郞李柱天,竝罷職,以示警責之意,何如?傳曰,允。
成均館官員,以知館事意啓曰,今九月初九日,儒生課製,當爲設行,而大提學未差,大司成李晩成,受由在外,限內不得爲之,今月內無故日,退行之意,敢啓。傳曰,知道。
府啓,請還收印信僞造罪人孫自哲減死定配之命。措辭見上答曰,勿煩。
左議政三十一度呈辭。入啓。傳曰,予意備悉,而巽讓愈懇,一向敦迫,有所未安,本職今姑副焉。仍傳曰,遣史官傳諭。
吏曹啓曰,大臣置處,政事,取稟。傳曰,當日爲之。
政院啓曰,卽者吏曹郞廳來言,今日爲政事,命下矣。判書李寅燁,參判李健命,俱以病不來,參議趙泰采式暇,不得開政云,而卽今日勢已晩,闕門垂閉,明日待開門,牌招開政,何如?傳曰,允。
忠淸監司書目,連山縣監李潞,政令之間,率多致謗之迹,而至於倉舍造成之時,科出外役,驛戶一時駭散,殊甚不當,爲先罷黜事。
禮曹參議趙泰老上疏。大槪,違牌俟罪之中,只推之命,又出格外,惶恐感激,不知置身之所。匪分之職,終難冒當,乞遞籌司之任,以重官方,以安微分事。入啓。答曰,省疏具悉。爾勿過辭,從速察任。
副修撰李正臣上疏。臣於召命之下,不敢不趨詣禁扃之外,而顧臣情勢才分,終無冒進之理,咫尺天陛,末由入謝。臣罪至此,萬殞難贖,乞賜鐫削臣職,仍勘臣罪,仍令選部,勿復檢擧於館職,以重官方,以安私分。兼附蕘說,以備裁察事。入啓。答曰,省疏具悉。月給廩料,待其年滿除職事,正合予意,令該曹依此擧行,李濟,旣無所失,推緘不宜,照勘勿論,爲可。至於館職,少無難冒之嫌,宜遵前批,須速察職。
左尹金重器辭職上疏。入啓。答曰,省疏具悉。當初設施,意在修擧,不善幹事,罪在將校,主將有何所失。卿其勿辭,從速察職。以上朝報
備邊司啓曰,以司僕寺草記,兩南·關北,點馬發送事,啓下矣。諸道點馬,因年凶,停廢已久,今此數道考牧之擧,實出於修檢馬政之意,而第念別監點馬之際,徵發民人數百名,謂之驅馬軍,外牧場,多在海島,涉海往來,勞費不貲,故驅馬之役,率多出錢,而雇立,貽弊之端,不一而足,從前點馬之行,未能每巡發送者,蓋以此也。今年又値災荒,諸路狀聞,可見民事之遑急,而其中關北,頗爲失稔,嶺南則雖有被災之處,不比畿湖之甚,沿海東萊·尉山及晉州·河東等處,不至於失稔云。關北嶺南,則點馬仍爲發送,而量驅馬之役,凡事務從簡約,俾不至於大段煩弊,湖南左右道,則姑爲停止,以爲一分省弊之地,宜當。令本寺更爲稟處,何如?傳曰,允。
上在昌德宮。停常參·經筵。
卯時,雷動電光,雨雹狀如小豆。夜一更,流星出五車星下,入北方天際,狀如鉢,尾長三四尺許,色白,光照地。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?水刺之節,已盡復常否乎?臣等區區憂慮,敢來問安。答曰,知道。水刺復常矣。
左副承旨許玧再度呈辭。入啓。遞差。
副修撰李正臣牌不進,罷職傳旨。傳曰,只推勿罷。
副修撰李正臣再招不進,罷職傳旨。傳曰,禁推。
禁府,李正臣拿囚。啓。
左承旨兪命雄,右副承旨南至熏上疏。大槪,臣等,於儒臣之疏,有不可晏然仍冒者,乞遞臣等之職,以謝人言事。入啓。答曰,省疏具悉。爾等勿辭察職。
判府事徐宗泰箚子。大槪,病昏日劇,無論職任之緊漫,實無察事之望,敢申前懇,乞遞軍門兼帶之任事。入啓。答曰,省箚具悉卿懇。前日箚批,已諭予意,而今又祈免,無已太過,卿其須勿固辭,安心行公。仍傳曰,遣史官傳諭。
右承旨李震壽上疏。大槪,辭疏未徹,召牌遽降,分義是懼,黽勉來詣於禁扃之外,而顧臣情勢,決難冒進,咫尺天陛,終不得承命,臣罪至此,益無所逃。乞削臣職,仍治臣罪,以謝人言,以嚴公議事。入啓。答曰,省疏具悉。爾其勿辭察職。
韓城君李基夏辭職上疏。入啓。答曰,省疏具悉。所患如此,予用慮念。軍兵犒饋,都提調可以爲之,卿其勿辭,益加調理。仍傳曰,遣御醫看病。
左副承旨李坦上疏。大槪,前職未謝,新除又叨,惶隕感激,不知所措。臣之父病,日漸危篤,情理煎迫,決無離側供仕之望,懇乞亟遞臣職,俾伸至情事。入啓。答曰,省疏具悉。爾其勿辭,救護父病。以上朝報
有政。兵批,以李濡爲判中樞府事,許玧爲副護軍,尹會爲副司果,金始㷜付副司正,李諿付同知,具鳳昌·尹址·張世華付僉知。
禮曹啓曰,今八月二十日大臣·備局堂上引見入侍時,禮曹判書趙相愚,以先正臣鄭曄後嗣變通事,有所陳達,而日章罷養,使其族人,改定立後事,命下矣。卽接幼學缺命師等,聯名呈單內,外先祖鄭曄養曾孫日章罷繼事,旣已陳啓蒙允,非但斯文之幸者,其在子孫之榮感,爲如何哉?外先祖,以累代獨子,無血屬,將以旁親嗣續中可合者擇定,而鄭揆之第二子前縣監啓章,賢孝可以爲後,以啓章,爲故縣監援繼子之意,入啓以定云,依所訴,立案成給,何如?傳曰,允。
吏批,以李墪爲大司諫,李坦爲左副承旨,申溫爲奉常直長,崔錫恒爲兵曹參判,金幹爲連山縣監,李英望爲碧沙察訪,李墪爲同春秋,李健命爲氷庫提調,李廷濟爲兵曹正郞,朴鳳齡爲鎭安縣監。
上在昌德宮。停常參·經筵。
李震壽啓曰,吏曹郞廳來言,臺諫有闕,政事,取稟。傳曰,明日爲之。
又以戶曹言啓曰,故扈聖功臣西川府院君鄭崐壽賜牌田畓,尙未準受矣。慶尙道昌寧縣彌仇池,無主陳畓三結七負,自本家望呈願受,依例折給,何如?傳曰,允。
假注書徐命淵服制,代以尹陽來爲之。
金演啓曰,假注書尹陽來,時無職名,依例付軍職,冠帶常仕,何如?傳曰,允。
備邊司啓曰,加平郡守洪重衍,除授有日,尙未辭朝。問于吏曹,則臺諫不齊,時未署經云。此時畿邑守令,民事方急,不可累日等待,以致官務之曠滯。加平郡守洪重衍,除署經,一兩日內發送,何如?傳曰,允。
又啓曰,前持平洪好人上疏,附陳所懷,而請革錢幣之病民,禁衙門之給債,防吏胥奸蠹之習,杜市肆亂廛之弊,令廟堂稟處事,命下矣。凡此數者,莫非當今之弊端,而錢幣病民,爲害最甚,革罷之論,固是正當,而第行錢已過十年,公私財用,以此通行,則一朝遽爲革罷,其勢未易。富戶之取息罔利,惟當設法而嚴禁,村閭之剽掠禦人,亦在擇將,而誠除其本,則在於朝廷之振紀綱而已。軍門各司,給債征利之弊,議者亦多言之,捐少取多之際,利歸於衙門,害及於民人,其或駔儈幹事之流,受出公貨,未卽償納,則出債多至於千萬,而所捧未滿於一二,公家積貯,職此而殆空,事極寒心。自今嚴飭諸軍門及有錢穀衙門,除因公捐出者外,私自給債,害及於民,或幹事之人,久未準納者,使之隨現嚴治,官長亦爲警責,外方藩閫各營門,亦一體知委申飭,俾無病公害民之弊,爲宜。且吏胥之因緣作奸,絶簿盜財,其習誠甚痛惡,而亦由於官多數遷,國無紀綱之致。所屬之定朔久任,旣有頃日稟奪之事,色吏之輪回掌任,亦有近來遵行之規,而吏胥中尤甚奸濫,罪狀顯著之類,令攸司繩以嚴法,以爲懲一勵百之地。都下亂廛之弊,不可不嚴加防禁,故頃年改定禁制,各色亂廛,一委於京兆,使之隨犯科治,今宜另加申飭,而本府胥吏耳目不逮者,亦令五部,告于該府,俾無如前紛亂之弊,以此分付,何如?傳曰,允。
又啓曰,修撰沈壽賢,疏陳民弊數條,令廟堂稟處事,命下矣。諸道沿海外,被災尤甚之處,許給分災及大同作米加取二斗,劃卽寢罷等事,才因道臣及臺臣陳請,已有參量定奪之事。諸般軍布逃故未收,一倂蠲除,有難輕議。當此荐飢之日,明火殺越之患,誠爲可慮,而疏中所陳雲峯縣賊,殺官人,懸之邑門云,尤極驚駭。令本道明査實狀以聞,以爲處置之地,申飭各營將,另加嚴戢,俾無賊徒橫行之弊,何如?傳曰,允。
兼司書李台佐辭職上疏。入啓。答曰,省疏具悉。爾其勿辭察職。
左副承旨南至熏上疏。大槪,敢陳病重實狀,冀蒙恩遞事。入啓。踏啓字。
判府事徐文重箚子。大槪,復申乞骸之請,冀蒙矜許事。入啓。答曰,省箚具悉卿懇。前後休致之請已諭,決不可允許之意矣。箚辭雖懇,終難準請,卿其須體至意,安心行公。仍傳曰,遣史官傳諭。
領議政崔錫鼎箚子。大槪,敢因雷異,冀蒙策免事。入啓。答曰,省箚具悉卿懇。災異之作,職由否德,輔弼之臣,何至引咎?卿其安心視事,以副予望。仍傳曰,遣史官傳諭。
吏曹正郞李台佐上疏。入啓。答曰,省疏具悉。爾其勿辭察職。
高城幼學權慶恒上疏。入啓。答曰,省疏具悉。應旨進言,深用嘉尙,疏中可以議處事,令廟堂稟處,而楡岾寺,曾有下敎矣。
上在昌德宮。停常參·經筵。
下直,加平郡守洪重衍。
孟萬澤啓曰,大司憲兪得一,掌令申慶濟,持平沈宅賢,在外,執義趙道彬未肅拜,掌令丁道復,持平洪廷弼,受由在外。今日以監察茶時之意,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
又啓曰,右承旨李震壽式暇,左副承旨李坦服制,俱不仕進,廳中位甚不齊,出納苟簡。今日政新除授承旨,待下批後,卽爲牌招察任,何如?傳曰,允。
有政。吏批,判書李寅燁進,參判李健命病,參議趙泰東病,都承旨金演進。
兵批,判書趙泰采進,參判崔錫恒未肅拜,參議許墀進,參知金致龍病,左副承旨兪命雄進。
以李師尙爲同副承旨,崔啓翁爲司諫,李廷謙爲戶曹參判,柳成運爲宗簿寺正,林煜爲谷城縣監,金慶賚爲玉果縣監,崔柱岳爲金堤郡守,李萬林爲寶城郡守,崔錫恒爲同義禁,黃一夏爲曹司衛將,沈瀷爲四山監役,李昌肇爲訓鍊都正,李瑢爲副摠管,白時耉爲宣傳官,李升來爲同知,閔汝誾爲德津萬戶,金舜敏爲阿山萬戶,安相益·安世煜爲五衛將,崔斗明爲同知,崔世柱爲守門將,李泰昌爲武兼,趙鳴漢爲僉知,李相益爲武兼,朴敏信爲部將,韓命基爲訓鍊判官,李漢章單付平安監營中軍,柳萬亨付小農堡權管,南至熏·兪命凝付副護軍,尹陽來付副司正,及第金萬剛·金震胄,今加折衝加資事,承傳。
兪命雄啓曰,新除授同副承旨李師尙,時在京畿廣州地,斯速乘馹上來事,下諭,何如?傳曰,允。
金演,以弘文館言啓曰,卽者副校理趙泰億,因鄕儒之疏,引嫌徑出,下番將未免闕直,副修撰李正臣,旣已帶職蒙放,卽爲牌招,入直,何如?傳曰,允。
又啓曰,卽者尼山幼學權益平稱名人,來呈一疏,而觀其措辭,復提擧乙酉年間被罪事疏語,以名義二字及尊號一事爲言,而歷詆大臣諸臣,盡驅之於罔測之科,造意危險,遣辭絶悖,必欲乖亂朝廷後已,臣不勝駭愕之至。頃年我殿下,深懷謙悒,不允尊號之請,又令政院,勿捧如此疏章,此誠大有光於聖德,有非一鄕生之所敢輒論,而前後論思之臣,亦歸之於不公無嚴之科,已極無謂,而至於原疏中,無侵斥政院之辭,而只於大槪,以喉司之臣,無非權臣之黨,雍蔽聖聰等語,張皇侵斥,不遺餘力,是亦曾所未見之事也。其爲情迹,殊極痛惡,所當還爲出給,而旣以應旨爲言,故不得不捧入之意,敢啓。傳曰,知道。
備忘記,近來國體不尊,以儒爲名者,輒干預朝論,恣意黨伐,心常駭惋,欲矯此習,久矣。況於名義,予未嘗放過,元無初心不繼之事,至若尊號,予意牢定,此等疏章,特命勿捧,則實非一時謙讓之比,而權益平,以幺麼鄕生,外託玆二事,內懷傾陷朝廷之計,肆然投疏,滿紙張皇,毁詆大臣·諸臣,不遺餘力,必欲驅之於罔測之科,造意危險,遣辭絶悖。噫,前席面命,眷注非常,則媢疾之輩,甘心逐去,一篇精神,專在領相,此豈鄕生之所可獨辦耶?極可痛心也。如此怪鬼之輩,輕易縱釋,起此無限風浪,朝廷何時寧靖乎?不可不明辨痛斥。權益平,邊遠定配,此疏還出給。
權益平上疏。大槪,臣痛國家之將亡,不避鈇鉞,敢以所聞於輿人者,應旨具疏,薰沐上疏,冀蒙聖明之垂察,喉司之臣,只見大槪,不見原疏,而終至退却,彷徨闕門之外,無路呈納,古今天下,寧有此事?況草野應旨之疏,素無不捧之規,況臣所言,關係國家之存亡者乎?喉司之臣,無非權臣之黨,咫尺天威之地,壅蔽四聰,惟恐直言之或聞於君父,則其他時事,可推而知。卽此一事,亦可見今日權勢之不在於殿下也。從今以往,雖有變生宗社者,無從上聞也,臣不勝痛哭焉。伏乞殿下,先正喉司朋奸壅蔽之罪,以開言路事。
吏曹參判李健命上疏。大槪,連章祈免,未獲登徹。且有情勢之大段不安者,略暴事實,伏乞聖慈,亟賜斥罷,以存政規,以安微分事。入啓。答曰,省疏具悉。李墪之言,雖甚謬戾,罰已行矣,何可枳塞淸望乎,今玆所論,予以爲不然也。勿辭察職。
左承旨兪命雄,右副承旨孟萬澤上疏。大槪,臣等,慘被疏儒權益平之醜詆,不可靦然仍據於職次,玆敢陳章迸出,乞蒙鐫罷,以快人心事。入啓。答曰,省疏具悉。危險之說,不足掛齒,爾其勿辭,從速察職。
副校理趙泰億上疏。大槪,敢陳痛迫私懇,乞蒙恩遞,得以隨便往來,以伸人子至情事。入啓。答曰,省疏具悉。爾其勿辭往來焉。
臨陽君桓都摠管辭免上疏。入啓。答曰,省疏具悉。卿其安心,勿辭往來焉。
上在昌德宮。停常參·經筵。
巳時,太白見於未地。申時,自乾方至巽方,地動。
金演啓曰,明日常參·經筵,取稟。傳曰,停。
孟萬澤啓曰,憲府無一行公之員,連日監察茶時,事甚未安。除在外外,呈告未肅拜人員,竝牌招察任,何如?傳曰,允。
執義趙道彬牌不進,罷職傳旨。傳曰,只推勿罷。
政院,以弘文館言啓曰,副修撰李正臣,旣有只推之命,更爲牌招,入直,何如?傳曰,允。
以弘文館副修撰李正臣牌不進罷職傳旨,傳于孟萬澤曰,禁推傳旨捧入。
孟萬澤,以兵曹言啓曰,訓鍊都監砲手金仁寬,內中日試才時,鳥銃無間連三次沒技,旣蒙直赴殿試之命矣。前日連三次所授馬帖,依前例還收之意,分付,何如?傳曰,允。
又以御營廳言啓曰,各軍門外中日沒技人賜馬事,曾已定奪矣。本廳哨官閔廷揵,今月十二日中日時,騎芻一次五中,別單書入之意,敢啓。傳曰,依定奪擧行。
又以弘文館言啓曰,卽聞副修撰鄭栻,掃墳後纔已入來云,卽爲牌招入直,何如?傳曰,允。
又啓曰,新除授同副承旨李師尙,時在京畿果川地,斯速乘馹上來事,下諭,何如?傳曰,允。
傳曰,昨夜備忘中,此豈鄕生所可獨辦耶之獨字落漏,添書,以出朝報。
右承旨李震壽疏曰,伏以,臣伏見尼山幼學權益平疏槪,實不勝危怖駭錯之至。臣於昨日在院時,有一疏槪來到,而其槪則語甚泛然,該房亦以爲,卽今上候雖幸向安,方在靜攝之中,各司公事,亦多留院,昨日高城儒疏之率爾捧入,追思未安,此則今姑出給,爲宜云,臣雖無可否之語,而心以爲然矣。今者益平,怒其疏之見却,噴罵喉司,殆無餘地,其絶悖之言,雖不足多辨,而旣被無限醜辱,決難仍冒於邇列。伏乞聖明,俯賜諒察,亟罷臣職,以快人心,以安賤分,不勝萬幸。答曰,省疏具悉。爾無所嫌,從速察職。
吏曹參議趙泰東上疏。大槪,臣於尋單病伏中,伏見右僚疏本,其所非斥,不比尋常,臣竊瞿然繼惑,玆敢露章,陳暴情實,乞命鐫削臣職,仍治臣罪,以嚴政例,以安私分事。入啓。答曰,省疏具悉。意外侵斥,不必爲嫌,爾其勿辭,從速察職。
上在昌德宮。停常參·經筵。
李震壽啓曰,明日常參·經筵,取稟。傳曰,停。
又啓曰,行大司憲兪得一,掌令申慶濟,持平沈宅〈賢〉在外,執義趙道彬未肅拜,掌令丁道復呈辭,持平洪廷弼受由在外。今日以監察茶時之意,敢啓。傳曰,知道。
傳于李坦曰,敬寧殿奠酌禮,曾有差退之命矣。以今月念後推擇事,分付該曹。
兪命雄啓曰,卽者政府錄事來言,領議政崔錫鼎,以權益平上疏,情勢難安,今日出往城外云,命召仍爲呈納,係是大臣去就,敢此仰達。所納命召,何以爲之?敢稟。傳曰,遣都承旨敦諭,命召遣史官還授。
李坦啓曰,卽伏見高山察訪韓以原狀啓,則外面不書承政院開拆及臣謹封,有違格例,推考警責,何如?傳曰,允。
兪命雄啓曰,領議政處,遣都承旨敦諭事,命下矣,而都承旨金演,今日病不仕進,所當卽爲牌招,而拘於廳規,不得直爲請牌,何以爲之?敢稟。傳曰,牌招。
判府事李濡箚子。大槪,重被鄕儒之疏斥,敢陳危悃,冀蒙譴罷事。入啓。答曰,省箚具悉卿懇。危險之說,何足爲嫌?卿其安心勿辭,速出行公。仍傳于兪命雄曰,遣史官傳諭。
吏曹判書李寅燁上疏。大槪,重被同僚之疏斥,已難冒據於職次,而疏儒構誣,尤極危怕,論其罪名,誅殛亦輕。玆敢席藁私次,恭俟鈇鉞,懇乞削臣職名,施臣誅責,以肅朝綱,以靖私義事。入啓。答曰,省疏具悉卿懇。必欲枳塞,殊涉已甚。益平之疏語,極其危險,於卿俱無可嫌,卿其安心勿辭,速出行公。
上在昌德宮。停常參·經筵。
夜一更,有霧氣。二更,月暈。
李震壽啓曰,明日常參·經筵,取稟。傳曰,停。
李坦啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲兪得一,掌令申慶濟,持平沈宅賢在外,執義趙道彬未肅拜,掌令丁道復呈辭,持平洪廷弼受由在外。今日以監察茶時之意,敢啓。傳曰,知道。
孟萬澤,以禮曹言啓曰,命下矣。敬寧殿奠酌禮吉日,令日官推擇,則今九月二十一日平吉,二十四日最吉云,此兩日中,以何日定行乎?敢稟。傳曰,以二十四日定行,可也。
李坦,以都摠府言啓曰,今日入直軍士請出標信。傳曰,知道。
金演啓曰,臣承命馳往西小門外領議政崔錫鼎所住處敦諭,則以爲,臣於日昨,得見權益平疏槪,則權臣之黨,變生宗社等語,已不勝其可駭可愕,繼而見其謄本,則罪狀愚臣,罔有餘地,滿紙臚列,無非人臣之極罪,臣看來,毛骨俱寒,不覺五情之無主也。偃然在家,私意之所不敢,走伏城外,以聽處分矣。不意玆者,特遣喉司之長,敦諭聖旨,且遣史官,傳授命召,十行天札,詞旨丁寧,諭以卽速入城,臣拜受莊誦,感涕橫集,不知無狀如臣,何以得此異數於君父也。此雖鄕生之疏,其所爲言,旣如是萬萬危怕,則臣方席藁俟罪之不暇,恩命之下,末由趨承,伏地震越,不知所達云矣,敢啓。答曰,昨聞卿之出城,不覺愕然失圖,卽遣喉司之長,諭予至意矣。誠意未孚,莫回遐心,益用慙恧也。噫,益平之疏,主意專在於逐去大臣,而其所用意,極其陰慘,投畀之典,不足以懲其罪矣。卿因此不安,迸出城外,不但大有損於事體,適足以中其敲撼之計矣,寧有是哉?矧今外方狀聞之啓下廟堂者,不可不及時覆奏,其不可恝視也,明矣。卿其須體虛佇之誠,卽日入城事,更往傳諭。
金演又啓曰,臣敬奉聖旨,更往傳諭于領議政崔錫鼎所住處,則以爲,臣昨承知申之敦諭,恩遇出常,而兢危之蹤,不敢冒昧趨命,方此泯伏震惕,以俟違慢之誅矣。乃者銀臺之長,又復跋來,傳宣別諭,辭旨益加懃懇焉。臣卽日入城,臣誠惶隕感激,益不知置身之所也。噫,益平之疏,殿下旣命還給,而施以投畀之典矣。其語意之危險陰慘,殿下亦已洞燭而下敎矣。以尋常事例言之,宜有以奉承恩命,不敢復爲煩瀆,而惟是其疏所臚列,字字危怕,令人不忍正視,何可諉以寵數之優異,慰諭之備至,而偃然輕進哉?兩日之內,喉司長官,踵門傳命,玆實近世所罕聞之事,天眷如此,而又未克祗承,進退維谷,氷火交懷,不知所以爲對云矣,敢啓。傳曰,知道。
李震壽,以禮曹言啓曰,敬寧殿奠酌禮,初以九月初六日推擇,啓下之後,王世子陪祭之節,因本曹稟啓,依例磨鍊啓下矣。今此奠酌禮時,王世子陪祭一款,依前啓下擧行乎?敢稟。傳曰,依爲之。
又以禮曹言啓曰,前日敬寧殿奠酌禮擇定時節目,則旣已磨鍊啓下矣。今此奠酌禮時,依前啓下節目擧行,而節目中日字,更付標以入之意,敢啓。傳曰,知道。
又以御營廳言啓曰,本廳別抄武士·別武士·別破陣·京標下軍,今秋等各其試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以弘文館言啓曰,副修撰李正臣,旣有帶職放送之命,當此僚員苟簡之日,不可一任其辭避,待明朝牌招察任,何如?傳曰,允。
又以兵曹言啓曰,今九月十五日,幼學李晩煜稱名人,自丹鳳門入來,差備門外擊錚,極爲駭愕,令攸司囚禁治罪,同門守門將韓時翊,常時不能禁斷雜人,以致闌入,亦難免其責,推考,何如?傳曰,允。
以黃海監司,以載寧民家二十六戶,盡爲燒燼事狀啓,傳于兪命雄曰,燒燼人家,令該曹考例顧恤。
兪命雄,以戶曹言啓曰,曾於甲申年,行判中樞府事李畬,父母遷葬時,因傳敎,葬需題給矣。其時李畬,以有故不得遷窆之意陳疏,則聖敎有葬需擔軍,令該曹姑待後日擧行之敎矣。今聞李畬,開月旬前,將有遷葬云,依前敎葬需磨鍊題給,擔軍令兵曹擧行,何如?傳曰,允。
黃海道鳳山幼學梁起震十三人等上疏。入啓。答曰,省疏具悉。疏辭令該曹稟處。
上在昌德宮。停常參·經筵。
申時,雷動。酉時,雷動電光,雨雹,狀如榛子。初昏,雷動雷光。
下直,江界府使金錫命。
李震壽啓曰,明日常參·經筵,取稟。傳曰,停。
兪命雄啓曰,行大司憲兪得一,掌令申慶濟,持平沈宅賢在外,執義趙道彬未肅拜,掌令丁道復呈辭,持平洪廷弼受由在外。今日以監察茶時之意,敢啓。傳曰,知道。
又以都摠府言啓曰,都摠管姜鋧,刑曹坐起進去之意,敢啓。傳曰,知道。
李震壽,以兵曹言啓曰,訓鍊都監砲手陳載景,內中日試才時,鳥銃連三次沒技入格,所當依定奪,直赴殿試,而係干恩典,自下不敢擅便,上裁,何如?傳曰,直赴殿試。
又以守禦廳言啓曰,本廳京別破陣,今秋等賞中日試才入格者,從分數多寡,自本廳施賞後,別單書入之意,敢啓。傳曰,知道。
又以刑曹言啓曰,廣州討捕使啓本,自政院出給後,本曹使令,不謹受來,致令墨水汚染於紙頭,事極痛駭。啓本受來使令,自本曹考律科罪之意,敢啓。傳曰,知道。
副校理趙泰億上疏。大槪,臣酷遭儒疏罔極之誣,理不可以其言之無倫,處分之嚴正,而一日偃息於覆載之下。伏乞聖明,下臣司敗,仍取臣前後疏章,詳加按覈,如有一毫近似於其言者,明正典刑,以快人心事。入啓。答曰,省疏具悉。益平疏意,極其危險,構誣之說,何足掛齒?爾其勿辭,從速上來察職。
大司憲兪得一辭職上疏。入啓。答曰,省疏具悉。卿其勿辭,從速上來行公。
上在昌德宮。停常參·經筵。
下直,惠山僉使柳以元。
備忘記,今下弓矢,惠山僉使柳以元處給送。
李震壽啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,爲之。
孟萬澤啓曰,行大司憲兪得一,掌令申慶濟,持平沈宅賢在外,執義趙道彬未肅拜,掌令丁道復呈辭,持平洪廷弼受由在外。今日以監察茶時之意,敢啓。傳曰,知道
傳曰,明日晝講爲之。
政院啓曰,卽者政府錄事來言,領議政崔錫鼎命召,不敢仍留,敢此呈納云,何以爲之?敢稟。傳曰,遣史官傳諭。
政院啓曰,臣等竊伏念,置閏之歲,九月便是十月,而昨夕雷電之異,極其非常,轟轟燁燁,終申至酉,臣等聚首驚懼,通宵懍惕。不敢知何樣政令,有咈於天心,而天之癉怒,若是其可畏歟?漢臣董仲舒之言曰,國家將有失道之敗,天乃先出災害,以譴告之,不知自省,又出怪異,以警懼之。噫,今年旱暵,振古所無,自春徂秋,終閟大霈,而風霜蟲雹之所以災害我穡事者,咸萃於一時,以致八路之歉荒,今又不寧不令,一至於此,此豈但譴告而止哉?惟我聖明,卅載臨御,一念圖治,玉食未遑於日昃,丙枕不安於中夜,凡於敬天恤民之道,靡不用極,宜乎禎祥日臻,災沴日去,而可驚可愕之異,殆無虛歲,是何以聖上憂勤之誠,乃反相盭之若是耶?嗚呼,天人一理,間不容髪,一念之差,一事之失,皆足以干陰陽之和,致災異之來,今此震虩之變,雖不可指爲某事之應,而苟求弭災答譴之策,則豈有外於我殿下一心也哉?顧今朝論携貳,甲乙相爭,戈戟乎搢紳,波蕩於廊廟,而五日次對,率多曠廢,諸道狀請,趁未覆奏,以至國事泮渙,無處着手。殿下若能大奮發于心,率之以正,察之以明,是非不撓,用舍至公,則人皆奉體上意,精白勵翼,庶幾黨伐之議,自此消瀜,而終歸於蕩平之域矣。饑荒連歲,餓莩相繼,顑頷於道路,顚連乎溝壑,而租稅之徵,急如星火,流逋之侵,害及隣族,蓋乎邦本將蹶,無策可救。殿下若能大驚動于心,視民飢溺,猶己恫癏,懋昭儉德,普施惠政,則民將均霑盛化,鼓舞懽忻,庶幾仳離之類,從此安集,而咸囿於聖澤之中矣。殿下推是心做去,以之立紀綱,則紀綱可立,以之明賞罰,則賞罰可明,許多積弊,亦皆次第革去,而從欲之治,不日可回矣。噫,成湯六責,大雨滂沱,宋景三言,熒惑徙度,太戊修德,祥桑枯,高宗反己,殷道興。自古皇天降災,多在有道之世,而明君基命,亦由於遇災之日,則今日天災之若是荐疊,安知非玉成我殿下,而啓我東億萬年無疆之休耶?伏願殿下,懋哉懋哉。臣等,俱以無似,待罪近密,區區憂愛之忱,有不敢自已,敢將腐陳之語,庸贊對越之誠,惶恐敢啓。答曰,收聲之節,雷電異常,憂懷方切矣。卿等職在喉司,有此陳戒,予甚嘉尙,可不留心焉?
領議政崔錫鼎箚子。大槪,臣於病伏中,荐承恩諭,惶感罔措。顧臣情勢,萬分危蹙,未克趨承,一倍悚惕。玆敢露章自陳,乞蒙鐫事職名,以靖愚分事。入啓。傳曰,噫,益平之疏,專出於構捏大臣之計,決非渠之所獨辦也,世道至此,寧不痛心?然而予旣燭其情狀,明示處分,則此等鬼蜮輩傾陷之言,何足掛齒,而日昨出城,已出料外,再遣喉司之長,諭予心腹之辭,而今又上章,入城無期,豈不大有傷於國體乎?目今災荒孔棘,民憂方急,夙夜憂懼,罔知攸濟。此時倚毗,亶在元輔,胡忍恝視,以孤至意耶?玆以手書勉出,卿其體諒,卽日視事,弘濟時艱。仍傳曰,入直承旨,持此手書卽往,傳諭于領議政處。
傳于孟萬澤曰,入直承旨,旣以領議政處,傳諭事出去,在外承旨,牌招入直。
校理李世最,副修撰鄭栻箚子。大槪,略貢瞽說,以備睿照事。入啓。答曰,省箚具悉。鄕曲鬼蜮之輩,受人指囑,肆然投疏,壞亂朝廷,寧不萬萬痛心哉?爾等深憂國事,乃以正朝廷斥讒說,縷縷言之,予甚嘉尙,可不留意焉?
上在昌德宮。停常參,只晝講。
下直,溫陽郡守朴紭。
巳時,雨雹,狀如小豆。申時,雨雹。
孟萬澤啓曰,明日常參·經筵,取稟。傳曰,只晝講。
又啓曰,大司憲兪得一,掌令申慶濟,持平沈宅賢在外,執義趙道彬未肅拜,掌令丁道復呈辭,持平洪廷弼受由在外。今日以監察茶時之意,敢啓。傳曰,知道。
吏曹啓曰,承旨有闕,政事,敢稟。傳曰,明日爲之。
右承旨李震壽書啓,臣敬奉御札,馳往領議政崔錫鼎所住處傳諭,則以爲,臣荐荷恩諭,不敢承命,亦不敢遽入文字,縮伏數日,今始上章自陳,而區區危迫之衷,謂蒙聖明之矜許矣。不意玆者,承宣之臣,手奉天書,辱臨於草次之下,雲漢之章,賁然昭回諭以明示處分,勉以卽日視事,言出如綸,一倍勤切,臣雙擎跪讀,心神爽越,怳若天威,不違咫尺,悚感之極,不覺涕血之交迸也。益平乃是鄕曲無賴之徒,而前旣陳疏被罪,今又繼上疏章,其言雖甚駭慘,固不宜自輕去就,以損事體,而第其疏中所以假託勒成者,實有人臣所不忍聞,揆以私義,有難晏然,迸出城外,以俟朝命,此卽賤臣自處之道也。旣而知申再來,諭告諄複,而所遭橫逆,係是大段非常之故,方將瀝血祈免,不敢爲冒昧趨承之計矣。辭章纔徹,遽有御札之特降,萬幾叢煩之中,至勞宸筆,開示慰勉之意,溢於十行,恩禮之隆,逈出常格,玆實近世所罕聞之異數也。到此地頭,他不暇計,宜有以黽勉趨命,而蒼黃遷次之際,觸寒添病,冒席委頓,雖無强起造朝,姑無自力之望,進退狼狽,罔知攸措。臣之今日情地,固不敢抗顔行公,而分義所在,又不容一向慢蹇,容俟神氣稍蘇,進伏私次,擬以文字,申籲血忱,而恩命之下,未克趁卽奉承,第切惶隕之至云矣,敢啓。傳曰,知道。
正言具萬理上疏。大槪,敢陳區區所懷,以備財察,兼暴病狀,冀蒙恩遞事。入啓。答曰,省疏具悉。益平奸情,業已洞燭,快施投畀之典,不必移配絶島。旣曰邊遠,則該曹以海南定配所,不是異事矣。爾其勿辭,從速察職。
兼司書李台佐上疏。入啓。答曰,省疏具悉。意外侵斥,何足爲嫌?爾其勿辭,從速察職。
午時,上御熙政堂晝講。知事趙相愚,特進官閔鎭厚,參贊官兪命雄,侍讀官李世最,檢討官鄭栻,假注書尹陽來,記事官李挺周·閔致龍,武臣李世祥入侍。上讀春秋前受音一遍訖,世最讀自劉子·單以王猛居于皇,止書晉人圍郊而罪自見矣。上受而讀之訖,世最進文義曰,經曰,劉子·單,以王猛,凡稱以者,不以右也。以字之義,以其能廢立之也。栻曰,所以著劉·單,專擅之罪也。劉·單以天子之大臣,當主昏國危之日,不能自諫其君,早定太子,及乎諸臣諸子,各擁爭立之際,始乃擅定君位,豈不非哉?然王猛是當立之人,而劉·單立之,以討子朝,及王猛之卒,又立敬王,功亦大矣。第不能止禍於變未生之前,而反擅權於亂旣作之後,其功不足以掩其罪,此所以下以字也。漢霍光當立昌邑之時,初若詳審,終豈有廢置之變乎?是以,有嚴延年之劾奏,此亦功不掩罪者也。世最曰,景王弱其後嗣,輕其宗社,上下俱有其罪矣。栻曰,景王不能正其家,以啓報源子朝之亂,乃其自取,此先儒之定論也。七行缺栻曰,今年旱暵風霜之災,疊見層出,況當收聲之節,有此雷變,至於人命之震死,誠極驚懼,遇災修省之道,專在君上。先儒有言曰,人主一心,萬化之源。今日消弭之方,惟在殿下一心,天意深遠,不可推測,而朝廷和平,大小率職,講究救災恤民之策,一心共濟,則猶可爲應災之道,而卽今朝象泮渙,廊廟殆空,八路賑政,一刻爲急,而人無擔當,策未施設,譬如人有重病,而胸膈痞塞,雖有對證之藥,何可及時而試乎?世最曰,病必有醫而後,可以投藥矣。栻曰,卽今天災如彼,朝象若此。太上,殿下加勉對越之誠,其次,和靖朝廷,救災之方,恤民之政,一一講究,協心共濟,及時施爲,則其於消弭之道,庶有萬一之助矣。上曰,收聲之節,雷異非常,恐懼罔措。卽今朝廷,不成貌樣,而怪底益平,又出投疏,廟堂皆空,機務多滯,國事安有如此之時乎?誠爲悶也。栻曰,經曰,晉人執我行人叔孫舍。叔孫舍,守禮不屈,范宣子求貨而卒不與賄,實魯之賢大夫也。晉以伯國,不加禮遇於諸國,而執其賢大夫而拘之,晉國之過,亦甚矣。世最曰,魯有賢大夫如此,而不與共圖國事,以至於亡,此乃昭公之過也。栻曰,經曰,晉人圍郊,不書大夫,而曰人者,著不奔問之罪也。世最曰,當時王室危亂,天子蒙塵,不卽奔問,而徐遣一人,安在勤王尊主之義哉?書以人字,而其罪自著矣。上遂掩卷。相愚曰,今年年事大侵,八路同然。諸道狀聞,以賑政議處,年分及還上雜穀代捧變通事,相續以至,而大臣不得備位,領相今又出城,廟堂空虛,緊急公事,不得稟達,變通事,一日爲急,群情擧皆悶鬱矣。自上雖勉出大臣,一兩日內,似不入來。在前如此時,使備局有司堂上及戶曹判書,就大臣家相議,可以施行事,劃卽擧行。臣於閤門外,聞鎭厚之言,頃日當如此之時,鎭厚稟旨,榻前變爲之,故敢達。鎭厚曰,臣於丙戌年間,待罪備局有司堂上,適値大臣有故,臣以緊急公事,私議大臣,稟達於榻前而擧行矣。卽今相愚,在有司堂上爲首,故臣於閤門外,以此勉之,相愚如是陳達矣。且其時備局回啓,旣已停當,而未及正書入啓者,有分付入啓之事,今亦依此爲之,似好矣。上曰,已停當文書,爲先入啓,此外賑政緊急事,就大臣問議後,及時稟定擧行,可也。擧條相愚曰,臣有區區所懷,敢達。近來久無銓郞,宣諡積滯處頗多,故大臣欲爲稟達矣。意外以儒疏,退伏城外,不能稟旨,故敢達矣。近聞諡號宣賜,有數三處,而其中故相臣益寧府院君洪瑞鳳家,今當延諡,其子孫爲守宰者三人,故三邑守令,一時上來,以爲延恩之計,而吏曹正郞李台佐,尙今不出,三邑守宰,等待不去,以致曠官許久,此時民事,亦甚可慮矣。槪延諡,雖是私家事,亦係公事,而洪瑞鳳,乃是仁廟朝名臣,靖社元勳,則其在朝家優待勳舊之道,亦當有所變通矣。吏曹正郞李台佐,强引不當引之嫌,若嚴敎促出,則宣諡之事,可以速行,而諸邑守宰,亦不久留,公私似爲兩便矣。鎭厚曰,昔年以假官入侍,其時相臣金壽恒,以宣諡事,請推銓郞而催出矣。今則大臣不爲入侍,經筵官則例不得請推,而如有別樣催促之擧,朝家宣諡,不至遷延,而外方守令,亦無淹滯之弊,相愚所達,誠是矣。命雄曰,李台佐,自朝家改正之後,至今不出,殊甚未安。推考,使之催促出仕,何如?上曰,依爲之。擧條鎭厚曰,臣初承專對之命,使行凡事,不得詳知,而似聞自前無銀貨帶去之事云。循例節使,固無銀貨可用之處,而意外事變,不可預料。奉使異域,全無不虞之備,殊涉疏忽,管運餉所儲銀子一千兩取去,若無用處,則仍其封裹,歸時還付本所事,以此議於大臣諸宰,則亦以爲然,故敢達。上曰,節使雖無銀貨可用處,而或不無意外之事,取去管運餉銀子,若無所用,則還爲持來云者,所達誠是,依爲之。擧條又啓曰,南漢山城所在諸物,皆甚零星,而至於麻布,元無所儲,臣常欲多數備置,守禦廳物力凋殘,僅備數三同矣。聞兵曹判書趙泰采之言,則本曹多有麻布,欲送山城等處云,若以此移送山城,仍作封不動,則實爲得宜。且臣得聞人言,則火藥一器所藏,多至千斤,故不能善爲出火,臨急分給之際,亦甚不便。若造成帒子,各盛火藥三十斤,則暑月和帒黜火,而可無傷損之患。急時以帒俵給,而亦無稱量之弊云,其言極爲有理,而緣無物力,欲試而未及矣。今若以兵曹之布,作爲帒子,以盛火藥,而會案中,以作帒之由懸錄,則布則自如,而在火藥,大有所益,依此爲之,何如?上曰,依所達爲之,可也。擧條又啓曰,年前因判中樞府事李濡所達,有斥賣外方屯田,移設南漢城底之命。保障之地,屯田雖重,而外處屯田之斥賣,亦不無難便之端,故臣以守禦廳所在若干銀錢,寸尺買取,今爲十三結。且山城近處,有摠戎廳屯田,而廣州非摠〈戎〉廳所屬,故自守禦廳,欲以給廳所屬水原之田土,與之相換,已買得四結零,則水原地,且與前後摠戎使相議,而姑未及停當。停當後,當更稟達,而此四結零,不可不爲先免稅矣。且京廳需用,常患不足,若取用山城屯田之所出,則設置屯田,欲作軍餉之意,將爲歸虛,故又爲京廳用度,買取載寧·信川田畓十五結零矣。自軍門給價買得之地,與折受有異。且自前此等田土,例許免稅,今此四處屯田,分付戶曹,一體免稅,何如?上曰,軍門屯田,例皆免稅矣。依爲之。擧條又啓曰,諸上司所用屛風,必使濟用監進排,或謂在前逆家籍沒屛風,自戶曹寄置本監,仍成謬規云,而亦未知其眞的矣。貢物人等,累度上言訴冤,啓下戶曹,以勿復進排之意覆啓,而諸上司依前督責,終無擧行之實,中間又有政院所用屛風,自戶曹給價之命,而亦寢閣不行矣。大抵諸上司,多是大臣所帶之處,而本司殘弊,屛風未備,則其勢不得不侵責於濟用監,本監則元無貢物上下之事,而白地徵出於疲弊主人輩,揆以國體,實爲未安。臣意則自戶曹造給屛風,數十百坐於濟用監,或以價本,磨鍊上下,使之進排諸上司,而隨其毁破,輒令修補,則所費不至浩大,而貢物人等,必不呼冤,其在事體,亦似便當矣。上曰,令戶曹稟處,可也。擧條閔鎭厚曰,繕工監主管營繕之事,參下九郞廳,稱以九營繕,本監提調,分差以送,而役事大小遲速,則提調全無所與知矣。諸營繕元軍及軍堡劃送者合計,幾至百石,本監統領之人,多有虛疎之弊,故自臣忝爲提調,別定郞廳一人,使之句管軍兵,隨其緩急,推移劃給,諸營繕役事,頗有速就之效矣。但其郞廳,亦是九營繕之一,故不無難便之端,而本監副正,元無職掌,今若使副正,主管此事,分送軍兵之外,時往役所,檢飭勤慢,則尤似差實,故敢達。上曰,依爲之。擧條。諸臣以次退出。
上在昌德宮。停常參,只晝講。
李震壽啓曰,明日常參·經筵,取稟。傳曰,只晝講。
傳于李震壽曰,史官一員待命,騎馬三匹立之。
孟萬澤啓曰,憲府無行公之員,監察茶時,已至累日,事甚未安。除在外人外,呈告未肅拜人員,竝卽牌招察任,何如?傳曰,允。
又啓曰,吏曹郞廳來言,今日爲政事命下,而判書李寅燁,參判李健命,俱以病不來,參議趙泰東呈辭受由,不得開政云。判書·參判,竝牌招,何如?傳曰,允。
又啓曰,吏曹參議趙泰東再度呈辭,還出給事,命下矣。牌招以爲參政之地,何如?傳曰,允。
又啓曰,吏曹判書李寅燁,參判李健命,竝牌招不進,推考傳旨,今方捧入矣。政事命下之後,不卽開政,事體未安。李寅燁·李健命,竝更爲牌招,何如?傳曰,允。
以吏曹參議趙泰東牌不進罷職傳旨,傳于孟萬澤曰,推考傳旨捧入。
孟萬澤,以兵曹言啓曰,今日將官朔試射時,闕內入直,訓鍊都監把摠·哨官及禁衛營哨官等,依前日榻前定奪,以他員代直,出射之意,敢啓。傳曰,知道。
又啓曰,吏曹判書李寅燁,參判李健命,再招不進,一日三牌,有傷事體。參議趙泰東,雖有只推之命,而卽今日勢已暮,竝待明朝,牌招開政,何如?傳曰,允。
又以兵曹言啓曰,今九月二十日,禁軍等戎器點考,設行於盤松亭矣。入直禁軍等,依前例,除標信出來逢點後,還爲入直之意,敢啓。傳曰,知道。
掌令丁道復啓曰,請還收印信僞造罪人孫自哲減死定配之命。新除授司諫院司諫崔啓翁,時在全羅道南原地,請斯速乘馹上來事,下諭。答曰,不允。下諭事,依啓。
安東府使李震休辭職上疏。入啓。答曰,省疏具悉。被誣曲折,予已知之,卿其從速察任。
午時,上御熙政堂晝講。知事金宇杭,特進官金重器,參贊官李震壽,侍讀官李世最,檢討官鄭栻,假注書李廣道,記事官李挺周,閔致龍,武臣白時耉,入侍。上進講春秋集傳第二十一冊昭公篇,親讀前受音,自劉子·單,止罪自見矣一遍訖,世最,進讀新受音,自夏六月,止豈其然乎?讀至夏侯齧之齧字曰,反切作俱結,當作血字音讀之。上曰,然。世最讀訖,上親讀新受音一遍訖,復展蔡侯東國章,世最進釋文義曰,蔡侯東國,前此未有著見處,而此以卒于楚書之者,貶其失德也。栻曰,東國與楚,有不共〈戴〉天之讐,而必以卒于楚書之者,著其忘讐之罪也。且蔡,中國也。楚,夷狄也。以中國之諸侯,朝于夷秋,則亦春秋之所不與也。九行缺今日殿下之發於政令者,莫非仁之一字,一言一事,未嘗不本於仁民愛物之心,群下之感悅,爲如何哉?比者,軫念關東民弊,特令蠲除貢蔘,至於備忘中,特言宋神宗不索燒羊之事,德音勤懇,仁意藹然是心,群心,孰不感動而歡忭哉?苟能推廣此心,無少間斷,凡於政令事爲之間,如有一毫之害民者,無大無小,必加省察,常以究實德行實政爲務,則深仁厚澤之及民者,豈有量哉?卽今飢荒荐至,災異沓臻,若不務行仁政,而徒事文具之末,則民無可保之策,而國無可安之日矣。伏願殿下,凡有可以利益於民者,必詢問廟堂,講究而行之,使仁政實惠,得以廣被焉。上曰,儒臣推衍文義,陳戎切至,予當加意焉。世最曰,孟子有言,徒善不足以爲政,雖有仁心,而不能行實政,則民不被其澤矣。下番所達,誠切至之論也。上展吳敗頓·胡章,世最,進釋文義曰,吳之伐州來也。楚帥六國之師以救之,而六國之師皆敗,至於兩君滅焉,則楚之弱,可知也。六國,楚之與國,而是役也,楚實主之,則經文宜書楚,而所以不書者,以楚師,見六國之先敗,未及戰而奔之故也。栻曰,吳人以詐取勝,先敗六國之師,而楚則實未及戰,故不但不着楚字,亦不着戰字矣。吳不書子字者,蠻夷之也。蓋春秋書法,夷狄交相敗則不書之,必敗中國而後書之。吳敗中國自春〈秋〉未之嘗有,今始創見,故特書之矣。上展天王居于狄泉章,栻曰,書天王居于狄泉,而不言立者,以敬王當立,又能立矣,而尙有子朝故也。書以天王,則雖不言立,而名已正矣。其下書以尹氏立王子朝,則尹氏篡立之罪,子朝不當立之意,自可見矣。世最曰,尹氏,天子之世卿也。書尹氏,以見子朝,非國人之所欲立也。稱氏者,以著尹氏之爲世卿也。春秋書法之微奧而謹嚴,於此可見矣。宇杭曰,因觀象監啓辭,日月蝕法釐正事,本監官員入送,而彼無冒禁鬻技,必將刁蹬其價,令該曹優給事命下,而本曹經費甚艱,災荒如此,前頭事極爲可慮。曾於行用曆釐正時,以運餉銀取用矣。今番則以管餉所儲銀,量宜給送之意,分付本道,何如?上曰,依爲之。擧條金重器曰,儒生因文義陳達之語,無非保民之至意,而小臣別有所懷,惶恐敢達矣。曾在丙戌年,臣適待罪軍門,出巡操鍊,出於八年停廢之餘,則軍容之不成貌樣,無足怪矣。至於試藝射手,彎弓發矢者,十無一二,砲手之能解藏放之法者,亦絶無而僅有,全昧藏放之法者,未免借手於稍解者,所見極爲寒心。罷巡後,狀聞中雖不無論列軍兵之技藝,而亦有所未詳,故一欲入對陳達,而未果矣。今以畿伯狀聞回啓見之,則軍兵聚閱等事,一倂停止,在百姓則誠有一分除弊之幸,論以詰戎之政,則極有疎虞之慮矣。畿輔三鎭,水原·南陽·長湍,而水原則自是獨鎭,其所聚集,不過本府之民,南陽·長湍,雖有管下各邑,遠不過六七十里也。一日操鍊,一日試射放,則竝其去來,不過四日,四日資糧,一斗米足矣。帥臣巡操,則列邑之廚傳,軍兵之等待,必至多日,誠有弊矣。若使各營將,聚閱習操,則弊不至大段,而其有益於戎政則大矣。凶荒連仍,軍務長廢,每因飢饉,一任停止,則軍無可鍊之日,而將爲無用之兵矣。帥臣巡操,雖難爲之,而若令該營將爲之,則此不過數日間耳。聚閱習操試射放等事,令該將擧行,何如?宇杭曰,軍政久廢之可慮,誠如將臣之言,而年事之慘,畿內尤甚,各邑聚軍之際,必費許多日字,凶歲民弊,豈其小哉?重器曰,小臣亦嘗巡歷,故習知其道里遠近,日字久速矣。若令該營將爲之,則不過三四日矣。宇杭曰,雖使本邑爲之,必費五六日,此時貧民之裹糧往來,豈不難乎?震壽曰,小臣,曾於丙子年間,以私故往嶺東,親見三陟營將巡點之時,則軍兵之往來等待,至於七八日之久,其爲貽弊於民間不小,故小臣還京後,適忝臺職,論罷其營將矣。今年凶歉,畿輔尤甚,此時軍兵,裹糧尤艱。將臣雖以戎政爲憂,有此所達,而道臣旣以停止之意啓聞,則有難更爲變通矣。重器曰,軍政極爲可慮,故向以此意,問於大臣,則大臣之意,亦以爲然,令小臣或陳達或狀聞變通,故敢此仰達矣。上曰,近來連凶,久停操鍊,軍政誠爲疎虞,將臣之言,亦有意見,令廟堂稟處,可也。擧條重器又曰,摠戎廳與三軍門有異,軍卒雖皆在鄕,惟七邑標下軍,則在於京中,而太半仰役於人家之類也。旣無給料之事,而常時使喚,則無異於三軍門,實無支保之道,故中軍給保者,蓋出於此。自釐正廳罷保之後,軍兵失保,今將離散,難可收拾矣。上年守禦廳亦以軍兵給保之意,陳達變通矣。旣罷之保,今難還給,而如令軍卒,各自得定其保,則雖以其子姪定之,亦不難矣。事甚便好,故敢達。上曰,令廟堂稟處。擧條
上在昌德宮。停常參,只晝講。
金演啓曰,明日常參·經筵,取稟。傳曰,只晝講。
孟萬澤啓曰,大司憲兪得一未肅拜上疏,執義未差,掌令丁道復呈辭,掌令申慶濟,持平沈宅賢在外,持平洪廷弼受由在外。今日以監察茶時之意,敢啓。傳曰,知道。
金演啓曰,吏曹判書李寅燁,參判李健命,竝牌招不進,參議趙泰東,承牌到闕下,陳疏退去。推考罷職傳旨,竝捧入,而成命之下,趁未開政,事甚未安。判書·參判,竝卽更爲牌招,何如?傳曰,允。
以吏曹參議趙泰東牌不進罷職傳旨,傳于金演曰,推考傳旨捧入。
金演啓曰,吏曹參議趙泰東,只推勿罷事命下,故推考傳旨捧入矣。更爲牌招,使之參政,何如?傳曰,允。
孟萬澤啓曰,吏曹判書李寅燁,參判李健命,再招不進,罷職傳旨捧入,而開政命下之後,尙今遷就,事甚未安。判書·參判,所當更爲牌招,今日日勢已暮,一日三牌,亦有傷於事體,何以爲之?敢稟。傳曰,明日開政。
領議政崔錫鼎箚子。大槪,臣於御札別諭之下,不敢偃然退伏,玆以扶病來就私次,而顧臣情地,終難仍冒於職任,更申危迫之懇,冀蒙解免,仍許臣優游散秩,以卒天地生成之澤事。入啓。答曰,省箚具悉卿懇。日昨手札,諭告備悉矣。卿不我遐棄,幡然入城,心之欣幸,曷有其已?目今廊廟空虛,事務都廢,以卿體國之誠,胡不念及於此耶?大臣去就,關係不輕,其不可袖手恝視也,決矣。須體此意,卽起論政,毋孤日夕思想之心。仍傳于金演曰,遣史官傳諭,與之偕來。
午時,上御熙政堂晝講。知事金宇杭,特進官尹就商,參贊官兪命雄,侍讀官李世最,檢討官鄭栻,假注書李廣道,記事官李挺周·趙之重,武臣李諿入侍。上進講春秋集傳第二十一冊昭公篇,親讀前受音,自夏六月蔡侯卒,至豈其然乎一遍訖,世最,讀新受音,自八月乙未地震,至失此義矣一遍,上讀新受音一遍訖,上展乙未地震章,世最,進釋文義曰,昭公之入晉,將以請叔孫婼也,而中懼晉之不納也,遂託疾而返,春秋因其託疾而書之,以免其不得至晉之恥,此亦爲國諱之意也。蓋人君一言一動,不可自輕,晉雖不足畏,豈可以叔孫之故,自輕其身,還赴於隣國也?晉若可畏,則初不須往,何必至河而復哉?昭公之庸暗,於斯可見矣。七行缺孟子曰,不恥不若人,何若人有?又曰,恥之於人大矣。人君恥不若唐·虞,則可以成唐·虞之治,恥不若漢·唐,則亦足爲漢·唐之治,以恥之大小,而治之汚隆係焉,可不於恥字上加意焉?上曰,然。栻曰,方今艱虞溢目,政令多闕,不但有媿於古昔帝王之治,未遠遜於漢·唐以下之少康,伏願殿下,加意於恥之一字,必以治道之不如古爲恥焉。有恥而知奮,自强而爲善,則其於爲治乎何有?然而旣恥而知奮,且能留意於立心工夫,然後可以有爲。古語云,精神一到,何事不成?立心者,挽回世道之大根本也。上曰,儒臣縷縷陳戒,予當各別留意焉。上展叔孫舍,至自晉章,栻進釋文義曰,叔孫舍自晉始歸,始焉見拘,終乃禮而歸之,則其賢可知也。故特書此以褒之。世最曰,有叔孫舍之賢,而昭公不能用,則其有恥而不知憤,宜矣。上曰,然。上展冬吳滅巢章,世最,進釋文義曰,土地人民,諸侯之寶也。湯以七十里,文王以百里,爲政於天下,苟不能明其政刑,則雖四境之內,亦不得保矣。卽今南北無警,方內又安,古人制治之要,每在於安不忘危。故孟子曰,及是時,明其刑政,致大國畏之。伏願殿下,留意焉。上曰,然。上展夏叔詣會晉章,世最,進釋文義曰,尊周之義,出於秉彛之心,而當王室之有難,諸侯無勤王者,則當時人心陷溺,而不知有臣之義矣。子大叔一言,能令范獻子知懼,則豈不以尊王之義,辭嚴義正而然耶?黃父之會,十諸侯同心戮力,共謀王室,則宜有美之之辭,而此無美辭者,何也?豈非翊扶帝室,綏定王都,自是諸侯職分而然耶?栻曰,後世以濫賞,報臣子所當爲之事,爲臣子者,亦受而不辭云者,胡氏此語極好。賞典人主所以激動人心者也。百官之盡職,自是職分內事,然而人主厲世磨鈍之方,惟在於是,亦不可以例廢者也。如有濫賞之失,則非所以激勸人心,而反有弊矣。八行缺宇杭曰,諸臣之言,誠切至矣。賞者,切不可濫施也。上曰,勿爲過濫而已,宜矣。宇杭曰,近因年事之頻凶,人有聚穀者,必用激勸之道,故爲守令者,多般拮据,必以聚穀爲事,而穀生於何地?不過百姓之所有也。守令意在聚穀,而救活百姓之心,未必有之也。至若要譽百姓者,其弊終至於免稅,此乃難繼之道也。弊端漸生,官事不成貌樣,終棄其邑矣。栻曰,近來軍器別備者之蒙賞,尤爲無據。所謂軍器別備者,非有他能也。虛張弓矢之數,以爲邀賞之計,而庫藏舊物,則棄置而不爲修補,所謂新造者,亦不精緻,但於一時依樣而爲之,只爲蒙賞之計,殊極痛惡矣。此後則軍器切勿許別備,但令修備舊物,似宜矣。就商曰,軍器勿許別備事,曾有定奪矣。宇杭曰,軍器別備者,統制使狀啓,則例爲加資矣。栻曰,守令之當施賞典者,或賜表裏,或賜馬而褒之則好矣。若用加資之典,則希功徼賞者,甚多矣。宇杭曰,古者職秩之至於金玉者,絶無矣。近來則聚穀者,多爲堂上,此可見近來賞典之太濫也。世最曰,爲守令者,自多干譽希賞之事,此在朝家審其賞典也。上曰,違道干譽者多矣。近來善治者,專事要譽,故予於褒啓守令論賞時,貢賦之納未納,必令戶曹先査者,亦有意矣。栻曰,要譽於民者,每爲除稅,以悅其心,除稅雖勝於侵虐,而百姓應納之物,何可不捧乎?守令不思大體,先事小惠,擧世皆然,寧有如此之時乎?世最曰,列邑一經善治守令,則無一完全之邑者,以其要譽故也。所謂善治守令,不能擧職,徒事要譽,則其邑皆爲弊邑矣。上曰,然。遂掩卷。就商曰,捕盜廳有不可不變通之事,故惶恐敢達。癸未春,小臣待罪本廳也,慓悍無賴之徒,橫行郊外,怯掠行人,隱身松林之間,出沒作賊,而本廳軍官,去來數少,無以遍察,故以禁軍之在郊外者二十人,定爲加設軍官,分屬左右廳,除其本番,專爲機察之意,榻前定奪,俾察江郊等處,則賊患稍息,顯有其效矣。但禁旅異於他軍,入番之外,或有公故及受由者,代番之際,極其苟艱,故渠輩齊訴本監,則其時判書李寅燁,陳達於榻前,還令入番,自此以後,渠輩厭其兩役,漸至怠慢,有乖於當初加設之意,而蓋禁軍番次之苟艱,亦由於此。今若於左右廳,最不緊要處八處減數,仍令還入本番,其餘十二人,依前除番,專意調察,則其在預防之道,實爲兩便。故以此,小臣相議于本兵及左大將,則皆以爲然,故敢此仰稟。上曰,減數爲之。就商曰,減數軍官之通符,當爲還納于政院矣。擧條世最進伏,近來在外臣僚之除拜職名者,未卽承命上來。向者金興慶,除拜四朔,終至遞免矣。卽今修撰沈壽賢,已過三朔,尙不上來,雖未知病故之如何,而經筵進講,禁直替代,每患苟簡,其在事體,殊涉未安,宜有別樣申飭之擧矣。栻曰,館錄當前,入直上下番外,在京無故,可行公者絶無,而壽賢除拜三朔,尙無上來之期,殊涉未安矣。上曰,壽賢之不來,雖未知疾病事故之如何,而事體未安,推考申飭,可也。擧條遂退出。
上在昌德宮。停常參,只晝講。
下直,阿山萬戶金舜敏。
備忘記,今下弓矢,阿山萬戶金舜敏處給送。
李震壽啓曰,明日國忌齋戒,明明日正日,二十四日敬寧殿奠酌禮擧動。此三日,視事,頉稟。傳曰,知道。
政院啓曰,吏曹郞廳來言,今日開政事命下,而判書李寅燁,參判李健命,參議趙泰東,俱以病不來,不得開政云。判書·參判·參議,竝卽牌招開政,何如?傳曰,允。
假注書金始㷜書啓,臣敬奉聖批,傳諭于領議政崔錫鼎,則以爲,臣蒙被罕有之異恩,不敢偃然退伏,强扶疾骸,來就城裏,以爲粗伸分義之計,而顧臣今日情地,決無從他橫逆,冒據職任之理,擬將文字,連次控籲,以期早釋重負,小安私分矣。卽伏承箚批,不惟不賜允許,諭以卽起論政,詞意益加勤懇。且有史官偕來之命,臣稽首奉讀,尤不勝兢蹙之至。旣承寵諭之頻繁,重煩王人之來守,義不容復有違慢,而所患賤疾,感傷頗重,方在昏昏頹頓之中,末由趨承,臣罪萬死,謹當更擾危悰,以干嚴聽云矣。臣旣承偕來之命,今姑仍留之意,敢啓。傳曰,知道。
謝恩,輔德李允文。
有政。兵批,以李師尙·閔鎭遠·李坦·李㙫·趙爾重·崔鼎鉉·吳重周付副護軍,孟萬澤付副司直,趙龜鼎·李相益·李萱·李海朝·崔希卨·韓後瑗付司果。
右副承旨孟萬澤上疏。大槪,臣於直廬中,猝得寒疾,症情危劇,決難供仕,敢陳病重實狀,冀蒙恩遞,以尋生路事。入啓。遞差。
京畿監司書目,楊州牧使朴昌漢本州民瘼上疏上送事。啓。答曰,省疏具悉。疏辭令廟堂斯速稟處。
同副承旨李師尙上疏。大槪,臣於病伏鄕廬之中,銀臺新命,忽下於千萬夢寐之外,召旨遠辱,在臣分義,卽當趨承,而第臣有萬分難冒之情勢。又有萬分難强之病狀,縣道封章,以請處分矣,適値道臣以檢田,出巡遠地,數日之間,難以登徹,所叨職名,一刻虛帶,亦有所未安。更使家奴,直呈本院,伏乞聖慈,亟命鐫削臣職,以便公私事。入啓。答曰,省疏具悉。廷師陷人之狀已著,則於爾,別無嫌端,從速上來察職。
右承旨兪命雄,左副承旨李震壽上疏。大槪,臣等於今日重臣筵奏,有不敢晏然者,乞遞臣等之職,以安賤分事。入啓。答曰,省疏具悉。爾等勿辭察職。
上御熙政堂晝講。知事趙泰采,特進官南致熏,參贊官趙泰耉·兪命雄,檢討官鄭栻,假注書尹陽來,兼春秋趙之重·李挺周,武臣李命徵入侍。上講春秋集傳第三十二篇,自有鸜鵒,止宜矣。泰采曰,頃伏見高山察訪韓以原狀啓,則南兵使柳星樞巡歷時,乘轎作行事,至於請罪。朝家旣許察訪以糾檢之任,則便是外臺,隨事啓聞,職責當然,而第高山與南兵使,爲上下官,則今此狀啓中,以渠輩等語加之,全無相敬之意,事體殊甚未安,合有警責之道。高山察訪韓以原,推考,何如?上曰,啓聞請罪,誠是矣。特以武夫而忽之,措語之間,無上下官體貌,所達宜矣。推考,可也。又啓曰,南兵使柳星樞,旣有高山察訪請罪狀啓,則惟當輟巡還營,以俟朝家處置,而不此之爲,偃然馳啓,至以重患眩症,單轎擔行等語,煩諸文字,其在事體,豈容如是?毋論單轎與屋轎,星樞不至衰老,則武將之舍騎而轎,殊涉自便。昔年閔暹亦以乘轎被罪,設令星樞因病乘轎,固有其罪,而馳啓自明,尤極猥越,如許狀啓,政院固當請推還送,而只請推考,循例入啓,可謂失體。柳星樞違法縱恣之罪,不可以推考薄罰而止,請命罷職。上曰,依爲之。泰耉曰,臣待罪成均館,故敢有所達。三月三日,九月九日儒生課製與武士春秋都試之規同,固出於勸課之意,而近緣主文無人,久未設行,今年九日製,亦以退行頉啓,允下之後,姑無更稟事矣。槪九日製賜第,其來已久,而三日製,因先臣陳白,始許賜第矣。上曰,儒生課製,一年四次,乃人日,三日,七夕,九日也。泰耉曰,四次之中,三三,九九優等居首者,別爲勸奬,直赴殿試矣。己卯科獄後,仍以廢之,士子輩莫不落莫失望,下詢諸臣而處之,何如?南致熏曰,武臣則多有直赴殿試之規,而近來儒生課製,無賜第之擧,朝家勸奬之道,反不如武士矣。上曰,一年四次中,三三,九九,直赴殿試矣。己卯科獄,情狀絶痛,故仍此變通,竝與三·九,而只許會試矣。諸臣所見,何如?泰采曰,壬午·乙酉謁聖科,適在四年之交,故今年八九月之間,當爲謁聖之說,盛行於中外,士子輩做習功令,磨勵翅企,無科之時,尙冀倖有,況此應設之節製乎?當初九日製,則直赴殿試,而三日製,則鄭樸後,無賜第之擧,臣叔父陳白定奪,自趙大壽,始爲賜第,己卯科獄一出,自上深惡士習之不美,柑製外兩節製,則不許直赴矣。三三·九九兩製,雖不可盡爲復舊,而其中優等入格,間以特恩賜第,則似合於勸奬之道。上曰,己卯以後,不爲直赴殿試矣。栻曰,節製以不爲賜第之故,儒生輩或有不赴者,殊非勸課之道矣。致熏曰,近來節製無賜第之擧,士子無不落莫,泰耉建白之言,誠是矣。九日製居首者,則依前例賜第爲好,而其他節製,則視其優等,或時有聳動之擧則可矣。科事爲重,不可濫施矣。栻曰,定以某科賜第之說,非在下之所敢請者也。泰耉曰,科獄之後,變通科第,庭試謁聖,小取額數。至於節製賜第,亦爲寢閣,豈可懲一種奸細之徒,仍爲廢多士勸奬之規乎?儒生輩擧皆抑鬱者,固其宜也。上曰,九日製賜第已久,人日·七夕,直赴會試,而三日及第,則因先卿所達,自趙大壽始給之矣。己卯科獄,情狀絶痛,故其後節製四度,不爲賜第,儒生之缺望鬱抑,固無足怪。今後九日製依前賜第,可也。泰耉曰,卽今無大提學,似未得設行矣。泰采曰,臣於昨年待罪春曹時,掌令李翊漢,陳疏請行節製,臣以爲,大提學雖未出仕,兩館提學,亦可爲之,故以令政院稟旨,變通設行,而此後節製,必於當月內爲之之意,陳達蒙允。其後政府定日出令,牌招藝文提學崔錫恒,設行製述矣。卽今文衡未差,此月餘日無多,而大臣似當不久出仕,昨年之例,可以擧行,故臣等在外相議,敢此仰達矣。泰耉曰,卽今大臣有故,似難卽爲擧行,在前如此之時,或有別樣設行之規矣。上曰,令提學及承旨,進去製來,可以爲之也。以上朝報
輪對時,典設司別提沈澳啓曰,本司諸員元額六百四十名內,二十五名立役於本司,其餘則收布,逐朔給料。己卯年,自備局減省一百四十名之後,一年所收,不能支供一年應下之數,而又因災減或停捧,每年減縮,卽今不給朔布者,通前後已十五朔。立役諸員輩,以外方陞差之人,客地無以資生,渙散之勢,迫在朝夕。今秋陵幸時,亦以此狀,上言於駕前矣。若不趁今變通,則大小祀享及擧動時排設等事,必有生事之患。其十五朔未收料布,特令戶曹,計朔題給,或以留儲銀數三千兩,許貸本司,庶有支保之道矣。又己卯所減百四十名,自廟堂已有還給之令,而聞釐正廳,特無主管堂上,不能趁時擧行云,特令備局,急速劃給,俾爲趁今年收布之地,何如?上曰,待備局回啓,處之也。典設司謄錄
吏批,以吳命禧爲平安都事,李濟爲承旨,姜銑爲右尹,權始經爲開城經歷,朴泰恒爲驪州牧使,兪命凝爲執義。
上在昌德宮。停常參·經筵。
右承旨李敏英牌不進,依承傳罷職。
政院啓曰,敬寧殿奠酌禮時,承旨不可不備員。右承旨李敏英,旣已違牌罷職,在前如此之時,則雖値齋戒,亦有變通開政之規,政官卽爲牌招開政,以在京無故人差出,仍卽牌招察任,何如?傳曰,允。
又啓曰,今日爲政事命下,而判書李寅燁,參判李健命,參議趙泰東,皆牌不進,推考及罷職傳旨,今方捧入矣。判書·參判,更爲牌招開政,何如?傳曰,允。
吏曹參議趙泰東牌不進,罷職傳旨。傳曰,只推勿罷。
政院啓曰,同副承旨李師尙,昨日承批之後,卽當入來肅謝矣。卽者自江外送言以爲,昨夕猝得寒疾,症勢苦劇,數日內決無起動入城之望云。奠酌禮日期已迫,承旨不可不備員,而李師尙病勢如此,合有變通之道,何以爲之?敢稟。傳曰,改差。
謝恩,右副承旨李震壽,同副承旨李濟。
假注書金始㷜書啓,臣敬奉聖批,傳諭于領議政崔錫鼎則以爲,臣之情地,決難仍冒於職次,敢罄未盡之衷蘊,申籲嚴聽之下,庶幾矜諒,亟允所辭矣。卽伏承批旨,詞意懇篤,有加於前,臣莊誦再三,益不勝震惶感隕之至。噫,聖明之於愚臣,前後恩禮,夐越常格,入城之後,荐承溫批,而責勉敦迫,至於如此,分義所在,其何敢復有撕捱,以犯辜恩慢命之誅哉?謹當强疾趨造,仰承虛佇之盛意云。大臣旣有承命之意,而臣則旣承偕來之命,姑爲仍留之意,敢啓。傳曰,知道。入來。
領議政崔錫鼎箚子。大槪,更申瀝血之懇,仰瀆嚴旒之聽,伏乞亟允所辭,以遂微分事。入啓。答曰,省箚具悉卿懇。前後批旨,罄竭予意,而一箚再箚,巽讓彌懇,予心之缺然,已不可言,而其有損於事體,爲如何哉?卿之造朝,予日望之,允若玆,罔或改圖,使予必抑鬱而成病也。卿毋困我,速出視事,用副如渴之望。仍傳曰,此批答,使偕來史官傳諭。
上在昌德宮。停常參·經筵。
夜五更,月入軒轅右角星上。金星,入太微端門中。
謝恩,左承旨李壄,左副承旨任舜元,吏曹佐郞李台佐。
明日敬寧殿奠酌禮時,大駕出宮正時,午初二刻。王世子出宮正時,午初初刻。
江華留守書目,九月十六日,十八日,雨雹交下,雷動,晩稻豆太之未及收穫者,多被損傷,而當此收聲之節,連有轟虩之災,變異事。
全羅監司書目,茂朱·咸悅呈,以九月初一日,五日下雪,事係變異事。
上在昌德宮。停常參·經筵。
傳曰,明朝藝文提學命招。
大駕·王世子,詣敬寧殿,入齋室後,藥房·政院·玉堂問安。答曰,知道。
奠酌禮後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂問安。答曰,知道。
大駕·王世子還宮後,藥房·政院·玉堂問安。答曰,知道。
藥房啓曰,臣等伏聞御醫金有鉉所傳之言,自上脚部三里等穴,受灸吉日擇入事,命下矣。依方書推擇,則今月內,皆有拘忌,來月初三日,十二日,爲吉云,而諸御醫等皆以爲,當初受灸之議,蓋出於欲盡預防之道,卽今節序已晩,寒事漸緊,此時受灸,恐有所妨。差待開春,似或得宜,未知何如,敢稟。答曰,不必差待開春,以來月初三日爲之,宜矣。
府啓,請還收印信僞造罪人孫自哲減死定配之命。措辭見上答曰,勿煩。以上朝報
備邊司啓曰,忠淸監司李善溥狀啓,各邑災異,只分尤甚·之次,而稍實邑不爲擧論未妥。當初狀啓中,尤甚三十邑內,尼山等十八邑,差勝於諸邑,之次二十四邑內,公州等七邑,差勝於諸邑云,而旣有稍實之目,有難强爲陞等,而且其所論,亦欠明白,使之改分三等,從速啓聞,以爲稟處之地,何如?傳曰,允。
又啓曰,慶尙監司洪萬朝狀啓,各樣還上,依前凶年例,許令代捧,令廟堂稟處事,啓下矣。在前凶歉之時,米租等穀,難以本色收捧,故以雜穀代捧矣。今年當穀,大抵失稔,本邑之準捧未易。若不許代捧,則明春還分時,必多艱乏之患。各邑還上,本色未納之類,依朝家折定,許以雜役,從民願代捧,而諸道還上,參酌農形,畿內則尤甚邑勿定分數,之次三分之二,湖南則尤甚邑三分之二,之次邑折半代捧,而兩南·兩西則尤甚邑折半代捧,以紓一分民力,宜當以此,諸道及本道,一體分付,何如?傳曰,允。
上在昌德宮。停常參·經筵。
下直,德津萬戶閔汝誾。
平安監司書目,都事李景說,今月初九日,遭父喪事。
禮曹,花坪君時憲,今月二十三日卒逝云。禮葬段,時未復舊,棺槨役軍,令該曹題給,弔祭段,依法例擧行,何如?啓依所啓施行。
政院啓曰,藝文提學崔錫恒,承牌來詣矣,敢啓。傳曰,書題書入。
又啓曰,今日乃賓廳日次,兩司當爲來待,而大司憲兪得一,大司諫李墪未肅拜。執義兪命凝,司諫崔啓翁,持平沈宅賢·洪廷弼在外,正言具萬理呈辭,入啓,掌令丁道復·申慶濟,獻納李頤晩,正言李承源呈辭。兩司無一行公之員,除在外呈辭入啓外,呈告未肅拜人員,竝卽牌招,以爲推移入直之地,何如?傳曰,允。
傳曰,都承旨持此書題,與提學偕往泮宮,儒生等試取以來。
政院啓曰,卽者藝文提學崔錫恒,送言於本院以爲,今月儒生試取收券考次時,弘文提學,依前牌招,一體考次之地云。弘文提學姜鋧,卽爲牌招,使之同參科次,何如?傳曰,允。
傳曰,大臣·備局堂上引見。
引見時,冬至副使徐宗憲改差,其代卽爲口傳差出事及左參贊李益壽,護軍閔鎭遠,釐正廳堂上仍察事及刑曹佐郞閔致龍,兼春秋姑爲減下事,榻前定奪。翰林新薦人李眞儒催促應講事,榻前下敎。前五衛將金鼎鳴,前縣監柳卨敍用事,榻前定奪。
掌令丁道復啓曰,請還收印信僞造罪人孫自哲減死定配之命。措辭見上上曰,勿煩。又啓曰,佐幕之任,自是淸塗階梯,而新除授平安都事吳命禧,性本庸鄙,地望素輕。曾玷騎郞,已多嗤點,且在南邑,貽笑一道,除目之下,物情爲駭。請平安都事吳命禧改差。上曰,勿煩。又啓曰,新除授執義兪命凝,時在京畿漣川地,請斯速乘馹上來事,下諭。上曰,依啓。獻納李頤晩啓曰,臣於頃者,以丹陽郡守金重禹,大同米擅自興販事,有請罷之啓矣。今聞物議,以私賣公穀,旣犯朝禁,則不爲請拿,未免大寬爲非云。臣之本意,論人之際,務在平允,而今以擬律失當爲咎,則臣何敢晏然仍冒於臺次乎?請命遞斥臣職。上曰,勿辭。又啓曰,請還收罪人朴再興放送之命。措辭見上上曰,勿煩。又啓曰,請邊遠定配罪人金琓,更爲拿致王獄,各別嚴刑,期於得情。措辭見上上曰,勿煩。又啓曰,丹陽郡守金重禹,莅任以後,疵政甚夥,沈惑邑婢,以游爲事,擧措之間,多致駭笑。至於大同米,不有朝禁,出給私人,擅自轉販,怨讟滋興,傳播之言,非若泛聞。請丹陽郡守金重禹拿問定罪。上曰,依啓。又啓曰,凡設科取人之外,如節製之許以直赴殿試者,出於一時特恩,特恩非在下者,所敢直請也。日昨筵中,以九日製設行賜第之意,諸臣縷縷陳白,作一定式者,已極未安,而至以謁聖之說,盛行中外,士子輩做習翹企等語,費辭陳請,尤涉猥屑,揆以事體,不可無規警之道。請伊日入侍諸臣,竝從重推考。上曰,九日製直赴,自前有之,而中間變通寢閣,故諸臣有所達,而此非不敢達之事也,何必請推乎?上曰,大司成李晩成,受由下鄕,久不上來,何耶?李震壽曰,臣姑未聞其由矣。上曰,近來朝臣受由,限內不來者,已成弊習,予甚慨然。大司成李晩成,受由出去已久,在前方御慶德宮時,意謂必趁還御時上來,而尙今不來,事體未安,從重推考。
政院啓曰,冬至副使改差之代,口傳差出事命下,而卽者吏曹郞廳來言,判書李寅燁,參判李健命,參議趙泰東,俱以病不進,不得差出云,何以爲之?敢稟。傳曰,斯速差出。
又啓曰,因弘文館草記,下番將未免闕直,令政院稟旨變通事,命下矣。卽當牌招政官,開政差出闕員,而闕門垂閉,待明朝牌招開政,何如?傳曰,允。
吏曹參議趙泰東上疏。大槪,悉暴情病難强之狀,冀蒙恩遞,兼附區區所懷,以備財幸事。入啓。答曰,省疏具悉。疏中飭勵之說,予當留意。下款所論,亦甚得宜,而勿許內遷,亦勿移除等事,竝依施,限麥秋仍任事,自本曹稟處。爾其勿辭察職。
觀象監,巳時申時,下雪。夜五更,月入太微右掖門。啓。以上朝報
引見時,錫鼎啓曰,江都船頭浦築垣董役人等,論賞典事狀啓,昨年啓下,而曾於榻前,以兵判往來江都看審後,稟處事下敎。李寅燁,以其時兵判,欲以往看,而遷延未果,今始往見,而未詳聞其事役顚末矣。監董城築,雖是渠輩分內事,而酬勞施賞,旣有前例,監董將校,不過五六日,此狀啓移送兵曹,使之考例論賞,似合於激勸之道矣。上曰,依爲之。又啓曰,江原監司宋廷奎上疏,論量田事,所當趁卽回啓,而擧措重大,故商確諸宰,往復本道,未卽爲之,復仍小臣之引入,尙不能稟處,故敢達矣。廷奎之疏,請以重臣有威望者,別定均田使·從事官十人,極擇差送,畿·湖·領三道接近處,監官各一百人定送事,而其下五條,乃節目間事也。蓋本道量田,久不爲之。甲子年,故相臣閔鼎重,建請量田,及其畢量作結之後,數三邑結數大縮,春川則所縮至九百餘結之多,事甚難處,姑請待年更擧,其後因循,迄今寢閣矣。大抵關東之地,與三南有異,平地爲元田,山腰以下爲續田,山腰以上禁節菑畬,長養松木,而其處平地小,故元田不多,續田有餘,地力難以定準,故曾於事目中,山田則許令隨起收稅,隨廢給陳,而外方官吏輩以爲,一付量案之後,不可許陳,故民多怨之,而豪右之家,土廣而結小,疲殘之氓,耕小而稅重,此所以一番量田,不可已也。今若一遵甲子所量爲之,則事不至艱大,而若通一道,一時改量,則事甚浩闊。今年年事,雖曰差勝,亦有被災處,此時擾民,亦甚可慮。故與判府事李濡及諸大臣相議,則皆以一時盡量爲難,先試數邑,似宜云,故書問監司,則亦以爲然,營下數邑及嶺東稍勝處若干邑,先爲試量似好,而量田凡事,當使監司,終始摠察矣。從事官若不一時盡量,則不必十員之多數,三員差送似宜,而本道三四邑,有文官守宰之解事者,亦不無蔭官之有察績者,如此之處,使各其邑宰,檢量整頓後,都事或從事官,巡檢爲宜,而大抵二十六官中,從事官往檢處,不過參半矣。他道監官定送事,蓋爲土民多貿貿,且欲速了,而事多不便者。事目中以爲,若有差誤,隨現重究云,土着之人,庶可畏罪而惕念,他道之人,似無如懲戢之理,而況其自他道差送之際,又難保其得人,臣以爲,他道監官定送不可矣。備局堂上,雖未盡會,下詢入侍諸臣,何如?上曰,各陳所見。相愚曰,祖宗朝以重臣差均田使,從事官,多數差送矣。今番則自朝家十分參量,使監司專管者,蓋以宋廷奎,爲政詳明,足以了當故也。若送均田使,則必致騷擾,從事官,亦多弊端,可以參酌定送,而使道內文南守令解事者,主管境內,報使往復爲之,監官則他道借送者,奉行官令,必不如本道之峽邑,雖無識字者,原州·江陵·春川,則素稱多儒,此三邑中儒生,成冊分送,似好矣。姜鋧曰,從事官則差送二三人足矣。他道監官定送,決知其不可矣。宇杭曰,從事官差送與否,皆量田議完定後事也。關東量田之廢,已過百年,故經界無定。臣於待罪淮陽時,見元帳付田結,則僅九百結,而甲子量案爲五千結,淮陽之境,有四日之程,結數之初不滿千,殊甚無謂,而甲子之變爲五千,亦似太過,他邑可推而知,一番改量,則田制可定,而民役可均矣。我國凡事,未及了當,輒生橫議,原州·春川,多有豪右,檢量之政,不便於此輩,故沮戱之言,已爲煽動矣。蓋凶年擾民,亦甚可慮,一時盡量之難,誠如大臣所達,嶺東及營下數三邑,先始爲之則似好,從事官則諸臣所達誠是,他道監官,有弊無益,不如不送,而大抵量田之政,臣意以爲不可已也。鎭遠曰,量田之說,臣亦以爲好矣。經界定然後,民役不均,一番檢量之擧,烏可已也?凶年之餘,一時盡量,誠有騷擾之慮,先試數邑之說,似乎得宜。大抵凡事必於做了後,可知其利害,而大邑有大邑之利害,小邑有小邑之利害,今番試量大小各數邑之後,可知其利害之如何,而量時簡便之法,亦爲漸次曉悟,其有利無害之狀,小民亦皆的知,則雖在凶年,民必樂從矣。夫然後,勿爲土豪訾謗所撓沮,仍任監司,雖至數年之久,委任責成,使之盡量一道爲好,若試量一二邑,旋復停罷,則似無實效矣。從事官及都事,使宋廷奎自辟任使,似好,監官今若先行數三邑,則自無分定他道之事矣。泰老曰,田政國之所重,三十年一改量之法久廢,故三南田制,亦多訛謬,而關東之廢量最久,一番量置田案,似不可已也。第連歲荐飢,東民未蘇,今年稍勝,而災處亦多,一道盡量,乃是大擧,恐有騷擾之弊,而先試數邑,知其有利,則久任監司,仍令責成,如其不利,則更爲商確,待年爲之,似好矣。從事官,監官則廟堂與道臣相議,從便爲之,其他事,當以節目啓下,今不必稟定矣。錫鼎曰,此則未得從容相見,以書問之,而泰采與之半日商確,寅燁·鎭厚,亦貽書問議,所見大抵相同矣。未知何以分付乎?上曰,孟子曰,仁政必自經界始,蓋經界正然後,民役可均。江原道量田之停廢,殆近百年,監司宋廷奎爲政詳明,故欲委以任之矣。今年年事雖如此,今又因循,以待來年,則量田之擧,終無可爲之日。一道之田,雖難盡量,營下數邑及嶺東九郡,趁今年着實爲之,似好。從事官則差送二三人,他道監官,必不着實,而且一道不爲盡量,則可以推移任使,不必他求矣。錫鼎曰,節目間事,不必稟定,而事體亦重,故敢達矣。曾以私書往復監司,則廷奎又送小冊子,而蓋關東,雖與嶺東相近,土品之饒瘠相懸,故垈土及最優之地,以四等爲定,其餘田畓,以五六等遞降,若以大體揆之,則等數雖似太卑,結數比前必多矣。其疏五條中,字長員長,次次告知事,及田案書名兩班,只書奴名,故常漢之名,例多相同,以致訟端之多興。自今定式,二品以上外,直書職姓名事,及繩尺,以大典所載,爲木尺用之事也。此外節目,當依甲子所定,添削啓下,而監司若有別樣所見,則追後往復,務歸至當事,亦當分付矣。此事旣令監司主管,則必假以名稱,然後可重其事,限畢役間,依兼巡察例,以兼均田使,書銜於狀聞中,爲當。從事官事,鎭厚所達自辟之說似好,而曾以此,書問監司,則不爲指名,以朝廷擇送爲請,雖不自辟,當自備局,啓下擇送,而其報狀中以爲,勿論文·南·武,擇送十人云,而今則先試數三邑,從事之數不多矣。以文·南中擇差卽送,似宜矣。上曰,從事官之數,今則不多,文·南中擇送,其餘節目間事,竝依所達爲之,可也。備局謄錄
引見時,姜鋧啓辭,據忠州罪人鄭八翼減死定配事,榻前定奪。刑曹謄錄
上在昌德宮。停常參·經筵。
下直,輸城察訪李塘。
判尹尹世紀三度呈辭。入啓。只遞本職。
傳曰,明日晝講爲之。
吏曹啓目,前結城縣監吳守經,興海郡守南澤,寶城郡守李思晟,興海縣監柳星河,丙戌十月災傷罷黜,已經二年,依法典敍用,何如?啓依允。
備忘記,居首幼學沈瀷,直赴殿試,之次幼學吳遂郁,直赴會試,生員南鶴增·郭鎭基,幼學朴泰謙·閔啓洙·洪龜祚,各給一分。
京畿監司書目,驪州呈,以判府事李畬上疏上送事。啓。答曰,省疏具悉卿懇。今玆恩典,實循舊例,卿其安心勿辭,從容就途,以副予望。仍傳曰,遣史官傳諭。
又書目,高陽呈,以大司成李晩成辭職上疏上送事。啓。答曰,省疏具悉。儒臣疏語,引以爲嫌,殊涉太過。卿其須念事體,作速上來察職。
慶尙監司書目,臣酷被權益平之誣詆,決不可冒居職次,且於分災事,有不容終默者。乞遞臣職,仍治臣罪,令廟堂講究指揮事,上疏上送事。啓。答曰,省疏具悉。危險之說,何足爲嫌?疏末所陳,令廟堂稟處,卿其勿辭,從速察職。
同副承旨李濟上疏。大槪,日昨召牌之下,不敢退伏,趨詣闕外,冒控危懇,適値齋戒,不得登徹。又以奠酌之禮迫近,不敢不出肅陪從,而顧臣情迹,終不可仍冒邇列,素患脚病,又添落傷,決無趨造供仕之望。玆敢申籲,冀蒙恩遞,以靖私義,以便調息事。入啓。答曰,省疏具悉。爾勿過辭,從速察職。
校理李㙫上疏。大槪,母病添重,情理煎迫,新除之下,承牌謹詣於闕外,陳疏徑退,乞蒙罪譴事。入啓。答曰,省疏具悉。爾其勿辭,救護母病。
吏批,以金錫衍爲判尹,李㙫爲校理,鄭栻爲修撰。
上在昌德宮。停常參,只晝講。
下直,北評事宋正明。
正言具萬理三度呈辭。入啓。遞差。
謝恩,修撰鄭栻。
傳曰,明日晝講爲之。
吏曹啓曰,臺諫有闕,政事,取稟。傳曰,明日爲之。
院啓,請還收減等罪人朴再興放送之命,請還收定配罪人金琓,更爲拿致王獄,各別嚴刑,期於得情。措辭竝見上答曰,勿煩。
兵曹判書趙泰采上疏。大槪,臣於諫臣請推之啓,有不敢自安者,乞賜鐫斥,以謝臺議,以安微分事。入啓。答曰,省疏具悉。過當之論,不必深嫌,安心勿辭,速出行公。
上御熙政堂晝講。入侍,知事金宇杭,特進官尹就商,參贊官任舜元,侍讀官李世最,檢討官鄭栻,假注書李廣道,兼春秋趙世垕·李挺周,武臣崔鼎鉉。上講春秋集傳第三十二篇,自齊侯,止至矣。
晝講時,自今以後,晝講時刻差退時,正時更爲啓達事,榻前下敎。
上在昌德宮。停常參,只晝講。
政院啓曰,吏曹郞廳來言,今日爲政事命下,而判書李寅燁,參判李健命,參議趙泰東,俱以病不來,不得開政云。竝卽牌招,以爲開政之地,何如?傳曰,允。
假注書朴聖輅出使,代以嚴慶遂爲之。
有政。兵批,以尹世紀·金鼎付副護軍,朴明梓付僉知,李廷植付副司果,盧天輝付副司正。吏批,以鄭纘先爲正言。
上御熙政堂晝講。入侍,知事金宇杭,特進官尹就商,參贊官任舜元,侍講官李世最,檢討官鄭栻,假注書李廣道,兼春秋趙世垕·李挺周,武臣李夏禎。上講春秋集傳第三十二篇,自夏公圍成,止深矣。
上在昌德宮。停常參·經筵。
下直,載寧郡守李世晟。
中宮殿誕日。大殿·中宮殿·世子宮·嬪宮,政院·玉堂問安。答曰,知道。
中宮殿,二品以上·六曹問安。答曰,知道。
政院啓曰,今日賓廳日次,兩司當爲來待,而大司憲兪得一,大司諫李墪,正言鄭纘先未肅拜。執義兪命凝,司諫崔啓翁,持平沈宅賢·洪廷弼在外。獻納李頤晩呈辭受由。掌令丁道復·申慶濟,正言李承源呈辭。無一行公之員。除在外及呈辭受由人員外,呈告未肅拜之人,竝卽牌招,以爲推移入侍之地,何如?傳曰,允。
傳曰,大臣·備局堂上引見。
謝恩,正言鄭纘先。
鄭纘先啓曰,臣曾忝是職,適有當論不論之失,重被僚斥,因以獲遞。厥後騎省·春坊之除,雖不敢力辭,黽勉冒出,而私心愧懼,猶至今未已。迺者薇垣新命,又及於千萬夢寐之外,臣於是,益不勝慙惶悶蹙,罔知所以自措也。顧此已試僨敗之蹤,固不宜冒沒廉隅,更叨言責之路,而且於本院前啓金琓事,有不可苟然連啓者。蓋於夏間疏決時,臣猥以諫職,獲隨諸臣之後,適當聖上以琓事下詢也,臣旣未詳琓之本罪輕重如何,只見文案中抄略之語,妄以酌處無妨之意,有所仰對。及其退出之後,始聞諸議,皆以爲琓之罪狀窮極,還收之啓,不可不追發云,而臣答以吾於筵中,旣陳意見,今不可自我追論之意矣。今其還收之請,尙在本院,則臣以當初不論之人,其何可掇拾他人追發之論,苟然傳啓乎?旣不得參涉於前啓,則決難冒據臺次,請命遞斥臣職。答曰,勿辭。
引見時,丁道復所啓,平安都事吳命禧,曾擬騎郞之望,人多嗤點,及授南邑之日,且有駭擧,故日昨論啓中,有曾玷騎郞一句語矣。今聞命禧雖得擬望,未蒙天點云,其所參望,已是玷汚,則爲與不爲,無甚差別,而遣辭欠詳,難免其責,臣何敢晏然而已乎?請命遞斥臣職。上曰,勿辭。又所啓,請還收印信僞造罪人孫自哲減死定配之命。措辭見上上曰,勿煩。又所啓,請平安都事吳命禧改差。措辭見上上曰,依啓。正言李承源所啓,請還收罪人朴再興放送之命。措辭見上上曰,勿煩。又所啓,請邊遠定配罪人金琓,更爲拿致王獄,各別嚴刑,期於得情。措辭見上上曰,勿煩。
判尹金錫衍辭職上疏。入啓。答曰,省疏具悉。卿其安心勿辭,從速行公。
吏曹參議趙泰東辭職上疏。入啓。答曰,省疏具悉。爾勿過辭,從速察職。以上朝報
備邊司啓曰,慶尙監司洪萬朝疏中,以勿論尤甚·之次,許給分災事,有請令廟堂稟處事,批下矣。嶺南年事,雖曰失稔,比之畿·湖等處,不無差別,故尤甚邑許給分災,之通一道許給全災,則之次邑中,被災之處,亦當一體蒙惠。當初擅許分災,已涉未妥,朝令判下之後,今何可續續變改乎?追後給災之請,有難許施,以此分付,何如?傳曰,允。
引見時,錫鼎啓曰,頃日京畿監司李彦綱,以摠戎廳三營軍兵點閱停止事狀請,而備局旣已覆啓許停矣。其後摠戎使金重器,又爲陳達於榻前,有更爲稟處之命。監司則爲慮飢歲點兵之弊,有此狀聞,摠戎使則且有戎政廢弛之患,必欲試閱,彼此陳請,俱有所見,而臣頃聞水原府使羅弘佐之言則以爲,前府使尹就商在任時,充補逃故,一齊團束,一番點視,似不可已云。臣意則三營軍兵,當此凶歲,雖不可盡爲聚會,而水原則使之點閱,觀其軍丁之殘健,敎以行伍之排立,似勝於全然廢閣矣。上曰,三營軍兵,雖難一時竝閱,而至於水原,則乃是畿輔重鎭,且已團束,則使之聚會點閱,可也。又啓曰,臣得聞李基夏之言,則訓鍊都監之設置柴場於春川·狼川等地者,蓋爲焰焇煮用之資,頃因江原監司宋廷奎辭朝時陳達,竝與諸宮家屯田,而一體革罷矣。本監旣失柴場之後,則無他支用之路,形勢誠爲窘迫,不可無從便變通之道云。當初革罷,旣出特敎,則有不敢更請仍存,而本監形勢,亦不可不慮,似當劃給代土,而聞自本邑次知,輸納柴木,曾有前例云。未知此規,罷於何時,而今若依此例,自柴場所在官主管,直爲輸送,似爲便當。前日判府事李濡,在相位時,以此意有所仰稟云,而不出擧條,難於奉行,故敢此更稟。上曰,旣罷之後,今難還仍,自本邑主管,從便輸送,宜矣。又啓曰,因閔鎭厚箚子,海西屠肆事,欲爲更稟而未果矣。李彦經,以軍器所用筋角之難於貿用,欲設屠肆一坐,有所請報,而備局初則防塞不許矣。其後更爲請報,所當仍爲防塞,而第西北乃邊上重地,故自前設屠肆,如畿內之廣州·水原等處,以軍器所須,亦設屠肆矣。近來海西有海防疎虞之慮,限朔許設,似無所妨,故以限五朔設欲事,題送矣。自備局題送之後,鎭厚更爲箚論,而旣已限朔許設以五朔,止於歲前,姑爲許之,未知何如。鎭遠曰,大臣,以西北監營,設屠肆爲言,而臣之所聞,有異於此矣。平安道勅使接待之時,例用牛肉,而元無自朝家許設屠肆之事,故李世載爲監司時,痛加禁斷云,至於咸鏡道設屠肆之事,臣元無聞矣。蓋監司乃外臺風憲之職,營中事體,與京中司憲府相同,監營設屠肆,則無以禁止一道,何可與水原·廣州,比而同之乎?臣意則決不可許矣。宇杭曰,牛禁所當申嚴,而朝家使監營設屠肆,大段不可矣。鎭遠曰,西北設有謬規,朝家事體,所當禁斷其謬例,而今乃以西北有謬例之故,仍許於他道,則決知其大段不可矣。相愚曰,大臣之意,在於一時姑許,而諸宰之言,主於執法矣。蓋筋角雖全貿用不難,雖限五朔,亦不可矣。營下乃守令觀感之地,豈許其非法之請乎?世最曰,請設屠肆者,蓋出於販穀賑民之意,而聚穀之道,固非一端,豈無他路乎?屠農牛而聚穀,決不可矣。上曰,只限五朔,則與永許有異,而諸宰之議,亦有所執,勿許,可也。鎭遠啓曰,日昨筵中,小臣以釐正廳仍察事,承命矣。釐正廳事,今已經年,前後申飭,亦非一再,所當趁卽奉行,而第有難處之端,故仰達矣。上年臣與李益壽,同爲句管釐正廳事啓下,而釐正廳許多文書,當初句管者,未及了當,臣則遠在外職,故不知其頭緖,雖陳達之人,猶難知其利害便否,況如臣之全未曉解者乎?自初擔當而精鍊者,乃李寅燁也。每事問於寅燁,然後可以爲之,故與寅燁,約以會宿於公廳,商議停當矣。其時寅燁遭人言,累朔引入,繼而臣與益壽,皆以水原田結事,連在待罪中,終至坐罷,故未果矣。卽今寅燁亦方引入,故昨送郞廳,問以私室同議之意,則答以本職未遞之前,決難參涉於公事云。寅燁出仕,未知當在何時,而成命之下,遷就至此,故惶恐敢達矣。錫鼎曰,頃日以兩臣同爲句管事,定奪啓下,而鎭遠難於專管,有此仰達矣。蓋釐正廳餘軍之未盡區處者,諸各司請得甚急,方欲先充此事,抄出記草,而益壽方在江外不遠之地,此時以書札問議非難,至於寅燁,則雖以不安於銓職,不欲可否於此事,而他司亦方察任,則釐正廳事,似不可引嫌不察矣。若私相往復而爲之,則與公會酬應有異,使之同爲句管,從速區處,似好矣。上曰,依爲之。錫鼎曰,今年凶荒,雖與乙·丙稍異,畿·湖之外,他道亦無免凶之處。在前凶年,則百姓徭役,多所蠲減,今年雖難如前盡減,亦不可無參量輕重,趁早分付之道,故仰達矣。諸道尤甚邑,則當年條諸般身役,特減三分之一,而之次·稍實邑,則使之準捧,至於舊未收身布,則似難盡捧,而上年條,則幾至一半收捧。此則雖當觀勢收捧,而丙戌以上條,則姑爲停捧,未知如何。臣與諸大臣及諸宰相議,則所見大抵相同,而數三宰臣以爲,若以所減言之,則僅三分之一,雖若爲少,而合以計之,則亦多矣。他道年事,比京畿不無差間,京畿尤甚處外,似難減捧云,而臣之意則以爲,旣以尤甚邑分等啓聞之後,只減於京畿,而不及於他道,則民情必以爲不均,朝家政令,當看大體之如何矣。且諸道雖有尤甚處,京畿則與他道自別,大同米宜有量減之事,之次以上,雖難徧及,而尤甚處大同米,減二斗,似好矣。且見京畿監司狀啓,則仁川畓穀全無所收,不可不別樣蠲減云,且於出巡時,來言于臣曰,仁川·南陽·水原等邑,皆是尤甚之最者,而南陽·水原,若比於仁川,則反復爲勝云,仁川之爲其尤甚,推此可知,仁川特減三斗,似好矣。下詢于入侍諸臣,何如?上曰,在外時,必已相議矣。諸大臣各陳所見,可也。相愚曰,在外時,與原任大臣及諸宰,已爲商量,大臣所達,誠好矣。鋧曰,在外時,亦已商確,臣亦無異議矣。鎭遠曰,諸議皆以爲,今年凶荒,京畿尤甚,他道尤甚邑,不當與京畿,爲一體蠲減之政,宜有差等云,此言固然矣,而但念凶歲恤民之政,田賦雖減數斗,小民未蒙其澤,而身役蠲減,最爲實惠。當此非常之凶荒,經費雖曰匱竭,恐不必至於別爲差等。臣意則京畿及他道尤甚邑身布,一體蠲減三分之一,似好矣。上曰,大臣參量陳達之言似好,諸臣亦無異辭,依此爲之。備局謄錄日記廳郞廳李宜喆書。郞廳李重彬校正。
上在昌德宮。停常參·經筵。
獻納李頤晩三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
府啓,請還收印信僞造罪人孫自哲減死定配之命。措辭見上答曰,勿煩。
院啓,請還收罪人朴再興放送之命,金琓更爲拿致王獄,各別嚴刑,期於得情。措辭見上引嫌而退。當初筵對,未詳委折,到今追嫌,無已太過?請正言鄭纘先出仕。答曰,不允。處置事,依啓。
刑曹參判尹就商上疏。大槪,臣於囚人金命彬之供辭,旣被侵詆,且其自明之語,率多誣罔。臣以當初論事之人,有不可晏然者,玆敢略陳委折,伏乞聖明,亟遞臣本兼諸任,以存事體,以安微分事。入啓。答曰,省疏具悉。卿無所嫌,勿辭察職。
判敦寧閔鎭厚箚子。大槪,乞於未出疆之前,往省父母墳事。入啓。答曰,省箚具悉。卿其安心往來焉。仍傳曰,澆奠床備給。
上在昌德宮。停常參·經筵。
李壄啓曰,左副承旨任舜元式暇,右副承旨李震壽病不仕進,廳中位甚不齊,出納之際,事多苟簡。右副承旨李震壽,卽爲牌招察任,何如?傳曰,允。
李濟啓曰,吏曹郞廳來言,今日爲政事命下,而判書李寅燁,參判李健命,參議趙泰東,俱以病不來,不得開政云。判書·參判·參議,竝牌招開政,何如?傳曰,允。
兪命雄啓曰,吏曹判書李寅燁,參判李健命,參議趙泰東,竝牌招不進,推考罷職傳旨,今方捧入,而開政命下之後,不可遷就。判書·參判,更爲牌招,何如?傳曰,允。
李壄啓曰,吏曹參議趙泰東違牌罷職。判書李寅燁,參判李健命,再招不進,推考傳旨,今方捧入,而爲政命下之後,尙不開政,所當更爲請牌,而一日三牌,有傷事體,何以爲之?敢稟。傳曰,明日開政。
假注書朴聖輅書啓,臣承命馳往于驪州北面睡谷村判府事李畬所住處,傳宣聖批則以爲,臣於縷喘未盡之前,欲完父母窀穸之事,而隨分經營,有無稱家誠,不意該曹煩啓,聖慈特軫,追施臣相職時,所被恩寵之命於去位數年之後,自揆逋屛之蹤,冞切兢懼之懷,不敢但以恩及泉壤爲榮,冒昧陳暴,冀蒙裁察,伏承聖批,諭以實循舊例,令臣安心勿辭,德意隆厚,感結幽明,臣何得以常格所罕有,終始爲辭乎?望闕九頓,但有涕淚被面而已。至於從容就途之敎,臣益增悚慄,求死無地。臣病勢日痼,凜凜朝暮,情理所迫,拚死圖事,能自存餘命,以畢丘壠之禮,亦有難必,況可望承命趨朝乎?一息在世,但積罪戾,伏地隕越,不知所達云矣,敢啓。傳曰,知道。
府啓,請還收印信僞造罪人孫自哲減死定配之命。措辭見上答曰,勿煩。
判府事徐文重箚子。大槪,復申前請,冀蒙矜許事。入啓。答曰,省箚具悉卿懇。日昨箚批,已諭決難允許之意矣,更何多誥?卿其須體至意,勿復陳請,安心行公。仍傳曰,遣史官傳諭。
黃海監司李彦經上疏。大槪,重遭意外之人言,且有難强之疾病,懇乞鐫罷職名,以快人心,以安私分事。入啓。答曰,省疏具悉。構誣之說,何足爲嫌?詳定事,令廟堂稟處,卿其勿辭,從速察職。
上在昌德宮。停常參·經筵。
藥房都提調臣李濡,提調趙相愚,副提調金演啓曰,初寒漸緊,伏未審聖候,若何?自今日脚部三里穴受灸事,旣已稟定矣。時刻定以何時乎?臣等敢來問安,竝此仰稟。答曰,知道。無事。受灸時刻,定以午初,宜矣。
中宮殿,藥房問安。答曰,知道。
兪命雄啓曰,吏曹郞廳來言,今日爲政事命下,而判書李寅燁陳疏,參判李健命病不來,參議未差,不得開政云。判書李寅燁,疏本纔已捧入,參判李健命,卽爲牌招開政,何如?傳曰,允。
金演啓曰,吏曹參判李健命牌不進,開政命下之後,經宿遷就,事極未安。判書李寅燁,疏批已下,判書·參判,竝卽牌招開政,何如?傳曰,允。
掌令丁道復啓曰,請還收印信僞造罪人孫自哲減死定配之命。措辭見上答曰,勿煩。
政院啓曰,卽者領議政崔錫鼎,送言于本院以爲,江原監司狀啓,更爲稟處事,命下矣。今日受灸時,原任大臣及備局堂上,以藥房提調入侍,欲爲同時登對稟定云,敢啓。傳曰,知道。
又啓曰,判敦寧府事閔鎭厚,以掃墳受由,今方下去矣。守禦使密符,不敢仍佩以去,請還納矣,敢稟。傳曰,仍佩往來。
又以兵曹言啓曰,今十月初三日,私婢者斤業稱名人,自通化門入來,差備門外擊錚,極爲駭愕,令攸司囚禁治罪,同門守門將金兌吉,常時不能禁斷雜人,以致闌入,亦難免其責,推考,何如?傳曰,允。
大殿受灸後,藥房·政院·玉堂問安。答曰,知道。
朝廷二品以上·六曹單子問安。答曰,知道。
中宮殿,政院·玉堂問安。答曰,知道。
世子宮,政院·玉堂問安。答曰,知道。嬪宮,政院·玉堂問安。答曰,知道。
李濟,以御營廳言啓曰,本廳無軍將官去九月朔試射時,哨官朴之源,未滿四矢,依例汰去,哨官朴世潤,柳葉箭一中,騎芻二中,以矢數計之,則未滿四矢,而騎芻曾有倍畫不爲汰去之規,今亦依此施行,何如?傳曰,允。
又啓曰,吏曹判書李寅燁,牌招不進,參判李健命,再招不進,推考傳旨,今方捧入。參判不可一日三牌,判書所當更爲牌招開政,而日勢已暮,何以爲之?敢稟。傳曰,明日開政。
吏曹判書李寅燁上疏。大槪,有召輒違,罪合萬戮,乞削臣職,以幸公私,兼陳賑事,以備裁處事。入啓。答曰,省疏具悉。疏辭令廟堂作速稟處,卿其勿辭,速出行公。以上燼餘
受灸入侍時,領議政崔錫鼎曰,江原道量田事,因監司狀啓之上來,還下擧條,有更爲稟處之命矣。宋廷奎狀啓中,論例取旨者有三條,其一則雪來早晩,有難的知,始役之後,遇雪則停,雪消則行也。其一則稍實之邑,則願行者有之,此等處則欲先行也。其一則守令中論報難便之勢者,依其言姑停,待年也。後錄數條皆是節目間事,而其中一條,則乃論京從事之有弊,嶺東則使都事營將量之,嶺西四都會,則差送京官事也。各項條件,方欲回啓,而未知聖意之何如,故敢此入達矣。上曰,初則以營下數邑及嶺東九郡,先行事定奪矣。二十九日引見時,諸臣以嶺雪早塞,始役爲難,嶺東則姑停,以待明春,營下先行之意爲言,故下敎亦以爲然矣,定奪後,日暮時始見狀啓,則監司主意,終在於必行量田,雖以守令狀報,有所論列,而嶺雪早晩難知,必欲先行,監司旣欲速行,故使之更稟矣。錫鼎曰,甲子年量田時,使守令爲之,而未能齊一,因此停止矣。卽今則監司必欲先行嶺東,從事官亦欲自京差送,第嶺雪早晩難知,其間停輟,往來俱有難便者。嶺東必欲先行,則九郡皆是名邑,而時任守令,皆已擇差以送,可以堪任矣。大抵量田,不必了當於一時,監司·守令,擔當而爲之,從事則開春後差送,使之檢覈,則可無京官留滯之弊矣。第開春,不過數月之間,先行於營下數邑,似合事宜。監司雖自主管,事必詳審,然後可無欠缺。規模旣定之後,則民心可以鎭定,監官輩手熟之後,亦可分送於諸邑矣。嶺東則依日昨定奪,待春始行,營下數邑,先爲擧行,未知何如。李濡曰,甲子年量田時,數邑不善爲之,故中輟不行,今已二十餘年矣。量田一事,朝家每以爲擧措重大,百姓先自驚擾,亦以爲難行,故如此。監司之鎭定擔當,任怨爲之,實自難得。宋廷奎爲人聰明,到處有聲績,今欲決行量田,而乃得此人,誠幸矣。第作事說時易,做時難,必得謹始,可無後弊。營下數邑,若得先行於一二月之間,則監司可以詳知其利病,民心初雖驚擾,及見營下之善成,則必將鎭定,守令·監官,亦皆有所聞見而知之,宜先試之於營下者,政以此也。規模詳定之後,則無論嶺東西,隨而行之,亦不難矣。相愚曰,判府事李濡所達之言,誠是矣。金演曰,臣意以爲,量田雖以民弊爲慮,難於作始,而此見道臣狀聞,則方整備以待云。旣有任事之人,則規模旣定之後,行之何難乎?臣嘗待罪於東邑,故頗熟其形勢矣。嶺東之民,皆以結役之太重爲難。廟堂若下嶺東待後之意,則道臣與民情,擧將落莫而失望,嶺東仍令一體行之,似好矣。上曰,當初則以嶺東年事稍勝之故,欲爲先行於九郡及營下數邑,而慮其早雪嶺塞,嶺東則姑令停止,使之待明春定行矣,及見狀啓則,民情預望,守宰企待云,斯速分付擧行,可也。不然則冬前勢難行之,不可不作速分付矣。擔當之人,着實擧行,則事可成矣。監司以詳明之人,銳意欲行,民情亦如。關東二十六邑,而嶺東九郡及營下數邑,猶未爲參半也。一半先行,則可知前頭之勢,未試處追行之時,手亦可熟矣。卽今非欲盡量一道,前頭自當審其利病而爲之矣。嶺東九郡及營下數邑,一依前日定奪而行之,節目間事,與監司往復,消詳而行之,似好矣。錫鼎曰,聖敎如此,當依此分付,而京從事,不無難支之端,一邊使守令爲之,都事瓜期,在歲末云,前期差送,則可以檢察,仍以此意,分付矣。上曰,依爲之。錫鼎又啓曰,黃海監司李彦經上疏,啓下備局,有稟處之命矣。詳定節目,已盡磨鍊,今何可因一鄕生之疏,而辭免乎?向者彦經,上送詳定冊子三卷,詳陳其已畫規模,有所問議,故各樣穀物,量宜區處之道,臣與判府事李濡,消詳議定,付籤下送,又以待啓聞,更加商量後,當爲頒降之意,爲答矣。此事旣已垂成狀聞,以爲從速施行之地,何如?海西人士及守令,連有往來者,故臣得聞其道內物情,則中小邑守令及民人,無不便之云。大邑守令,則雖曰厭苦,而其所磨鍊,亦足以支用,其規模之均齊詳察,有便於公私,推此可知矣。旣已講定,且盡磨鍊,若令從速施行,則庶可行西民倒懸之急矣。大抵各邑出米,隨其輕重苦歇,分等以定,而最輕者十斗,以二斗遞加,分爲四五等,至於營需米·官需米·進上價等,又皆參酌磨鍊,一依湖西例而爲之,故主管堂上,亦稱其便好矣。上曰,自廟堂有分明指揮之事,然後可以擧行,斯速狀聞之意,卽爲分付,可也。備局謄錄
上在昌德宮。停常參·經筵。
藥房啓曰,伏未審夜來,聖體,若何?今日受灸時刻,依前定以午初,宜當。臣等仰慮未已,敢來問安。答曰,知道。無事矣。中宮殿,藥房問安。答曰,知道。
任舜元,以都摠府言啓曰,今日入直軍士,中日習射,請出標信。傳曰,知道。
政院啓曰,吏曹郞廳來言,今日爲政事命下,而判書李寅燁病不來,參判李健命陳疏入啓,參議未差,不得開政云。判書李寅燁,卽爲牌招開政,何如?傳曰,允。
李震壽,以兵曹言啓曰,今十月初四日,童蒙李崇休稱名人,自金虎門入來,差備門外擊錚,極爲駭愕,令攸司囚禁治罪,同門守門將崔世柱,常時不能禁斷雜人,以致闌入,亦難免其責,推考,何如?傳曰,允。
李濟啓曰,吏曹判書李寅燁,牌招不進。開政有命,今已累日,一向遷就,事甚未安。參判李健命,疏批已下,判書·參判,卽爲牌招開政,何如?傳曰,允。
大殿受灸後,藥房·政院·玉堂問安。答曰,知道。
中宮殿,政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
大殿,朝廷二品以上·六曹單子問安。答曰,知道。
李濟啓曰,吏曹判書李寅燁,再招不進,參判李健命,牌招不進。判書李寅燁,非但一日三牌,有傷事體,今方待命於金吾門外云。參判更爲牌招開政,何如?傳曰,參議罷職之代,問于大臣差出,判書勿爲待命事,分付。
掌令申慶濟啓曰,請還收印信僞造罪人孫自哲減死定配之命。措辭見上今年穡事之歉,無異乙丙,未及冬節,流散相續,閭里之間,生意索然。當此之時,按道之臣,所當宣布德意,撫摩軫恤之不暇,而忠淸監司李善溥,巡歷之際,列邑民人,什百爲群,挾路呼訴,欲陳被災之慘,則善溥厭其紛鬧,不少假借,至於捽入杖罰,而斥逐之,此豈停車問疾之義哉?民情之抑鬱,聽聞爲訝,不可無規警之道,請忠淸監司李善溥,從重推考。治盜之政,討捕使專管,而苟不能明以察之,公以平之,則名爲治盜,而害及平民者,多矣。尙州討捕使李鳴夏,到任以後,多行不法之事,徒尙威暴,不思明覈,所捕賊援,未及究竟,皆斃初訊,枉死相續,此豈朝家委以重任,區別玉石,鉏奸救民之意哉?且以本州居安·金·趙三姓人爲軍官,鳴夏一從其言,隣里之人,所嘗見忤於此三人者,則勿論形迹疑似與否,發軍掩捕,稱以隱賊。士夫家祠宇·殯廳,破門搜括,恣意作拏,以爲自己修郄之地。平民稍有財産者之人,私自結縛,佯若捉告,則多給賂物而得脫者,不知其數。自春至夏,一境騷擾,農民多所失業。監司推治其軍官,而鳴夏恬不知改,復差軍官,束伍逃故磨勘之際,循情受賂之說,至播隣境,聽聞駭惋。如此不法之人,決不可仍畀討捕之任,以貽凶歲生民之害。請尙州討捕使李鳴夏罷職,其作弊軍官,令本道從重科罪。答曰,不允。
正言李承源啓曰,請還收減等罪人朴再興放送之命。請邊遠定配罪人金琓,更爲拿致王獄,各別嚴刑,期於得情。措辭竝見上刑曹參判尹就商之除授本職,固已未厭於物情,而且聞國朝故事,捕將不得兼帶秋曹,猶兵曹堂上之不得兼管摠府,蓋官方體例然也。況治盜之法,初自該廳取服後,例爲移送秋曹,而覆問時,輒憑該廳文書,則其考覈之際,不無妨礙之端。故相臣李浣,故判書申汝哲,曾以捕將,除拜刑判,而竝與辭遞。今就商之初不免訴,晏然行公者,或由於未諳體例之致,而到今物議頗騰之後,則就商亦豈不聞,而迄無自處之擧,其傷廉隅而損事體大矣。不可無規正之道,請刑曹參判尹就商遞差。騎省郞廳,乃淸選階梯,而佐郞李挺周,爲人險詖,行己麤悖,曾在首善之地,凌轢多士,侵虐泮隷,多有駭擧,人皆唾鄙。伊時掌齋議者,至以作拏泮宮,名檢掃地等題目,重施儒罰,則其不齒士類,見棄公議,可知也。猥占科第,得通仕路,春部郞僚,亦云濫矣。及授本職,物情俱駭,久而未已,請兵曹佐郞李挺周汰去。答曰,不允。
李震壽,以兵曹言啓曰,忠壯將張用漢,病重不得行公,呈狀乞遞,今姑改差,何如?傳曰,允。
任舜元,以備邊司言啓曰,關東量田,營下數邑及嶺東諸邑,爲先擧行事,榻前定奪矣。均田使依兼巡察例,單望擬入,從事官則亦爲另擇可合人,三員抄啓,而秋序已盡,田事方急,營下一員,數日內使之下去,而嶺東則觀勢發送之意,敢啓。傳曰,知道。
備邊司薦,以李濟爲吏曹參議。
李震壽啓曰,新除授吏曹參議李濟,以承旨入省記,方直本院,而肅謝開政之際,必致夜深,何以爲之?敢稟。傳曰,明日開政。
吏曹參判李健命辭職上疏。入啓。答曰,省疏具悉。卿其勿辭察職。
都承旨金演,右承旨兪命雄,左副承旨任舜元,右副承旨李震壽,同副承旨李濟等疏曰,伏以臣等,卽伏見吏曹參判李健命辭疏,則以疏單之不捧,侵詆臣等,辭意深緊,至以惟意伸縮,無少顧藉爲說,臣等誠不勝訝惑之至。以疏言之,則政官初疏,承批之後,於其再疏,一例不捧,中間判書·參議疏本之得徹,以其有所懷之附陳也。以單言之,則參議呈辭,旣有還給之命,他堂上之長單,不得率易更捧,事體然也。今其爲言,若以臣等,有所取舍阻搪者然,居出納之地,而伸縮疏單進退之間,則罪當如何?其所咎斥,旣非等閒,何可自謂無失,而晏然於職次乎?玆敢仰暴危懇,冒干淸嚴,伏乞聖明,亟命鐫遞臣等之職,以安私分,不勝幸甚。答曰,省疏具悉。卿等勿辭,從速察職。
巳時,上御熙政堂受灸。藥房都提調李濡,提調趙相愚,副提調金演,假注書李廣道,記事官趙世垕·李挺周,御醫金有鉉·丁時悌·李應斗·權聖徵·崔萬尙·朴星瑞·吳重卨入侍。
濡進伏曰,昨日受灸之際,時刻稍久矣。夜來寢睡起居之節,安寧耶?上曰,無異常時矣。濡令諸醫入,重卨進艾盤,聖徵付艾,星瑞進火,上受灸三里穴七壯訖,諸醫出戶外。
濡啓曰,小臣久未瞻望天顔矣。昨日入侍時,仰瞻顔色,則頗有紅暈。其時火升而然耶?前日火症,近來何如耶?曾以文書出納浩繁,有妨於玉候調攝之道,有變通從簡定式之事矣。近來亦依此擧行,而以今番上言觀之,其啓下備局者,厥數有倍於前。其中猥雜之類多矣,而不得不一倂回啓,以此可想其文書出納之浩繁,殊無從簡之意。上言之猥雜者,政院例爲拔去,而旣不能然,事涉未安。自今以後,各別嚴察之意,申飭,何如?演曰,近來人心不淑,以猥雜虛妄之事,擊錚上言,希冀僥倖者,比比有之。至於上言,則旣是啓下之事,故政院亦不得容易拔去,其中尤甚誣罔猥越之類,如有摘發論罪之擧,則或有懲畏之道,以此定式,何如?上曰,申飭事,依爲之。凡擊錚上言,尤甚誣罔者,固有論罪之事,而若以不實之故,勿論輕重,一竝定式論罪則不可矣。濡曰,一竝定式論罪,誠有妨於訴冤之路,而其中尤其誣罔者,自當有請治之擧矣。擧條諸臣退出。
上在昌德宮。停常參·經筵。
夜一更,月入南斗星。
藥房啓曰,伏未審夜來,聖候,若何?今日三里受灸三七壯當畢,絶骨一七壯,又當受灸時刻,則亦依前定以午初,宜當。臣等不任仰慮,敢來問安。答曰,知道。無事矣。
任舜元啓曰,備邊司郞廳,以大臣意來言,今日賓廳坐起日次,而受灸相値,來會本司云矣,敢啓。傳曰,知道。
假注書尹陽來病,代以徐命淵爲之。
李壄啓曰,伏見咸鏡監司狀啓本,則只書行吏曹判書李,而不書名字,其下寅燁之寅字,亦爲誤書,難免不察之責。咸鏡監司尹德駿推考,何如?傳曰,允。
李震壽啓曰,吏曹參議李濟,自直所出去,不爲肅謝,卽爲牌招開政,何如?傳曰,允。
以吏曹參議李濟罷職傳旨,傳于兪命雄曰,推考傳旨捧入。
兪命雄啓曰,開政命下,已至累日,尙今遷就,事極未安。吏曹判書李寅燁,疏批已下,參議李濟,牌不進傳旨,有勿罷之命,竝卽牌招開政,何如?傳曰,允。
又啓曰,吏曹判書李寅燁,牌招不進,推考傳旨,方爲捧入,參議李濟,承牌到闕外,陳疏入啓。判書李寅燁,所當更爲請牌,而今已日暮,何以爲之?傳曰,過齋戒後爲之。
李震壽,以吏曹言啓曰,今十月初七日,行永昭殿冬享大祭,亞獻官右參贊黃欽,預差工曹判書尹以道,塡差書啓矣。黃欽·尹以道,俱以老病,明日受香,俱不進參云,不得已敬寧殿亞獻官預差林原君杓,改付標以入之意,敢啓。傳曰,知道。
任舜元,以備邊司言啓曰,吏曹判書李寅燁上疏,附陳畿·湖明春賑資難辦之狀,嶺南沿邊所在營穀米太租竝三四萬石,趁早春運來,及時分賑於兩道。且畿甸尤甚,今秋大同,亦難以米辦納,許令以錢代納,亦似便宜。春間大同木邊作米,加捧二斗,民情不無稱冤,今若以小米,代捧其加捧之數,則民力不至甚難,而實惠可以下究,三南諸道,一體知會爲宜。畿甸春秋收米,依丁丑已行之例,折半以小米代捧,則可以稍紓民力爲請,令廟堂作速稟處事,批下矣。今年凶歉,畿·湖爲甚,而該廳穀粟匱乏,將無以周救,事甚可慮。嶺南雖曰被災,不至於畿·湖之甚,別會營穀租二萬石,米太各一萬石,預爲知委,趁早春運來,以備兩道賑資。畿甸尤甚邑,大同二斗特減事,纔已定奪,而應納十斗,以米辦出,其勢亦難,從民願許令折錢代納。畿內之次以上,亦依丁丑已行之例,折半以小米代捧,則民力可以稍紓矣。三南山郡大同木邊作米,加捧二斗之邑內,其未捧者,以小米代捧,雖勝於本邑,而二斗代捧,太涉零瑣。且與已納之類,有所不均,此則勿爲代捧,而今年峽邑大同,木錢間,從民願代捧,則亦可爲均蒙實惠之歸。以此三南,一體分付,宜當,令該廳依此擧行,何如?傳曰,允。
掌令申慶濟啓曰,請還收印信僞造罪人孫自哲減死定配之命。請尙州營將李鳴夏罷職,其作弊軍官等,令本道從重科罪。措辭竝見上答曰,不允。捽入杖罰,必有曲折矣,詳察處之。末端事,依啓。
正言李承源啓曰,請還收減等罪人朴再興放送之命。請還收定配罪人金琓,更爲拿致王獄,各別嚴刑,期於得情。請刑曹參判尹就商遞差。請兵曹佐郞李挺周汰去。措辭竝見上答曰,不允。
大殿受灸後,政院·玉堂問安。答曰,知道。
中宮殿,政院·玉堂問安。答曰,知道。
世子宮,政院·玉堂問安。答曰,知道。
大殿受灸後,朝廷二品以上單子問安。答曰,知道。
吏曹判書李寅燁疏曰,伏以,臣於昨者,猥上辭本,悉暴衷赤,以冀聖明之特加矜諒,而快賜鐫削也,伏承聖批,又失所圖,臣誠惶隕抑塞,罔知所措。且伏見參判李健命疏本,則以臣向日缺論之辭,大加慍怒,譏誚備至,臣於此,不勝瞿然慙悚之至。竊觀近來黨比之弊,日深月痼,聖心憂勞,國事泮渙,將必至於危亡之域,故素嘗慨惋於中者,未免觸沒於外,不但謂今番政席間所爭而已,至於伊日酬酢之語,耳目甚多,其所聽聞者,想非福臣與參議二人,則臣何敢呶呶爭辨,互相質難,以重損事體乎?若其簡問一款,卽報新通之始擬,不專爲諫長之事,而今乃以政席簡問,緣何以發爲咎,臣亦莫知其故也。如臣無狀,忝叨匪據,無絲毫裨補,久妨賢路,厚招疑謗,末乃與僚席失意,其所操持而劘切者,至以枉直不分,白黑相樣爲言,而結之以非國家之福,始以言語之相掣,終至指擬之非常,臣誠愕然傷歎,寧欲無言也。古人有云,持網罟而入江湖曰,我非漁也。倘無堅僻之論,枳礙之意,則臣言奚爲而發哉?無論其是非之如何,僚席之間,疑怒至此,更何顔面,苟冒政路,以益薦紳之羞哉?開政有命,今已累日,而顧臣踪地,決難復進。嚴召日下,臣罪日深,不得不走伏金吾門外,席藁泥首,恭俟鈇鉞之誅。卽者恩言下宣,俾勿待罪,臣尤惶惕感激,不覺涕泗之交迸也。臣於本職,已決其不敢復冒,而一向撕捱,徒增衅戾。到此地頭,惟當有死而已,命之窮矣,躬自悼矣。伏乞天地父母,亟降威命,削臣職名,仍勘臣罪律。答曰,省疏具悉。乖當之論,不必爲嫌,卿勿固辭,安心行公。
吏曹參議李濟疏曰,伏以臣,至愚極陋,百不猶人,而前後敭歷,罔非逾濫,不自知分,輒至叨冒,以之辱名器而速官謗者,非一二矣。有時循省,不覺面發騂而背沾汗,惟思斂避退縮,以無重其罪戾,雖於銀臺舊趼,尙如臨履淵氷,況敢更有意於匪分之路哉?今於千萬夢想之外,天曹新命,忽下於直宿之夜,惶懍震惕,罔知所以自措也。夫佐銓之任,卽周官小宰之職,辨論官材,甄綜人物,貳於長而平邦典,故百重其選,必極一時之才彦,有資踐而不爲時望所歸者,則莫居焉,有時望而不以藻鑑見許者,則莫居焉。如臣晩進驟升,固無資踐之可言,而名論輕微,見識蒙昧,於其所謂時望與藻鑑,曾不足以與議,則非但臣之自量,決無冒進之勢。誤恩之下,公議之嗤點,物情之駭惑,理所難免。有國官人,雖庶僚必愼,則況今見叨之職,何等淸選,何等重任,乃可不顧公議物情,而苟能充備乎?今因政席之不安,銓事之遷就,變通差除之際,有此承乏濫擬之擧,而若遂貪榮戀寵,玷冒匪據,則一身不裏之災,固不須論,其於壞官方而累淸朝,何哉?臣之所懼者,只在於上貽虛授之譏,下招虛受之罪,不暇顧分義之至嚴,坐違天牌,方俟鈇鈸,不意只推之命,反降於格外,而恩召押至,趣臣開政,臣誠感激惶慽,不能不趨詣於禁扃之外,顧臣所以自靖於中,雖被誅殛,終不可冒昧承當。玆敢披瀝肝膈,干瀆淸嚴,伏乞聖慈,俯察血懇,將臣新授之職,亟許鐫改,以重官方,以安私分,不勝萬幸。答曰,省疏具悉。爾其勿辭,從速察職。
巳時,上御熙政堂受灸。藥房都提調李濡,提調趙相愚,副提調金演,假注書李廣道,記事官趙世垕·趙之重,御醫金有鉉·丁時悌·李應斗·權聖徵·崔萬尙·朴星瑞·吳重卨入侍。
濡進伏曰,連日受灸,而適値日氣之和暖,不勝喜幸。朝承問安之批,且審聖候一向安寧,尤切伏喜。數日來脚部行步之艱,一樣如前耶?上曰,受灸後行樣,不得如常矣。濡請令諸醫入。重卨進艾盤,聖徵付艾,星瑞進火,上受灸七壯訖。濡曰,絶骨亦爲受灸乎?上曰,依爲之。聖徵,占穴,諸醫以次進伏曰,占穴精矣。上受灸絶骨七壯訖。濡曰,受灸旣已畢矣。令諸醫入診脚部,何如?上曰,依爲之。二行缺時悌入診曰,別無大段浮氣矣。應斗入診曰,亦別無浮氣矣。聖徵入診,亦曰,別無浮氣矣。前日傳敎以爲,下階時似爲牽引,三里近處,以手撫摩,則亦似牽引云矣。今亦與前一樣乎?左邊與右邊,似稍異矣。上曰,右邊別無他症,而久步則三里頗酸,行步之時,雖或不酸,而按之則不如左邊矣。濡曰,前日之酸候漸減,則可驗其差勝矣。萬尙入診曰,別無堅硬之氣矣。星瑞入診曰,肌膚形色則如常矣。未知行步之際,亦如常耶?上曰,姑不得如常矣。星瑞曰,行步之時,牽重乎,酸痛乎?上曰,酸痛之症似勝,而左邊則牽引矣。諸醫畢診後,出伏戶外。
濡曰,故舍人丁熿,明廟朝乙巳名賢也。與先正臣李彦廸及權橃等諸名賢,同被竄謫而死矣。及至宣廟朝,始得伸雪復官,聖祖隱卒之意,可謂至矣,而顧緣子孫衰替,不能表白其先烈,故國家褒崇之命,尙今闕焉,此豈非一大欠典耶?向者熿之後孫一人,始來京中,以其家傳事蹟,稱道於搢紳之間,故始得建白,有特贈正卿之命矣。熿之行跡,顧無文字之可徵,而以其表著者言之,則天資近道,以孝悌忠信,爲立身之本,其立朝言論,爲一時所倚重云。在祖宗崇賢之道,合施易名之典,故頃日閔鎭厚,以贈諡之意,有所陳請,而猶未得見其善狀,故尙不得擧行矣。近者始見其行狀,則丁焰實撰之,焰卽熿之再從弟,且受業於熿,爲當時聞人者也。其碑銘則先正臣宋時烈所撰也。在前名賢贈諡,事在久遠,則或據其碑碣文字而議諡者,非止一二。今此先正所撰牌文,足爲徵信,不必別用諡狀。此等闕典之追贈,有光聖德,亦不當有所靳惜,故敢達。上曰,依所達贈諡,可也。濡曰,然則使之只據其家狀及碑銘,直爲議諡乎?上曰,依爲之。擧條
濡曰,藥院乃保護聖躬之地,事體不輕而重。臣爲其提擧之任者,不可不知醫理,而自非專業之人,則鮮能解其糟粕,故每於議藥之時,專信醫者之言,醫官之任,豈不重歟?大抵人才,雖在醫術小技,必有培養之道,然後可爲將來之用,而近來人才渺然,漸不如古,精於醫術者,只有金有鉉·崔聖任二人,而年已篤老,餘日無多,繼此而可用者,將難得矣。且醫術旣精,而爲人亦必謹愼,然後可以任用,不然則雖有扁和之才,其可委保護之任乎?目今選入於醫司者,率多年少術淺之人,蓋以不擇能否,循例塡差故也。若此不已,則前頭之慮,庸有極乎?考課勸講之道,自有定式,而其中若有術業精通,功勞表著者,則在外大臣之爲提擧者,亦多有陳達除職之事矣。且醫官之積仕者,每於大政之時,送于銓曹,而秩至堂上者,窠闕甚狹,不得一一收用,堂下則或差於諸司庶品,而至於守令,則亦不得容易擬差矣。頃年或以保護功勞,頻有守令除拜之命,而此出於一時恩典,不可頻數,故近來則久無此擧,只自銓曹,擇其有履歷者,間或差除矣。近來仕路混雜,進由他技者,亦除字牧之任,則身居保護之地者,獨不可爲之乎?諸醫中,擇其術精而可用者,送于銓曹,以爲調用之地,未知何如。醫官輩勤勞則多,而廩祿甚薄,如有激勸之道,則新入者,可以自勵而興起,故仰達矣。相愚曰,小臣忝居保護之地,已多年所矣。醫官之年老者,擧蒙恩澤,多有爲守令者,而及其治郡,能著治績者,亦多有之矣。諸御醫中,擇其可合者,使畀字牧之任,其在激勸之道,必有所益,大臣所達,誠是矣。上曰,依爲之。
上在昌德宮。停常參·經筵。
藥房啓曰,伏未審夜來,聖體,若何?連日受灸之餘,調攝之候,一向安寧乎?臣等無任區區伏慮,敢來問安。答曰,知道。無事矣,勿爲問安。
李震壽啓曰,受灸完合間,視事,頉稟。傳曰,知道。
以備忘記,傳于任舜元曰,史官一員待命,騎馬三匹立之。大祭所內摘奸。
金演,以吏曹言曰,今此永昭殿冬享大祭亞獻官,初以右參贊黃欽,工曹判書尹以道,塡差書啓,而俱以年老身病,不得進參。其代林原君杓,改付標書啓矣,又以身病,不得受香云。雖未知病勢之如何,而其在事體,殊甚未安,竝推考,其代,敬寧殿亞獻官,戶曹判書金宇杭,換差。敬寧殿亞獻官,則當品中,萬無推移之勢,曾有從二品通融塡差之規矣。終獻官預差行副護軍閔鎭遠,陞爲亞獻官,付標以入之意,敢啓。傳曰,知道。
上在昌德宮。停常參·經筵。
巳時,太白見於未地。
任舜元,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
又啓曰,政事過齋戒後爲之事命下,而停朝市相値,何以爲之?敢稟。傳曰,過停朝市後爲之。
又啓曰,都承旨金演,以加土事,受由下鄕,右承旨兪命雄,連日呈告,右副承旨李震壽,纔遭同生弟服制,同副承旨未差,廳中只有臣舜元及左承旨李墪,出納之際,不成貌樣。右承旨兪命雄,所當請牌,而拘於廳規,不得請牌,何以爲之?敢稟。傳曰,牌招。
又啓曰,卽者大臣送言于本院以爲,寧陵有頉處奉審事,旣已啓下,明日當爲先肅拜出去,而繕工提調二員內,閔鎭厚受由下鄕,未及還來,嚴緝老病不得進往。在前如此之時,工曹堂上,例爲代往,而卽今本曹判書尹以道,參判李思永,皆老病,參議尹世綏,受由在外,無當進之員,不可無變通之道,令本院啓稟云,何以爲之?敢稟。傳曰,參判李思永,改差。
又啓曰,工曹參議改差事,命下矣。所當令該曹,卽爲口傳差出,而吏曹判書李寅燁呈告,參判李健命呈辭受由,參議李濟未肅拜,政官無行公之員。今已夜深,亦不得請牌,何以爲之?敢稟。傳曰,明日差出。
又啓曰,來十一日,文臣殿講日次,敢稟。傳曰,爲之。
正言李承源啓曰,請還收減等定配罪人朴再興放送之命。請定配罪人金琓,更爲拿致王獄,各別嚴刑,期於得情。請刑曹參判尹就商遞差。請兵曹佐郞李挺周汰去。措辭竝見上答曰,不允。末端事,更加詳察處之。
掌令申慶濟啓曰,請還收印信僞造罪人孫自哲減死定配之命。請忠淸監司李善溥從重推考。措辭竝見上答曰,不允。
上在昌德宮。停常參·經筵。
任舜元啓曰,大司憲兪得一,執義兪命凝,未肅拜呈辭,掌令丁道復,申慶濟呈辭,持平沈宅賢在外,持平洪廷弼受由在外。今日以監察茶時之意,敢啓。傳曰,知道。
又啓曰,卽者吏曹郞廳來言,今日爲政事,命下。而判書李寅燁病不來,參判李健命呈辭受由,參議李濟未肅拜,不得開政云。判書李寅燁,參議李濟,卽爲牌招開政,何如?傳曰,允。
以金始㷜爲假注書。
吏曹參判李健命再度呈辭。傳曰,只遞本職。
吏批,判書李寅燁牌不進,參判未差,參議李濟進,左副承旨任舜元進。
兵批,判書趙泰采進,參判崔錫恒都試進,參議許墀都試進,參知金致龍進,左副承旨任舜元進。吏批啓曰,判書李寅燁牌招不進,參判未差,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,今日政,祿都目政事,兼行之意,敢啓。傳曰,知道。
又啓曰,喬桐中軍魚史忠,以拯活人命之功,加資事,命下矣。魚史忠,前任迎日縣監時,居下考,未準限,何以爲之?敢稟。傳曰,敍用。
吏批,以金弘楨爲承旨,趙泰億爲獻納,鄭栻爲副校理,李台佐爲副修撰,閔鎭遠爲工曹參判,金致龍爲戶曹參議,李廷濟爲文學,申必淸爲順興府使,李斗望爲竹山府使,李震煥爲平安都事,金始煥兼持平。
兵批啓曰,水軍徐哲雄,閑良李意芳,軍官咸柱昌等,以賊人指捕之功,俱有加資之命,而係是閑良兵軍,何以爲之?敢稟。傳曰,竝特爲加資。
兵批,以洪以度爲南兵使,金鼎鳴爲尙州營將,李夢相爲訓鍊主簿,金聖大爲訓鍊主簿,兪世謙·張用漢爲五衛將,朱振華爲忠壯衛,盧益昌爲景福假衛將,安健行·李復慶爲僉知,李思永·徐宗憲·李頤晩爲副司直。
兪命雄啓曰,卽今廳中,位甚不齊,出納之際,事多苟簡。今日政,新除授承旨,待下批,卽爲牌招察任,何如?傳曰,允。
又啓曰,寧陵有頉處奉審事,工曹參判,變通差出矣。新除授工曹參判閔鎭遠,卽爲牌招,何如?傳曰,允。
兪命雄啓曰,江華留守朴權,來詣請對矣。傳曰,引見。
又以觀象監官員,以領事意啓曰,寧陵奉審,臣錫鼎,今當進去矣。本監提調,亦當進去,而夫馬廚傳之弊,不可不慮。臣旣兼領事,則兼進之意,敢啓。傳曰,知道。
任舜元,以兵曹言啓曰,今十月初七日,良女河召史稱名人,自通化門入來,差備門外擊錚,極爲駭愕,令攸司囚禁治罪,同門守門將李泰英,常時不能禁斷雜人,以致闌入,亦難免其責,推考,何如?傳曰,允。
兪命雄,以弘文館言啓曰,本館下番修撰鄭栻,今日政,陞拜副校理,下番無他替直之員,不得已以上番姑降入直。新除授副修撰李台佐,以吏曹正郞,宣諡事,時在黃海道白川地,經筵入番事緊,請斯速乘馹上來事,下諭,何如?傳曰,依啓。竣事後,自當上來,勿爲下諭。
又以奉常寺郞廳,以都提調意啓曰,西籍田所納粢盛正租二百四十六石,皮黍六十石,皮黏粟五十六石,皮唐黍十石等,依前例水站船隻藏載,十月內上納之意,戶曹及水站,分付矣。卽聞船隻,行到坡州·長湍地境致破,各樣穀物,沒數沈水,船隻無一隻到泊來告,殊極驚駭,一邊分付戶曹,水站等,使之飛報矣。尙無消息,令戶曹急速擧行,俾無沾濕傷破之患,已傷不可用於祭享之穀,自本曹及時措置,以爲支用之地,各其官吏,照法處置,何如?傳曰,允。
任舜元,以扈衛別將,以三大將意啓曰,大將領敦寧金柱臣,軍官出身金振錫,日昨來告于本廳曰,唱榜時所服花方紬昌衣,至今因着矣。今初一日,爲禁吏所捉,願爲分付分揀云。卽招禁吏,問其委折,則所着之衣,已爲燒火。以扈衛軍官及禁軍,勿禁僭衣事,載在於受敎輯錄禁制條,頒布已久,則禁吏,必無不知之理。而至於執捉燒火,萬萬不當之意分付,則對以當告于本府而分揀云矣。旋聞厥後第三日,出牌推捉,追徵債錢,更爲援據法文,論移憲府,則回牒內以爲,武士闊袖昌衣,亦有禁令。初一日執捉物件,燒火徵贖之後,勢難變通分揀云。此衣,若以闊袖見捉,則當曰,不當分揀,何以謂之勢難變通耶?且徵贖,本在於初三日,而初一日徵贖云者,亦不可知。而又於數日後,金振錫,持衣一領而來告曰,此衣,旣是新恩時所着,則終至見失,極嫌埋沒,今始探得,知其不入于火。而且聞其日禁吏所捉,所謂僭衣數件,盡歸於臺官館主人家,而此衣亦在其中云。故覓得十兩錢文,還退於館主人處,衣則已推,而旣是濫捉,則不貲錢文,無端爲泮主人酒食之資,萬分冤痛云,聞來誠爲可訝矣。自本廳移文之後,則可知其禁制外濫捉,而終不分揀,周遮回移,已是不當,且法府吏胥衆目所視處,出給私人之衣,公牒中至謂之燒火云者,法官道理,未知其果合於事體。而當初或慮新差,禁吏未諳法文,色吏及禁吏來到時,至於出示受敎禁制條,則以爲,法文旣如此,贖錢則當爲告官分揀云。而不數日內,又此追徵,此其不卽回告本府之狀,誠極痛駭矣。禁吏作弊閭閻之狀,頃日臺臣,旣已疏陳。而曾在甲子年,故相臣金壽恒爲本廳大將時,軍官蹄屐,有被捉於禁吏者,其時,以禁制外濫捉,而飾辭瞞告,囚治禁吏,又於登對時,枚陳此事曰,見捉蹄屐,給與月令醫官云。禁物之分給員役,已是非法,醫官與軍官,無甚高下,則奪彼與此,尤涉無據。又以禁吏之弊,無時可防,而本廳之續續移文,亦傷事體,宜爲別樣處置之意,陳達蒙允矣。今番禁吏之瞞告本府,終至於如此者,不可不重治色吏及禁吏,令攸司囚禁從重科罪。此後如有禁制外濫捉者,自本廳隨現囚治,俾無如前從中作弊之患,何如?傳曰,依啓。禁吏之作弊,已極痛駭,而憲府回牒中,以出給私人之衣,謂之燒火者,殊甚未安矣。
校理李㙫疏曰,伏以臣,竊伏念臣之於君,猶子之於父,苟有所蘊,宜無不達。況臣昵侍禁近,日月已久,區區懇迫之裏,不一陳暴,則是自外於仁覆之天也。咸意累年,今始冒萬死一鳴,伏願聖慈,特垂矜察焉。凡人之策名登朝者,固所以自盡其致身事君之心,而冀以其餘,奉養父母,卽恒情之所必至,此古人所以莫不重其養之專城者也。臣空疎譾薄,百不如人,沐浴洪造,翺翔邇列,旣過涯分,寧有餘望?而叨竊十年之寵光,尙欠一日之榮養。加以臣拙未理産,養具益反,使老母臨年沈病之中,日夕憂勞,呴嚅撫育,不能自安其心志,自適其肢體,臣每誦養,我不得力之語,彷徨纍欷而不自已也。竊念臣母,中經禍割,傷敗衰病,七袠已迫。莫保朝暮。臣又不幸慘見殤戚,病母鍾情,痛悼過節,宿疢增劇,氣息如線,飮啜專廢,坐臥須人。左右慰譬,出入凝涕,悲憂煼灼,不忍頃刻違捨。卽今情理,尤無以一日從仕,衷悃掩抑,誠不知所裁也。臣以窮獨餘生,終鮮兄弟,惟母子相依爲命,每在儤直,輒聞病報,乞暇救視,殆難以計數,間亦犯科罷去,不止一二。臣雖昏迷冥頑,顧念分義,豈不知萬萬僭越?而實緣愍急之私,積負蹇傲之誅,進退路窮,只增罪郵。如臣無似,固不論有裨於職事,而卽此一節,其不足責以筋力奔走之效,亦難抑情供職之狀,不但通朝之所共知者,仰惟天鑑,亦嘗俯燭之矣。臣旣有至願在中,而囁嚅遲回,時日荏苒,親年益深,三釜之養,若失其時,則是臣獲罪於孝治之下也。況今慘戚之餘,母病轉加,寸草之心,日以益切。伏見聖朝,恒敦錫類之化,親老乞養之人,無不遂私願,職在近密者,未嘗靳其暫出。今臣在朝備員,有如九牛之一毛,言其情事迫切,斷無離側從宦之勢,則不啻數倍於他人。今若得一小縣,以便榮養,仰則九重之憂,俯伸烏鳥之情,公義私悃,庶幾有以兩全。伏惟天地生成之澤,雖一物之微,皆得其所,或蒙曲施洪私,獲遂至願,不勝千萬幸願。答曰,省疏具悉。疏辭,令該曹稟處。
副護軍閔鎭遠疏曰,伏以昨朝下吏,持示吏曹名帖,以臣塡差敬寧殿冬享大祭亞獻官之令,卽刻進參於受香之時,臣方帶散秩,導從無人矣。大夫後,不可徒行,故借得傔隷,備儀乃出,自致日勢差晩,及到闕下,又聞初獻官,旣已受香,不得不追詣享所,仍與今曉駿奔之列,其間顚倒蒼黃之狀,有不可勝言者。臣未知該曹之臨急易差,有何曲折,而初不詳審,致有卒然更改之擧,已有歉於敬謹之道。而勿論早晩,享官齊會,然後始傳香祝者,禮則然矣,而不爲等待,徑先傳香,抑何故歟?國之大事在祀,而其苟且窘迫如此,事體至爲未安,臣何可獲免於罪戾乎?玆敢冒死首實於宸嚴之下,伏乞聖明,亟命有司,治臣後時不及之罪,以重祀典,以嚴國體。且伏聞近來大小祀,諸執事之受香後,追詣享所,已成謬例云,誠可寒心。亦望殿下,申飭該曹喉司,更爲明白定式,俾無後日如此之弊,不勝幸甚,臣昨今連呈此疏,而喉司一向退却。夫祭享,大事也。失禮而引罪,分義當然也。況又略擧喉司輕遽之失,則喉司之不欲上聞,誠可異也。不得不竝此附陳焉,臣無任惶悚俟罪之至。答曰,省疏具悉。諸執事之追詣於受香之後,殊甚未安,令該曹另加申飭,卿其勿待罪。
午時,上御熙政堂,江華留守朴權,右承旨兪命雄,假注書徐命淵,記事官趙世垕·趙之重入侍。
權遂啓曰,江都一境,周遭二百二十八里有餘,十二鎭堡,四十九墩,雖爲列置,而此外尙多要害可守之地。所謂鎭堡,只有若干土卒,多者不滿五六十,墩臺則只有守直二人,一墩將,兼領三四墩。脫有緩急,則報警尙不可必,況可望其捍禦乎?本府元戶,僅至六千,而各邑軍官二千餘,校院生一千五百餘,編伍軍兵,只是三部六司,而所屬三營列邑軍兵,則道里旣遠,津路且險,有難望其朝發夕至也。朝家視本府,爲保障重地,而防守之疏虞,軍卒之單弱,乃至於此,誠極寒心。夫卽墨,萬家之邑,睢陽居邑,亦且數萬,則守城之法,必以人戶之衆多爲務。卽今先務,惟在於足兵。足兵之策,無過於募民。本府境內田畓,太半爲京中士夫及富厚者之物,土着之人,或無立錐之地者。以賭地竝作爲業者,十居八九,他邑人民,或有流入,而不過一年,擧皆逃散,以其無地可耕,不能賴聊故也。船頭浦築城之後,聞風來集者頗多,而堰內醎水未退,耕作尙遠,流民旋卽還歸,餘存者只是六戶,亦難保其仍留境內。牧場中鎭江場,則己丑年革罷,己亥,孝廟朝,以鎭江之産良馬還設,而鎭江山前後左右,則已爲民田,故鎭江場一隅吉祥山,還設牧場。卽今則吉祥·北一兩場,占盡兩面之地,廣衍膏沃,而馬群不過三百八十餘匹,分送於煤音·注文·長峯·信島四場,則可以容牧。而若以新舊馬鬪傷爲慮,則喬桐·松家島,築堰作畓之外,高山深谷,延袤甚廣,水草且美,而係是牧場之舊基。今若令移放兩場馬於松家島後兩場之地,募民許耕,則負來受廛之民,想必繈續,而足兵固圉之道,似無過此,故敢達矣。上曰,牧場之猝罷,極爲重難,而所達不無意見,令廟堂更爲稟處。
又啓曰,本府鎭堡墩臺,各有大小火砲,多至累千坐,臣於巡海時,試放若干,則所謂別破陣,能解裝藥爇線者,僅有四五人,蓋因丸藥之多費,未嘗有放而然。夫以不習之機械,猝當緩急,不知所以用之,則是與無機械同,誠極可慮矣。趁冬間無事之時,以重記付火藥,時令習放,開春後料理物力,精劑火藥,以充其代,何如?上曰,別破陣數多,而不解放砲,則不可不敎習,依爲之。
權曰,甲戌年內軍器失火後,長片箭鏃十餘萬介,方爲留置,空棄可惜,留庫片箭,多有不入筒兒者,改造次,長片箭竹數萬介,以備局留儲,極擇上下。而時留庫長片箭羽,擧皆蟲損,亦當修補。許多雉羽,無措備之路,兩西監兵營,江原監營雉羽,各以五萬介,輸送本府之意,自備局分付,備局所在樺皮,亦爲優數劃給,何如?上曰,依爲之。
又啓曰,本府軍餉,三軍門貸去,九千八百九十石零,今至十八年,戶曹貸去,二萬六千六百餘石內,一萬六千六百餘石,今至十三年,賑廳貸去,七千二百餘石,今至十二年,合計都數五萬三千餘石。前後守臣,以此馳啓,斯速還報之意,自廟堂定奪分付,非止一二,而迄無備送之事。不但寢閣成命,事體未安,其在備預之道,極涉虛疏,更爲別樣分付,使之還報,而訓局·摠戎廳·兵曹·戶曹·賑恤廳·開城府貸去木綿,亦至八百四十五同零。此則趁今還報之意,竝爲各別申飭,而且境內民田,不得放賣於京中,及他邑人現露者,治罪屬公事,曾已定奪。而今年穡事大失,民間赤立,若非斥賣田畓,則許多還穀,實無備納之路,本府境內,元無富厚者,可以買得之人,本府所在米木,各衙門貸去者數多。雖難一時還報,就其中酌定數爻,使之備待,境內田畓放賣者,自本府折價買得後,列錄移文,使田主,受價於各衙門,甚爲便好,閔鎭厚,曾以此陳達,已有定奪,而今番則別爲申明分付,俾卽擧行,何如?上曰,已有定奪,依所達申飭,可也。權曰,田畓斥賣者,自各衙門給價事,已蒙允許,而各衙門,若不能盡給價本,則本府,有賑恤廳別餉米六千石,除出數千石,買作此田,定式收稅,則數三年後,可充本米之數,與李寅燁相議,則亦以便好,故敢達矣。上曰,依爲之。
權曰,本府許多軍器,年久破傷者,及各邑旗幟渝色者,不可不修改,火藥所入焰焇石·硫黃措備之數,亦且浩多,而物力凋殘,他無拮据之路。臣聞句管堂上李寅燁之言,則慶尙道竝保木三百同,匪久當上來,將欲移置江都云。卽今木價頗貴,御營廳留儲木一百同,禁衛營留儲木二百同,爲先貸下,以爲趁今轉販取殖,措備軍器之地,本色則仍留本府會錄,而兩軍門所貸木,則以竝保木充償,似爲便好矣。上曰,事甚便順,依爲之。權曰,此事旣蒙允許,而第本價,低昻無常,卽今市價頗踊,若失此時,木價復賤,則殊非貸得之意,數日內出給事,分付,何如?上曰,卽爲分付出給,可也。命雄曰,兩軍門郞廳,發牌分付乎?上曰,唯。
權曰,倉舍修改所入材木,以英陵蟲損木取用事,秋初馳啓,而因廟堂有故,去月始爲回啓,今則冬節已屆,合氷不遠,勢將待明春取下矣。倉舍之移建城內,李寅燁,已爲陳達,而當此凶歲,土木之役,尤爲重難。禁衛營內庫,在於本府南山下,五梁架五間,及大廳十間,平家十七間,時無留儲之物。有若干鳥銃,而移置於甲串鎭海寺庫舍,則亦且有裕,而御營廳內倉大廳及庫舍竝十餘間,亦無所儲之物,此庫舍,移屬本府,以爲修理儲穀,何如?上曰,旣有空舍,則以此修補,便好矣。
權曰,本府將校久勤者,每都目調用事目,非不嚴明,而銓曹,每因人多闕窄,不能備擬,或有累十年積苦,終不得一番差遣者,島中武士,擧皆解體矣。有乖於激勸之道,本府境內六鎭中,萬戶五處,以本府將校久勤及勞績者,許令極擇自辟,則一府將士,必將欣聳激勵,而他邑武夫之抱才者,亦必聞風來集,故敢達矣。上曰,令兵曹稟處。
權曰,他邑軍兵之移居本府,入屬軍伍者,頉下本役,明有事目,而近年以來,各邑專不遵行,侵督一族,靡有紀極。本府雖或移文,亦不動念,事極寒心。自今以後,流民之入屬本府軍伍者,無論久近,令各該邑,頉下本役,而如有不遵事目,自本府推捉監色,從重治罪,甚者,守令,啓聞論罪,何如?上曰,所達誠是,依爲之。
權曰,本府境內,有四五刹,而僧徒鮮少,通計其數,不滿百名。若欲依南漢山城例,設置義僧,則不無弊端,自今以後,他邑僧人之來接本府寺刹者,各邑不得以本鄕僧推捉,其中有身役者,亦令該邑頉下,何如?上曰,雖不如南漢義僧之例,依所達施行,可也。
權曰,本府東邊沿江,有五坐門樓,而此是本府及三軍門築城時所造成者,制度極其宏麗,不過爲觀美而已。其於防守,甚不關緊,而造成十年內,則自各該衙門隨毁修補,十年後,則竝其城堞,使本府擔當修改事,曾有定式,故種種土木之役,無歲無之以本府凋殘物力,實難支堪,而上年霖雨,御營廳造成龍津門樓,舞沙崩頹,樓閣傾圮,恐其頹壓,撤去蓋瓦,以木支撑,前頭改造之役,極其浩大,本府事力,誠有所不逮者。本樓坐地,本非要害之地,亦且沮洳,今雖改造,匪久必將傾頹,欲於修改時,撤去樓閣,堅築舞沙,只設城廊於其上,似無所妨,前任守臣之意,亦如此,故仰達矣。上曰,門樓與城廊,無甚異同,依所達爲之,可也。
權曰,本府有審藥·檢律之自京差送,而審藥則有關於救療,雖不可罷,檢律則人民旣少,獄訟亦簡,徒費廩料,甚不關緊,自今革罷,校生·書吏中,擇其能文聰敏者,定爲律生,俾習律文,似爲便當矣。上曰,審藥則仍存,檢律減去,可也。以上皆出擧條
權曰,本府年事,大抵失稔,而其中西南北六面濱海之地,爲尤甚,許多還穀收捧,誠爲可慮矣。臣之上來也,民人等,聚會擁馬,呼訴以決難準納之狀,臣以某條畢納之意諭之。而以其形勢觀之,似難畢捧,其中尤甚之面,量宜減捧,以示欽恤之意,何如?上曰,軍餉事重,不可輕易變通,姑觀前頭所捧,更爲稟定,可也。諸臣退出。
上在昌德宮。停常參·經筵。
李壄啓曰,假注書金始㷜,時無職名,依例付軍職,冠帶常仕,何如?傳曰,允。
傳于任舜元曰,統制使鄭弘佐留待。
金弘楨,以左邊捕盜廳言啓曰,本廳從事官朴濟有頉,代以前縣監林重備擬,至於受點矣。今聞林重,曾任陽德縣監時,殿最居下云。守令之下考,經二年乃敍,自是法例,則初不詳審,矇然備擬,不勝惶恐。從事官林重,改差之意,敢啓。傳曰,知道。
又以兵曹言啓曰,今十月初九日,幼學李時殷稱名人,自宣仁門入來,差備門外擊錚,極爲駭愕,令攸司囚禁治罪,同門守門將李泰英,常時不能禁斷雜人,以致闌入,亦難免其責,推考,何如?傳曰,允。
京畿監司李彦綱,以災實分等啓聞之後,不可强令更改,成命之下,不得擧行事待罪事。狀啓。傳于金弘楨曰,勿待罪事,回諭。
平安監司尹趾仁,以嘉山艾島居李莫男等五名渰死事。狀啓。傳于李壄曰,渰死人等,令本道恤典擧行。
掌令丁道復啓曰,近來奢侈成風,互相務勝,庶人僭衣之弊,日而益甚。臣嘗慨惋于中,頃日茶時之坐,果出段衣之禁。有一常漢,被捉闊袖有紋障衣於米肆,及其推閱,曾無出身及軍官之說,自願納贖,而考其戶牌,亦不帶來,臣卽令火其犯物,捧其贖錢矣。過三月後,始自扈衛廳,文移本府,使之還給贖物。而禁制條中,有曰堂上官章服外,障衣用有紋段者,杖八十云爾。則有紋段障衣,堂上官猶不敢着,豈出身軍官所敢着之服也?且其障衣,雖稱以唱榜時所着,至今仍着,而此則有不然者。資窮登第者,例着錦袍,而未聞以新恩時所着,仍爲許着,則何可以此,有所容貸乎?闊袖有紋,俱是禁物,則只以軍門軍官之故,還給贖錢,實涉無義。況當初推閱時,旣不以出身軍官爲對,且近日犯禁之人,或不無從後換他人,誣訴圖免之弊,故不得分揀矣。再昨,該吏來告曰,伊日所着段衣付火之際,爲館人所攫去,而係是流來謬習,不敢告知云。臣聞來驚愕,卽爲捉囚該吏,將欲重治,昨伏見扈衛廳草記,則有若臣知其實,而故爲周遮者然。此豈意慮之所到者哉?繼伏見批旨,至以出給私人,殊甚未安等語爲敎,臣益不勝慙恧惶懍之至。向使臣,果不令付火,而出給館人,則臣何顔面,囚治見失不告之該吏乎?卽此一事,可質臣無所干涉,而該廳草記,旣如此,聖批嚴責,又如此。無非臣見輕於大臣,不見信於君父之致,何敢一刻晏然於臺端乎?昨緣日暮,今始來避,所失尤大,請命遞斥臣職。答曰,勿辭。
金弘楨啓曰,掌令丁道復,再啓煩瀆,退待物論矣。傳曰,知道。
正言李承源啓曰,請還收減等定配罪人朴再興放送之命。請還收定配罪人金琓,更爲拿致王獄,各別嚴刑,期於得情。請兵曹佐郞李挺周汰去。措辭竝見上新除授獻納趙泰億,時在忠淸道洪州地,請斯速乘馹上來事,下諭。答曰,不允。末端事及下諭事,依啓。
傳于任舜元曰,統制使鄭弘佐引見。
左承旨李壄,左副承旨任舜元疏曰,伏以臣等,伏見工曹參判閔鎭遠疏本,以敬寧殿冬享大祭時,見差亞獻官,追到齋所,爲引咎之端,而至謂本院,徑先傳香,且曰,略擧喉司輕遽之失,則喉司之不欲上聞,誠可異云云。臣等於此,竊不勝訝惑之至。凡祭享時諸享所獻官,一時受香,例也。伊日香室官來言,大祭初獻官,俱已來到,日勢且晩,宜卽傳香云,故本院則循例擧行矣。何以知敬寧殿亞獻官之獨未及來詣於享所也。及見其疏,始知其追到,事體所在,欲爲請推,而臨時陞差,出於急遽,其所追詣,事勢適然,故只令還給其疏矣。今反詆臣等以不欲上聞,實是意慮之所不到也。毋論其事實之如何,旣被其侵斥,則臣等何可自謂無失,而晏然於職次乎?玆敢略暴實狀,冒于宸嚴。伏乞聖明,亟遞臣等之職,以安微分,千萬幸甚。答曰,省疏具悉。爾等別無所失,勿辭察職。
晉平君澤疏曰,伏以臣,見差敬寧殿冬享大祭初獻官,將事駿奔之列,而受香之時,亞獻官以下諸執事,先詣齋所,然後初獻官,只奉香祝,自闕內進詣享所,自是規例。而昨於受香之際,下吏誤傳亞獻官以下,已赴齋所,政院亦令受香,故臣恐其稽遲,受香進詣,則亞獻官,姑未來到。大抵亞獻官以下,直爲先詣於齋所,初獻官受香,由闕中進詣,則必可丁寧往復,使無差誤。而臣聞該吏之錯傳,且諸處祭官,已盡受香,敬寧殿亞獻官之臨急差祭,以致差晩,未及深思,不復等待,致有輕遽之失,事體之未安極矣。臣罪至此,合被嚴譴,玆敢露章首實於宸嚴之下。伏乞聖明,亟命治臣之罪,以重祀典,不勝幸甚,臣無任惶懼俟罪之至。答曰,省疏具悉。卿其勿待罪。
工曹判書尹以道疏曰,伏以臣犬馬之齒,八十有一歲矣。疾病侵尋,死期殆近,神氣消耗,生意已索。持祿居位,何事可做?投閑置散,乃臣之宜。而第身被聖渥,職在崇列,驅策班行,報效涓埃者,是臣之區區所自期也。卽伏聞政院,因大臣送言啓辭,則寧陵有頉處奉審之行,本曹堂上,當爲替進,而臣與參判臣李思永,皆有老病,當爲變通云。而自上有亞席遞差之命,臣未知聖意何居,而恩數有偏也。或以臣尤爲老病,而不堪行邁之役耶?抑以臣得蒙恩暇,而方在針灸之中耶?論以事體,則奉審之行,臣當祗詣,較其疾病,則癃篤之狀,臣實無異,而亞席獨遞,臣則自在,臣於此,安得晏然而已乎?伏乞聖明,竝許鐫改,以重國體,以安臣分,不勝幸甚。答曰,省疏具悉。卿其勿辭,調理行公。
知中樞嚴緝疏曰,伏以臣,待罪繕工提調,數年于玆,而病廢職務,固已多矣。今者寧陵奉審之行,又以老病,不得進往,揆以常例,應遞者臣,而轉及於水曹貳席,則誠有乖於事體。臣何敢以倖免爲幸,而獨自晏然而已乎?且臣忝叨本職,已至累朔,沈滯床席,出肅無期。樞府雖曰閑局,豈容一向虛帶,亦有所不敢安於心者矣。伏乞聖明,亟命遞改臣本兼兩任,以爲曠職者之戒,千萬幸甚。答曰,省疏具悉。卿其勿辭,調理行公。
敎三道統制使兼慶尙右道水軍節度使鄭弘佐書,王若曰,邊閫之任,孰非不重?而莫重於玆營,統禦之才,古亦爲難,而莫難於今日,復煩卿出,冀紓予憂。永言設制鎭於要衝,蓋爲防隣寇之侵軼,重溟俯壓,馬島隔一帆之風,列屯旁羅,龍節總三路之旅。言其形勢之便,則城池金湯之足憑依,語其物力之殷,則粟帛漁鹽之所委積。近緣昇平之已久,馴致守備之漸疏,人心狃安,笳鼓爲宴樂之具,戎政抛鍊,舟楫供販沽之資。況饑荒癘疫之荐仍,部伍多缺?凡器械蓄儲之耗弊,緩急奚需,苟非宿望之著稱,曷堪此時之托重?惟卿,志存弧矢,業專韜鈐,父子迭秉旌旄,當世爲艶,南北屢膺鎖鑰,何地不宜?惟此濱海之巨防,亦嘗任卿於昔日,兵戈之撫摩素著,想留去思,蠻奴之變詐習知,宜有成算。予志先定,思用已試之良才,群議僉同,無踰前度之賢帥。玆授卿以三道統制使兼慶尙右道水軍節度使。卿其欽承重畀之意,勉服一委之恩,束將吏而禁侵漁,亟法民瘼,明賞罰而濟寬猛,務得人和,虎旅千群,要令砲射之俱習,龍驤萬舳,亦須樓櫓之克修。毋恃彊域之乂安,而固國則常若敵至,勿謂堂陛之隔遠,而臨事則如在予前。若夫區劃施爲,唯在便宜制治。於戱,雪山輕重,亶係嚴武之去來,璧壘精神,應變光弼之號令,益殫心力,毋替始終。故玆敎示,想宜知悉。弘文館修撰知製敎鄭栻製進
午時,上御熙政堂,統制使鄭弘佐,左承旨李壄,假注書金始㷜,記事官趙世垕·趙之重入侍。
弘佐進伏,上曰,卿曾前多經閫任,雖不戒飭,必善爲之,而三道統禦,爲任甚重,且海防近甚疏虞,下去後,如有變通事,狀聞,可矣。弘佐曰,如臣無似,受此重任,前頭必有僨敗之憂,日夜惶恐矣。上曰,統營,卿所經歷處,無他稟定事耶?弘佐曰,臣於丙子年間,待罪統營,十年之後又受此任。今聞本營物情,則凡百形勢,與前大異,營門及各鎭堡士兵,生理斷絶,海防重地,漸爲疏虞,極可閔慮矣。沿邊士卒,本無耕作之事,所賴爲生者,只是捉魚煮鹽及受代之布,而今則朝家旣禁其煮鹽,又減其代布,海澤枯渴,魚産亦且稀貴,士卒生理之本,三者俱絶矣。壄曰,臣待罪嶺藩時,亦有所聞,敢達矣。沿邊煮鹽處,本無土釜,擧用鐵釜,而煮鹽近處,皆是禁松山。朝家慮其斫伐松木,禁令鐵釜,而只令掛釜於各鎭海倉,故不能任意煮鹽,販鹽之道,幾至斷絶矣。臣巡歷各邑,男女老少,皆陳其悶迫之狀,朝家亦不可無變通之道矣。第聞一年草,亦足煮鹽云,松木則統制使下去後,各別禁斷,以一年草,許令煮鹽,則公私兩便矣。上曰,當初禁斷鐵釜,爲慮松木也。壄曰,關東則無松田,故皆用鐵鹽,而以一年草煮鹽云矣。上曰,鐵釜禁斷之意,爲慮斫伐松木,而今聞承旨所達,則一年草,亦可煮鹽云,松木則各別禁斷,以一年草煮鹽,則百姓自有料生之道,公私兩便,下去後,依此爲之。壄曰,統制使下去後,狀聞施行,似宜矣。上曰,旣是廟堂變通事,則下去後狀聞施行,宜矣。壄曰,此則當待狀聞,不必出擧條矣。上曰,然。弘佐曰,統水營各鎭堡土卒給代之布,自釐正廳,減其一匹,百餘年代受料生之資,一朝除減,故土卒皆難支保矣。水軍,自乙巳年,各有竝保,而釐正廳減除之後,餘軍爲備局之所主管,所收軍布,備局別無緊用之處,而各陣軍兵之呼冤則甚矣。前日繡衣書啓中,提論此事,前統制使南五星,亦嘗狀聞,而廟堂尙未回啓。臣在外聞之,諸議皆以還給爲宜云。而此等事,如有議論之携貳,則難保其必給,故仰達矣。上曰,令備局斯速變通,可也。弘佐退伏,承旨進讀拜辭訖,上令小宦,傳授筒箇·弓矢·臘藥,弘佐跪受,仍罷出。
上在昌德宮。停常參·經筵。
巳時,太白見於未地。
下直,谷城縣監林煜。
任舜元,以備邊司言啓曰,今日賓廳坐起日次,而大臣奉命在外,不得來會云矣,敢啓。傳曰,知道。
金弘楨啓曰,吏曹郎廳來言,臺諫有闕,政事,取稟。傳曰,明日爲之。
任舜元,以都摠府言啓曰,今日入直軍事,中日習射,請出標信。傳曰,知道。
金弘楨,以禮曹言啓曰,來十一月十一日冬至,大殿·中宮殿陳賀時,王世子兩殿致詞陳賀等節目,依例擧行乎?敢稟。傳曰,權停。
又以禮曹言啓曰,朝士之私自下鄕,已有禁令。今此專經文臣書啓時,考見各司擧案,則不爲受由,冒禁下鄕者,亦多有之,事甚不當,不可無警責之道。私自下鄕人員,竝推考,何如?傳曰,事甚駭然,竝罷職。
任舜元,以兵曹言啓曰,今十月初十日,廣興倉婢終烈稱名人,自通化門入來,差備門外擊錚,極爲駭愕,令攸司囚禁治罪,同門守門將楊顯道,常時不能禁斷雜人,以致闌入,亦難免其責,推考,何如?傳曰,允。
金弘楨啓曰,明日仁政殿專經文臣殿講時,命官,何大臣進去乎?敢稟。傳曰,李判府事進去。
任舜元,以備邊司言啓曰,卽接江原監司宋廷奎狀啓,則各邑災實,分等以聞,而平康等五邑爲尤甚,金城等十邑爲之次,平海等十一邑爲稍實。大抵本道年事,初有豐登之望,中間雖被風霜之災,不至甚慘,不比於畿湖兩南諸道。近來連値慘凶之餘,得此稍稔,實爲多幸,而所謂尤甚,與畿·湖稍實相等,量田大役,尤甚邑,似當姑徐,諸般身役,則毋論稍實·尤甚,當年條準捧,舊未收,則稍實邑,丁亥條加捧,尤甚·之次,竝特爲停捧,各樣還上,則毋論稍實·尤甚新分給,準捧舊還上,一倂停捧,宜當。以此分付,何如?傳曰,允。
又以備邊司言啓曰,忠淸道災實,只分二等啓聞,故分爲三等,更爲啓聞事,覆啓分付矣。今見監司李善溥狀啓,則猶執前見,不爲改分等,措辭馳啓,旣有朝令,則外藩之臣,惟當依此奉行,況當初狀聞尤甚三十邑中,尼山等十八邑,爲差勝,之次二十四邑中,公州等七邑,爲差勝云云。其不能精審分等,據此可知。今宜自廟堂,參酌改定,尼山等十八邑,陞爲之次,公州等七邑,陞爲稍實。凡諸蠲恤等事,皆視此從事,宜當。須以此分付,何如?傳曰,允。
又以兵曹言啓曰,今十月十一日,武臣賓廳武經七書講書日次,而文臣殿講相値,不得爲之之意,敢啓。傳曰,知道。
以申潾爲左邊捕盜從事官。
戶曹判書金宇杭疏曰,伏以臣,伏見奉常寺草記,以西籍粢盛所載船沈水事,有各其官吏照法處之請,臣於是,不勝惶惑之至。蓋地部,以站船句管之故,粢盛各穀運來船隻,令各站定送者,逐歲應行之事也。今秋亦依前例,分付右水站,使之定送船隻而已,無他干涉之端矣。今其船隻沈水,出於意外,此豈本曹之所知,而以此移罪於本曹,實非臣淺慮之所及也。第以其草記見之,似有太常都提調分付之事,而船隻沈水之後,該寺下人,不報本曹,本道狀聞,未及上來,臣曹則漠然不知,自太常草記之後,始知之,而又未聞有分付。雖欲飛報,何可得也?此必太常下人,掩置不傳之致,而其不能趁卽擧行者,其勢然也。臣於再昨,始聞沈船之由,極爲驚駭,捉致站船人,治罪次推問,則以爲船隻,體大完固,只載粢盛穀三百七十餘石,則萬無致敗之理。而該寺書員,稱以官物,穀草米粗等物,多數加載。船人知其必敗,退遁不載,則書員等,率其籍民,恣意添載,水淺載重,不得運動,未離裝載之所,仍爲沈沒云。果如是,則莫重粢盛所載之船,多載他物,致有臭載之患者,誠爲駭愕。臣旣已移文本道,使之詳査啓聞,以爲處置之地,而毋論其事之如何,本曹該吏,今方囚治,郞僚亦在聽勘之中。臣爲一曹之長,凡有咎責,理宜先受,泯默縮伏,以俟譴何矣。卽接小報,臣受點於殿講試官之望,以此情勢,決無進參之路,不得不略暴委折,冒死呼籲。伏乞聖明,先遞臣職,亟令攸司,照法勘處,以安私分,不勝幸甚。答曰,省疏具悉。卿無所嫌,勿辭行公。
文學李廷濟疏曰,伏以臣,叨塵講肆之末班,前後非一二矣。持被而備禁直,挾冊而隨諸僚,碌碌無裨益,每一承命,輒發靦騂。顧今春宮,睿學日將,見道深竗,此時宮賓,宜選山林邃學之士,每以如臣矇謏,承乏苟充,臣竊爲之慨然也。念臣連年征役,在朝日少,離違銅龍,已經年所。重登明离之筵,光瞻玉溫之容,榮耀至大,賤誠倍傾,而抑臣有萬萬私情之切迫者。老父風痰之病,積月沈淹,就醫調治,雜試焫藥,而尙無其效。臣日夕憂焦,未暇外事,頃蒙騎省之除,久未肅命,每深惶怖。適値親祀之日,繼有都郞之試,不得不暫出供仕,時赴省直,而至於淹宿禁嚴,尋繹書史,實情理之所難强爲。況臣父於數日間,因將理失宜,宿症越加添重,達夜咳嗽,不得接眠,痰絡閼塞,欲吐不吐,哮吼喘促,昏悶不省。臣方藥物扶救,方寸焦悶,以此情理,決無離側供職之勢。恩除有日,逋謝至此,輪番傳講之地,不容久曠,玆不得不疾聲呼籲,冀蒙矜遞。伏乞天地父母,俯諒微懇,亟許鐫免,俾得專意救護,以伸人子至情,不勝萬幸。答曰,省疏具悉。爾其勿辭,救護父病。
上在昌德宮。停常參·經筵。
下直,金堤郡守崔柱岳。
金弘楨啓曰,大司憲兪得一呈辭受由,執義兪命凝未肅拜,掌令申慶濟呈辭,持平沈宅賢·洪廷弼俱在外,掌令丁道復引避退待,已至數日,而尙未處置,且監察茶時,事甚未安。執義兪命凝,掌令申慶濟,竝卽牌招察任,何如?傳曰,允。
以執義兪命凝牌不進罷職傳旨,傳于李壄曰,推考傳旨捧入。
有政。吏批,判書李寅燁呈辭受由,參判未差,參議李濟進,左副承旨任舜元進。兵批,判書趙泰采呈辭受由,參判崔錫恒進,參議許墀病,參知未差,左承旨李壄進。
吏批啓曰,判書李寅燁呈辭受由,參判未差,小臣獨政未安,何以爲之,敢稟。傳曰,只出緊任。
又啓曰,大司諫,今當差出,而擬望之人乏少,承旨竝擬,何如?傳曰,允。
吏批,以李健命爲左尹,李師尙爲參知,李眞儉爲兵曹正郞,趙錫命爲兵曹佐郞,李震壽爲大司諫,李世弼爲同副承旨,南至熏爲右副承旨,內需司別坐單朴時元,兼春秋單韓在誨,前縣監魚史忠通政,今加嘉善,拯活人命加資事,承傳。
兵批,副護軍李墪·金重器,副司直李健命·兪命雄,副司正金始㷜。
以開城留守本府居御營軍金世萬,黃海監司以白川居林俊健等二名,海州居李元益等渰死事狀啓,傳于李壄曰,渰死人等,令本道恤典擧行。
李壄啓曰,同副承旨李世弼,時在京畿果川地,斯速乘〈馹〉上來事,下諭,何如?傳曰,允。
金弘楨啓曰,來十五日,儒生殿講日次,取稟。傳曰,爲之。
掌令申慶濟啓曰,臣於日昨,以尙州討捕使李鳴夏罷職事,論啓蒙允矣。今聞鳴夏,以他事,因秋曹覆啓,先已坐罷,未及遞來云。鳴夏不法之狀,所聞不啻明的,據實請罷,在所不已,固不當論其在職與否。而臣新自鄕來,未及聞知,措語之間,殊無別白,矇然之失已難自免。且伏見扈衛廳草記,則以軍官被禁事,論及回牒,盛加非斥,臣於此益不勝瞿然之至。臣連以賤疾,不得行公,其後過數日,適赴茶坐之際,扈廳文移來到,始問委折於伊日禁吏,則以初一日所捉禁物,已於右僚詣臺時,燒火徵贖爲對,故果以此意,回牒于扈廳矣。今其侵詆之言,至於如此,出禁雖自右僚,回牒則臣旣爲之,其所難安,與右僚,實無異同,決不可晏然於職次。昨者詣臺自列,而語欠分曉,未免見阻,今復來避,所失尤大,請命遞斥臣職。答曰,勿辭。
任舜元啓曰,掌令申慶濟,再啓煩瀆,退待物論矣。傳曰,知道。
備忘記,居首參奉尹就殷,半熟馬一匹賜給。
上在昌德宮。停常參·經筵。
金弘楨,以都摠府言啓曰,都摠管姜鋧,刑曹坐起進去之意,敢啓。傳曰,知道。
金始㷜病,代以尹陽來爲假注書。
南至熏啓曰,吏曹郞廳來言,臺諫有闕,政事,何以爲之?取稟。傳曰,明日爲之。
持平洪廷弼啓曰,請還收印信僞造罪人孫自哲減死定配之命。請忠淸監司李善溥從重推考。措辭竝見上掌令丁道復·申慶濟,竝引嫌而退,僭衣燒火,意在執法,而館人攫去,猶未省察,則有損事體,勢難仍居,請罷之啓,旣無所失,而伊日出禁,又非在我,則回牒一款,不必深嫌,請掌令丁道復遞差,掌令申慶濟出仕。答曰,不允。推考及處置事,依啓。
以大司憲兪得一三度呈辭,傳于李壄曰,只遞本職。
任舜元啓曰,假注書尹陽來,時無職名,付軍職,冠帶常仕,何如?傳曰,允。
金弘楨,以禁衛營言啓曰,本營設立時,城內無軍器可合之處,軍兵私習,中日等事,南伐院·慕華館·訓鍊院等所,無定處設行事,事目啓下矣。今聞御營廳南小營南麓栱巖上,有一空閑地,可以容接十餘哨軍兵云。故臣頤命,與大將臣趙泰采,率將校同來看審,則地勢雖不及於南小營,足以排置營舍及射場馬路。求之城內,實爲難得之地,可除京鄕軍兵,擔負器械,遂日往來城外之弊,誠爲多幸。營舍則雖不得趁時始役,自今私習,中日等事,移設於此所,營舍設立之後,南別營稱號之意,敢啓。傳曰,知道。
上在昌德宮。停常參·經筵。
巳時,太白見於未地。
下直,鎭安縣監朴鳳齡。
有政。吏批,判書李寅燁呈辭受由,參判未差,參議李濟進,左承旨李壄進。
兵批,判書趙泰采針灸受由,參判崔錫恒病,參議許墀進,參知李師尙未肅拜,左副承旨金弘楨進。
吏批啓曰,判書李寅燁呈辭受由,參判未差,小臣獨政未安,何以爲之?敢稟。傳曰,只出緊任。
吏批,以崔錫恒爲大司憲,林世儉爲掌令,趙宇衡爲監察,黃應一爲禁府都事。
兵批,以丁道復·魚史忠爲副護軍,兪得一爲副司直,申潾爲副司果,尹陽來爲副司正。
吏曹判書李寅燁三度呈辭。傳曰,只遞本職。
南至熏,以義禁府言啓曰,慶尙監司狀啓刑曹粘目,延日前縣監閔益明,移本府處置事,允下矣。閔益明,今方待命,卽位拿囚之意,敢啓。傳曰,知道。
金弘楨,以摠戎廳言啓曰,本廳初運牙兵三哨軍兵,今已上來逢點矣。分作三番,今月十五日爲始,與訓鍊都監軍兵替代,廣智營入直,而出番軍兵一旗,亦爲輪回入直於本廳之意,敢啓。傳曰,知道。
又以都摠府言啓曰,都摠管姜鋧,刑曹坐起進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又啓曰,吏曹郞廳來言,本曹判書有闕,政事,何以爲之?取稟。傳曰,明日爲之。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
領議政崔錫鼎,工曹參判閔鎭遠,禮曹參議趙泰老啓曰,臣等,進詣寧陵莎草有頉處,詳細奉審,則大王陵上莎草,大抵間間稀疏,或有庫庫枯損處,不可以某方指論,而酉戌方,有土色微露處。所見雖不至大段,修補之擧,似不可已。王后陵上莎草,亦爲間間稀疏,頗有枯損處,以方位言之,則辛戌方,廣十六尺,高或五六尺,或三四尺,土色露現處二庫,廣三尺,或一尺,高各七寸,未申方,廣十三尺,高七尺,臺石上一帶,自未方至丑方,間間枯損,其下面土色,多有露出處,所見頗爲未安,竝圖形以進。而以大體論之,則兩陵陵上莎草有頉處,雖有輕重之別,所當趁卽修補,而冬月改莎,着根未易堅固,慕華館莎草,浮取船運之際,莎根凍傷,修改無益。且有頉處周圍,雖似闊大,其間土色之庫庫露見,長廣不過尺寸,不至大段未安,姑待明春,兩陵一體修補,恐爲得宜,令該曹,臨時擇日擧行,何如?傳曰,依啓。
持平洪廷弼啓曰,請還收印信僞造罪人孫自哲減死定配之命。措辭見上近來紀綱解弛,法禁不明,僭踰之習,日而益甚,以至閭井白徒,商譯胥吏之流,服飾器用,奢濫無紀,識者之寒心,固已久矣。國家之設置憲府,固所以糾察此等關係風俗之事,故勉之而風稜,資之而搏擊者,非苟爲榮侈憲府也。不如是,則無以整邦憲矯弊習,使人知所畏避也。迺者扈衛廳,因一軍官僭衣犯禁事,至有禁吏,自本廳隨現囚治之請。臣於是,不能無訝惑焉。受敎輯錄中,所謂扈衛軍官及禁軍,勿禁僭衣云者,蓋指軍服而言也。以壬寅承傳,戎服外,非土物不得用之文觀之,則可明其義也。況闊袖障衣,元非戎服,而肆然着過於都市中,則爲禁吏者,何得不捉乎?或者輯錄中,只曰,勿禁僭衣,而無常服·軍服分別之語,故扈廳,泛引爲證耶。然究其法意,則軍官輩常服,決不宜許着錦段也。不然則壬寅承傳,何以云戎服外不許哉?至於禁火,苟有法外橫拏有現露者,則依古規,移牒法司後懲治,有何不可,而必使各衙門,直囚禁吏,然後可防其作弊耶?然則各衙門爲重,而出禁之法司,旣不能糾人,反爲見糾於人也。其於事體,果何如也?請自今以後,各軍門武士,戎服外常着,則切禁其踰制事,定式施行,而自扈廳直囚禁吏之命,亦令還收。答曰,勿煩。
上在昌德宮。停常參·經筵。
巳時,太白見於未地。
南至熏啓曰,明日仁政殿儒生殿講時,命官,何大臣進去乎?敢稟。傳曰,領相進去。
吏批啓曰,弑夫罪人順承正刑之後,入籍邑査移之意,論牒禁府矣。卽接該府回移,則發關査問于黃海道,回牒內,順承,甲子式年,入籍於海州云,所當依定奪,以入籍官降號,而本州,非但以兼牧方爲判官,乃是仁祖誕降之地,不得降號之意,敢啓。傳曰,知道。
傳于南至熏曰,召對爲之。
有政。吏批,判書趙相愚牌不進,參判未差,參議李濟進,右承旨任舜元進。兵批,判書趙泰采針灸受由,參判未差,參議許墀病,參知李師尙進,右副承旨南至熏進。
吏批啓曰,新判書趙相愚命招,同參政事,何如?傳曰,允。
又啓曰,判書趙相愚牌招不進,參判未差,小臣獨政未安,何以爲之?敢稟。傳曰,只出緊任。
以李寅燁爲禮曹判書,李墪爲兵曹參判,李廷謙爲同義禁,李台佐爲舍人,金萬胄爲陜川推考敬差官,閔致龍單付兼春秋,李寅燁付副護軍。
傳于南至熏曰,凡賊人行刑後,討捕使啓聞,例也。而廣州賊人行刑公事,啓下已久,而行刑後,討捕使更無啓聞之事,問啓事,命下矣。外方正刑罪人,旣自刑曹,啓下分付,行刑後,則勿爲啓本,直報刑曹事,乙酉年,定式啓下矣。卽問于刑曹,則廣州討捕使,賊人行刑後,依定式,旣已報來于本曹云,敢啓。傳曰,知道。
任舜元,以侍講院言啓曰,今月十六日,王世子,行會講禮之意,敢啓。傳曰,知道。
又以弘文館言啓曰,本館下番見存二員內,修撰沈壽賢在外未上來,副修撰李台佐獨爲入直矣。今日政,移拜舍人,下番無他推移之員,不得已以上番,姑降入直之意,敢啓。傳曰,知道。
刑曹參判尹就商疏曰,伏以臣,過蒙洪造,猥玷匪據,果速臺章,惶怖縮恧,只俟聖批之允許矣。終靳一兪,臣於是,感激徊徨,不知死所。噫,如臣無狀,百無一能,徒辱盛恩,致位宰班,糜身粉骨,不足以報隆私,揣分量力,知必有負乘之災,而惟是筋力所逮,則固當死生以之,至於捕將之任,人所圖免,臣之忝竊,前後四次,而一不控免者,怵迫分義,豈其貪戀榮寵而然哉?若夫秋曹亞席,地望自別,當初除命,出於意外,其不敢濫叨,臣猶自知,物情之未厭,勢所然也。第其秋官之兼察捕廳,曾無礙避之法,以故相臣李浣之宿望練事,自己丑至己亥十數年之間,連以捕將,兼帶刑官,一不辭免,及乎孝廟,特遞刑官及捕將,專意軍門之任,此非嫌礙而遞之也。且故判書柳赫然,曾以秋曹首席及亞堂,仍帶捕將,又至累年。故判書申汝哲,以捕將,除拜刑官,行公之後,祈免榻前,則其時大臣,以爲刑官則自多其人,而至於捕將,則非人人所可彈壓者,請遞刑官,此亦非應遞之規而許遞也。雖以近事言之,辛巳年間,韓城君李基夏,以捕將兼秋曹,行公久矣。伊時大臣,陳達榻前,軍門·捕廳·刑官,俱是劇務,請爲變通,自上特遞捕將。此旣聖明之所俯燭,則臣何敢誣也?以臣陋劣,忝叨兩任,豈不欲陳情解缷,而越例祈免?初非淺慮之所及也。今若以臣,不稱其職而論之,則臣固無辭,至以兼帶兩任,謂非前例,有若以臣貪戀而苟冒者然,此則恐非其實狀也。臣是介胄之士,雖不能以廉義自飭,苟有可據圖免之例,則揆諸恒情,何可以仍因冒居,自犯貪戀之科哉?臣以無似,前後忝竊,罔非踰分,而曾未能抵死力辭,濫廁榮塗,致有人非。是臣之罪,尙誰咎哉?臺啓雖已停止,在臣廉隅,有難一刻仍冒於職次者,玆敢冒萬死仰陳危悃。伏乞天地父母,俯垂矜諒,亟削臣職名,以謝臺議,以安微分,不勝萬幸。答曰,省疏具悉。過當之論,不必深嫌,卿其勿辭,從速察職。
執義兪命凝疏曰,伏以臣於日昨,情病俱苦,連上疏單,而竟未登徹,坐犯違慢,而尙荷寬恕,惶霣感激,他不暇計。不得不黽勉出肅,少伷分義,而第臣資性蹇拙,見識遲鈍,忝叨臺省,前後非一,而卒未有一言一事,可以仰裨聖化之萬一者。此臣所以每承除命,俯仰愧懼,直欲逃遁,而不可得也。今若貪榮寵而冒嗤點,强不能而狃匪據,則終必至於僨職敗身而後已。臣固不足惜,至於累聖治辱臺閣,何哉?且臣自經草土以來,癃憊已極,宿患痰火之症,遇寒添劇,寢食俱廢,神氣漸削。雖不欲以種種諸症,縷溷淸聽,而其不能陳力就列則決矣。玆敢冒死疾籲於天地父母之前,伏乞聖慈,曲賜矜諒,亟命鐫遞臣職名,俾得守分調息,以便公私,不勝幸甚。今臣上章乞解,固不宜贅及他事,而第於近日諸臣章奏之間,有一二可言者,不敢不以仰聞,惟聖明之省察焉。頃伏見趙泰東疏本,則備陳近來臺閣,彈論守宰,多有爽實之弊,而末乃結之以殿下留意深察,臣竊以爲未安也。自古臺閣所擧劾者,非必所親覩,而多出於風聞,故或不無失實於其間者。然人主,未嘗有億逆其爽實,而必爲之聽納者,誠以不然,則終有歉於轉圜之量故也。今殿下,若以臺臣所論,輒以爽實爲慮,而示之以訑訑之色,則豈不大有妨於言路哉?在臺閣論人之道,必須詳察而處之,母或有失實之歸,在殿下聽言之道,必須虛心而受之,毋或有不信之念。然後上下各盡其責,而言路得以開廣矣。伏惟殿下,更加意焉。李墪春間一疏,蓋出於職思其居,無隱所懷也。遣辭之間,設有不慨於聖心者,罰已行矣,事已往矣。復擬舊踐,何所不可,而必欲枳塞其淸塗,終至起鬧於政席。此猶不足,而又以足槪其平生之說,一筆句節,無少顧藉,有若宿慝舊愆,爲一世僇人者然。此等已甚之論,臣竊不取也。噫嘻,此何等時耶?天心不豫而災異沓臻,民窮已極而惠澤不究,正宜君臣上下,協心交修,以濟時艱之不暇,而廷臣之黨伐猶前,朝論之乖張日甚,至於民憂國計,漠然不以爲意,獨使至尊,殷憂於宵旴,若此不已。臣恐億萬年宗社,將未知稅駕於何所?言念及此,不覺心寒而氣塞也。伏惟殿下,先正一心,以率群下,益恢蕩平之道,俾盡寅協之方,共做國事,轉危爲安,是臣區區所大願也。臣於日昨扈衛廳草記,竊有所慨然者。方欲以此,附陳疏末之際,僚臣已發論啓,而殿下不賜允許,臣未知聖意之攸在也。昔我宣廟朝,憲府吏執宮奴僭服,宮奴擊吏,逃入王子舍,憲府發他吏,獲宮奴付之獄。宣廟聞之,以爲吏闌入王子舍,命囚憲吏,憲府以此引避,先正臣李珥,上箚極言之,有曰,此事上下胥失之矣。臣亦曰,今日事,上下胥失也。憲臣以不捉禁物付之火,而終爲泮人所攫去,其矇然不察之失,誠有之矣。然受敎輯錄中所載,扈衛廳軍官僭衣勿禁云者,卽指戰服,而今軍官所着者,乃錦段闊袖,則禁吏之執捉,法府之徵贖,固不可斥之而法外也。扈廳之費辭草記,臣未知其十分穩當,而殿下亦未能俯悉,而終至於囚治其禁吏,又許本廳日後直囚之請。臣恐自今以往,軍門所屬,蔑法驕橫,致有大於此者,法府將不敢下手也。其流之弊,又何可勝言哉?此事雖微,所關非細。伏惟殿下,亟允臺啓,俾得以行法府之禁,而懲僭踰之習焉。臣無任祈懇之至。答曰,省疏具悉。趙泰東疏陳本意,予豈不知?本非勸人主以不信臺閣也。至若正心蕩平等語,誠甚切實,可不留心焉。疏末所陳囚治作弊之禁吏,固無不可,而直囚事,當量處。爾其勿辭,從速察職。
未時,上御熙政堂召對,參贊官南至熏,侍讀官鄭栻,檢討官李台佐,假注書尹陽來,記注官南世珍,記事官韓在誨入侍。栻讀節酌通編,自答陸子壽,至亦無人力可往來每以爲念耳。上曰,下番讀之。台佐讀,自聞萼沼園亭,規模甚盛,至第二十三板。台佐曰,許好之好,作多,故乃之故,作顧,唐本皆然矣。上曰,唯。台佐讀,止恨未得疑曲盡所懷耳。栻進文義曰,此乃答陸子美·靜書也。論太極·西銘之說,而朱·陸學術之岐,從此判矣。書中精微之蘊,固非如臣等蒙學蔑識,所可剖析,而近緣召對久停,不能講究。卽者聞命急來,未及考閱,猝辦臆對,有所不敢矣。台佐曰,西銘·太極許多說話,聖明業已省覽,伏想朱·陸是非,明白覷破,今無可達,而第西銘中民吾,或以爲有體無用,而若誠意上下首尾,則體用分明矣。西銘之義,以天地萬物,同一父母爲言,而歸重於人君,人君臨御四海,鰥寡孤獨,疲癃顚連者,皆吾赤子,則固當體天地生物之心,一視而同仁矣。此等處,正宜體認矣。上曰,兪。台佐曰,塞者,氣也。帥者,志也。孟子曰,浩然之氣,塞于天地之間,又曰,志者,氣之帥也。栻曰,此乃答陳同甫書也。與本書參看,然後可知其全體之大段差失處矣。同甫,以唐·虞三代做得盡,漢·唐做得不盡,而及其成功則一爲言,故朱子,辨別義理,以金鐵爲喩矣。台佐曰,同甫,以功利事業爲重,故欲以成敗,論其是非矣。台佐曰,書云,伯恭平日亦嘗說及此否?蓋伯恭,同甫之親友也。同甫,氣岸磊落,言辯縱橫,病痛在於功名事業,欠却其聖賢工夫,而伯恭不能抵當,其麤拳大踢,且恐傷交誼,只加諷諭,而不肯盡情直陳,故朱子言之耳。朋友相講之際,直言非難,而同甫氣麤,不能虛受,故伯恭,尙且宛轉諷諭。況君臣之間,不比朋儕之相敵,有同天地之懸絶,雷威之下,尠不恇怯失措,而且慮益其過失,乃有納約自牖之道矣。伯恭之從容告諭,亦似固好而猶不如盡情直陳。人臣之納約自牖,亦是一道,而猶不如犯顔諫爭。人君若能翕受敷施,則上而有容直之量,下而有盡言之美矣。上曰,推演陳達之言誠好,當留意焉。台佐曰,孔·李·霍·張,乃孔融·李膺·霍光·張昭也。同甫,自謂慕悅朱子,而乃比於此等人,此實不知朱子者也。栻曰,此等說話,若參看龍川集本書,可知其義,似非逐句解釋者也。上遂掩卷
台佐進伏曰,臣於今番奉命海西,目覩民事,延安,是海澤之地,固無可言,白川,一邊連峽,視延安,不無一分差等,而通同言之,未免慘凶,故延·白,皆入於尤甚邑矣。自上特罷海浦折受,浦民攢頌聖德,而第在前凶歲,尤甚處身布,有三分之一減捧之例,而今年則尙無減令,民情擧皆抑鬱。蓋今年木花,雖曰稍登,延·白則昨歲失稔,種子絶無,初未能落種,故其處木花之凶歉,無異前歲,民皆以米貿錢,以錢貿布。民間之切急如此,而或慮朝家,猶未悉凶荒之至於此極,而不許蠲減也。以臣忝在近侍之列,出入筵席,故老弱疲癃,千百爲群,相與呼訴,望其轉達,所見誠可矜悶矣。臣未知廟堂之議,或未及稟定,而延·白,實爲海西之最甚處,則諸般身役,量宜蠲減,似宜,故敢達。上曰,身役事,頃自廟堂,區別爲之矣。台佐曰,小臣,未知朝家之已有處分,而因民齊訴,有所陳達矣。旣下減捧之令,則民事誠爲幸甚。
又啓曰,白川所在松都大興山城還穀,殆遭三千石。前年,以其地凶歉,捧留本郡,以作賑資其處云民賴以生活矣。今歲凶荒,無異乙丙,卽今民間赤立,以東西貸乞之穀,輸納於數日程之地,其勢誠難。今亦依前規捧留,以爲前頭賑恤之資,則顚連之類,庶可保存云,故敢達。上曰,令廟堂稟處,可也。擧條諸臣退出
上在昌德宮。停常參·經筵。
任舜元啓曰,明日常參·經筵,取稟。傳曰,停。
金弘楨啓曰,備邊司郞廳來言,今日賓廳坐起日次,而儒生殿講,頉稟。傳曰,知道。
吏曹口傳政事,以安時相爲平安都事。
備忘記,傳于任舜元曰,居首幼學金興西·李祺鼎·洪受周,各給二分,之次幼學芮師德·金夏臣,各給一分。
金弘楨,以侍講院言啓曰,今十六日,王世子會講禮爲之事,命下矣。師領議政崔錫鼎,有身病云,頉稟之意,敢啓。傳曰,知道。
正言李承源啓曰,臣之忝叨言職,殆過三朔,而迄未能進一言論一事,以效一日之責,居常愧懼,若無所容。適見刑曹參判尹就商之兼察兩任,有傷事體,且關廉隅,略以心訝而耳剽者,有所論列,以自附於官師相規之義,而仍念一時規驚之論,亦非累日爭執之事,故三啓靳兪之後,旋卽停論矣。今者就商自辨之疏,以臣所論,謂非實狀,繼伏見聖批,則又以過當爲敎,臣於此,竊不勝瞿然之至,而亦不能無訝惑也。就商,以臣啓辭中所引兩臣辭遞事,謂之或出於孝廟朝特敎,或出於大臣陳白,非以嫌礙而遞之,且引前後諸臣之兼察兩任者,以證其本無應遞之例,臣未知兩臣遞任之本末事實。其果一如就商所言,而近來諸臣之兼察者,亦果足爲可據之例乎?雖其辨說極力,援據甚勤,而臣意則終有所不能釋然者矣。無論前例之有無,兩任之不可兼察,則事理明甚。夫捕廳取服之賊,例爲移送秋曹,更爲究問者,蓋朝家本意,深軫人命之至重,且慮捕廳之酷刑,有此移送更問之例,此與外方考覆之規,同出於愼刑之至意。而若使一人,竝察兩任,則自我取服,自我申覈,寧有道理,其於法例,必有大段妨礙處。則假曰,前後諸臣之兼帶者,曾不以此辭遞,而臣則實不知其必合於事體也。臣之所論,蓋欲存事體礪廉義,而就商之疏辨,旣如彼,聖批之未安,又如此,則臣何敢自以爲是,而晏然仍冒於臺次乎?請命遞斥臣職。答曰,勿辭。
金弘楨啓曰,正言李承源,再啓煩瀆,退待物論矣。傳曰,知道。
執義兪命凝,持平洪廷弼啓曰,請還收印信僞造罪人孫自哲減死定配之命。請還收自本廳直囚禁吏之命。措辭竝見上答曰,不允。末端事,依啓。
校理李世最上疏。大槪,臣於直中,重感寒疾,昨日召對之下,末由起動,致使在外僚員替行,臣罪萬死,急於醫治,退伏私次。而顧臣病狀,日漸危劇,斷無復起爲人之望,懇乞亟遞臣職,俾專調治,以尋生路,仍治臣罪,以肅朝綱事。入啓。答曰,省疏具悉。爾其勿辭,調理察職。
正言鄭纘先疏曰,伏以臣於本職,已試僨敗,固不當叨冒,而至若前啓所引之避,自在應遞之科,處置請出,實是意外,尋單見阻,進退狼狽,一味縮伏,罔知攸措。如使臣苟可以冒出,則臣亦何苦而日呈未徹之單,自速瘝曠之誅哉?顧臣踪地危蹙,旣無抗顔臺端之望。且臣素患痰症,積歲沈痼,已着膏肓,每遇寒節,一倍增劇,又自數日前,重得感冒,渾身灑漸。移時掉戰,寒止熱作,頭目眩疼,咳嗽極盛,呼吸短促,委身床簀。晝夜叫苦,飮啖專廢,元氣苶然,脅間滯痰,橫亘衝擊,如錐鑽肌,如是之際,輒致昏窒。此乃臣去歲所控之疾,而至于今日,挾感重發,危頓之狀,比前倍蓰,莫非病與年深,乘衰侵凌之致。以此病狀,旣無復起爲人之望,尙何能陳力就列,以供職事乎?不得不冒死哀籲於天地父母之前。伏乞聖慈,特加憐察,亟許遞臣所叨之職,使得安意調治,以尋生路,不勝幸甚。臣於病重乞免之章,不暇贅他,而適有愚慮,不敢自隱,惟聖明之省察焉。噫,今歲災荒之慘,尙忍言哉?終年枯旱,耕種旣愆,惡風寒霜,卒之爲災,野澤稻田,盡成赤地,峽農黍粟,太半空殼,八路普同,無處稍稔,時屆收穫,流丐盈路,未及明春,人類殆盡。荐歉之餘,國儲亦竭,公私赤立,中外枵然,移粟移民,俱無其路,民惟邦本,本將蹶矣。言念及此,心寒氣短。近來諸道狀聞,朝紳章牘,備陳愁慘之狀。伏想殿下,日聞其報,無異親覽,丙枕必不得安矣。玉食必無其味矣。救荒賙賑之策,專在賑廳,蠲役免租之政,出自廟堂。伏惟聖明,另加申飭,使之從長區畫,及時講究,有如救焚拯溺之爲。而自上益懋節儉之德,就內間用度,御供所需,如非不可廢者,竝皆節損,以示救災恤民之意焉。至若今春所分還上,則雖不可準捧,以備來春種糧,且補賑資,而第聞外方形勢,稍有田土,不全失業之類,僅能備償公債以卒歲,如此者絶少。至於殘氓偏戶,不待秋成,已多空其室盧,轉之四方云。此等所負之穀,將何以責納乎?守令則惟知奉行朝令,不敢不捧,鞭扑誅求,至及於遠近之隣族。以此良民實爲不堪箠毒,擧皆相率而逃避,將至於盡一境,而無一村安堵者。此誠非細慮□臣愚以爲□□□而徒事侵□□□廟堂,劃□變通□□□齊民倒懸之急焉。且□於向日濫騎人洪悌之事,竊有所駭惋者,悌之奸惡,衆所共知。從前僞冒奸濫之事,不翅狼藉,旣以此等罪狀,定配遠地,而至於假託都事之私通濫借馹騎,情狀尤極痛惡。及其事發之後,只使伊時都事·察訪,橫被啓罷,悌則終無加律之擧,豈不有乖於懲惡,戢奸之道乎?臣意則以爲,洪悌濫騎之罪,不可不追加重究,而都事·察訪所被之罰,亦不可不分釋也。臣方病劇,神思荒亂,辭不達意,語無倫脊。伏惟聖明,恕其愚僭□□神察納焉。答曰,省疏具悉。憂時進言,所論誠切,可不留心焉?還上一款,當令廟堂處之,都事·察訪,歲抄不遠,不如別敍。洪悌事,令該曹稟處。爾其勿辭,從速察職。郞廳李宜喆書。郞廳李重彬校。
上在昌德宮。停常參·經筵。
巳時,太白見於未地。
下直,竹山府使李斗望。
任舜元啓曰,明日常參·經筵,取稟。傳曰,停。
南至熏啓曰,大司憲崔錫恒,掌令林世儉未肅拜,執義兪命凝,掌令申慶濟,持平洪廷弼呈辭,持平沈宅賢在外,今日以監察茶時之意,敢啓。傳曰,知道。
金弘楨,以都摠府言啓曰,今日入直軍士,中日習射,請出標信。傳曰,知道。
任舜元啓曰,江原都事,有口傳差出,催促發送之命,而新除授都事安時相,時未署經,玉果縣監金慶賚,除授已久,憲府署經,旣已爲之,而諫院則不得備員署經云,夫馬留滯之弊,亦甚可慮,合有變通之道,何以爲之?敢稟。傳曰,竝除署經發送。
金演啓曰,江原都事安時相,除署經發送事,命下矣。人馬未及上來云,給馬發送,何如?傳曰,允。
以黃海監司,安岳居禁衛保嚴世昌等二十九名,黃州居步兵兪天益等三名,白川居金之先等四名,殷栗居梁納先渰死事狀啓,傳于李壄曰,事極驚慘。令本道各別恤典擧行。
南至熏啓曰,掌隷院,乃詞訟劇地,而判決事李宜顯,日事呈告,久不行公,詞訟積滯,委屬可慮。判決事李宜顯,牌招察任,何如?傳曰,允。
任舜元啓曰,承文院官員,以都提調意來言,節使拜表不遠,文書査對,必須前期爲之,而本院提調,無故行公之人無多,兵曹參判李墪,右尹李健命,工曹參判閔鎭遠,大司成李晩成,副提學趙泰耉,竝提調差下,吏曹參議李濟,副提調差下,使之察任,何如?傳曰,允。
又啓曰,承文院官員,以都提調意來言,新榜出後,槐院卽爲分館,成均·校書,繼此分差,例也。今春式年榜後,本院不卽分館,奄過夏季,事甚未妥,故稟達於榻前,使之從速擧行矣。今過數月,尙爾遷就,新進怠慢之習,極涉未便,權知副正字黃龜河·南一明·成起寅·李萬維·朴聖輅·尹聖時·魚有龜·南一明等七人,以任意下鄕,坐罷屬耳。不必變通付職,依例隷習官啓下,令該曹付軍職,前權知李濟,以察訪遞歸,法當歸本院,而方在罷散,兪命咸,方在奪告身中,今已經年,竝宜變通行公,自本院定日,趁速齊會圈點,而下鄕多官,必有連續入來者,亦令同參,其未及上來者,雖是右位,勿復等待,以爲速完之地,何如?傳曰,依啓。李濟·兪命咸,竝敍用。
掌令申慶濟疏曰,伏以臣,猥以無似,忝竊匪據,絲毫蔑效,觸事生疣,論人而未免欠詳之失,回牒而自速周遮之譏,難冒之端,與同席無異,引避惶蹙,恭俟物議,而處置之際,立落殊科,徊徨隕越,益無所措,且臣素患水土之疾,轉成眩暈之症,源委深痼,發作無常,加以旅寓冷落,將息失宜,宿症添劇,神思迷錯,頹倒昏昏,若在煙霧之中,尋單請急,實非獲已,而見阻喉司,終未登徹,一味退縮,實無陳力之望,玆敢疾聲呼籲於天地父母之前,伏乞聖慈,察臣情勢之難安,矜臣病狀之難强,亟許鐫削臣職名,以安私分,不勝萬幸。臣於祈免之章,不宜復贅他說,而竊有愚淺之見,不敢自隱,敢此冒陳,惟聖明之財幸焉。臣伏見備局,以沈埈·崔守慶復科事回啓,措語則有曰,落書一字,初未覺察,不踏小印,元非擧子之罪,又曰,追後拔榜,實涉冤枉,而只以歲月之久,事體之重,謂之有難輕議,臣意則竊以爲,罪而無冤則已,若謂之無罪而冤枉,則顧何論於歲月之久近耶?凡事,當觀事理當否之,如何,亦安有近者可伸,而久者不可伸之義理也哉?抱冤鬱者,久而未伸,尤爲有歉於淸朝伸鬱疏冤之道也。且以近日事言之,姜必中之冒稱幼學,固可謂罪在擧子,而朝家特軫其情或可恕,猶且復科,則況此罪不在擧子者乎?一許一否,與奪太偏,其在朝家處分,無或近於班駁不均之歸歟?雖以歲月之久言之,朴千榮之復科,亦在年久之後,則此實先朝已行之典也。且國朝以來,科第之罷復,亦非一二,而只觀其事之冤不冤而已。何嘗以歲月之近與久,而有所取舍哉?中廟朝所罷之科,追復於數十年之後,則此亦可以徵矣。臣竊詳回啓中辭意,蓋亦出於愼重之意,而非以復科爲斷然不可,則公議所在,此亦可見矣。伏願聖明,照燭冤狀,參量當否,更詢廟堂而審處焉,臣無任祈懇屛營之至。答曰,省疏具悉。疏辭當量處,爾其勿辭察職。
上在昌德宮。停常參·經筵。
任舜元啓曰,明日常參·經筵,取稟。傳曰,允。
又啓曰,來二十一日,輪對日次,取稟。傳曰,停。
金弘楨啓曰,大司憲崔錫恒上疏,執義兪命凝,掌令申慶濟,持平洪廷弼呈辭,掌令林世儉未肅拜,持平沈宅賢在外,今日以監察茶時之意,敢啓。傳曰,知道。
南至熏啓曰,正言李承源,引避退待,今至數日,而本院無行公之員,尙未處置,事甚未安。除在外未肅拜外,呈告人員,卽爲牌招,以爲處置之地,何如?傳曰,允。
任舜元啓曰,觀象監官員,以領事提調意來言,觀天象者,必驗之於前史,以明其徵應,而東方文獻無徵,麗朝以前年代,凡係災異應驗,曾無抄輯成書者,識者病之。臣等,令天文學兼敎授崔天璧,與本學諸官,取東國諸史及高麗史一秩,詳加繙閱,擇其關於災異者,彙分抄出,作爲冊子十餘卷,欲爲繕寫一本,以便考覽,或於前頭,剞劂而藏之,書寫人及校正官等料米,勿煩於地部經費,以臣等所屬衙門餘剩穀,推移支給,而其所入紙筆墨,令該曹量宜充給,以爲完役之地,何如?傳曰,允。
正言鄭纘先啓曰,請還收減等罪人朴再興放送之命。頃日疏決時,有禁府時囚罪人金琓,還收定配之命,臣竊不勝駭惑之至。臣於伊時,入侍前席,不知其罪狀源委,致有誤對之失,及其退出,詳細聞之,則其潛通主將所眄之妓,亂其兄弟,恣意奸淫,揆以人理,已極無狀,而詐稱虎囕,潛自竊去,及其奸狀敗露之後,顯有逼殺之迹,兇狡奸慝之狀,尤爲絶痛,決不可因一時疏決之擧,輕易貸死。且伏聞曾於海營推覈時,幾盡輸情,而就拿王府之後,訊杖素輕,以致累年究覈,終不吐實,今不必拿致京獄。請定配罪人金琓,更令黃海監營,拿致營獄,一依當初問目,更加究覈,期於得情,以正王法。正言李承源,以避辭,引嫌而退,原其所論,不無意見,引例一款,未免爽實,揆以臺體,勢難仍在,請正言李承源遞差。答曰,不允。處置事,依啓。
南至熏啓曰,吏曹郞廳來言,臺諫有闕,政事,何以爲之?取稟。傳曰,明日爲之。
持平沈宅賢疏曰,伏以臣於前月十五日,在鎭安縣任所,祗受承政院成帖有旨,以臣爲司憲府持平,令臣斯速乘馹上來者,臣聞命若驚,惶感交至,臣待罪外邑,歲已周矣。區區犬馬之戀,未嘗不在於楓陛之下,不意玆者,天書遠辱,舊銜重新,臣感受恩之踰分,喜瞻天之在邇,催行上道,昨日到全州地方矣。前進之際,意外有狼狽煎迫之私懇,不得不冒萬死呼籲焉。臣有偏母,年齡遲暮,疾病侵尋,居常懍懍,實有朝夕之慮,臣之情勢,固不容一日暫離,而臣之伯兄,家在嶺南,故向臣移職之後,臣兄來到臣任所,將從臣母,以爲就煖調息之計,遠途相離,情所難堪,而旣承召命,不敢隨從,抑情分路,各就南北,別日已多,寒事又緊,一念憂焦,寢食不安矣,卽者聞臣母行中急報,臣母自發程之後,重傷風寒,宿患眩窒之症,挾感添劇,及至雲峯地,疾勢十分危惡,不得前進,滯止旅店,而一日之內,昏昏垂絶者,輒有三四次,粒米不食,晝夜叫痛,時呼臣名,願速相見云,臣自聞此報,驚惶煎灼,方寸靡定。臣旣承命在途,固宜請由歸護,而此去京輦,尙有四百餘里,往返之際,亦將延過旬餘,今臣切迫之情理,誠不忍一刻遲待,玆於路次,覓得紙筆,略構數行文字,封入縣道,星夜馳歸,以爲及時扶護之計,此雖出於人子之至情,揆以法例,罪合萬隕。伏乞聖慈,亟命鐫削臣職,仍治臣罪,以警具僚,以安微分,不勝萬幸。答曰,省疏具悉。爾其勿辭,俟母病間,上來察職。
同副承旨李世弼疏曰,伏以臣於本月十二日,伏承恩旨,以臣爲承政院同副承旨,臣伏地驚惶,五內震越,直欲循墻而不可得也。竊念臣之無狀,自欺欺人,上欺君父,濫叨謬恩,屢蒙推擢,從前歷職,罔非匪據,其僭猥僥倖,求之古今,無如臣比,每念及此,未嘗不有靦於面,浹汗於背也。不料今者新授之命,又出於意慮之外,臣撫躬揆分,尤不知所措。夫政院,處於近密之地,出納君命,敷政四方,一國機務,無不關由於此,其地分之尊,責任之重,本非該司職事之比,惟當簡擇賢能,以處其職,以盡其責,而銓部注擬,不復愼重,特以臣曾經之故,臨窠苟充,循例擬望,至使匪分之職,復及於糞土之賤,催召之旨,繼降於蓬蓽之中,以致政體乖當,聽聞駭惑,臣之被人笑罵,固不足恤,至於朝家之擧措如何也?況臣年迫七十,衰病日深,分甘塡壑,望斷從仕,斂迹息慮,唯待死日,癃陋情狀,雖不敢覼縷,以溷天聽,而精神消亡,視聽俱廢,長對床席,一味昏瞀,安有一分生人之意哉?人器之稱否,姑置勿論,卽此老病一節,更無陳力之望矣。固宜卽上辭本,以申至懇,而疾病沈頓之中,不能構成文字,淹稽多日,致令出納重地,緣臣久曠,臣罪至此尤大矣。玆敢冒死哀籲於天地父母之前,伏乞聖慈,曲加恕諒,遞臣職名,以重名器,以安微分,不勝幸甚。答曰,省疏具悉爾懇。爾勿過辭,從速上來察職。
上在昌德宮。停常參·經筵。
任舜元啓曰,明日常參·經筵,取稟。傳曰,只晝講。
南至熏啓曰,大司憲崔錫恒,未肅拜上疏,執義兪命凝,掌令申慶濟,持平洪廷弼呈辭,掌令林世儉,未肅拜呈辭,持平沈宅賢在外,今日以監察茶時之意,敢啓。傳曰,知道。
以判府事李濡掃墳呈辭,傳于南至熏曰,給由馬,澆奠床備給。
金弘楨,以都摠府言啓曰,都摠管姜鋧,刑曹坐起進去之意,敢啓。傳曰,知道。
金演啓曰,卽者吏曹郞廳來言,今日爲政事,命下,而判書趙相愚未肅拜,參議李濟病不來,不得開政云。判書·參議,竝卽牌招,何如?傳曰,允。
有政。吏批,判書趙相愚未肅拜,參判未差,參議李濟進,都承旨金演進。
兵批,判書趙泰采針灸受由,參判李墪未肅拜,參議許墀病,參知李師尙進,右副承旨南至熏進。
吏批啓曰,判書趙相愚未肅拜,參判未差,小臣獨政未安,何以爲之?敢稟。傳曰,只出緊任。
以洪萬迪爲正言,任胤元爲判決事,李台佐爲副應敎,李墪·李健命·閔鎭遠·李晩成·趙泰耉付承文院提調,李濟付副提調,李㙫付司直,李承源·金萬胄付副司果,南一明·李萬維·魚有龜·黃龜河·成起寅·朴聖輅·尹聖時付副司勇。
南至熏,以義禁府言啓曰,慶尙道淸道郡楡川驛徒配罪人朴再興放送之命,臺諫,還收事論啓矣。旣已停啓,放送之意,分付本道,何如?傳曰,允。
正言鄭纘先啓曰,金琓事。措辭見上答曰,勿煩。
司諫崔啓翁疏曰,伏以臣,滓穢蹤跡,貞疾不死,屛伏遐陬,分甘草木之同腐,不意薇垣新命,遽下於千萬夢寐之外,驚惶感激,措躬無地。竊惟諫官爲職,所係非細,臣之已試蔑效,聖明之所灼見,而猶且不弛,收召牽復者,豈其曲賜褒借,苟榮一賤臣而已耶?反復思惟,終不能自安。且念向者諫臣,斥臣甚嚴,至謂之無倫罔狀,臣誠危怖,久而未瘳,而致有貪戀恩寵,冒沒承當,奈辱名器何哉,奈人之嗤笑何哉?仰惟聖度弘大,天覆海涵,滌蕩瑕垢,更垂洗拂,則在臣分義,惟當竭蹶趨謝,剖心輸丹,圖報涓埃之萬一,而顧臣宿患痰瘀之痛,乘秋轉㞃,日以益甚,腹脇脤滿,不能俯仰,食飮俱廢,僵仆枕席,喘喘危命,只俟就木之期,遙瞻宸極,徒增隕絶。伏乞天地父母,諒臣情勢之難冒,惻臣病勢之垂盡,特許鐫免,移授可堪之人,仍命有司,治臣逋慢之罪,以爲爲臣不職者之戒,則公私幸甚。又竊惟念,臣之日昨被斥,不比尋常,而抑於其間,有不容不辨者,玆敢略陳焉。尹世綏之疏,摭臣昨年疏中語曰,護春宮疏略等語,無倫莫甚,其人罔狀,此亦可見云,噫嘻異哉,是何言歟。臣謹按朱子告宋臣之語,有曰護春宮疏略之甚云者,職爲不愼簡宮僚,有失輔翼而言也。如臣言行之苟且悖謬,旣爲天官之所克知,則顧乃擧擬以春坊長僚,責之以輔翼春宮者,實有歉於愼簡宮僚之道,臣愚竊恐朱子復生,不但謂之疏略而已也。世綏,非不知臣言之有所本,而直謂之無倫罔狀者,是徒知阿其所好,急於攻人,而不自覺其有妨於古訓也。且念世綏之含憾於臣,久矣。其兄世紀之善胡舞,人所共知,臣於前日疏請禁胡舞也,所謂地崇士夫,而身甘胡舞者,非謂他也。緣臣一言,增其嘲笑,則世綏之攻詆臣身,爲其兄釋憾,蓋不足訝,又不足怒也。嗟呼,古之人臣之遭人規警者,有則改之,無則加勉而已。今之人臣,不惟不改,反欲傷中而後已,此豈淸朝之美事,而治世之氣象哉?良可歎也。臣以草莽微蹤,濫蒙洪造,累次顚沛,輒承收召,含恩撫躬,實不自知死所,當此艱虞溢目之時,官以諫爲名爲言者,非一,而病甚神昏,未達所懷,有臣如此,不如無生。瞻望雲天,俯伏俟罪,臣無任祈懇之至。答曰,省疏具悉。爾其勿辭,上來察職。
兵曹參判李墪疏曰,伏以臣之立朝通籍,殆四十年矣。無學術可以取重於時流,無才識可以標名於當世者,而過蒙拂拭,前後忝竊,無非淸塗華貫,臣常自顧慙恧,人其謂臣如何?頃日政席間鬧端,大抵緣臣而發,而若其所執以爲言者,一切反臣本意,全不相諒,而槪論其人與地,則不似甚矣。其欲枳之者固宜矣。而銓地交爭之間,臣之蹤迹則崎嶇,甚矣。諫長之任,雖幸蒙遞,而惟是春秋兼帶,亦爲見塞之一也,則其不可淟涊仍帶也決矣。伏乞聖慈,俯垂體諒,臣之所兼同知春秋,亟命鐫改,以循銓議,以安私分,千萬幸甚。答曰,省疏具悉。卿其勿辭,從速察職。
吏曹判書趙相愚疏曰,伏以螻蟻微臣,百無肖似,加以疾病纏身,衰謝無餘,精神日就於昧耗,筋力難强於驅策,雖尋常閑局,固難堪任之狀,實通朝之所共知,而況臣若過數朔,卽大夫謝仕之年也。顧臣私義,固合退守東岡,以終餘年,在聖朝體下之道,亦宜毋煩職事,以礪廉隅,而不意玆者,天官新命,又下於半年之間,臣誠驚惑震駴,直欲循墻,而不可得也。夫冢宰之職,責任至重,政柄所係,簡寄宜愼,而若言臣難冒之勢,則受人訿議,前後不少,若言臣已試之迹,則分寸蔑效,衅尤徒積,而臣未知聖上,何取於臣,而才遞旋授,若是其偏,有若朝無其人者然,是豈聖朝惜名器重簡寄之意哉?且臣精力,比諸春初,勢如鷁退,無復餘地,凡於權衡人物之際,注措政目之間,必將昏謬顚錯,終至僨敗,上負聖明委寄之隆,下致中外譏議之積也明矣。矧今才難日甚,論議携貳,一有注擬,瑕謫隨至,從前居銓者,鮮不免吹覓成罪,戈戟相加,滔滔覆轍,不知何限,則臣雖欲辛甘相濟,恢公祛黨,以贊我聖上蕩平之治,臣旣才謏望輕,識寡慮短,不及人遠矣。尤何以鎭服衆心,調娛朝紳,能自免於僨誤之歸哉?念臣難冒之狀,不獨如右所陳,宿患風痺,越添於連日起居之班,受暇試灼,少無分效,宛轉床褥,一味沈篤,而昨今嚴召之下,欲起旋仆,未克趨承,罪積違傲,萬戮難逃。玆敢少收神氣,疾聲哀籲於天地父母之前,伏乞聖慈,俯諒血懇,回授可堪之人,仍治慢命之罪,以重名器,以安愚分不勝幸甚。答曰,省疏具悉。卿勿過辭,安心行公。
上在昌德宮。停常參,只晝講。
下直,寶城郡守李萬林。
任舜元啓曰,明日常參·經筵,取稟。傳曰,只晝講。
金演啓曰,小臣今日翰林取才,合坐進去,下直。傳曰,知道。
金弘楨,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管姜鋧,刑曹坐起進去之意,敢啓。傳曰,知道。
南至熏啓曰,大司憲崔錫恒,掌令林世儉未肅拜,執義兪命凝,掌令申慶濟,持平洪廷弼呈辭,持平沈宅賢在外,連日監察茶時,事甚未安,除在外未肅拜呈告人員,竝卽牌招察任,何如?傳曰,允。
金弘楨,以兵曹言啓曰,金承吉削科事,旣已啓下矣。榜目中付標以入之意,敢啓。傳曰,知道。
又以兵曹言啓曰,今十月十九日,幼學朴弼老稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金夢遠,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,兵曹判書趙泰采,針灸受由,今已多日,吏曹判書趙相愚,前職時受由,而移拜銓長之後,尙未出仕,兩銓事務之稽滯,委屬可慮,竝牌招察任,何如?傳曰,允。
又以義禁府言啓曰,以參禮察訪南夏明狀啓刑曹粘目,礪山後營將李文白,移本府處置事,允下矣。李文白,時在任所,依例交代,發遣府書吏,拿來,何如?傳曰,允。
任舜元啓曰,春秋館郞廳,以領事意來言,今日翰林取才,坐起出令之後,諸堂上來會,而被薦人黃龜河,下鄕未還,李眞儒則稱以身病方苦,情勢且爲難安,再三催促,無意進來,新進慢蹇之習,殊涉未便。李眞儒,拿問處之,何如?傳曰,允。
金弘楨啓曰,內醫院官員,以都提調意來言,今年進上臘藥,依前磨鍊,則庫中現存不足之數,犀角三斤八兩,龍腦十五兩,肉桂一斤八兩,桂皮一斤,肉荳蔻十兩,石雄黃一斤,朱砂三斤,沈香一斤八兩,丁香二斤,白豆蔻十兩,訶子二斤,乳香十兩,琥珀九錢,眞珠八錢,白檀香二斤,砂仁二斤,三乃子九兩,木香二斤八兩,而牛黃則年例臘藥所貿七十七部,令該曹斯速進排,何如?傳曰,允。
執義兪命凝,掌令林世儉,持平洪廷弼啓曰,孫自哲措辭見上答曰,勿煩。
以忠淸監司,災實改分等之令,不得奉行事,待罪狀啓,傳于金弘楨曰,勿待罪事,回諭。
黃州進士金錫九上疏。入啓。答曰,省疏具悉。疏辭,令該曹稟處。
午時,上御熙政堂晝講。知事李寅燁,特進官金錫衍,參贊官李懋,侍讀官鄭栻,檢討官沈壽賢,假注書尹陽來,記事官閔致龍·韓在誨,武臣李升來入侍。上讀春秋前受音一遍訖。栻,讀自楚殺其大夫郤宛□公,至自乾侯。栻曰,乾字之音,當從干字,前日之讀以如字,誤矣。止自以爲竊取春秋之義信矣。上受而讀之訖。中間多缺壽賢曰,主盟之國,同姓是依,而昭公,依於齊而慮晉之救,故晉君,終無救亂之意,此乃昭公,失其宗之過也。壽賢曰,經曰,齊侯使高張來唁公,昭公,安於居鄆,不能修德改行,人必自侮而後人侮之,齊之卑君,亦其自取也。栻曰,經曰,鄆潰昭公,初藉齊力,取鄆而有之,今又民逃其上,自是以後,尺地一民,皆非其有矣。大抵君有失德,則民或亂心,而及其國危之後,則民必有憐之者,故樂毅入齊,人無拒者,而齊民,猶思舊君,因王孫賈之一呼,響應而討賊。且人君,遇難播遷,反躬自責,則民必懷歸,故唐德宗,在南天之日,納陸贄之言,降罪已之詔,人心感動,終致恢復之慶,而昭公則處鄆四年,危亂已極,而曾無忠毅敵愾之士,反有疾怨逃散之民。蓋昭公之失民旣久,而猶不惕然改圖,以補前愆,故魯民,但知季氏之可畏,而不知昭公之可愛,以至於潰逃,而莫之恤也。上曰,當時只有季氏,而不知有魯君,蓋非一朝一夕之故也。栻曰,民雖至愚而賤,然國之興喪,惟在於民心之離合。故書曰,顧畏于民嵓,又曰,凜乎若朽索之馭六馬,民之可畏如此,而昭公不知,竟至於亡,此等處,宜加體念也。上曰,然矣。栻曰,經曰,公在乾侯,其義,胡傳盡之矣。蓋季氏之心,不以君待之,故孔子書之,所以存一國君臣之綱,而著季氏專國之罪也。聖筆之嚴,此可見矣。上遂掩卷
栻進伏曰,春秋畢講後,繼講禮記事,曾已稟定,而編帙浩多。且有不甚緊要處,故諸編中,抄其義理純粹者,進講之意,亦爲定奪矣。其後篇目抄選事,問于領事,則適因引入,未卽抄出,卽今春秋畢講不遠,禮記抄選爲急,而以臣等蒙學,不能容易刪定,更問于領事,抄選,何如?上曰,依爲之。栻曰,禮記編帙浩多,倉卒之間,有難抄選,今當就問於領事,抄出其可合進講處,而必廣集各人之見,然後可得其精詳,與本館諸僚,一同商確後稟處之意,敢達。上曰,依爲之。擧條
寅燁曰,頃因京畿監司狀啓,畿甸各邑移轉捧留事,廟堂覆啓許之矣。第以被災輕重言之,則沿海甚於山郡,而國儲不敷,難以普濟,宜以稍勝處之穀,移送尤甚邑,而廟堂,泛然盡許其捧留,故近峽諸邑,皆以一體捧留知之,昨日京畿監司,亦以此意,報于賑廳矣。蓋此各年移轉捧留各邑之後,更有餘穀可救,沿海尤甚處,則豈不便好,而卽今穀物不足,無以周旋,舊來移轉,雖捧留各其邑,昨今年移轉,則着令捧置,使沿海尤甚處,直爲受去,似好。以此分付道臣,何如?上曰,所達順便,依此分付,可也。擧條
寅燁曰,釐正廳事,所當趁卽收殺,而堂上有故,且緣小臣許久在告,尙不擧行,今則李益壽,又爲新授,惟小臣與閔鎭遠在,如許重大事,不可以一二人所見,輕易爲之矣。大臣曾於筵中,以備局有司堂上,一體商確之意,有所陳白云。備局堂上中,閔鎭遠,以當初同察之人,詳知其首尾,而出疆不遠,趁其未發行之前,與之商確,而且與在京有司堂上諸人,一體相議收殺,似好故敢達。上曰,與之一體商確,從速了當,可也。擧條諸臣退出。
上在昌德宮。停常參·經筵。
任舜元啓曰,明日常參·經筵,取稟。傳曰,只晝講。
金弘楨,以都摠府言啓曰,都摠管姜鋧,刑曹坐起進去之意,敢啓。傳曰,知道。
又啓曰,今日賓廳坐起日次,而諫院無行公之員,除在外,呈告未肅拜人員,竝卽牌招,以爲推移入侍之地,何如?傳曰,允。
傳于金弘楨曰,大臣·備局堂上引見。
傳于任舜元曰,今日晝講,停。
假注書徐命淵病,代以兪命咸爲之。
兵曹判書趙泰采疏曰,伏以臣,頃於筵席,猥陳情懇,而嚴旨反降,天聽終邈,煩複是懼,黽勉退出,適當都郞之役,日夕奔馳,觸冒風寒,宿患痰病,挾感重發,抱痛忍耐,僅僅畢祔,急控長單,得蒙恩暇,連施艾灼,浹旬將理,而左臂麻木之症,少無差歇,右脅牽引之痛,轉至添劇,加以虛火上炎,而脚膝如氷,稠痰中塞,而胸膈自飽,半面浮高,若攢衆刺,方在欲濃未濃之間,雖幸賴天地隆恩,以僅免危死,而精神昏眩,如墜雲霧,氣力澌頓,如壓山岳,以此病情,實無復起供仕之望,將擬治疏乞免之際,因備局草記,嚴召下辱,顧此濱死之身,僵倒床席,終未克趨承,以伸不俟駕之義,逋慢之誅,尤無所逃。噫,如臣無狀,最蒙恩遇,官位至崇,擔負且鉅,旣無才具之可以稱塞,惟其所自期者,只在於筋力奔走,而過福失災,積瘁成疾,生意都盡,鬼事將迫,今欲更延時日,姑專調息,則職務關念,但切憂鬱,爲迫嚴命,强事經理,則病體增困,末由振作,臣心益苦,臣病益深,玆敢席藁哀籲於仁覆之下,伏願聖明,察臣危病實狀,將臣本職,及兼帶備局·經筵等任,亟先遞改,俾臣弛重負養殘喘,以圖再生之路,而國事亦俱不至曠廢,公私兩幸。答曰,省疏具悉。頃於前席,已諭予意,須勿固辭,安心行公。
忠淸監司李善溥疏曰,伏以臣是何人,敢叨方面之重,而直以聖恩罔極,報答無堦,軀殼尙存,或可支撑,黽勉趨承,已過半歲,夙宵兢惕,若負大河,不幸今年,又値大歉,檢田議賑之擧,不容少緩,奔走東西,粗效筋力之勤苦,而政令區劃之間,率多取謗之道。早晩顚沛,固已自料,臺彈果發,罰及問備,其所論列,政中臣病,臣雖不敢爲自解之計,實有委折之可言者矣。臣久在鄕廬,熟知本道之風習,少遇水旱之災,例當巡審之日,土豪倡之,小民和之,處處屯聚,十百爲群,遮道執鞚,隨意引去,上下相持,作一鬪鬨之場,面面如是,邑邑如是,擧皆曰吾邑爲尤甚,期於得情而後已。及至分等之後,若入稍勝之科,則自恨呈辨之不力,每患聚衆之無多。間有邑宰,指揮勸勉,以爲脅迫之計,其無益於田政,有傷於事面者如是,而道臣之行,則與守令之計畝覈實,有異,初因各邑之論報,已得田野之梗槪,入境之前,又有災實狀之可據,甚處則親自遍審,迂路則亦有分送褊裨之規,而目擊所聞,參考多方,其於踏驗之道,似無疎漏之端,故臣於出巡之時,先以文字,通諭此意,使之禁斷齊訴,俾絶紛紜之弊,則出令之下,初未敢有會集之民,顧何事於捽入杖罰之爲乎?第臣巡到海邑之時,適有陰城鄕品三四人,盛言被災之狀,臣怪其遠來,詰得實狀,則因渠私事,方到邑底,而諉以等狀,語多凌駕。且有收聚民錢,作爲行資之罪,故略加刑訊,以爲懲礪之地,臺啓所云,卽以是歟?雖然,臣忝在承宣之列,不能使垂髫戴白,滿於車下,宣布朝廷德意,備盡撫摩安集之策,而意在矯弊,擺脫常規,惟彼至愚之民,不知臣意之所在,其心之怫鬱,其口之咀呪,勢所必至,而臣莫之恤,此臣之罪也。尙誰咎哉?無論罪名之輕重,旣已名登白簡,蹲據外臺,萬無是理,且臣頃出左巡,疾作徑還,僵臥廢事,悶惱多端之中,以備局覆啓災實改分等事,不勝惶恐憂歎之至。纔已陳啓待罪,姑未知處分之如何,而事雖不同,爲罪則一,故不得不竝此號籲於仁覆之下,伏乞聖明,察臣前後負犯之難赦,亟賜鐫削臣職,以便公私,不勝幸甚。答曰,省疏具悉。卿其勿辭,從速察職。
獻納趙泰億疏曰,伏以臣於本職,前旣遭喑默之斥,理不可抗顔復入於僨敗之地,昨上辭本,冀蒙鐫遞,見阻喉司,方此縮伏,不意今者,召牌下降,嚴畏分義,謹詣闕下,而顧臣情地,終難强進,伏乞聖慈,俯加諒察,亟遞臣職,以安微分,不勝幸甚。臣於乞免之章,不宜更贅他說,而今行往返之際,不無見聞於道路者,玆敢略陳於黈纊之下,伏乞聖明,另加軫察焉。今年穡事之凶歉,諸路同然,而湖中爲最,試以臣所經諸邑論之,其傷心慘目之狀,誠有不忍言者,山峽海澤,雖不無彼此差別之名,而若其風旱早霜之災,大抵通同,臣未見有稍實之處,其中之次與尤甚,不過强而目之,曾無顯然差等之實,道臣狀聞,雖似太無分別,而其實則亦如斯而已。雖然道臣於朝令之下,不改分等,猶執前見,則廟堂之以事體陳達論責,固其宜也。至於以之次陞爲稍實,以尤甚陞爲之次,通忠淸一道,以尤甚施行者,只是十二邑而已,此則臣決知其不當如是也。臣之所經諸邑,或給九分,或給八分災,而猶或以不給七分,爲至冤極痛,至有相率而呼訴者,所見誠爲矜惻,今忽去其尤甚之名,而責之以稍實·之次,則其應蠲之賦,必減之役,將自此騷然而起矣。人心安得不落莫,民怨安得不朋興哉?荐歲大殺,國事哀痛,實結漸縮,經費匱竭,農形民事,如不至此,則本道狀聞,初豈敢如此?彼濱死之民,喁喁焉。唯實惠是俟,而一朝處分,大失所望,此非細故也。臣意則以之次陞稍實之邑,雖難一一追改,而以尤甚陞之次之邑,不可不依道臣狀啓,竝以尤甚施行,伏願聖上,速賜指揮,劃卽變通焉。至於尤甚邑軍布三分減一,舊未收停捧一事,甚大惠也,民孰不感悅?第猶有所未盡者,玆又竝陳焉。昨今年癘疫,卽輓近所無之災,軍民之死亡,其麗不知幾許,此其勢必不能塡充於今年之內,旣不能塡充,則今年軍布,徵出白骨之外,更無他道理,加以年事大歉,塡壑之患,迫在目前,孑遺之民,又不免隣族之侵害,則其爲毒逋,當復如何?必將徒爲結怨之歸,萬無準捧之理,朝家經用,雖爲切急,保民之責,必當先講,凡各項軍布身役中,物故的實,而未及代定之類,一一精査,特減一年條身布,以示朝家優恤之意,德惠所及,可以感結民心,伏願聖上,特加睿斷,渙下德音,俾垂死之民,得霑若保之澤焉。農牛宰殺,國有常禁,而各邑多不謹畏,屠肆狼藉,處處皆然,事之寒心,孰大於此?宜令各道,另加嚴飭,隨現重究,恐不可已也。水利澤民,自古所重,提堰貯水,本備旱乾,而守令全不留意,一例廢棄,直成淤泥。歷觀諸邑,無一貯水之處,設置本意,豈但使然,亦宜分付列邑,使之趁農隙,出力修築,都事敬差官檢田時,各別巡審,或有如前荒廢不治者,就加責罰,實合事宜,伏願聖上,留神焉。答曰,省疏具悉。疏陳之事,令廟堂稟處,爾其勿辭,從速察職。
大司諫李震壽疏曰,伏以臣於慘慽悲隕之中,忽被諫省新命,衷情感意,倘怳難狀,實不知措躬之所也。竊自惟念,今臣所叨之職,地望自別,責任且重,有非人人之所可冒據也審矣。臣之策名登朝,殆近卄載,長短本末,業已淵鑑之所俯悉,庸下之品,朽鈍之質,重之以癃病,隨事迷滯,觸處顚錯,況且見識不明,言議巽懦,出入臺省,前後非一,而曾不能以一言一事,少效裨補之忱。到今年紀衰邁,精力衰耗,喪戚荐酷,情緖慘怛,形枯心灰,失意索然,尙何望策勵駑鈍,論列是非,用副我聖上耳目之寄乎?今以萬萬無似之身,叨此萬萬不稱之職,罔念踰分之戒,惟以承命爲恭,則不惟私心之慙恧,公議之嗤點,其羞淸朝而辱名器,爲如何哉?仍念臣弟益壽,遭遇明時,偏蒙異數,十餘年間,致位崇顯,圖報之願,銘在心腑,而不幸一朝溘然,悼傷之敎,隱恤之典,有足以感泣臣憐,死若有知,宜思結草。況臣以同氣之親,有後死之責,非不欲筋力奔走,糜粉是期,而顧臣難冒之狀,如右所陳,嚴召之下,雖不得不趨造禁扃之外,而反覆思惟,決無承當之望,玆敢冒死呼籲於黈纊之聽,僭猥之誅,實所難逃,伏乞聖明,亟遞臣職,仍治臣違慢之罪,以重官方,以嚴公法,不勝幸甚。答曰,省疏具悉。爾其勿辭,從速察職。
午時,上御熙政堂,大臣·備局堂上引見,領議政崔錫鼎,吏曹判書趙相愚,判敦寧閔鎭厚,禮曹判書李寅燁,刑曹判書姜鋧,判尹金錫衍,右副承旨金弘楨,掌令林世儉,校理鄭栻,正言洪萬迪,假注書尹陽來·嚴慶遂,記事官閔致龍·韓在誨入侍。
錫鼎進伏曰,寒冷轉深,聖體,若何?上曰,無事矣。錫鼎曰,小臣,奉審寧陵後,有所書啓矣。陵上莎草,以卽今所見,姑無大段未安處,若經冬遇春,則雨露所濡,仍可茂盛云,而大槪枯損處,間間有之,今若修改,則不宜處處補綴,爲此而若欲盡改,則事役重大矣。第以陵體言之,則當改處,可三分之一,而似當從腰中以下爲之,此則當於開春後始役時,可以酌定矣。上曰,然矣。
錫鼎曰,備局公事連以啓目稟定,姑無時急陳白者,而次對久未爲之,諸臣有可達之事,故來詣矣。忠淸監營兼牧設施事,監司李善溥下去時,言送矣。其後狀啓來到,以爲凡諸朝令,可以奉行,而此則有難施行,蓋營需,元來只有七百石,兼牧之後,則必更有六七百石,然後可成貌樣,至於雉鷄柴草奴婢等事,亦有擧論者矣。雉鷄等事,雖不大段,而營需一款,元來視他道不足,蓋當初大同磨鍊時,以一道物力,參量酌定,故湖西不及於湖南,京畿不及於湖西,定數之外,今難加給,任事之人,旣如是持難,不可迫令爲之。且當凶歲,有難施設,姑觀明年農事,與後監司商確爲之,似宜,下詢諸臣,何如?上曰,諸臣各陳所見,相愚曰,此事利害,臣未詳知,而若道臣擔當爲之,則施設爲便,而前後狀啓,每以重難爲言,大臣姑停之意,誠是,稍待年豐日,得可以擔當之人設行,似好矣。鎭厚曰,小臣,曾經本道監司,而旋卽遞來,故未能詳知其事情,而兼牧之議,自前有之,曾爲設行,而以營米不足,罷之云矣。凡有朝令,人情豈不欲奉行,而此事則監司累度狀聞,每以難處爲言,今姑停止,以觀前頭,似好矣。寅燁曰,大同磨鍊,兩南營需一千石,忠營一千石外,又有紙價二千石,而兩南則多有營米,故得以補用,湖西則營米不足,兼牧之難,蓋以此也。然爲此而營需之外,別爲劃給,有所難便。且今年凶荒如此,姑待前頭稍豐,徐議定行,爲宜矣。鋧曰,營需如是苟簡,施設之後,難保其無弊遵行,而當此大無之年,乃爲前所不爲之事,臣未知其得當也。錫衍曰,諸臣所達儘是,更無可達矣。上曰,姑觀前頭,更議爲之,可也。
錫鼎曰,忠淸道災實分等狀啓,只分二等,故改分等上送事,稟旨分付,而以道臣終不擧行,又此狀聞,令廟堂稟處之命矣。蓋狀啓以爲,初雖不能善爲,而民間,旣知其爲二等,則今不可更以三等行會,仍爲待罪矣。大抵當初,設或善爲分等,而旣自朝家,參酌分付,則在道臣之道,惟當奉行,而善溥之如是持難,太似固執矣。蓋稍實·之次,雖曰不甚懸絶,而尼山等十八邑,比尤甚爲差勝,公州等七邑,比之次爲差勝云,今不可因其狀啓,又改前令,而卽今監司,以被彈之故,不爲行公云,使都事,行會各邑乎。鎭厚曰,監司雖罷職,事係重大,則亦必磨勘文書,況問備之論,旣且停當,何敢以情勢之不安,而不爲行公朝令乎?使都事替行,有傷事體矣。寅燁曰,分等狀啓中以爲,之次之中,亦有尤甚,尤甚中,亦有稍實云,故有改分三等之令矣。監司之當初分等,無論其善不善,旣自廟堂,參酌分付後,道臣之不卽奉行,殊甚未便。朝家豈可諉以情勢之難安,而使都事替行,以重傷其事體乎。監司雖罷職,凡公事擧行,例也,着令監司,斯速爲之,似可矣。相愚曰,若使都事替行,則監司,必轉益難安,仍令監司擧行,似合事宜矣。上曰,自廟堂,旣已參酌分等,則分付監司,從速擧行,可也。擧條錫鼎曰,善溥人品固滯,故敢有所達,而事體則誠如諸臣之言矣。
錫鼎曰,判府事李濡,送言於臣曰,江界禁蔘,儘多弊端,我境之採,旣難一禁,自戶曹收稅,而嚴防其越境之路,似好。且彼中持去之禁,非不嚴明,亦有金昌奎之事,合有變通定奪云。寅燁以爲,蔘路不可不嚴禁,而亦難終塞,變通之議,不無所見,自義州收稅後,入送之數,開錄成冊,付諸首譯,以爲憑驗之地,則可無與彼人符同之患云。臣意以爲,此禁不可緩,而亦不可太嚴,彼境越採,則施以梟示之律,而我地所産之藥,斷不必禁採,以絶其藥用之路也。南蔘旣許通,而北蔘則江界與三·甲相連,故慮有越採失事之患,欲爲防塞,而且南北,似不宜異同矣。且乙丑事出之後,蔘價猶不如近來之踊貴,而今則其貴漸極,若令限定入送之數,加定銀包之例,而過於定數者,斷用一罪,則持去之路旣開,潛商之弊可杜,故臣於頃年,請開此路,旋因臺啓而見塞矣。李濡,曾亦以猝難開路之意,陳達於前席,而更慮其終難嚴塞,有此通議,故敢達,下詢諸臣,何如?上曰,各陳所見。相愚曰,南蔘則復通,而北路則仍塞,潛商之利,有倍於南,故不計死生,冒禁持去,以此北路入去之數,倍多於南,而近來蔘路之絶貴,蓋由於此云。朝家旣有一禁之令,而每行,輒復有發覺者,若不變通,其弊難防,外議多以爲,與其設禁而不能防奸,無寧許開其路,而照管其數之爲愈也。朝家旣知其持去之數,則渠輩必不至於犯禁矣。我境之採,乙丑以後,一切嚴禁,而今則合有變通之道,原任之通議,領相之陳白,盡出於極則思變,欲救其弊之意也。鎭厚曰,西路事情,臣未詳知,而以事體言之,禁之不得,而至於收稅入送,失之弱矣。乙丑以後,彼國亦禁我蔘云,若自官家,收稅入送,則慮有生梗之患,許之,終涉重難矣。寅燁曰,臣於春間,以蔘貨事,有所陳白,而其時原任大臣,以猝然變通爲難,故止之矣。朝家旣有一罪論斷之禁,而法愈密而奸愈生,故一行持去,其數漸多云,蓋若能終始嚴防,人不干禁,則豈不好哉?第利源終不可塞,故其所以防之者,適增其潛商之利,而終爲隳損紀綱之歸矣。無寧許開其路,則在國庶有收稅之利,在渠亦無冒禁之弊矣。且彼國,不禁東蔘云,生梗之患,非所可慮,卽今事勢,若不能終始嚴防,則許之似宜,臣之所見,與春間所達無異,終未知其必爲防塞也。鎭厚曰,彼中之不禁東蔘與否,他國事情,未能詳知,而臣則只知其彼此潛商,一倂防禁,故慮有後弊,有所仰陳矣。寅燁曰,判府事李頤命,使燕時,亦言東蔘,則稱以紅蔘而不禁,切禁其色異者,故彼中採蔘者,倣效我蔘色樣缺之云矣。錫鼎曰,以金昌奎事觀之,當其被捉於彼缺也。欲免禁物,稱以東蔘,臣亦再度赴燕,而東蔘則不禁斷矣。鎭厚,以不能禁而反許,爲弱,而淸國在瀋時,我國世子·大君及三公·六卿之子,以質入去,館糧饌,皆自本國支用,其時南草,只産於我國,故凡百買賣,皆用南草,洪太時,禁以一罪,隨其現發,斬懸館門外,時當初與,紀律甚嚴,而殺數十人,過一二日,潛相和買,愈往愈甚,至於乘夜隔垣,投銀求買,以致草利倍多,漢知其終不可禁,三日後,出揭勿禁榜,而許令買賣云。南草異於菽粟,而以漢之威,尙不能禁,許開其路者,非示弱也。顧今蔘禁,亦如此,今若弛禁,而定其一行持去之數,定數外一兩一錢,隨現殺之,則人將畏法,不敢濫數齎去,比諸設禁生奸,頗似有勝,然後紀綱可立,而法令可行矣。臣之丙戌所達,蓋以此也。寅燁曰,卽今蔘路之難許,惟在於犯越一款,而臣於前春陳白時,亦以各別嚴禁之意,仰達矣。蓋彼境越採時,必多聚火伴,治糧報程云,以事勢言之,沿江守令·邊將,萬無不知之道,若以犯越人現發後,其他守令·邊將,一體重究之意,嚴明申飭,則犯越之患,可以少息矣。鋧曰,邦禁至嚴,而尙有冒氾之弊,今若一朝盡許南北之路,則臣未知其前頭之有利而無害也。錫衍曰,事之利害,臣不敢知,而朝家法令,數數改易,則恐有民不信法之弊矣。錫鼎曰,犯越之弊,寅燁之言,是也。邊民越採之時,結伴聚糧,而若不告知於邊將·守令,則輒皆重治,故去必下直,而歸必納稅云,若以邊將·守令同罪之意,各別申飭,則犯越之患,亦可少矣。至於法令,一遵無改,豈非經常之事,而顧此蔘禁,蓋於事出之後,峻法懲治,而及今弊生之後,改而救之者,亦是永久之圖也。況南路之蔘,亦旣始禁而終許,則今不必以法令之中改爲拘也。上曰,三司亦陳所見。栻曰,利害則不能知,而嚴法禁之,尙且犯之,今若爲定入去之數,而又復犯之,則紀綱之隳損,甚矣。且此後定數之法,若能行之,則曾前嚴禁之令,獨謂其可不行乎。萬迪曰,法令更改,事體不當,而利源所在,抵死冒禁,若自朝家,旣弛其禁,則邊將守令,安可禁耶。此路一開,則越採之患,勢所必至,而及其失事辱國之後,必將復塞,臣意以爲,初不如不許也。栻曰,金昌奎,尙未捉得,國綱如此,安保其定數之無犯,而越採之能禁乎。世儉曰,今以一罪論斷,而法令尙不行,苦復開路,則後必有濫觴之患,輕易開之,不可矣。寅燁曰,蓋自乙丑以後,懲於越境生事,竝與我境之採而方禁之,三·甲之民,以商賈之路絶,衣服無處辦得,流亂逃散,幾至空虛,不特三·甲爲然,江界之民,若塞作商之路,則亦難支保。乙丑後數三年,防塞商賈,江邊之民,多有流散云,此則臣於奉命往來時,所親聞者也。諸臣所陳之弊,誠有如此者,而第卽今邊氓形勢,無以扶支,目前流散之患,反有甚於日後生事之慮。臣以爲,許採我境,以贍生道,俾守邊圍,爲計之得也。鎭厚曰,今日所論,乃義州收稅一款,與我境許採事少異,此事之許與不許,非今日所可論也。寅燁曰,此非造次間所定之事,與在外原任大臣,相議爲之,似可矣。鋧曰,作事謀始,前頭或不無更塞之擧,則復許之,初尤宜詳審也。錫鼎曰,李濡旣有送言之事。鎭厚不久出疆,故欲爲議定其許否矣。諸臣所達如此,更與諸大臣商確稟處,似好矣。上曰,諸臣所達,各有所見,旣塞復許,宜加詳審,問議諸大臣後稟定,可也。
錫鼎曰,江華留守朴權請對時所達,鎭江場等處許民耕食事,有令廟堂稟處之命矣。江都形勢,臣雖未能詳知,而曾於作宰海西時,因公往見人戶,若使多入,則豈不好哉?第鎭江場馬種,勝於他處,當初設置於保障膏沃之地者,意有所在。且場內馬四百餘匹,雖欲移置他島牧場,新舊馬若群處,則例多傷死之患云,罷之誠爲重難矣。朴權來見,以此縷縷言之,其意蓋欲募民入居,以壯保障之勢,收其所出,兼作屯田之用也,然久遠牧場,猝罷誠難。寅燁,詳知太僕事情,且經江都留守,必有所見,下詢,何如?寅燁曰,江都一島,有兩處牧場,故臣於待罪居留時,以其中一場革罷事,有所狀請矣。保障之地,馬亦不可無,而猶不如人物之繁庶,此所以前後留守之每請革罷者也。大槪鎭江場,曾設於鎭江·吉祥兩山之間,周圍累十餘里,己丑年,故判書臣趙啓遠,爲留守時,以牧場盡罷之意,建白定奪,而未及盡移之際,適値國家有事,不能擧行,至孝廟朝,以鎭江馬品最良,勿爲革罷之意,至下特敎,故鎭江山下,則仍許民耕食,只環吉祥爲牧場,而其地膏沃,爲江都之最,若許民入居,則可容數千戶,故留守皆欲罷其牧場,而旣有孝廟朝勿罷之敎,則猝然革罷,實涉重難矣。所謂北一場,在於摩尼山南麓,而山多巖石,雖許民入居,似未可多聚,而第彈丸一島,設置二場,秋成未穫之時,馬群,例有奔逸蹂齕之弊,故島中之人,皆願罷場,曾前累有北一場革罷之令,而輒因本守之防塞,至今仍存,臣每欲陳白,革罷北一場,以除島民一分之弊而未果矣。今朴權之意,在於盡罷兩場,此則雖難盡許,而北一場,特令革罷,許民耕食,似好矣。上曰,北一場若許罷,則民戶可入幾許?寅燁曰,其地多巖石,可耕者少,許民入居之後,未知當容幾戶,而今若罷去,則不但無馬群散逸之弊,山下可耕之處,人戶亦可以聚集矣。鎭厚曰,所謂北一場,曾因江華留守及大臣所達,旣有革罷之命,而適以留守遞易,未卽擧行,己巳年間,司僕提調,又以江都不爲句管,啓請仍屬太僕矣。鎭江場則以馬種之良,至有孝廟朝特敎云,似不可輕議,若以北一場,依前成命,出給江都,恐爲得宜矣。錫鼎曰,北一場與吉祥場,大小不同。朴權,請竝罷兩牧場,而其意專在於吉祥矣。上曰,以朴權所達之言觀之,則其意蓋在於大處矣。錫鼎曰,司僕牧場,見奪處頗多,本守形勢,亦甚可慮,而其在共濟之道,不宜盡塞,其所請北一場,許令出給,似宜矣。上曰,龍飛御天歌以爲,太祖大王八駿,有鎭江種云,其地之産名馬,自古而然,孝廟朝特敎聖意,亦有在矣。不然則鎭江場,可以多容民戶云,事當許給,而曲折如此,罷之重難,北一場,特爲出給,可也。擧條
錫鼎曰,統制使鄭弘佐留待引見時,以統·水營各鎭堡,給代減布事,變通之意陳達,而有稟處之命矣。當初變通時,水軍布減其一疋,故給代亦減一疋,而所謂竝末保,今則移屬於備局矣。立代軍之久遠所受一朔減數,宜其稱冤,而亦有所難支者,且緩急得力,無過於水軍,而前頭事變,有不可知,則何可因此重失土卒之心乎?寅燁·鎭厚,詳知釐正廳事矣。使之各陳所見,何如?鎭厚曰,水軍布之減一疋,非釐正廳所變通,乃故相臣金構所達也。蓋水軍之納三疋,人皆稱其偏苦,故有此減布之擧,而其實則有竝末保之故,只納二疋。但其竝末保,本非朝家所知,故自釐正廳剋減,而只就本保,磨鍊題給於營鎭,以致立代之類,比前大縮,帥臣及御史,皆言其不便,遂有姑用前例之命,竝末保,則仍屬備局,收其身布,或劃給他司,而海防營鎭之凋弊,日以益甚。外方之人皆以爲,自備局,利其收布而奪之云,實無以自解於人言矣。臣常以此慨歎,聞寅燁,將欲會備局同議,雖出疆迫期,而必欲往赴,當與之講論定奪矣。寅燁曰,竝末保,未知始於何時,而似聞帥臣,所可私自爲者矣。蓋水軍布升尺,自來麤短,而減布之後,則升尺比前懸加,納者則以難備爲憂,受者則以減數爲怨,竝末保則多以水軍子枝入屬,而一朝革罷,其怨爲尤甚。水營及各鎭戰船新造改槊之價,則例爲取用於收布,而減布以後,無着手處,此所以有軍民竝怨,營鎭俱困之患,而海防疏虞,實有莫可收拾之慮。且設鎭處,類皆瘠确之地,而土卒無資活之路,專仰於給代,若不還給其所減之布,則必有渙散之患,當此申飭海防之日,何可取怨於水卒,而不爲之變通乎?莫如依舊例出給爲好矣。鎭厚曰,釐正廳節目,曾無行用之事,今若出給竝末保,則別無他妨礙之端,而但稱以竝末保,甚無謂,若增作三保則似好,且各鎭弊端頗多,如自備戰船等事,亦宜因此變通,從容商議,別作式例,恐尤穩當矣。相愚曰,此事旣詢於兩臣,則臣固不敢贅陳於其間,而旣有所懷,敢此仰達。一自釐正廳事目頒布之後,大失海外民情,而水軍減布,又失土卒之望,帥臣邊將,皆言其弊,當此海防致慮之日,宜有別樣撫恤之道矣。上曰,卽今海防疏虞,政當留意之時,水軍之呼冤如此,則不可不卽爲變通,依舊例爲之,可也。錫鼎曰,鎭厚所達許給三保,未詳其意,而三保乃是六疋,今但依舊例爲之,則水軍各得三疋,不必曰,某人爲某保,而收布之後,自水營分給,似好矣。上曰,然矣。依舊例爲之之敎,蓋以此也。擧條
錫鼎曰,頃年,以江邊獵期往來禁止事,欲爲移咨,而因原任兩大臣之言,姑爲安徐矣。蓋往來胡人,皆是鳳凰城將私人,而以採蔘出送云。若爲移咨禁止,則不無生梗於城將,而反有日後之患矣。其後彼人之留任江邊者,相續不絶,事有可憂者,今聞城將,因事被拘於瀋獄,而新將出來云。事機與前稍異,以禁止之意移咨,似無所妨,而判府事李濡之意亦如此,入侍諸臣處,下詢便否,何如?相愚曰,臣於向年,亦以移咨便當之意,仰達於筵中矣。雖以海西唐船事觀之,一番移咨之後,此患止熄,今已數年,則何獨於此事,有所持疑乎?況採蔘,乃彼國禁令,而城將,旣已拘囚,則今無顧藉之事,亦無生梗之慮矣。鎭厚曰,此事弊端甚多,且有後慮,移咨使之嚴禁,恐無所妨矣。寅燁曰,昨年下詢時,亦陳淺見矣。向來彼人往來犯越之弊,誠爲不些,而今則比前日稍間,咨文中下語似難,姑以前日之弊,移咨順付使行,觀勢呈否,似爲得當矣。鋧曰,卽今城將,已非前日之人,而日後弊端,實有可憂者,則齎去咨文,觀勢以呈,似好矣。錫衍曰,寅燁所達咨文觀勢呈否之言,是矣。相愚曰,數月內,雖無狀聞之擧,而春間則連次往來,此與無端請禁有異,咨文措辭,有何難乎。上曰,近來彼人往來,雖不如前日之甚,而猶未永熄,則日後之弊,亦甚可慮,姑爲齎咨而去,呈與不呈,守令·使臣,觀勢爲之,可也。擧條
錫鼎曰,承文提調,今番多數啓下,而閔鎭厚在外,連爲兼帶,故未知其中間之減下,而不爲擧論矣。當此文書査對之日,不可不兼帶,閔鎭厚,差下承文提調,何如?上曰,依爲之。擧條
又啓曰,正言鄭纘先上疏,以諸道尤甚邑,新還上折半收捧爲請,當此飢荒之日,許令減捧,豈不便好,而第今年新糶,亦不準捧,則明春賑資,無處着手,且諸道雖難盡捧,畿內則幾盡收捧云,今不可更令減半矣。上曰,旣自廟堂,停捧舊糶,則又減新糶,勢有所難,故覽疏之時,已料其難行矣。置之,可也。
錫鼎曰,以江源監司宋廷奎狀啓,黃腸木,敬差官旣已停止,而又以簽丁·考講·月課·倭薦等,一倂停止事,爲請矣。諸道尤甚邑,歲抄停止事,才已分付,而本道方始量田之擧,必須掃置他事,專意田政,然後可以責成,勿論尤甚與否,上項四件,竝許姑停,何如?上曰,一倂姑停事,分付,可也。擧條
錫鼎曰,上年七月,獻納朴彙登所啓,海西大同事,令廟堂稟處間姑停矣。今則大同變爲詳定,更無稟處事,而臺諫,必知其委折,然後停啓連啓間,方有收殺之道,故敢達。上曰,今無更爲稟處事矣。擧條
鎭厚曰,臣於昔年,以政院假官入侍,其時相臣金壽恒,以使行到館後,糜費比前漸多,請優貸各衙門銀貨,其後各衙門,以所貸銀貨,難於還捧爲悶。故判府事李濡,又以譯官貿來白絲,自戶曹句管被執,分送價銀之意定奪,故甲申年所給之銀,已爲準捧云矣。然東萊銀貨若出來,則不必貸得於各衙門,而目今皇曆齎咨官,散去已久,冬至使行,期日且迫,而萊銀尙無消息,行關問之,亦無回報,可知其必不出來矣。上年,因萊銀不來,大臣啓請許貸,各衙門銀貨,蓋雖是循例使行,多有出斂之事,全無銀貨,則必致狼狽也。今番形勢之難,有甚於上年,不可無別樣變通之道,下詢大臣而處之,何如?錫鼎曰,燕行員役,昔則出債公私而去矣。近來此路漸狹,且以雜物充補之故,各衙門,慮其失利,不許給貸,西關前後監司,亦塞債路,渠輩失利,不足言,而使行到館之後,不無隨處例給之物,若有某事,則必須手有所持,可免窘速之患,故上年,晉平君澤赴燕時,因其啓辭,自廟堂稟處,有參酌資助之令,而戶曹及諸衙門,不爲準給其酌定之數,而只以若干塞責云,其傷損事體大矣。鎭厚,以此私問於臣,臣以爲,續續陳白則未安,而使行形勢如此,使該曹各衙門,參酌給送爲當之意,爲答矣。上曰,參酌定數,分付出給,可也。擧條
鎭厚曰,伏聞頃日筵中,大臣·宰臣,以湖·嶺賊患之熾盛,請敍一二臣,慮或宣洩,又請勿出擧行條,而注書,循例書出擧行條,政院,又爲捧承傳於刑曹,發關知委於八道云,事甚駭異矣。當該注書·承旨及刑曹堂·郞,宜有論責之道,故敢此仰達。鋧曰,初不出於擧條則已,旣出擧條,分付刑曹之後,則刑曹,固難掩置,蓋其擧條中,諸臣,以治盜之疏虞仰達,自上有各別申飭之特敎,故不得不以秘關,頒示於主管之人,臣意則終未知其秘關之不可矣。鎭厚曰,事關機密,則例有節該拈付之擧,何可以敍用之事,混入於申飭關文乎?鋧曰,上敎,不可節該矣。錫鼎曰,此乃臣皆定奪事也。其時宰臣,以勿出擧條爲言,則宜問於奏事之人而爲之,而泛然出擧條,未免疏漏矣。鎭厚曰,勿論他曲折,勿出擧條之語,行關於八道,使四方聽聞,豈不駭異乎?鋧曰,朝報則四方皆見之,煩人耳目,故秘密擧條,則不出朝報,而至於政院分付刑曹之後,刑曹以申飭之聖敎,秘密行關於主管之人,自是次第事,終未知其不可爲之事矣。上曰,其日入侍承旨,推考,可也。擧條
錫鼎曰,以前參議趙泰東,諸道守令勿許遷動事上疏,有稟處之命矣。守令數遞,誠爲近來痼弊,勿遷之議固好,而湖·嶺間賊路二三處,則不必拘礙於此說,隨其有闕,擇人差送事,該曹方便爲之似可,故敢達。上曰,此乃該曹參量爲之之事也。擧條
寅燁曰,雲峯縣監兼營將設立事,曾已定奪,而未卽擧行者。雲峯乃至殘之邑也,無以成營門貌樣,故以此遷就,至今誠甚未安。南原距雲峯,不過數十里地,當初營下所屬,擇其中可合者,隨便移置,以爲使役,別無所難,依前定奪,兼營將,擇差以送,時任縣監,或遞付京職,或移於他處,何如?上曰,依爲之。擧條
寅燁曰,黃州棘城事,臣曾有所達矣。因年事凶荒,姑停築城之役,而必須先作城門,然後可以次第施設,故先始門役之意,已言于兵使矣。第人之所見,各自有異,今此閔鎭厚出疆之路,經過其處,使之看審形勢,指揮役事,爲宜。且鐵山左峴,乃自北道雲晴山城來者也。人言三國時,有所謂東林城·西林城,而舊日基址,至今尙存,此乃西關嶺阨最初路頭處,一倂廢閣,誠爲可惜,故宣川淸江萬戶,移置於東林城之議,自前有之,臣曾於奉命時見之,則形勢果好矣。亦使鎭厚,一體看審,何如?上曰,兩處看審事,依所達爲之,可也。
寅燁曰,右缺夫金士尙等,以復戶加得事,上言啓下矣。大同設立之初,水夫復戶,旣以五十員定給,今不可因其煩訴,續續加給,上言內辭緣,置之何如?上曰,依爲之。
寅燁曰,忠淸道暗行御史鄭栻別單書啓,以虎贖木與大同木相懸,使之相等,爲宜云,而大同設立之初,虎贖則九升,大同則六升定式矣。當初磨鍊節目,在今不可輕改,故敢達。上曰,當初節目如此,則似無改定之事矣。
寅燁曰,承文院,專管事大文書,而凡事不成貌樣,官員,因曹司拒入之規,每致闕直。且舊在闕內,而今又移出闕外,寄借閭家,御諱文書奉安之所,未免句管,況其藏置,尤爲疎漏,其在事體,殊極未安,自今以後,各別申飭,曹司拒入之規,劃卽革罷,使本院官員輪回直宿事,定式施行,亦令該曹與本院,商議變通,俾爲成樣之地,何如?上曰,所達誠是,依此分付,着實擧行,可也。
鋧曰,成均館,以本館奴子,多率徒黨,突入齋房,詬辱儒生事,移送罪人於刑曹矣。觀其罪狀,驚愕莫甚,故嚴刑三次,鉤問其作拏時徒黨,則稱以渠之叔母入去時,亦果隨往,而元無作黨突入之事,縷縷發明,終不承款,其爲情狀尤極痛駭。然亦不可一向加刑,似當考律勘處,而律文無相當之條,故旁照比擬,則奴子辱上典,爲一罪,雇工辱家長,爲杖八十,徒二年,曾在丁亥,亦有如此之獄,而比用杖徒之矣,卽今士論峻激,必欲以一罪論斷,而非但人命至重,不可輕殺。前日已施之律,便是成憲,則今亦似當以此律勘斷,而必有明白定奪,然後可以擧行,下詢大臣而處之,何如?上曰,以本館草記見之,則其人情狀痛駭,而旣施三次刑訊之後,似非一罪論斷之事,所達誠然矣。大臣之意,何如?三行缺。鋧曰,館儒之於館官,似無差殊,不必區別,而但無可比之律矣。取考前例,則或用杖六十,徒一年之律,或擬以雇工辱家長之律,以杖八十,徒二年,今以一罪論勘,則亦似太重矣。錫鼎曰,朝家曾勘如此之獄,旣用杖·徒之律,則雖似輕歇,法官之比擬其律,似然矣。上曰,以前用律勘斷,可也。擧條
林世儉啓曰,孫自哲事。措辭見上上曰。勿煩。
洪萬迪啓曰,金琓事。措辭見上上曰,勿煩。
又啓曰,罪囚滯獄之弊,未有甚於近日,經年閱歲,不卽決折,乖氣之上干,足以感傷天和,況事涉重大,則爲獄官者不欲擔當,惟以姑徐遷延爲事,試以頃日李東彦之獄言之,東彦,果有父死不含之罪,則固當鉤覈情節,明示典刑,如有一毫冤枉之端,則亦宜辨釋事狀,有所伸理,而囚繫多年,按治甚稀,未覈實狀,徑先致死。苟有其罪,而不正王法,則甚是朝家之失刑,如其不然,而瘐死獄中,則亦爲泉下之冤鬼。堂堂王府,覈一囚而終未能收殺,按獄之體,決不如是,請前後禁府堂上,竝從重推考。上曰,此非無故遷就而然,未知其請推也。諸臣退出。
上在昌德宮。停常參·經筵。
任舜元啓曰,明日常參·經筵,取稟。傳曰,停。
傳于任舜元曰,藝文提學牌招。
任舜元啓曰,今日晝講時,經筵官,當爲入侍,而知經筵趙泰采,同經筵兪得一·金宇杭,俱以病不來,知經筵李寅燁·趙相愚,以金吾時事,方在被論中,不得入侍云。知經筵趙泰采,同經筵兪得一·金宇杭,竝卽牌招,以爲推移入侍之地,何如?傳曰,允。
又啓曰,卽者經筵官五員內,知經筵李寅燁·趙相愚,方在被論中,知經筵趙泰采,同經筵兪得一·金宇杭,牌不進,晝講時刻已迫,而無入侍之員,何以爲之?敢稟。傳曰,更爲牌招。
又啓曰,知經筵趙泰采,同經筵兪得一·金宇杭,再牌不進,推考傳旨,今方捧入,而今日晝講,何以爲之?敢稟。傳曰,更卽牌招。
又啓曰,知經筵趙泰采,同經筵兪得一·金宇杭,承牌詣闕外,以身病難强之意,俱呈辭疏,終不入來,原疏旣已退却,而今則日勢已暮,經筵官無入侍之員,何以爲之?敢稟。傳曰,揆以事體,寧有是哉?更卽牌招。
傳曰,今日晝講停,明日爲之。
南至熏,以備邊司言啓曰,上年使行時,蔘貨犯禁罪人金永建等三人,前因平安監司狀啓,旣已分付,依律處斷,而其陳告捕捉人等,宜有論賞,而未及稟處矣。捕捉人出身張昌世,前司果柳遜,依事目加資,陳告人驛奴五東,依事目免賤,以示激觀之意,宜當,以此道臣及該曹該院,一體分付,何如?傳曰,允。
執義兪命凝,持平洪廷啓曰,孫自哲事。措辭見上答曰,勿煩。
正言洪萬迪啓曰,臣於昨日入侍時,以禁府前後堂上,從重推考事,論啓矣,退聞物議,以臣親嫌之人,亦在其中,而矇然陳啓,大違臺例云,臣不勝瞿然之至。王府滯囚,實爲近來之痼弊,至於李東彦之獄,三年按治,終未收殺,金吾稽緩之失,宜有規警之道。且此非專指一人事,故臣不量其爲嫌,有所論列矣,今者物議,旣以不思親嫌,壞了舊例爲言,則臣之不能詳審之失,著矣,何可一刻仍冒於臺端乎?請命遞斥臣職。答曰,勿辭。
南至熏啓曰,正言洪萬迪,再啓煩瀆,退待物論矣。傳曰,知道。
弘文館副校理鄭栻,修撰沈壽賢箚子。大槪,敢陳法講體例,冀蒙察納事。入啓。答曰,省箚具悉。箚辭得宜,纔令停講,而仍念牌不進,雖曰難救之痼弊,事之未安,孰有甚於近日乎?法筵將開,召牌三降,則分義所在,黽勉趨承之不暇,而終始違召,此實前所未有之事,予甚慨然,有此四招之命,事體之傷損,予非不念而然也。綱紀所關,不可置之,令政院從重推考焉。
上在昌德宮。停常參,只晝講。
夜一更,巽方有氣如火光。四更,月犯軒轅左角星。
南至熏,以都摠府言啓曰,今日入直軍士中日習射,請出標信。傳曰,知道。
又啓曰,正言洪萬迪,引避退待,已至經宿,本院無行公之員,未得處置,除在外,未肅拜外,呈告人員,竝爲牌招,使之處置,何如?傳曰,允。
又啓曰,藝文提學崔錫恒,牌不進,所當更請牌招,而聞崔錫恒,亦以前日金吾堂上,因臺啓,引嫌不進云,何以爲之?敢稟。傳曰,弘文提學牌招。
又啓曰,弘文提學姜鋧,牌不進,推考傳旨,今方捧入,而聞其引嫌,亦以臺啓云,何以爲之?敢稟。傳曰,姑待下敎擧行。
以京畿監司李彦綱狀啓,同副承旨李世弼,病重上去不得事,傳于金弘楨曰,調理上來事,回諭。
任舜元啓曰,明日常參·經筵,取稟。傳曰,停。
執義兪命凝啓曰,孫自哲事。措辭見上昨日經筵官四招之擧,實是前所未有者也。三招不進之後,喉司之臣,所當以傷事體之意,別爲措辭,而循例啓稟,已極矇然。至於四招趨承,日已昏黑,則決非法講開筵之時,而政院不得稟啓,幾使聖上,激成無前之擧,出納惟允之意,豈容如是?依例所在,不可不規警,請昨日入侍承旨,竝從重推考。答曰,不允。末端事,依啓。
正言鄭纘先啓曰,臣之病勢沈重,斷無供職之望,而日尋長單,未獲登徹,進退狼狽。一味縮伏之中,卽因僚臺處置,天牌降臨,一縷未絶之前,不敢坐違,力疾忍死,來詣臺廳,得伏見掌令林世儉疏本,以臣所論金琓移送海獄之啓,大加非斥,至謂輕重倒置,事體未安,臣聞來,不覺瞿然,繼之以訝惑也。夫琓之罪惡,萬萬絶痛,有不可不窮覈得情,以正其罪者,而曾在海獄,數次刑訊,幾盡吐實,及在就拿王獄之後,屢年究覈,而終不得輸情,則此莫非王府訊杖素輕,未能鉤得奸情之致,臣所以請移海營者,蓋欲更送衆證俱在之處,明覈得情,快正其法而已。曷嘗以王獄有輕,營獄有重而然哉?且臣曾認禁府之所覈重囚,或有移送捕廳,就其承款者,比比有之,臣之愚意,亦本於此,至於輕重倒置之斥,豈非臣意慮之所到也?雖然旣被執法之非斥,臣何敢自以爲是,而晏然仍冒於臺次乎?請命遞斥臣職。答曰,勿辭。
金弘楨啓曰,正言鄭纘先,再啓煩瀆,退待物論矣。傳曰,知道。
戶曹判書金宇杭上疏。大槪,臣之冒犯,萬戮猶輕,問備薄罰,不足以贖其罪,嚴敎之下,求死不得,乞伏刑章,以爲人臣慢命者之戒事。入啓。答曰,省疏具悉。卿其勿辭行公。
兵曹判書趙泰采,司直兪得一上疏。大槪,昨緣臣等,各有情病之萬分難强,以致天牌一日四降,邇英法講,終至停輟,臣等之罪,合被重誅,繼伏見玉堂箚本,尤不可晏然在直,而聖批極其嚴峻,臣等惶恐欲死,無地自容。卽當歸身司敗,恭俟處分,而亦有所不敢者,懇乞亟降威命,以肅朝綱,以安私分,不勝萬幸事。入啓。答曰,省疏具悉。卿等勿辭行公。
掌令林世儉上疏。大槪,敢陳病重實狀,冀蒙恩遞,略附愚見,以備裁察事。入啓。答曰,省疏具悉。疏中所論,事體得宜也。爾其勿辭,從速察職。
工曹參議尹世綏辭職上疏。入啓。答曰,省疏具悉。卿其勿辭,從速察職。
午時,上御熙政堂,晝講。入侍,知事兪得一,特進官金重器,參贊官金弘楨,侍讀官鄭栻,檢討官沈壽賢,假注書兪命咸,記事官閔致龍·韓在誨,武臣李暉。上讀春秋集傳三十三卷前受音楚殺其大夫郤宛,至春王正月公在乾侯訖。上讀新受音一遍訖。
玉堂闕員,後日政差出,仍卽牌招察任事,及視事縕繹間頉稟事,及副應敎李台佐,待明朝牌招察任事,榻前定奪。
玉堂罷散及居中人員,令該曹別單書入事,榻前下敎。
上在昌德宮。停常參·經筵。
夜四更,月犯太微西垣第二星。
金弘楨,以弘文館言啓曰,本館下番,修撰臣沈壽賢,以訓鍊都監郞廳,今日坐起時,晝仕出去之意,敢啓。傳曰,知道。
又以備邊司言啓曰,今日本司坐起出令,則堂上多官,除公事應頉外,或稱病,或未肅拜,無故當進,只是一員,無以備員開坐,事甚未安。兵曹參判李墪,以兼帶難安,久未出肅,殊涉太過,牌招察任,何如?傳曰,允。
傳于金弘楨曰,日寒如此,軍士空石題給。
李壄啓曰,廳中位甚不齊,出納苟簡,右承旨林舜元,右副承旨南至熏,疏批已下,卽爲牌招察任,何如?傳曰,允。
傳于金弘楨曰,日寒如此,薄衣軍士,襦衣題給。
持平洪廷弼啓曰,臣久忝言地,絲毫蔑效,身病彌留,作歇無常,乍出旋入,虛帶職名,每自循省,徒切愧懼,卽者右僚,因忠淸監司李善溥之疏,有所引避,而頃於李善溥請推之啓,右僚以在鄕時,不啻詳聞爲辭,故臣果循例,論啓蒙允矣。道臣之疏,旣已費辭自列,右僚又以此引以爲嫌,則臣以伊時連啓之人,理不可獨爲晏然於職次,請命遞斥臣職。答曰,勿辭。
掌令申慶濟啓曰,臣伏見忠淸監司李善溥疏本,則以臣頃日所論,歸之於失實之科,臣竊不勝瞿然之至。善溥巡到列邑之際,杖罰呼訴之民,有口皆傳,有耳皆聞,民情落寞,遠近爲訝,有非泛然風聞之比,故臣果論列,略示規警之意矣。今其疏中,盛論本道風習之不美,齊訴之爲弊,至以俾出令之下,初未敢有會集之民,顧何事於杖罰爲言,有若以禁斷齊訴,俾絶紛紜,爲道臣之先務者然,臣未知詢民隱布德意之意,果在於是歟?窮民拯救之望,只在於巡審之行,豈可㤼於通諭,元無聚會呼訴之理哉?臣於在鄕之日,亦嘗耳剽而目擊,則初未敢會集之說,臣未之論也。至於陰城鄕品事,臣固未聞,而雖以其疏觀之,其所呼訴,亦不過欲陳被災之狀,則反加詰責,至於刑訊,亦未知其擧措之得當也。然其疏語,以捽入杖罰,謂非實狀,而刑訊鄕品,疑臣錯忍,則臣何敢自謂所論之不爽,而晏然於臺次乎?連有賤疾,今始來避,所失尤大,請命遞斥臣職。答曰,勿辭。
金弘楨啓曰,掌令申慶濟,再啓煩瀆,退待物論矣。傳曰,知道。
南至熏啓曰,持平洪廷弼,再啓煩瀆,退待物論矣。傳曰,知道。
右承旨任舜元,右副承旨南至熏上疏。大槪,臣於憲府之啓,有不敢晏然於榮次者,乞遞臣等之職,以謝臺議,以安微分事。入啓。答曰,省疏具悉。爾等勿辭,從速察職。
司直尹世紀上疏。大槪,臣於杜門病伏中,猝被在外臺官鄙悖醜衅之辱,更何顔面,蹲仍於簪紳之列乎?乞削所帶籌司尙方等任,俾令臣,保垂死之喘,遠喪恥之譏,不勝幸甚事。入啓。答曰,省疏具悉。卿其勿辭,安心行公。
上在昌德宮。停常參·經筵。
下直,驪州牧使朴泰恒,玉果縣監金慶賫。
以刑曹參判尹就商三度呈辭,傳曰,只遞本職。
金弘楨,以禮曹言啓曰,卽接開城府移文,麗朝王陵守直官王俊傑牒報內,陵峴三陵之下,有大路,而今月十五日午前,不知何人點落之火,而煙熖猝起於陵前茂林處,多率軍丁,卽爲救火,而風勢甚急,一陵僅得救火,而兩陵則莎草盡爲灰燼云。發遣軍官,使之摘奸,則陵峴大路上三陵內,二陵盡爲被火,來告兩陵守護官朴有天·李有實等,捉來推問則以爲,毋論晝夜,禁火禁伐,不幸路人點落之火,以致延及陵上,終至不救之罪,在所難免。依法科罪事納招,而陵上旣被火災,則守護軍等,所當有不謹之罪,守直官,亦不無其責,而本府,元無陵上失火時擧行之文,曾前已行節目,謄書回移云,取考謄錄,則麗王陵上,曾無失火擧行之例,而陵上莎草,旣已被燒,則誠甚驚駭。卽爲發遣郞官,看審後稟處,而守直官及守護軍等,亦不無警責之道,自本府從重科罪之意,分付,何如?傳曰,允。
又以備邊司言啓曰,獻納趙泰億辭疏,附陳沿路聞見民弊數條,令廟堂稟處事批下矣。當初湖西災實分等,不但只分二等,尤甚,多至三十邑,似爲太過。且以尼山等十八邑,爲其中之差勝,之次邑中,亦以七邑爲差勝,而改分等之令,道臣不肯奉行,故以差勝諸邑,陞爲之次,而之次中差勝之邑,陞爲稍實。今臺臣,行至此地,目見民事之切急,爲此疏論,依等分之次邑陞等者,以尤甚施行,諸般身役,物故未代定之數,精査特減之請,亦似得宜,而各邑行査之際,易致紛擾。且尤甚邑兩年條減三分之一,舊未收一倂停捧,之次稍實丁亥未收,觀勢收捧,丙戌以上一倂停捧,則寬恤之意,亦非不足,今姑置之,至於各邑屠肆之狼藉,事極寒心,當隨現重究,亦令道臣,另加嚴飭,堤堰修築,實係勸農之要務,都事敬差之檢田時,各別巡審,如有廢棄處,當該守令,量加責罰,宜當。以此分付,三南諸道,使之申飭,何如?傳曰,允。
執義兪命凝啓曰,臣於日昨,以入直承旨從重科罪推考事,論啓蒙允矣。伏見兩承宣疏,則費辭自辨,怒色相加,一則曰情外之言,一則曰極其深峻,臣不勝瞿然也。蓋伊日經筵官三招不進,實是前所未有之事,而職在喉司,視之尋常,稟啓措語之間,略不以爲未安,此固矇然之甚者。況三時法講,自有定規,而祗緣諸臣之違慢,將開晝講於夜深之後,則事體之傷損,孰有大於此者,而不得啓稟,有若應行者然,出納惟允之道,果如是乎?此臣所以略加規警,而今其疏語,過自分疏,至於法講之停不停,非本院所敢徑請云者,尤不成說。若如其言,君上雖有過中,無前之擧,政院,其將默然奉行而已乎?且臣啓語中激成二字,本非指諸承宣而發,則引以自當,尤是意外也。臣又伏見右尹李健命疏本,則以臣向日疏語,深懷慍憾,大加侵詆,臣竊訝焉。噫,近來朝論日益乖張,國事日益泮渙,臣嘗慨然於斯,適見銓席間矯激之論,敢於辭疏之末,略陳所懷,言雖寂寥,切中其病,而不思自反,反咎言者,乃曰一人一事之或可或否,無甚關緊云,而至以憂時慷慨等語,譏嘲臣身,操切至此苟然,則今日處臺閣者,終不敢一容喙於人物是非,朝政可否之間乎?吁亦異矣。如臣庸陋,忝居言責,因一相規,群咻沓至,以此以彼,不可仍冒於臺次,請命遞斥臣職。答曰,勿辭。
執義兪命凝啓曰,孫自哲事。措辭見上正言洪萬迪·鄭纘先,掌令申慶濟,持平洪廷弼,竝引嫌而退。規警當否,姑置勿論,而不顧親嫌,有違臺例,請送營獄,不無意見,而揆以事體,終涉未安,隨聞論例,旣得臺體,則道臣疏辨,不必爲嫌,僚席所論,已云詳聞,則循例連啓,其勢固然。請正言洪萬迪·鄭纘先遞差,掌令申慶濟,持平洪廷弼出仕。答曰,不允。處置事,依啓。
右尹李健命辭職上疏。入啓。答曰,省疏具悉。卿其勿辭察職。
上在昌德宮。停常參·經筵。
夜二更,流星出參星下,入坤方天際,狀如鉢,尾長二三尺許,色赤。
金弘楨啓曰,備邊司郞廳來言,今日賓廳坐起日次,而國忌齋戒相値,且堂上位不齊,來會本司云矣,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
傳于金弘楨曰,史官一員待命,騎馬三匹立之。
金弘楨啓曰,備邊司郞廳,以大臣意來言,方物封裏,在於今二十八日,而六曹堂上四五員及政府西壁,俱以前日禁府堂上,方在被論中,今明日,又是國忌齋戒,臺論之趁卽收殺,其勢未易,在前如此之時,或有別樣變通,以因臺啓允下定奪之事,推考,旣是薄罰,卽今事勢,合有變通之道,敢啓。傳曰,依臺啓推考。
又以備邊司言啓曰,卽接江原監司宋廷奎報狀,則本道量田,原州則今月初十日始量,寧越·旌善·平昌,及高城·江陵等邑,鱗次始役,皆以報來,其餘通川等六邑,姑未報來。襄陽以北五邑,令都事摠察,而江陵以南四邑,不可不別送一官檢察。頃日啓請從事官鄭復先·李鳳年中一員,給馬發送事爲請矣。李鳳年,則未及啓下,且有身病云,鄭復先,當爲下送,而曾任南邑時,居下,未及準限,勢難付職行公。特爲變通蕩滌,令該曹口傳付軍職,數三日內,發送,何如?傳曰,允。
又以備邊司言啓曰,本司堂上,多至十五員,而每因公私雜故,開坐時,僅備三四員,或有未得備員,而停廢之時,非但事體之未安,將何以集衆事而論國政乎?伏聞本司舊例,六曹判書及諸堂上,開坐時來會,時急覆啓之事,相議論確後,各赴所管官曹之坐云。今後雖有緊急公故,來會本司之坐,仍爲退去,擧行各其公務,則旣不廢本司之坐,諸曹及他司事務,亦無妨礙之患,以此申飭,俾無如前之患,何如?傳曰,允。
上在昌德宮。停常參·經筵。
夜三更,土星犯井鉞星。五更,有霧氣。
大司諫李震壽啓曰,臣以無似,濫叨匪據,冒上辭本,反承恩批,惶感交極,靡所容措,而悲疚之中,症情添苦,問備之下,悚惕倍深。單疏迭籲,登徹無路,稽謝至今,義分是懼,不恤顚踣,黽勉祗肅,而第於日昨重臣筵奏,終有所不安者,臣於伊日筵對罷出後,兩人收敍事,以榻前定奪書出,若其治盜之方,重臣旣請分付,上敎亦令申飭,而勿出朝報,無他宣示之道,則其所申飭,只在於分付司寇,司寇之以此發關,臣豈逆揣?至於駭異之斥,恐非相恕之論也。然揆以廉義,已難晏然,且金琓請送海獄之啓,其輕重之倒置,事體之未安,憲臣旣已言之矣。臣之意見,本且如是,而不可苟然參啓,以此以彼,苟難一刻仍冒,請命遞斥臣職。答曰,勿辭。
以右承旨任舜元,右副承旨南至熏牌不進罷職傳旨,傳曰,只推勿罷。
院啓,引嫌而退,該曹發關,在我無干,不欲苟同,誠有意見,以此引嫌,殊涉太過。請大司諫李震壽出仕。答曰,依啓。
上在昌德宮。停常參·經筵。
政院啓曰,卽者吏曹郞廳來言,今日爲政事,命下,而判書趙相愚病不來,參判未差,參議李濟式暇,不得開政云。判書·參議,竝卽牌招,以爲開政之地,何如?傳曰,允。
院啓,請定配罪人金琓,更令拿致王獄,嚴加鉤覈,期於得情,以正王法。措辭見上答曰,勿煩。
傳曰,延齡君第宅可合處,令該曹給價買給。
黃海監司書目,長淵呈,以今月十七日雷動,事係變異事。
都承旨金演上疏。大槪,臣於諫院問備之啓,不勝惶悚,所叨之職,係是夙夜劇地,而臺啓未收殺之前,不敢徑先自列,今始冒死控籲,乞蒙恩遞事。入啓。答曰,省疏具悉。卿其勿辭,從速察職。
右承旨任舜元,右副承旨南至熏上疏。大槪,臣等,荐被憲臣之詆斥,決難蹲據於職次,陳章未徹,情地窮蹙,昨於嚴召之下,未得祗赴,尤極逋慢,萬隕猶輕,而勿罷之命,出於格外,惶隕感激,罔知攸措。分義所在,固不當撕捱,而臺臣之前後侵斥,不比泛論,則揆以廉義,其何敢晏然仍冒乎?玆敢不避煩瀆,復申危懇,伏乞亟命鐫罷臣等之職,以謝臺議,以警具僚事。入啓。答曰,省疏具悉。不必深嫌,從速察職。
副提學趙泰耉上疏。大槪,敢陳淺見,以備裁處事。入啓。答曰,省疏具悉。上款所陳,令廟堂商確稟處,李正臣事,疏辭誠然矣。
持平洪廷弼辭職上疏。入啓。答曰,省疏具悉。爾其勿辭,調理察職。
有政。吏批,以閔鎭厚爲承文提調,尹世恒爲明陵參奉,盧世夏爲正言,趙錫命爲正言,李焌爲直講,姜鋧爲左參贊,韓璛爲堤川縣監,李台佐爲弼善,李正臣爲副修撰,崔昌大爲兼輔德,趙道彬爲應敎,崔錫恒爲吏曹參判,金興慶爲吏曹正郞,元翊爲工曹佐郞,權萬樞爲禁府都事,吳命恒爲長興庫主簿,吳命集爲智陵參奉,宋明淵爲慶基殿參奉,尹世紀爲刑曹判書,姜載後爲監察,趙世垕爲兵曹佐郞,李廷謙爲大司憲,李之驥爲雲峯縣監,李墪爲同經筵,申弼賢爲司藝,陳溟翰爲奉常判官,南致熏爲刑曹參判。
上在昌德宮。停常參·經筵。
夜五更,流星出常陳星下,入東方天際,狀如鉢,尾長二三尺許,色赤。
王世子生辰日,大殿·中宮殿·世子宮·嬪宮,政院·玉堂問安。答曰,知道。
世子宮,二品以上·六曹·大司諫問安。答曰,知道。
掌令林世儉三度呈辭。入啓。遞差。
傳曰,明朝,藝文提調命招。
吏曹啓曰,臺諫有闕,政事,取稟。傳曰,明日爲之。
兵曹參判李墪上疏。大槪,臣於館職兼帶,決不可冒沒承當,連呈辭疏,方在乞免之中,同知經筵之命,又下於千萬意外,比之館職,地望尤別,則人之訿議,當如何?自顧廉義,斷不敢承命,懇乞亟命遞斥臣所兼兩任,以存公體,以安私分事。入啓。答曰,省疏具悉。卿勿過辭,從速察職。
上在昌德宮。停常參·經筵。
謝恩,吏曹參判崔錫恒。
政院啓曰,近因憲府無行公之員,監察茶時,已至累日,事甚未安。除在外受由·陳疏入啓外,呈告未肅拜人員,竝卽牌招察任,何如?傳曰,允。
又啓曰,藝文提學崔錫恒,承牌來詣矣,敢啓。傳曰,書題書入。
傳曰,都承旨,持此書題,與提學偕往泮宮,儒生等試取以來。
府啓,孫自哲事。措辭見上答曰,勿煩。
謝恩,大司憲李廷謙。
政院啓曰,卽者藝文提學崔錫恒,送言于本院,以爲,今日儒生試取,收券以來之後,弘文提學,不可不預爲牌招,以爲同考之地云,弘文提學姜鋧,牌招,何如?傳曰,允。
以右承旨任舜元,右副承旨南至熏牌不進罷職傳旨,傳曰,只推勿罷。
政院啓曰,近因金吾堂上有故,久未開坐,當此寒節,罪囚積滯,誠爲可慮。新除授同義禁李健命·李東郁,竝卽牌招察任,何如?傳曰,允。
謝恩,同義禁李健命·李東郁,兼東學敎授李正臣。
黃海監司書目,敢陳病重實狀,冀蒙遞改職名,俾得就醫京師,以尋生路事,上疏上送事。啓。答曰,省疏具悉。卿勿過辭,從速察職。
執義兪命凝上疏。大槪,臣於日昨兩承宣之疏,有不敢晏然者,兼暴病重實狀,乞蒙恩遞事。入啓。答曰,省疏具悉。爾其勿辭,從速察職。
禮曹判書李寅燁上疏。大槪,纔遭臺評,方深惶悚,又於守禦廳反庫啓本,有不敢晏然者,乞罷臣本兼諸任,仍治臣前後罪犯,以肅朝綱,以安微分事。入啓。答曰,省疏具悉。此事於卿,元無所嫌,安心行公,疏末所陳,依此施行焉。
工曹參判閔鎭遠上疏。大槪,臣於頃日筵中,水軍節目,定奪之事,竊有愚淺之見,敢此冒陳,以備裁擇事。入啓。答曰,省疏具悉。疏辭,令廟堂議處。
有政。以梁禹甸爲典籍,吳廷賓爲博士,洪至休爲修撰,吳命恒爲司書,李思永爲戶曹參判,趙泰億爲吏曹正郞,李㙫爲校理,金興慶爲兼司書,李健命爲同義禁,李東郁爲知義禁,梁聖揆爲掌令,李正臣爲中學敎授,金興慶爲兼校書校理,黃翼再爲禮曹佐郞,金日佐爲直講,李栻爲長興庫主簿,李頤晩爲獻納,吳廷賓爲養賢直長,洪尙賓爲兼春秋。
上在昌德宮。停常參·經筵。
政院啓曰,今日賓廳日次,兩司當爲入侍,而諫院無行公之員,除在外未署經外,呈告未肅拜人員,竝卽牌招,以爲推移入侍之地,何如?傳曰,允。
禁府,李碩根拿囚。啓。
謝恩,正言盧世夏。
備忘記,居首幼學南重繼直赴殿試,之次幼學李漢謹直赴會試,進士徐命均·黃懰·洪重相·李天翊·李夏坤,幼學李友欽,各給一分。
傳曰,大臣·備局堂上引見。
引見時,兵曹參判李墪兼帶同春秋許遞事,及江原道均田從事官,印信給送事,及均田使軍官,下去時給馬事,榻前定奪。
大司憲李廷謙啓曰,孫自哲事。措辭見上上曰,勿煩。啓覆罪人之減死,非止一再,曾前還收之啓,或至月餘而停止,今則經歲爭執,似涉支離矣。
又啓曰,頃日晝講命下之後,經筵官,俱以病不進,再招三招,出於特敎,雖未知病勢輕重之如何,而一向違慢,至下四招之命,法筵將開,夜深旋罷,此實前所未有之擧,乖損事體,更無餘地,不可以重臣之故,問備而止,伊日違牌知經筵趙泰采,同經筵兪得一·金宇杭,請竝命遞差。上曰,經筵官屢次違牌,事極未安。故旣已推考警責,未知其爲必遞也。
正言盧世夏啓曰,金琓事。措辭見上上曰,勿煩。
又啓曰,新除授獻納李頤晩,時在忠淸道忠州地,請斯速乘馹上來事,下諭。上曰,依啓。
戶曹參判閔鎭遠啓曰,今二十日,臣以文臣朔試射試官,進詣慕華館,到新門內,見一武士,下馬而立,其牽馬者,自右目流血被面,使人問其曲折,則武士曰,纔者逢着新遞臺官李正言,以未卽下馬之故,使之指家,其下人,以南草竹,刺傷牽馬人之目,至於流血云云。所謂李正言,卽李承源也。蓋時任兩司,則朝家以堂上官例待之故,例爲辟人,文官之爲兵郞者,稱以本兵衙門,武士遇之,回馬首,乃古例也。近來名官,凌駕武弁,勒令下馬,已極未妥,而今此李承源,則旣非時任兩司,又非兵郞,不當辟人下馬,刺傷人目,雖非官員所知,而使之指家,極爲失體,此後別樣申飭,使無名官驕橫之弊,似宜矣。上曰,刺目,乃下人事,而近來名官,凌侮武士,予知其弊風矣。以前任臺官,至於辟人,此實驕妄所致,李承源,從重推考,下人,囚禁科罪,可也。以上朝報
司僕寺官員,以提調意啓曰,今月二十日大臣·備局堂上引見入侍時,江華留守朴權,請對時所達鎭江場等處,許民耕食事,有令廟堂稟處之命矣,因諸臣陳達,北一場,特爲出給可也事,命下矣。北一場,旣已革罷,出給於江都,則同場所在國馬二百七十餘匹,當爲移放於他處,而卽今冬節已深,草枯氷凍,馬群易致傷損,待春發遣本寺郞廳,看審近處諸島,察其可合處,移放,宜當,敢啓。傳曰,知道。
引見時,禮曹判書李寅燁啓曰,每歲皇曆節使之行,倭館銀貨,例爲出來矣。近來多不趁期出送,而今年則全然不來,未知,館中銀貨,果爲乏絶而然耶,抑亦故爲操弄而然耶?此等事情,漠不聞知,今番渡海譯官人去時,使之探問詳知爲好,故敢達矣。崔錫鼎曰,臣待罪司譯院提調,此事自下亦爲言送,而以朝令分付,尤爲着實矣。上曰,依爲之。
錫鼎啓曰,東萊府使韓配夏,以五日開市事,及二手斗充給難便之意,更爲狀聞矣。開市事,旣有處分,今不必擧論,而二手米,則當初廟堂,以落庭及加升米,使之推移充給於彼人矣。但落庭加升,俱爲公家緊用,實無推移之道,而且其數,不過三四百石,則亦無以充給於二手米九百石之數云。其處形勢,似爲難處,而府使之意,則二手斗,旣是謬規,以科外加捧之不當,貽書島主,使之通諭禁斷於館倭,而彼若終不聽從,以公作米,決難入送之意,嚴加責諭,則彼必無不聽之理爲言矣。臣意,則二手斗,雖曰謬規,行之旣久,固難猝然變通,而彼雖不從,作米之終始不給,其勢亦有所未易者,不如依前許給之爲便,至於本府需用,則使之從便節損,似宜矣。下詢諸臣而處之,何如?上曰,諸臣各陳所見。鎭厚曰,倭人之狡詐漸甚,終若不許,則適以示弱而已,反不如依前之爲愈矣。寅燁曰,二手斗加捧,事雖無謂,而此爲渠輩命脈所關,豈肯聽從乎?爭之不得,終至復給,則損威多矣。初不如不爭之爲愈,而歲首旣以落庭加升充數,則宜使本府,依前推移給之,似好矣。至於五日開市云者,自本府定色吏,每五日給糧饌於倭館,而入給之時,例有物貨交易之事,若給稅於色吏,則擧皆通貨云。蓋倭館開市,一朔六次,而自有五日色吏以來,不拘六次,遠近買賣,無所拘礙,多有濫雜之弊,以此曾有革罷之令,而至今不得罷者,以其收稅,爲本府需用者,頗多故也。今若一任其濫雜,則邊上事體,亦甚可慮,使之革罷,似當矣。宇杭曰,自前與倭爭之,而無得勝之時,令其始爭而終不勝,反不如依前許給之爲愈。且念設置倭館,許相買賣,所以通其有無,而近來物貨之自此入送者甚多,而銀貨之出來者絶無。蓋當初,則不定商賈額數,而專責於訓別矣。一自定額之後,權在商賈,與倭符同,不無中間弄奸之弊矣。頃年判府事金缺爲戶判時,已爲定奪罷額,而厥後因循,尙未擧行,今後則罷其定額,而使訓別,主管商賈,每年皇曆節使時,銀貨不出,則專責訓別等,或爲稟問論罪,似可矣。錫鼎曰,前時則商賈無定數,故多有濫雜,其後定以三十名,而商賈輩,多有失利者,卽今出入者,不滿二十名,買賣之路,因此益狹,而此輩,又多負債於彼人,故銀貨之不出來,未必不由於此矣。革罷額數,曾有定奪,則至今廢閣,事甚未妥,今則直爲分付申飭而已。判尹金錫衍曰,二手斗事,諸臣所達,是矣。鎭遠曰,寅燁所達之言,是矣。上曰,二手斗事,若始爭而終許,則徒損國威,不如不爭,姑置之,可也。色吏收稅事,申飭禁之,可也。商賈事,依前定奪,罷其額數,可也。
錫鼎曰,戶曹判書金宇杭,以守令隱結定負數論罪事,更請問議于大臣稟定矣。該曹,雖以三十負,載在法典爲言,而諸大臣之意,皆以爲,負數太少。判府事李濡,以十結爲當,判府事徐宗泰,以二十結爲當,凡新法,宜酌輕重而爲之,臣意亦以十結爲當,量田事目中隱結,一結以上,皆有罪,而罷職者,經五年乃敍矣。今亦依此爲式,隱漏十結以上,限五年歲抄時,勿爲出入,似爲得當矣。法不在於年限遠近,結數多少,而在於申明遵行,雖輕,豈有以律輕,故犯之理乎?下詢諸臣而處之,何如?鎭厚曰,隱結事,實爲近來難救之弊,不可無定式嚴防之道,十結以上,限五年勿敍,似爲得宜矣。寅燁曰,守令隱結,用意爲之者,雖一結,其罪極重,而初非欲欺罔國家,磨勘後,難於追報,終至於現發得罪者有之,定以十結太重,稍加其數,似當矣。宇杭曰,臣於禁府見之,守令之以御史書啓就理者,皆犯結,多則累百結,少不下百餘結,而或稱修補軍器,或稱蠲減民役,歸之公用,而罪不過於擧大數,雖與入己有間,亦未免爲望賞要譽之歸矣。大典法,佃夫與勸農書員,通同妄冒者,一負,各笞一十,每一負,加一等,罪止杖一百而充軍,守令則十負以上罷黜,其知情妄冒者,追奪告身,永不敍用,三十負以上,拿問定罪,永不敍用,便是禁錮也。臣依據法意,欲爲矯弊而陳達,惟在朝家參酌定法矣。錫衍曰,定以十結,經五年乃敍,好矣。鎭遠曰,大臣所達,頗似適中,臣無異見矣。泰耉曰,法太重而不能行,則爲失體,隱結之罪,自有法典,何必別爲定式乎?田隱妄冒之罪,俱載法典,隨現論罪,則法自可行,而然災傷覆審之時,逐庫遍審,勢有所不能者,不得不先執其槪,以磨勘於上司,磨勘之後,若有餘剩,則實爲難處,或有追報戶曹者,或有充補民役者,而間有無狀守令,至於私用,此則誠甚痛惡,其所用之處,雖或有公私之別,其爲隱結則一也。欲防其弊,惟在申明大典而已。更定負數,臣所未曉也。錫鼎曰,泰耉所達,大體好矣,而十結以上,限五年勿敍,非廢舊法也。法典,十負以上罷職,三十負以上定配,今以十結爲定,則十結以下,自當用三十負以上之律,此事今已發端,參酌定式,似不可已也。上曰,隱結之弊,近來尤甚,定式嚴禁,有不可已,十結以上,限五年永不敍用,可也。以上備局謄錄日記廳郞廳李宜喆書。郞廳李重彬校正。
上在昌德宮。停常參·經筵。
院啓,請罪人金琓,更令拿致王獄,嚴加鉤覈,各別嚴刑,期於得情,以正王法。措辭見上答曰,勿煩。
執義兪命凝啓曰,昨日引見時,長僚,以知經筵趙泰采,同經筵兪得一·金宇杭遞差事,有所論啓。臣意則以爲,伊日經筵官之三牌不進,大有傷於事體,而旣因儒臣之陳箚,聖旨極嚴,特施問備之罰,則亦足以警責其違慢之習,有不必更加糾劾。故臣於日昨請推承宣之啓,不爲竝論者,以此也。今不可變其初見,而苟然隨參,終難仍冒於臺次,請命遞斥臣職。答曰,退待物論。
刑曹判書尹世紀辭職上疏。入啓。答曰,省疏具悉。卿其安心勿辭,從速行公。
兼輔德崔昌大辭職上疏。入啓。答曰,省疏具悉。爾其勿辭,調理察職。
全羅道順天幼學張以堂等三十一人上疏。入啓。答曰,省疏具悉。疏辭,令該曹稟處。
上在昌德宮。停常參·經筵。
午時,日暈兩珥。
大司成李晩成三度呈辭。入啓。遞差。
謝恩,吏曹正郞趙泰億。
政院啓曰,死囚啓覆,例於立春前擧行矣。初覆今月十六日,再覆二十日,三覆來十二月初一日,推擇爲之之意,分付該曹,何如?傳曰,允。
兼司書金興慶牌不進,依承傳罷職。
院啓,金琓事。措辭見上答曰,勿煩。
掌令申慶濟啓曰,臣久忝言地,旣蔑絲毫之補,賤疾沈痼,亦無陳力之望,尋單請急,勢不獲已,而喉司不諒,一向退却,虛帶職名,已極惶懍。且本府,有經筵官遞差之啓,而同經筵金宇杭,卽臣外四寸弟也。其在法例,有應避之嫌,則不可苟然仍冒於臺次,請命遞斥臣職。答曰,勿辭。退待物論。
大司憲李廷謙啓曰,昨者亞僚,以臣經筵官請遞之啓,仍以爲嫌,謂之不可苟同,臣於此,誠不勝駭惑也。近來大小臣僚違牌之習,已成痼弊,人之寒心,其亦久矣。伊日三臣之三違召命,尤極未妥。先儒曰,君德成就,責經筵,設令聖學,或萌倦勤之漸,職在經筵者,惟當勸礪之不暇,而況開筵命下之後,屢次違召,竟使法筵,夜深停輟,求之事例,寧有是理?此實前所未有之擧,而亦非輔導君德之意,則居言責者,諉以自上問備之旨,亦足警責,而終無一言,可乎?臣之所論,欲矯弊習,元非過當,而至以不必更加糾劾爲言者,非臣意慮之所到也。雖然,亞僚旣以此爲避,則臣何敢自以爲是,而晏然於職次乎?請命遞斥臣職。答曰,勿辭。退待物論。
京畿監司書目,高陽兼任交河呈,以冬至正使判敦寧閔鎭厚辭職上疏上送事。啓。答曰,省疏具悉。疏辭,令該曹稟處,而至於將任,已諭予意,又何辭焉?安心往來。
又書目,副使戶曹參議金致龍辭職上疏上送事。啓。遞差。
忠淸監司李善溥上疏。大槪,臣於臺臣之避,備局之關,有不敢晏然者,懇乞遞改職名,以便公私事。入啓。答曰,省疏具悉。卿其勿辭,宜速察職。
上在昌德宮。停常參·經筵。
正言盧世夏啓曰,今此憲府,因經筵官遞差事,多官相繼引避,處置歸於本院,而大司憲李廷謙,卽臣之妻同姓四寸也。法有應避之嫌,有難可否於其間,則何可仍冒於臺端乎?請命遞斥臣職。答曰,勿辭。
春秋館郞廳,以領事意啓曰,近來史官,久未備員,連以兼春秋入直,事甚未安。今日新薦人,已爲取才,新薦人,依例口傳差下,牌招察任,何如?傳曰,允。
吏曹口傳政事,以李眞儒單付檢閱。
吏曹啓曰,承旨有闕,政事,取稟。傳曰,明日爲之。
禁府,吳羽進拿囚。啓。
右副承旨南至熏上疏。大槪,敢陳病重實狀,冀蒙恩遞事。入啓。遞差。
判府事徐文重箚子。大槪,敢陳老病實狀,乞遞廚院都提調之任事。入啓。答曰,省箚具悉卿懇。卿其體予至意,安心勿辭行公。仍傳曰,遣史官傳諭。
上在昌德宮。停常參·經筵。
右承旨任舜元,持平洪廷弼三度呈辭。入啓。遞差。
政院啓曰,刑曹判書尹世紀,陳疏承批之後,連尋長單,不爲出肅,啓覆不遠,文書修正,遷就可慮。尹世紀,卽爲牌招察任,何如?傳曰,允。
大司諫李震壽啓曰,竝引嫌而退,請遞之啓,爲尊事體,費辭引避,終涉乖當,旣有親嫌,在法當避,不欲參涉,其勢固然。就事相規,誠得臺體,僚席崖異,在我何損?嫌不處置,自有常例,不可以此,輕遞言官。請執義兪命凝遞差,掌令申慶濟,大司憲李廷謙,正言盧世夏,竝命出仕。答曰,依啓。
禁府,金再鳴拿囚。啓。
院啓,金琓事。措辭見上答曰,勿煩。
吏曹啓曰,臺諫有闕,政事,取稟。傳曰,明明日爲之。
右承旨金萬埰上疏。大槪,臣於前月,重患咽喉腫,幾死僅甦,而餘症尙苦,且自數日前,面生毒癤,委頓涔涔之中,新命遽降,嚴召繼臨,嚴畏分義,不敢坐違,强起舁到禁門之外,而此等症狀,末由祗肅供劇之望,乞賜遞改,以便公私事。入啓。答曰,省疏具悉。爾其勿辭,調理察職。以上朝報
有政。吏批,以金洙爲永興府使,林濩爲戶曹參議,丁道復爲司僕正,吳命恒爲持平,李健命爲大司成,金萬埰·兪命弘爲承旨,李深爲承文副正字。
上在昌德宮。停常參·經筵。
假注書嚴慶遂病,代以申兼濟爲之。
政院啓曰,啓覆文書修正,一日爲急,而刑曹判書尹世紀,昨日違牌,無意出肅,更爲牌招察任,何如?傳曰,允。
又啓曰,今日賓廳日次,而憲府無行公之員,除在外外,呈告未肅拜人員,竝卽牌招,以爲推移入侍之地,何如?傳曰,允。
金弘楨啓曰,明日常參·經筵,取稟。傳曰,惑冒之候,今已差愈,而咳嗽本來支離,有妨講讀,姑勿取稟,亦勿問安。
藥房啓曰,臣等伏見政院視事取稟啓辭之批,伏審自上近有感冒之候,旣已差愈,而咳嗽則猶未快復云,臣等伏不勝驚慮之至。臣等,卽與諸御醫等入診,詳知症候,議定當進之藥,宜當,臣等敢來問安,竝此仰稟。答曰,知道。問于入侍醫官,議定止嗽之劑,勿爲入診。
再啓曰,卽伏聞入侍醫官金有鉉·崔聖任等所傳之言,上候自去月晦間,有感冒之候,和解之後,咳嗽猶未差減,有時發作,則連聲作苦,而寢睡水刺,無異常時云。卽與諸御醫等商議,則皆以爲,此由於本來肺火,遇寒用事之致,咳嗽門淸肺湯本方,去五味子,代紫菀酒洗七分,加柴胡·知母·前胡各一錢,連進五貼,宜當云。此藥卽爲劑入之意,敢啓。答曰,知道。勿爲逐日問安。
大殿,政院·玉堂問安。答曰,知道。勿爲問安。
中宮殿·世子宮·嬪宮,藥房·政院·玉堂問安。答曰,知道。
傳曰,大臣·備局堂上引見。
掌令申慶濟上疏。大槪,臣疾病沈危之中,天牌下臨,不得不力疾趨承,而本府經筵官遞差之啓,旣有應避之嫌。且於忠淸監司李善溥之再疏,尤有所不敢晏然者。伏乞聖明,察臣情病之難强,亟許遞臣職名,以謝人言,以安微分事。入啓。答曰,省疏具悉。爾其勿辭察職。
修撰洪重休辭職上疏。入啓。答曰,省疏具悉。嫁禍等語,大是情外,爾其勿辭,從速察職。
領議政崔錫鼎箚子。大槪,敢陳時務數條,仰請詢問裁處事。入啓。答曰,省箚具悉卿懇。冊子中所陳四條,不可不商確變通,令廟堂熟講處之,俾有實效焉。仍傳曰,遣史官傳諭。
兵曹參議許墀上疏。入啓。答曰,省疏具悉。爾其勿辭察職。
午時,上御熙政堂。大臣·備局堂上引見入侍時,領議政崔錫鼎,吏曹判書趙相愚,禮曹判書李寅燁,左參贊姜鋧,工曹參判閔鎭遠,左副承旨金弘楨,大司諫李震壽,掌令梁聖揆,校理鄭栻,假注書兪命咸·申慶濟,記注官南世珍,記事官李眞儒。
刑曹判書尹世紀更爲牌招事,及前奉敎金相元敍用付職事,及校理李㙫,修撰洪重休明日待開門牌招事,榻前下敎。
二王子第宅,以洪錫輔家買給事,榻前定奪。
大司諫李震壽啓曰,金琓事。措辭見上上曰,勿煩。
上曰,崔守慶·沈埈事,前後疏章,多有言之者,此事,何如?錫鼎曰,科擧所關甚重,出身事君,在於此,先王朝受敎,罪在試官則罪試官,罪在擧子則罪擧子,蓋以是也。崔守慶,以小印子不踏,見拔,此非其罪,實涉冤抑,沈埈,則以一字落書,削科,而雖有些少違格,榜出後追後拔去,曾所未有,則亦似稱冤,而科擧追復,事體重大。沈埈,則乃小臣掌試時事也,旣有不察之失,嫌難可否矣。上曰,諸臣各陳所見。相愚曰,小印子不踏,與一字落漏,皆可容恕,他人亦多有不踏印而登科者,非但守慶爲然,書題一字落漏,與科表中,遂令敢不二條落書,宜無異同,而未聞以此追後拔去者,今此追削,終涉冤抑,故十數年以來,外議無不稱冤,自上宜加量處。此非無前之事,追復者亦多有之,公議皆然,復科爲當矣。寅燁曰,沈埈·崔守慶之事,當其拔榜之時,莫不稱冤,而但皆有違格,故終至拔榜,初以爲冤枉,而不爲拔榜則已,今旣拔榜,已過十年之後,無端復科,事體終涉不當矣。鋧曰,兩人削科事,至今稱冤,落字事,其時旣不發覺,而追後削科,已甚矣。小印不踏,元非擧子之罪,則削科實爲冤枉,當論事之是非而已,年歲久近,非所可論矣。鎭遠曰,科場事體,至嚴且重,雖無用情發覺之事,一有違格,則不可容恕。臣聞孝廟朝,金振益,庭試入格,科次入啓之後,皮封自拆,此非其罪,而特命拔去,頃年李鼎命,爲黃柑壯元,而其叔李敏敍,爲考官,旣無相避之法,且無用情之迹,而亦因臺啓削科,蓋所以嚴科場也。今此兩人事,當初若以爲非罪而不削,則好矣,旣削屢年之後,無端復科,決知其不可也。此若復科,則己卯榜請復之論,將接迹而起矣。一科二科,漸至撓改,則後弊無窮,朝家嚴科場之意,解弛無餘,豈不大段未安乎?上曰,三司所見,如何?震壽曰,兩人削科事,人皆稱冤,臣於私室,亦嘗言之,而沈埈之書題落字,乃發於坼榜日久之後,崔守慶之不踏小印,似因試紙之長短不齊。以此見拔,終涉冤枉,而旣以違格拔榜,今又年久,諸臣之以事體爲執,誠得其宜,固非在下者所可仰請矣。聖揆曰,以兩人事稱冤者多矣,年久之後,似難輕議復科矣。栻曰,兩人事,諸臣旣已具達,更無曲折之可言,而若於當初,參酌情罪,不爲削科,則可矣,旣削十餘年之後,不可追復云者,雖不無所見,果涉冤枉,則復科亦無不可,而此非群下所敢强請之事,若斷自宸衷,則好矣。上曰,此與李鼎命有異矣。錫鼎曰,鼎命事,若有用情之迹,豈可削科而止乎?雖非用情,請削之論,欲嚴科場而然也。寅燁曰,鎭遠所達,誠然。科場至嚴,過屢年後,何可續續復科?後弊無窮,斷不可輕議矣。鎭遠曰,當初若以爲有罪而削科,到今知其無罪而復科,則猶可說也,當初削科時,亦知其無罪,而只出於嚴科場之意,到今無他端,而又令復科,則朝家擧措,豈容如是顚倒乎?相愚曰,兩人削科,旣知其冤,公議皆然,宜有伸枉之擧,鎭遠所達,雖有所執,豈可無變通之道乎?上曰,當初拔擧,乃嚴科場之意,而其後疏章間稱冤者多矣,不可以年久而置,沈埈·崔守慶,竝復科,可也。
錫鼎曰,典錄通攷合錄·續錄,輯錄成書,以便考覽,而續錄中,多有中廢不行者,受敎亦或有前後牴牾者,不可不釐正。更加檃栝改定,而前後牴牾處,竝取旨,指一修正,似好,故敢達。上曰,依爲之。
大司諫李震壽啓曰,今日筵中,崔守慶·沈埈等,有復科之命,臣以爲不然也。沈埈等拔榜,實有冤狀,纔已仰達於俯詢之下矣。第當初拔去,蓋以各有違格,而與無端見拔有異,今於十數年之後,遽因章奏間提說,特命復科,無小疑難,將無以嚴科場而杜後弊,請還收沈埈·崔守慶復科之命。上曰,不允。
掌令梁聖揆啓曰,經筵官遞差事。措辭見上上曰,勿煩。
相愚曰,臣方待罪銓地,以本曹事,仰達矣。參議李濟,連爲呈告不出,聞其引嫌之意,以備局擬望受點,有非常例爲嫌云。頃者參議差出時,本曹以李濟擬望矣。以有親嫌,不用其望,此與直自備局擬望者有異,若以此許遞,則將爲後例,故敢達。上曰,曾前判書有故,則大臣薦望,非一非再,而本無許遞之規,以此引嫌,似固執矣。錫鼎曰,李濟,自本曹擬望,雖以親嫌不用,旣與他人有異。且從前大臣薦望,除拜行公,非止一二,以此必欲遞免,誠爲太過矣。上曰,不可以此引嫌,使之斯速行公,可也。以上朝報
錫鼎曰,慶尙監司洪萬朝狀啓以爲,李寅燁,以賑資不足,上疏,嶺南營穀數萬石,請爲上送,備局覆啓定奪,分付矣。本道年事,凶歉特甚,前頭接濟爲難,卽今輸運之際,亦將騷擾。且戶曹數萬石,將爲上送,兩處穀一倂停寢事爲請,令廟堂稟處矣。賑廳連歲設賑,餘儲甚少,嶺南營穀,比他道有裕,若得移來,則可以有關於補用矣。穀物不必皆在於浦邊,其數雖多,非盡留庫,出浦運納,亦是巨弊,本道形勢之可慮,然冬節將盡,必得預備賑資,然後可救飢民。兩處穀物,雖難盡運,賑穀則不可不上送,其前定奪,乃四萬石也。或令量減上送,則似爲便當,該廳堂上,方入侍,使陳所見,何如?寅燁曰,連歲荐飢之餘,又値大凶,賑廳所儲不敷,恐難裕足於賙賑,故臣於頃日,以嶺南營穀數萬石移轉之意,陳疏蒙允,以四萬石分定矣。今觀慶尙監司狀啓,則又自戶曹,有移轉之擧,此則似是畿甸還穀不足而分定者也。嶺南營穀,雖曰比他道有裕,而今年亦未免災荒,數萬石穀物一時上納,其勢似難。畿甸還穀移給,似無所妨,賑廳則畿·湖兩道賑資,專待此穀,而本道形勢,亦不可不念。四萬石中折半,先爲取用,租一萬石,米太各五千石,趁開春,使之上送,何如?上曰,依爲之。
錫鼎曰,南漢山城反庫後,自守禦廳啓聞矣。其中多有欠縮,自前許多穀物,年久後反庫,則例多欠縮,而今則至於累千石,事極寒心。一條曰二百石米貸出,買得官屯田,而此則前府使徐宗憲時也。卽以犒饋,請得收米一條,始於徐宗憲,而貸用文書,成於柳鳳輝云,色吏招辭如此。故問於監色,則一反前說,守禦使,已令本府行査,然臣意,軍餉事重,必須拿問其實狀,然後可以處之。且丁亥條虛錄數百石,乃全羅監司朴弼明爲府尹時也。狀啓末端有曰,朴弼明,以虛錄論報本廳,故因此發覺,査問後,旣已充納云,旣稱虛錄,則亦當拿問,而初旣有論報之事,似不當一體勘斷,宜有參酌之道矣。上曰,諸臣以次陳達。相愚曰,査覈則必有曲折,而摘奸後現發之事,依例拿問,觀其所供而處之,似得體矣。寅燁曰,柳鳳輝事,臣頃日陳疏,而徐宗憲,雖非相避,乃至親也,小臣不敢參涉於其間矣。上曰,弼明事,何如?寅燁曰,弼明乃虛錄事,而因弼明報狀而反庫,則似不可以虛錄,一體斷之矣。鋧曰,事係軍餉,似爲拿問,而弼明事則稍異矣。鎭遠曰,小臣反庫文書,一番看過,而不能記憶,雖未詳其曲折之何如,軍餉事重,宗憲·鳳輝,似當拿問,大臣所達,是矣。弼明,則旣已發覺,以報上司,似無可罪之事矣。相愚曰,弼明則合有參酌之道矣。上曰,朴弼明,旣已論報,無可問之事,徐宗憲·柳鳳輝則拿問處之,可也。以上備局謄錄
上在昌德宮。停常參·經筵。
金演啓曰,吏曹郞廳來言,今日爲政事命下,而判書趙相愚,參判崔錫恒,參議李濟,俱以病不來,不得開政云。判書·參判·參議,竝卽牌招,何如?傳曰,允。
以校理李㙫,修撰洪重休牌不進罷職傳旨,傳曰,只推勿罷。
傳曰,刑曹判書,今日政差出。
有政。吏批,以林世儉爲執義,李寅燁爲兼右賓客,李晩成爲右尹,李眞儉爲司書,金相元單付奉敎。以刑曹判書望單子,傳曰,吏曹參判崔錫恒除授。
兵批,兪命凝付副護軍,任舜元·洪廷弼付副司直,李森爲兼內乘。
掌令梁聖揆啓曰,經筵官遞差事。措辭見上答曰,勿煩。
刑曹判書尹世紀上疏。大槪,昨日筵中,聖敎開釋,召牌狎至,臣誠感激震越,糜粉難酬,而臣之情勢病勢,終有所不敢冒沒趨承者,又犯違慢之誅,臣罪萬萬。玆敢披瀝肝血,復控疾痛之辭。乞削臣本兼諸職,仍刊臣名於朝籍,以卒生成之澤事。入啓。答曰,省疏具悉。卿辭至此,本職當勉副焉。
工曹參判閔鎭遠上疏。大槪,臣於昨日筵中,有錯認誤對之失,敢此首實,乞被誅罰事。入啓。答曰,省疏具悉。卿其勿待罪。
上在昌德宮。停常參·經筵。
藥房啓曰,夜雪添寒,伏未審,聖候調攝,若何?前劑入淸脈湯,其已連進,而咳嗽有差減之效乎?臣等憂慮未已,敢來問安。答曰,知道。咳嗽與昨一樣矣。
兪命弘,以都摠府言啓曰,今日入直軍士中日習射,請出標信。傳曰,知道。
又啓曰,史局重地,每以兼春秋入直,事甚未安。奉敎金相元,旣已付職,卽爲牌招入直,何如?傳曰,允。
又以戶曹言啓曰,今十月初五日,大臣·備局堂上引見時,以二王子第宅,以洪錫輔家買給事,榻前定奪矣。發遣郞廳,計其基址間架,則基址二千九百二十一間,家舍二百二十間,使監考折價,則銀三千九百四十二兩三錢,折定以買,而價銀,比具爀等家,加九百八十七兩九錢矣。以其基址,比具爀等家,加六百六十一間,家舍加四十間,而非但基址家舍有加。此家無費力新造之弊,故價本如是矣,敢啓。傳曰,知道。
李壄啓曰,廳中位甚不齊,右承旨金萬埰,受由調理已有日,而尙不出肅,右副承旨金弘楨,亦以病不爲仕進,出納之際,事多苟簡。右承旨金萬埰,左副承旨金弘楨,竝卽牌招察任,何如?傳曰,允。
金萬埰啓曰,啓覆當前,文書修正,一日爲急,新除授刑曹判書崔錫恒,卽爲牌招察任,何如?傳曰,允。
金演,以弘文館言啓曰,校理李㙫,修撰洪重休,旣有只推之命,應敎趙道彬,自鄕入來,今已數日,尙不出肅,一體牌招,何如?傳曰,允。
以應敎趙道彬牌不進罷職傳旨,傳于金萬埰曰,推考傳旨捧入。
以奉敎金相元牌不進罷職傳旨,傳于金演曰,推考傳旨捧入。
事變假注書申兼濟服制,代以權懋經爲之。
中宮殿,藥房問安。答曰,知道。
上在昌德宮。停常參·經筵。
兪命弘啓曰,大司憲李廷謙,掌令梁聖揆·申慶濟呈辭,執義林世儉未肅拜,持平吳命恒未署經,持平沈宅賢在外。今日以監察茶時之意,敢啓。傳曰,知道。
又啓曰,刑曹判書崔錫恒,疏批已下,卽爲牌招察任,何如?傳曰,允。
金弘楨,以都摠府言啓曰,都摠管姜鋧,備邊司坐起,進去之意,敢啓。傳曰,知道。
又以備邊司言啓曰,本司堂上,員數雖多,每當開坐之時,位甚不齊。大司成李健命,右尹李晩成,俱未肅拜,兵曹判書趙泰采,副司直兪得一,戶曹判書金宇杭,臺啓已停,竝卽牌招察任,何如?傳曰,允。
戶曹判書金宇杭上疏。大槪,自作之孼,終難幸逭,臺啓末減,猶未準請,白簡旋停,職名依舊,臣誠恧縮,不知所措。在臣廉義,決不可仍冒其職,玆敢瀝血仰籲,乞遞臣本兼諸任,仍命刊臣之罪,以謝公議,以安私分事。入啓。答曰,省疏具悉。卿其勿辭,宜速行公。
刑曹判書崔錫恒上疏。大槪,秋官寵擢之命,出於千萬夢寐之外,驚惶震惕,益無所容。顧此司寇重任,決非如臣不才無似,所可叨冒,除命之下,宜有糾正之論。屛伏恭俟之際,召牌下臨,未克祗赴,合被重誅,不得不冒死自鳴。伏乞將臣新授職名,亟許改正,以重官方,乃治臣違慢之罪,以肅朝綱事。入啓。答曰,省疏具悉。今玆陞擢,意非偶然,卿其勿辭,從速行公。
奉敎金相元上疏。大槪,一病周歲,淹淹危死,前後恩除,一未承命,尋常惶懍,若無所措。意外牽復特下,召命繼降,沈篤之疾,無望起動,昨者坐違,實出萬不獲已,格外只推,惶感罔措,而病狀無減,未克趨承,且臣於洪禹瑞等罷坐之薦,尤有所難安者。臣以當初與議之人,旣不得同聲陳暴,又不得同被譴何,此固臣難冒之一端,似此情勢,姑置勿論,目今病狀,萬無復起趨承之望。且無構得文字之路,僅使傍人,略具病情實狀,乞賜矜憐,亟罷臣職,仍命勿復檢擧,俾得專意調治,以延殘喘事。入啓。答曰,省疏具悉。爾其勿辭察職。
兵曹判書趙泰采上疏。大槪,臣之前後違慢,論以公法,不止罷斥,請遞兼任之論,旣從末減,而兪音終閟,白簡隨寢,狼狽隉扤,又加一層。以此情勢,雖被重譴,斷無冒出之理。玆於召命之下,未免坐違,臣罪尤萬萬難逃。乞降明命,亟罷臣本兼諸任,仍勘臣前後負犯,以礪臣工,以靖私遂事。入啓。答曰,省疏具悉。卿其勿辭,宜速行公。
上在昌德宮。停常參·經筵。
藥房啓曰,伏未審日間,聖候調攝,若何?咳嗽尙無漸減之效乎?淸肺湯五貼,當盡於今日,臣等與諸御醫入診後,此藥加進與否,可以議定,不任區區憂慮,敢來問安,竝此仰稟。答曰,知道。湯劑連進,咳嗽差減矣。五貼加劑以入,勿爲入診。
兪命弘啓曰,大司憲李廷謙,掌令梁聖揆呈辭,執義林世儉未肅拜上疏,掌令申慶濟再度呈辭入啓,持平吳命恒未署經,持平沈宅賢在外,今日以監察茶時之意,敢啓。傳曰,知道。
又啓曰,啓覆定日漸迫,文書修正,不容少緩,而刑曹判書崔錫恒,卽爲牌招察任,何如?傳曰,允。
金萬埰啓曰,奉敎金相元,昨者陳疏承批之後,亦不肅謝,史官重地,不可久曠,卽爲牌招察任,何如?傳曰,允。
假注書兪命咸病,代以李廣道爲之。
兪命弘,以吏曹言啓曰,司饔院僉正具尙禎,身病甚重,不得察任云,改差,何如?傳曰,允。
司直兪得一上疏。大槪,臺啓未允,公法不行,惶蟄窮蹙之中,又未赴召。伏乞快降威譴,以正違命慢上之罪事。入啓。答曰,省疏具悉。卿其勿辭,宜速行公。
禮曹參議趙泰老辭職上疏。入啓。答曰,省疏具悉。爾其勿辭,調理察職。
說書宋成明上疏。大槪,敢暴決不堪任之狀,兼陳懇迫私悃,冀蒙恩遞,俾伸至情事。入啓。答曰,省疏具悉。爾其勿辭往來焉。
上在昌德宮。停常參·經筵。
金弘楨啓曰,備邊司郞廳來言,今日賓廳坐起日次,而上候方在調攝中,且無時急稟定之事,本司來會云矣,敢啓。傳曰,知道。
李壄啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
金弘楨,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,都摠管姜鋧,備邊司坐起,進去之意,敢啓。傳曰,知道。
李壄啓曰,明日冬至望闕禮,依近例爲之之意,敢啓。傳曰,知道。
兪命弘,以備邊司言啓曰,江原監司宋廷奎狀啓,備陳嶺東各邑次第始量形止,曾以鄭自東·成熙疇·河涉·朴天培等,欲以軍官辟用,催促下送之意,牒報備局矣。河涉一人外,竝無聲息,又聞金元鎰,諳解田政,而方屬扈衛廳,上項諸人,分付廟堂,給馬發送事爲請矣。河涉下去之後,成熙疇·朴天培,鱗次下去,金元鎰,亦爲通報于扈衛廳,數日前,旣已下去。鄭自東,以水原幕下,未及上來。今方發關催促之意,敢啓。傳曰,知道。
掌令梁聖揆啓曰,耽羅歲貢良馬數百,以備國家之使用,其事體之不輕而重也,較然矣。第於渡海之後,次次傳送之際,所經各邑,不謹護送,多有病傷之弊,已極可駭,而間或有奸僞冒濫之習,有識之竊歎,蓋亦久矣。臣頃忝太僕,考閱馬籍,則乙酉以後四年之間,進上濟馬之病留各邑,尙今未納者,至於二十六匹之多。自本寺累度發關催捉,則各邑互相推諉,慢不擧行,事之寒心,莫此爲甚。請令各道監司,另加申飭,斯速起送,而其中官吏,或有冒占駿駒,而替納他馬者,或有假稱故失,而換送皮張者。如此之類,明査摘發,隨現啓聞,繩以重律,以爲懲一勵百之地。答曰,依啓。
同副承旨李世弼辭職上疏。入啓。遞差。
司書李眞儉上疏。大槪,臣偶感風寒,症情彌留,新除恩命,尙此稽謝,而自昨所患諸症,一倍添劇,委頓牀第,欲起還仆,以此病狀,旬月之內,實無供職之望。伏乞聖慈,察臣疾病之難强,亟遞臣職名,以便公私,不勝萬幸事。入啓。答曰,省疏具悉。爾其勿辭,調理察職。
右尹李晩成上疏。大槪,病稽肅命,方切惶蹙,日昨召牌降臨,宜卽竭蹶,而積病中,眩症猝劇,竟未祗承,違慢之罪,萬隕猶輕,且臣情勢難安,有不敢晏然於職次者。乞命鐫臣本兼諸任,仍勘罪罰事。入啓。答曰,省疏具悉。疏語殊欠和平,予未曉也,勿辭察職。
忠淸監司李善溥上疏。大槪,臣之病狀,萬分難强,亟賜鐫改職名,俾得入城調治事。入啓。答曰,省疏具悉。卿辭至此,令廟堂稟處。
上在昌德宮。停常參·經筵。
夜二更,雷動。五更,流星出天中淡雲間,入南方天際,狀如拳,尾長四五尺許,色赤。
大殿,政院·玉堂冬至單子問安。答曰,知道。
中宮殿,政院·玉堂單子問安。答曰,知道。
世子宮,政院·玉堂單子問安。答曰,知道。
嬪宮,政院·玉堂單子問安。答曰,知道。
大殿,朝廷二品以上·六曹·大司諫問安。答曰,知道。
中宮殿,朝廷二品以上·六曹·大司諫問安。答曰,知道。
藥房啓曰,節屆陽生,伏未審,聖候調攝,若何?湯劑連進,咳嗽日益差減乎?臣等憂慮未已,敢來問安。答曰,知道。咳嗽日漸差減,而連服湯劑,自可差愈,勿爲問安。
中宮殿,藥房問安。答曰,知道。
正言盧世夏啓曰,臣於本院新啓沈埈·崔守慶等復科還收事,意見有不可苟同者,夫兩人之科,或削或拔,俱有至冤。臣於公會之中,屢發有冤必伸之說,搢紳亦多有聽之者,此與私室之酬酢有異。到今復科之後,臣以平日稱冤,隨參於還收之啓,則是臣之言議行事,豈非前後之相反耶?其不可變其初意,苟然連啓也,決矣。臣自有此啓,宜卽自列,而病未起動,今始來避,所失尤大,以此以彼,苟難仍冒於臺端,請命遞斥臣職。答曰,勿辭。
兪命弘啓曰,正言盧世夏,再啓煩瀆,退待物論矣。傳曰,知道。
又以刑曹言啓曰,賊人朴唜相·金永昌·姜允·朴男·朴金伊·崔太山·朴太山·林戒天·許庚戌·李命先·金攄非·金忠業等不待時處斬事,允下矣。卽當行刑,而今日,以冬至祭行日相値,不得行刑,待無故日擧行之意,敢啓。傳曰,知道。
又以侍講院言啓曰,本院下番四員內,司書李眞儉,以身病陳疏受由,說書宋成明,覲親事,今日下直出去,兼司書·兼說書,俱未差,下番他無推移入直之員,不得已以上番,姑降入直,何如?傳曰,允。
又以弘文館言啓曰,進講節酌通編,懸吐,多有校正之處。在外同僚,明日待開門,一倂牌招,以爲相議校正之地,何如?傳曰,允。
左參贊姜鋧上疏,臣於宰臣之〈疏〉,不敢晏然,自禁直蒼黃迸出,至日問安之班,亦未得進參,冒死呼籲,冀蒙罪罷事。入啓。答曰,省疏具悉。張皇侵斥,殊欠穩當,卿無可嫌,安心行公。
吏曹判書趙相愚上疏。大槪,臣於宰臣之疏,誠有所不安者,今日呼嵩之班,亦不得進參,猥陳血懇,以俟譴罰。乞蒙鐫罷臣職,仍治臣妄言之罪,以謝人言,以安私分事。入啓。答曰,省疏具悉。過激之論,不必深嫌,卿其勿辭,安心行公。
副校理鄭栻上疏。大槪,臣於宰臣之疏,有不可晏然者,乞賜鐫遞,以謝人言,以安私分事。入啓。答曰,省疏具悉。張皇侵斥,殊欠穩當,爾無可嫌,勿辭察職。
修撰李正臣上疏。大槪,臣於今日起居之班,觸冒風寒,素患胸腹痛,挾感重發,急於醫治,蒼黃退伏,而此非時月間痊差之病,虛帶職名,極涉惶憫,玆敢疾聲呼籲,冀蒙恩遞,以尋生路事。入啓。答曰,省疏具悉。爾其勿辭,調理察職。
上在昌德宮。停常參·經筵。
夜五更,流星出軒轅星下,入南方天際,狀如鉢,尾長二三尺許,色赤,光照地。
有政。以李墪爲左副賓客,李世勉爲公州牧使,洪好人爲兵曹正郞,孟萬澤爲忠淸監司,元命益爲社稷直長,許玧爲右副承旨,洪道達單付南學訓導,尹世紀·趙道彬付副護軍,李世弼·申慶濟付副司直,李廣道付副司正。
金弘楨,以備邊司意啓曰,忠淸監司李善溥,疏陳病勢沈重之狀,乞遞職名,令廟堂稟處事,批下矣。李善溥病狀輕重,未能詳知,而聞病廢坐衙,今已一朔,以必遞爲期云。荒年方伯遞易,雖涉重難,而公務之曠滯如此,則不如趁早變通之爲愈,忠淸監司李善溥,今姑許遞,何如?傳曰,允。
大司諫李震壽啓曰,昨伏見右尹李晩成疏本,論斥沈埈等復科事,而至以諸臣所對,縷縷稱冤爲說。臣於前席詢問之下,略陳其冤狀,則不可以復科後草草論執,有何自恕?詣臺自列,誠不獲已,而喉司牢拒不捧,莫非臣見輕之致,此固爲難冒之一端。且同僚處置,歸於臣身,而觀其避辭,則不欲參涉於還收之啓,無論其所執之如何,臣以伊日論啓之人,有不敢可否於其間。以此以彼,俱難仍冒於臺次,請命遞斥臣職。答曰,勿辭。
兪命弘啓曰,大司諫李震壽,再啓煩瀆,退待物論矣。傳曰,知道。
刑曹判書崔錫恒上疏。大槪,刑官之不得兼賓客,已成格例,乞命該曹照例處置事。入啓。答曰,省疏具悉。疏辭,令該司稟處。
上在昌德宮。停常參·經筵。
備邊司啓曰,本司堂上副護軍尹世紀,吏曹參判李墪,大司成李健命,右尹李晩成,俱未肅拜,竝卽牌招察任,何如?傳曰,允。
府啓,竝引嫌而退。意見旣異,不欲參涉,揆以臺體,勢難仍在。還收之啓,臺體當然,僚席崖異,何必爲嫌?請正言盧世夏遞差,大司諫李震壽出仕。新除授掌令趙錫周,時在京畿驪州地,請斯速乘馹上來事,下諭。答曰,依啓。
吏曹啓曰,臺諫有闕,政事,取稟。傳曰,過國忌後爲之。
上在昌德宮。停常參·經筵。
中宗大王忌辰齋戒。
藥房啓曰,雪後寒緊,伏未審日間,聖候調攝,若何?淸肺湯前後劑入十貼,當盡於今日,咳嗽益有差復之效乎?臣等與諸御醫入診後,此藥加進,或止與否,可以議定。區區憂慮未已,敢來問安。答曰,知道。咳嗽今已差愈矣。湯藥停止,勿爲入診。
中宮殿·世子宮·嬪宮,藥房問安。答曰,知道。以上朝報
備邊司啓曰,都監三年糧所載待變船中,一隻已滿改限,一隻戰船敗沒,依例改造事,分付兩南水營之意報來。新造二隻,不可不趁卽所入木物,量宜斫取,完固造成使用,宜當。以此分定于全羅左水營及統營,而當此船材垂乏之日,本局改船之請,逐〈日〉未已,殊無節損之意。今後則別爲申飭,何如?傳曰,允。備局謄錄
備邊司啓曰,義州府尹權狀啓,運餉庫銀貨,比前大縮,若値勅行,前頭支用,誠爲渴悶。空名帖数三百張,趁卽發賣,則足支數年之用。商賈收稅之規,北京物貨,元不擧論,瀋商物貨,折銀收捧,而燕商物貨中,唐太,本非北京所産,例出於瀋陽,而全不收稅,似涉不均。毋論皇曆·節行,燕商所持唐太,一體收稅事,竝令廟堂稟處事,啓下矣。灣府物力之凋弊,誠爲可念,募粟給帖,曾有前例,特爲參酌,通政帖一百五十張,嘉善帖五十張,令該曹成送,以爲補助餉需之地。燕商私持物貨中,唐太一種,旣是瀋陽所産,則一體收稅,亦涉便當,依狀啓施行之意,回移,何如?傳曰,允。司譯院謄錄
上在昌德宮。停常參·經筵。
政院啓曰,監察茶時,已極未安,而明日啓覆時,憲府無入侍之員,除在外未署經外,呈告未肅拜人員,竝卽牌招,何如?傳曰,允。
傳曰,政事過國忌後爲之事,下敎矣。明日乃啓覆,而勢將終日,明明日爲之。
備邊司啓曰,日昨,本司堂上,啓請牌招,而兩員承牌肅拜,兩員違牌不進矣。護軍尹世紀,情勢雖似難安,而旣已辭遞本職,不當一向引入。吏曹參判李墪,違牌之後,陳疏承批,則不卽行公,殊涉太過,竝牌招察任,何如?傳曰,允。
又啓曰,兵曹判書趙泰采,司直兪得一,戶曹判書金宇杭,兼帶經筵,被論之後,久爲引入,本司坐起時,連不來參,旣涉未安。臺啓旣停,則情勢雖似難安,兵·戶判,則曹務緊重,而曠滯多日,委屬可慮。且啓覆時,六卿例爲入侍,不可無變通之道,諸臣兼帶經筵之任,今姑許遞,使之行公,兵·戶判則仍參明日啓覆,何如?傳曰,允。
政院啓曰,明日啓覆時,六曹長官,例爲入侍矣。兵曹判書趙泰采,戶曹判書金宇杭,許遞經筵,誠非偶然。今無可嫌之端,竝卽牌招察任,何如?傳曰,允。
上在昌德宮。停常參·經筵。
工曹參議尹世綏三度呈辭。入啓。遞差。
吏曹參判李墪辭職上疏。入啓。答曰,省疏具悉。卿其勿辭,從速察職。
忠淸監司孟萬澤上疏。大槪,臣於千萬意慮之外,遽承湖右按廉之命,惶隕震駴,誠不知所圖。顧此藩臬重寄,決非陋劣如臣,所可堪任,而況今疢疾纏身,尤無自力之望。伏乞聖明,亟許遞改,以重藩任,以幸賤分事。入啓。答曰,省疏具悉。卿其勿辭,速往欽哉。
巳時,上御熙政堂啓覆時,兵曹判書趙泰采,戶曹判書金宇杭,待明朝,竝牌招察任事,榻前下敎。
大司諫李震壽啓曰,金琓事。措辭見上上曰,勿煩。
又啓曰,日昨筵中,有沈埈·崔守慶復科之命,臣竊以爲不然也。兩人所坐,論其情則不可謂不冤,語其事則終歸於違格,臺臣言之,大臣獻議,或削〈或拔〉。今過十數年之後,無他端而容易許復,實非事宜。且臣前席詢問之下,諸議參差,而特命追復,無少疑難,此非但爲朝令之不信,國體之有損。況今世道日下,習俗澆訛,雖於日後,復有違格而越例者,必皆援此而爲證,將不勝其紛紜。流弊益滋,關係非細,請還收沈埈·崔守慶復科之命。上曰,勿煩。以上朝報
錫鼎曰,閔鎭厚,以使臣出疆,在道上疏,祈遞所帶諸任,而吏曹粘目以爲,備局堂上事,令廟堂稟處爲請矣。在前備局堂上之任,不以出疆而許遞,今亦勿許遞改,使之仍帶,何如?上曰,依爲之。備局謄錄
上在昌德宮。停常參·經筵。
藥房啓曰,雪寒愈酷,伏未審,聖候若何?咳嗽差復未幾,昨日親臨慮囚,竟夕乃罷,不瑕有添傷之患乎?臣等不任區區仰慮,敢來問安。答曰,知道。無事矣。
司書李眞儉三度呈辭。入啓。遞差。
咸鏡監司書目,鏡城邊遠定配罪人金琓物故事。
司書李邦彦牌不進,依承傳罷職。
中宮殿·世子宮·嬪宮,藥房問安。答曰,知道。
有政。吏批,以權卨爲錦山郡守,趙泰耉爲左副賓客,李晩成爲同經筵,姜鋧爲同經筵,崔錫恒爲知經筵,權尙游爲工曹參議,李世最爲吏曹佐郞,洪璛爲兵曹參判,丁福謙爲典獄主簿,全克和爲濟用奉事,具萬理爲正言,李邦彦爲司書,尹就殷爲校書博士,李鼎茂爲副正字,李彙晉·兪泰章·洪道達爲學諭。
上在昌德宮。停常參·經筵。
兼輔德崔昌大三度呈辭。入啓。遞差。
傳曰,明日晝講爲之。
假注書尹陽來病,代以洪尙寅爲之。
刑曹啓曰,凡於凶歉之歲,例有推奴徵債禁斷之規,蓋出於安保生民,不得侵擾之意也。今年失稔,比前特甚,外方則推奴徵債,一切防塞。京·外不宜異同,限明秋一體禁斷,何如?傳曰,允。
左承旨李壄辭職上疏。入啓。答曰,省疏具悉。爾其勿辭,調理察職。
兵曹判書趙泰采辭職上疏。入啓。答曰,省疏具悉。旣遞兼帶,不宜一向撕捱,速出行公,毋曠重務。
戶曹判書金宇杭辭職上疏。入啓。答曰,省疏具悉。許遞兼任,今無可嫌,須勿固辭,速出行公。
上在昌德宮。停常參·經筵。
以瀛昌君針灸呈辭,傳曰,遣御醫看病。
傳曰,明日晝講爲之。
政院啓曰,因侍講院草記,下番無推移入直之員,司書有闕之代,令政院稟旨變通事,允下矣。政官卽爲牌招,開政差出,仍卽牌招入直,何如?傳曰,允。
有政。以盧世夏爲司書,兪集一爲右尹,韓在誨爲兵曹正郞,李廷謙爲兼同春秋,崔尙恒爲南部參奉,李㙫爲校理,李正臣爲校理,洪重休爲修撰,李觀命爲兼輔德,鄭時淑單付奉常奉事,鄭昌運單付參奉,李彙晉單付養賢奉事,柳鳳鳴單付中學訓導,李眞儉付副司果。
文學李廷濟上疏。大槪,臣於直中,聞老母驚傷於同氣急病,宿患添劇,症勢深重云,情理所迫,不得不陳章徑出。臣罪萬死,乞遞臣職,仍治臣罪,俾伸至情,以肅朝綱事。入啓。答曰,省疏具悉。爾其勿辭,救護母病。
司直南至熏上疏。大槪,敢陳痛迫私情,冀蒙矜許事。入啓。答曰,省疏具悉。疏辭,令該曹稟處。
午時,上御熙政堂,晝講。入侍,知事趙相愚,特進官金重器,參贊官兪命弘,侍讀官李台佐,檢討官沈壽賢,假注書洪尙寅,記事官洪尙賓·李眞儒,武臣崔鎭漢。上讀前受音自夏六月庚辰晉侯有疾,至十有二月己未公薨于乾侯。台佐讀自元年春王,至冬十月隕霜殺菽,上讀新受音自元年春王,至冬十月隕霜殺菽。
玉堂罷散人員別單書入事,榻前下敎。
玉堂闕員,後日政差出,仍卽牌招察任事,榻前定奪。
傳曰,前校理李㙫,修撰洪重休·李正臣,兼司書金興慶,竝敍用。
台佐曰,穀梁傳,以霜隕殺草,爲刑罰不中之應。蓋人事有失,則必有天災,霜災之害穀,甚於他災。近來或有霜災,而今年則八月霜降,此豈無致災之由?伏願聖明,特爲留念焉。上曰,唯。台佐曰,刑罰不中,失其輕重,則自有干和之災。頃日親臨慮囚,可見欽恤之盛意,而近來外方,獄囚多滯,或至數十年不爲勘斷者。如其死囚,則生存數十年,未免失刑,若其可恕之罪,則累年滯囚,極爲冤枉,此豈平允審克之道乎?朝家前後申飭,非止一再,而外方不卽奉行,致有此弊。若令道臣,別定剛明官,隨其遠近,限其日數,一一究覈,斯速勘斷,以爲限內啓聞之地,則獄無滯囚之弊,刑無失中之患。若或別遣近侍,申飭各道,隨其輕重,斯速決折,則亦爲消災之一道矣。上曰,姑觀將來,當有處分。壽賢曰,小臣待罪南邑時,因朝家分付,自監營,取來道內各邑久遠重囚文案,聚會五六守宰,使之考閱文案,詳覈獄情,以爲論報狀聞之地。文案凡三十五條,株連滯囚者,幾至百人。其中或有傅生之議者,或有拈出疑端,請以此別爲問目者矣。今番下鄕時聞之,則其時狀聞回下之後,訖今遷就,多有未決斷者,至有物故獄中者云。以全羅一道觀之,重囚之多有積滯之弊,至於此,他道推此可知矣。若無別樣申飭之擧,則終無實效矣。相愚曰,臣有區區所懷,每欲仰達而未果矣。今番當筵席從容之時,儒臣旣因文義,有所陳白,故仰達矣。天之降災,不一其端,而刑罰之失中,獄囚之多滯,最爲感傷和氣之道矣。庚午年臣待罪洪州時,自上下敎諸道以爲,獄囚多滯,極爲可慮。外方雖有同推之規,而不無遷就悠泛之弊,其令道臣,別定剛明官,各於附近之邑,考閱文書,斯速決斷,罪之重者,則啓聞稟處,輕者則劃卽疏決,故人心莫不忻悅。其後丙子年待罪諫長時,疏陳數件事,一條乃刑獄之事,而不得一一採施矣。昨年因筵臣所達,依庚午年例,令道臣,使之申飭疏決時,文書浩煩,不無積滯之患。今當終歲之月,方有讞囚之擧,則外方滯囚,亦依一體軫念。特爲分付諸道方伯,別定剛明官,斯速擧行,則亦爲召和之方矣。上曰,外方獄囚同推官等,不能一一來會,每有遷就之患,故前已累度申飭矣。今亦分付諸道,罪之輕者,則趁卽決遣,罪狀明白者,則申飭同推,毋得遷就,罪名重大,獄情可疑者,條別啓聞事,分付,可也。台佐曰,以傳旨內辭緣,分付擧行,似好矣。相愚曰,外方同推,朝家申飭之下,不謹奉行,每事悠泛,以致遷就。今此下敎,令政院奉旨,頒布諸道,則庶有着實奉行之道矣。上曰,以下敎辭意,分付諸道,可也。以上朝報
備邊司啓曰,昨日得見齎咨官手本,及禮部咨文,則彼中有事變,皇太子前啓箋及方物,姑令停止矣。依咨文,箋文及方物,留置于灣府,使臣則到燕月日,有程限,仍爲越江前進,宜當。以路程計之,昨日到定州云,今二十四五日間。似當越江,以此意行關,急急發馬知委,俾及於渡江之前,而他餘事件,則明日次對,稟定之意,敢啓。傳曰,知道。
有政。吏批,以崔尙恒爲南部參奉,李廷謙爲同春秋,盧世夏爲司書,柳鳳鳴爲中學訓導,鄭時淑爲奉常奉事,鄭敬遠爲參奉,李彙晉爲養賢奉事,兪集一爲右尹,李㙫爲校理,李正臣爲校理,韓在誨爲兵曹正郞,洪重休爲修撰,李觀命爲兼輔德,李正臣爲中學敎授。
上在昌德宮。停常參·經筵。
兪命弘啓曰,明日常參·經筵,取稟。傳曰,停。
金弘楨,以備邊司言啓曰,今日次對,有稟定事,將會賓廳,而本司堂上,除應頉外,未肅拜三員,稱病不進七員,不得備員開坐。稱病及未肅拜人員,竝卽牌招,何如?傳曰,允。
金弘楨啓曰,今日賓廳日次,而諫院無行公之員,除在外呈辭入啓,未署經外,呈告人員,卽爲牌招,以爲入侍之地,何如?傳曰,允。
傳曰,大臣·備局堂上引見。
傳曰,今日晝講,停。
許玧,以備邊司言啓曰,使行所齎皇太子前箋文及方物,依禮部咨文,勿爲齎去,留置灣府,纔已分付矣。回答咨文,亦當順付於使行便,令承文院趁卽擧行,別定禁軍,騎撥送傳於使行之意,敢啓。傳曰,知道。
右承旨金萬埰上疏。大槪,冒萬死,敢陳病不能供劇之狀,乞蒙恩遞,兼附區區所懷,以備裁幸事。入啓。答曰,省疏具悉。疏辭,令廟堂稟處,爾其勿辭察職。以上燼餘
巳時,上御熙政堂,大臣·備局堂上引見。入侍,領議政崔錫鼎,吏曹判書趙相愚,左參贊姜鋧,禮曹判書李寅燁,韓城君李基夏,工曹參判閔鎭遠,左副承旨金弘楨,掌令梁聖揆,應敎李台佐,獻納李頤晩,假注書洪尙寅·李滋,記事官洪尙賓·李眞儒。
錫鼎曰,近來日寒甚緊,聖體,若何?上曰,無事矣。
印信僞造罪人金九廷初覆,以二十五日定行事,榻前下敎。
掌令梁聖揆啓曰,我東素稱禮義之邦,雖輿儓之賤,婦孺之微,莫不知喪禮之爲重,而近年以來,人心陷溺,風習壞亂,閭巷無識之輩,多有悖禮之擧,至於送死之際,稱以娛尸,盛張風樂,殆同宴樂,歌哭竝行,瞻聆俱駭,事之寒心,莫此爲甚。昔者皇朝,亦有此習,御史高原侃,力請禁止,太祖從之,玆豈非今日之柯則耶?京輦,四方視效,送終,禮之大者。其在正風俗之道,不可無矯革之擧,請令京兆,申飭五部,隨現重究,一切禁斷。上曰,依啓。
獻納李頤晩啓曰,臣之情勢病狀,俱難冒進,故日昨辭疏批下之後,亦未卽入謝恩命,繼尋長單,見阻喉司,一倍惶蹙,靡所容措。不意此際,嚴召忽降,義分是懼,黽勉趨承,而第臣旣犯帶軍銜冒朝禁之科,則勿論私情之所迫,揆以常憲,自冒其罪,臣於此,固不宜晏然在職,而且於本院新啓復科還收之請,有不可隨參者。蓋沈埈書題之偶落一字,雖是擧子之不察,而考課時未能點檢,則拆榜旣久,因此追削,固是前所未有之擧,至於崔守慶試券之不踏小印,元非擧子之所失,而前後登第者,亦多有之,則獨於守慶,强謂之違格而拔去者,尤是至冤極痛,則豈可以日月之稍久,終斳其伸鬱之典哉?當初被拔,已極冤枉,而到今復科,出於特恩,則又爲爭執,不免已甚。夫科場之不可不嚴,後弊之不可不杜,臣亦非不知此,而但宜觀其事理之是非,當嚴處當嚴,當杜者當杜,何必使抱冤如兩人者,亦莫之伸,然後方可合於重科法而矯弊習乎?臣實未曉也。臣之意見,本來如此,故或於對人之際,語及此事,則未嘗不慨惜。況於近間臺疏踵出之後,以宜許伸復之意,誦言于一二卿宰,則今何屈其意見,變其言議,苟然參涉於此論乎?以此以彼,決不可仍冒於諫席,請命遞斥臣職。上曰,勿辭。
錫鼎曰,近來史局苟簡,連以兼春秋入直矣。翰林一員,今始行公,而未能備員,事體未安,前頭當爲新薦,而有拘礙之端。前奉敎金相元,病重未能行公,以其未修史之故,亦不得區處,且於新薦,有難安之嫌,日昨上疏,有所云云矣。被薦人黃龜河,亦被臺臣之疏論,不得應薦,向者累日,督令應講,而終不應講。自前館規,未能變通,則新薦不得爲之。金相元·黃龜河,今姑削職,使之新薦,爲宜,故仰達矣。上曰,依爲之。以上朝報
寅燁曰,今方急務,得人爲上,如不得人,則雖有良法美規,金城湯池,亦安能有益哉?卽今筵臣,雖有設置防守之策,千言萬語,不得人材,則空言而已。矧今三南凶荒,竊發之患尤甚,掌銓之臣,非不欲擇送守令及邊將,而每當大政之時,不能盡察賢否,循例差送。所擧不必皆賢,而其所黜陟,則在於各道方伯,今後,則令道臣,不待殿最之期,如有不治之績,則這這詳察,啓聞論罪,似好矣。上曰,不必待殿最,以此申飭分付,可也。
又啓曰,鳥嶺設關事,曾已仰達,而伐石之役,聞已垂畢,本縣亦不失稔云,開春後,仍將隨便設築。令道臣句管其役,隨事顧助,則必易就緖,以此意秘關分付,何如?上曰,以此分付,可也。
又啓曰,南漢等處,例有僧俗成給之事,以補物力之不逮。今此鳥嶺,亦爲成給僧俗通政·嘉善帖各數百張,觀其形勢,隨便出給,似好矣。上曰,依爲之。
又啓曰,旣設鳥嶺關防之後,則秋風·八良等處,亦可一體防守,而今年峽邑,雖曰免凶,一時竝擧,勢有所難,然其可合防守處,不可不預先擇定。新監司孟萬澤,習知嶺阨形勢,到營後,因便往審,講究防守之意下敎,則似爲着實。雲峯縣監李元驥,亦將匪久辭朝,八良設防,不煩民力,隨便設置之意,分付下送,似好,故敢達。上曰,依爲之。
又啓曰,各邑軍器戰船,御史巡撫時,旣已點檢,而此不過一時申飭而已,令諸道監司及兵水使,各別申飭,一一修整,以爲他日得力之地。如有不謹修緝者,這這啓聞論罪,則似爲着實,故敢達。上曰,以此意着實分付,可也。
又啓曰,沿邊城池修緝之意,前已仰達,而無着實分付之事,厥後年事失稔,未能擧行。若待年事稍勝,則將來事變,有不可知,使其守令,隨便修築,責成其就緖,則雖不大費財力,亦可爲之矣。若令監司,主張督責,而或有財力之不逮者,亦令顧助,好矣。以古事言之,雖小邑鎭堡,皆有城築。今皆崩頹之舊石,漸次修築,則不必大煩民力。以此意秘關,分付於諸道監司,何如?錫鼎曰,列邑與鎭堡,古者皆有城子,而壬亂以後,不復收拾,一任頹廢,實爲慨然。漸次改築,有異新設,不煩彼人之耳目,使之隨便完築,好矣。上曰,此與新築有異,而一向廢置,誠甚慨然。申飭分付,可也。
寅燁曰,戰船新造,皆有定限,而近來船材,擧皆濯濯,前頭之急,誠不淺尠,故統制使吳重周,辭朝時,以差退期限之意,有所陳達矣。蓋戰船新造期限,三南各異,嶺南則八十朔,湖南則六十朔,湖西則與湖南似無異同矣。大抵木品堅强,則不必依限改造,而年久之後,有螦蟲傷損之患,嶺南爲尤甚。若拔去蟲損之板,改用新板,則好矣,而嶺南水勢甚急,不用木釘,以鐵釘造船,故有難換改,不得不新造。今姑退二十朔,或有限內腐傷之患,不可不改造。如或木品堅强,可以堪用,則雖過限朔,勿改亦無妨。毋論營鎭各邑戰船,令諸道水使,這這看審其腐傷與否,以爲稟報造船之地,則似好,而必有明白定奪,然後可以分付擧行,下詢于大臣而處之,何如?錫鼎曰,參酌定限事,前已定奪,而尙無分明定朔之事。退定二十朔之說,似爲適中,而李基夏曾爲統制使,閔鎭遠曾爲全羅監司,備請此事,下詢,何如?上曰,兩臣各陳所見。基夏曰,禮判所達之言,誠是矣,而嶺南戰船,與他道有異,今若退其年限,不爲趁卽修改,則莫重戰器,不無臨急傷敗之患。若果堅固可用,則雖過限不改,無妨,而若有限內傷敗之患,而拘於限定,不爲改造,則必有臨急狼狽之患。此意分付諸道水使,隨毁改造,以爲這這狀聞之地,似爲着實矣。鎭遠曰,戰船之完固與傷敗,由於木品之强弱。此時船材,雖云乏絶,若不隨毁改造,則習操之時,必有臭載人之患,不可以其朔數,硬定其限。寅燁所達,大率以二十朔退限,而限前傷敗者,限後猶完者,令水使摘奸處之云者,好矣。上曰,今後以二十朔定限,而令水使詳審摘奸,雖期限之前,若有腐傷之患,稟報變通,好矣。錫鼎曰,大略如此,而臨時善爲,惟在得人。雖是過限之後,若果堅緻堪用,則不必改造。此一款,申飭分付,而傷敗不可使用,則雖在限前,不可置而不改。此則不可不詳細摘奸而處之,今後令水使着實看審事,申明分付,好矣。上曰,依爲之。
寅燁曰,關西江邊,曾有設科之命,而尙未擧行,不無落莫之歎,及此閑暇,不可無聳動之方。前頭勅行時,伴送使回還之日,仍命設科取材,而入格者外,驍健可用者,竝以軍官爲號,分隷各邑,勿捧身布,作爲親兵,春秋試藝行賞,以爲次第取用之地,好矣。至於內地人才,亦宜收拾,而設科似難,亦以試才爲名,設場於淸南·北間,如安州等處,入格則施賞,雖不能入格,簡其驍健,竝與入格者,而分隷監兵營,名爲軍官,春秋施才行賞,連三次居首者,啓聞調用,則沈屈武士,可爲國家之用,邊上人心,必有激勸之道,至於緩急之際,亦可以得力矣。然關西軍官輩,例有收布之擧,而此則勿爲收布,渠輩亦必樂從。其中才有可用者,監兵營,另加擇取啓請,軍官十五員內五員,以此類帶率,定爲土軍官之窠,或差送屯營之任,以勸其能,薦聞于朝,以爲仕路階梯,則抱才沈屈者,庶有登進之路,在朝家,亦可爲收拾人才之道。不但西路如此,北道海西及三南,竝用此法,則亦得有才之人,下詢大臣·諸臣而處之,何如?上曰,大臣之意,何如?錫鼎曰,此言好矣。竝依此爲之,而當初設科定奪時,以遣御史,回還時,設行事稟定,而荒政畢後,正當農節,不得擧行矣。若於二三月設場,則武士非作農之辰,似無所妨。且勅行,未知何時出來,伴送使回還,似難爲之。別遣御史,以明年二月設科,似好矣。寅燁曰,淸南四縣,雖曰失稔,江邊與峽郡,大抵免凶云,春來設場,似不至大段妨礙。江邊則別遣御史設科,淸北則伴送使合設試才,如觀武才之例,不必賜第,施以賞格,似好矣。錫鼎曰,初則欲以江界·義州兩處,設都會定行矣。勅行出來早晩,雖不預知,義州設科,似爲非便。就江界居中處,定一都會,爲之伴送使回還時,則淸南·北武士,一處聚會,似有紛沓之慮,南北各定都會,排日試才,爲好矣。相愚曰,收拾人心之道,臣旣仰達,而未及備陳其實事。寅燁之言,是矣。此所謂所操者約,而其效廣矣。初因權疏,有設科之命,而春間,以年凶不得擧行,至今遷就。當初,邊上之人,聳動矣,至今無不落莫云,寅燁之言,似好矣。上曰,依所達爲之,而江邊設科,內地則取才御史,明春發送,以二月設科試取,可也。以上備局謄錄
上在昌德宮。停常參·經筵。
政院啓曰,獻納李頤晩,引避退待,處置歸於憲府,而本府無行公之員。除在外未署經外,呈告人員,竝卽牌招,以爲處置之地,何如?傳曰,允。
府啓,引嫌而退。還收之啓,强爲崖異,揆以臺體,勢難仍在,請獻納李頤晩遞差。新除授司諫院正言具萬理,時在黃海安岳地,請斯速乘馹上來事,下諭。答曰,依啓。
執義林世儉牌不進,依承傳罷職。
吏曹啓曰,臺諫有闕,政事,取稟。傳曰,明日爲之。
上在昌德宮。停常參·經筵。
大司諫李震壽三度呈辭。入啓。遞差。
政院啓曰,吏曹郞廳來言,今日爲政事命下,而判書趙相愚,參議李濟,俱以病不來,參判李墪,未肅拜,不得開政云。判書·參判·參議,竝牌招開政,何如?傳曰,允。
修撰洪重休牌不進,依承傳罷職。
江原監司宋廷奎上疏。大槪,臣之所患浮脹之病,閱月彌留,當此檢田方張之日,末由董察,勢必僨誤。乞速遞代,以幸國事,以備裁幸事。入啓。答曰,省疏具悉。疏辭,令廟堂稟處,爾其勿辭,調理察職。
有政。吏批,以權尙游爲工曹參議,金興慶爲兼校書校理,兪命凝爲輔德,鄭楷爲兵曹佐郞,李台佐爲執義,李允文爲獻納,李善溥爲禮曹參議,文德麟爲學諭,金國礪爲校書副正字,文德麟爲奉常副奉事。
上在昌德宮。停常參·經筵。
右尹兪集一上疏。大槪,塞竇循省,自分錮廢,尙不刊名朝籍,時或檢擧,不意新命,遽降於病蟄垂死之中,踪地之危蹙,雖不暇論,病情沈痼,萬無自力之勢,詞訟劇地,不宜暫曠,以益罪戾。玆敢冒死哀籲,伏乞亟命鐫削臣職,仍治臣前後逋慢之罪,以肅朝綱,以安微分事。入啓。答曰,省疏具悉。卿其勿辭,從速察職。
禮曹判書李寅燁箚子。大槪,敢陳所懷,以備裁處事。入啓。答曰,省箚具悉。箚陳之事,令廟堂卽速議處。
司書盧世夏上疏。大槪,臣於直中,宿患痰火之症,遇寒猝劇,渾身洒淅,精神昏瞀,今日書筵,不得入參,至使右僚,獨爲侍講,其在事體,不勝惶霣。顧臣病情,一向危劇,當此趁日開筵之時,萬無强疾供仕之望。伏乞聖明,俯賜矜察,亟遞臣職,俾得及時調治,以尋生路事。入啓。答曰,省疏具悉。爾其勿辭,調理察職。
兼輔德李觀命上疏。大槪,臣之老母,宿患沈淹之中,重感風寒,委頓牀席。臣之情理,決無入就禁直之望,冒死仰籲,冀蒙恩遞,俾得專意救護,以伸至情事。入啓。答曰,省疏具悉。爾其勿辭,救護母病。
檢閱李眞儒上疏。大槪,臣於日昨變通史局新薦之敎,有不敢越例冒當者,玆敢備陳館規,仰瀆宸嚴,伏乞聖明,下臣此疏,令本館稟旨變通,毋令薦事苟簡,不勝幸甚事。入啓。答曰,省疏具悉。疏辭,令該館稟處。
上在昌德宮。停常參·經筵。
下直,南兵使洪以度,慶基殿參奉宋明淵。
政院啓曰,兵曹·戶曹,俱是劇務,而兵曹判書趙泰采,戶曹判書金宇杭,陳疏承批,已至累次,而一向引入,無意行公,事務積滯,委屬可慮。且明日啓覆時,長官不可不入侍,竝卽牌招察任,何如?傳曰,允。
又啓曰,漢城府,以詞訟劇地,不宜久曠,而判尹金錫衍,身病陳疏,左尹姜鋧,連呈辭單,右尹兪集一,時未肅拜。堂上無行公之員,已極未安,而且啓覆在明,竝卽牌招察任,何如?傳曰,允。
又啓曰,明日啓覆時,兩司當爲入侍,而諫院則大司諫權尙游,司諫崔啓翁,正言具萬理,俱在外,正言趙錫命,未署經。只有獻納李允文,而時未肅拜,卽爲牌招察任,何如?傳曰,允。
戶曹判書金宇杭上疏。入啓。傳曰,此疏還出給。
院啓,請還收沈埈·崔守慶復科之命。措辭見上新除授大司諫權尙游,時在忠淸道淸風地,請斯速乘馹上來事,下諭。答曰,不允。下諭事,依啓。
上在昌德宮。停常參·經筵。
黃海監司書目,黃州牧使徐敬祖,重患風疾,前頭客使接應之際,勢難成禮,不得已罷黜事。
判尹金錫衍上疏。大槪,臣病勢危苦,實無陳力之望,數日之內,嚴召再降,欲起還仆,終未祗赴,分義掃地,罪戾益重。乞削臣職,仍勘臣罪,以爲人臣慢命者之戒事。入啓。答曰,省疏具悉。卿其安心勿辭,調理行公。
巳時,上御熙政堂啓覆時,陳慰使差出事,及翰林新薦依前定奪擧行事,榻前下敎。
掌令梁聖揆啓曰,農者,衣食之源,而牛者,耕作之具也。無牛則廢農,牛之於農,不其重歟?此則朝家所以伸法令而禁屠肆者也。臣伏聞各邑,托以貿聚賑穀,冒禁設肆。此雖與無端宰殺者有異,牛賊因之以漸熾,東作將無以成樣。民弊不可不念,邦禁不可不嚴,請令各道監司,另加檢察,隨現啓聞科罪。上曰,依啓。
獻納李允文啓曰,請還收沈埈·崔守慶復科之命。措辭見上上曰,勿煩。以上朝報
平安道設科試才,依前定奪施行事,榻前下敎。
寅燁曰,喬桐旣設水營,則宜料糧餉,而卽今見在之數,甚爲零星,人戶亦且不少,而還上亦爲不足云。本府上納收稅米太六百餘石,若許留作,軍餉數少,極爲疎虞。若留此數三年,則可得數千石糧餉,此後或依前上納,或移納江都,亦爲便當矣。鎭遠曰,江都,則田稅大同,元無上納之規,皆令取用於官需。喬桐田稅大同,其數不多,若令限數年仍留本府,以備軍餉,則似好矣。上曰,依爲之。
又啓曰,英陵蟲損木,自江都取用事,曾已定奪,而數百年長養之材,率皆拱抱,不合於大椽。故以體木五百株,加用之意狀請,今方回啓,而大木腐傷之際,所見甚不佳,稚松亦不能卽生,速宜斫去。且臣待罪江都時,欲蓄板材數千株,以爲不時之需而未果。頃日賑廳,覓送三百株材木,使之積置,而其數零星。陵樹斫取時,數百株,加數許斫,輸置於江都,以爲不時之需,則似愈於腐傷虛棄者矣。上曰,依爲之。
又啓曰,今番咨文中,欽遵之欽字,以謹字書送,而怱遽之際,臣等不能詳察,追後急通於使臣,使之改書,而臣等不察之失,亦難免其責,不勝惶恐。製述官,亦不可無警責之道,推考,宜矣。咨文草中,改付標之意,敢啓。上曰,依爲之。
又啓曰,宣頭浦,朝家旣費巨萬財力,防水築堰,而今無主管修築之人,海水出入之際,不無頹圮之慮,且摩尼山後面,下有長帶一堡,率是空虛之地。若移出築堡於此,則可以防守,亦可以修築堤堰。鎭遠,詳知其形勢,下詢而處之,何如?鎭遠曰,小臣之待罪宣頭浦,築堰畢役後,築堰移設事,欲爲狀聞,而畢役後,卽爲遞來,故未及仰達矣。蓋花梁所屬鎭堡,地勢傾側,土卒甚少,不成貌樣。宣頭之於草芝浦,則相距三十餘里,其間無防守之事。今若移設花梁於宣頭牧場內,則其中多有長谷,亦有起耕處及菜麻之地,且令募入土卒於宣頭築堰近處,以爲防守修築之地,而築堰堅固之後,仍築女城,以爲防守之地,好矣。上曰,所達,好矣。依爲之。
又啓曰,喬桐水軍,在於松都者一百餘名,而松都不爲一一收送,故水卒,多不得受代。若以豐德所在陸軍相換,則喬桐之距豐德,相距一帶之水,可以任意催督,推移換定,似爲便當矣。上曰,此實不得已之事,換給,宜矣。
又啓曰,喬桐則有戰船二隻,而永宗則只有戰船一隻,待變戰具,甚爲疎虞。卽今戰船,雖難辦給,若造給兵船二隻,以爲戰器,則似好矣。錫鼎曰,永宗及三南,船路出入之要衝,比諸水營,尤爲緊要,造給營船二三隻,亦非難事矣。上曰,戰船一隻,大小兵船二隻,造給,可也。
錫鼎曰,今見統制使鄭弘佐狀啓,則陳其本營蕩殘難支之勢,而統營,元無營需之劃給,只以右水營三百石劃給,請爲變通云矣。當初大同磨鍊之事,必有委折,而諸道兵營營需,旣有大同磨鍊,則統營之闕給,未知其故也。基夏曰,統營,元無朝家劃給之物,其所辦用,專出於漁鹽之利,故前則以此貿販於三南峽邑漁鹽所貴處,運來穀物,以此堪用,而近來則魚産甚貴,鹽盆亦不得一一收稅,故不成貌樣,許多將士之仰哺於本營者,亦難支供。三南海防之重鎭,朝家將不免棄置,是可慮也。錫鼎曰,觀此狀啓,則營中所屬,名色甚多,一朔給科,多至千餘石,通計一年,則一萬餘石云。曾前統制使,每欲裁減,而多有難處之端,未能爲之云。故吳重周下去時,以名色及所掌緊歇成冊,稟報廟堂事分付,而下去後,未能卽爲,臨遞之時,修送成冊,而營屬之仰食於本營者,其來已久,則一朝裁減,亦爲難便云。大抵三道統制,爲任不輕,則不可無營需之劃給。況今凋殘,日甚一日,則亦豈無變通之道乎?且統營,名雖大鎭,旣無屯田雜穀,又無營需之劃給,則從前支撑者,不過漁鹽榷得之利,而朝家之不爲軫念,恐乖事宜,依閫帥例,參酌定給,好矣。惠廳堂上,亦爲入侍,下詢而處之,何如?寅燁曰,統制使,兼右水使,故營需,以水使例劃給,營需三百石,柴價一百石,合四百石,當初磨鍊,未知其故也。諸道兵使營需,以五百石劃給,今此統營,依兵使例,以五百石劃給,似宜矣。上曰,依兵使例,以五百石劃給,可也。
錫鼎曰,統制使鄭弘佐辭朝時所達事,向日筵中,有所稟定,而水軍許用舊制事,旣有上敎,故出於擧條矣。未久有閔鎭遠之疏,更欲稟定,不爲行關矣,其後鎭遠,連有病故,不得入侍,故尙未稟達矣。向見弘佐私書,則以爲,久無回下,此爲可鬱,而得見朝報中擧條,則軍情不無欣悅云。此乃已定奪之事,何可變改乎?鎭遠,素該湖南事情,且方句管釐廳,必有意見而陳達矣。蓋湖南異於嶺南,保人二名,各出三疋,嶺南則兩人竝得一保,各出二疋,故嶺南軍保則無稱冤。湖南竝保,亦令只出二疋,則庶可以慰悅軍情矣。且立代軍卒,曾前受食三疋,釐政事目頒降之後,統制使李昌肇,以新制難行之意,狀聞爭執,故嶺南則不變舊制,湖南則仍許新制,此所以兩道軍政之有異也。保布則五升改以六升,今之升尺稍加,而旣有三分減一之名,則軍卒之稱冤,何怪乎?統營則二疋給代,一疋則以租一石充給。若爲只給二疋,則水軍勢難支保。從前閫帥,或有給三疋之時,左水使李弘在任時,亦給三疋云矣。湖南異於他道,雖以御史回啓言之,申鐔則以爲,軍卒別無怨言,李喬岳則以爲,稱甚云。未知其間事情之如何,而御史得聞,不過於村里間,有難詳知實狀而然也。軍國重事,所當思量顚末而處之,何必容易爲也?當此海防疎虞之日,軍食之薄略者,所當顧恤。此雖出均役之意,而實有難便之端,旣有定奪之事,何以改爲?鎭遠疏中,備論新舊制俱有不便之後錄條陳,亦有可採,而至於給代三疋之規,決難變改。湖南亦如嶺南之規,似好,下詢諸臣,何如?上曰,諸臣各陳所見。寅燁曰,釐正事目,雖出均役之意,而水軍所食,一朔減省,則其所稱冤,宜矣。朝家旣以出給竝保之意定奪,故水軍擧皆欣悅。此雖前日所給之布,而旣減還給,則其心之嘉悅,無異於新得者矣。此亦慰悅軍情之一道。蓋湖南·嶺南有異,嶺南竝保,則已盡得充,湖南則尙未盡得,而此及軍卒自得,非朝家所知。鎭遠疏陳之言,亦非不好,而但旣有還給之命。又以餘布爲名,則凡係公用者,雖盡爲會減,軍布給代,猶是二疋,不受舊制三疋之布,則當初仍舊之意,果安在哉?已令許用舊制,則朝家不宜句管,仍復撙節其給代也。至於統營,則槪聞自前給代之規,代布三疋中,二疋則以本木給代,一疋則貿取穀物,以一石之租,給一疋之代,故水卒所受,不失爲三疋之數矣。自釐正廳減爲二疋之後,貿租之木,無他出處,只給二疋,而不給租石,軍情之稱冤,誠以此也。且統營需用,專出漁鹽,而近來旣罷鹽釜,魚産又絶種,故統營漸至蕩殘云,誠甚可慮。竝保旣已還給,則令依舊制,加給租石,以慰軍情,宜矣。若夫湖南,則不可更令輸納,三疋變通甚難,初無末保之軍,使之募得其保,好矣。不然,雖與嶺南不均,凡末保所捧之布,自兵營句管,如鎭遠所謂餘布者,戰船新造。邊將,皆自備爲之,甚爲苟簡,不得不裁減代布。若以此布,劃給於邊將,使之取用於戰船新造之役,勿令貽弊於水軍,則實合便宜,此則更爲詢問於本道而處之,似好矣。鎭遠所達條件,請爲變通者,儘多便當,其中可行者行之,而至於嶺南,則作爲餘布,終似難便。凡事不必太多曲折,許用舊制之後,另加嚴飭於統水營,這這摘奸於鎭堡。且於前頭御史廉問時,如有濫用而現發者,各別重究之意,頒布警飭,則庶無如前濫雜之弊矣。鋧曰,臣於此事,曾不留意,故未知其利害便否,而以大體言之,則曲折不可太多,許用舊制,似好矣。基夏曰,湖南事,臣不能詳知,而統營則臣嘗待罪,故頗有所請矣。蓋土卒之所依賴者,只在於此。統營之給租一石者,非有他故,一疋之木,無以易一石之租,故渠若願食,則勿論豐凶,定給一石,此出公私兩便,而有此規也。水軍一名旣減,則三疋減爲二疋,海防軍卒之稱冤,不亦宜乎?當此海防疎虞之日,不可使軍情有冤。朝家旣變而又改,亦涉頻數,大臣所達,似好矣。錫恒曰,所謂竝保,本非朝家定給之事,使各其水軍等,自得閑丁,補其不足,故以子壻弟姪中,各自望定,以紓其力,至今定奪他役,則其所呼冤,固其宜也。湖南形勢,雖未及詳悉,而論其大體,與嶺南無甚異同,似難差等,一竝復舊,似合事宜矣。鎭遠曰,凡軍布,欲便於受者,則不便於納者,欲利於納者,則不利於受者。釐正本意,欲其苦歇之均一,勿論某役,皆以六升四十尺二疋定式,而水軍事,則當初節目間,有此二未盡處,以致多有窒礙之端,今番又以許用舊制定奪者此也。蓋舊制水軍布,卽五升木也。國中百役,皆出六升二疋,而水軍,何可獨仍五升舊制乎?況嶺南水軍,皆有竝保,故一人所納,五升二疋也。湖南竝保甚少,以釐正廳上送文書觀之,其數不滿一千,無竝保之水軍,皆納五升三疋。彼此莫非吾民,而或納二疋,或納三疋,國家規制,何可如是不均乎?議者,雖以立代軍所食,比前減縮,以此呼冤爲言,而以京都事言之,兵曹雇立軍所食,六升二疋,而無不願立。且兩南米穀素賤,若非大歉之歲,則六升二疋,足當一石米,比之參下官廩料,可謂優厚。渠輩,雖以比前差減,有所不快,而萬無因此離散之慮。況曾前則邊將減損立代之數,取用其布,故立代者數少。今若以竝布,許給邊將,而立代軍,盡數許立,則受食者,比前數多,悅之者衆,豈有稱冤之端乎?頃日筵中,雖以仍用舊制定奪,而臣之愚見如是,欲趁擧條未頒布前,有所變通,敢此疏陳矣。雖令仍用舊制,湖南則無竝保之水軍,仍納三疋,則必致呼冤,此則決不可仍舊矣。然臣亦何敢任其計可必用乎?惟在聖上商確而處之耳。錫鼎曰,鎭遠此言,是矣。給代軍之必各三疋,保布之三人各納二疋,嶺南則行之,無妨礙之端,而至於湖南,則竝末保絶少,勢將各納三疋。旣已遵用新制,只納二疋,已經數年之餘,更定三疋,則必以爲難矣。本道餘軍,未知其幾何,而若有推移之勢,則劃納,好矣。又以米租間可以參量分給,雖不滿一疋之値,亦可以補其不足。當與諸宰,商確處之,而保布三疋之規,決不可還用矣。三疋舊制,雖已定奪,而湖南則形勢如此,商量問議之後,當有所處矣。兩人竝保,嶺南則幾盡充定,而所得保人,皆其子姪移屬也。今若移定他役,則宜其稱冤,故不爲罷定,姑屬於備局。今當還給,而湖南則問而處之,宜矣。上曰,曲折太多,則殊非事宜,一體依舊制之意分付,可也。至於湖南,則更爲詢問而處之,宜矣。寅燁曰,以穀代給,其勢亦難。自朝家若無可給之物,則令渠輩,得其末保,似好矣。
又啓曰,江原監司宋廷奎上疏以爲,春川·狼川地都監柴場之弊,纔蒙革罷之命,仍令本官輸納事定奪,而雖曰革罷,猶令輸納,則名雖異而實則同,殊無革罷之本意。本道有守禦廳屯田,他處亦有屯田,以此劃給,宜矣。且聞煮硝,有一年草煮造之新方,如以此法,頒布擧行,則當此柴炭難繼之時,此實便當云。蓋都監柴場,當初則不無民弊,行之已久,民意已定。今若又爲變通,則方生之弊,尤有難言者,故宋廷奎之欲得代土者,蓋慮此,而守禦廳屯田,則同是軍門,奪彼與此,事有不便。且或以爲柴場之弊,誠爲煩重,若令減其民役三分之一,則前爲三分之役者,今爲一分之役,此似差勝云,而旣已革罷之處,雖令減數上納,事體終爲未安,事甚難處矣。寅燁曰,自上軫念民弊,當方伯辭朝之時,特許革罷,此實盛德事也,而又因都監之變通,令本官上納,則宋廷奎狀啓,又如此,此實有難處之端矣。積弊力祛而復存,民情乍欣而旋戚,蓋自本官上納,則其弊與折受時無異故也。或云仍存折受,而減其所捧者,亦似便當,而但旣爲仍存,則今雖減役,此如種子之必有生理,將不無後日濫觴之弊,此亦未免姑息之論也。如以柴場張數之所出,計營劃給於都監,使之送將校貿用,如禁衛營貿用柴炭之例,則彼此兩便,庶無民弊矣。鋧曰,凡事頻數變通,則終無實效。折受果有民弊,而自本官輸納,則亦不無從便善處之道矣。如無不得已之故,而每每變通,則朝令夕改,其弊漸生。今姑依前定奪,行有大段弊端後,更爲變通,未知,何如?基夏曰,廷奎辭朝時,自上特令革罷,此則盛德事,而廷奎所達,則未免率易矣。臣爲春川府使,詳知其曲折矣。當初朝家變通,令本邑句管,其後又有弊端,故因民訴怨,而還屬都監,廷奎,未及知此曲折,而有所達矣。如令春川府,自爲句管而申飭,則有益於本邑,而民亦可以安意奉行,今則不然,吐木之役,分定於一境之民,前日之不應此役者,烏得無冤乎?舊時柴場,若令隨起收稅,民自無冤,夏秋潦漲之時,作筏浮下,輸納都監,則無大段之弊矣。今聞自本邑,分定於一境中折受處所收,則本官欲爲取用,以至於此矣。寅燁,以禁衛營柴炭事仰達,而所謂煮硝吐木,與營用柴炭有異。且都監比於禁營,則大小懸殊。都監五千兵馬中,四千名,乃砲手也。五百之於四千五百,所用火藥,其數幾何?況中日入直砲手所用火藥,皆自都監出給,則其費又如何哉?此實軍務之至重者,故當初自三南備納,中間又自瓦署爲之,末乃屬於春川等邑,爲上游之故也。若又折受於他處,則都監將無扶持之勢。諺曰,觸破倚破,其餘幾何者,正謂此也。都監有別樣顧見之道,然後可以成樣,今若分付本官,依例定奪擧行,似好矣。雖給代土,亦必有冤,雖給結數,又將無實,今又變改,則朝令頻數,軍門將難擧行,仍令置之,似好矣。錫鼎曰,近來峽民之火耕甚多,山峽童赭,故所謂柴場之民,亦皆貿納柴炭,而特以峽中易貿,故其來雖久,猶得支當。若令仍舊,長養柴場,則可無督納之弊,而守令不謹奉行,以致如此。寅燁所達,亦由於無他善策,以此仰達矣。若令渠輩爲之,則與劃給結數而貿納,無異。令本官依前爲之,則行之數年,民可安意奉行,今難更爲變通矣。上曰,依前定奪爲之,可也。
鎭遠曰,臣曾聞領府事尹趾完之言,則其父絳,孝廟朝,以承旨,入侍於江華留守引見之日,罷退後,語子弟曰,今日聖上,下敎於江都留守曰,江都每年例捧待變草,新草畢捧後,以舊草,雖一張,逐年燔甓爲可云云,聖慮可謂出尋常矣。其後爲留守時見之,則數十年間,元無燔甓之事,不勝慨然,必欲燔置矣,未數月遞歸,故未果云云,臣待罪江都時,觀其形勢,則本府柴草,酬應甚繁,一年民戶所捧,十分不足,每以待變草,取資於日用,故民戶所捧,無未收。畢捧後不足之數,雖以待變草繼用,而十分節用,則所餘爲三分之二,以此所餘,欲爲燔甓,而土品絶無可合處。邑內近處,有民田土品可合,故自官給價,買得燔甓,出五六訥,而以宣頭堰役相値之故,役軍無出處,仍爲停止矣。此後亦每年燔出,則似好,自廟堂各別申飭,而每年以所燔之數,使報廟堂,何如?錫鼎曰,燔甓一事,最要於築城,故彼地則皆用甓爲之。江都若築內城,則形勢異於山城,用甓最宜,更爲分付,逐年燔置,則好矣。寅燁曰,臣待罪江都時,若干蟲損之木,燔置甓瓦,而今聞盡用無餘云矣。其處柴草甚貴,民戶所捧不足,待變之草,若不節用,則半入日用,所餘無多,以此燔出,能得幾何?然留意燔取,則好矣。鎭遠曰,寅燁燔置之甓,用於沿邊城堞修築之時。且聞瑞山地,有故相臣金缺燔置之甓,故相臣陳達榻前,取用數萬張,卽今尙餘数萬張,而船隻難得,未及取用矣。基夏曰,如欲留意江都,則雖燔置一張,將爲可用之物。待變之草,雖云不多,每年燔置,積少成多,則將有緊用之處矣。上曰,依所達申飭,而每年燔出之數,報於廟堂事分付,可也。以上備局謄錄
寅燁曰,金九廷事,法外無他可達之語,而至於必夏,則放釋,似爲太過矣。九廷,往來於必夏家,則必不無參議之事,設無參議,九廷,僞造印文時,潛入必夏祠堂中刻造云,必夏,安敢曰不知云乎?以此言之,必夏之罪,不可不從重論之矣。鋧曰,印文僞造之迹,旣爲明白,則律文之外,他無可達,而但兪必夏情迹,〈有〉不可不疑之端。刻印於祠堂云者,已涉可怪,當初之托以病風者,亦極凶譎,其間似不無隱情矣。錫恒曰,金九廷,往于其妹夫必夏家,刻造印信,則必夏,萬無不知之理。況托以病瘖失性,已極凶狡,九廷,初則謂與必夏同造,而後乃變辭,伸救脫出,其意蓋出於渠則自知必死,故聽必夏之敎誘,終至變辭,而必夏之全然無事,有乖按獄之道矣。令本道參酌定罪,何如?上曰,兪必夏全然白脫,似涉太寬,令本道論罪,可也。刑曹謄錄
錫恒曰,詞訟之積滯,實爲今日之痼弊。自臣待罪本曹之後,許多訟案,雖未及盡爲閱覽,而考其大略,則其中因上言及擊錚回啓,推捉兩隻之數,將至二十餘度。或有兩隻俱不來現者,或有一邊不現者,或有文書不爲輸送者,許久等待,杳無處決之期。朝家設官分職,各有所管,旣不許越訴,又不宜侵官。諸道方伯,爲任不輕,當道獄訟,自當專決,而近來好訟之弊,或見屈於本道,或始訟而揣知訟官之意,而如有不利於己,則旋卽上京紛紜,事甚可駭。除兩隻俱現,已爲始訟者,則一倂還送於本道,使各其道臣,別定剛明官,詳査處決,何如?上曰,依爲之。
又啓曰,頃者承服賊人等,打破獄門時,其中賊魁朴唜相爲名者,踰越獄墻,乘夜逃去之際,禁衛軍官申武孟,家在典獄近處,聞喧嘩追捕之聲,持杖出門,潛伺於路傍矣。唜相,與本署使令相搏,拔其佩刀,橫刺使令,仍爲直走。武孟於黑夜中,出其不意,盡力打之,卽爲顚仆,急呼使令,求得條索,結縳以給,得免失逸之患。武孟,以非干自己之事,挺身捕捉,使殺越劇賊,得以正法,其在激勸之道,似當有論賞之擧,該曹考例稟處,何如?上曰,依爲之。刑曹謄錄
上在昌德宮。停常參·經筵。
政院啓曰,兵曹判書趙泰采,戶曹判書金宇杭,經筵官許遞之後,疏批累次開釋,今無可嫌之端,而一向引入,無意行公,緊務積滯,誠爲可慮。兵曹判書趙泰采,戶曹判書金宇杭,竝卽牌招察任,何如?傳曰,允。
傳曰,承旨,典獄摘奸,輕囚放釋。
忠淸監司書目,尼山呈,以左贊成尹拯辭職上疏上送事。啓。答曰,省疏具悉卿懇。前後疏批,備悉至意,卿胡不諒,控免至此耶?心甚愕然,無以爲諭,斷無允副之理,安心勿辭,從容善攝。仍傳曰,遣史官傳諭。
全羅監司書目,有罪幸逭,不敢自安,冀蒙鐫罷,仍勘臣罪事,上疏上送事。啓。答曰,省疏具悉卿懇。前已發覺,論報該廳,有何所嫌?勿辭察職。
上在昌德宮。停常參·經筵。
傳曰,明朝大提學圈點。
傳曰,明日開政事,分付。
政院啓曰,兵曹判書趙泰采引嫌情勢,本與戶曹判書金宇杭一樣,而金宇杭,昨已承牌出肅,則不宜異同。況兵曹重務久曠,事甚可慮,兵曹判書趙泰采,卽爲牌招察任,何如?傳曰,允。
又啓曰,大提學圈點事,命下矣。大臣及政府西壁·六卿·判尹,待開門,依例命招圈點時,前大提學,當爲薦望,大提學李寅燁牌招,使之薦望之意,敢啓。傳曰,知道。
假注書李滋出使,代以徐命淵爲之。
全羅監司書目,光州呈,以戶曹參議林濩辭職上疏上送事。啓。答曰,省疏具悉。爾其勿辭,上來察職。
判尹金錫衍上疏。大槪,臣於江原監司宋廷奎疏辭,及訟者金鼎鳴擊錚原情,有不敢晏然者,且臣疾病沈淹,更無復起之勢,將臣本兼諸任,一倂遞改,以謝人言,以尋生路事。入啓。答曰,省疏具悉。卿無可嫌之事,安心勿辭,更加調理行公。
兵曹判書趙泰采上疏。大槪,賤疾沈痼,無望供劇,且臣私情,有大段悶迫者,嚴召之下,又未祗承,臣罪萬死。玆敢席藁哀籲,乞賜矜察,罷臣職名,毋至久曠重務,俾臣得以將護母病,以幸公私事。入啓。答曰,省疏具悉。卿其勿辭,救護母病。
上在昌德宮。停常參·經筵。
政院啓曰,前大提學李寅燁,牌不進矣,推考傳旨,今方捧入,而文衡薦望,事體重大,更爲牌招,何如?傳曰,允。
又啓曰,今日大提學圈點時,政府東西壁·六卿及判尹,應爲進參,而右參贊黃欽,兵曹判書趙泰采,工曹判書尹以道,判尹金錫衍,牌不進。文衡圈點,事體重大,更爲牌招,使之進參,何如?傳曰,允。
又啓曰,前大提學李寅燁,再招不進,推考傳旨,今方捧入,而一日三牌,雖涉未安,文衡薦望,事體重大,何以爲之?敢稟。傳曰,更爲牌招。
又啓曰,前大提學李寅燁,三招不進,推考傳旨,今方捧入,而文衡圈點,事體重大,而一向違牌,何以爲之?敢稟。傳曰,前前大提學薦望。
又啓曰,戶曹判書金宇杭,承牌詣闕外,陳疏退去,推考傳旨,今方捧入,而文衡圈點之坐,進參之員甚少,金宇杭,更爲牌招,何如?傳曰,允。
又啓曰,今日大提學圈點時,以前前大提學薦望事,命下矣。前前大提學,或在外,在京無故人,只有領議政崔錫鼎,判府事徐宗泰矣。受薦於何大臣乎?敢稟。傳曰,徐判府事薦望,可也。
又啓曰,命下矣。在前大提學薦望時,有遣史官受薦之例,何以爲之?敢稟。傳曰,依爲之。
又啓曰,卽者史官,以大提學受薦事,進去于判府事徐宗泰處,則以爲,卽者史官,傳宣聖旨,令臣薦望文衡,而臣於薦望事,實有決不可抗顔復當者,無由遵承嚴命,不勝惶恐,兼有所懷,卽以文字仰達云矣,敢啓。傳曰,知道。
又啓曰,大提學更爲薦望傳敎,圈點之際,必致夜深,而諸宰承牌詣闕之員,亦且數少,待明朝擧行,似爲便當。大臣之意如此,故敢此仰稟。傳曰,依爲之。
傳曰,前持平李澤,正言洪禹瑞,司果李縡·黃啓河,府使李宜晩,竝敍用,司果黃啓河居中,勿論。
傳曰,今日政事姑罷,明日開政。
有政。以李振海爲咸興監牧官,金萬相爲江華監牧官,金興慶·李晩成付副司直,李震壽·李頤晩付司果,金致龍付護軍。
忠淸監司書目,猥陳病狀,獲蒙恩遞,而泰安·安興事,臣有因循不能狀聞之失,惶恐俟罪。兼陳秋冬等殿最,不能冒當之由,以備裁處事,上疏上送事。啓。答曰,省疏具悉。疏末所陳,殊甚未安,斯速等第啓聞。
判府事徐宗泰箚子。大槪,不敢承命薦望,惶恐待罪,兼陳所懷,以冀裁處事。入啓。答曰,省箚具悉卿懇。意外人言,不必深嫌,安心勿待罪,斯速薦望。仍傳曰,遣史官傳諭,仍爲受薦。
兵曹判書趙泰采上疏。大槪,昨承聖批,諉以救護,感祝洪恩,圖報無地,不意喉司,混請牌招。頃刻之間,再辱嚴命,分義所在,不得不趨詣禁門之外,而顧臣情理,決無離側供仕之望。且臣寔有大不得已者,更暴悶迫之懇,以冀矜許,獲伸人子至情事。入啓。答曰,省疏具悉。卿之情理,非不矜念,而本兵任重,決難輕遞,安心勿辭,俟母病間,抑情行公。
有政。吏批,以尹趾慶爲黃州牧使,申爲禮曹佐郞,李弘逸爲同敦寧,權彦經爲西部主簿,南至熏爲工曹參議,李台佐爲應敎。
上在昌德宮。停常參·經筵。
政院啓曰,昨日大提學圈點事命下之後,右參贊黃欽,戶曹判書金宇杭,工曹判書尹以道,判尹金錫衍,牌不進,更爲牌招,禮曹判書李寅燁,昨以薦望違牌,兵曹判書趙泰采,陳疏承批,而文衡圈點,不可不備員,李寅燁·趙泰采,亦卽牌招,使之進參,何如?傳曰,允。
傳曰,召對爲之。
入侍,承旨許玧,玉堂李㙫·沈壽賢,假注書李廣道,兼春秋洪尙賓,史官李眞儒。
以副應敎趙道彬,修撰鄭纘先,副修撰洪禹瑞牌不進罷職傳旨,傳曰,只推勿罷。
江原監司書目,今此量田摘奸時,原州差錯濫雜之弊,罔有紀極。牧使成疇誤事之責,在所難免,不得已罷黜事。
判府事徐宗泰箚子。大槪,再違薦望嚴命,惶隕陳情,乞賜還寢事。入啓。答曰,省箚具悉卿懇。昨者箚批,已諭予意,今又引嫌,實涉太過。卿其安心薦望。仍傳曰,遣史官傳諭,仍爲受薦。
有政。吏批,以權以鎭爲東萊府使,宋德涵爲茂長縣監,洪廷弼爲全羅都事,鄭復先爲原州牧使,李格爲學諭,吉景祖爲東學訓導,洪禹瑞爲副修撰,兪命凝爲執義,趙道彬爲副應敎,具志禎爲繕工副正,李泰壽爲諮議,李眞儉爲副修撰,鄭纘先爲修撰,李觀命爲輔德,姜鋧爲知春秋,金興慶爲司書,林象德爲副校理。
上在昌德宮。停常參·經筵。
修撰鄭纘先,副修撰洪禹瑞,牌不進,依承傳罷職。
平安監司書目,冬至使一行,本月二十六日,渡江入去事。
京畿監司書目,驪州呈,以掌令趙錫周辭職上疏上送事。啓。答曰,省疏具悉。爾其勿辭調理,上來察職。
校理李㙫上疏。大槪,臣病勢危苦,決難復塵侍講之列,昨於前席,益著尸曠之罪,乞蒙恩遞,以便公私事。入啓。答曰,省疏具悉。爾其勿辭,調理察職。
弼善金始慶辭職上疏。入啓。答曰,省疏具悉。爾其勿辭,調理察職。
禮曹判書李寅燁上疏。大槪,累違嚴命,罪合萬死,且於囚人供辭,有不敢晏然者。乞削臣職,仍治臣罪,以肅朝綱,以安微分事。入啓。答曰,省疏具悉。隨問隨答,元非可嫌,勿辭,從速行公。
刑曹判書崔錫恒上疏。大槪,臣於朴弼老擊錚公事,有不敢參涉者,乞賜處分,俾無延拖之弊。且臣兼帶經筵之任,終有所不敢自安於心者,玆敢附陳,亟賜鐫免,以幸公私事。入啓。答曰,省疏具悉。擊錚人原情公事,令京兆稟處,卿其勿辭行公。
副應敎趙道彬上疏。入啓。答曰,省疏具悉。爾其勿辭,調理察職。日記廳郞廳李宜喆書。郞廳李重彬校正。
上在昌德宮。停常參·經筵。
傳曰,前郡守李百謙·李東振·金鏜·金栽·李弘喆,縣令成稷童,正郞李柱天,縣監崔後徵·任命元·李萬禎·沈益漢,司書李邦彦,執義林世儉,府使韓世讓·韓世良·尹璃·金盛最·尹星駿·李泓·沈極·金俶·蔡以章,掌令尹會,弼善南相夏,都事柳光廷·李世德,察訪徐文永,經歷朴乃貞,副正字成起寅·李萬維·朴聖輅·黃龜河·南一明·尹聖時·魚有龜,奉敎金相元,正李聖肇,修撰洪重休,牧使徐敬祖·李世維,奉事李慶休,承旨李敏英,判決事李宜顯,參議趙泰東·趙泰老,府尹元聖兪,內官韓信國,竝敍用。奉敎金相元,副正字黃龜河,縣監鄭世會·朴尙彬,郡守金樞·申渼,府使韓世讓,郡守李挺英,判官韓世箕,府使李徵夏·趙泰謙,判官朴世集,府使成德望,郡守柳德玉·李三碩,竝職牒還授。縣監沈益漢,降等還收。僉使崔琥·李昌祉·崔峻恒·李弘肇,討捕使申澤萬·金夏鼎,五衛將李漢章,兵使柳星樞,司勇康德裕,僉使睦天翊·崔昌業,統制使吳重周,護軍李喜朝,萬戶李世復,權管具有望,僉使李世重,萬戶安禹錫,僉使金三翼,參軍田宗碩,主簿鄭繆,萬戶韓時傑別將安德俊,竝敍用。僉使崔琥·李昌祉,別將李挺栢,僉使强以敏,僉正趙隨,哨官黃錞,內乘具爀,僉正申命相,判官柳澨·申琔,主簿李重昌·曺應斗·南弘璛出身姜三碩,萬戶金萬英等,職牒還授。
備忘記,史官二員待命,騎馬六匹立之。
文學李廷濟,司書盧世夏上疏。大槪,略陳講筵之事,以備省察事。入啓。答曰,省疏具悉。疏辭得宜,賓廳大段公故外,勿令懸頉,出入書筵,而兩賓客事,令政院稟處。
辰時,上御熙政堂三覆時,大司憲李廷謙啓曰,今日三,覆殺妻與子罪人車莫男減死定配之命,臣竊訝惑焉殺人者死,三尺至嚴。今此莫男,殺妻與子,人理滅絶,關係倫紀,尤極驚惋。聖敎雖出於好生之德,至以其非有意故殺,的然可知,爲敎。律文中誤殺戱殺,俱在償命之科。今玆罪人莫男,論其情法,斷無減死之理,請還收定配罪人車莫男減死之命。上曰,不允。
又啓曰,今日三覆,殺人罪人崔元立,特下減死定配之命,臣竊以爲不可也。殺人者死,古今常章。藉令元立,初無疾怨之端,醉中拔劍之際,贊堅,爲刃所殞。法文中戱殺誤死,俱爲償命,則揆以法律,終無可生之道。請還收殺人罪人崔元立減死定配之命。上曰,不允。
又啓曰,堂下官不得乘轎,昭在法典,而近來人無守法,任便成習。三司之臣,承召奉命之行,無論年紀之盛衰,疾病之有無,不恤禁制,率多冒乘。初則故犯,末乃引避,習成謬規,視以爲常,已極無嚴,而至於守令郵官,亦皆效尤,越法違禁,殊甚駴然。請嚴立科條,一切罷職。上曰,此後如有現發者,罷職,可也。
獻納李允文啓曰,請還收沈埈·崔守慶復科之命。措辭見上上曰,勿煩。錫鼎曰,頃日江原監司宋廷奎狀啓,請以鄭復先爲原州收使者,出於各別變通,而因吏曹啓稟,特令加資矣。第復先贊賢,曾無陞擢承傳,特以才諝過人,且因量田事,旣往關東,故不拘常規,有此一時變通之擧矣。曾前則原州牧,差送堂下官,而近來爲莊陵祭官之預差,差送堂上官矣。卽今寧越及三陟·忠州等邑,皆是堂上守令,雖微原州,祭官實預差,自可推移,數年間姑差堂下官,未爲不可矣。吏曹之以堂上官,擬於末副之望,雖出於循例,而復先之加資,實涉過重,鄭復先加資之命,今姑還收,以堂下官兼從事官,差任,似好矣。上曰,然則加資還收,可也。以上朝報
錫鼎曰,向者李寅燁,以花島鎭移設宣頭浦事,稟達蒙允,而第聞此地,在於鎭江場下流,若設鎭堡,則多有難便於牧場。且聞留守朴權之言,則宣頭設鎭開墾之後,牧場亦有妨害之端云矣。前日北一場出給事定奪之後,本守草記以爲,冬前移馬,爲難發送,本守郞廳,察其形止後,稟定事,允下矣。此亦送郞官時,一體省審後,更爲商處,似好矣。上曰,依爲之。備局謄錄
上在昌德宮。停常參·經筵。
政院啓曰,因侍講院陳疏,兩賓客,令政院稟處事,命下矣。左副賓客李墪,右副賓客趙泰耉,竝卽牌招察任,何如?傳曰,允。
傳曰,日寒如此,薄衣軍士,襦衣題給。
院啓,請還收沈埈·崔守慶復科之命。措辭見上答曰,勿煩。
黃海監司書目,信川郡守朴俊蕃,本月二十七日身死事。
典籍康友諒上疏。入啓。答曰,省疏具悉。疏辭,令該曹稟處。
上在昌德宮。停常參·經筵。
政院啓曰,大臣·備局堂上,有稟定之事,來會賓廳。當有引見之事,而憲府無行公之員,除在外未署經外,呈告未肅拜人員,竝卽牌招,以爲推移入侍之地,何如?傳曰,允。
備邊司啓曰,今日有定奪之事,來會賓廳,而堂上中,稱病不進之員居多。除實病及應頉外,禮曹判書李寅燁,以有司堂上,不可不入侍,左參贊姜鋧,副司直李晩成,兼帶未肅拜,竝卽牌招,何如?傳曰,允。
傳曰,大臣·備局堂上引見。
京畿監司書目,廣州呈,以修撰李眞儉辭職上疏上送事。啓。答曰,省疏具悉。爾其勿辭,從速上來察職。
左參贊姜鋧上疏。大槪,千萬夢寐之外,遽叨不敢當之任,惝怳羞愧,罔知攸措。縮伏累日,恭俟物議,嚴召下臨,竟未祗赴,臣罪萬死。玆敢疾聲哀籲,乞遞新授三館之銜,回授可堪之人事。入啓。答曰,省疏具悉。今玆新命,允叶公議,安心勿辭,速出行公。
都承旨金演上疏。大槪,臣於銓曹堂上自列之事,有不可獨爲晏然者,敢暴事實,乞罷臣職,以警具僚事。入啓。答曰,省疏具悉。卿其勿辭察職。
引見時,掌令梁聖揆啓曰,車莫男事。措辭見上上曰,勿煩。
又啓曰,崔元立事。措辭見上上曰,勿煩。
又啓曰,日昨茶坐時,靈山騎兵林濱沙里號泣呈狀曰,渠以世世良民,內外族黨,俱無犯賤者,而隣邑玄風朴世燾,以其曾祖莫終,謂之逃奴,猝然橫侵,故不勝冤痛,枚呈本道,則別定査官,依法決訟,成給立案於其父貴同之後,世燾誣呈巡營,必欲還奪立案。其父與弟及族屬數人,俱被嚴囚,其弟仁晩,受刑將死云。此非等閑訴冤之比,故臣試考其所持文書,則乃高靈縣決立案也。彼此委折,俱在於此。就其肯綮處觀之,有曰,世燾所納文記二度中,一則萬曆己卯所成,而莫終之年二,乃戊寅生也。一則萬曆丁酉所成,而連伊之年十二,乃丙戌生也。戊寅之於丙戌,爲九年之間,則九歲之莫終,豈有生産連伊之理哉?執此一款,明是僞文,而且朴貴同,連五代良役,計其年數,則幾近二百年。論以法理,不當聽理云者,其在訟體,誠爲得宜,而世燾覆訟之後,誣訴營門,捉囚訟隻,嚴加刑訊,必欲還奪其立案而後已,豈非無據之甚者乎?一邊之言,雖難盡信,而如非至冤極痛之事,則安有千里赴愬之理哉?奴主辨別,事體重大,而本道所爲,有未免偏係者,請令該院,捉致世燾,明査處決,俾無遐鄕窮民抱冤枉死之弊。上曰,依啓。
獻納李允文啓曰,沈埈·崔守慶復科事。措辭見上上曰,勿煩。以上朝報
引見時,江華留守朴權曰,頃日,臣以江都牧場事仰達,朝家特罷北場,而江場則仍存。處分旣定之後,復爲陳白,非不知煩瀆之爲罪,而旣有所懷,不敢自隱。臣於前日,只陳保障之地,保聚人戶之爲急先務,而至於牧場之爲一島居民疾苦之事,未及仰達矣。小臣秋間巡審諸鎭之時,留宿於長串,夜半聞有喧呼之聲,驚起問之,則下人答以,牧場馬群躪田野,傷害禾穀,故村民宿於田畔,達夜守直,此是驅馬之聲云。蓋江都馬防甚低,穀熟之時,馬群旣多踰越,而十月以後,則開場放牧,群馬遍於一境,無遠不到。其地材木極貴,民居皆是斗屋,又無藩籬,收穫穀物,不能蓋藏,率皆積置於庭除,馬群一過,蕩盡無餘,民不支堪,誠爲悶惻矣。頃罷北一場之後,使人看審,則以畓爲名,只有數十石落,而皆是薄田,故民不願入,外方流民,初欲居入,而率皆還歸云,殊非朝家革罷之本意也。在昔孝廟朝,有意於復讐雪恥,修明馬政,鎭江場之勿罷,爲其良馬之着蕃,而目今廟堂,方講自保之策,古今時勢旣異,馬政雖重,其視保障之策,實有差別。朝家若言以江都爲他日依歸之地,則謀所以完固城池,保聚人民之道,固宜靡不用極。今罷牧場,使民許入,則數年來,可得累百戶民居,耕墾收稅,則足兵足食之道,無過於此。且南邊一帶,以有兩牧場之故,數十里間,旣無民居,且無鎭堡。旣罷此場之後,許多民戶,可以入接,鎭堡亦可設置,合於固邊之道。船頭浦,雖爲築堰,而東邊乃是牧場,設令耕種成熟,將爲馬群所食,欲築馬場,則又過十餘里,功役甚大,有難築設。且船頭浦築堰後,流民,作舍於堰邊,此是牧場之地,故片片菜麻之地,亦爲收稅,數十戶居民,率皆離散,卽今只有四戶,不罷牧場,則民無保居之勢,誠甚可痛。且鎭江馬場,復設於己亥年,距今恰滿五十年,未聞鎭江所産,能爲御乘及駕轎馬者,其效亦可見矣。先朝之特敎,聖明之留難,俱有深意,臣豈不知?卽今朝家,留意江都,臣亦待罪留守,保聚人民之策,不能不達矣。上曰,留守,非不知革罷重難,而如是陳白,此事,何如?錫鼎曰,江都事,臣未曾往看,不能詳知,而卽者朴權,備陳牧場之弊端。江都將爲國家依歸之所,如有一分有益之道,則何可堅執乎?且以大體言之,則多聚人民,最爲保障之急務。今此牧場,地勢廣闊,可以耕食,而馬群之貽害民間,信有如留守所陳,則特爲變通,亦無不可,而旣有先朝特敎,猝然請罷,亦爲難便,詢問處之,何如?上曰,諸臣各陳所見。相愚曰,鎭江設場,孝廟有所留意,故有勿罷之特敎。今此存革,不可輕議,而國家將以江都,爲他日依歸之所,則安保民人,最爲今日之急務,而議者朴權,詳言牧場之弊,今罷設場之地,使民許入,則不期勞來安集,而可得累百戶居民云。誠如此言,則其輕重利害之分,可以立辦,特許,宜矣。寅燁曰,臣於頃日筵中,略陳淺見,而今者朴權,備陳牧場之弊,斯言,是矣。蓋鎭江牧場,馬防旣不高大,故秋間穀熟之時,馬畜彌散田野,傷害稼穀,至於收穫深藏之後,以其藩籬之不固,亦未免見齕。農民終歲勤勞者,一夜之間,蕩盡無餘,故民視馬群,無異於仇讐,如或逐而不去,則往往殺之,此故失之所以多也。且草芝·長串·船頭近處,宜設鎭堡,多聚人民,而有此二牧場之故,皆爲空虛之地,其於防守之道,亦甚疏虞矣。大抵鎭江,自古多産良馬,故昔在孝廟朝,不爲革罷者,蓋鎭江馬種,異於他處,故有勿罷之敎。以今分養馬觀之,馬種壯大,異於他地所産,革罷誠爲可惜,而以輕重言之,朝家旣專意於江都,爲他日依歸之所,則與其設防畜馬,使有虛疏之患,不若保聚民人,以爲防守之地,特許革罷,宜矣,而其馬群,則江都有甫音島,周廻亦大,可合畜馬,移設牧場於此島,似好矣。健命曰,臣於年前,亦待罪,而不過數朔而遞,牧場弊端,未及詳知,而臣之先臣,癸亥·甲子年,爲留守,以牧場革罷之事陳疏,而疏中有保障之道,千百經爲,不如保聚民衆等語,而終不得請,深以爲慨然也。卽今朝家,專意江都,則牧場不可不罷矣。鎭遠曰,臣待罪江都時,取考謄錄文書,則曾前爲留守者,皆以請罷牧場爲言,前後大臣,皆爲罷場,爲宜,而大僚每擧先朝受敎,而防塞之。先朝受敎旣如此,則爲守臣,每每請罷,亦極惶恐,故臣之在任時,不敢請罷鎭江場,而其餘牧場,請聞革罷,亦未蒙許矣。鎭江場,臣未曾請罷,而蓋貴人賤畜,王政所先,況保障之地,以牧養馬群之故,不得保聚人民,誠爲未安。此則事理較然,更無可達之言矣。錫鼎曰,諸臣所達如此,今此保障之地,聚民之道,在於罷場,則臣何敢偏主不罷之論乎?鎭江馬種,異於他地,雖罷鎭江場,不可不移牧於他處。畜馬一款,亦是王政之所重,移設於近處可合之地,善爲畜養,亦似便好矣。上曰,當初北一場請罷之時,非不知留守之本意,在於鎭江,而鎭江,卽八駿所産,曾有孝廟之特敎,故以此持難矣。今以江都,爲他日依歸之地,則保聚人民,實爲今日之急務,留守前日未盡之懷,該備達之。予欲不罷,則一言蔽之,不必廣詢諸臣,而特爲詢問者,有意存焉。留守所達及諸臣之言如此,特罷,可也。朴權曰,禮判,以鎭江馬場移於甫音島事陳白,而江都所用魚産,皆出四島,四島之中,三島則漁戶鮮少,甫音島最爲緊要,而若設築馬場於甫音島,則甚爲切迫,而松家島,亦合於馬場,移設此島,未知何如。錫鼎曰,牧場如得可合處,可以牧養,移設甫音島,何可塞也?本府失供,則三島漁戶,稍輕其役,使之還築,宜矣。寅燁曰,江都諸島中,甫音島最大,馬群亦有遊息處,朝家旣罷牧場,則何愛一島乎?他島則皆不如此島,移設此處,宜矣。上曰,依爲之。
錫鼎曰,冬至使下去時,棘城形止及西關關防形勢,看審狀聞事,定奪矣。今見閔鎭厚狀啓,則棘城完築之後,堞卒糧械,無所措置,城盡處海口,如爲掘港藏船,且有舟師云。當初修築,意有所在,何可但爲築城,而不思經紀城守之策乎?軍卒及糧械等事,主管之臣,自當次第商度爲之,廟堂亦當參酌分付。又以爲,正方山城,內險外夷,無水無木,決非可守之地。又有兩岸,今若增築,包入對岸於城內,鑿池種樹,則似或差勝,姑以棘城所備物力,增築正方,爲宜云。正方形勢,臣亦曾所看審,誠如狀啓所陳,而增築一款,姑待棘城完畢後,觀勢爲之,黃海兵使處,當爲分付矣。又以爲,蒜山甚爲凋弊,稅穀見奪之後,僉使朔科,常患乏絶,宜令稍成貌樣。當此設賑之時,不當逐擧大役,只以兵營輪番之軍,從便使役,徐徐完訖,切勿擾及農民,爲宜云。此亦分付兵使,使之善爲,而僉使朔料,亦令稟議善處。又以爲,淸江移設東林之議,出於遮絶左峴之意,而事勢不便。且淸江,專爲劍山山城而設置,不可遽議撤罷。且聞萬戶朔料太薄,近處他鎭亦然,依江邊邊將加料例,以各邑還耗,逐朔添給,爲宜云。淸江形勢如此,則不必移設,邊將朔料一款,依此添給,俾得支過,宜矣。又以爲,西路防守處,京畿之臨津·靑石,海西之舊仙,關西之曉星,而曾前嘉山郡守,爲前營,專管曉星,而尙未定爲節目。天摩設鎭之後,尙不定給一軍卒,僉使寄食於村家,皆所未曉云。曉星節目,當爲磨鍊啓下,天摩事,當分付西閫,使之定給軍丁矣。又以爲,昌城移邑,蓋有深意,而因一繡衣書啓,持疑未決,心常慨然。緩頂嶺鎭卒輪直,其弊甚多,斯速革罷,分得民丁數,入接於嶺底,官給月料,爲宜云。昌城事,利害相參,久未決定,非造次可論。緩頂嶺守直一事,問于兵使而處之矣。又以爲,關西南北軍收布之異,宜有均設之道,若以南營之加捧一疋爲難,則南北軍竝納一疋半,可無苦歇懸殊之弊云。此事,前後狀聞書啓,累以爲釐正均役時,以兩界異於他道,姑爲置之矣。一道之內,軍役不均,似當變通,而北軍二疋,自常例,不須更論。南軍一疋之規,行之旣久,猝然加徵,必有民怨,不如依前收捧之爲便。此係軍役變通之事,令諸臣各陳所見,何如?相愚曰,西路兵營則收二疋,監營則收一疋之故,監營軍則爭先投入,兵營軍則人皆厭避。大臣所達,二疋則減半疋,一疋則加半疋,使淸南·淸北均役,似便。但二疋減半者,民必好之,而一疋加半者,人皆厭苦。此事猝節於前席,必有後議,陳稟榻前後,大臣出外,問其便否於監兵營,從容爲之,事似完好矣。寅燁曰,關西南北道身役,苦歇懸殊者,兵營軍則正軍,故收二疋,監營軍則當初募入,而非正軍,故只收一疋,有此偏苦偏重之弊。從前欲爲變通者久,而實無善變之道,至今因循矣。或以爲,勿論南北,皆爲二疋,則可以均役云,而此旣猝難定行。鎭厚所謂南軍加半疋,北軍減半疋,事亦臃腫矣。判府事李濡,亦慮本道軍役之不均,南北軍,將有變通之議,而未及爲之,而此事,造次間有難定奪,商確變通,似宜矣。正方山城窺岸,若築煙臺,則誠爲完固,築棘城後,更議正方事,宜矣。鎭厚所謂雖築空城,無軍可守云,其言亦然,而黃海監兵使,入保防守之地,無過於此。古人所謂守在四境,不以賊虜遺父母者,蓋防遏於各其地方,不使賊兵越境之謂也。若然則豈可空棄也?左峴防守事,雖移淸江萬戶,非謂一萬戶,能爲備禦也。若移在其處,則有同主人,故有所陳達,而臣之淺見,亦何可必其可用乎?且軍制事,監司尹趾仁,方改軍制,待其畢勘,啓聞後變通,似好矣。上曰,監兵營軍制各異,宜有變通,而監司方有所事云,待前頭更議,可也。錫鼎曰,狀啓又以爲,卽今帥臣,乃曾經將任之人,若令簡其趨率,巡審道內軍政,隨其守令邊將之勤慢,明示賞問,則爲宜云。諸道巡閱,雖以年凶停止,邊上軍政,不可全然抛棄。且武才試閱事,纔有定奪,勅行過去之後,因爲巡歷看審諸處山城,考察邑鎭之勤慢,似爲得宜矣。上曰,依爲之,而諸條,竝所達爲之,可也。
寅燁曰,今因江都內城事,臣有所懷,敢此仰達矣。卽今西虞,已集於眉睫,若不備豫,則臨急不可得力。鎭嶺內外,有淮陽·安邊之協守摩天嶺,則城津僉使,不能有無。端川郡守,陞爲防禦使,與城津·吉州,同守摩天嶺,爲好矣。嶺阨內外各邑協守之事,不必多費物力,豫定信地,可無臨急劻勷之弊,下詢廟堂而處之,似好矣。且鎭嶺南麓,迤過平康,而路旣夷廣,且是捷徑,北路往來者,私行則取便。多由此行,但山谷間有大川,夏則潦漲難行,而冬則便好矣。江原道,無兵使,可詢問于兩道道臣,留意設鎭,似爲便當矣。錫鼎曰,寅燁所達,好矣。臣亦聞之矣。鎭嶺·摩嶺,無所防守,內外協守,好矣。但端川郡守,不必爲防禦使,端川·吉州,同守摩天嶺,安邊·淮陽,同守鎭嶺,而平康一路,則問于兩道道臣而處之,似宜矣。相愚曰,臣聞尹趾完之言,以爲摩天嶺若守,則其效不少,而棄之,可惜云矣。當此之時,防守,依李寅燁所達,協守兩嶺內外,似好矣。上曰,平時豫定信地,便好,而平康一路事,問于兩道道臣後,更爲稟處,可也。
錫鼎曰,今日非次對,而江華留守朴權,以江都內城議定修築事,因下敎上來,故敢請入侍矣。上曰,留守陳所見。權曰,小臣巡歷境內,略審形勢,一島周回二百四十,內無城堞之可守者,一處失守,則勝敗決於卽日,可謂危殆之甚也。外有天塹,內有堅城,援兵四集,則賊必不敢深入而久留。秋間寅燁下去時,以此有所商確爲言,當此荐饑之歲,不可時屈擧贏,故向者登對時,不敢仰達矣。今聞頃日筵中,以必築爲敎,而此時此役,極涉重難,物力亦無以支辦,未知何以爲計也。錫鼎曰,如此巨役,物力則必多入,而城堞固圍,必須先定而後,可以營始矣。自本府到南山,當爲十五六里。此似廣闊,役必浩鉅,而備局諸宰,或以爲城不如大,內城以十里爲限,爲他日駐蹕之所,而且爲自外備禦之計,則物力亦似少費云。未知此議何如也。留守持圖形以來,前任江留兩三人,亦爲入侍,使之各陳所見,何如?權曰,秋間禮判下往時以爲,朝家留意內城,早晩必爲設築,更爲看審基址,圖形以進云,故略圖基址以來矣。錫鼎曰,進圖形陳于榻前,指畫陳達。上曰,各陳所見。相愚曰,臣不曾受任江都,不能詳審形勢,而內城修築之議,積有年所。今日之營始誠好,而第城以小爲貴,依大臣言,以十里爲限,從略爲之,似好矣。寅燁曰,頃於筵中,小臣陳江都內城之議,而自上有所定設築之敎,故江華留守朴權,爲此上來,略與之商確矣。卽今雖無外虞,綢繆之策,不可不預講,而臣曾聞老卒之言,以爲丙子賊騎新渡之初,忙忙急急,顯有恇㤼之狀。若使其時,城不可以數日相持,則賊必不敢久留矣。彼卽深入腹心,亦豈無顧後之慮乎?大槪江都府治,前面略有城樣,而後面繚以土墻,雖但置鎭撫,事猶不成貌樣。況以爲他日駐蹕之所,則尤極未安矣。事變之來,遲速難卜,而脫有緩急,無他依歸之所。臣適承江都句管之命,百爾思之,內城最緊,故有所陳達,則聖志堅定,誠爲多幸,而退思物力,則必多費用,而若能辦此役,亦何計物力之大小乎?築城基址,臣於下往時,尺量則十四里矣,時留守朴權尺量,則城基有曲折,府城西邊,大嶺俯臨府內,且東邊亭子山下,有泥濘處,故此兩處,稍折而迂築,則恰爲十六里云。臣當更爲下往,尺量基址,而城築成入築之後,不可每擧設築,謀始之際,所當審愼,而南山則不可不竝包而築之。意事役雖鉅,旣始之後,則物力多寡,有不可論,惟以堅築爲務,似好耳。錫鼎曰,寅燁,曾任守臣,備諳形便,秋間又使往看,而今當築城之始,必得更往,詳審其基址周圍,然後可無未盡之慮。臣亦曾前未得往來,看其形勢,或以實錄考出事爲名,或隨便下去,亦宜矣。健命曰,臣本無才識,於此等事,未審其利害,而江都內城之議,已與大臣,略有酬酢矣。外議多以爲,江都所恃者天塹,而天塹若失,則雖有內城,幾可支撑乎?然而寅燁謂卽今府城,乃土墻,豈可奉君父入此乎?雖以陣法言之,主將必有子壁,內城不可不築。此言,是矣,而臣意則旣有天塹,不必廣大築城,若依卽今城基,略加基築,如空城樣子,以爲大駕駐蹕之所,以本府留守,及他將兵之臣,皆在外守禦,則似爲便好。今若廣築,至於十六里之大,則必費許多軍兵,可以把守。若此則外禦必疏。外禦旣疏,則易致潰散,而潰散之後,安可保其退守內城乎?南山雖與內城對峙,若設墩臺,使兵守之,則賊兵必不敢通,何必包入城內耶?況此荐饑之餘,財力蕩竭如此,浩大之役,恐難輕擧矣。鎭遠曰,內城當築與否,頃日筵中下詢之時,已陳愚見,更無可達之事,而臣待罪江都時,寅燁,以內城事上冊子,廟堂覆啓許施,則臣當奉行,故嘗料畫磨度,則築城而不爲包入南山,終不成城樣矣。十四里或十六里,雖闊,使比之都城,不及其半,豈至於闊大難守乎?健命以爲,不可專意內城,排立許多軍兵云,而基守天塹之際,則內城,有何排立軍兵之事乎?至於築役,則臣嘗商度,當以三年爲限,一年則伐石輸運,兩年則當完築。役時軍丁,非一島所可獨當,自朝家必調給數萬軍丁,然後可期完畢矣。今者聖意,必欲速完,則必優給物力,調發役軍,且令各軍門合力,然後可期有成。若令江都獨當,則決難下手。臣在外時,與朴權以此相議矣。錫鼎曰,朴權,時任留守江都,李寅燁·閔鎭遠,曾經留守,而寅燁則方任句管,必有量度事宜,各陳所見爲宜,而物力容入,則領府事尹趾完留守時,以爲若得米三萬石則可築云,此擧大數論之也。工役木布,亦至數百餘同,可以容入。物力雖多,營始大事,豈可計較乎?鎭遠曰,臣亦曾聞尹趾完之言矣。其時嶺南儲置米,其數頗優。若以此米三萬石,爲先取用,則可以始手云,而卽今則南山之入與不入,爲先定奪,然後可以議築役,自上下覽圖形後,速賜處分,好矣。權曰,南山當面高壁,若不竝包,則當築南北兩城,而北城前面,平地甚廣,功倍矣。錫鼎曰,築城軍丁,不可使江都獨當,而物力,不可使軍門,盡力擔當,朝廷,拮据物力分給,而監官數十人,各自軍門分定,使江都及諸軍門,合力分築,似可速完矣。寅燁曰,凡事豫備與猝辦,功力自別,而此役則殆類猝辦。物力旣無畜儲,軍丁亦可使一島之民獨當,若以僧軍,依前調用,則似勝於驅農民使役矣。卽聞尹趾完以爲,三萬石可以用之云,而始役之後,多少,不可豫量。春間,以嶺南木三百同,自賑廳貿用之意陳達。以其價,分給三南貢物,以米三萬石,將欲取用於賑廳,而今此城役,旣是猝辦,雖以此盡歸之糧料,亦當劃送役布,則分定於各道監兵營,使之取用一分,而訓局則耗弊,雖難取用,禁衛營·御營廳,各有錢布,除出助役,則不足之數,亦復幾何?卽今看審基址,甚爲緊急。廟堂二三人,精察尺量,而伐石輸運,以爲斯速畢役之地,何如?上曰,內城,欲築之已久,而始築無期矣。甲申年禮判下去江都時,內城築設事,有所傳敎,而其後三四年,迄無所聞矣。頃日禮判,筵中言城事,故喜聞之矣。都城則守之爲好,而非但闊大難守,不可以一二年完役,故形勢甚難,未免中止。此役則異於都城之役,始作斯半矣。事變之遲速,不可預度,故斷定爲之,而使江留上來矣。何用更議爲哉?築城之基,雖入南山,不過半於都城,必入南山築之,而江都軍丁,有難獨當,僧軍發用,而三軍門同力始役,可也。以上備局謄錄
上在昌德宮。停常參·經筵。
傳曰,史官一員待命,騎馬三匹立之。
傳曰,史官三員待命,騎馬九匹立之。以上朝報
義禁府啓曰,礪山營將李文白拿來事草記,允下矣。今見自刑曹移送啓目,則李文白分揀事,判下。李文白,勿爲拿問之意,敢啓。傳曰,知道。
上在昌德宮。停常參·經筵。
夜四更,流星出東井星下,入南方天際,狀如鉢,尾長二三尺許,色赤。
備忘記,噫,民惟邦本,本固邦寧,而比歲荐饑,邦本日瘁,中夜以思,曷堪憂歎?況今年亢旱,挽近所無,繼以風霜,稼穡卒痒。哀我民斯,擧將塡壑,念切如傷,恫若在已。明春賙賑,不容少緩,而連歲設賑,積儲罄竭,茫然無以爲計。然而君之視民,如父視子,寧有子有急病,而父忍恝視者耶?凡係賑民之政,纔因道臣之狀請,廟堂覆稟,略已區劃,而若其申諭列邑,着意濟活,專在方伯,但念賑政,殆無虛歲,人情或不無始勤終怠,此最可慮也。至於事宜,前後備忘,已悉之矣,玆不多誥。咨爾方伯,欽哉予命,悉心奉行事,下諭于京畿·忠淸·全羅·慶尙·黃海五道,而冬序將盡,春農不遠,惕令有司,申飭諸道,勸課農桑,用示重農務本之意。
上在昌德宮。停常參·經筵。
下直,雲峯縣監李之驥。
備邊司啓曰,兵曹判書趙泰采,親病陳疏,今已累旬,本兵事務之積滯,委屬可慮。聞其親病,乃是年深宿患云,往來察任,似涉便當。戶曹判書金宇杭,承牌出仕之後,旋卽引入。聞以同被臺參之人,時未出仕,難於行公云,而趙泰采,則適以親病,未卽行公,以此引嫌,殊涉太過。地部劇務久滯,亦涉可慮,竝卽牌招,何如?傳曰,允。
以副修撰李眞儉牌不進罷職傳旨,傳曰,只推勿罷。
院啓,沈埈·崔守慶復科事。措辭見上人臣之謀逆,官屬之殺長官,其罪一也。兇謀旣露,王誅或漏,則終必至於國不爲國,人不爲人,可不懼哉?昔年忠州牧長之被害於官屬之變,實是輿人之所共憤,國法之所不貸者。初旣承款於捕廳,而及其移送刑曹之後,乃反變辭,蓋是死中求生之計,非有一分可恕之情,則其在按治之道,尤當嚴刑窮訊,期卽取服,而今過累年,一向玩愒,尙未正法。特推刑官,致勤聖敎,而例刑猶前,嚴訊無日,刑政之解弛,已極寒心,而廼者鄭八翼酌處之請,遽出於刑官之所陳達,至有減死之命。夫八翼,卽行兇正犯月心之夫,而所謂頃日相議事,何以爲之說,與翠今問答云者,旣是八翼承款之招,則其同謀情節,昭著無疑,而乃於獄事未究竟之前,徑先貸死,使正犯諸兇,視此緩獄,益其牢諱之心,使綱常大辟,延命歲月,臣竊慨然。取見該曹文案,則月心等諸罪人,受刑皆至八十餘次,無一人輸情者,亦無一人斃於杖下者,其歇杖緩刑,據此可知。按治重獄,豈容如是?刑曹前後按覈堂郞,爲先一倂從重推考,鄭八翼亟命還囚,與諸罪人,一體逐日嚴鞫,以正王法。答曰,須勿煩論。推考事,依啓。還囚事及逐日加刑事,不允。
傳曰,陳慰正使,以宗班卽爲擬望事,分付該曹。
忠淸監司書目,臘猪臘日前闕封守令洪州牧使沈樘,公州兼任燕岐縣監洪九采,爲先罷黜,臣亦惶恐待罪事。啓。傳曰,只推勿罷,亦勿待罪事,回諭。
輔德李觀命上疏。大槪,頃忝春坊兼任,幸蒙恩暇,救護母病,不意宮官之命,及於此際,臣誠悶蹙,罔知攸措。玆敢冒死陳懇,冀蒙恩遞,俾得專意救護,以伸至情事。入啓。答曰,省疏具悉。爾其勿辭,救護母病。
掌令梁聖揆辭職上疏。入啓。答曰,省疏具悉。疏語固好,而他處設施,別無大煩民役之事矣。爾其勿辭察職。
判府事李濡上疏。入啓。答曰,省疏具悉卿懇。疾患如此,强令作行,有非待大臣之道。陳慰上价之任,勉副,卿其安心善攝。仍傳曰,遣史官傳諭。以上朝報
大臣·備局堂上引見入侍時,工曹參判閔鎭遠曰,末世人心巧詐,牧場旣罷之後,必多奸民冒濫之弊。令本府議于廟堂,作爲節目,嚴爲堤防,好矣。江華留守朴權曰,牧場許民之後,必有奸民廣占之弊,鎭遠所達,是矣。臣下去後,更當詳量啓聞,而如有兩班輩許入之事,則必致紛紜,亦爲嚴加防塞,好矣。上曰,許入兩班,則此非許民之本意,各別防塞,可也。
又啓曰,船頭浦築堰之後,自備局詳量節目,每年春秋,以田夫修築,而役處浩大,則以附近面煙軍調發修築,啓下定奪矣。伏見李寅燁書啓,則受田者,多不實之人云。田夫若不實,則修築之事,必不着實,所當移給勤實之人。且稱以曾前立案,勒爲圖占堰內田畓者,一切勿施者,亦是節目中一條,而寅燁書啓中,此弊有之云,此亦所當痛禁矣。方擧內城大役,此事易至相忘。當初費力成築之地,不可空棄。依節目,春秋修築,着實擧行事,申飭,何如?上曰,船頭浦築堰,多費物力,若不修築,空棄可慮,依事目,春秋修築,可也。寅燁曰,臣以無似,猥叨江都句管之任,非不欲殫慮竭力,而第臣近來,衰耗日甚,精力不逮,何可獨任大事乎?當與留守相議爲之,而留守則在於江都,臣則在於京中,彼此物情,未能詳知。廟堂諸臣中,擇一二幹事者,與之各陳所見,商確爲之,則似好矣。錫鼎曰,此言是矣。禮判,惟當江都句管之任,而至於築城之役,獨任大事,精力或有不逮之慮。鎭遠,曾任江都,習知事情,與之相議爲之,則似好矣。上曰,禮判,專任江都之句管,而以大事之獨當爲難,則與閔鎭遠相議,可也。
又啓曰,江都內城設築事,旣已定奪,而一築之後,不可再擧。必須審其形勢,量其便否,乃可堅築,而此則在於任使之得人。以都城言之,古人所築,則內面之堅牢,甚於外面。蓋以築基之完,固爲主故也。末世之事,忽於內,而致飾於外,易至頹圮,虛費物力,誠甚可惜。凡築城必牢固,然後乃爲可守之地,令三軍門,擇其習於城役者,使之董築,似好矣。上曰,依爲之。
江華留守朴權曰,內城修築時,民人塚墓,逼近城址,多有可移者。城役,國之大事,雖不可固無民弊,而移墓時,似當有恤典擧行之事矣。上曰,恤典擧行,可也。
錫鼎曰,李寅燁書啓中,以兩營及各鎭分劃控制等事,頃日筵中,待留守上來,更爲稟定事,定奪矣。今日留守入侍,詢問而處之,何如?朴權曰,臣等巡歷時,略觀形勢,則喬桐·永宗,實是江都咽喉,而西南諸島,星羅碁布,有若拱衛江都者然。近觀寅燁冊子中條陳之言,則臣之所見,與寅燁無異矣。健命曰,喬桐水使,非如他道水使,職是二品,且與留守同品,而反受節制於江都,未知於事體何如,而必欲使之管轄,則留守衙門,亦須增重,可也。此等制置,恐難率爾稟定矣。相愚曰,卽今國力蕩殘,年事荐饑,而江都內城之設築,出於勢不得已,則量其物力,徐徐完築,可以三四年爲限,不可刻期求成,而至於左右水營設置之議,以非今日之急務也。寅燁曰,江都·喬桐·永宗三鎭,列置於海口尋丈之間,而不相統攝,此失於輔車相依之勢,終不知其施設之得宜也。蓋江都之外,喬桐·永宗,分哨於左右,此外大小島嶼,星羅碁布,觀其地勢,實爲江都而設也。今使喬桐·永宗,統制於江都,則觀制得宜,緩急可以節制。水使雖曰二品衙門,何害於受制江都乎?以外方兵水營言之,皆爲監司之管下,則恐不必以此爲拘也。且諸鎭之分屬於喬·永兩營,旣無物力之耗費,又非事端之難處,惟在於一號令之間。若以德浦·花梁及德積·延興,屬於永宗,鎭串·井浦·延白·龍媒,屬之喬桐,使其形勢均敵,捍蔽江都,則關防形便,庶有克壯之效,故曾已陳白於冊子中,而今又仰達矣。錫鼎曰,防·水兩營之受節制於江都,各鎭之分屬,此出於積久商度,旣無弊端,事涉便當,寅燁所達,是矣。第永宗,不必分爲左右水營,以防禦使亦可爲之矣。上曰,昔者趙簡子之必欲以晉陽依歸者,有可恃之勢而然耳。卽今都城,周回闊大,雖動八路之民,非一二月之間,所可修築,南漢則地勢孤絶,亦非久守之地,江都雖有天塹,內無城築,尙未完備,故欲築內城於江都,必爲他日依歸之地,可以周旋物力,速爲完築,不可曠日而持久也。諸鎭之分屬兩營,旣無耗費財力之事,依所達擧行,而江都之統領水營事,問于諸大臣稟定,可也。
又啓曰,四館參下,如有積滯之弊,則有自廟堂,抄啓陞六之規。今番槐院分館之後,四館尤爲積滯,抄出可陞者數三人,使之陞六,則似爲得宜,故敢達。上曰,依爲之。
又啓曰,蒜山鎭,卽兼營將之窠,而僉使安弘敏,雖爲謹愼,勤幹不足,築城之事,似難擔當。令該曹勿拘資地,另加擇送可合人,而弘敏則移差他處,似好矣。寅燁曰,蒜山鎭當初設置,有非尋常,朝家劃給黃·鳳田結各二百結,使之成樣矣。臣待罪海西時,蒜山田結,自朝家盡爲革罷,劃給大地洞田畓,而土地甚薄,農事有得失,故漸至蕩敗,不成貌樣。黃·鳳田結,雖未能依前劃給,或百結或五十結劃給,俾得支過,似好,而安弘敏則移差他處,以勤幹人,勿問高下,極擇以送,專管城役,則可以就緖矣。上曰,依爲之。僉使擇送爲可,而田結亦爲參酌劃給,宜矣。
又啓曰,法聖浦,卽湖南漕運之要衝,故當初設鎭,意非偶然,而近來武弁中,多以望輕者,差送萬戶,不能鎭壓。以法聖陞爲僉使,另加擇送,主管漕運,似好矣。寅燁曰,漕運,國之大事,而法聖浦,卽船路要衝,設置重鎭,儘合事宜矣。蓋法聖浦坐地,在於七山之內,自湖左·嶺南,漕運京倉者,候得一帆風過七山,而船路極險,公私船隻之致敗,皆在於此間。其水路險處甚遠,幾八百餘里,候風發船,未過七山,半道風歇,則多有臭載之患。且海州荒唐船之出沒大洋者,率皆掠過於法聖浦下,實是要審防守之處。法聖浦,陞爲僉使,仍爲堂上窠,益置軍餉器械,設重鎭,宜矣。錫鼎曰,前聞荒唐船,多有往來法聖近處,卽今南方水賊,亦多可慮云。臣之所達,不專爲漕運一事,不必作堂上窠,以堂下窠爲定,而差送時勿拘堂上與否,擇差,似好矣。上曰,依爲之。
備邊司啓曰,前獻納李頤晩,辭疏之末,附陳所懷,令廟堂稟處事,批下矣。貪官汚吏,雖被恩敍,勿復除擬於守宰之窠,實合於律貪嚴法之意。另飭銓曹,俾令察處。還上擇捧,朝令申嚴,而近來能吏,惟以虛張干譽爲務,不思精擇,無補於賑資,欲免於居末,不可無譴責之擧。或於開倉之初,分糴之際,發遣都事,抽栍摘奸,尤甚者啓聞請罪,一切論斷,亦似得宜。令諸道申飭各邑,擇捧還上,俾無如前無實之弊,何如?傳曰,允。以上備局謄錄
兵曹啓曰,今日有一人,具鞍馬一匹,牽入金虎門,自本曹捉入,問其曲折,則內廐馬調習後還來之際,渠以外方新入之人,不諳規例,矇然牽入云云。金虎門則本非牽馬出入之地,事極可駭。不可以迷騃置之,令攸司囚禁科罪,當該守門將,未及致察之責,在所難免,推考,何如?傳曰,勿爲推治,亦勿推考。兵曹謄錄
上在昌德宮。停常參·經筵。
藥房啓曰,節屆窮臘,日寒愈酷,伏未審此時,聖候,若何,中宮殿·王世子·嬪宮氣候,亦何如?臣等無任仰慮,敢來問安。答曰,知道。無事。內殿氣候無事,世子·嬪宮氣候,平穩矣。
許玧啓曰,憲府無行公之員,監察茶時,已至多日,事甚未安。除在外未署經外,呈告人員,兼卽牌招察任,何如?傳曰,允。
又啓曰,兵曹判書趙泰采,旣已遞差,所授命召,使軍官替納,故今當修正密匣冊以入,而判書,例兼禁衛大將。將兵之任,不可一刻無摠察之人,何以爲之?敢稟。傳曰,都提調摠察,可也。
又啓曰,禁衛大將,都提調摠察,可也事命下矣。曾前或有命招都提調之時,或有發牌郞廳分付之規,今則何以爲之?敢稟。傳曰,發牌郞廳,分付。
又以備邊司言啓曰,右承旨金萬埰辭疏中,兼陳所懷,令廟堂稟處事,批下矣。六次引見,允符於漢宣故事,或因事故,未能趁次登對,而中書機務,似不至於因此積滯。中外疏狀論情,或係於變通,或在於商確,則次日之對,旋卽問決,不無妨礙之端。大小獄訟之決折,法有定限,刑獄詞訟衙門,未行公事,定日錄啓,亦是法文,則惟當申明擧行。囚訟始末,一一錄啓,恐有叢脞之患,令次官斷決,亦似難行。筵奏說話,注書果能詳記則誠好,而旣不能然,則問議筆削於奏事之人,何可已也?臺避處置之經宿,自係近來弊習,喉司之煩稟,亦出於不得已。令政院申飭三司,俾無如前之弊。守令年限,載在法典,其中精力不衰,才諝可惜者,亦宜間或調敍,而三年一抄之法,有難施行。懷才見棄之類,令公卿侍從,各擧其稔知者,別爲收用,所論得宜,而從前積久抱冤之人,或擧於筵奏,或陳於疏章,則令諸臣各自書啓,未知其事體之允當。參上官三十朔,參下官十五朔,自是法典,而參上數遷之弊,近來尤甚,故醫司官員定朔久任之規,新有定奪。漢臣爲言,數易長吏,未必賢者,宋臣有言,雖有長才賢能,朝夕而去,則不如庸人之久且便。惟當擇才而久任,以責成效。何可預慮其生弊,而遽爾撓改乎?蔭官之經由要職,方許出宰,學生之兩次考講,或出於近例,或遵於古規,則一倂停罷,亦涉輕遽,仍前施行,何如?傳曰,允。
又以弘文館言啓曰,副修撰李眞儉,旣有只推之命,更爲牌招察任,何如?傳曰,允。
有政。吏批,判書趙相愚進,參判李墪服制,參議李濟病,右承旨金萬埰進。以李寅燁爲兵曹判書,李頤晩爲執義,李觀命爲舍人,李廷濟爲修撰,李宜晩爲副修撰,金重九爲信川郡守,金齡爲直講。前縣監李敬秀今加通政。訓誨中及第二,生進十一人,加資事承傳。李眞儒單付待敎,李寅燁兼御營廳提調·訓鍊都監提調。
兵批啓曰,新判書李寅燁命招,同參政事,何如?傳曰,允。
兵批,判書李寅燁牌不進,參判洪璛在外未肅拜,參議許墀病,參知李師尙進,承旨金萬埰進。以趙泰采·吳重周·柳星樞·睦天翊·申澤萬·金夏鼎·李漢章·崔昌業·李弘喆·李萬禎·金盛最·尹星駿·李世維·元聖兪付副護軍,李㙫付副司直。
院啓,沈埈·崔守慶復科事。鄭八翼事。措辭竝見上答曰,勿煩。
假注書洪尙寅出使,代以兪命咸爲之,事變假注書徐命淵病,代以朴聖輅爲之。
吏曹口傳政事,以臨陽君桓爲陳慰正使。
弼善金始慶上疏。大槪,賤疾危苦,無望供職,陳章請急,未蒙鐫遞,尋單見阻,一味悶蹙矣。昨於胄筵接賓之日,職在禮貌之任,不敢退坐私次,力疾入來。且値院僚之苟簡,仍卽入直,而夜來症情,一倍添劇。今日書筵,至使下番,微稟獨入,揆以事體,不勝惶悚。顧此病狀,有加無減,時月之間,萬無復起從仕之勢,伏乞天地父母,俯加矜察,亟許遞改,俾尋生路事。入啓。踏啓字。
兵曹判書趙泰采辭職上疏。入啓。答曰,省疏具悉。親病如此,終難强迫,本職今姑勉副焉。
左參贊姜鋧辭職上疏。入啓。答曰,省疏具悉。已諭予意,何用過辭?宜遵前旨,速出行公。
上在昌德宮。停常參·經筵。
仁烈王后忌辰齋戒。
許玧啓曰,大司憲李廷謙,掌令梁聖揆呈辭,執義李頤晩未肅拜,掌令趙錫周,持平沈宅賢在外,持平吳命恒未署經。今日以監察茶時之意,敢啓。傳曰,知道。
金弘楨啓曰,同副之不得呈病,例也,而同副承旨兪命弘,今日呈病,不爲仕進,事甚未安。卽爲牌招察任,何如?傳曰,允。
上在昌德宮。停常參·經筵。
仁烈王后忌辰。
金弘楨啓曰,大司憲李廷謙,掌令梁聖揆呈辭,執義李頤晩未肅拜,掌令趙錫周,持平沈宅賢在外,持平吳命恒未署經。今日以監察茶時之意,敢啓。傳曰,知道。
又以備邊司郞廳,以領議政意啓曰,槐院褒貶坐起,定於明日,而提調多官,或引嫌或稱病,應參只是數三人,非但事體未安,漢史考講之時,亦甚苟簡。公私應頉人外,兵曹判書李寅燁,大提學姜鋧,竝未肅拜,戶曹判書金宇杭稱病,刑曹判書崔錫恒,吏曹參議,以情勢難安陳疏,而所遭俱非大段,令政院待明朝牌招,使之參坐,何如?傳曰,允。
假注書李廣道病,代以尹陽來爲之。
兪命弘啓曰,卽者上番翰林李眞儒,以親病陳疏出去,元疏則以國忌不得捧入矣。所當依定式直捧禁推,而此與無端徑出有異,推考警責,史局重任,不可暫曠,以兼春秋入直,何如?傳曰,允。
上在昌德宮。停常參·經筵。
金弘楨啓曰,備邊司郞廳來言,今日賓廳坐起日次,而議政府褒貶坐起相値,不得來會云矣。敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
兪命弘啓曰,承文院官員,以都提調意啓曰,今日本院提調來會者,只是三人,事甚未安。昨日自備局,請牌五員,而大司成李健命,司直李晩成,昨日承牌而出,故不爲竝論矣,兩人皆稱病不進,竝卽牌招,以爲同參之地,何如?傳曰,允。
又以弘文館言啓曰,新除授副修撰李宜晩,時在忠淸道堤川地。經筵入番事緊,請斯速乘馹上來事,下諭,而修撰李廷濟,除授有日,尙不出肅,卽爲牌招察任,何如?傳日,允。
以修撰李廷濟牌不進罷職傳旨,傳于兪命弘曰,推考傳旨捧入。
以統制使唐浦居私奴金奉善等渰死事狀啓,傳于兪命弘曰,渰死人等,令本道恤典擧行。
許玧,以義禁府言啓曰,以慶尙道陜川郡推考敬差官啓本刑曹粘目,倫常罪人己陽·尙伊等,移本府處置事,允下矣。依例發遣府都事,拿來,何如?傳曰,允。
兵曹判書李寅燁辭職上疏。入啓。答曰,省疏具悉卿懇。卿其安心勿辭,速出行公。
兵曹參判洪璛辭職上疏。入啓。答曰,卿其勿辭調理,上來察職。
大司諫權尙游辭職上疏。入啓。答曰,省疏具悉。爾其勿辭,從速上來察職。
上在昌德宮。停常參·經筵。
辰時未時,日暈。
金萬埰啓曰,來十五日,儒生殿講日次,取稟。傳曰,停。
許玧啓曰,大司憲李廷謙,掌令梁聖揆呈辭,執義李頤晩上疏未肅拜,掌令趙錫周,持平沈宅賢在外,持平吳命恒未署經。今日以監察茶時之意,敢啓。傳曰,知道。
又啓曰,兵曹判書李寅燁辭疏,旣已批下,本兵重任,不可暫曠。卽爲牌招察任,何如?傳曰,允。
許玧啓曰,漢城右尹兪集一,連呈辭單,久不出肅,詞訟劇地,曠務可慮。兪集一牌招察任,何如?傳曰,允。
又以兵曹言啓曰,今十二月十一日,驛保李貴良稱名人,自宣仁門入來,差備門外擊錚,極爲駭愕,令攸司囚禁治罪,同門守門將韓時翊,常時不能禁斷雜人,以致闌入,亦難免其責,推考,何如?傳曰,允。
以慶尙監司災實分等,未準於朝家定數待罪事,傳于許玧曰,勿待罪事,回諭。
假注書李滋書啓,臣承命馳往于忠淸道尼山西面酉峯村議政府左贊成尹拯所住處,傳宣聖批則以爲,臣於垂死之中,匪分職名,長在身上,一向因循,辭免無期,萬不獲已,冒死號籲,日夜兢惶,冀蒙聖慈天地父母之哀憐,得遂螻蟻之微願矣。乃又伏蒙聖批,寵眷之旨,愈往愈勤,臣誠不勝惶恐憫塞,震悼隕越之至。又況猥疏之上,輒蒙史官,臨諭微物,每煩王人於三百里之遠程,臣罪至此,尤何以自贖?從當更冒萬死,申暴危衷,而每以一段猥陋之私,仰慁天聽,其爲煩瀆,死有餘誅。神昏氣乏,伏地戰悸,罔知所諭云矣。敢啓。傳曰,知道。
左參贊姜鋧兼帶辭免上疏。入啓。答曰,省疏具悉。三上辭章,無已太過,至於臺言,不必深嫌,卿其安心勿辭,宜速行公。
上在昌德宮。停常參·經筵。
夜四更,月犯五車東南星。
金弘楨,以備邊司言啓曰,本司堂上雖多,無故行公之員絶少,除公私應頉外,兵曹判書李寅燁,陳疏承批之後,尙未出肅,左參贊姜鋧,兼帶辭免,至於三疏,而亦未行公,副護軍尹世紀,司直兪得一,近來本司之坐,久未來參,事甚未安。竝卽牌招察任。判尹金錫衍,雖有一時病患,自可調理行公。詞訟重地,長官之數遞,委屬可慮,而政院之捧入辭單,未免輕遽,當該承旨,推考,何如?傳曰,允。
傳于許玧曰,召對爲之。
假注書洪尙寅書啓,臣承命馳往于驪州睡谷村判府事李畬所住處,傳宣聖批則以爲,臣非敢自恤螻蟻之命,所慮實在於使事狼狽,冒陳病狀,以冀財處,而義乖往役,迹近規避,撫心自悼,萬死是俟。伏承聖批,誅責不加,溫諭丁寧,以强令作行,有非待大臣之道爲敎,特許遞改,令臣安心善攝。近侍臨宣,恩禮優異,臣於牀席昏迷中,奉讀綸音,如得更生,不覺感涕之交頤也。臣受恩罔極,報答無階,而不幸病又至此,一役往還,亦未得自效。有生如此,誠不如死之爲愈,伏地隕越,不知所達云矣。敢啓。傳曰,知道。
執義李頤晩啓曰,臣於日昨,得伏見擊鼓人李道恒爰辭,則以臣春間奉使時書啓中,宜寧縣收聚情債事,爲其亡父訟冤,而至以不曾考驗於官文,捧招於監色,受其欺瞞,輕於陳聞等語,有所侵斥。臣於是,不勝瞿然之至。向臣廉問別單中,備陳於義宮所納木,爲民難支之巨弊,仍請急速變通,以紓民怨,而以其前後委折,倂及於措語之間,蓋於伊時,因村間傳播之說,已知其收錢民結之狀,而及到本縣,招問鄕色,則皆以爲,前官時所稟定,而自一鄕完議云,故取見其完議,則乃是丁亥八月初所成,而道恒之父,歿於其月旬後,則臣何以徑疑鄕色等之瞞告乎?係是已死之官,別無請罪之事,則又何必問其官文之有無,而至捧鄕色之招乎?今見道恒所供,則其時鄕色輩變幻情節,似不過欲免渠罪,諉諸前官之計,此則誠可痛駭。道恒之必欲覈治者,固無足怪,而第廉問之責,亶在於隨問隨陳,則乃以陳問一款,至有歸咎御史之語者,殊未可曉也。臣不欲呶呶多辯,旣被其備辭侵供,則亦安敢晏然冒居於臺次乎?請命遞斥臣職。答曰,勿辭。
金弘楨啓曰,卽見全羅右水使閔任重禁松啓本,則年月踏印之下,無踏啓字之處,殊涉不察,推考,何如?傳曰,允。
又啓曰,執義李頤晚,再啓煩瀆,退待物論矣。傳曰,知道。
判府事徐文重箚子。大槪,病狀益甚,兼帶殿最,俱未擧行,乞遞廚院·太常都提調之任,仍陳休致之請,冀蒙矜許事。入啓。答曰,省箚具悉卿懇。卿之宿病,予所詳知,未卽磨勘,有何所傷?至於休致之請,前後箚批,已悉予意,卿其安心勿辭,從容善攝。仍傳曰,遣史官傳諭。
兵曹判書李寅燁辭職上疏。入啓。答曰,省疏具悉。復授卿以司馬之任,夫豈偶然?疏末引嫌,實涉太過,須勿固辭,速出行公,毋曠劇務。
未時,上御熙政堂,召對。參贊官金萬埰,侍讀官鄭栻,檢討官沈壽賢,假注書尹陽來,記事官閔致龍,記注官洪啓迪。中間多缺
栻曰,袁機仲,以東南西北,屬之陰陽,牽强無依據,故朱子斥辯之也。禮記,以飮酒坐向處,但取溫厚嚴凝而言,而本無陰陽剛柔之別也。若因此說,强屬陰陽,則方位氣候,悉皆反易,而不可合矣。壽賢曰,機仲,以仁屬之東南,以義屬之西北者,强引剛柔之說,而穿鑿杜撰也。栻曰,進而强,退而弱,陰陽之所以爲剛柔也。天道陽剛,而地道陰柔,君子陽剛,而小人陰柔。周易一書,大抵以扶陽抑陰爲主,而以君上言之,則處至尊之位,臨萬物之衆,須以陽剛爲德,然後可以主宰萬化,所謂陽剛,非嚴厲之謂也。擇善固執,不爲物慾所撓奪者,所以爲陽剛,而亦必自强不息,然後聖德成,而其效博矣。上曰,所達誠然,當留意焉。中間多缺
萬埰曰,昨日禮曹,來呈宰臣卒逝單子,而判書未差,參議在外,堂上無一員書塡者,事體不當,而不得已捧入矣。禮曹,主管祭享禮儀諸事,若有急時啓稟擧行之事,則旣甚難處,而今日東萊府倭書契狀啓,亦以本曹無堂上之故,仍下備局,事甚苟簡,何以爲之乎?臣待罪該房,故敢達。上曰,明日開政,差出禮曹堂上,可也。榻前定奪
萬埰曰,臣有區區所懷,敢此仰達。舊功臣賜牌田勿給事,曾有定奪,而朝家待功臣之道,恩數自別,故頃年因筵臣奏達,有鰲城府院君李恒福賜牌田特有折給之命矣。海平府院君尹根壽,以光國元勳,又參扈聖之勳,其功業亦不少,而當初賜牌田,曾不受出,卽今子孫零替,香火不成貌樣云,事甚矜惻。亦依鰲城府院君例,量宜折給其賜牌田,則似無不均之端,而亦有合於優念功臣之道矣。上曰,令該曹稟處,可也。擧條諸臣退出。
上在昌德宮。停常參·經筵。
下直,錦山郡守權卨。
夜一更二更,月暈,回火星。
金弘楨,以都摠府言啓曰,今日入直軍士中日習射,請出標信。傳曰,知道。
又以摠戎廳言啓曰,本廳三運壯抄軍兵,旣已逢點,新舊軍兵,露梁敎場,今十四日私習,十五日習陣後,舊軍則仍爲放送矣。廣智營入直軍兵,依前例除標信出用之意,敢啓。傳曰,知道。
傳于兪命弘曰,召對爲之。
有政。吏批,判書趙相愚進,參判李墪服制,參議李濟進,右承旨金萬埰進。兵批,判書李寅燁病,參判洪璛在外未肅拜,參議許墀進,參知李師尙病,右承旨金萬埰進。
吏批啓曰,春坊闕員,今當差出,而擬望之人乏少,相避外任,竝擬,何如?傳曰,允。
以洪受瀗爲禮曹判書,李晩成爲禮曹參判,趙修爲河東府使,閔在洙爲內侍敎官,李正臣爲掌樂正,南相夏爲輔德,崔昌大爲兼輔德,洪重周爲弼善,李世德爲文學,李寅燁爲軍器提調,李墪爲同義禁,金萬胄爲全羅都事,金興慶·洪重休爲校理。謚贈吏曹判書趙宗道忠毅,吏曹判書郭䞭忠烈,吏曹判書權節忠肅,吏曹判書丁熿忠簡,贈領議政李時發忠翼,刑曹判書金禹錫貞穆,贈韓川府院君李義培忠壯。韓配夏·金始慶·李璋付副護軍,李正臣付副司直。
獻納李允文啓曰,沈埈·崔守慶復科事。措辭見上請減死定配罪人鄭八翼亟命還囚,逐日嚴鞫,以正王法,以快人心。措辭見上江原監司宋廷奎,賦性狠愎,家道悖亂,見棄儕流,固已久矣,而累典雄府,巧行包饋,衒能要譽,濫叨本職,孤負委寄,專事饕餮,其貽害列邑,流毒生民,指不勝縷。姑擧其大者言之,人蔘減封,寔出聖德,而封進之際,恣意舞弄,蔘體差小,則托以不合享上,蔘體差大,則諉之貽弊日後,而初不稱量,竝歸私橐。濫觴之弊,前古所無,本營凋弊,旣除挈眷,衣資責出,本無前例,而綿紬木花,輕價勒買,流來錢貨,越例散給,刻取奇羨,貿貂悅妓。凡此數事,莫非貪汚之極,搢紳之羞,而至於量田之政,爲害益巨,民情繹騷,閭落空虛。磽确之田,豈堪加賦,饑荒之歲,曷可擾民?關東一道,介處山峽,遷移之氓,殊絶土着,荒蕪之地,間年起墾,而一登田案,逐歲出賦,則朝家所得,只是虛結,而生齒流散,難可復集。一人衒鬻之計,豈不爲殘民病國之資乎?田形有五,不容增減,而欲逞己巧,創加別形,則破碎煩屑,理難結局,而叩算定結之時,反襲五田出賦之套,田政胡亂,不啻亂繩,而不思易轍,歸咎守令,上瞞朝廷,下掩己罪,用意巧密。處事乖戾,而出沒田間,騎從如雲,十不存一之民,力竭供頓,棄田逃避之輩,項背相望。及其勢窮於改量,理屈於作俑,則乃擧旣紊之田政,專委蟲蠢之監官,嚴威在前,苛刑隨後,勒令陞等,分限靡定,量田本意,果如是乎?田量所到,闔村奔屛,拖曳他村之民,强爲田主,轉輾侵擾之除,徒費日子,則雖使經年閱歲,斷無了當之期矣。哀此東民,抑獨何辜,而嗷嗷於水火之中,蕩然若兵燹之慘,窮而爲盜,勢所必至。嘯聚登山,十百爲群,放砲數罪,呼聲動地,廷奎竄身挾房,僅以經夜者累次矣。民心之獷悍,雖極驚心,而若使廷奎,律身奉法,慮事寬平,則其結怨逢變,寧至此境?如此褊闇刻毒之人,其可久畀重任,以貽罔測之害哉?謗徹京輦,怨歸朝家,請江原監司宋廷奎罷職不敍。答曰,不允。刑官陳達,意在審克,而今乃疑之以密地圖生,斥之以豈非放恣,固已未安。末端事,宋廷奎之爲政詳明,方受均田之命,盡心奉行,而構罪擊去,遽出此際,尤未曉其意之所在也,勿煩。
禮曹參判李晩成上疏。大槪,新授春曹佐貳之任,與長僚有應避之嫌,乞命該曹,照例稟處事。入啓。答曰,省疏具悉。疏辭,令該曹稟處。
輔德南相夏上疏。大槪,春坊新命,忽及於千萬夢寐之外,繼而召牌臨門,嚴畏分義,不得不趨詣闕外,而顧此職名,地望稍別,決非如臣蔑裂者,所可堪任。卽今情理,有萬分煎迫者,臣之老父,年垂八耋,宿疾沈篤之中,又得寒感,暑泄兼發,氣息奄奄,若不保朝夕者然,臣親自扶護,決無暫時離違之勢。猥將至懇,冀蒙恩遞,俾得專意救護事。入啓。答曰,省疏具悉,爾其勿辭,救護父病。
文學李世德上疏。大槪,敍命才下,新除繼降,不敢坐違嚴召,來詣闕外,而情勢難安,姑舍勿論,母病添劇,尤無離側供仕之望,不得不陳章徑退,臣罪萬死。乞蒙恩遞,俾專救護事。入啓。答曰,省疏具悉。爾其勿辭,救護母病。
申時,上御熙政堂,召對。參贊官兪命弘,侍讀官鄭栻,檢討官沈壽賢,假注書尹陽來,記事官閔致龍·洪啓迪。栻讀節酌通編,自答黃父叔,至感編再拜封納竝以爲謝,上曰,下番讀之。壽賢,讀自答柯國村,至求之過當而自失之也,上曰,承旨讀之。命弘,讀自石丈惠書,至眞邑一目引衆盲曰,目字,唐本作盲。上曰,唯。中間多缺
栻曰,答王近思問目平居無事條,蓋人於無事之時,自謂理明,而臨事則亂,乃是學者之通患也。人君學問之道,亦無異同,必須讀書窮硏,浸灌義理,虛明洞徹,無少間斷,然後事事物物,泛應曲當,而無疑惑之患矣。此等處,尤當加意也。上曰,所達誠是,當嘉納焉。遂掩卷。
栻進伏曰,本館官員,已得備員,而或在外,或以不參,槐院褒貶,多不行公者。卽今上下番,只有臣等二人,連有召對之命,而疾病事故,有不可知。今日政,新除授校理金興慶·洪重休,明朝牌招察任,何如?上曰,依爲之。榻前定奪諸臣退出。
上在昌德宮。停常參·經筵。
夜五更,流星出氐星上,入巽方天際,狀如鉢,尾長五六尺許,色赤,光照地。
兪命弘,以都摠府言啓曰,副摠管李溶,以部將磨勘事,兵曹坐起,進去之意,敢啓。傳曰,知道。
又啓曰,宗親府郞廳,以有司堂上意來言,本府郞廳今戊子年秋冬等褒貶等第,當爲磨勘,而有司堂上三員內,二員有故,限內不得爲之之意,敢啓。傳曰,知道。
又啓曰,宣惠廳郞廳,以都提調意來言,本廳及常平廳郞廳去春夏等及今秋冬等褒貶,當爲等第,而緣諸堂上皆有故,限內不得磨勘之意,敢啓。傳曰,知道。
又以戶曹言啓曰,本曹所屬各司今秋冬等褒貶,因判書臣金宇杭身病方重,限內不得磨勘之意,敢啓。傳曰,知道。
又以禮曹言啓曰,今秋冬等本曹褒貶,堂上有故,限內不得爲之之意,敢啓。傳曰,知道。
兪命弘啓曰,御營廳郞廳,以都提調意來言,本廳郞廳及諸將校今戊子年秋冬等褒貶,當爲等第,而臣宗泰,方有身病,大將臣金錫衍,亦有身病,未及出仕,限內不得磨勘之意,敢啓。傳曰,知道。
又以中樞府言啓曰,本府郞廳及錄事醫員等今戊子年秋冬等褒貶,當爲磨勘,而領府事尹趾完在外,限內不得爲之之意,敢啓。傳曰,知道。
又以禁衛營言啓曰,京外軍兵所持軍器,例自營門分給,而本營各樣軍器,積年留置,擧皆傷破,多有不可用者。不得不改造,而曾前遺儲之數,甚爲零星,其在戎政,事涉踈虞。就其中數少者,亦當措置,以備不虞,故新造鳥銃八十四柄,環刀一百七十柄,校子長弓二百四十六張,黑角平弓一百張,長箭三百部,片箭二百部,筒兒六百箇,改造鳥銃二百七十五柄,環刀二百三柄,校子長弓六百七十一張,長箭九十部,片箭九十部等物,使敎鍊官折衝尹商益監董,今已畢役,藏置之意,敢啓。傳曰,知道。
金萬埰,以侍講院言啓曰,王世子繼講近思錄之規,本院官員,承命就議于師及諸賓客,則師領議政崔錫鼎以爲,序文,與程·朱子所製有間,不必背誦,宜臨講,讀過數十遍,正文下大注,則異於輯註,亦宜臨講,讀過數十遍。蓋雖有程子說,乃是註解東銘,則體段,與西銘相類,背誦亦當,而朱子鈔定時,旣不採入,似不可與正文同科矣。左賓客趙相愚,右賓客李寅燁,右副賓客趙泰耉,與師意同。左副賓客李墪以爲,序則不必背誦,惟熟讀而已,大文中間有大註處,此則與大文,一例背誦,似宜云矣,而左副賓客李墪之意,與師與他賓客之意,少有異同,何以爲之?敢啓。傳曰,依師議施行。
執義李頤晚啓曰,車莫男事。崔元立事。措辭竝見上答曰,勿煩。
以慶尙監司固城等官私奴金千伊等渰死,淸道等官私奴男伊等燒死事狀啓,傳于李壄曰,渰死·燒死人等,令本道恤典擧行。
以全羅監司濟州居寺奴金訥叱延等十四名渰死事狀啓,傳于李壄曰,事極驚慘。令本道各別恤典擧行。
兪命弘啓曰,內醫院官員,以都提調·提調意來言,本院月令劑藥官,久勤酬勞,乃是前例也。金天柱·柳東揚·韓次愈,勤仕已過周年,令本衙門陞遷右職,或審藥稍優處,差送,何如?傳曰,允。
獻納李允文啓曰,臣以減死罪人鄭八翼還囚事,及江原監司宋廷奎罷職不敍事,有所論啓,不惟不賜允兪,及下嚴旨,斥之以未安,疑之以擊去,臣不勝駭惑焉。夫爭殺長吏,季世必亡之徵。此若不爲正法,則其何以爲國乎?罪人八翼,以就服之賊,必死之兇,遽有酌處之請,至下減死之命,獄情猝緩,人心未厭,月心之於主倅,旣無疾怨,而進藥行兇之計,初出於負罪之八翼,則八翼之貸死,先於月心者,公耶?私耶?身爲刑官,不顧人言,力救毒倅首謀之罪魁,其可謂審克乎?行賂圖生之說,有口皆傳,及其出仕之日,病重停刑之請,極涉殊常,而延過三朔,不復加刑,乃於前席,强引知情酌處,則曾所傳播之言,到此吻驗。臣所謂密地圖生云者,果出於此,而奉法之臣,恣意低昻,則放恣之斥,烏得免乎?以臣之爲此者,只爲存國脈嚴獄體之意,而聖明不諒,有若臣有所疑而斥之者然,此實臣意慮之所未到。至於宋廷奎事,可論者多矣,而語嫌頃刻,略論其槪矣。構罪擊去之批,遽出意外,臣安得不悉暴哉?廷奎,少時窮約,家有病母,生養死葬,專靠其妻,及其宦成卜妾,與妻爲仇,迫逐操切,靡有紀極。所聚銀貨,初付其妻,疑妻私用,遽發暴怒,手自歐捽,重傷頸骨及膝,倒懸,施以治盜之刑,怨呼之聲,徹於街巷,是豈人理之所可忍者乎?臣所謂悖亂者,此也。前任州郡,鳩聚許多銀貨,携歸斂散,牟利百端。有一象胥,貸出過百之貨,而未卽償,今年仲春,悖子惡妾,領率關東列邑邸人,及家內悍僕,躪入其家,終使負債之人,至有雉經之擧,賴有鄰寓士友之救解,得而回甦。臣所謂狠愎者,此也。其在濟州,則土産珍奇,竝行搜括,剝割肥己,姑舍勿論,謟事要津,甚於武夫,騣帽騣笠,貝器貝纓,逐月贈遺。臣所謂巧行包饋者,此也。及授本職,益肆姦婪,人蔘封進之際,點退多方,橫斂無藝,御供雖減,私捧倍蓰,此豈人臣仰體將順之道乎?審藥蔘商,俱在,焉可誣也?衣資勒買,貿貂悅妓,於京於外,皆有物主,營下耳目,有不可掩。噫,隱慝未著,巧舌惑人,挈去方面之重,牽動躐躋之慾,擔當量田之政,竟致毒痛之害,至於嘯聚擧火,放銃數罪,田形之煩屑,定結之舛謬,民生之流散,一如前啓之所陳,則此豈爲政詳明者耶?初旣攘臂自當,及其穿鑿乖亂,怨讟孔棘之後,乃反移罪下官,上瞞朝廷,下掩已罪之狀,有不忍正視者,是豈盡心奉公者耶?原州牧使之陞作堂上窠,廷奎豈不知之,而因一時從事之勞,終辟超資之職,其妄希主張之功者,炳然可見。不識世間羞恥事,正爲此輩道也。若夫量田之政,有利國家,廷奎之才,足了此事,則臣獨何心,敢生沮敗之論?只緣上慮朝廷之斂怨,下愍民生之被害,略採輿論萬一,仰冀聖鑑之照燭,而誠未上格,聖敎嚴峻,臣何顔面,復冒臺端?昨緣夜深,今始來避,所失尤大,請命遞斥臣職。答曰,勿辭。
兪命弘啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
又啓曰,獻納李允文,再啓煩瀆,退待物論矣。傳曰,知道。
上在昌德宮。停常參·經筵。
金弘楨啓曰,備邊司郞廳來言,今日賓廳坐起日次,而褒貶上前開坼相値,不得來會云矣,敢啓。傳曰,知道。
假注書尹陽來病,代以李彙晉爲之。
判尹金錫衍三度呈辭。傳于兪命弘曰,只遞本職。
兪命弘,以弘文館言啓曰,本館下番修撰臣沈壽賢,以訓鍊都監郞廳,今日軍兵料準坐起時晝仕,出去之意,敢啓。傳曰,知道。
又以吏曹言啓曰,曹所屬宗簿寺·司饔院官員等,今戊子年秋冬等褒貶,當爲磨勘,而提調有故,不得磨勘之意,敢啓。傳曰,知道。
金弘楨,以吏曹言啓曰,昨日開坐守令取才考講時,義禁府都事尹殷瑞,三冊不通,依例汰去,何如?傳曰,允。
又以訓鍊都監郞廳,以都提調意啓曰,去春夏等褒貶,因臣病未行公,不得磨勘矣,今秋冬等褒貶,一時等第以入之意,敢啓。傳曰,知道。
兪命弘,以兵曹言啓曰,曹所屬訓鍊院官員丙戌秋冬,丁亥春夏秋冬,戊子春夏等褒貶等第,因其時堂上有故,不得爲之矣。所當一體磨勘,而丁亥秋冬等以上,則其時官員,多有遷遞者,故依例蕩滌,戊子春夏等,則追勘以入,而軍器寺,司僕寺官員,鷹牌頭等,今戊子秋冬等褒貶,則各其提調有故,限內不得磨勘之意,敢啓。傳曰,知道。
上在昌德宮。停常參·經筵。
金萬埰啓曰,伏見黃海監司李彦經褒貶啓本,則金川郡守韓塾上等題目,以銳意起弊書之,而起弊之弊字,似是誤書,殊涉不察,推考,何如?傳曰,允。
許玧啓曰,吏曹郞廳來言,承旨有闕,政事,何以爲之?敢稟。傳曰,明日爲之。
又啓曰,伏見京畿監司李彦綱今戊子秋冬等褒貶啓本,則守令無一人居下者,殊無嚴明殿最之意,推考,何如?傳曰,允。
又啓曰,伏見平安兵使李宇恒今戊子秋冬等邊將褒貶啓本,則彌串僉使金命錫瓜滿之代,無差出之事,而誤以姜承碩書塡,殊涉矇然。全羅兵使金重元則討捕使李顯徵,以治盜不勤,處事乖宜。南原討捕使,以旣曠職事,且有駭擧爲題目,則宜置下考,而置諸中考,致勤點下,莫重殿最,難免不察之失。京畿水使李弘述,黃海兵使閔涵,忠淸水使尹慤,全羅左水使尹五商,平安監司尹趾仁,慶尙左水使李尙邊將無一人居下。殊無嚴明殿最之意,竝推考,何如?傳曰,允。
又啓曰,南兵使今秋冬褒貶等第,所當趁期封進,而未及上來。雖未知其間陪持之遲滯與否,而事甚駭然,當該兵使,推考,何如?傳曰,允。
又啓曰,伏見平安兵使李宇恒褒貶啓本,則平南萬戶申萬泰,臧否未詳,爲題目,置諸上考,致勤點下,推考,何如?傳曰,允。
又啓曰,獻納李允文,引避退待,今已經宿,而本院無行公之員,憲府當爲處置,而大司憲李廷謙,執義李頤晩,掌令梁聖揆,俱在呈告中,竝卽牌招,使之處置,何如?傳曰,允。
金萬埰,以弘文館言啓曰,本館上下番見存九員內,應敎李台佐,受由在外。校理洪重休,副校理林象德,副修撰李宜晩在外。副應敎趙道彬,修撰李廷濟未肅拜。修撰李眞儉遭服制,只有臣栻。臣壽賢入直,而輪番侍講之際,事多苟簡。前日筵中請牌館僚時,以趙道彬·李廷濟·李眞儉,俱不參槐院褒貶之故,不爲竝請牌招矣。今聞本館舊例,殿最未磨勘之前,元無以此引嫌,而竝皆行公,副應敎趙道彬,修撰李廷濟,副修撰李眞儉,竝卽牌招察任,何如?傳曰,允。
以副應敎趙道彬,修撰李廷濟,副修撰李眞儉牌不進罷職傳旨,傳于金萬埰曰,推考傳旨捧入。
許玧,以弘文館言啓曰,副應敎趙道彬,修撰李廷濟,副修撰李眞儉,旣有只推之命,待明朝更爲牌招,而闕員,後日政,亦爲差出,仍卽牌招察任,何如?傳曰,允。
大司憲李廷謙,掌令梁聖揆啓曰,車莫男事,崔元立事。措辭竝見上獻納李允文,引避而退,臺閣彈劾,寧激無渝,未安之批,不必深嫌,而其所條列,多不近理,平允之論,決不如是,請獻納李允文遞差。答曰,不允。處置事,依啓。
黃海道信川幼學金錫等二十八人上疏。入啓。答曰,省疏具悉。疏辭,令該曹稟處。
執義李頤晚上疏。大槪,今因諫臣處置,召牌儼臨,分義所在,不得不趨詣闕外,而第於諫臣立落,終難參涉,玆敢陳章徑退,兼暴諫臣啓避謬戾之狀,冀蒙財處,仍遞臣職,以治臣違慢之罪事。入啓。答曰,省疏具悉。臺論不是,予已洞知,爾其勿辭察職。
上在昌德宮。停常參·經筵。
金萬埰啓曰,備邊司郞廳,以大臣意來言,連因有故,不得次對矣。今日雖非次第,有稟定之事,來會賓廳云矣。敢啓。傳曰,引見。
許玧,以備邊司言啓曰,今日賓廳坐起,本司堂上不進之員居多,除應頉外,未肅拜及稱病人員,竝卽牌招察任,何如?傳曰,允。
又以宣惠廳郞廳,以都提調意啓曰,本廳及常平廳郞廳等,今戊子春夏等褒貶,限內有故,未及磨勘矣,今此秋冬等褒貶,一時竝爲等第以入之意,敢啓。傳曰,知道。
有政。吏批,判書趙相愚進,參判李墪式暇,參議李濟進,右承旨金萬埰進。
兵批,判書李寅燁進,參判洪璛在外未肅拜,參議許墀病,參知李師尙進,左副承旨金弘楨進。
吏批啓曰,臺諫及春坊闕員,今當差出,而擬望之人乏少,相避外任,竝擬,何如?傳曰,允。
吏批,以南致熏爲都承旨,金演爲禮曹參判,柳亨運爲長連縣監,趙泰采爲判尹,李㙫爲洪州牧使,林世儉爲奉常正,金始慶爲弼善,李世最爲兼司書,吳命恒爲校理,李明浚爲獻納,金道浹爲禁府都事,李觀命爲兼輔德,金東弼爲持平,李衡佐爲臨陂縣令。
兵批,以閔鎭遠爲副摠管,尹就商爲副摠管,李命徵爲兼尙州營將,安弘敏爲兼五衛將。金俶單付平安監營中軍,姜碩望單付廣州中軍,朱振華單付同知,金始慶·朴錫昌·姜元禎單付僉知,金錫衍·許埰·趙囿春·沈聞良·朴泰圭·元萬衡·李斗千·李敬秀·朴尙蔓·柳極·許璞單付副護軍,金演·李晩成·李允文單付副司直。
文學李世德上疏。大槪,稽謝恩命,方切悚惶之中,今因本院草記,召牌下降,嚴畏分義,又此來詣,而第臣情跡,實多臲卼,終難冒進於邇列,且臣母病尙苦,無望供仕,乞遞臣職,仍治臣不卽承命之罪,以便公私事。入啓。答曰,省疏具悉。疏中兩款,俱提前事,而或失於相敬,或歸於務勝,予實未曉也,勿辭察職。
禮曹判書洪受瀗上疏。大槪,經年屛蟄之中,忽叨春官新命,驚惶兢惕,罔知容措,恩召之命,遽及此際,而臣之情病,萬無冒昧就列之望,竟未免坐違嚴命。伏乞俯賜諒察,亟許鐫免,仍治臣違慢之罪,以肅朝綱,不勝幸甚事。入啓。答曰,省疏具悉。卿其勿辭,從速行公。
諮議李泰壽上疏。入啓。答曰,省疏具悉爾懇。今玆新授,實循公議,爾其勿辭,宜速上來察職。
夜一更,有霧氣。二更,月暈。三更,月暈,白虹貫月。
傳于許玧曰,大臣·備局堂上引見。
午時,上御熙政堂。大臣·備局堂上引見時,領議政崔錫鼎,吏曹判書趙相愚,兵曹判書李寅燁,韓城君李基夏,刑曹判書崔錫恒,工曹參判閔鎭遠,大司憲李廷謙,左副承旨金弘楨,校理鄭栻,假注書李彙晉·朴聖輅,記事官閔致龍·洪啓迪入侍。錫鼎進伏曰,近日日候甚寒,聖體,若何?上曰,無事矣。錫鼎曰,伏見江原監司宋廷奎狀啓,則營下原州等三邑,今已畢量,嶺東杆城以南六邑,歲前畢量,而高城以北三邑,近以多雪,歲前似難畢役,姑待開春後,次第擧行云矣。卽今監司,雖被臺論,而量田規模已定,列邑自可倣而行之,使該邑守令,依此定量,都事及從事官,仍爲主管,而如有狀聞之事,令都事爲之,似宜矣。上曰,監司旣遭臺論,似難行公,依此分付,可也
又啓曰,江原監司狀啓中,有後錄三條,第一件事以爲,量田時從事都事,均田軍官,往來留連及都廳·監官等,累朔支供筆墨紙地種種之費,不啻夥然,各邑實有難支之勢,元會付還耗,或常·賑兩廳會耗中,請令從優劃給,以爲一分之助矣。本道量役時,列邑形勢,誠如所陳,似當以元會耗穀,會減矣。上曰,依爲之。
又啓曰,第二件事以爲,原州以營下邑,凡係營供,獨自擔當,而常時則營軍官四員料米太,只許會減。今此量田時,均田軍官五員,亦爲一體供饋,請依本營軍官例,所供料米太,以會耗,磨鍊計減矣。均田軍官,旣自官供饋,則不可不計給糧料,似當以會耗,參酌許減矣。上曰,依爲之。
又啓曰,第三件事以爲,本道紙地非産,各邑皆以正案紙爲難,正案不必大壯紙,常用壯紙,亦可用之,而三南各營,紙地有裕,至如忠淸監營,則重記時壯紙,留儲色偸者最多。若以賑廳穀物授出後,穀物則以補該道賑資,紙地則移送本道,分給列邑,列邑,又以穀物備報,賑廳堂上入侍,下詢而處之,何如?寅燁曰,本道正案紙,誠爲難矣,三南各營,給價貿取,姑未審其便否,詳知正案容入數,或自京貿用,或轉授三南,可以隨便爲之矣,問其容入數後,更爲稟定,似宜矣。上曰,依爲之。
又啓曰,因鐵原府使宋徵殷牒呈,江原監司狀啓中,鐵原·金化·伊川·安峽·平康·狼川·楊口·春川·洪川·橫城·原州等十一邑丁亥條田稅大同米太事,當趁今年輸納於京中,而兩年條一時徵捧,運納之際,民弊又倍,請令捧留於各其邑,會錄於常平別倉矣。列邑兩年田稅大同,一時徵捧,其勢誠難,而第今年峽農稍優,民間自當備納,不必每許捧留,而其中量田之邑,則民役旣繁,比他邑有間,似當另爲優恤矣。賑廳堂上入侍,下詢其便否,何如?寅燁曰,丁亥條大同,列邑,爲補今春賑資,旣已捧留,秋後則似當上納,且本道年事,不至凶歉,自可徵捧,而今又捧留本邑,則積年未收,漸爲民弊,而守令,只爲目前之憂,不慮日後之事,輒請捧留,不卽輸納,以致該廳經用不給,轉貸他廳,揆以事體,亦涉苟簡。今年則似不當又爲捧留,使之收捧上納,何如?錫鼎曰,原州一邑,方行量役,從事監官,雖從簡約,種種民弊,想必不貲。田稅大同,與他邑一倂督納,其勢誠難,原州則丁亥條,特許捧留,似宜矣。上曰,依爲之,而原州則丁亥條,捧留,可也。上曰,戶判引嫌,過矣。錫鼎曰,牌招時不爲區別,姑爲竝招,而第初被臺論,中間出仕矣。近因刑官推考,又爲引入,一時刑官,可以帶推行公,元非大段,而聞有實病,病愈自當承牌,姑觀前頭,若不行公,則更爲牌招,似宜矣。寅燁曰,三·甲·江界邊將,乃宣傳官及參下武兼出六者差遣之窠也。此處邊將,其數旣多,而只以此類差送,故備擬之際,每患苟簡。雖已經之人,未準朔輕遞者,則不得不推移更擬於未經之處,鎭堡雖殊,俱是一般厭避之地。其中或不無在任遭喪,而又復除拜者,其在情理,實爲切迫。此類則依內三廳通仕例,勿論三·甲與江界,使之通計前仕,許報其瓜滿,何如?上曰,依爲之。
又啓曰,慶尙右道暗行御史李頤晚別單備局回啓內,巨濟八鎭中二窠及固城·南海·熊川所屬邊將各一窠,依北道例,以宣傳官擇差事,啓下矣。所當依此奉行,而第念三·甲·江界數多邊將,以宣傳官及參下武兼出六者差送,故備擬之際,每患苟簡,今此五處邊將,又以此類備擬,則其勢尤難推移,且徒守其名,苟充差遣,則寧不如通各岐擇差之爲愈。巨濟之永登·玉浦·固城之唐浦,南海之平山浦,熊川之天城,定爲擇差之窠,勿論內三廳,各岐有履歷解事者,各別擇差,何如?上曰,依爲之。相愚曰,臣有稟定事,故敢達。湖南人李斗三,聞今春文科,及至分館,斗三,見隷于校書館矣。遠地鄕人,未詳門閥之如何,泛然分館,今聞斗三,卽南中望族,人皆稱冤,或以爲,當改分館,或以爲,改分館則事涉重難。若差送國子參下馬官,則可以伸芸閣之冤,外議如此,似當有變通之擧,而該曹不敢擅便,下詢大臣而處之,何如?錫鼎曰,斗三,以南中士族,少年登科,及隷芸閣,人皆稱冤,曾前如此之人,已有改分館之例矣。槐院改分館,則官員齊會,事體頗重,而至於國子,則吏曹堂上,相議爲之,無甚重難,改分館,似宜矣。鎭遠曰,小臣今春掌試時,斗三登第,東萊府使權以鎭,以參試官,在座自言。曾任咸平,詳知斗三之門閥,乃南中表表士族,咸·平固多文官,而其中鄭東後,門地最爲表著,斗三,惟與相埓,雖臺侍淸選,必無所礙云,而今聞誤屬於芸閣,其稱冤,固宜矣。上曰,改分館,可也。鎭遠曰,今此城役,臣與寅燁,旣有同爲句管之命,可以相議爲之,而前日定奪中,使軍門將,各出力助役矣。當以三軍門爲之乎,五軍門爲之乎?上曰,三軍門爲〈之〉,似好矣。錫鼎曰,留守雖是江都主人,三軍門物力,似不得主張上下,句管堂上二員,旣掌監董之任,使之交替往來,與留守一體看檢,仍管物力出入,而亦必有印公事,然後可行文書矣。寅燁曰,方今國儲大竭,城役所入,不得已分定於外方。且令軍門,出力助役,而近來三軍門財力,亦爲竭悶,使之竝出若干物力,隨便顧助,似宜矣。上曰,大臣所達及軍門出力事,竝依爲之。鎭遠曰,小臣待罪工曹,本曹多有變通之事,已與判書臣尹以道,相議停當,而以道無入侍之事,要使臣替達,故敢達。京江船隻,皆屬工曹,收捧船稅,各處津船,如有改造新造之事,則以其所捧船稅,措備物力者,本曹規例也。近來船隻,盡屬於諸上司·各軍門·諸宮家各處所屬之船,則皆不得收稅,其所收稅者,率多掛置江邊傷破無用之船,船人輩,以此呼冤,逐日來訴,而若許減稅,則津船改造物力,無他出處,不得不勒徵,此事誠爲難處矣。曾因本曹堂上陳達,諸上司·諸宮家·各衙門船隻,有議于廟堂,定其隻數之命,今當依前定奪,酌定其隻數,而臣意,則定其隻數,亦多有窒礙難行之端。本曹船稅收捧之規,每隻捧錢三兩,而諸上司·諸宮家·各衙門船隻,每隻減捧二兩,則納稅旣輕,渠輩必不大段呼冤,而船隻之盡屬於工曹,事體亦爲得宜。但司饔院,係是御供衙門,事體自別,元定船二百隻,則不當收稅矣。在外時,以此議于大臣,則大臣,亦以臣言爲當,依此擧行,何如?錫鼎曰,船車之政,所當專屬於工曹,而各司入屬船隻,已成規例,此則有難輕議。至於近來諸司衙門所屬沿海大小船,本無定數,京江船隻,雖屬他司,宜令工曹,參酌收稅,而本衙門,亦有所收,工曹若捧二兩,則似爲過重,使之折半收稅,宜矣。上曰,依爲之。弘楨曰,堤川縣監韓璛,除拜已久,憲府則旣已署經,諫院則未及爲之,不但夫馬之有弊,當此凶歲,曠官可慮,似當變通,故敢達。上曰,憲府署經,旣已爲之,則諫院雖未署經,催促發送,可也。廷謙所啓,車莫男事。措辭見上上曰,勿煩。
又所啓,崔元立事。措辭見上上曰,勿煩。上曰,承旨進來。弘楨,進前伏。上曰,典獄罪人孝心·月心等,所當日次開坐,鉤得情實,而近來加刑公事,累日不爲入啓,殊涉稽緩,刑曹堂郞,竝從重推考。遂退出。以上燼餘錫鼎曰,臣伏見江都留守狀本,則今此城役,待明春始役,而其中伐石事,必於其前,伐取輸來以待之。所入鐵炭,廟堂當爲分定於外處,而鐵炭之留儲本府者,爲先取用之後,待其分定鐵炭之輸來,以爲充數留置,則事甚便好。民人中,或有自願運納鐵炭及石子,希得帖文者,則亦是爲補之資云,通,嘉帖限五百張成給,亦似得宜矣。上曰,依爲之。
又啓曰,今此江都築城時,凡大小事,留守當爲次知,而主管堂上二員,亦宜一體看檢,寅燁·鎭遠,使之交替往來,以爲終始完役之地,何如?上曰,依爲之。
寅燁曰,今此江都築城時,三南僧軍,當爲調發,而不可預爲稟定,通三南三千名,使之限一二朔,爲先輪回赴役事,分付,何如?上曰,依爲之。以上備局謄錄
上在昌德宮。停常參·經筵。
許玧啓曰,大司憲李廷謙,執義李頤晩,掌令梁聖揆呈辭,掌令趙錫周,持平沈宅賢在外,持平金東弼未肅拜。今日以監察茶時之意,敢啓。傳曰,知道。
金弘楨,以兵曹言啓曰,訓鍊都監砲手高起尙,內中日試才時,鳥銃無間,連次沒技,所當依定奪直赴殿試,而係于恩典,自下不敢擅便,上裁,何如?上曰,直赴殿試。
又以兵曹言啓曰,今日,開坼各道殿最啓本,則其中平安兵使李宇恒邊將殿最中,平南萬戶申萬泰等第,以僻遠之地,減否未詳爲辭,有致勤點下之擧。殿最等第,何等重事,而不爲詳審其能否,乃以未詳等語,爲其題目,惡在其嚴明殿最之意?殊甚駭然,從重推考,何如?傳曰,允。
平安兵使狀啓,彌串僉使,元無改差之事,而殿最時,以未到防懸錄,惶恐待罪事。傳于金弘楨曰,勿待罪事,回諭。
平安監司狀啓,兵使殿最時,彌串僉使,元無改差之事,以未到防懸錄,例有同議之規,未能覺察,致有此錯誤之擧,論以事體,宜無異同,惶恐待罪事。傳于金弘楨曰,勿待罪事,回諭。
本院啓曰,臣等,伏見日官所呈白虹貫月之圖,不勝驚愕之至。近來乾文示警,地圖失寧,可駭可怪之變,不一而足,又於去夜,陰虹貫月,未知何樣禍機,伏於不覩不聞之中,而天之警告,若是其荐疊耶?噫,此日而貫,時或有之,而彼月而貫,實是罕有之變,臣等聚首錯愕,莫測其所以致此也。大抵天人一理,顯微無間,一念之差,一事之失,皆足以干陰陽之和,而致災異之來,則今日之變,雖不可指爲某事之應,而竊恐殿下,於修省之道,或有所未盡,而朝著之上,無寅協之美,蔀屋之下,有愁怨之聲而然耶。天心仁愛,譴告斯切,不啻耳提而面命,其欲扶持而全安之者至矣。其所以警惕轉移之機,只在於殿下之一心,則安知今日之變怪,反爲玉成之地耶?伏願殿下,惕然警懼,奮發大志,勿拘於常套,毋泥於文具,先自一心之微,益篤對越之誠。凡於政令施措之間,務存誠實,振肅紀綱,勅勵群工,以盡共濟之道,懷保兆庶,俾沐惠鮮之澤,則上可以格天心而災轉爲祥,下可以結民心而危轉爲安,此豈非殿下之所當體念者耶?噫,景公一言,熒惑退舍,宣玉側身,周室中興,區區憂愛之忱,深有望於聖明焉。臣等忝在近密,目見非常之災,不勝憂畏之忱,惶恐敢啓。答曰,災異非常,曷勝憂畏?陳戒切至,予當留心焉。
侍講院啓曰,永昭殿春享大祭,王世子親行事,下令矣。分付該曹,擧行,何如?傳曰,允。
大司成李健命上疏。大槪,被人凌藉,殆無餘地,決難抗顔於朝列,乞命鐫削臣職,以礪廉義,以安微分事。入啓。答曰,省疏具悉。卿無可嫌,勿辭察職。
臨陽君焜上疏。大槪,臣於臘猪封進官罷黜之事,有昏謬不察之失,惶恐待罪事。入啓。答曰,省疏具悉。卿其勿辭,亦勿待罪。
兼輔德李觀命上疏。大槪,嚴召之下,不得不趨詣禁扃之外,而老母宿病沈淹,委頓牀席,臣之情理,決無一日離側就職之望,冒死陳籲,冀蒙恩遞,俾得專意救護,以伸至情事。入啓。答曰,省疏具悉。爾其勿辭,救護母病。
上在昌德宮。停常參·經筵。
許玧啓曰,大司憲李廷謙,執義李頤晩呈辭,掌令梁聖揆再度呈辭入啓,掌令趙錫周,持平沈宅賢在外,持平金東弼未肅拜。今日以監察茶時之意,敢啓。傳曰,知道。
金弘楨,以都摠府言啓曰,今日入直軍士中日習射,請出標信。傳曰,知道。
金萬埰,以吏曹言啓曰,來二十日祿都目政事爲之之意,敢啓。傳曰,知道。
許玧,以義禁府言啓曰,卽接忠淸監司狀啓刑曹粘目,洪州前牧使沈樘,移本府處置事,允下矣。沈樘,自任所時未上來云,依例發遣府羅將,拿來,何如?傳曰,允。
以校理洪重休辭職上疏,傳曰,此上疏,還爲下送。
左承旨李壄上疏。大槪,都承旨,旣已新差,乞遞臣尙方副提調之任事。入啓。踏啓字。
工曹參判閔鎭遠上疏。大槪,臣於再昨筵中,旣被憲長意外之斥,又伏見文學李世德之疏,又有所難安者,玆敢冒死自列,乞命有司,治臣前後罪犯,以幸公私事。入啓。答曰,省疏具悉。予已開釋,卿胡過嫌?至於覆奏,尤無所失,卿其勿待罪。
司直兪得一上疏。入啓。答曰,省疏具悉。覆奏得宜,疏斥何嫌?須勿撕捱,速出行公。
上在昌德宮。停常參·經筵。
下直,黃州牧使尹趾慶。
許玧啓曰,備邊司郞廳來言,今日賓廳坐起日次,而姑無時急稟定之事,來會本司云矣。敢啓。傳曰,知道。
又以都摠府言啓曰,副摠管閔鎭遠,備邊司坐起,進去之意,敢啓。傳曰,知道。
又以備邊司言啓曰,本司堂上,員數雖多,無故行公之人絶少,每當開坐之時,僅備三員,或不得備員,事甚苟簡,行副提學趙泰耉,本司堂上差下,吏曹參議李濟,副提調差下,使之察任,何如?傳曰,允。
又以備邊司言啓曰,戶曹判書金宇杭,頃者承牌出仕之後,旋又引疾,久不行公,雖未知病勢之如何,而地部公務之曠滯,委屬可慮。諫院請推刑官之啓,以前日刑官,爲難安之端云,而所遭亦非大段,戶曹判書金宇杭牌招,使之察任,何如?傳曰,允。
又以兵曹言啓曰,今十二月二十日,幼學尹聖佑稱名人,自宣仁門入來,差備門外擊錚,極爲駭愕,令攸司囚禁治罪,同門守門將李東英,常時不能禁斷雜人,以致闌入,亦難免其責,推考,何如?傳曰,允。
有政。吏批,判書趙相愚進,參判李墪服制,參議李濟進,都承旨南致熏進。
兵批,判書李寅燁進,參判洪璛在外未肅拜,參議許墀進,參知李師尙服制,左副承旨金弘楨進。
吏批,以尹會爲掌令,丁道復爲輔德,兪集一爲刑曹參判,李夢相爲扶安縣監,李焌爲兵曹正郞,姜錫範爲敦寧都正。漆谷府使沈若虛嘉善,今降通政。前春川府使李碩寬,寧邊府使金一鏡,安州牧使柳重茂,前三和府使沈極,寧遠郡守趙益徵,德源府使趙重藺,已上通政,今降通訓。分養馬故失病傷降資事,司僕寺受敎牒呈,金重九爲寧邊府使。
兵批,以靑陵君模·李泓爲都摠管,李泳爲蒜山僉使,朴再新爲宣傳官,金禹輔爲守門將。李縡·梁聖揆·南相夏單付副司果。
執義李頤晚啓曰,車莫男事,崔元立事。措辭見上答曰,勿煩。
許玧啓曰,春帖子製述官,旣已抄啓,大提學姜鋧,明日待開門牌〈招〉,出韻科次,何如?傳曰,允。
大司憲李廷謙上疏,臣於工曹參判閔鎭遠之疏,有不容泯默者,敢申前席之說,冀蒙鐫遞,以安私分事。入啓。答曰,省疏具悉。卿其勿辭,宜速行公。
校理吳命恒上疏。大槪,乞遞臣職,往省病母,略附瞽說,以備睿覽事。入啓。答曰,省疏具悉。疏論懇至,深用嘉尙,第宅買給,自是舊例,請寢之言,予以爲不然也。爾其勿辭,往省焉。
上在昌德宮。停常參·經筵。
夜五更,木星入亢星。
下直,忠淸監司孟萬澤。
傳曰,忠淸監司孟萬澤,留待引見。
政院啓曰,近因金吾堂上,久不行公,當此嚴寒,獄囚多滯,事甚可慮。判義禁趙相愚,知義禁金宇杭,同義禁李墪·李健命,竝卽牌招,使之竝坐,何如?傳曰,允。
又啓曰,大提學姜鋧,牌不進,推考傳旨,今方捧入,而春帖子出韻科次,不可不及時擧行,更爲牌招,何如?傳曰,允。
又啓曰,大提學姜鋧,再牌不進,推考傳旨,今方捧入,而一日三牌,有傷事體。且其情勢,有所難安,不可一向請牌,春帖子出韻科次,不容遲延,藝文提學崔錫恒,卽爲牌招,何如?傳曰,允。
又啓曰,以弘文館草記,上番無他推移之員,將未免闕直,令政院稟旨變通事,允下矣。卽今玉堂之官,或受由在外,或在禁推中,無他推移變通之道,副提學趙泰耉,卽爲牌招入直,何如?傳曰,允。
又啓曰,副提學趙泰耉,牌不進,推考傳旨,今方捧入,而本館上番,無他入直之員,更爲牌招,何如?傳曰,允。
又啓曰,副提學趙泰耉,再牌不進,推考傳旨,今方捧入,而一日三牌,有傷事體,本館上番,無他推移入直之員,卽爲牌招開政,差出闕員,仍卽牌招入直,何如?傳曰,允。
傳于兪命弘曰,召對爲之。
兪命弘啓曰,今日召對爲之事命下,而副提學趙泰耉,再招不進矣,本館上番,無入侍之員,何以爲之?敢稟。傳曰,停。
有政。吏批,判書趙相愚進,參判李墪病,參議李濟病,同副承旨兪命弘進。以李縡爲副校理,李廈成爲信川郡守,李晩成爲右尹,李翊漢爲司僕正。
兵批,判書李寅燁病,參判洪璛未肅拜,參議許墀進,參知李師尙服制,同副承旨兪命弘進。鄭栻單付副司直。
府啓,車莫男事,崔元立事。措辭竝見上新除授司諫院獻納李命浚,時在全羅道臨陂縣任所,請斯速乘馹上來事,下諭。答曰,不允。下諭事,依啓。
副提學趙泰耉上疏。大槪,臣重患寒疾,方在落席叫痛之中,天牌狎至,而竟未祗赴,惶隕罔措,求死不得。伏乞聖明,俯垂憐察,亟命遞罷臣職,仍治臣罪,以警具僚,以全微命事。入啓。答曰,省疏具悉。卿其勿辭,調理察職。
戶曹判書金宇杭辭職上疏。入啓。答曰,省疏具悉。旣遞兼任,廉隅已伸,勉副司馬,矜念情理,則一遞一否云者,予未曉也。於卿實無難安之端,勿復撕捱,以損事體,速出行公,毋使劇務久曠。
刑曹判書崔錫恒上疏。大槪,卽者春帖子出韻科次事,召牌下降,不得不趨詣闕下,而凡應製科次等事,大提學無不主管,今者文衡已出,行公之後,設有難安之端,臣何敢冒沒廉隅,晏然替當乎?陳章徑退,臣罪尤大。乞遞臣提學之任,仍治臣違命之罪,以安私分事。入啓。答曰,省疏具悉。卿其勿辭擧行。
慶尙監司洪萬朝上疏。大槪,臣旣被訟者之誣斥,且緣賤疾沈痼,劇地公務,實無酬應之望,亟許遞改,以安私分事。入啓。答曰,省疏具悉。臺論爽實,於卿何嫌?勿辭察職。
開城留守申銋上疏。大槪,冒陳情病,乞遞職名事。入啓。答曰,省疏具悉。卿其勿辭,從速察職。
午時,上御熙政堂。忠淸監司孟萬澤留待引見時,忠淸監司孟萬澤,左承旨李壄,假注書李彙晉,記事官閔致龍·洪啓迪入侍,諸臣進伏。上謂萬澤曰,方面之任,國家之所委寄者甚重,況且今年凶荒,畿內尤酷,湖西次之,明春賑政,實爲切急,向日備忘中,已有責勵方伯之旨矣。卿必須竭力,區劃列邑,俾無捐瘠之患,是所望也。萬澤曰,頃者備忘,辭旨懇惻,今日筵對,聖敎諄複。凡在聽聞,孰不欽仰我殿下憂恤元元之至意哉?第臣本以無似,濫叨藩臬之任,當此賙賑之日,非不欲殫竭愚慮,奉揚明命,少效報答乎?臣但才疏識淺,難副委任之責,本道凶歉,視他路倍酷,尤甚之邑,至於三十之多,而道內糶穀,元數不敷,許多民戶,難以接濟,必得移轉米數萬石,然後可以賙活。賑廳京至米,限一萬石,特爲劃給本道,與明春上納大同米相授,使之捧留各邑,以補賑資,則亦免轉輸之弊,事甚便好,故敢達。上曰,令該廳稟處。
又啓曰,賑廳京至米,雖或準數劃給,如願補賑,規諸民戶,則亦不無穀少難繼之慮矣。道內三倉穀,因道臣狀聞,捧留各邑者數多,故卽今倉儲之見存無幾,安興則米二萬二百餘石,楊津則米七千八百餘石,貢津則米五千三百餘石,而此外亦有雙樹山城米三千餘石,及淸州別倉米三百餘石。此等穀物,係是軍需,雖難傾出,分賑之事有緩急,則不可無變通之道,各倉米,一半留庫,一半分給於各邑,以爲繼賑之資,似合便宜矣。上曰,令廟堂稟處。
萬澤曰,前月二十日引見時,筵臣,以秋風嶺防守處,令道臣往審事陳達矣。臣於昔年,嘗一踰此嶺,往來其間,而若其形便,則不能詳知,必須往見,然後庶可度其利害,而第當明春,設賑之道臣,若以嶺隘事,躬往看審,則觀聽所及,或不無疑懼之端。臣意則此事元非時急之比,稍俟秋成,令兵使往見後,商度便否而上聞,似爲得宜,故敢達。上曰,秋風嶺事,向日已出擧條,今方欲爲下敎,而未及矣。嶺隘形便,道臣不可不詳察,前頭畢賑後,親往見之,宜矣。壄曰,萬澤則欲兵使往見,而聖敎則將使道臣躬審,何以爲之乎?上曰,過賑政後,道臣親見,可也。
上曰,生民休戚,係於守令,守令黜陟,在於道臣,黜陟之政,在於得中,然後生民之害可除,各別留意,可也。萬澤曰,小臣本無識見,雖未必黜陟之得中,聖敎若是申申,敢不盡心?壄告讀別諭,讀畢,諸臣退伏。上曰,命賜萬澤弓矢·臘藥等物,萬澤,跪受而出。上曰,眞西山政經,大內無有此冊,若在於玉堂,則搜入,可也。壄曰,臣退出後,謹當訪問搜納矣。遂退出。
上在昌德宮。停常參·經筵。
下直,務安縣監宋德涵,河東府使趙脩。
金弘楨,以都摠府言啓曰,今日入直軍士中日習射,請出標信。傳曰,知道。
李壄啓曰,都承旨南致熏,今方陳疏,右承旨金萬埰式暇,右副承旨許玧病不進。今日廳中,位甚不齊,出納苟簡,右副承旨許玧,卽爲牌招察任,何如?傳曰,允。
兪命弘啓曰,藝文館提學崔錫恒,疏批已下,更爲牌招,以爲出韻科次之地,何如?傳曰,允。
又以備邊司言啓曰,春間,前大司成李濟上疏,歷陳成均館許多弊端。其中一條,憲府所納懸房贖錢,依前與刑漢贖,一體減半事也。原疏,自戶曹覆啓,而贖錢減半事,令廟堂稟處事啓下矣。本館形勢之難支,誠如疏內所陳,而李濟在職時,係關稟處者,隨事陳白,自下變通者,從長善處,凡干弊端,多所釐革。卽今館中支用,大異於前,至於懸贖,載在法典,年前或有減捧之時,而要爲一時救急,非可以永久遵行,復舊未幾,旋卽更改,事體不當,置之,何如?傳曰,允。
持平金東弼啓曰,車莫男事,崔元立事。措辭竝見上答曰,勿煩。
都承旨南致熏上疏。大槪,再昨政廳,中寒致傷,症情危急,兩眼赤瞳,又不能開睫,不得不冒死呼籲。伏乞亟遞所帶職名,俾得及時調治,以尋生路事。入啓。答曰,省疏具悉。卿其勿辭,調理察職。
副修撰李眞儉上疏。大槪,圓扉纔脫,庚牌踵臨,怵分畏義,僅詣闕外,而居下供職,曾所未聞,玆敢復陳危懇,冀蒙譴何,以安私分,以肅朝綱事。入啓。答曰,省疏具悉。爾其勿辭察職。
修撰李廷濟上疏。大槪,圓扉纔脫,天牌繼降,嚴畏分義,不敢不趨詣禁扃之外,而當罷不罷,昧然冒承,終無是理,玆敢悉暴情實,從闕下徑退。乞蒙亟許遞改,仍治臣前後違慢之罪,以肅朝綱事。入啓。答曰,省疏具悉。爾其勿辭察職。
掌令尹會辭職上疏。入啓。答曰,省疏具悉。爾其勿辭,從速察職。
兼司書李世最上疏。大槪,臣於昨日胄筵罷出之後,病勢猝劇,僅還私次,症情越添,食飮全廢,氣息淹然,以此病狀,旬月之內,實無起動之勢。伏乞聖慈,亟遞臣職,俾得專意調治,以尋生路事。入啓。答曰,省疏具悉。爾其勿辭,調理察職。
護軍尹世紀上疏。大槪,疾病沈淹,屢違嚴召,陳章見阻,一味惶蹙,恭俟譴何之中。伏見儒臣之疏,尤有所不敢自安者,亟削臣軍銜與籌司之任,仍勘臣罪,以警具僚,以安私分事。入啓。答曰,省疏具悉。卿其勿辭,安心行公。
兵曹判書李寅燁上疏。大槪,臣於儒臣之疏,有不敢晏然者,乞削臣職名,仍治臣妄言之罪,以謝公議事。入啓。答曰,省疏具悉。卿其勿辭,安心行公。
副應敎趙道彬上疏。大槪,解澤纔霈,恩召繼降,分義所在,尤當竭蹶趨承之不暇,而情勢病狀,無一分冒承之望,玆敢忍死趨詣於闕下,露章徑退。乞蒙鐫遞,且治臣前後辜犯,以肅朝綱,以延殘喘事。入啓。答曰,省疏具悉。卿其勿辭,安心行公。
上在昌德宮。停常參。
昧爽,流星出氐星下,入西方天際,狀如甁,尾長二三尺許,色赤。辰時,日暈兩珥。巳時,日暈兩珥,暈上有冠,暈下有履,左右有戟,色皆內赤外靑,白虹貫日。午時,日暈。夜五更,白雲一道,起自艮方,直指坤方,長竟天,廣尺許,良久乃滅。
成宗大王忌辰齋戒。
金弘楨,以都摠府言啓曰,副摠管閔鎭遠,備邊司坐起,進去之意,敢啓。傳曰,知道。
兪命弘啓曰,玉堂上番闕直,已至三日,而副提學趙泰耉,以身病陳疏受由,無他推移入直之員。在前如此之時,雖値齋戒,亦有開政差出闕員之例,何以爲之?敢稟。傳曰,開政差出。
有政。以黃啓河爲修撰,李觀命爲副校理,丁道復爲副修撰。
兵批,判書李寅燁病,參判洪璛未肅拜,參議許墀進,參知李師尙服制,左副承旨金弘楨進。以洪順一單付司勇。
以弘文館副校理李觀命,修撰黃啓河,副修撰丁道復牌不進,罷職傳旨,傳于許玧曰,推考傳旨捧入。
許玧啓曰,玉堂上番,連日闕直,事甚未安。副校理李觀命,修撰黃啓河,副修撰丁道復,旣有只推之命,所當更爲牌招入直之地,而今已夜深,明日待開門,竝卽牌招,使之推移入直,何如?傳曰,允。
上在昌德宮。停常參·經筵。
成宗大王忌辰。
以備忘記,傳于兪命弘曰,嗚呼,眇予小子,叨承丕緖,三紀于玆矣。夙宵憂懼,不遑寧處,而惟其德薄,政多疵類,以致天怒於上,民怨於下,水旱之災,無處無之,驚愕之異,式月斯生,加以荒歉,今年尤酷,而杼柚枵然,若何賙濟?中夜撫枕,無以爲心。乃者陰虹貫月·貫日之變,疊出於一旬之內,未知何樣禍機,伏於冥冥之中,而天之降災,若是其諄複丁寧耶。噫,災不虛生,必有所召,則靜思厥咎,亶在不穀,一味懍惕,不知攸措也。惟天示警,本出仁愛,而爲人君者,若不反躬自省,則危亂隨至,可不懼哉?予當益盡修省之方,不懈對越之心,而亦豈無勅勵群工,交相儆戒之道乎?目今朝著之上,未聞寅協之風,職由於黨論之日甚,而黨論之日甚,莫非私意橫流之致,曷勝慨歎?咨爾大小臣僚,體察寡昧之憂畏,念國事之扤捏,割斷己私,恢張公道,精白一心,奉公率職,上答天譴,下解民困,是所望於卿等也。抑又惟念,白虹者,百殃之本,而至於貫月,其應不佳,綢繆之策,不可少忽,亦宜留念焉。
兪命弘,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
上在昌德宮。停常參·經筵。
下直,長連縣監柳亨運。
金弘楨啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
許玧啓曰,大司憲李廷謙,執義李頤晚,持平金東弼呈辭。掌令尹會未肅拜呈辭。掌令趙錫周,持平沈宅賢在外。今日以監察茶時之意,敢啓。傳曰,知道。
兪命弘,以禮曹言啓曰,關西江邊,別遣御史設科事,曾已定奪矣。設科吉日,令日官推擇,則來二月十二日,爲吉云,以此日設行事,分付,何如?傳曰,允。
又以尙衣院官員,以提調意啓曰,今此咸鏡監司封進咸興府戊子條進上獤鼠皮·中鼠皮,元數爲二十三令,則狀啓中,當以本數書塡,而二十之二字,今以三字誤書,奏御文字,事體重大,而有此不察之失,咸鏡監司尹德駿,推考,何如?傳曰,允。
又啓曰,延祥詩製述官,旣已抄啓,大提學姜鋧,待明朝牌招,以爲出韻科次之地,何如?傳曰,允。以上燼餘
義禁府啓曰,倫常罪人己陽·尙伊等,旣已拿來囚,依法例三省推鞫,何如?傳曰,允。
政院啓曰,倫常罪人己陽等三省推鞫事,命下矣。兩司城上所,牌招言送之意,敢啓。傳曰,知道。
又啓曰,倫常罪人己陽等三省推鞫事,命下矣。委官,何大臣進去乎?敢稟。傳曰,領相進去。
又啓曰,臣等於今月十七日,因陰虹貫月之變,敢以草草數語,略陳驚懼之意,而伏承聖批,以陳戒切至,予當留心爲敎,臣等圭復再三,竊不勝感祝,而亦庶冀天心底豫,災沴消弭矣。乃者貫日之變,又見於數日之後,臣等聚首驚愕,莫省所由。雖未能一言半辭,仰效芹曝之誠,而憂懼之忱,耿耿未已,責己之言,遽下此際,十行綸綍,辭旨懇惻,其憂勤惕勵之意,溢於言表,有足以回天怒而感人心者,臣等所欲申戒者,殿下已盡之矣。至於黨論之日甚,莫非私意橫流之致之敎,尤爲切中。今日之病,在廷大小臣僚,孰敢不精白一心,仰體聖意而然,而人君必建極於上,克盡蕩平之道而後,群下之公私可辨,朝著之寅協可期。惟殿下,凡於事務之間,毋尙虛文,動作之際,罔或過差,益愼喜怒之節,深思轉移之機,是臣等區區之望也。今此備忘,諄諄勤勤,逈出尋常,不可不頒示中外,俾曉聖上警惕之意,依求言例,自政府使之頒布,何如?傳曰,依啓。申戒之言,可不加意焉?
又啓曰,禁府郞廳,以委官意來言,方在辭職中,今日三省推鞫,不得開坐云矣。敢啓。傳曰,知道。
應敎李台佐,牌不進,依承傳罷職。
領議政崔錫鼎箚子。大槪,陰虹之異,警告非常,敢陳不職之罪,乞蒙譴罷事。入啓。答曰,省箚具悉卿懇。非常之災,疊見層生,驚懼之心,曷可形喩?今日致異,咎實在我,我當自省,可移於相,卿其須體予意,安心勿辭,速出視事,弘濟時艱。仍傳曰,遣史官傳諭。
吏曹參議李濟辭職上疏。入啓。答曰,省疏具悉。爾其勿辭,從速察職。
正言具萬理上疏。入啓。答曰,省疏具悉。所陳二條,令廟堂稟處,爾其勿辭,從速察職。
校理洪重休上疏。入啓。答曰,省疏具悉。疏語誠是,陳戒亦好,而至於關東量田,決不可行,處置之際,宜不摧抑等說,未知其得當也。爾其勿辭,從速察職。
上在昌德宮。停常參·經筵。
下直,提川縣監韓璛。
執義李頤晚啓曰,臣卽伏見校理洪重休疏本,則抉摘臣前疏中數句語,橫加侵斥,臣不勝瞿然,繼之以訝惑也。伊時諫臣之請推刑官,初以循例,而乃於八翼還囚之啓,遽以密地圖生四字,隱然揷入於行語間,以爲疑亂之計,及其引避也,始發行賂之說,結之以至此脗驗,其所爲言,一節甚於一節,勒成刑官恣意低昻之罪,其陷人手段,可謂巧且密矣。夫刑官之於罪囚,按覈爰書,陳稟減死者,前後何限?且啓覆時,因諸臣各陳所見,死囚之或傅生議者,亦非一二,而未嘗聞以此,歸咎於奏達之人也。今諫臣以萬萬不近之言,白地構捏,必欲欺誣天聽,則奸瞞之目,臣未知其過當也。至於宋廷奎,則其所罪狀者,皆不近理,而若其反接倒懸,施以治盜之刑云者,尤是人理之所必無者。諫臣之於廷奎,有何積怨,而忍爲此無倫絶悖之語,驅之於罔測之地也。雖街巷輿儓之賤,聞此莫不爲駭,則況身居言地者,寧顧法外之小嫌,終無一言之辨暴哉?惟其處置立落,則宜付之公議,故臣不欲冒當,而向臣疏中,旣陳此意,則今者儒臣,執此一款,以爲攻臣之欛柄者,誠可笑而不足辨也。至於諫臣之不閑文辭,世所共知,況於伊日傳啓之際,多有取笑之事,其不能自辦,受人指使,有不可掩者,臣所謂此輩二字,蓋指其潛藏敎唆之輩,而今重休,又何以替當,而深怒至於此哉?噫,諫臣醜誣之語,不但止於詬罵,而重休,或恕之以率爾,或歸之於有欠忠厚。若抑若扶,游辭捭闔,首尾徑庭,語欠別白,而獨於臣疏,摘出一二文字,責之以乘慍噴薄,惡言相當者,抑何意也?臣竊哂之。雖然,職在論思者,侵攻至此,則臣何敢自謂無失,而晏然仍冒於臺次乎?請命遞斥臣職。答曰,勿辭。
政院啓曰,大提學姜鋧,牌不進,推考傳旨,今方捧入,而延祥詩出韻科次,不可不及時擧行,大提學姜鋧,更爲牌招,何如?傳曰,允。
又啓曰,大提學姜鋧,再招不進,推考傳旨,今方捧入,而一日三牌,有傷事體,且有難安情勢,不可一向請牌。藝文提學崔錫恒,明日待開門牌招,以爲延祥詩出韻科次之地,何如?傳曰,允。
傳曰,召對爲之。
入侍,承旨金弘楨,玉堂沈壽賢·丁道復,假注書李彙晉,兼春秋韓在誨,史官洪啓迪,大司憲李廷謙亦爲入侍。
以校理洪重休牌不進罷職傳旨,傳曰,推考傳旨捧入。
三省罪人己陽·尙伊等,各刑問一次,不服。傳曰,推鞫姑罷。
掌令趙錫周辭職上疏。入啓。答曰,省疏具悉。疏陳之事,予當留意,而請寢復科,終難允兪,可以議處事,令廟堂稟處,爾其勿辭,上來察職。
副提學趙泰耉上疏。大槪,目見災異之非常,不勝憂懼之忱,敢陳愚見,以備財幸事。入啓。答曰,省疏具悉。災咎頻仍,危畏方切,今玆誡誨,亶出忠愛,予甚嘉尙,可不體念焉?疏中,以沁都經營事,附陳所懷,誠有意見,而此實國家大計,予志已決,但當堅持不撓而已也。折受事,匪久頒示,釐正事,曾已申飭,賊患之日漸熾盛,東民之詬辱道臣,俱極驚駭,令攸司稟處。
召對時,大司憲李廷謙啓曰,日昨諫臣之引避退待也,臣與同僚,相議請遞矣。伏見校理洪重休疏本,乃以委曲請遞,大加非斥,至謂之如許臺體,曾未之見也,臣看來,不勝瞿然之至。蓋事在可論,而遣辭過激,則嚴批之下,不宜摧折,而今其臺章,臚列罪狀,則殆無餘地,末梢勘律,則止於罷科,揆以臺例,旣甚謬戾,且其閨門黯昧之事,非所的知,而身自立證,多不近理,簡約自守之稱,世所共許,而極加汚衊,有駭物情,平允之論,決不可如是,豈可以寧激無渝,至謂之扶植也哉?臣之迷見,本來如此,故處置措語,儘有劑量,務爲得中之歸矣。今者儒臣之疏,反以一與一抑,斥之以矛盾,臣實未曉也。然其譏詆,不比尋常,則臣何敢自以爲是,而晏然於臺次乎?請命遞斥臣職。答曰,勿辭。
上在昌德宮。停常參·經筵。
金弘楨啓曰,備邊司郞廳,以大臣意來言,今日雖非日次,有稟定之事,來會賓廳云矣。敢啓。傳曰,引見。
又啓曰,禁府郞廳以委官意來言,今日三省推鞫,當爲開坐,而同義禁李墪身病,同義禁李健命,方在呈告中,不得備三員。二十八日國忌齋戒,二十九日國忌正日,三十日朔祭受香,初一日正朝相値,此五日,不得開坐云矣,敢啓。傳曰,知道。
又啓曰,今日大臣·備局堂上,有定奪事,來會賓廳,當有引見之擧,而大司憲李廷謙,執義李頤晚引避退待,掌令趙錫周,持平沈宅賢在外,持平金東弼,以掃墳事,受由出去,無他入侍之員,掌令尹會,卽爲牌招,何如?傳曰,允。
傳于金弘楨曰,大臣·備局堂上引見。
吏曹啓曰,承旨有闕,政事,取稟。
備邊司啓曰,江原監司宋廷奎拿問之代,今當差出,而本道方有均田之擧,時未了當,不可不另擇差送,堂下侍從中可合人,極擇備擬,何如?傳曰,允。
引見時,玉堂闕員,今日政竝差出事及居下殿最守令爲先差出事及黃海兵使閔涵今姑改差事,榻前下敎。
吏房承旨,以司謁啓曰,新除授江原監司李台佐,方在罷職中,且無加資之命,何以爲之?敢稟。傳曰,加資敍用。
校理洪重休上疏。大槪,旣有勿罷之恩,又有再招之命,惶感之極,祗詣闕下,而顧臣情病之外,又遭臺避之無限譏詆,不得不露章徑退,乞賜鐫斥,以謝人言,仍治臣違慢之罪,以肅朝綱事。入啓。答曰,省疏具悉。爾其勿辭,宜速察職。
右尹李晚成上疏。大槪,敢陳愚見,冀蒙財處事。入啓。答曰,省疏具悉。玆事利害,本非難知,有何確議之事也。
引見時,掌令尹會所啓,車莫男事,崔元立事。措辭竝見上上曰,勿煩。
又啓曰,頃日諫臣引避退待也,執義李頤晚,與江原監司宋廷奎,謂有中表兄弟之義,强爲引嫌,終不處置,旋卽陳疏伸辨,旣曰有親嫌,則反爲之營救,何哉?事之是非,姑舍勿論,初旣避事,末復冒嫌,擧措顚倒,聽聞爲駭,請執義李頤晚遞差。上曰,不允。
又啓曰,引嫌而退,當初處置,誠有意見,非斥之言,不必深嫌,請大司憲李廷謙出仕。上曰,依啓。
正言具萬理啓曰,請還收沈埈·崔守慶復科事。請減死定配罪人鄭八翼亟命還囚,與月心等一體鞫問,以嚴國法,以快人心。措辭竝見上上曰,勿煩。
又啓曰,日昨前獻納李允文之論劾江原監司宋廷奎也,啓避中臚列罪狀,罔有紀極,而以其所論貪汚不法事言之,則一則曰,前任州郡時,鳩聚銀貨,携歸斂散,有象胥貸出過百之貨,未卽償還,則今年仲春,使其悖子惡妾,領率關東郡邑邸人,躍入其家,剽奪大小家財,竝被攫去,卒使負債之人,至有雉頸之擧。一則曰,其在濟州時,土産珍奇,竝行搜括,謟事要津,以駿帽笠·貝器·貝纓,逐日贈遺。一則曰,及授本職也,人蔘減捧,寔出盛德,而封進之際,蔘體差小,則托以不合享上,蔘體差大,則諉之貽弊日後,初不稱量,而竝歸私橐,審藥蔘商俱在,焉可誣也?一則曰,衣資責出,本無前例,而錦紬木匹,輕價勒買,流來錢貨,越例散給,刻取奇羡,買貂悅妓,於京於外,皆有物主。如使廷奎,果有是事,則論其罪狀,不但罷職不敍而止,或非實狀,則廷奎官居上大夫之列,其在國體,不可置之黯黮之科,而終無辨覈之擧,請江原監司宋廷奎拿問覈處。上曰,依啓。以上朝報
引見時,錫鼎曰,頃日忠淸監司洪萬澤辭朝引見時,其所陳達本道安興·貢津·楊津三倉及雙樹山城,淸州別倉諸處軍餉米一半分賑事及賑廳米一萬石劃給本道,與上納大同米相授捧留補賑事也。軍餉雖重,前此已有出給補賑之例,且是糶糴斂散物,事當相半劃給,而賑廳米則未知本廳形勢之,如何?下詢于該廳堂上而處之,何如?寅燁曰,本道三倉米,各邑頻年受去,不卽輸納,目今餘儲,只是若干石。今又俵賑,誠爲重難,而道臣之請得,旣爲捄民,則亦不可聽施,或以三分之一,或以相半許給,似當矣。賑廳所儲,若有餘裕,本道民事,誠甚切急,則事當不計京倉形勢,依願劃給,而第聞湖西,秋間市直,入冬猶然,雖以此觀之,民間似不至萬分切急,一萬石之許給,終涉重難。或給折半,或給三千石,使之授以大同,捧留補賑,宜矣。錫鼎曰,道內尤甚邑,雖至三十之多,其中或有尤甚,或有差勝之處,若給五千石,則自本道,可以量宜分賑矣。鎭遠曰,臣於戊寅年監賑湖西時,得賑穀朝家劃給二萬石,而本道邑稠民繁,猶患不給。今若不備萬石,則分給各邑之際,必不能成樣,此數則不可減矣。嶺南別倉米,今方上來,京司可支用,一萬石依數許給,似好矣。寅燁曰,民間若如戊寅之急,則雖二萬石可也,而今年本道飢荒,不至於乙丙之慘,三倉米許令分賑,賑廳米,又給五千石,則通計穀數,必過二萬石。且各邑還上,盡爲收捧,則明春賑資,可以繼用矣。連年賑貸公穀之散在民間者漸多,此亦不可不慮矣。上曰,賑廳米,許給五千石,三倉米,亦許相半,可也。寅燁曰,頃於江都巡審時,以延平·德積等地設鎭事,已陳於書啓中,而已有設置之命矣。延平,卽與大阜相連,而今爲監牧官者,頗有才局云,使之陞僉使,仍兼牧官,德積則別擇可任者差送,何如?上曰,大阜則以監牧官,陞遷邊將,可也。德積則擇差以送,宜矣。
又啓曰,邊倅文武交差之窠,曾已抄啓,今當更爲加抄以啓矣。文武不可不擇送,必以侍從及可合人差送,而或値乏人之時,則或以罪過見廢之人擬差,似合事宜。唐宋竄謫之人,皆是官任,今雖不能如古例,而有罪見廢之人,間間差送於邊遠之地,恐無所妨,此則該曹量處而爲之,宜矣。上曰,交差之邑,更爲加抄而差送事,令該曹商量處之,好矣。
錫鼎曰,具萬理陳疏,請海西沿海尤甚邑田稅及詳定儲置米,各減數斗,今年條還上耗穀,劃給補賑矣。田稅則固不可輕易減捧,儲置米,或不無量減之道,而但聚立詳定之利,且無宿儲之穀,蠲除之後,若有窒礙之端,則亦涉難處,且詳定已行,雖微特減,比舊皆有減數矣。臺臣,目擊民隱,有所陳請,而此則似不當輕許,至於還耗,雖未知其闕數之幾何,而劃給補賑,似爲得宜,賑廳堂上入侍,下詢其便否,何如?寅燁曰,臺臣新從下土來,爲民陳疏,他道儲置米,亦有減捧之時,今此若干斗之特減,不至甚難,而第海西濱海六七邑,他餘諸郡,年事差勝。且詳定初頒,其間盈縮,未能灼知,先爲許減後,若不便則此亦難處,田稅大同,似難減除,而耗穀則近來已多劃給補賑之例,今亦勿論元數多寡,尤甚邑,折半許給,宜矣。上曰,詳定纔設,若許蠲減,則不無難處之端云者是矣。此則置之,耗穀折半許給,使補賑資,可也。
寅燁曰,趙相愚,以敎養官復設之意,陳達矣。近來文官漸夥,仕路甚窄,外方朝仕,求官上京,累年留滯,寒苦莫甚,誠爲可矜,而銓曹則必先擇差,例不得人人而調用,故未復職者常多,卽今雖設敎養官,未必得人,則反爲無益。臣意,諸道馬官中,優定文案,以郞官及諸職中可合人擇送,則典籍主簿等窠,次次移差,用人之路,比前稍廣,而任官之道,庶或不悖,就見在官職中,從便變通,則可矣,而至於新設,則似涉難便矣。錫鼎曰,寅燁所達馬官變通之言,誠爲便好。雖三四窠,其於收用文官之路,不爲無益,令廟堂參酌,定其窠數稟處,宜矣。上曰,依爲之。
鎭遠曰,摠戎廳屯軍,自釐正廳使之抄送成冊,將爲移定他役,以軍門餘穀,劃給摠廳,以備軍需保矣。厥後摠戎使金重器,論報以爲,本廳凋弊之中,屯軍若又罷定他役,則勢將渙散,屯田亦必廢棄云。旣歸釐正廳後,續續變通,殊非軍制一定之意,而本廳形勢,亦不可不念,屯軍還給本廳,何如?錫鼎曰,屯軍,良丁小而賤丁多,雖給外方,其於良役充定,似無所益,且本是屯軍,還給該廳,似宜矣。上曰,依爲之。以上備局謄錄
上曰,諸臣廉隅重而分義輕,牌不進之弊,每每申飭,而行公者小,雖以備局單子觀之,以病懸錄者居多,其在事體,誠爲未安,而何莫非紀綱解弛之致也。以一時情勢,或至三四年引嫌,如兪得一,長事違牌,不爲行公,不知前頭,又將幾許撕捱,其他違牌者,亦多有之,另加申飭,俾無如前之弊,可也。錫鼎曰,此是近來之弊習,所當申飭,而在前玉堂新除之官,無違牌之事,辭疏見却之後,例爲肅謝,而近日則輒皆違牌,此亦前所未有之事也。上曰,此事予欲言之,而未及矣。玉堂新除後,循例辭職,自政院還出給,則初牌卽出,乃是舊例,而近來則必再三違牌後,强爲出仕,此弊則近始有之矣。錫鼎曰,廉隅雖或難安,自上特爲開釋,或自下陳達人言之過當,則可以行公,而經年不出,誠爲過矣。君父有召,而情勢難安,則雖不得行公,承命詣闕,以伸分義,或退而陳章,亦無不可,而偃然違牌,誠甚未安,至於陳章徑退,則位卑臣僚,例不得爲之,而近來則如是紛然,今日下敎之意,書出擧條,各別申飭,宜矣。上曰,依爲之。此出庚寅年朝報
錫鼎曰,都監千摠李碩寬,以分養馬瘦瘠,有降資之命,而旣有降資,則例不得察任矣。臣聞李基夏之言,在前千別將,如有降資之事,則事多有陳白還收之時云。今此李碩寬,亦依前例還授,而使之仍察千摠之任,何如?上曰,依爲之。兵曹謄錄
有政。吏批,以姜銑爲都承旨,趙泰采爲司僕提調,趙泰耉爲司譯提調,金錫民爲居昌縣監,李墪爲司宰監提調,李世璡爲永昭殿參奉,李世瑾爲修撰,李台佐爲江原監司,李正臣爲副校理,洪廷弼爲文學,李海朝爲輔德。
上在昌德宮。停常參·經筵。
傳曰,史官一員待命,騎馬三匹,卜馬二匹立之。
吏批啓曰,守令多闕,政事,取稟。傳曰,過國忌後爲之。
副校理洪重休,牌不進,依承傳罷職。
上在昌德宮。停常參·經筵。
備邊司啓曰,南漢軍餉反庫,因守禦使閔鎭厚啓聞,前後府尹,旣已拿問査處矣。其條陳中,各庫落板腐朽之穀,與無面虛錄有間,故斛量作石,以待朝家處分云。此則依江都反庫時腐朽穀物例處之,宜當。還上蕩減,實爲近日弊政,自今定式,切勿蕩減,必爲徐徐畢捧云。軍餉曾無蕩減之事,而丙戌蠲減,出於曠蕩之特恩,今不當引而爲例,定式畢捧之請,互合事宜。大同米,旣已會錄於軍餉,今後申飭本府,毋踵前習,儲置米不足之時,則自惠廳,移給他邑餘米,而或有形勢之不得已者,報備局取用事,定式施行云。每年犒饋米,以大同米會錄軍餉中取用,東倉斛子,視他斛最小,似宜趁卽改造,而穀數大縮,不無難便之弊,姑俟朝家指揮云。諸倉斛子之不同,誠甚可駭,不可不趁速改造,使之齊一,以此分付爲宜。今番反庫後,執頉之數,止於二千四百餘石,實非始慮所到,而卽今事勢,有難督捧,寬限責徵,使之安保,逋欠之數,亦量宜蕩減,一如京倉例施行云。所論得宜,令本府問議于守禦使,隨其欠縮之多少,參酌定限,磨以歲月,以爲漸次充納之地,至於逋欠數爻,二千之穀,一倂還徵,其勢誠難,依京倉反庫例,一半特爲蕩減,一半使之徵納,以示朝家德意,而他餘事件,竝依啓聞施行,宜當。以此分付,何如?傳曰,允。
上在昌德宮。停常參·經筵。
府啓,車莫男事,崔元立事,執義李頤晩遞差事。措辭竝見上答曰,勿煩。
慶尙監司書目,密陽呈,以持平沈宅賢辭職上疏上送事。啓遞差。
政院啓曰,中樞府錄事來言,判府事徐文重,去夜身病猝重云,係是大臣病患,敢達。傳曰,遣御醫看病,連續書啓。
大殿·中宮殿·世子宮,政院·玉堂·二品以上·六曹·大司憲過歲問安。答曰,知道。
嬪宮,政院·玉堂過歲問安。答曰,知道。
江原都事書目,襄陽府使李宇謙,災傷差錯,爲先罷黜,其罪狀,令攸司稟處事。
左承旨李壄上疏。大槪,乞遞廚院副提調之任,以安微分事。入啓。遞差。
副校理李正臣上疏。入啓。答曰,省疏具悉。疏末陳戒,言甚切至,深用嘉尙,可不留心焉?他餘條陳事,令廟堂稟處,爾其勿辭,從速察職。
左參贊姜鋧辭職上疏。入啓。答曰,省疏具悉。卿之廉謹,予所稔聞,而今玆臺言,專出構誣,予實駭然也。於卿小無所嫌,安心勿辭,速出行公。
謝恩,校理鄭栻。
有政。吏批,以李濟爲承文正字,李冥爲刑曹佐郞,閔致龍爲□郞,申爲兵曹佐郞,任弘望爲左尹,崔商鳳爲典□主簿,魚有龜爲注書,鄭栻爲校理,李正臣爲副應敎,吳命恒爲持平,梁聖揆爲京畿都事,鄭檝□爲庇仁縣監,金始鑌爲新昌縣監,宋光林爲彦陽縣監,李□爲禮安縣監,金德基爲豐德府使,李□□爲順川郡守,李□晩爲洪川縣監,金□□爲新寧縣監,韓廷弼爲昆陽郡守,李森爲長湍府使,朴希顔爲□□察訪,李衡祥爲慶源府使,林世儉爲丹陽郡守,李時□爲鎭海縣監,李翼齡爲珍山郡守,李之張爲□原縣監,李弘規爲珍島郡守。日記廳郞廳李宜喆書。郞廳李重彬校正。
