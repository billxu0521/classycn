上在昌德宮。停常參·經筵。
下直,錦山郡守李衡祥。
朔祭親臨後,大殿·中殿,藥房·政院·玉堂·二品以上·六曹問安。答曰,罔極。
大殿·中殿,政院·玉堂·二品以上·六曹歲謁問安。答曰,罔極。
府啓,請金宇成更加拿致鉤問事。還收金起□減死定配之命事。措辭見上答曰,勿煩。
合啓,諫院無城上所,姑停。
備忘記,傳于吳始萬曰,今觀宣陵正朝祭獻官李瑞雨狀啓,則大王陵上莎臺石·屛風石·裳石·欄干石·魂遊石下,地排石縫合處,塗灰等處,竝皆脫落,石馬口吻折落,塗灰續成處,亦爲拆裂,葛條縛住云,看來不勝驚駭。國陵事體,至嚴且重,雖些少執頉之物,事係陵上,則本陵參奉,一一牒報該曹,趁卽修改,自是職分之當然,而今此執頉,不但若是其狼藉,而石物折落處,隱然塗灰拆裂之後,任自縛住,終始掩置,不爲報知之狀,誠極痛惡。前後參奉,竝拿鞫定罪,守僕等令攸司囚禁,嚴覈科斷,而陵上有頉之處,依例,政府以下,進去奉審後,稟處。
吳始萬,以禮曹言啓曰,宣陵兩陵上石物有頉處,因正朝祭獻官李瑞雨狀啓,本陵前後參奉拿鞫定罪事,命下矣。凡陵上有頉之處,當該參奉,一一報知於本曹,以爲趁卽奉審稟處之地,乃是職分內事,而本陵參奉,終始掩置,不爲論報,及其獻官狀聞之後,今始枚報,尤甚可駭。有頉處則當依傳敎,政府以下奉審後稟處,而本陵兩參奉,皆有拿鞫之命,陵寢重地,不可暫曠,差出假官,以爲守直之地,何如?傳曰,允。
傳于柳命賢曰,吏判疏批已下,卽爲牌招察任,俾無大政遷就之弊。
傳于金聲久曰,凡殺人及處絞罪人檢屍時,每以實因爲重,故必須明白懸錄啓聞,例也。今此江春監司睦林儒,罪人惡云等處絞事,馳啓,而別無實因懸錄之事,殊涉疏漏,推考。
以掌隷院決等,傳于金聲久曰,判決事朴鎭圭,出肅未久,旋尋辭單,其在事體,殊甚未便,推考。
傳于柳命賢曰,今觀漢城府老人歲饌啓目,故弼善鄭雷卿妻,不在其中,問于該府,果爲落漏,則元啓目中,付標書入事,分付。
傳于吳始萬曰,自誕日方物爲始,要鉤鎗五柄內三柄,長劍四柄內二柄,鐺把三柄內一柄,合六柄,依例以弓帒筒箇一部,恒式代捧事,分付該曹。
吏曹判書柳命天上疏。缺不得入錄答曰,省疏具悉卿懇。今玆新命,實循公議,卿其安心勿辭,從速行公。以上出燼餘日記
義禁府啓曰,宣陵前參奉李德齡·李,時任參奉鄭瓛·洪游敬等,拿鞫定罪事,傳旨啓下矣。李德齡·洪游敬,方待命於本府,卽爲拿囚,而李泰陵差祭,時未入來,鄭瓛,時在本陵入番云,依例發遣府羅將,拿來,何如?傳曰,允。出義禁府謄錄
司錄,以領左相意啓曰,今日親祭時,西班二品以上,進參於陪祭之班者,只是三人,其在分義,殊甚未便。無故不參人員,請竝推考,以爲警責之地,何如?傳曰,允。出議政府謄錄
上在昌德宮。停常參·經筵。
下直,靈巖郡守趙脩。
都摠府啓曰,今日入直軍士中日習射,請出標信。傳曰,知道。
吳始萬啓曰,事變假注書柳以復兒子患拘忌之疾,勢難出入於近密之地,姑爲改差,他假注書差出,何如?傳曰,允。
以閔震炯爲事變假注書。
府前啓,金宇成事,金起門事。措辭見上答曰,勿煩。
合啓,諫院無城上所,姑停。
傳于姜鋧曰,史局重地,連以兼春秋入直爲日已久,事之未安,莫此爲甚。奉敎李寅燁,以牌不進,纔已罷職,令該曹別兼春秋,以無故人,卽爲啓下,以爲斯速完薦之地。出燼餘日記
上在昌德宮。停常參·經筵。
金聲久啓曰,事變假注書閔震炯,時無職名,付軍職,冠帶常仕,何如?傳曰,允。
姜鋧啓曰,左副承旨李萬元,今日不爲仕進,陳疏到院,觀其措語,則其子自昨患拘忌之疾,身旣犯染,勢難行公云。原疏不能捧入,而出納之地,不可久曠,合有變通之道,何以爲之?敢稟。傳曰,改差。
姜鋧,以吏兵曹言啓曰,祿都目政事,來初四日爲之之意,敢啓。傳曰,知道。
金聲久,以備邊司言啓曰,中江開市,例在於二月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
又以備邊司言啓曰,龍岡·赤筒仍革曲折,依判付,一一考出,則癸亥宣諭御史權持別單書啓,回啓,時以爲,赤筒堤堰,在於咸從·龍岡之間,爲兩邑民人蒙利之地,曾前自管餉設屯,而設卽罷,自宮家累度折受,而亦皆啓聞出給,到今他宮家之又爲設庄,有乖於前後□判下之意,小民呼冤,勢所必至。特爲出給,似不可已,則赤筒革罷之代,令該宮望呈劃給事,判下矣。其後三月十三日,自本司行關本道,赤筒貯水灌漑及筒下蒙利民畓結數,別定剛明官,使之摘奸,則其後累度牒報,故九月十三日,大臣·備局堂上引見入侍時,以左議政閔鼎重所啓,赤筒灌漑,旣不能遠及,筒下民田蒙利不多,旣已再三査問,知其實狀,仍屬明善公主房之意,分付內司矣。今此前平安監司民瘼變通狀啓中以爲,筒下民畓,多至四百餘石,自古貯水,使民蒙利云爾,則與其時大臣所啓,如是相左。當初摘奸時所報,不爲爽實,則今此龍岡縣民人等呼冤,又何至於此極乎?民畓多少,更爲査問於本道,然後可以稟處。以此分付新監司處,巡歷時親自摘奸,急速啓聞,何如?傳曰,允。
又以備邊司郞廳,以左議政意啓曰,近來國綱解弛,朝家禁令,人不畏戢,誠極寒心。闕門之外,禁界之內,嚴禁痘疫事,榻前啓達,分付該府各部矣。今聞闕外近處,有痘患之家,而不爲黜送,極以爲駭,招致該府郞廳,使之摘發,則卽者來言,丹鳳門外一處,宣仁門外一處,果有痘患,卽爲黜送云。常時不爲嚴禁之狀,據此可知,當該部官,拿問處之,以爲懲戢之地,何如?傳曰,允。
傳于金聲久曰,大臣·備局堂上引見。
金聲久,以義禁府言啓曰,刑曹罪人斗任,還送禁府處置事,下敎矣。斗任卽爲移囚後,依前三省推鞫之意,敢啓。傳曰,知道。
又啓曰,三省罪人斗任推鞫事,命下矣。委官,何大臣進去乎?敢稟。傳曰,左相進去。
又啓曰,三省罪人斗任推鞫事,命下矣。兩司城上所牌招言送之意,敢啓。傳曰,知道。
宣陵奉審,右議政金德遠,左參贊沈梓,戶曹判書吳始復,禮曹參判睦昌明等書啓,臣等進詣宣陵,詳細奉審,則大王陵上莎臺石·屛風石·裳石·欄干石,面面縫合塗灰處及魂遊石下地排石縫合塗灰處,多有脫落處,王后陵上欄干石及地臺石縫合塗灰處,魂遊石下地排石塗灰處,庫庫脫落,此則趁解凍,修改爲當,而王后陵上左邊第一馬石口鼻,全體折破,右邊石馬頭,自耳以下尺量,則二尺四寸,以此尺數,比准於折破馬頭,則口鼻折傷處,恰爲七寸,而自前元無折破石片,故以油灰付接於折破處,仍作口鼻之樣,所接油灰,年久成隙,將有墜落之形,不得已有此葛條縛住之事。蓋聞年老陵卒之言,壬辰兵亂時,有此石馬之折破云。流傳之言,雖難盡信,丙子以後,春秋道臣之奉審,前後中使之摘奸,非止一再,而禮曹所在文書,本無此陵石馬執頉修改之事,以此推之,則其爲折破,似在久遠,而至今因循,誠未曉其故。仍念石馬傷處,不至大段,則因舊琢成,自有前例,此則不然,口鼻全體之破折,幾滿一尺,實無因舊琢成之勢,而付接油灰,假借成樣,不但所見之未安,稍久輒落之患,勢所難免。反復思量,無他修改之善策,姑待日後登對時,稟裁,何如?傳于吳始萬曰,宣陵奉審大臣以下引見。以上出燼餘日記
備邊司啓曰,本司武郞廳李奎成,丙寅年七月郞廳啓下,丁卯四月遭母喪,己巳九月又爲啓下,通計前後仕,則勤仕已滿十五朔,依近例,六品遷轉,何如?傳曰,允。出備局謄錄
庚午正月初三日巳時,上御熙政堂。大臣·備局堂上引見入侍時,領議政權大運,左議政睦來善,行兵曹判書閔黯,吏曹判書柳命天,刑曹判書尹以濟,兵曹參判李鏶,吏曹參判權愈,大司成李鳳徵,右副承旨金聲久,司諫金邦杰,持平金一夔,校理李玄祚,假注書鄭思孝·閔震炯,記事官成碩夔·朴徵晩。來善曰,聖候若何?上曰,無事矣。來善曰,元子氣候,若何?上曰,連爲無事矣。來善曰,元子前日所患,近無復發之漸,似去根,極可幸矣。上曰,今過四十餘日,而無復發之漸,似去根矣。來善曰,自上至誠圖治,宵旰憂勤,伏聞近來,雖夜至三更,猶酬應公事云,聖體恐或有致傷之患。臣待罪保護之地,區區所懷,敢此仰達。上曰,藥房都提調憂慮陳達,當留念焉。上曰,斗柄回寅,品物維新,人事亦當體此,去舊從新,而人主一心,萬化之原,在上之人,所宜建極乎上,表率群下,此則予當惕念,而上下交修之道,亦有望於臣隣。頃日備忘,意非偶然,須體此意,終始惟一,則庶可以有爲矣。夫朝廷者,四方之表準,朝廷正而百官正,百官正而四方正。曩時朝論,三分五裂,務樹黨與,徒逞己私,以致壞亂,此誠可戒者也。昔唐高宗,問張公藝九世同居之由,公藝書進百忍字。凡齊家與爲國,事雖不同,至於和協則成,乖異則敗,一也。雖有一時嫌怨,交相飭勵容忍,勿以排擊爲事,惟以和協爲務。書曰,民惟邦本,本固邦寧。又曰,夏暑雨,小民惟曰怨恣,冬祁寒,小民亦惟曰怨咨。爲國之道,豈外於懷保小民哉?必須實德下究,然後民可以乂安。當此發陽之辰,草木群生,擧有欣欣樂生之意,而哀我小民,獨未蒙惠澤,則保民之策,尤今日之急務,而所當廣求者也。入侍諸臣,各陳所懷,可也。來善曰,頃下御札,飭勵群工,而今日戒誨,又爲切至,不啻若慈父之敎子。臣等雖無狀,敢不思所以仰體聖意,裨補萬一哉?本固邦寧,聖敎至當,若不保民,則何以爲國乎?懷保之策,惟在於宣布德澤,德澤浹洽,則民生可保,而國家可安矣。頃者親策湖堂之日,以崇儉約,節財用,薄稅斂三條爲題,苟能務盡此三件事,則於爲國乎,何有?大運曰,薄斂之本,在於節用,節用之本,在於崇儉,此雖三條,其實則互因,實是爲治之要道,而且於館學儒生策試之日,又以逸字爲問,此又其三條之本也。若能無逸而行此三事,則君人之要道,於是盡矣。聖明旣已灼知,而形諸文字,臣無容更達矣。來善曰,古聖有言曰,一言足以興邦。聖上三言,豈不足以興邦乎?黯曰,今此聖敎中,交相容忍,務爲和協等語,至矣盡矣。在昔宋臣殿上爭論,及至退朝,不失和氣,先儒譬之於如推車子,此所謂和而不同者也。若只務其不相乖異,隨事容忍,則是所謂雷同,亦非朝廷之福也。上曰,吾所謂忍,非徒事容忍苟爲和同之謂也,而欲使臣隣,容忍嫌怨,務歸和協之意也。黯曰,至於民瘼,則臣騃不曉事,忝叨至此,尋常憂念,卽今生民之困,最在於身役之偏重。三代後,唐之租庸調法最好,我國則不然,軍丁處收其身布,以濟經費,當初制法,已失古意。況國初則朝臣外,人皆爲兵,卽今則各項名目,俱是免役之類,祗將殘民,以充軍役,父子兄弟,三四人一家之內,一年所納之布,多至十數疋,奈之何民不窮困,而流離也?近來冒屬忠義,査定軍役者,欲塞一分簽丁之弊,而再査三査,頉下過半,在忠義則好矣,而摠而論之,未免爲偏枯之政也。三軍門今不可猝革。兵曹收布,以補國用,亦不可廢也。目今內而諸各司,外而監兵統水營各守令,皆有名目,收其番布,以資其用,各有用處,雖不可一倂革罷,計其所入,量其所用,稍加減損,使之充定軍役,則庶可爲一分實惠矣。上曰,所達之言,不無意見,令廟堂稟處,可也。出擧條命天曰,臣才識薄劣,保民之策,雖不可輕議,而都下之民,則貢物旣已復舊,氷丁之價,亦許不捧,至於關東·兩西,亦皆有減役之事,而三南則獨未蒙惠,此豈一視之意乎?臣之愚意,三南收米,若許減捧一結二三斗,則此雖些少,亦可以爲惠於民,而均視朝家之德意矣。大運曰,西路則以勅行疊到之故,朝家別有顧恤之擧,而三南則勅使過去後,例爲分定雜物,其數頗多,雖或以奴婢身貢除給,而便是抑賣,不足以爲惠,誠未免不均矣。臣在謫時,略聞則當初大同設立時,各邑儲置米,數多則量減大同事,有事目云,雖未知果有此事目,而儲置之米,其數旣多,則減捧大同,似無不可矣。聲久曰,臣居在嶺南,詳知此事。各邑儲置米,其數甚多,官吏或稱以改色,出給民間,反貽民害。其間又不無夤緣出入,歸於私用者,自朝家若參酌減捧,則豈不爲惠於民乎?來善曰,宣惠廳留庫之數及外方遺在之數,通計則殆過二十餘萬石,量宜減捧,似當矣。上曰,令廟堂商議稟處,可也。愈曰,卽今民弊,實由於軍門之太多而然,旣設之軍門,猝難罷革,懷保小民之道,反復思之,實難善策,而安民之本,在於守令之得人,守令必須擇差,宜矣。邦杰曰,守令必擇,然後民間疾苦可知。擇守令外,似無善策矣。一虁曰,懷保小民之策,諸臣旣已備陳,小臣無別樣意見,而擇守令,似爲急務矣。玄祚曰,諸臣所達之言,皆有意見,自上宜可採用,而其中擇守令之言,尤似好矣。臣新經北路,北路守令,多以武臣差送,武臣所去之邑,則民弊尤甚矣。鳳徵曰,文臣不必勝於武臣,而文臣雖是貪吏,只是自取,武臣非但自取,又爲賂遺,故侵漁民生之弊,尤甚矣。上曰,文臣雖似勝於武臣,而然在於擇人,不在於文武矣。上曰,監司之職,承流宣化,綱紀一道,朝廷雖有美政,而監司不能善爲奉行,則實惠未及於民,至於殿最,必務盡公明之心,然後可得黜陟之宜,其爲責任,豈不重哉?朝家每於擬差之時,所當極選,而近來則不然,勿論才之能否,若陞堂上之後,則循例擬差,有若閑漫職任者然,殊甚不當,監司可合人,自廟堂抄啓。且生民休戚,係於守令之賢否,銓曹必思爲官擇人之道,各別擇差事,申飭,可也。黯曰,銓官雖欲擇差守令,而都目政則例以在職者,循序調遷,故實難別樣擇差,必擇初仕,然後仕路淸,仕路淸則守令自可得人矣。上曰,吏曹堂上,親承傳敎,各別擇差,可也。出擧條上曰,武臣中,將來可任將帥者,自備局抄啓,而不必多人,抄若干人,宜矣。大運曰,金爾樞方爲肅川府使,臣見其爲人,實合擢用矣。黯曰,金爾樞外貌與家門雖可用,姑無歷試之效。凡取人不可以外貌斷定,詳知其才,然後擢用,宜矣。上曰,武之宣傳,卽文之玉堂,曾在宣廟朝,必身長八尺,然後差除者,意非偶然。前頭都目政,宣傳官必擇差,可也。且禁軍將營將,爲任甚重,擇差,可也。鏶曰,一自萬科之後,兩班子孫,皆以業武爲羞恥事,以此武士乏人益甚。在前柳赫然陳達榻前,兩班子弟,設廳勸武,故多有奬勸之效。近來武士中,有名稱者,率皆其時勸武軍官中人也。今亦復爲設廳,以爲各別勸武地,宜矣。上曰,人臣效忠,文武無異,而近來武科榜目中,絶無兩班子孫得參者,士族之不事武業,於此可知。依所啓,設廳勸武,可也。出擧條大運曰,今此歲首,有老人食物題給之事,此實聖朝盛典也。故參判臣李延年之母,年今九十一歲,延年官至二品,而以出繼之故,不得推恩封爵云。曾聞南天斗之母,年至九十餘,而天斗亦年至七十餘,故自朝家特爲封爵其母,追贈其父。前郡守呂儆之母,亦以年過九十餘,竝與其夫而蒙恩。今此延年之母,年過九十,而延年曾經侍從,致位卿列,延年之兄,亦年過七十,其在朝家優老之典,宜與南天斗·呂儆之父母,一體施恩,故敢此仰達。上曰,李延年之母,則付該曹,特爲封夫人,其生父亦從子職,追贈,可也。出擧條大運曰,臣頃見統營虞候報狀,則申汝哲病勢極重,有若不得生還者然,故臣於伊日榻前,有所陳達,自上下詢實病與否,而臣率爾仰對,終至遞改矣。纔因臺啓,旣已還收其遞差之命,到今思之,則虞候所報,實是欺瞞,其罪似不可置之矣。來善曰,臺諫以申汝哲還收事論啓時,亦宜竝論虞候瞞報之罪,而終無一言,臣早欲陳達而未果,今者無端旣發,敢此仰達。上曰,前者金世翊爲統制使時有身病,虞候以其病狀枚報,則其時臺諫,竝論虞候矣。今此虞候之張皇病狀,瞞報朝廷,殊甚無嚴,罷職,可也。出擧條上曰,殲厥渠魁,脅從罔治,此誠格言也。近來臺啓不無過激之論,以李時宰所論之啓言之,以拔身錫胄之門爲罪案,此外無他罪狀擧論之事,凡出入錫胄家之人,盡爲罪之,則人人無自安之心。且武士處身,與文官自別,錫胄多年秉權,武士孰不趨附乎?其中最爲親密者,宜爲分輕重罪之,而泛然相親者,竝爲論罪,事甚不當。今日兩司之臣入侍,故下敎矣。來善曰,聖敎至當矣。黯曰,武士與文臣有別,錫胄家出入之人,若盡爲論罪,則事甚不當,聖敎至此,武士聞之,孰不感泣乎?大運曰,平安士人李斗光,以孝廟·顯廟·明聖王后·仁敬王后行狀·誌文改撰事上疏,啓下備局矣。宋時烈·金錫胄之誣筆,不可仍存永爲幽宮之藏,外議多以爲改之爲宜矣。來善曰,豈可使誣筆仍存,而永傳於千萬世乎?改之宜當,而誌文改藏一事,誠爲重難,商議以處,可矣。命天曰,行狀則固宜改之,而誌文則埋安陵所,故事體尤重,似難輕議矣。愈曰,觀其誌文,則與常時誌文之體大異,其時撰出者,必欲售其胸臆,至載討逆之事,此豈可載於誌文者乎?其誌文似不當仍存矣。上曰,行狀則旣是誣筆,決不可仍存,而誌文則埋安陵所,故事體至重,何以則合宜耶?大運曰,舊誌文仍存,而新誌文又爲埋安,則何如?命天曰,事體至重,不可倉卒處之,問于儒臣,博考古例而爲之,似宜矣。上曰,行狀則改撰,而誌文則令該曹問于儒臣,稟處,可也。出擧條上曰,盧以益疏意,待領相出仕後議定事,曾有傳敎矣。何以處之,則合宜耶?大運曰,前日箚中,略陳所見,而事體至重且大,豈可以老臣昏謬之見,有所斷定乎?二品以上及三司諸臣,聚集而博詢處之,似好矣。來善曰,臣於頃日箚子中,旣以博詢之意,陳達矣。蓋史冊之言,雖家人父子間,不得相傳,而未知尹義濟何以傳說,至播於嶺外儒生之耳?甚可怪駭。頃者招問尹夏濟時,夏濟亦以爲聞之云,則其言之不爲虛誣,益可知矣。此言旣播,而終不辨明,仍存於史冊,則臣子痛迫之情,容有極乎?若考見而無其實,則足以破其疑惑,若或有之,則不可不改,而事體甚重,二品以上·三司及在外大臣處,竝爲詢問而處之,似好矣。大運曰,似宜考出,明日處之,而此路一開,則慮或有後弊,博詢群議而處之,似好矣。上曰,史冊所載,雖家人父子間,不得相傳,而旣登疏章,傳播之後,則不可不辨明,政院知悉,以無故日,二品以上·三司諸臣牌招,聚會賓廳收議,而收議之後,遣史官詢問于在外原任大臣,而稟處,可也。出擧條來善曰,今當獻歲發春,萬物咸亨之日,顧恤民生之擧,宜無所不用其極,而至於獄囚,則尤宜軫念,俾無怨枉,然後可以導迎和氣,區區所懷,敢此仰達。臣聞外方獄囚,或有十餘年未決者,八道皆然云。蓋獄囚事係重大,則道臣與守令,不欲擔當處決,故自致遷延,誠可寒心矣。聞都承旨柳命賢之言,則命賢爲全羅監司時,自上以外方滯囚速決事,下諭諸道,命賢以久遠重囚,多有情犯之可疑者,道臣不敢擅裁,別條陳啓聞後,自上斷決,則宜當之意,稟啓蒙允,故別定道內剛明官,罪囚文案,詳爲考閱,如有一分可恕之端,一毫可疑之處,則使之付籤,同議於監營,而自監營商確,條列啓聞,則自上特爲處分,放釋者殆二十人,而辭連蒙放者,竝計則至於五十名之多云,此誠深得治獄之體也。今亦依此例,令各道監司別定剛明官,久遠重囚文案,斯速明覈,條列啓聞,以備睿斷,則此實召和之一端矣。上曰,令諸道監司別定剛明官,久遠重囚文案,斯速明覈,條列啓聞,以爲稟處之地,可也。出擧條來善曰,南漢軍餉元數,不過十餘萬石,而近來散在民間,不能收拾,未捧之數,多至八萬餘石,事極寒心。故上年臣陳達於榻前,分付守禦使,釐正其數,而上年年事稍稔,故前留庫及新捧,竝計限五萬石收捧事,定奪矣。問于留守,則所捧之數,新舊竝計四萬四千四百三十九石云,未准之數,猶至五千餘石,而今已歲翻,民力罄竭,似當停捧矣。上曰,未准之數,不至甚多,依所啓停捧,可也。出擧條來善曰,近來國弊民怨,實由於軍門之太多,而旣成之軍門,雖不可猝然革罷,兵制之事,曾有定式,故四軍門稱以待年,子支保之類,至於四千二百八十九名之多,似當有變通之道矣。各軍門軍兵之闕額,當以其子支保之類,隨闕充定,而有頉之代,則使各邑別得他閑丁充定,而使不得下手於待年閑丁,守令何以別得閑丁,而充定乎?曾因南九萬所達,有所變通,罷其待年置簿之規云矣。其後復因將臣所達,仍用前規云,臣取考各軍門待年案,則訓局一千三百十一名,摠戎廳八百四十名,禁衛營五百四十五名,御營廳京閑丁一百三十九名,鄕閑丁一千五百五十四名,而唯摠戎廳,還給各邑,使之定役云。今若不爲變通此弊,則民生何以奠安,而各邑何以支堪乎?黯曰,禁衛營則待年閑丁,年十一歲者甚少,年滿者則固已隨闕代定,而大臣所達如此,依此擧行矣。以濟曰,本廳軍兵子支,分屬他役,則其勢不能支持,故有此待年之規矣。革罷之後,軍兵擧皆稱冤,故臣受任之後,有所陳達,仍復前規,而年滿十一歲者,則固已充定空保矣。來善曰,臣言亦非一切革罷此規之意也。今後則各軍門有頉之代,以其待年閑丁,推移充定,而戶首有闕,則或以保人陞定,保人之代,則以待年閑丁充定,勿令守令,別得閑丁而充定,則歲抄閑丁,可以隨得隨定,而白骨徵布,隣族被侵之弊,自可以漸除矣。上曰,大臣之言誠是,依所啓施行,可也。出擧條來善曰,頃年以冒屬忠義事,設廳行査,至於三年之久,而其時堂郞,不能盡職,當汰而不汰者有之,不當汰而汰者亦有之。以此呼冤者甚多,其弊罔有紀極,故丁卯年更査後,抄出冒屬忠義,可以分揀者,三千四百二十名,成冊移送於禁衛營,則卽當以分揀之意,行會各道,而其時兵曹判書李師命以爲,分揀忠義,或自訴冤,或各邑守令論報,然後可以頉下,終不以分揀之意行會,故三年番布,竝皆徵捧,以致朝家之德澤,不得下究,誠極寒心。問于兵曹判書閔黯,則以爲該吏不爲報知其曲折,因循以過云,禁衛營定役徵布之類,三千四百二十名及兵曹次知平安道及咸鏡道冒屬忠義,當爲分揀者,一千一百三十二名,竝爲分揀除布之意,行會各道,俾無呼冤之弊,宜矣。黯曰,其中或有未及査覈者,當爲畢査,而行會矣。上曰,取考文書,卽爲分揀知委,可也。出擧條來善曰,備局回啓公事,必有司堂上專爲主管,而近來有司堂上,連爲出入於三司侍從,故回啓公事,率多遷就矣。卽今有司堂上中,柳命賢練習事務,凡可回啓,其所計畫,率合事宜,俾無弊端,而方以都承旨不得察有司之任,都承旨姑爲改差,使之專察備局之任,何如?上曰,都承旨姑爲改差,可也。出榻敎上曰,武臣之旣經閫帥者,則多不以弓馬爲事,武臣以弓馬拔身,而不事弓馬,事甚不當。前者朔試射時,禹瑞圭優中居首,故特爲賜馬,以示勸奬之意矣。今後武臣堂上朔試射時,未滿四中者罷職事,定式施行,可也。出擧條來善曰,近來朝臣每品中,擬望之人,其數不多,至於三司,則尤甚苟簡。卽今槐院·成均參下,多有積滯,其中四五人,別爲陞出六品調用似當,故敢此仰達。上曰,令廟堂抄啓可也。出擧條黯曰,禁府罪人崔斗齡·宋殷繼等納招內,銀子私用事,旣已承服,而其用處,不爲直告。以獄體言之,用銀事旣已承服,則不必窮問其用處,一向請刑,亦似不當,姑爲參酌定配。金廷益罪狀,與斗齡等有間,參酌徒配,何如?上曰,奸狀已露,不必一向刑推,斗齡·殷繼則定配,金廷益徒配,可也。出擧條以濟曰,斗任獄事,曾有後日登對時稟處之敎,故敢達矣。上曰,以文案觀之,萬吉窮兇極惡,無如李翔,其用意叵則。李翔終若得生,則失刑亦莫大矣。斗任雖不服,李翔萬無可生之理矣。大運曰,翔之所爲,窮兇極惡,若得生則必失湖西人心,決不可不殺矣。來善曰,頃日收議時,右相以爲,斗任獄事究竟後,李翔可決云,故尙此遷延,而臣意,則以爲斗任之服不服,不係於李翔之生死矣。以濟曰,斗任當初諺書呈狀中,證成蒸獄一款,聞知之狀,受刑六次,終始發明,而其脫衰變吉,呈狀監營之事,不能隱諱。呈狀監營,卽證成蒸獄之事,則此是承服,自刑曹更無推覈之事矣。上曰,斗任移送禁府,可也。出擧條黯曰,禁衛營所屬關西捉虎軍革罷事,頃因大臣陳達,問議於本兵事,命下矣。蓋其設立本意,西路軍兵,借屬於禁營,以爲訓鍊學習之地。以利害言之,則無保之軍,寄食於禁營,一害也,十哨爲一番,添一番而緩其上番之限,一益也,利害相半,而欲令西軍,學習軍制,亦有意見,大臣以煩聽聞爲言,其慮遠矣。以本營餘保,充其軍額,捉虎軍上番之軍,革罷似當矣。上曰,依爲之。出擧條上曰,近來諸道方物鳥銃,其鐵甚薄,易致折裂之患。方物鳥銃旣如是,則外方軍器鳥銃,推此可知,該曹各別申飭,可也。出擧條黯曰,李師命折受趙䃏家,自管理廳買得空基數十間,仍爲折入於金錫胄家,及管理廳移屬備局後,又自忠翊府買得,建置廨舍庫間,忠翊府移屬本曹後,禁軍廳軍器,亦爲移置矣。今者趙䃏旣雪逆名,其孫還推其家,似當出給。當初忠翊府所給銀貨及廨舍,今朝空失,且禁軍輪回入直於闕內,出直則旣無所歸,別將·番將官,常與管下禁軍,無相會之事,標下軍亦無入直之所,散處其家,軍裝實無可置處,新設卜馬軍,又當如此,事甚虛疎。今此籍沒家舍中,一所劃給之意,問于廟堂,則大臣亦以爲然,敢此仰達。上曰,依爲之。出擧條上曰,頃日諸道方物中,環刀體長,不合軍器,故此後則一依軍門環刀打造事,傳敎矣。日者禮曹方物次知書吏,來到差備微稟曰,如偃月刀者,謂之環刀,而常時所佩劍,則例稱長劍云,故傳敎中環刀,以長劍改付標啓下矣。更爲詳察,則如偃月刀者,謂之長劍,而常時所佩劍,則宜稱環刀,其書吏之言誤矣。書吏不能詳知,而如是誤達,殊甚可駭,令攸司各別治罪,付標處抹去可也。出擧條一夔啓曰,臣於統制使申汝哲還收之啓,旣已隨參蒙允,而其時報狀虞候,則不爲竝論矣。今者大臣陳達其瞞報之罪,至於罷職,而乃以臺官之置而不論爲非,臣之當論不論之失著矣,何敢晏然仍冒於臺席乎?請命遞斥臣職。上曰,勿辭。聲久曰,持平金一夔,再啓煩瀆,退待物論矣。上曰,知道。邦杰啓曰,金錫衍極邊遠竄事。上曰,勿煩。大運曰,使錫衍留在輦轂之下,實非保全之道,特允臺啓,似爲得宜矣。上曰,罪非不重,而參酌處分,意有所在,故不爲允從矣。邦杰啓曰,大丘營將李時宰,兇門拔身之狀,聖敎丁寧,今不當更論,而時宰除授本職之後,憑依公幹,濟其私事,侵虐軍民,罔有紀極。南來之人,無不傳說,請大丘營將李時宰,罷職不敍。上曰,勿煩。邦杰啓曰,司宰僉正申命羲,爲人麤悍,手段奸猾,曾治關西兩郡,專事剝割,以爲善事肥己之資,及授本職,擧措駭怪,人皆嗤點,請司宰僉正申命羲罷職。上曰,臺官旣以爽實引避,此非一向爭執之事,勿煩。出燼餘日記
庚午正月初三日戌時,上御熙政堂,宣陵奉審大臣以下引見入侍時,右議政金德遠,左參贊沈梓,戶曹判書吳始復,禮曹參判睦昌明,承旨吳始萬,假注書鄭思孝,記事官成碩夔·朴徵晩。德遠曰,歲後日氣甚寒,聖體若何?上曰,無事矣。德遠曰,元子氣候,一樣安寧乎?上曰,連爲無事矣。德遠曰,臣承命與諸堂上,進詣宣陵奉審後,形止已盡於書啓中,蓋石物縫合塗灰剝落處,則趁解凍修改宜當,而至於王后陵上石馬,則折破者,幾滿尺許,實無仍舊琢成之勢,而塗以油灰,付接依樣,則不但所見之未安,稍久輒落之患,勢所難免。改造之外,似無他策,而事體重大,問于大臣而處之,似可矣。上曰,曾前寧陵石物,則仍舊琢成,英陵魂遊石,則改造安排,仍舊與改造,俱有前例。陵上事體雖重,此則不可不改造,分付該曹,問于諸大臣稟處,而石物縫合油灰剝落處,解凍後卽爲修改,可也。出燼餘日記
上在昌德宮。停常參·經筵。
辰時,日暈兩珥,暈上有背,色內赤外靑。
睦林一,以弘文館言啓曰,本館上番校理李玄祚,以三省推鞫問事郞廳,晝仕出去,上番他無推移入直之員,不得已以下番,姑陞入直之意,敢啓。傳曰,知道。
有政。吏批,判書柳命天服制,參判權愈病,參議沈檀進,左承旨姜鋧進。兵批,行判書閔黯進,參判李鏶進,參議金進,參知姜銑預儀進,右副承旨金聲久進。
吏批啓曰,判書柳命天服制,參判權愈病不來,小臣獨政未安,何以爲之?敢稟。傳曰,只出緊任。
吏批,以權珪爲右承旨,鄭來祥爲副校理,許慄爲司評,李東根爲兵曹佐郞,李玄祚爲兼中學敎授。以都承旨望單子,傳曰,申厚載除授。
兵批,以兪夏益爲知中樞,李相勛爲副摠管,南崙爲都摠經歷,金戡爲宣傳官,柳命賢爲上護軍,李萬元爲大護軍,閔震炯爲司正。統制使申汝哲仍任事承傳。
金聲久啓曰,小臣三省推鞫坐起進去,下直。傳曰,知道。
掌令金元燮·宋光璧啓曰,持平金一夔,引嫌而退。只仍圖遞之統帥,不論瞞報之虞候,揆以臺體,未免疏漏,請持平金一夔遞差。答曰,依啓。
金聲久啓曰,日勢已暮,推鞫姑罷之意,敢啓。傳曰,知道。
睦林一啓曰,吏曹郞廳來言,臺諫有闕,政事,何以爲之?取稟。傳曰,明明日爲之。以上出燼餘日記
上在昌德宮。停常參·經筵。
事變假注書閔震炯服制,代以朴涏爲之。
傳于權珪曰,召對爲之。
傳于吳始萬曰,謝恩兼陳奏奏請正使東平君引見。
金聲久啓曰,小臣三省推鞫進去,下直。傳曰,知道。
金聲久,以鞫廳言啓曰,罪人斗任變服呈狀,證成蒸獄之情節,不爲直招,殊極可駭,請刑推。傳曰,變衰着吉,呈狀營門,便是立證於蒸獄,而詐稱全然不言,不爲遲晩納招之狀,誠極痛駭,各別嚴刑得情。
金聲久,以鞫廳言啓曰,罪人斗任蒸母之獄,以女立證之情節,忍杖不服,誠極痛駭,請加刑。傳曰,依啓。
金聲久,以鞫廳言啓曰,罪人斗任以女立證,蒸獄誣成之情節,旣已承服,依法例結案取招,照律處斷,何如?傳曰,依啓。
權珪,以禮曹言啓曰,去十一月十八日,大司憲李玄逸留待,引見入侍時所啓,崇奬節義,蓋扶植世道之意,故自上未嘗不軫念于此,而當庚申誣獄之日,故判書吳挺昌之冤死也,其妻鄭氏,與子婦柳氏,俱爲自死,誠可矜慘。至於柳氏,靑年喪夫,孝事舅姑,及其舅死,棺槨衣衾,皆自措置,斂其舅屍,然後與其姑從容就死,其至行人皆稱美,合有旌表之道,故敢此仰達。上曰,今聞所達之言,俱極可尙,令該曹稟處事,命下矣。鄭氏絶痛所天之冤死,決意自盡,已是前史之罕有,其子婦柳氏,喪夫之後,事舅姑益盡其誠,遭禍之日,治斂具身自經紀,固非年少婦人之所能辦得者,而斂畢自縊,就死從容,其節行之卓異,世皆稱美,當此崇奬節義,扶植綱常之日,俱不可無旌表之擧,而係是恩典,臣曹不敢擅便,上裁何如?傳曰,特爲竝旌閭。
權珪,以禮曹言啓曰,自誕日方物爲始,要鉤鎗五柄內三柄,長劍四柄內二柄,鐺把三柄內一柄,合六柄,依例每一柄,以弓帒筒介一部,恒式代捧事,分付該曹事,命下矣。三名日方物中,長劍·要鉤鎗·鐺把,已令代捧者外,卽今封進之數,多少不同,代捧之數,有難定爲恒式,不得已三名日各道封進物件,別單書入,以爲付標啓下後,定式分付之意,敢啓。傳曰,正朝方物中鎗劍·钂把等物,代捧之數,依前判付施行,其餘則依付標分付,可也。
掌令金元燮·宋光璧啓曰,金宇成事,金起門事。措語竝見上答曰,勿煩。
東平君杭上疏,伏以臣昨到平山,得聞父病猝劇,蒼黃疾馳,先到城外,而顧臣無肖,猥忝使命,觸事憒憒,徒切惶愧矣。文字執頉,出於意外,罰及聖躬,貽辱實大。呈文爭辨,事理當然,而彼中事情,視昔有異,吹毛求訾,唯務苛劇,非徒無益,恐或生怒,趑趄未果,終至含默而退歸,罪戾山積,萬殞難贖,席藁俟譴,不敢晏然復命。伏乞聖明,亟治臣罪,不勝幸甚。謹昧死以聞。答曰,省疏具悉卿懇。於卿別無所失,卿其安心勿待罪,從速入來。以上出燼餘日記
義禁府啓曰,以咸鏡監司啓本,刑曹粘目,前坡知僉使李筬,移本府處置事,允下矣。李筬以所江僉使,時在任所,依例發遣府書吏拿來,何如?傳曰,允。出義禁府謄錄
政院啓曰,前坡知僉使李筬拿來事,命下矣。交代後拿來之意,敢啓。傳曰,知道。出兵曹謄錄
庚午正月初五日未時,上御熙政堂,謝恩兼陳奏奏請正使引見入侍時,正使東平君杭,承旨睦林一,假注書鄭思孝,兼春秋成碩夔·朴徵晩。上曰,無事往返,誠爲多幸矣。杭曰,伏蒙聖恩,無事往返,而緣臣奉使無狀,辱及聖躬,而拘於事勢,不得彌縫而歸來,日夜惶隕,臣罪萬死。上曰,以意慮所不及之事,執頉生梗,至於罰金,而然不能彌縫,事勢所使,卿有何不安之嫌乎?杭曰,中路聞父病甚重,蒼黃疾馳,先到城外,故副使·書狀則未及復命,臣獨先復命,惶悚惶悚。上曰,病患猝重,予亦慮念不弛矣。卿之先爲復命,事勢固然矣。杭曰,臣之父病,甚爲危重,幸賴聖恩如天,連遣御醫,兼給藥物,使之調治,今則不得生道云,惶隕感泣,不知所達矣。遂退出。出燼餘日記
上在昌德宮。停常參·經筵。
下直,唐津縣監吳始謙。
藥房都提調睦來善,副提調姜鋧啓曰,歲序易邁,孝思殿春享,只隔一日,伏想聖孝感時追慕之慟,益復罔極,伏未審聖體,若何?仍伏念數日來寒嚴猝劇,若於此時,自上冒夜將事,則致傷之患,理所必至。臣等待罪保護之重地,不勝仰慮之至。臣來善頃於登對之時,伏承春享親行之敎,而到今酷寒至此,伏切憂悶。且帝王之孝,不必在於區區親行小節,勉抑至情,許令攝行,以盡愼疾之道,千萬幸甚,敢來問安,竝此仰稟。答曰,知道。日月遄邁,奄値履端,感時哀慕,益復罔極。莫重大祭,決難攝行,卿等勿以爲慮。
藥房再啓曰,臣等伏見啓辭之批,莫重大祭,決難攝行爲敎,而元日祀事,旣已親行之後,値此折綿之寒,强違臣等之請,雖出於孝思之罔極,而冒夜將事,若或有致傷之患,則仰惟慈聖在天之靈,惟疾之憂,當復如何?臣等誠意淺薄,未蒙允兪,誠不勝悶迫之至。且況前頭,將有郊外動駕之擧,尤切憂慮,敢此煩瀆,更加三思,快從攝行之請,以副群下之望,不勝幸甚。敢此仰稟。答曰,卿等之請至此,抑情勉從焉。
傳于權珪曰,今此崇善君之喪,出於意外,驚愕悲悼,無以爲懷。令該曹禮葬等事,卽速擧行,而各司官員,躬親進排,俾無未盡之端,祿俸亦爲限三年仍給,以表予意。
權珪啓曰,當日爲政事,命下矣。與停朝市相値,不得開政之意,敢啓。傳曰,知道。
吳始萬啓曰,事變假注書朴涏,時無職名,付軍職,冠帶常仕,何如?傳曰,允。
傳于睦林一曰,長生殿內棺板一部,卽爲擇送于內需司事,分付。
傳于睦林一曰,各色匹段七疋,送于崇善君家事,言于該曹。
權珪,以禮曹言啓曰,取考五禮儀,則王子·公翁主之喪,有擧哀之禮,而乙丑八月,貞明公主之喪,自上方在衰絰之中,啓稟不爲磨鍊矣。今此崇善君之喪,出於國恤三年之內,擧哀一款,依此不爲磨鍊之意,敢啓。傳曰,知道。
又以禮曹言啓曰,今正月初三日宣陵奉審大臣以下引見入侍時,以令該曹問于諸大臣稟處事,傳敎矣。議于大臣,則領議政權大運以爲,臣伏見宣陵奉審大臣以下書啓,則王妃陵上石馬一隻口鼻折傷,幾至一尺,仍舊琢成,其勢無由,油灰付接,似出於不獲已,意外大亂之後,未遑改造,爲此苟艱之擧耶?今若復以油灰補接,稍久輒落,後亦難免,陵上事體雖重,在今之道,依聖敎改造之外,難容別議,伏惟上裁。左議政睦來善以爲,伏見宣陵奉審大臣書啓,則王妃陵上石馬一隻折破者,改造當否,請詢於他大臣,而有此收議之敎。臣竊伏念,凡係陵寢之事,至嚴且重,固難輕議,而石馬口鼻折破之處,旣無仍舊琢成之勢,而塗以油灰,付接依樣,則莫重陵上象設之物,非但所見未安,其在儀度,亦涉欠缺。依前已行之例,改造之外,恐無他道,伏惟上裁。領中樞府事鄭載嵩,領敦寧府事趙師錫,行判中樞府事呂聖齊在外,不得收議。大臣之意如此,上裁,何如?傳曰,改造安排,可也。
權珪,以成均館官員,以知館事意啓曰,今正月初七日,儒生上旬輪次,當爲設行,而春享大祭齊戒相値,不得爲之,今月內無故日退行之意,敢啓。傳曰,知道。
本院啓曰,臣等卽伏聞廚院下吏所傳之言,因崇善君之喪,有五日素膳,別爲封進之敎云。此雖出於聖上悲悼惻怛之情,而至於五日行素,事旣太過,亦非愼疾之道,伏願參情酌禮,毋爲過中之歸,不勝幸甚。臣等無任憂慮之忱,敢此仰達。答曰,今此下敎,一從舊例,而爾等之請如此,封進三日素膳,宜矣。
權珪,以禮曹言啓曰,宣陵王后陵上石馬一隻有頉處,因大臣獻議,改造安排事,命下矣。令繕工監別定監役官,急速浮石,役軍則令京畿量宜題給,安排吉日及告由等事,臨時推擇擧行之意,敢啓。傳曰,知道。
金聲久,以備邊司言啓曰,方面可合及六品陞遷之人等,抄選以入,而將才則有更稟定奪之事,姑待後日登對之意,敢啓。傳曰,知道。
掌令金元燮·宋光璧啓曰,金宇成事,金起門事。措語見上答曰,勿煩。以上出燼餘日記
上在昌德宮。停常參·經筵。
權珪啓曰,來十一日,文臣殿講日次,取稟。傳曰,爲之。
又以吏曹言啓曰,今此春享大祭,永寧殿初獻官全城君濬,亞獻官臨昌君焜,終獻官晉平君澤,宗廟亞獻官靈愼君瀅,永昭殿初獻官東平尉鄭載崙,俱遭服制,勢難受香云。旣經誓戒肄儀之後,故皆不犯染,則雖遭服制,許多祭官,斷無推移之道,竝令受香之意,敢啓。傳曰,知道。
又啓曰,永寧殿薦俎官兵曹參知姜銑,纔遭服制,而獻官中,遭服制人員,旣已淸齊,故仍爲受香事,已爲定奪矣。薦俎官姜銑,亦爲一體受香之意,敢啓。傳曰,知道。
又啓曰,今正月初三日,大臣·備局堂上入侍時,以盧以益上疏,無故日二品以上三司諸臣牌招,聚會賓廳收議事,下敎矣。來初九日,乃是無故日也。以此日待開門,牌招會議之意,敢啓。傳曰,知道。
傳于權珪曰,史官三員待命,騎馬九匹立之。以上出燼餘日記
上在昌德宮。停常參·經筵。
下直,慶興府使閔暹。
備忘記,傳于吳始萬曰,今下弓矢,慶興府使閔暹處給送。
藥房都提調睦來善,左副承旨吳始萬啓曰,日月流邁,春享奄過,伏想孝思罔極之痛,益復難抑,連日酷寒之餘,伏未審聖體若何?臣等不勝憂慮之至,敢來問安。答曰,罔極。別無所傷矣。
睦林一,以備邊司言啓曰,今正月初三日,大臣·備局堂上入侍時,以兵曹判書閔黯所啓,軍布減損事,令廟堂稟處事,命下矣。卽今中外萬民之愁苦,專在於身役之偏重,而閑遊之輩,太半免役,良民之役,名色各端,每當括丁之時,不得丁壯,則輒以兒弱,充補闕額,以致下民殘氓之一家所收,或至十數疋。朝家非不知此弊,而已設之軍門,不可猝然罷革,已痼之流俗,亦難猝變,相與講究,不得善策矣。諸各司及監兵統水營各官守令之私自收布之類,曾前亦已査定軍役,而尙有餘數,則計其用數,稍加減損,汰定軍兵之闕額,似爲一分之惠。以此査問各司及諸道監兵統水營各官,處之,何如?傳曰,依啓。
又以備邊司言啓曰,以北道旱田給災事,因本司覆啓,傳曰,此與他道有異,從容商確變通可也事,命下矣。年分事目中,旱田之不許給災,蓋慮虛實相蒙之弊,若以不得再耕,有所變通,則山郡早寒之地,不能再耕者,非獨咸鏡一路而已,必將紛紜煩請,田災一款,決不可輕易擧論,而第念六鎭·三·甲,非但旱田之不得再耕,又無水田耕食之利,近來蔘禁極嚴,居民等生理甚艱,此則似當有別樣顧恤之道,只三·甲六鎭旱田給災事,年分事目中擧論之意,該曹及咸鏡監司處,分付,何如?傳曰,依啓。
司諫金邦杰,掌令金元燮·宋光璧啓曰,閔鼎重按律處斷事。措辭見上答曰,勿煩。
司諫金邦杰啓曰,請金錫衍,極邊遠竄事。措辭見上答曰,勿煩。
掌令金元燮·宋光璧啓曰,金宇成事,金起門事。措辭竝見上館儒之許赴館試者,必得三百圈點,蓋國朝令典也。不足者不可加,已準者不可減,而去秋館試時,掌務官權大臨,任自加點,使點數不准者,冒赴得參,其蔑法不公甚矣。請掌務官前學正權大臨拿問定罪,其時大司成,亦難免疏漏不察之失,請禮曹參判睦昌明,從重推考。冒赴得參儒生,亦令本館査出拔榜。答曰,不允。拿問及推考事,依啓。拔榜事,令該曹稟處。
睦林一啓曰,拔榜事,令該曹稟處事,命下矣。臺諫方以拔榜論啓,該曹不得分付之意,敢啓。傳曰,知道。以上燼餘日記
上在昌德宮。停常參·經筵。
權珪啓曰,左議政睦來善,右議政金德遠,行副司直金宇亨,禮曹判書李觀徵,副護軍盧錠·李世選·崔錫鼎,左尹權說,牌招不進矣,敢啓。傳曰,知道。
金聲久,以義禁府言啓曰,前成均館學正權大臨,拿問定罪事,傳旨啓下矣。權大臨時在慶尙道寧海地本家云,依例發遣府羅將,拿來,何如?傳曰,允。
權珪啓曰,今日爲政事,命下矣。都承旨申厚載陳疏,吏批政廳,臣珪,當以代房進去,而與政官有姻家相避。左承旨姜鋧遭服制,左副承旨吳始萬,兵批政廳當爲進去,同副承旨睦林一亦與政官有相避。吏批政廳,何承旨進去乎?敢稟。傳曰,吏兵批兼進。
又啓曰,兼春秋之代直史局,已極苟簡,而戶曹兼春秋洪慶先,兵曹兼春秋任胤元,俱以迎接都監郞廳,逐日仕直,刑曹兼春秋成碩夔,以史事收議事,在外大臣處進去。禮曹兼春秋金夏瑞,姑以上番改付標,而明日當以誌文改撰,問議於儒臣事,寧海地出去,無故者只有判校任以道,工曹兼春秋朴徵晩二人,上下番及預備,無以推移,禮曹兼春秋金夏世,兵曹兼春秋任胤元,姑爲減下,其代今日政,以無故人差下,使之察任,何如?傳曰,允。
傳于金聲久曰,頃日湖堂被抄人製述時,三人在外,一人有病故,不得應製,在外人入來後,卽爲稟達,而有病之人,亦待其差病,一時來參之意,政院知悉擧行。
有政。吏批,判書柳命天服制,參判權愈進,參議沈檀進,左副承旨吳始萬進。兵批,判書閔黯進,參判李鏶習陳進,參議金進,參知姜銑服制,左副承旨吳始萬進。
吏批,以尹鼎和爲持平,李玄祚爲吏曹佐郞,柳命賢爲工曹參判,南垕爲司成,李玄紀爲禮曹參議,殷夢相爲奉常副奉事,李玄祚爲兼漢學敎授,洪受禹爲學正,李萬材·李東根爲兼春秋。
兵批,以金夢良爲同中樞,鄭河爲僉中樞,崔先泰爲所江僉使,金一夔爲副司直,朴涏爲司正。
吏批啓曰,新除授梁山郡守洪璛呈狀內,老父今年七十歲,決無離側遠赴之勢云。親年七十,勿敍三百里外,自是法例。梁山郡守洪璛,改差,何如?傳曰,允。
吳始萬,以兵曹言啓曰,禁衛營旗手李廷植·金後成等進告內,今月初六日闕門已閉後,見一男子,從敦化門東邊水門,橫入闕內,故捕捉以來云。推問則稱以忠義廳雇立軍士私奴太善爲名,而傳食次,出外入去,則闕門已閉,恐被闕直之罪,從水門潛入。勿論其曲折,事極驚駭,令攸司囚禁推問,依律處置,何如?傳曰,允。
又以兵曹言啓曰,今正月初八日,幼學兪相稱名人,自宣仁門入來,差備門外擊錚,事極駭愕。令攸司囚禁治罪,同門守門將宋㷞,常時不能禁斷雜人,以致闌入,亦難免其責,推考,何如?傳曰,允。
備忘記,傳于吳始萬曰,騎蒭五中人兼司僕盧尙賢,直赴殿試。
領議政權大運啓曰,臣大運承牌來詣賓廳,而左右相皆以病不得來參,其在事體,臣不可獨參。今姑罷出,以待兩相無故之日,會議,何如?傳曰,旣已來會,仍爲獻議,而左右相處,遣史官問議。
傳于金聲久曰,使臣疏批已下之後,不卽復命,未知其由,此意問啓。
金聲久,以禮曹言啓曰,今冬日氣暄暖,江氷終不堅凝,立春之後,餘存氷片,漸至消融,故藏氷之役,一日爲急。不計厚薄,勿論尺數,惟以積藏爲務,而片片殘碎之氷塊,隨得伐取,前頭供上時,勢難准尺進排,而向消之氷片,雖已積置,消融之患,必倍於常年,十分撙節之意,申飭本庫宜當。且西氷庫各梗所報內,今番藏氷時,募軍不足,各梗給價,比常年優數題給,而氷片貿得之數,倍多於前。故當初磨鍊價米,盡用之後,四梗加給之米,多至四百七十五石云。取考前例,則曾在庚戌年間,藏氷加給之米,有自賑廳題給之規,今亦依此例,令常平倉稟處,何如?傳曰,允。
吳始萬,以兵曹言啓曰,康熙二十三年甲子九月初一日,備局啓目,驛女嫁公私賤所生男女,依己酉事目,從母許良,而旣爲良人,則與驛女嫁良夫所生無異。依弘治受敎,男爲驛吏,女則勿爲屬驛事,定式施行矣。今己巳十二月十三日己酉事目,從母許良之法,旣已革罷,則依康熙十八年三月十九日啓下事目,驛女嫁公私賤所生,以驛奴婢錄案,至於驛奴之良竝所産,應爲驛奴婢,而男陞爲驛吏,女陞爲驛女者,亦依康熙十八年己未正月初三日啓下事目,竝皆勿施,一從舊法施行,何如?傳曰,允。
持平金文夏啓曰,臣以無似,待罪言責,非止一再,而病難自力,呈告常多。頃忝薇垣,重被筵臣之非斥,思之至今,餘悸未已,不意迺者,誤恩復加,臣固當感激異數,奔走供職之不暇,而第臣以齒舌中人,揚揚復出,勢有難安者,封章乞免,蓋非獲已,而見阻喉司,徒切悶縮。且臣於日昨,慘遭功制,以致稽謝,而揆以分義,一倍惶霣。今玆嚴召之下,黽勉出肅,而顧臣於合啓之論,意見不無差異者。夫鼎重擅弄威權,流禍搢紳之罪,固已殿下之所洞燭,國人之所共憤,而當初酌處,旣出寬假之典,則仍置栫棘,使之自斃,亦或不害於聖上仁厚之德也。臣之愚見如是,當此公議方張之時,豈敢一刻仍冒於臺席乎?請命遞斥臣職。答曰,勿辭。
獻納李國芳啓曰,譾劣如臣,猥蒙洪造,曾前忝竊,率多言地,而罪積尸素,報蔑絲毫,而頃年憲席,妄陳避辭,言不適時,慘被辱斥,辭不達意,反承嚴旨,顚頓狼狽,遠補嶺邑,曲荷仁覆,生還故土,而瘴疾沈痼,危症輒發,屛伏窮鄕,自分棄物。不意新除諫職之命,遽出夢寐之外,驚惶感激,卽當趨謝恩命,病蟄之身,無路自致,縣道陳情,邦有新禁。淹留多日,駄疾入來,瀝血封章,見阻喉地,經年稽謝,罪極逋慢,情勢悶蹙,席藁俟譴,今玆嚴召之下,不得不扶舁出肅,而臣又有所難安者。曾在南州,以奴婢身貢未納,方在越等中,亦何敢晏然供職,而伏見合啓措語,則閔鼎重臚列許多罪狀,固難容貸,而但臣意,則不能無少異者,向者諸臣討罪時,不先論執者,已有差別,而絶塞栫棘,亦足以嚴國法,不害爲寬大酌處之道。今此加律,竊恐有欠於聖明好生之大德也。臣之愚滯之見,亦難苟同,請命遞斥臣職。答曰,勿辭。
金聲久啓曰,持平金文夏,獻納李國芳,再啓煩瀆,退待物論矣。傳曰,知道。
司諫金邦杰,掌令金元燮·宋光璧啓曰,今此兩司合啓之請,實循一國公共之議,則前後參此論,連此啓者,亦豈有私惡於罪人哉?大抵大臣之意,常在於寬緩,臺閣之論,必主於峻激。寬緩峻激,蓋嘗不同,而所謂寬緩之意,亦非以其人爲無罪。其罪爲當宥,則公議所在,斷亦可見,而一自諫院長官,相繼引嫌之後,近來爲臺官者,惟事逡巡,至以自斃有別等,苟且之言,紛紜規避,自以爲得計,其媕婀骫骳之習,已足可羞,而臣等俱以疲劣,不能激揚風采,歧論橫生,公議不張,以致於不可收拾之地,則亦安敢苟冒臺席,爲揚揚論事計哉?請命遞斥臣等之職。答曰,勿辭。
領議政權大運啓曰,以臣大運啓辭,有旣已來會,仍爲獻議之敎,故二品以上及三司諸臣,竝爲聚會收議,則行工曹判書吳挺緯以爲,聖祖被誣,果若人言,則腐心痛骨,莫此爲甚,爲臣子者,惟當咸請考閱,以辨其虛實。史事之重,有不暇論,伏惟上裁。行兵曹判書閔黯以爲,紀實之書,誣聖之語,果如草野所陳,則凡爲臣子,疇不痛心?有無間考出破疑,似不可已,史事尙嚴秘,意有所在,則因難的之言,考極秘之書,實涉重大,惟在聖明酌處。左參贊沈梓,判尹李宇鼎,戶曹判書吳始復等以爲,秘史中,孝廟被誣之事,果如儒疏所陳,則臣子痛迫之心,曷有其極?第此事所係,至重且大,因一儒生傳聞之語,考出秘史,實關日後無窮之弊,惟在聖明十分愼重,熟講酌處,俾無後世之議。右參贊閔宗道以爲,事有所疑,則考出實錄,自是國朝常行之例。今此嶺儒所陳,語關聖祖,則何可諉之於史書之嚴秘,而因仍掩覆,置諸疑信之間,而終莫之考乎?此而置之,則不但有傷於義理,抑恐貽譏於後世。臣之愚意,考出實錄,以破疑惑,斷不可已。吏曹判書柳命天以爲,今此盧以益所陳實錄措語,雖未知十分眞的,旣有此說之後,終不辨白,以訛傳訛,書諸野史,擩於衆口,則其何以自解於天下後世乎?誣衊之言,或及於聖祖,則誠臣子所共痛迫,考史之有關於後弊,亦不暇計也。臣意考出實錄,明知其說之虛實,以破中外之疑惑,斷不可已也。行司直尹深,刑曹判書尹以濟,刑曹參判鄭重徽等以爲,金石秘藏之史,故事典章外,未有考見者,雖父子間不得相傳,嚴秘如此,實有意在。今因鄕曲儒生之言,遽爾考出,實關日後無窮之弊,不可輕議,而第念其所云云之說,旣已騰諸章奏,則似不容因循掩置。參酌輕重,俾無後世指議,惟在聖上裁處。同知事李旰,行副護軍姜萬碩等以爲,事旣發覺,考出宜當。行副護軍權儔,同知事金夢良,行副護軍李相勛等以爲,如此重大之事,非如臣等無識武夫之所可與議,惟在聖明博採群議,參酌處之,伏惟上裁。右尹朴相馨以爲,實錄中,孝廟誣衊之事,果如儒疏所陳,則臣子痛迫之心,曷有其極?第史冊嚴秘,父子不得相傳。尹義濟所謂誣上之語,旣未知的指何說,而盧以益疏中云云之說,從何得聞耶?因一鄕儒傳聞之語,考出金石秘藏,至重且大,惟在聖明十分愼重,熟講酌處,但無後世之議。戶曹參判李玄錫以爲,據流傳之言,考見史冊,雖曰事體不當,而儻令聖祖之被誣,果如言者之所云,則此乃臣子之至痛,豈容他慮而不爲之急急洗滌耶?第尹夏濟政院所對之語以爲,其兄義濟槪言史冊中,有誣上之語云,而史冊嚴秘,不爲詳說,雖以父子兄弟之間,實未知其文字說話之如何云,義濟所謂誣上之語,旣未知的指何說,則盧以益疏中云云之說,未知從何得聞也。況戊午嶺儒陳疏時,以此說入疏末,而其時多士,以語出傳聞削去云,伊時則義濟尙在,言根可質,而猶且愼重如此,今於言根旣沒之後,乃以十年前多士削去之說,至考莫重秘史,未知何如也。且夏濟,以義濟之親弟,旣不得明有所聞於當時云爾,則只憑以益之傳聞,遽爾考史,恐未合於事宜,伏惟上裁。吏曹參判權愈以爲,誣聖之說,國人之所共痛心,緣臣子之心,則詳考秘史,得有無之實,而削正誣筆,然後可以快一邦之視聽。以古今史法,則極嚴且秘,筆削必俟後賢,父子不得相傳者,意義至深長。若隨聞隨考,則雖出於一時群情,終必啓後世無窮之弊,如臣淺見,固難權衡於此。第伏念聖祖承統,以次以德,實協萬世通義,而明白光正,設有懷邪反覆之臣,故欲誣溷聖德,決知其無可得,以因緣生一言,今乃有云云之說,至煩草野之疏,而言根似在旣骨之史臣,臣未知秘史,果有是說,而史臣,果曾詳見之耶?抑私相傳說,轉輾生節耶?雖不敢輕必其無,亦難決定其有,臣於此駭惑滋甚焉。夫近似之言,雖出傳聞,猶可傾信,而千不近萬不似之說,終不足以取信,臣之愚意,盧以益所云,若果有的可信之證,則宜亟考正,以快群心矣,若無的可信之端,則寧勿輕動,以存史法,伏惟上裁。禮曹參判睦昌明以爲,列聖實錄秘藏之後,除非國朝典章,曾無考出之規。今此考見之擧,事體至重,不敢輕議,而聖祖被誣之說,出於草野之疏,臣不知所流聞者,果是眞的,而旣有此言之後,不可無辨白之道,一番考見,無則破疑,有則改撰,亦無所妨。惟在聖明酌處,俾無後議。工曹參判柳命賢以爲,史藏文字,至嚴且秘,伊時史臣之所傳於家庭者,語意果何如,而以常情推之,則今此盧以益之所聞,實未知其十分眞的,然毋論虛實,旣有此說之後,爲今日臣子之道,決不可置諸疑信之間,而終不有一番處分。臣之妄意,許令史閣考出,亦似無妨,惟在聖明酌處。司諫金邦杰以爲,今此聖祖受誣之說,蓋出於故史臣尹義濟之口,則固非塗聽塗說之比,而轉輾騰播,國人疑惑,臣子痛迫之情,惟當汲汲考出,以審其虛實,何暇計其史事之重不重哉?臣嘗按宋乘,隆祐太后謂高宗曰,宣仁太后之賢,古今母后,未有其比,奸臣肆爲謗誣,國史尙未刪定,吾意在天之靈,不無望於帝也,高宗竦然,令范沖重修神宗·哲宗實錄,沖乃爲神宗考異,明示去取,又爲哲宗辨誣錄。由是二史得其正,此實已事之明證也。史事雖曰甚秘,而所重有在焉,使義濟而妄言之,則已矣,若或有彷彿於國人之所疑,則豈可仍存誣筆,使聖祖盛德,受汚於千百載之下乎?臣愚竊以爲,考出實錄,恐不可已,伏惟上裁。掌令金元燮以爲,史事甚秘,家人父子,固不可相傳,然今此儒生,請雪聖祖誣謗之疏,旣出於轉輾相傳,國言謄藉之後,則其在臣子痛迫之情,何忍不爲之辨明乎?而況辨誣謗改錄,曾有宋朝故事,又不可諉之秘史,仍存誣筆,使聖祖受汚於千百載之下也。有則當改,無則亦足以破國人之疑,命史館考出實錄,恐不可已。臣之謬見如此,伏惟上裁。掌令宋光璧以爲,以儒生盧以益之疏,有賓廳會議之敎,議者或云史事甚重,不可考出,或云聖祖受誣尤重,史筆反輕。所謂金重於羽者,豈一鈞金,與一輿羽之謂哉?史事雖重,視聖祖受誣,則輕重自別。臣意則以爲,不可不考出實錄,以破國人之疑惑也。臣之謬見如此,伏惟上裁。副校理鄭來祥,修撰李日翼,副修撰李泰龜等以爲,盧以益疏中以爲,史冊誣上之語,尹義濟見而傳之,至擧受誣之事,而頃者尹夏濟政院所對之語,則以爲,其兄槪言史冊中有誣語云,而史記嚴秘,不爲詳說,雖以父子兄弟之間,實未知其文字說話之如何云。夫夏濟以義濟親弟,猶且聽瑩於義濟未死之前,而以益以嶺外遐蹤,乃反詳聞於義濟旣死之後,其亦異矣。以事勢推之,則以益之言,似是出於傳聞,據一人傳聞之言,考見秘史,創前古所無之事,啓日後難言之弊,恐或有損於國體,伏惟上裁。臣大運當初得見盧以益疏,其誣聖祖之言,實不勝驚痛之至,一番考見實錄,以雪當時之憤,且破日後之疑,爲人臣子者,孰無是心,而第因一鄕儒未眞的之言,輕考秘史,創開無前之擧,其在事體,至爲重大,前日箚陳之意,蓋出於此也。卽今群議,互有異同,老昏之見,亦難膠守,執兩端而用中,惟在聖明之酌處,伏惟上裁。傳曰,姑待在外大臣收議之齊到,而量處焉。
記事官金夏臣書啓,臣承命往諭于議政府左議政睦來善,則以爲,臣狗馬之疾,極其危苦,未赴召命,不勝惶恐,冒死陳箚,方俟嚴譴矣。不意史官以史事問議事,傳宣聖旨,臣尤不勝驚悚之至。臣於前日,以考閱秘史,事體雖重,果有誣及聖祖之語,則其在臣子痛迫之情,不可仍以置之,而如此重事,不可不博詢群議,二品以上三司諸臣處,下詢以處之意,旣陳膚淺之見。且於頃日登對時,又承下問,在外大臣處,竝爲詢問之意,有所仰對,則今承明問,何容更議?至於參酌當否,折衷群言,非在下者所敢容議,伏惟上裁云矣。敢啓。傳曰,知道。
又書啓,臣承命往諭于議政府右議政金德遠,則以爲,臣身病猝谻,未赴召命,冒死陳箚,方在惶蹙俟罪之中,不意史官傳宣聖旨,有此問議之命,臣尤不勝悚縮之至。秘史中說話,雖父子間,不得相傳者,國法至嚴,而聖祖受誣之說,初出於十年前作故之人,竟謄於遐外一儒生之疏,誠如說者之言,則今日在廷之臣,孰不欲考見實錄,以辨虛實之爲快,而但念玆事事體至爲重大,與循例故事之考出,萬萬不同,不但爲千古所無之擧,抑亦啓日後無窮之弊。況一考之後,言若爽實,則其爲國體之損傷,擧措之顚錯,莫此爲甚,故臣曾與首相聯名進箚,略陳愼重之意。到今詢問之下,無容別議,惟望聖明,深思熟慮,廣詢博訪,使無前莫大之擧,務爲至當之歸云矣。敢啓。傳曰,知道。
假注書朴涏啓曰,臣承命馳往于廣州地,領中樞府事鄭載嵩所住處問議,則以爲,臣疾病危篤,久在垂死之中矣,纔遭女子之喪,病勢添劇,委頓牀席,食飮全廢,眞元盡脫,坐臥須人,痰塞而思慮昏迷,喉閉而言語不通,已作未冷之殭尸,只俟朝夕之就盡,精神氣力,決無論列可否,構出文字之望,聖問之下,不能仰對,罪合萬殞,伏地惶恐,不知所達云矣。敢啓。傳曰,更往問議。
司諫金邦杰,掌令金元燮·宋光璧啓曰,請碧潼圍籬安置罪人閔鼎重,按律處斷。措語見上今此合啓之請,實循公共之議,則聖明之尙靳兪允者,已有王綱不擧,天討不嚴之憂,而近來爲臺官者,不顧公議,不念國家,專事媕婀,惟務規避,此豈臺閣風采,而主公議扶國是之道哉?前持平李一台,持平金文夏,獻納李國芳,曾不明言罪人之無罪,而或以少異,或以自斃,或以有別等語,相繼引避,肆然有沮公議撓大論之意,若使今日朝廷,少有紀綱,何敢如是?請李一台·金文夏·李國芳削奪官爵,門外黜送。承旨權珪,禮曹參判睦昌明,其意見議論,未嘗以其人爲無罪,其罪爲當宥,而曾爲諫長,乃引不成說之嫌,竟爲瞻前顧後者之所藉口,亦不可無規警之道,請權珪·睦昌明罷職。答曰,不允。末端事,凡議論之參差,如人面之不同,而不同之中,又有公私之別,苟使臺臣,徒懷瞻顧之態,故爲規避之計,則流放竄逐,無所不可也。今玆李一台等避辭,非以鼎重爲無罪,朝家業已區別酌處,今雖自盡於栫棘,不害爲寬大之典故也。由此觀之,其彼此所執者,俱出公心,非係私意,槪可知矣。磯激之論,實出於意外,決非寧靖和平之福,而日昨筵中下詢之際,意見差異之諸宰,亦將竝論,而盡逐之耶?若此不已,幾何不至於空人朝廷也?噫,父子之間議論崖異,求之古今,必無是理,則權珪請罷之論,豈不可怪之甚者乎?況臺閣論事,自有規例,而尋常彈劾,混入於合啓之中,尤未可曉也,亟停勿煩。
司諫金邦杰啓曰,請更加三思,亟揮乾斷,前府使金錫衍極邊遠竄。措辭見上答曰,勿煩。
掌令金元燮·宋光璧啓曰,請金宇成更爲拿致鉤問,盡得奸孽構獄實狀,以快輿情。請還收金起門減死定配之命。措辭竝見上答曰,勿煩。
左議政睦來善箚曰,伏以臣於近日,冒寒供劇之餘,前患耳疼之症,自昨夜又有復發之漸,而趁曉詣闕,觸犯風寒,仍致添傷,漸至深痛,堇堇歸家,終夕叫苦,夜而增劇,不能交睫,昏昏委頓之際,召牌遽降,臣實罔措,擧頭欲起,痛苦如刺,竟未能祗赴於嚴召之下,臣罪萬死。病勢雖重,罪固難逃,伏乞聖明,亟罷臣職,以嚴邦憲,不勝幸甚。取進止。答曰,省箚具悉卿懇。適有身恙,不得進參,有何所傷?卿其安心勿辭,從容善攝。仍傳于權珪曰,遣史官傳諭,遣御醫看病。
右議政金德遠箚曰,伏以賓廳會議,事體至重,承牌趨詣,分義卽然,而適會今日是臣終身之喪也。冒曉行祀,未免觸寒,哭泣之餘,猝然吐血,移時昏塞,僅得鎭定,强欲起動,若將顚仆,合眼伏枕,不能擧頭,以此病勢,末由趨命。且臣於前日,與首相聯名進箚,略陳昏謬之見,則今雖更議,似無別樣意見,而身病猝劇,竟未得進參於會議之末,迹涉違慢,情甚悶蹙,伏不勝惶恐待罪之至。取進止。答曰,省箚具悉卿懇。適有身恙,不得進參,有何所傷?卿其安心勿待罪,從容善攝。仍傳于權珪曰,遣史官傳諭,遣御醫看病。
行都承旨申厚載疏曰,伏以,臣以無似,謬膺使命,觸諱文字,非意所及,猝當逆境,憤惋欲死,呈文伸辨,若有其便,則臣亦何心,獨不爲此,而一自丁卯生事之後,彼中防禁,一倍苛酷,牢鎖館門,不許出入,致身禮部,其勢末由。且私拆回咨,彼所甚怒,徑先呈辨,前事有戒,反復思惟,計沒奈何,腐心痛骨,悶默東還。論以主辱臣死之義,難逭顯戮,而況臣管餉銀貨,任他發賣,灣上盤纏,不能節用,獲罪於公議,被責於廟堂,晨夜疾馳,罔敢濡滯,只願歸身司敗,有所處分矣。喉司特命,忽下於夢寐之表,臣誠惶感,罔知攸措。臣旣負難赦之罪,又有難洗之羞,席藁城外,恭俟鈇鉞之誅。伏乞聖慈,俯諒至懇,鐫削臣職名,仍治臣罪,以爲奉使無狀者之戒,公私幸甚云云。答曰,省疏具悉。已諭於正使之批矣,卿勿過辭,宜速反命。
禮曹判書李觀徵疏曰,伏以癃病老臣,偏蒙聖渥,旣脫銓任之重,兼逭瀆擾之誅,病裏感幸,身心差安,而第春官新命,旋降於遞銓之日,重負纔釋,而緊任還叨,病勢彌留,而出肅無路,臣之悶蹙,與前無異。方當聖上發奮治理,策勵群工之辰,有官輒辭,憚勞求逸,分義未安也,逋慢有罪也,而疾病難强,筋力難支,況郊逆客使,贊導折旋,乃春官之職,而以臣衰敗,自力無望,閱月請急之單,終爲喉司之阻,臣之情迹,到處維谷也。方擬瀝血刳肝,畢暴危悃,冀聖明之萬一矜惻,特垂終始之恩矣。不意今者,以儒疏會議,牌命下降,臣聞命震駴,不知所以措躬也。當此國有大議,賓廳齊會之時,臣沈淹牀席,轉側須人,欲起還踣,竟未祗赴,臣節虧矣,職務曠矣,罪戾如山,萬殞難贖。伏乞聖慈,亟削臣本兼諸任,仍治臣違命之罪,以爲人臣自便者之戒,不勝萬幸云云。答曰,省疏具悉。卿其勿辭,調理察職。
行司直金宇亨疏曰,伏以臣今年七十五歲矣。精神耗盡,形體換脫,舊疾新恙,逐年轉深,縷命未絶,作一未冷之屍。最是咳喘上攻,則痰塞心竅,昏昏暈倒,殆不省事。脚病尤劇,跛躄蹣跚,寸步莫運,尋常便溲,亦且須人,土木形骸,針藥難施,分甘廢棄,不比於今。前後朔祭之班,起居之列,一未進參,有臣如此,生不如死,罪積丘山,方俟嚴譴矣。聖恩天大,曲加容覆,頃日問備之罰,至蒙蕩滌之命,豈不知聖渥之至隆,分義之至嚴,而顧此衰敗殘喘,無路供仕,日夕兢惶,實無措躬之地矣。不意今者,召牌臨門,臣當行不俟駕,趨承不暇,而以此病狀,萬無起動之望,欲起還仆,竟未祗赴,臣罪至此,萬殞猶輕。伏乞天地父母,俯察至懇,亟賜遞罷臣軍銜,仍下臣司敗,以治臣逋慢之罪,不勝幸甚云云。答曰,省疏具悉。卿其勿辭焉。
行大司諫鄭維岳疏曰,伏以臣頃緣疔生足跟,痛勢苦劇,致違召命,已極惶悚。今因史事,有二品以上三司諸臣牌召之命,而臣之腫毒,轉輾經朔,流注兩足,砭灼雜試,筋脈彎掣,不能伸足起立,又不得承牌趨命,臣罪至此益深,萬死難容,伏乞亟賜勘治,以爲懲勵之地。第臣於實錄考出當否,有區區之懷,不敢不竝及於待罪之疏,惟聖明之恕察焉。夫國必有史而以史爲重者,所以記實而傳信來世也。史必秘藏,而人不敢開視宣說者,所以重史閣之事體,而亦爲其秉筆者之畏怵日後讐患,不敢盡筆削與奪之公嚴故也。若或爲史者,恃其筆削之在己,而恣行胸臆,謂其祕藏之無窺,而全不顧忌,記事之際,譸張誣罔,靡所不至,而諉以史藏不可開,史筆不可改,知其史之爲誣,而猶且隱忍因循,藏之金匱石室,流傳於千百世之下,則耳目漸遠,事實無憑,雖以堯爲桀,以跖爲舜,後之人將何以辨之乎?如此則國之有史,不如無史,而其所以秘之者,反不如不秘之爲愈也。今此盧以益疏中所云云,未知其傳說之果無差誤與否,而若或有一毫彷彿於其所云云,則到今君臣上下之驚心痛骨,容有其極乎?史藏之不可開,史筆之不可改,乃尋常史家之規也。以不測無狀之誣,上及於聖祖,卽一國無窮之至痛也。至痛所在,規例,何可守也?前日聖敎中,他國誣史,尙且專价伸辨,況此實錄中誣上之語,豈忍過疑於後弊,而不卽辨其誣乎?大哉王言,至矣盡矣。廷臣之以後弊爲慮,而持難於其間者,雖或不無所見,但恐其徒守常套,而不審於處權之道也。宋之改誣史也,儒生張機以爲國家第一件事。當其時若慮開見之有弊,而不爲考出,則何以知某事之受某誣,而有朱墨釐正之擧乎?然此則遠事,不須引以爲證,而就我仁祖朝近事而言之。宣廟末年之史,多爲奸軌之所汚衊,癸亥反正之初,筵臣李睟光·任叔英等,首請改修,其後辛巳春,大提學李植陳箚,請速修正辨誣,仁祖大王使植專掌其事,快洗誣罔之筆,永爲不刊之史,此亦仁祖聖孝明德,有光於祖宗之一大事也。李睟光·任叔英等,建白蒙允之事及李植之箚,想應俱載於政院日記,或其文集中,使之考出,以備睿覽,則非徒宋朝有朱墨史,我朝亦有改史之擧,而不暇以後弊爲慮,惟以爲祖宗辨誣爲急之意,亦可見矣。臣病未得承牌詣闕,獻議於賓廳諸臣之末,縮伏私室,偃然疏陳,猥越之罪,尤無所逃。臣無任云云。答曰,省疏具悉。疏辭當博採群議而處之,卿其勿辭,調理察職。
廣州留守李沆疏曰,伏以臣過蒙丘山之渥,未有涓埃之報,而然以狗馬之疾,又上乞免之章,臣罪萬死。臣之所患,積傷已久,非朝夕猝發之比,自度病勢不堪委寄,豈惟才分之有難承當而已?前此屢陳私懇,實出於萬不獲已,而聖明不賜矜諒,繼而大臣以軍餉督捧之故,有所陳達,臣不敢更瀆宸嚴,祗服官次,歲今換矣。廟堂所酌定,乃是五萬石,而畢竟所捧,未準其數,此亦臣病重曠職之致,日夕悚懼,不知所以措躬。卽今賤疾,轉益沈綿,頑痰頻塞,昏倒常多,精神消亡,失後忘前,有所思索,則心胸輒必痞結,省閱文書,則昏憒覺其尤甚,肉脫而不能坐,脚軟而不能步,諸般危證,已難醫治,復起爲人,尙安可期?雖峽裏小邑,決知其不可堪,況臣所叨,問其任則大將也,其何敢抱此重病,居此重鎭,以失軍民之望,以速瘝曠之誅也?臣誠譾劣,無所肖似,而及此明時,效尺寸以報殿下,是臣區區之願矣。今嬰沈痼之疾,更無報答之階,此尤臣之竊自悲者也。若蒙聖慈,曲垂矜察,許遞臣職,俾延垂死之喘,豈勝幸甚?臣無任云云。答曰,省疏具悉。卿勿固辭,調理察職。
左尹權說疏曰,伏以臣犬馬之齒,已至七十六歲,精力已耗,耳聾眼昏,詞訟重地,非所冒據,而屢呈辭單,見阻喉司,尸職以來,期月將周,冬間僚員有故,彌月獨當,一朔坐衙僅十一日,方在問備中矣。年後餘寒,比冬尤酷,感冒猝重,舊病兼作,數日呻痛,氣息如線,而徽陵祭官,預差陞實,該曹知有實病,而日勢已晩,未及推移,祀享國之大事也,臣身生死,有不暇顧,曳疾往來,症勢十分危劇,而有賓廳會議之擧,召牌遽降於此際,委頓床席,無路起動,竟未祗赴,人臣不俟駕之義掃地,伏乞聖慈,矜臣老病,察臣祈免非虛飾之辭,許臣解職,仍治違牌之罪,千萬幸甚。抑臣有區區所懷,不敢隱默,臣竊念史臣記於一時,公議行於萬世,惟我孝宗大王,辭遜於儲位,播人耳目,稱道不已,設有誣言,何損於聖德?且史事嚴秘,不可傳也。遠外聽聞,未必信然,而因一儒生之疏,考見史草,臣未知其穩當也。惟殿下裁處焉,臣無任云云。答曰,省疏具悉。詢問之下,各陳意見,未爲不可,而第疏末謂有誣言,何損聖德云者,殆不成說,予實未曉也。卿其勿辭察職。以上出燼餘日記權說疏參考私藏日記入錄
上在昌德宮。停常參·經筵。
辰時,日上有背,色內赤外靑。
吳始萬,以都摠府言啓曰,副摠管朴相馨,除標信,漢城府坐起進去之意,敢啓。傳曰,知道。
又啓曰,左承旨姜鋧,外三寸叔母同知中樞府事申漢英妻貞夫人黃氏,身死,服制已行四日,出仕,何如?傳曰,允。
金聲久啓曰,明日文臣殿講時命官,何大臣進去乎?敢稟。傳曰,左相進去。
傳于金聲久曰,左右相,皆有病故,明日文臣殿講時,領相進去。
吳始萬,以兵曹言啓曰,今日賓廳武臣武經七書講書時,武臣兼宣傳官金相,部將鄭文熙,三略不通,御營廳哨官李壽遠,六韜初卷不通,請竝推考。傳曰,允。
金聲久,以義禁府言啓曰,以全羅監司啓本,刑曹粘目,前古阜郡守崔援,移本府處置事,允下矣。崔援方待命於本府,卽爲拿囚之意,敢啓。傳曰,知道。
又以迎接都監言啓曰,因掌隷院啓目,司評二員中一員,都監郞廳改差事,允下矣。司評許慄改差,其代,以司䆃寺主簿禹鼎九差下,使之察任,何如?傳曰,允。
又以迎接都監言啓曰,卽見遠接使狀啓,則西路七處宴享及勅使以下朝茶啖,過站晝茶啖,竝爲減除云。自前宴享減除之時,則例有中路別遣問安使之擧,而不必別爲差送,以貽廚傳之弊,平壤迎慰使,使之仍留,等待勅行,措辭致謝之意,令政院急速擧行,何如?傳曰,允。
又以迎接都監言啓曰,卽見遠接使上送路程記,則勅行,今月初七日自義州離發,今月二十一日當爲入京云,而禮曹所擇吉日中,二十一日,亦吉,以此日入京之意,遠接使處,回移,各該司及京畿·開城府·黃海道,亦爲知委,何如?傳曰,允。
金聲久啓曰,以迎接都監草記,中路問安使,令政院急速擧行事,允下矣。依前例平壤迎慰使處,以此意下諭,使之留待致謝,何如?傳曰,允。
傳于金聲久曰,謝恩副使申厚載,再度疏批,業已開釋,而今日尙未反命,此蓋由於職名在身,轉益難安之致也。竣事之後,不卽復命,久留城外,其在事體,殊涉未安,本職今姑改差,口傳付軍職事,分付。
假注書鄭思孝書啓,臣承命馳往于楊根水靑洞判中樞府事呂聖齊所住處,問議則以爲,臣病伏鄕曲,與死爲隣,凡於朝論,固不可有所干預,而今此史冊考見之擧,事體至重且大,至遣史官下詢當否,豈不欲悉心仰對?而臣精神昏耗,如在煙霧中,不敢率易容議,惟在聖上廣議熟講而處之云矣,敢啓。傳曰,知道。
司諫金邦杰,掌令金元燮·宋光璧啓曰,臣等,俱以無似,待罪言責之地,竊以爲今日合啓之請,所重者公義,所執者王法也。若使爲臺官者,明言罪人之無罪,且以閱歲爭執,爲徒傷事體,而商確停論,則是亦公心也。今反以骫骳苟且之語,肆然相貳,有若立幟,則不亦戾公議而有避事之跡乎?此而不論,向日申㶅之獨被重駁,未始不爲冤也。至如諸宰意見之參差於下詢之日者,又非以罪人爲無罪,其尋常議論,蓋未嘗不在於公義王法之中,而權珪·睦昌明,亦嘗有受而自咎之意,則臣等此論,蓋欲恢張公義,刷振頹習,非故爲不靖之言,空朝廷竝遂之計,亦非有私惡於罪人,而爲磯激必勝之論者也。且臣等,以合啓之事,已爲同避,故竝發之論,亦不得不竝入於合啓之中矣。今承聖批,有此嚴敎,臣等意見之昏謬,論議之怪戾,在所難免,而昨緣更漏已深,今始來避,臣等之失,至此尤大,決不可一刻仍冒。請命遞斥臣等之職。答曰,勿辭。
正言崔恒齊啓曰,臣於合啓之論,旣有應避之嫌,而頃日臣之引避也,處置請出,出於意外。臺臣,則以何必强引爲辭,聖批,則以嫌不聯名爲當,臣於此,尤有所難安者。加以賤疾,日漸危苦,半身不遂,轉側須人,尋單請急,蓋出於萬不獲已,而喉司不諒,一向退却,臣縮伏私次,罔知攸措。昨因會議之擧,又有牌召之命,而臣之情勢病勢,終有所難冒者,玆不得不自速違慢之誅,臣一倍惶悚,只竢譴罰之加。今者兩司多官處置,歸於臣身,而顧其引避之事,旣係合啓之論,則臣以應避之人,決不敢晏然處置。請命遞斥臣職。答曰,勿辭。
金聲久啓曰,司諫金邦杰,掌令金元燮·宋光璧,正言崔恒齊,再啓煩瀆,退待物論矣。傳曰,知道。
又啓曰,兩司多官,相繼引避,而時無行公之員,處置未免經宿,事體未安,持平尹鼎和,明日待開門牌招,使之處置,何如?傳曰,允。
兵曹口傳政事,以申厚載付副護軍。
左議政睦來善箚曰,伏以臣所患病勢,十分苦劇,昨承召牌,終未得趨參於賓廳會議之列,惶縮罔措,冒死陳箚,特降恩批,至遣御醫而視疾,繼以賜珍劑,臣誠感激,不覺涕下。連日服藥,尙未收效,心痛如刺,夜不交睫,體栗寒戰,肢節若折,委伏枕席之間,殆不能運動矣。卽伏聞明日殿講時,命臣進去,而臣之病勢,至於此極,決無起身進詣之望,惶懼悶迫,莫知所處。不得不號籲於天地父母之前,懇乞聖慈,俯軫老臣病重之狀,亟回成命,以便公私,不勝幸甚。取進止。答曰,省箚具悉卿懇。所患如此,當令他大臣進參焉。
行都承旨申厚載疏曰,伏以臣罪在罔赦,羞亦難湔,敢暴危悃,冀蒙顯戮,而罪名不加,溫批反降,臣奉讀未半,感涕如瀉。如使臣之情勢,有可以一分冒進,則臣獨何心,趁不返命,遲廻城外,自速違慢之誅乎?臣之所遭,天日之明,猶有所未盡下燭,至令政院,有問啓之命。臣於此不得不冒死畢陳,惟聖明之垂察焉。臣於還渡江之後,路見備局關文之回移於管餉者,其條列三事,論責使臣,辭意嚴峻,有若問備者然,臣誠羞媿,繼以危懍。蓋馬光裕之賂金,自有委折,姑俟還朝之日,將欲備陳,而公然給賂之責,先發於廟堂,則奉使他國,浪費公貨,此臣之罪也。餉金賫去,意有所在,而擧行條件所記,雖或疏漏,若其依丁卯年例,賫去銀貨,用其利息之敎,榻前親承,不啻丁寧,銀不發賣,利無由息,故欲依丁卯已行之例,備充五百費用之數,不能堅持,竟許物貨之換貿,未及還朝,反致公議之非斥,此又臣之罪也。至於盤纏貸用之事,誠出於萬不獲已,彼地凶荒,振古所罕,一行需用,比前倍加,所用之處,誠不敢一一煩陳,以備事體,而備局關文,至以前所未有之語,致責使行,准數還徵之意,分付管餉,臣只竢追,甘心伏法矣。還徵之令,雖已中寢,難洗之羞,尙在臣身,昔人所謂獨於寬大之朝,臣爲終身之累者,正爲臣今日道也。揆以廉隅,猶不敢向人擧顔,況可望廁跡近密之地,以辱名器,而羞當世之士乎?臣之決不敢復命,不但在於奉使辱國之罪而已。伏乞聖明,先削臣職名,仍令攸司,勘臣之罪,以肅朝綱,以謝公議,不勝幸甚云云。答曰,省疏具悉。所陳三事,俱出於事勢之不得不已,則何必深嫌乃爾。卿其勿辭,宜遵前旨,從速入來。
同副承旨睦林一疏曰,伏以庸碌如臣,百不猶人,濫蒙洪造,歷揚華膴,居常懍懍,若隕淵谷。日者銀臺寵擢之命,遽出於萬萬夢寐之外,惝怳震悸,罔知攸處,而適當慮囚之日,陳章祈免,亦不暇及,冒沒承當,惶懼冞切,惟以感激殊遇,竭蹶奉職,爲萬一圖報之地矣。臣昨伏見臺啓,擧劾兩諫長之措語,則乃引不成說之嫌,竟爲瞻顧者之所藉口爲案,臣於此大有所瞿然於心者。臣頃忝憲職也,有不敢可否於合啓之論,不獲已引避見遞矣。今者請罷權珪之啓,雖漏臣之姓名,言其所負,則二而一者也,臣何敢以獨免爲幸,而一刻抗顔於榮次乎?顧臣情迹,決不可對彈而行公。且臣之老父,自再昨,前患耳痛復發,證狀比前陪劇,日夜叫痛,藥餌無效,臣無他兄弟,獨自扶救,卽今情理,決難暫離病側,而臣之所叨之職,亦非暫曠之地。伏乞聖明,諒臣情勢,削臣職名,以謝公議,以安私分,不勝幸甚。臣無任云云。答曰,省疏具悉。爾其勿辭察職。
行工曹判書吳挺緯疏曰,伏以臣以魯下之質,譾劣之才,濫蒙四朝洪造,歷揚華貫,躋躐崇秩,出入榮途,涵泳恩波,殆四十餘年矣。祿位高而涯分已踰,門戶盛而災禍隨至,身罹罪罟,寸忱莫白,十年羈囚,縷息苟延,自分生爲聖世之棄物,死作荒裔之窮鬼,幸賴元良有慶,天日回光,旣蒙賜環之典,旋有特敍之命,隆恩沛澤,遍及幽明,父子叔姪,竝齒班序,一除丹書之籍,復作衣冠之家,此豈臣意慮所敢及,夢寐所能到也?雖使臣糜身粉骨,赴湯蹈火,不足以報答聖恩之萬一,一息未滅之前,惟當殫竭精力,奔走承事,以效涓埃之不暇,而第臣聞七十致事,禮經有訓,知進不退,大易垂戒,是以自古人臣之引年求退其君,莫不據經而許之,誠以筋力不可强,廉義不可隳也。其在先朝,咸陵府院君臣李澥,陳致仕疏,臣於筵席,力贊准許之意。竊嘗自謂人生七十古來所稀,而如臣不才,過蒙誤恩,當官莅事,無一彷彿於古人之爲,齒髮已駸駸然遲暮矣。倘延樗櫟之壽,得至謝事之年,庶效古者引退之義,下以免犯行之譏,上以成體下之德,不惟銘之於心,亦嘗語之於朋儕矣。乃今犬馬之齒,已七十有五,況値千一之運,得有今日,重躋八座之列,養至東庠,恩榮極矣,分願足矣。思欲一陳情悃,期遂素志,而趨朝屬耳。聖渥愈隆,生逢堯·舜,不忍便訣,强策衰癃之質,猥隨卿宰之後,頃者得躡丹陛,仰瞻黼座,威顔咫尺,天語丁寧,臣之須臾無死於斯爲幸,退塡丘壑,實無遺憾,而惟是元子珠庭日角,鳳姿龍表,未克一覿,爲區區私恨,遲徊反顧,偪側朝行,已屢月矣。顧此年壽已窮,遠過當退之限,氣力漸衰,兼有難强之疾,眼昏而不能視物,脚萎而不能移步,痰喘極盛,有時逆塞,昏眩不省,幾絶而甦者,日數次矣,氣息奄奄,若崦嵫之落景,幾何其不消之盡也?此臣所以當退而不敢留者也。嘗見禮經,又有不得謝之文,疏家釋之曰,君不許其致事也,此謂其進退,係國家輕重,精力尙有可爲者也。如臣少壯之年,已不如人,及今老敗如此,疾病如此,留臣費廩,何所益於公私歟?新春載回,倍驚暮齡之漸催,朝露易晞,誠恐宿願之未遂。伏乞天地父母,察臣悃愊之言,矜臣衰病之狀,特遞臣職,亟許至懇,俾得優游郊墅,歌咏聖澤,以畢餘年,則此實終始生成之德也。臣不勝涕泣祈祝之至云云。答曰,省疏具悉卿懇。屬時多艱,憂虞溢目,引年求退,決非其時,卿其安心勿辭,宜速行公。
懷德縣監李仁望疏曰,伏以君依於國,國依於民,國無是民,則何以爲國?是以,自古明王聖主之御國莅民也,必先祛害民之政,務施保民之惠,苟可以利民,則雖損於國,而有所不顧矣。然而一人之聰明有限,萬民之疾苦難聞,故建置州縣之長,畀以字牧之任,使之承流宣化以察民瘼,爲守令者,苟或莫念分憂之責,徒思益上之地,則夫豈所以置守令之本意哉?今臣來守此邑,目見民瘼,而行之已久,無由變革,雖有牧民之名,而實無惠民之政。殿下,深居九重,何以知民困之至於此極乎?臣若以踈遠而爲嫌,僭越而不敢,心知其弊而猶復緘口,則實非臣子奉職之道也。玆敢猥將愚魯之說,仰瀆宸嚴之下,伏願聖明,試垂裁察焉。夫民生之苦樂,惟在於賦稅之厚薄,昔在先朝,設立大同之法,良以此也。設法之初,其意甚美,而立法已久,弊端滋甚,一結十斗之米,猶難辦出,而今則更添二斗,一半作木之木,初爲五升三十五尺,而今則反作七升四十餘尺矣。朝家,雖以六斗折定其價,而比年以來,木花絶貴。故奔走丐貸,轉貿市上,而厥價甚騰,將至一石米,而不能貿得,或賣其田宅,或至於流離,怨讟載路,景象愁慘,哀我民斯,何以支保?及其艱辛貿備,運致京司之後,又有點退之患,改備更輸之際,其糧資夫馬之價,人情賂遺之費,皆出於民間,則糜資費穀之數,又將如何哉?竊伏聞廟堂之上,亦知此弊,依事目降升尺之議,間或有之,至經睿裁,行會列邑,而旋卽廢閣者,抑何故耶?議者,每以爲木品旣降,則行用爲難,此甚不然也。當初創立之時,旣已各司通用,而國無乏絶之患,民有安保之樂,及其木品漸升之後,國不加富,而民困愈甚,以此觀之,則木品雖降,而難於行用,斷無是理。設或貢物下人輩,嫌不如前,不爲願受,而豈爲此輩之不願,不念億兆之巨弊乎?若必以行用爲慮,而終難變通云爾,則抑有一焉。錢文,卽今日京外通行之貨也。竊聞京市一兩之錢,直米六七斗,正合六斗作木之數也。一端之木,代捧一兩之錢,行會各邑,以爲民例,則國無所失,而民蒙實惠矣。雖貢物下輩,亦不敢以行用之不便爲言,而至於輸納之時,又無點退之弊,豈不兩便於公私乎?至於田三稅作木之木,朝家,旣以一依大同木升尺之例,作爲事目,分付各邑,而卽今田稅之木,倍好於大同,因成謬規,其弊尤甚。六斗作木,猶且呼冤,況此田稅一疋之價,稅米則四斗二升也,收米則五斗也,稅太則六斗也。其所以折定者,比諸大同,其數尤小,以此作木,而無所變通,則其爲取怨於峽邑之民,當復如何?大同之木,儻蒙減升尺之惠,則田三稅之木,亦當視此而一體隨減矣。且窮民一族之侵困,其來已久,或因賦役之煩重,或因軍兵之逃故,其爲弊端,固非一二,而姑以臣所守之邑言之,各司奴婢,當其推刷之際,㤼於威風,不忍刑杖,以無爲有,以死爲生,只存虛簿,指徵無處者,其數甚多,而朝廷,漠然不知,守令,莫敢陳達,侵徵之患,延及於一族之一族,切隣之切隣,逃逋相繼,怨聲徹天,事之寒心,莫此爲甚。夫各司奴婢,亦一殿下之赤子也。其所徵捧,比諸國家經用,輕重自別,而一向侵督,重取其怨苦,若此不已,則殿下之惠鮮,終無下究之日,而擧國之生靈,殆有盡散之勢,民將何恃,國將何依?今日嘯聚之徒,安知非飢寒之所致耶?爲今之計,莫若別遣御史,査出虛簿,物故逃亡之類,一倂減除,俾無隣族侵徵之患,則嗷嗷之民,庶蒙一分之惠矣,此豈非救民之一大關乎?且我國水軍之痼弊,甚於陸軍,民之見充於水軍,如入死地,此實哀痛之意也。此則雖欲變通,事勢不易,而猶有可以少便於公私者。沿海之邑,亦有陸軍,山峽之郡,亦有水軍,以沿海之陸軍,換山峽之水軍,則其遺惠於峽民,不啻河海矣。雖以沿海之民言之,居於沿海,近於水營,則實無遠路往來之弊,必不以相換爲怨,而脫有緩急,其與陸邑之不習水勢者,功必倍矣。此非獨賤臣一人之私見,實一國公共之論也。嗚呼,國是殿下之國,民是殿下之民,以殿下治國之誠,推先王若保之心,大同田稅之木,或降升尺,或捧錢文,各司流亡之民,去其虛簿,勿侵隣族,海邑之陸軍,陸邑之水軍,各以附近,許令相換,則民無愁恨之聲,國有安泰之象,而盜賊,化爲良民矣。臣旣有此區區之見,方爲構疏欲進之際,伏見聖上,特下求言之旨,一札十行,天語勤至,臣奉讀再三,有以見我殿下,敬天勤民之至意也。雖無求助之敎,尙欲一獻蒭蕘之說,況此導之使言之日,豈敢泯默而已乎?伏願殿下,恕其狂妄,不以人廢言,而深思舒究,論及大臣,少加採用,則斯民幸甚,國家幸甚,臣無任云云。答曰,省疏具悉。所陳弊瘼,令廟堂稟處焉。正月十五日備邊司啓目粘連啓下是白有亦,觀此上疏,則以爲民生之苦樂,在於賦役之厚薄,至於條陳一道弊瘼,以冀變通施行爲白有臥乎所,其一曰,大同田稅作木降減尺數之事是白在果,以五升三十五尺,定爲事目,行會各邑,則非不知民情甚便,而國家需用之處,各自不同,前後章奏請行者,非一而皆窒礙不得變通,則今不可輕議是白乎旀,其二曰,各司奴婢逃故,一倂減除,俾無隣族侵徵之事是白在果,凡逃故之類,限年許除,限日立案之法,蓋爲此白骨隣族侵徵之弊而設也,則守令,所當着念擧行,而近來不究立法本意,玩愒遷就,不卽成給立案,故徵布於旣骨,以致害及隣族,而若欲行査,則終未免虛實相蒙之弊,前頭推刷時,精査變通事爲宜當是白乎旀,其三曰,水陸軍從便相換,緩急有須之事是白在果,峽民充定陸軍,海民充定水軍,則便於往來,習於水路,誠如疏內辭意,而但水陸軍苦歇懸殊,一朝相換,不無呼冤離散之弊是白乎等,以海西數邑,亦有是請,而不爲輕許,實慮此弊是白去乎,以此意分付之意,回移本道,何如?啓依允。以上出燼餘日記
戶曹啓曰,靖社功臣武平君盧守元賜牌田畓,尙未受出矣。平安道平壤南面江邊,芿次串·草里·負乭串等三處,泥生無主畓,四結八十四負八束,望呈願受,依例折給,何如?傳曰,允。出戶曹謄錄版籍司
上在昌德宮。停常參·經筵。
傳于金聲久曰,副使·書狀,留待。
金聲久,以奉常寺官員,以提調意啓曰,丁卯式年栗木,因敬差官金履泰之遭喪,湖南各邑栗木,未及盡斫,而嶺南,則全未始役,其代敬差官宋墁,戊辰正月差送之後,仍値節晩,啓請停役,故自本寺待秋擧行之意,覆啓知委矣,適値國恤卒哭前,未得擧行。上年二月,以本寺直長崔重泰,差送敬差官,斫取嶺南栗木二百四十二株,置於都會官聞慶縣矣,不幸失火,幾盡燒燼,運納本寺者,只五十一株,而木品亦甚不佳。丁卯式年所斫之數,旣不得充數,上年二月所斫之木,又未免燒燼,以若干餘存之木,繼用無路,前頭將未免生事之患。凡栗木斫取之規,湖西·湖南兩道,則間式年斫取,嶺南,則每式年斫取,自是常規,今庚午式年,則湖西當次,如欲待秋斫取,則莫重國用,繼之無路,湖西,則不可不急先斫取,必於今月念前,差送敬差官,趁栗木未及生津之前,使之斫取,而嶺南,則姑待秋後,依例斫取,何如?傳曰,允。
備忘記,傳于金聲久曰,文臣殿講居首李玄祚,上弦弓一張,賜給。
姜鋧啓曰,今日爲政事,命下矣。都承旨未差,右承旨權珪被論,同副承旨睦林一病不仕進。兵批政廳,則左副承旨吳始萬,當以該房進參,而吏批政廳,無進參之員,何承旨進去乎?敢稟。傳曰,兵吏批兼進。
假注書朴涏書啓,臣承命馳往于廣州義若面洑隅村領中樞府事鄭載嵩所住處,更爲問議,則以爲臣於昨日,病未能仰對聖問,虛辱君命之罪,實合萬死,席藁私次,方俟鈇銊之誅矣。千萬意外,有更遣史官問議之命,臣欲出意見,論可否,則病中精神思慮,有所不及,欲以疾病,一向爲辭,則分義亦有所不敢,臣於此,惶恐悶塞,罔知所以爲措也。臣頃日得見臣箚本,則以考出實錄,爲重難,至有爲前古所無之擧,啓日後無窮之弊等語,以臣愚昧之見,此言似乎得之,而國家莫重莫大之事,非病昏將死之臣,所可容議,惟在博詢群議而處之云矣。敢啓。傳曰,知道。
金聲久,以迎接都監言啓曰,勅使時,各房差備及館內外各處捉定房守軍元數,二百八十二名,例以坊民,輪回調用,自五部調發之際,不無濫雜之弊,今番,則別樣變通,緊要處捉定軍一百七十一名,則依前仍存,不緊處一百十名,特爲減省,以除坊民一分之弊,今後,則依此定式,以爲永久遵行之地,何如?傳曰,允。
金聲久,以禮曹言啓曰,冊封迎勅翌日,當有兩殿陳賀頒赦之禮,而國恤三年內,凡賀禮權停事,曾已啓下矣。今此冊封翌日陳賀,則亦當權停,而只爲頒敎中外,何如?傳曰,允。
吳始萬,以司僕寺官員,以都提調意啓曰,咸鏡道都連浦牧場革罷,馬匹,移牧於馬郞島事,命下矣。都連浦牧場舊地,許民耕食,依他牧場例,收稅,以補馬政之意,敢啓。傳曰,知道。
有政。吏批,判書柳命天服制,參判權愈進,參議沈檀進,左副承旨吳始萬進。兵批,行判書閔黯薦取才坐起進,參判李鏶進,參議金病,參知姜銑服制,左副承旨吳始萬進。
吏批,以李奎齡爲鐵原府使,閔昌道爲兼西學敎授,金邦杰爲副應敎,金澍爲司諫,南垕爲掌令,鄭來祥爲掌令,以李瑞雨爲都承旨。
兵批,以李湜爲副護軍。
傳曰,今此都承旨擬望之人,或有在外者,或有私情,勢難出入於客使之時者,或以備局提調,纔遞銀臺在外,絶無無故之員,堂上中,問于大臣備擬。
吳始萬啓曰,都承旨,以堂上中問于大臣備擬事,命下矣。都承旨,本是堂上正三品職也。嘉善以上受點,則爲行都承旨,堂上受點,則以院中先後進爲座次,故望單子中,以嘉善堂上中可合人,畢擬以入者,以此故也。曾無問于大臣備擬之例,何以爲之?敢稟。傳曰,都承旨之爲正三品職,及位次規例,予非不知,而欲以可合人,陞擢,使之問于大臣矣。更思之,政院,旣非從二品衙門,則不必問于大臣前,望單子還入,可也。
吏批啓曰,卽接成均館牒呈,則司藝洪受瀗,身病甚重,不得察任云,改差,何如?傳曰,噫,君臣大義,無逃於天地之間,歷觀古史,若非昏亂之世,爲人臣者,未嘗有因一時之私忿,偃然不立朝之時也。一自更化之後,失志之徒,莫念森嚴之分義,惟懷冷骨之怨慽,以棄官爲大節,以廩祿爲羞恥,君有召命,而牢臥不起,國有除拜,而必遞乃已,其心所在,已極無狀,而今此受瀗,昨纔肅謝,今又稱病圖遞,如使朝廷,少有紀綱,渠安敢輕侮愚弄,若是其放肆無嚴乎?尤不覺痛惋。此而尋常處之,將至於義理晦塞,國不爲國而後已。洪受瀗,拿鞫定罪。
持平尹鼎和啓曰,金宇成事,金起門事。措語竝見上今此合啓之請,實循公共之議,則聖明之尙靳允兪者,已有王綱不擧,天討不嚴之憂,而近者爲臺官者,不顧公議,不念國家,專事媕婀,惟務規避,此豈臺閣風采,而主公議,扶國是之道哉?禮曹參判睦昌明,前持平李一台,持平金文夏,獻納李國芳,亦皆知鼎重之罪,不可容貸,而乃以苟且不成之說,相繼引避,崖異大論,肆然無憚,若使今日朝廷,少有紀綱,何敢如是?此而不罪,則是非顚倒,論議乖張,將至於不可收拾之地。請睦昌明·李一台·金文夏·李國芳,削奪官爵,門外黜送。大臣私席之語,雖或有寬恕之意,未嘗以臺閣執法之論,爲過中,而承旨權珪,曾爲諫長,强引爲嫌,以啓紛紜避事之端,亦不可無規警之道,請權珪罷職。司諫金邦杰,掌令金元燮·宋光璧,正言崔恒齊等,竝引嫌而退,違貳大論,紛紜立異,則據理彈劾,風采可觀。意外嚴敎,不必爲嫌,而混入合啓,未免乖例,揆以臺體,不可仍在,諸臺引避,事係合啓,則嫌難處置,其勢固然。請司諫金邦杰,掌令金元燮·宋光璧遞差,正言崔恒齊出仕。答曰,不允。處置事,依啓。以上出燼餘日記
備邊司啓曰,禮曹本來多事,且今客行,入京不遠,而判書李觀徵時未肅謝,參判睦昌明方被臺評,參議李玄紀在外未上來,本曹堂上,無一人行公者,事甚可慮。判書李觀徵,雖有身病,調理已久,卽爲牌招,使之察任,何如?傳曰,允。出備局謄錄
禮曹啓曰,勅使入京後,各宴中,下馬宴·翌日宴·餞宴,則例以親臨磨鍊矣。今此出來勅使時,三宴,不可循例以親臨磨鍊,依回還勅使時例,令都監,臨時觀勢定奪事,分付,何如?傳曰,允。出禮曹謄錄
義禁府啓曰,前司藝洪受瀗,拿鞫定罪事,傳旨啓下矣。洪受瀗,居在新門外,城門已閉,明日待開門拿囚之意,敢啓。傳曰,知道。出義禁府謄錄
司僕寺啓曰,咸鏡道都連浦牧場革罷,馬匹移牧於馬郞島事,命下矣。都連浦牧場舊地,許民耕食,依他牧場例收稅,以補馬政之意,敢啓。傳曰,知道。出司僕寺謄錄
御營廳郞廳,以都提調意啓曰,昨日本廳書吏,以習陣單子,進呈政院之際,兵曹入直郞廳,諉以闌入,任意決棍云。本廳,以一品衙門,體貌尊重,雖微末軍卒之犯罪者,法司必進來,然後治罪,乃流來之例也。兵曹嚴禁雜人,固是職掌,而上司書吏之持去入啓公事者,與闌入自別,而任意棍打,其不識事體,甚矣。此而置之,則衙門體統,漸壞,相凌之弊,將無以防禁,當該兵曹郞官,請推考,下吏,令攸司囚禁治罪,何如?傳曰,允。出御營廳謄錄
庚午正月十一日未時,上御熙政堂,謝恩兼陳奏奏請副使書狀引見時,副使申厚載,書狀官權持,承旨金聲久,假注書鄭思孝,兼春秋李萬材·李徵晩。上曰,萬里行役,無事往返,誠可幸矣。厚載曰,以意慮所不及之事,執頉生梗,至於罰金,貽辱聖躬,而臣等奉使無狀,不能善爲周旋,死罪死罪。來伏城外,恭俟罪譴,而聖明不加之罪,至於特遞職名,使之安意入來,尤不勝惶恐感激,不知所達矣。上曰,不能周旋彌縫,事勢所然,何有不安之嫌乎?已諭於疏批,毋爲難安,可也。厚載曰,聖敎至此,感激惶隕矣。上曰,別單書啓之外,無他可聞事情耶?厚載曰,彼國言語,與我國不同,且彼國法令,至嚴,故事情,無路詳聞,別單所達之外,無他可聞事矣。上曰,以狀啓見之,則彼中凶荒,特甚云,何如?厚載曰,彼中極爲凶荒,米一斗直,銀一兩一錢矣。遂退出。以上出燼餘日記
上在昌德宮。停常參·經筵。
吳始萬啓曰,吏曹郞廳來言,承旨有闕,政事,何以爲之?取稟。傳曰,當日爲之。
有政。吏批,判書柳命天服制,參判權愈病,參議沈檀進,右承旨姜鋧進。兵批,行判書閔黯病,參判李鏶進,參議金進,參知姜銑服制,左副承旨吳始萬進。以李湜爲左承旨。睦林一付副護軍。
掌令鄭來祥啓曰,臣之病難供職之狀,通朝之所共知,而祗緣玉堂僚員不齊,不敢言病,黽勉出肅矣。累日鎖直,前症轉劇,僵臥直廬,殆不省事,適於此際,新命又降,臣感激洪私,忍死趨謝,而第臣迷滯之見,有些不同於大論者。鼎重,背公死黨,戕人病國之罪,固難容貸,而投之荒裔,置之栫棘,蓋出於參酌處置,則及今加律,不亦有乖於聖上好生之德乎?臣之謬見,如此,終難苟同,而到今公議益嚴,前後爲此論者,竝在論劾之中,則臣何敢一刻苟冒於臺席乎?請命遞斥臣職。答曰,勿辭。
吳始萬啓曰,掌令鄭來祥,再啓煩瀆,退待物論矣。傳曰,知道。
持平尹鼎和啓曰,金宇成事,金起門事,睦昌明·李一台·金文夏·李國芳削黜事,權珪罷職事。措語竝見上近來是非不明,異議橫生,臺閣之上,惟以退縮,爲得計,規避,爲能事,違貳大論,相繼紛紜,苟且之態,頹靡之習,言之足羞,念之寒心。掌令鄭來祥,乃於公議益激,臺啓方張之日,甘心效尤,肆然立異,但知避事之爲幸,而不自覺其爲顚錯謬戾之歸,吁亦異矣。此而置之,將無以正國是而肅頹綱。請鄭來祥,削奪官爵,門外黜送。新除授掌令南垕,時在慶尙道咸昌地,司諫金澍,時在京畿楊州地,請竝斯速乘馹上來事,下諭。答曰,不允。下諭事,依啓。
左承旨姜鋧疏曰,伏以內局副提調之任,頃因都承旨申厚載之適有相避,天點替及於臣身,而不安之懷,實切于中。今則無故首席,旣已新除,讓于殳斨,此其時矣,決不可因循苟冒,以貽負乘之譏。伏乞聖慈,將臣兼帶內局副提調之任,亟賜遞改,不勝幸甚。臣無任云云。答曰,省疏具悉。爾其勿辭,察任。
同副承旨睦林一疏曰,伏以臣於日昨,以切迫情理,敢陳短疏,仰于宸聽,不惟不許,反下恩批,惶悚悶蹙,不知所出。臺閣之上,公議方嚴,前後引避之諸臣,擧在評劾之中,臣之姓名,雖得倖漏,而論其所失,無甚異同,臣何敢以獨免爲幸,晏然於近密之地?玆敢冒死,復此哀籲,伏乞聖慈,亟賜鐫削,以謝公議,以安微分,不勝幸甚。臣無任云云。踏啓字。以上出燼餘日記
上在昌德宮。停常參·經筵。
仁獻王后忌辰齋戒。
吳始萬啓曰,備邊司郞廳,以大臣意來言,今日賓廳坐起日次,而國忌齋戒相値,外司開坐云矣,敢啓。傳曰,知道。
藥房提調閔宗道,副提調姜鋧啓曰,春雨解凍,夜氣猶寒。伏未審聖體若何?日月流邁,孝思殿望祭且迫,伏想聖孝感時追慕之懷,益復罔極。仍伏念聖人之戒,在於愼疾,帝王之孝,不在小節,當此春寒未解之日,冒夜將事,則玉體之傷損,勢所必至。且正朝祀事,旣已親行,則今此望祭,姑令攝行,其在情禮,似無所妨。臣等不勝憂慮之至,敢來問安,竝此仰稟。答曰,知道。無事。望祭,卿等之請,如此,許令攝行焉。
以平安監司狀啓,傳曰,江東縣監身死,代今日內口傳差出。
吏曹口傳政事,以李蕆爲江東縣監。以上出燼餘日記
上在昌德宮。停常參·經筵。
仁獻王后忌辰。
李湜啓曰,左議政來詣請對矣。傳曰,引見。
李湜啓曰,吏曹郞廳來言,承旨有闕,政事,何以爲之?取稟。傳曰,明日爲之。
姜鋧啓曰,頃日湖堂被抄人製述時,三人在外,一人有疾故,不得應製,在外人入來後,卽爲稟達,而有疾之人,亦待其差病,一時來參之意,政院知悉擧行事,命下矣。前日未參三人,皆無故在京云,敢啓。傳曰,未參製述三人,趁明朝使之來會政院,已參製述人中,無故人,亦令一體來會。
李湜啓曰,今此開城府別迎慰使,何承旨進去乎?敢稟。傳曰,右副承旨進去。
傳于李湜曰,湖堂人員,再明日來會事,更爲分付。
姜鋧,以禮曹言啓曰,卽接遠接使李之翼,平安監司閔就道聯名狀啓,則大通官言內,前日冊封時,以次通官出來,而當時禮節,忘未記憶。今此勅使言,淸國之法,請王妃冊封時誥命,例爲親受,今番誥命,亦當親受而其所爲言,頗峻,其時儀注,急急謄送,以爲對答勅使之地云。取考本曹謄錄,則己卯年冊封時,勅使,亦以親受爲言,而大臣,往于弘濟院,援引我國之禮,自上親受誥命,傳送內殿,則王妃,自內行禮。親受一款,旣無前例,且非我國之禮,累度爭執,則勅使,亦爲聽許,仁政殿如儀行禮。壬戌年冊封時,則雖因勅使之堅執,自上,殿庭迎勅行禮後,還置誥命於龍亭,勅使隨行,到敦禮門外,傳授內官,內官,傳授女官,王妃,自內行禮,亦不行親受之禮。旣有己卯年之例,則壬戌年傳授內官之節,雖出於一時之不得已,亦非遵行之規也。蓋通官輩,憑藉勅使之言,忽發親受之說,顯有中間操縱之態,一依己卯已行之例,擧行事,善爲說辭,十分開諭,期於得請,俾無生梗之事,遠接使處,急速下諭,何如?傳曰,允。以上出燼餘日記
本院啓曰,勅使接見時說話,依前例撰出書入,而此外,或不無未盡之語,令廟堂預爲定奪,以備睿覽,何如?傳曰,允。
備邊司啓曰,勅使接見時說話,別無未盡之處,而其中不嫺事大文字一款,似不必提起於接見之時,令政院刪去之意,敢啓。傳曰,知道。以上出備局謄錄
戶曹啓曰,金城君濬,以明聖王后守陵官,恩賜田畓,尙未受出矣。全羅道樂安縣數外官屯田畓,竝五結十二負七束,李光漢,功臣賜牌折受,而削勳還罷,故上項田畓,望呈願受,依例折給,何如?傳曰,允。出戶曹謄錄版籍司
摠戎廳啓曰,廣智營入直本廳壯抄三運軍兵,今已准番,依前例與訓鍊都監軍兵,今月十五日,還爲替代,而本廳入直牙兵,亦已准番,一體放送之意,敢啓。傳曰,知道。出摠戎廳謄錄
御營廳郞廳,以都提調意啓曰,再昨本廳大將,送言于臣曰,本廳書吏,以習操單子,及中日單子進呈事,入詣政院之際,兵曹郞官,諉以闌入,任意棍打,此曾所未有之事,不得不告云,故臣以郞廳推考,下吏囚治之意,爲啓矣。卽見本曹草記,則直以郞廳推考,下吏囚治,姑爲安徐之意,費辭草記,有若爭辨者然,雖以其啓辭言之,書吏挾帶之諉以闌入而棍打,容或可也,書吏,則乃以上司書吏,持入啓公事入去,則此乃應入之人,元非闌入者,不在應禁之科,而且非本曹之任意棍打,則郞廳之乘怒施罰,不過怒其不從令,而全昧尊敬上司之體面,況其所謂挾帶者,乃是本廳文書直之隨往書吏者,異於雜人之闌入者乎?臣忝在大臣之列,待罪於本廳都提調之任,欲存體貌,旣爲啓辭,則在本曹之道,陳其曲折,明其不然之狀,以爲稟裁之地,則可也,乃以安徐之意,直爲陳啓者,揆以事體,殊甚不當,兵曹當該堂上,請推考,何如?傳曰,允。出御營廳謄錄
庚午正月十四日巳時,上御熙政堂,左議政請對引見入侍時,左議政睦來善,右承旨姜鋧,假注書李頤晩,記事官李萬材·李徵晩。來善曰,春寒未解,朝日甚冷,聖體若何?上曰,連爲無事矣。來善曰,元子氣候,亦何如?上曰,鎭定後,則連爲安過矣。來善曰,臣衰病日甚,暫有失攝,則疾恙輒生,前患心痛,近日尤劇,藥房問安,以此亦不得進參,極爲惶恐矣。伏聞醫官所傳之言,則今初十日,元子氣候,少異常時云,詳問其症情,則雖無顯著大段不安之候云,而亦不可以醫官所傳之言,准信,故敢此請對矣。上曰,十二月初二日,微有不安之候,而其後四十餘日,連爲無事,故以爲仍得去根,而心甚爲喜矣。今初十日,又微有此候,而不至如前攢視,亦卽鎭定,鎭定後,則又卽如常,而有此症時,則三連脈,每有靑氣矣。今日見之,則靑氣,亦似無痕矣。來善曰,臣來詣賓廳,招問醫官,聞金有鉉·權愉,昨日入侍之言,則金有鉉,以爲元子腹部一邊,微似有凝云,此閭閻間所多之症,卽所謂鼈瘧之漸也。又問權愉,則以爲渠,則不知有所凝云。蓋聞醫言,則所謂鼈瘧,乃是痰凝所祟云,仍又招問崔有泰·丁時梯,則皆以爲此症,或有所凝者大而自至收散者,或有所凝者小而亦爲作孽者云,以卽今元子神色游戱,見之,則少無受傷之處云,而金有鉉所言,如此,亦不無慮,敢此仰達。上曰,鎭定之初,則猶不能如常,而昨今,則神色游戱,皆已如常矣。來善曰,毋論所凝之大小,終不至作孽,則不足深慮,而形狀旣著,輕重難知,則亦不無防微之道矣。自上更招諸醫以問,未知,何如?上曰,此症,閭家小兒,亦多有之,而金有鉉所言,如此,則招問諸醫,速爲預防之道,似好,而第的知其症,然後可以用藥矣。來善曰,臣已於賓廳,反覆商確,則有鉉,以爲不至大段云,而旣有此候,則亦不可不急速預防矣。臣聞諸醫之言,則小兒此症,肥兒丸神效云,此藥,不但治鼈瘧而已,亦好於本症,而士夫間多有用此藥見效者,諸醫所言,亦皆以爲不如肥兒丸云,而猶不可在外所論斷定,故臣已爲抄定御醫中五人,使之待令,而入來矣。上曰,唯。五人爲誰?來善曰,金有鉉·權愉·崔有泰·丁時梯·鄭惟覺矣。上曰,詳問諸醫後,當議定預防之道矣。姜鋧曰,凡小兒諸般百病,皆由乳食積滯而發,故閭閻間小兒鼈瘧,亦多因此而致之。前日諸臣,亦已詳陳此意,而大抵飮食之節,不可不愼也。來善曰,姜鋧之言,是矣。鋧曰,或見實果,以味爲好,而數進生冷,則嫩脆之脾,易於致傷,生冷實果,如梨柹者,最似有害,其無此患乎?上曰,如實果生冷之物,則一切不使近口,而不但實果,雖如饌物,亦不使過喫矣。來善曰,粥飮及水飯喫進時,饌物,問于醫官,則每用雉羹云。此亦珍膏之味,脾胃嫩脆之時,恐亦有傷,以閭家兒見之,每喫珍味,則易致厭口,而仍或生病,此後,則雉羹中,雜入菁蔬,同煎以進,未知,何如?丁時梯,亦以爲極好云,比之全用魚肉,則味似稍淡矣。鋧曰,雉羹中,雜入蔬菜,則其味亦好,而小兒,可爲善喫,大臣所達之言,果好矣。上曰,恬淡之物,雜入以用,似好。此後,則當令依此爲之矣。鋧曰,春日漸和,和暖之日,則時時出見陽氣,似好,小兒,風則切忌,而至於陽氣,則必宜數見也。上曰,唯。來善曰,日漸向暖,而冬日所着衣服,則不可輕脫,脫着之際,尤宜愼之也。鋧曰,寒暖之交,脫着之際,不可不愼也。上曰,唯。脫着之節,不可輕易爲之,故冬日所着之衣,姑不脫之矣。來善曰,近日藥醫針醫中一人,例爲輪回入直,而其中崔聖任,則臣於上年,上候未寧之時,與之同事,見其爲人,則人物信實,至於入侍進藥之際,善爲周旋,不但信實而已,因其酬勞之典,頃除畿倅。卽今金有鉉·權愉等,術業甚良,而猶不可無一二人信任者,崔聖任外,別擇其中,人物謹愼,可以信任者,以爲頻頻診視元子之地,未知,何如?上曰,崔聖任,則才因酬勞之典,旣已除倅,若有別爲可問之事,則自當招來,而諸醫中,見其術業稍勝者,亦可時時診視,不必別擇預定,而或有廣加問議之事,則御醫外,亦皆招集以問,只宜隨時爲之,可矣。來善曰,權愉術業,與凡醫所見稍勝矣。上曰,權愉醫術,則稍勝,而年今七十餘,將來無多,是可慮也。來善曰,果如聖敎矣。上曰,權愉,多見醫書,術業則頗良矣。來善曰,近日丁時梯,術業極爲精明,非凡醫之流矣。上曰,其人物,似精詳矣。來善曰,凡醫術,用其藥而已其病者,方可謂之良醫,而若有其名而無其實,則不可謂之良醫也。近來丁時梯,閭閻間病患,勿論輕重,藥皆有效,實是不易得之良醫也。上曰,針醫及女醫術業,漸不如古,卽今針醫,則下針及破腫,白光鉉爲首,女醫,則環玉,人物愼重無㤼,術亦頗精,而但白光玹·環玉,年皆已老,此後次次可代者,別爲培養,似可矣。來善曰,上敎至當。針醫,則無如白光玹,醫女,則無如環玉,而年皆已老,將來無多矣。內醫女等,例自本院,每朔定日受講,今又習視脈理,而此後更當申飭勸課矣。上曰,近來,則如貞玉者,亦無之,不可不別爲勸奬,以爲次次代出之地也。來善曰,今適入侍,敢此仰達。頃日登對時,以陰雨之備,着實惕念事,下敎矣。江都所送大船五隻,分定三南,使之造成,而八百石容載船二隻,四百石容載船三隻,分定矣。其外如小小津船,則本府亦多有之,而如此大船,獨無之云,故今將造送,而招問陽川船匠善手者,送于尹以濟家,問其制度後,大船二隻,則使統營造送,其餘中船,出入浦口時可用者三隻,則分定于忠淸水營,及全羅道左右水營,而使之待改分付後上送矣。至於軍餉,尤爲緊重,故欲以三南儲置米中,三萬石,送于江都,其餘二萬石,則送于廣州矣。上曰,唯。無餉之軍,似不可用,故頃有所言矣。依此所達,分付,可也。來善曰,凶年給災時,田則一年再耕,故元無給災之規,而至於北道,不能再耕,此則不可與他道,比而同之矣。上曰,頃日李玄祚,以此事,有所陳達變通矣。來善曰,臣曾任鍾城府使時,見之,北道,則不得再耕,杜鵑花,四月始開矣。上曰,六鎭·三·甲,則已令持給田災矣。來善曰,不能再耕之地,旣已自朝家特給田災,則西北道,豈可區別乎?平安道六七邑,亦有一年不得再耕之處,亦宜一體給災也。上曰,其在一視之道,不宜異同,平安道不能再耕之處,何邑何邑耶?來善曰,似是碧潼等數邑,而臣精神昏忘,不能記憶,當退出後,更考書啓矣。上曰,某某邑,可以給災處,考出書啓,以爲一體分付之地,可也。來善曰,參下中可合陞出六品者,四人,旣已抄選啓下矣。承文權知權重經,亦是可用之人才,故頃日抄選時,諸議,皆以爲可合陞六,而重經,卽領議政權大運之孫,故領相引嫌,使之勿抄,不得入於抄啓之中,而旣是可用之才,則似當一體陞出六品,故敢達。上曰,權重經,一體陞出,可也。出擧條來善曰,臣於昨日,以病,不得進參備堂之坐,而前以三南民役,特爲量減,以示朝家實惠事,退出稟處之意,有所仰達矣。一結十二斗內,二斗減給,則朝家所失,七萬七千餘石,民則各人所減,不過爲合勺而已,此不能爲實惠於民,而國之所失,則至於如此,庚午條應下之數,及江都·南漢所送之數,都合計除,則需米之數,有所不足,若使減其一斗,則惠及於民者,其少,尤如何也?明日欲會賓廳,以爲入侍定奪之計,而山郡,則以三分之一,以錢代捧,故民皆鼓舞云,此亦足爲實惠矣。閔宗道,則以爲今年木花,甚貴,民皆以納木爲悶,而沿海之民,獨未得蒙惠,減給其虎贖木,則可爲實惠云,諸議,亦皆如此矣。上曰,明日當來會乎?來善曰,有稟定事,欲於明日來會賓廳矣。上曰,唯。明日一體稟定,可也。上曰,監司可合人,及六品陞出之人,則皆已抄出,而至於大將,可合人,亦於登對時,使之抄啓矣。來善曰,在外者,或在京者,可合將領年少之人絶少,兩班中未及出身者,當各別勸武,而如此人才,實未易得,卽今嚮用武弁中,亦當擇其可合者,抄啓矣。上曰,卽今武弁中,可合將任者,一體抄啓,可也。來善曰,臣於出身初,見之,木覓山烽火中,至於峩嵯山烽火,則無相準之時,兵曹吏,每以候望不得,告課,自前如此,事甚疏忽,故或遣宣傳官,別爲申飭,而輒每如前。咸鏡監司柳命堅下去時,臣以各別嚴飭烽燧之意,言送矣。命堅去後,着實修飭,故雖雲闇之日,峩嵯山烽燧,有入來竝擧之時,而江原·京畿,似不能修飾,故又令各別修飭矣。上曰,近來,則峨嵯山烽火,候望無事,有時入來矣。來善曰,木覓山擧烽之數,元是五柄也。烽火,自各道入來,而只爲五柄,故臣亦曾不知其故,極以爲怪矣。臣考見經國大典,則烽火第一柄,則自咸鏡道及江原道入來,第二柄,則自平安道入來,第三柄,則自黃海道入來,第四柄,則自全羅道及慶尙道入來,第五柄,則自江原道一路及慶尙道一路入來,慶尙道及江原道則皆有二路,故如此。此乃大典所載之事,而視如尋常,常時,人鮮有知之者,豈不寒心乎?鋧曰,遠接使處下送有旨,別定禁軍,撥馬急送,何如?上曰,依爲之。鋧曰,前後戒飭群工之敎,不啻懃懇,而政院,則又在近密之地,故院中諸臣,非有大段事故,則不敢爲容易圖遞之計矣。卽今都承旨,則辭疏到院,而拘於廳規,不得請牌,左副承旨權珪,則方被臺論,臺論停當,姑未知定在何日,廳中,只有四人,而一人,則又以別問安使,出往開城府,前頭勅行及大政時,事甚苟簡,極爲可悶,故敢此仰達。上曰,至於權珪之啓,則尤似不當,大臣之意,何如?來善曰,臣前以罪人事,有所陳達,故其後臣于睦林一,爲臺官時,以此引避矣。臺臣,方以權珪請罷之論,陳啓,而珪之當初引避之辭,又與林一,一體無異,故林一,亦不敢晏然行公,陳疏蒙遞,而今此臺啓,旣是峻發之論,則臣以有嫌礙之人,不敢是非於其間,而臺論收殺之前,則權珪,終難行公,姑爲許遞,似可矣。上曰,權珪本職,姑爲許遞,可也。鋧曰,今日,乃是國忌,明日開政差出,牌招察任,何如?上曰,唯以在京無故人,差出,牌招察任,可也。遂罷出。以上出燼餘日記
上在昌德宮。停常參·經筵。
金聲久啓曰,備邊司郞廳,以大臣意來言,十三日,賓廳坐起日次,而以國忌齋戒,不得來會,故今始開坐云矣,敢啓。傳曰,知道。
藥房都提調睦來善,提調閔宗道,左承旨李湜啓曰,日月不居,孝思殿望祭,已過,伏想聖孝,感時追慕之痛,益復罔極。卽今春寒尙峭,伏未審聖體若何?臣等,不勝仰慮之至,敢來問安。答曰,罔極。姑無所傷矣。
中宮殿,藥房問安。答曰,罔極。
有政。吏批,判書柳命天服制,參判權愈進,參議沈檀進,左承旨李湜進。兵批,判書閔黯賓廳進,參判李鏶賓廳進,參議金進,參知姜銑病,右副承旨吳始萬進。以權歆爲同副承旨,李晶爲工曹參議。兵批,則無政事。
備忘記,傳于吳始萬曰,騎芻五中人閑良崔俊及,直赴殿試。
傳于吳始萬曰,大臣·備局堂上引見。
李湜啓曰,吏曹郞廳來言,都目政事,來十七日爲之之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,臺諫闕員,大政差出。
記事官成碩夔書啓,臣承命馳往于忠淸道全義松洞里領敦寧府事趙師錫所住處,問議,則以爲無狀小臣最蒙殊私,而言多妄率,重速罪戾,嚴旨之降,不敢偃息於輦轂之下,屛伏鄕里,引咎自廢者,今已踰年。不料近侍之臣,含命遠臨於窮山蓬蓽之中,傳宣聖敎,臣伏地驚悚,惶汗沾背。雖平常在朝之時,如臣昏謬之甚,固不敢與朝廷之末議,況臣以負辜之蹤,祗俟公議之發,何敢自同於無故之人,有所論列於如此至重至大之事乎?且臣宿症添劇,惙惙危懍,誠難自振,仰答下詢,惟在聖明,博採群議,務歸至當之如何耳,敢啓。傳曰,知道。
權歆,以禁衛營言啓曰,今正月初三日,大臣·備局堂上引見入侍時,本營屬關西捉虎軍,革罷,其代,以本營餘保充額事,定奪蒙允矣。以全羅·慶尙兩道所在餘保,作爲兩司十哨,以充其額,而部司及番次,亦有因此變改之處,故改磨鍊別單書入之意,敢啓。傳曰,知道。
都承旨李瑞雨上疏,伏以臣千萬夢寐之外,伏蒙誤恩,以臣爲承政院都承旨,臣駭惶眩惑,不能自定,當食忘飧,寢不能寐,一家十口,見臣如此,亦皆相顧錯愕,有若禍患之猝至者然。噫,古所謂匪福伊災者,誠急速之效也。臣於上年十月,叨拜諫長,伊時情境,實同斯際,竊自思惟,以爲愚陋衰邁之身,旣無可爲,而然,竭吾心力,猶有庶幾,則冗散可也,爲人之佐貳,或可也,廁衆僚之間,而斅學相益,緩急相資,以免大戾,亦或可也。至若地稱極選,名則長官,上心之所恃屬,衆目之所異瞻,而亦復唐突居之,則是盜竊也,罪必誅無赦。人雖無狀,何忍被盜竊之名,而觸必誅無赦之刑哉?是以,臣三違牌而不敢進,殿下,下敎遞臣,責以分義,辭旨極嚴,至今餘悸在心,或汗或顫,而不已也。其後工曹參議之除,則臣何說以辭焉?然而或者曰,名則避之,實則饗之,誰信爾之心也?又曰,害則違之,利則趨之,將觀爾之後也。是二言者,皆足以病臣,而臣又無說之解焉。低徊黽勉,計沒奈何?不意玆者,復有此絶無僅有之異數,是臣之命,否也,非亨也,臣之途,窮也,非通也。天地新春,品彙昭蘇,而臣獨夭閼而枯槁也,當品都承旨,世稱極選,而人稱極榮者,臣敢曰命之否,途之窮,夭閼而枯槁者,近乎誣矣。然而內慙於臣心,外懼於人譏,辭今而受於後,則有揀擇自便之嫌,卷跡而遠在,則與怨慽不仕者,同科,自此至死之日,莫非難處之境,則臣情甚蹙而言不誣者,可知矣。臣之本情,非不欲仕,而不欲當不仕之職,非欲違命,而不敢犯冒進之罪,前日之辭諫長,今日之辭都承旨,皆出於萬不獲已,數月之內,判作兩人,而一辭一受,則叟叟之無持操,豈特見笑於罔兩而已也?鑿坏踰垣,旣非臣之所得爲,則勢當跪伏私次,悍然不動,支吾於君父之命,思之及此,毛髮俱悚。伏惟殿下,明無不察,慮無不周,始雖誤取於臣,而終思所以善其後,伏乞毋爲例答以假借須臾,而亟收還成命,俾國體不至壞損,而鷦鷯之巢枝,鼴鼠之飮河,各有隨分自足之樂,則名器幸甚,愚分幸甚云云。答曰,省疏具悉。今玆新命,意非偶然,爾勿過辭,從速察職。
行大司諫鄭維岳疏曰,伏以臣腫瘡彌劇,不得出謝,已至經朔,臺職,與閑慢之任不同,不可虛帶久曠,且遠人,旣已近京,則如臣情事者,不得仍在三司侍從,乃前例也。伏乞聖明,亟許恩遞,俾伸私情,千萬幸甚云云。答曰,省疏具悉。卿其勿辭察職。
淸州牧使趙祉錫疏曰,伏以臣本無才能,猥受大牧,數年親民,未能安保,目見人心日散,莫可收拾,且與討捕使,眼同治盜,多見其情之可矜,思欲一陳弊瘼,而亦畏其越位之嫌矣。今奉別有旨內,辭意,雖在草野,使皆盡言,則臣是牧民之官,何敢自以疏遠,而終至於泯默而已乎?伏惟我國,連値荒凶,百姓飢困,每以賑濟之策,爲第一急務,而猶不以盜賊爲慮矣。況兩年以來,可謂稍稔,則庶幾國有豐富之休,民遂樂生之願,而奈何盜賊熾繁,竊發無常,反貽國家之憂耶?臣前後九年,歷典三邑,已知民憂之所由生,則斯可發口言矣。臣嘗聞我朝兵制,初設五衛,以爲戎備,中間爲慮倉卒之變,創置兩局,繼以軍門爲號者,不一其規,別設加置,至于禁衛而極矣。凡定軍役,必以十一歲爲限者,本非古制,而亦不無冒年充額之弊者,豈官吏,故違朝令,不恤稚弱而然哉?名目漸廣,簽括漸窄,詐僞益甚,規避益巧,良丁墮地,則初不命名,又輒漏籍,而每當歲抄之際,堇堇搜得,則雖是六七歲之兒,亦何以辨其實年哉?或疑其年滿,或幸其塡闕,不得不隨得隨定,而旣定之後,竝卽徵布,亦其勢然矣。近年木花,大無,殆至絶産,一疋之木,直米數十斗,一人所耕,難備一身之役,則十五歲前兒弱身布,從何以出乎?軍役中,御營·禁衛稍歇之故,富實者,皆屬於此,而窮殘者,盡編於水軍及砲保·騎步之類,捨重取輕,自是人情,而今年定役,明年逃避,閑丁之難,比諸數年前,尤倍之矣。逃故未代定,其數甚多,侵徵隣族,害及良民,此固我國痼弊,而試以淸州一邑,言之,自去年馬兵等定給三保,則應定之數,已過三百,而御營·禁衛之空保當定者,又至六百餘名,則竝與循例歲抄,計之,必得千餘名,可無闕額矣。若夫逃故·老除之類,則實無盡數代定之路,終未免太半仍存,使其隣族,逐年納布,此亦豈爲守令者,不畏國法而然哉?只緣軍額浩多,難可盡充故耳。今以一邑男丁之數,比較於軍額,則已過其半,而除出兩班及公私賤,則實無餘地,而各樣額數,每年加之,則兒弱之納布,隣族之見侵,亦安能免也?民窮爲盜,自古然矣。殿下之赤子,不堪身役之重,有此盜竊之患,元其本情,豈不大可哀也哉?何以明其然也,丁旣無閑,則勢不得不及於兩班餘派,壯旣無遺,則亦不得不及於十歲前兒弱,而點名充額,苟簡已極,按簿徵布,隣族竝困,則不逃而何活,不竊而何食?此所以流逋相繼,嘯聚成群,而方且講究事目,嚴飭捕治,奉行之人,猶恐不及,村間游食之類,多入於密告之中,雖是大村,而一人被捉,則擧皆逃避,恐其延及,不暇念其家業,一任蕩失,而旣逃之後,太半爲盜賊之事。以此言之,則使斯民多逃者,率由於軍政之煩,而盜賊之滋蔓者,亦由於逃民之多也。然則止盜之策,惟在於安民,安民之政,無過於減軍額,而此特一轉移之事耳。臣亦一守令,而虛按軍籍,只以侵徵隣族,充納番布,爲能事,而終畏犯科之罪,不一言上陳,則其亦負國家,大矣。今者主兵之人,猶不知巨弊之此甚,則殿下,亦何以詳知守令之欺負朝家乎?臣嘗憑考軍案,且試點閱,則軍案中,雖以十五歲書塡,而其實,則兒弱居多,徵布時,雖以當身懸名,而其實,則逃故亦夥,一年之內,摠而計之,則除兒弱逃故者,當身徵布者,未過其半,而其餘,則族也,隣也,虐民之政,莫甚於此,而軍政之疏,亦豈非大可慮也?臣意,則亟罷數三軍門,使之移定逃故·兒弱之代,而未滿十五歲者,則別成一案,待其年滿,次次充塡於各軍闕額,則軍政可修,而庶無侵徵之患矣。朝家,方以盜賊爲患,而惟以嚴治爲急務,不思所以固本之策,則竊恐良民,漸至渙散,而將來之憂,不但今日而已也。近聞朝臣,多以革罷禁衛,爲建白者,而諸議不一,終至防塞,此必未詳巨瘼而然也。錫胄·師命,貪兵樂禍,創置膠守,終至於大招民怨,則此亦可以懲創者,而今之持難,實未可知也。非但軍兵爲然,工曹匠人,典設司·司僕寺·司饔院諸員及樂工·樂生等保人納布之類,其數,亦不少,而兒弱·逃故,同一弊瘼,則何不及今變通,以保斯民,當今之急急可罷者,禁衛,是也?亦未必以此盡充闕額,則其他不緊二軍門,速宜革罷也。納布之難,旣如是甚,而又有輕重不均之嘆,甚非王政一視之道也。軍兵,則砲保騎步,必納細木,而他廳所納,各有輕重,奴婢,則內需司·戶曹,必納細木,而各司所納,亦有多少,臣未知此規,創於何時,而頃見備局關文,則又以錢文定式,一疋之代,多者至二兩二三錢,中者,至一兩八九錢,小者,至一兩五六錢,錢則一也,而何如是輕重之太別耶?古制上納木品,例以六升三十五尺,爲准,而今者軍木,則幾至七八升四十五六尺,大同及貢木,亦至四十餘尺,凡干納上,每使損下,則小民之難保,無足怪矣。木之六升者,可以爲衣,則何適不用,而必擇其細密乎?若使大小軍民納布者,皆復古制升尺而捧之,則雖用錢文,別無差等,民必便之矣。今若以此定式,則各樣所用,雖或有窒礙之端,而此是小事,斷然行之數年,其效必大矣。上年田結之多,近古所罕,而大同米之已上納,其數不貲,至於別設江倉,而儲積,則伏想卽今支用,必無不足之患矣。今年農事,比上年,則頗失,而田結之數,則亦不太減,木花,則年年大失,而終不給災,下民之以此呼冤,不可盡言。且念外方大同儲置之米,竝與捧留者計之,亦可支數年之用矣。國用不至窘乏,則今春大同,折半上納之外,其餘減給民間,以補不足,亦一收拾民心之道也。湖西山邑之民,例以六斗米作木上納,而米貴之時,則人皆便之,卽今市價騰高,作木之難,不啻倍蓰,上年春,臣與隣邑,聯名陳疏,得以本米,或納或留,此實朝家之大惠也。請命有司,今年所納,亦勿論山野邑,從民願捧之,或米或錢,俱似便當,而今聞洛下市價,錢一兩直米六斗,則六斗作木之代捧錢一兩,亦足矣。春來外方船運咸集,米價亦踊,則以錢換米,何所不便,而若或年凶米貴之後,以米換木,亦何難之有哉?儻以各樣所用布木之難繼,爲慮,則竊聞兵曹所儲,比前頗優,亦豈無推移變通之道哉?今者大同木代錢,至以一兩五錢,爲式,比諸六斗米價,則厲民甚矣。卽今大同出納,有如漢時,因豐凶增減價之爲,則亦大有益於公私也。且念御營·禁衛軍兵點閱試才等事,使其本道四邑守令,兼差把摠,仍以句管,自秋至冬,出巡各邑,動經數月而後,方可竣事,本邑捧糴簽丁及詞訟諸務,一任抛棄,通計八路,則六十餘邑累朔空官,亦非細慮也。旣有各鎭營將,春秋巡歷之擧,則兼行此事,恐或無妨,而實係邑瘼,亦宜變通,故臣略陳也。臣伏覩殿下,臨御以來,一心圖治,蠲役恤窮之政,靡不畢擧,至於軍民之有怨者,每欲變通而未能焉,臣竊慨然,以爲敵兵犯境之時,民樂爲兵,然後可以爲用,而乃今三陲晏然,年事稍稔之日,朝塡暮闕,旣簽旋逃,則尙何益於倉卒之間也哉?蓋聞中國,則必精擇而善遇之,故得編軍伍者,有若得職者然,壯者猶恐或漏,老者亦憫其或除,而我國,則軍額之數,過於丁壯,甚至虛錄成簿,剝割隨之,民安得不窮且盜也?此臣區區之慮,不在於苻澤潢池,而竊有望於裁減軍額,收拾民心而已。昔繡衣四出,而持斧莫禁,單車獨詣,而帶劍自息,臣恐今日止盜之方,亶不外於此矣。伏願聖明,勿以人廢言,留心察納焉。臣無任云云。答曰,省疏具悉。條陳弊瘼,當令廟堂稟處,而不緊軍門革罷事,事體甚重,決難輕議也。備邊司啓目,粘連啓下爲白有亦,觀此上疏,則憂國恤民之誠,非不切至,而事多牽掣,猝難變改是白在果,冒年充額之弊,侵族及隣之害,非但守長慢令之致額數漸廣,良丁難得,則朝家之尙未痛革,非出於玩愒姑息是白乎旀,輦下宿衛之兵,只有數三軍門而旣設之後,遽議革罷,則事體重大,誠如聖敎是白乎旀,諸色軍布大同作木,或以爲三十五尺爲准,使細麤長短,不至參差,然後得宜,或以爲國家需用之處,各自不同,故尺數自有差等,錢直亦有輕重,甲乙相爭,迄未歸一,則事勢有不可容易變通者是白乎旀,大同蠲減事段,近因諸道狀啓,隨其被災之多少,或減一二斗,或減二三斗兺不喩,近以木綿失稔,有米賤布貴之弊,故該廳定奪於榻前,上年山郡所收之米,捧留於各邑,其代需用之數,則貸用兵曹軍木一千同是白遣,今春又以三南虎贖木,全數蠲減,以紓窮民一分之力,則大同一半,今又請減,實出於未諳朝家處分之意是白乎旀,山郡大同木一疋之價,至於十八九斗之多,則作木之弊,實近於厲民,而從洛下市直,六斗作木之代,以錢一兩許捧,則有司之經費,太縮難繼,不可輕許是白乎旀,御營·禁衛,不爲上番之軍,以兼把摠句管試才,已有當初事目,則雖有些少弊端,而亦難續續變更是白在如中,營將春秋操鍊,乃是束伍軍兵,則分領有異,兼行有礙是白在乎。以此意回諭事,本道監司處,分付,何如?啓依允。以上出燼餘日記
禮曹啓曰,自誕日爲始,要鉤鎗五柄內三柄,長劍四柄內二柄,鎲把三柄內一柄,合六柄,依例每一柄,以弓帒筒箇一部,恒式代封事,命下矣。三各門方物中,長劍·要鉤鎗·鎲把,已令代封者外,卽今封進數,不同代封之數,有難定爲恒式,不得已三各門各道封進物件,別單書入,以爲付標啓下後,定式分付之意,敢啓。傳曰,正朝方物中,槍劍·鎲把等物,代封之數,依前判付施行,其餘,則依付標分付,可也。
禮曹啓曰,正朝方物中,槍劍·鎲把等物代封之數,依前判付施行,其餘,則依付標分付,可也事,命下矣。誕日及冬至所封槍劍等代封事,依付標封進之意,當爲分付各道,而正朝封進槍劍等代封,及仍存之物,則臣曹不敢擅自分定,當初別單還入,以爲付標啓下,分付諸道之意,敢啓。傳曰,知道。以上出禮曹謄錄
庚午正月十五日巳時,上御熙政堂,大臣·備局堂上引見入侍時,領議政權大運,左議政睦來善,右議政金德遠,行兵曹判書閔黯,漢城判尹李宇鼎,禮曹判書李觀徵,右參贊閔宗道,戶曹判書吳始復,兵曹參判李鏶,工曹參判柳命賢,大司成李鳳徵,左副承旨吳始萬,假注書鄭思孝·朴涏,記事官李萬材·朴徵晩,副應敎金邦杰,持平尹鼎和。來善曰,聖候,若何?上曰,無事矣。來善曰,元子氣候,若何?上曰,無事矣。大運曰,頃者文臣殿講時,臣以命官進去,而有區區所懷,故敢達。曾前殿講時,背講,而或不通,或自不,則推考矣。今則臨講而不通,則罷職,蓋背講,則率多自不,而能誦者,絶無,故中間以臨講改式,此似出於矯弊之意。然臨講,則常時雖不讀,似無不通之理,殊非勸奬之道也。臣意,則罷臨講之規,依前背講,而不通者,則推考,自不者,則罷職事,定式,未知如何?上曰,曾前殿講時,背講,則率多自不,反不如臨講之爲愈,而且又官繫於職事,不能專一於讀書,與儒生有異,故以臨講定式,而今聞大臣之言,誠如所達,依前背講,而不通,則推考,自不,則罷職事,定式可也。出擧條大運曰,廣州留守李沆,有實病,病勢頗重云,不但公務之曠廢,可慮,其人自是人才,如或病廢,則亦甚可惜,廣州雖近,調治之道不如入京就醫,其在體下之道,似當變通,故敢達。上曰,然則姑爲改差,可也。出榻敎以上詳載燼餘日記
大運曰,曾前廣州府,只有府尹,守禦使,在京而統領矣,今則改府尹爲留守,仍兼守禦使,又出經歷一員,而留守,則以秩高宰臣,差遣,故數數遞易,以致軍務多有疏漏之患,加設經歷,率去家眷,故軍餉耗費之弊,亦甚不貲。臣意,則降留守爲府尹,罷其經歷,依舊例差出守禦使,宜當,此自丙子亂前設置者也,古人規畫,勝於追後變改矣。德遠曰,守禦使之任,專爲摠攝山城之事,而軍門貌樣,漸至張大,無異兩局,多有弊端。廣州留守之兼帶守禦使者,蓋欲矯弊,而留守爲任,異於府尹,頻數遞易,絶無朞年在任之人,大將之數遞,如此,則其軍門之不能成樣,槪可知矣。且劃給耗米八百石,以爲留守經歷一年支供之費,致令軍餉,日漸減縮,臣意,則以爲不可不趁速變通矣。來善曰,丙子以前,則爲廣州牧使,而山城設立之後,自牧使而陞爲府尹,今又陞爲留守,且設經歷,而守禦軍門,亦爲移屬,故弊端甚多,而將不能支堪云,趁今變通,誠爲宜當矣。上曰,當初守禦廳之變革,蓋有矯弊,而今又弊生,有甚於前,則不可不從速變通。廣州留守及經歷,一倂革罷,而依前差出府尹,守禦使,別爲差出,講定節目,俾無如前張大之弊,可也。
吳始復所啓,外方各邑産銀之處,頗多,而募入人等,率是無賴之輩,採取吹鍊之際,不無弊端,故本曹曾不句管者,慮其貽弊於民間矣。近來各軍門,分送監官於各道列邑,收納銀鉛,已成規例,採銀之擧,旣不得禁抑,則自地部句管收稅,事理當然,而況近以勅需之難繼,至於貿銀,各處銀店之稅,一如軍門收捧,則一年之內,一勅所用,不費物力而可以坐得,自今以後,依盈德例,諸道産銀處,本曹句管收稅,何如?上曰,自戶曹收稅,宜矣。閔黯曰,以禁衛營言之,一番入番軍士,至於一千三百名之多,而三次習陣,十次中日,逐日私習時,鉛丸所費之數,甚多,鉛鐵雖曰不貴,若欲以銀布貿用,則以有限之財,供無已之費,其勢難支,鉛店,今若自戶曹盡爲句管收稅,則諸軍門,勢將責取於戶曹,戶曹,本是多事之地,將不勝其責應,諸軍門之每每責取,亦有所難便,其中數穴,劃給於諸軍門,則似好矣。上曰,廟堂相議,從便爲之,可也。
權大運所啓,自北路出來淸馬,似不必嚴禁矣。雖曰不合於內廐所用,而將士得以騎之,則似好矣。上曰,予意亦然,北來淸馬,勿爲嚴禁,可也,
睦來善所啓,沃川所捉賊人崔日千,乃劇賊也。諸賊招內,皆以日千爲魁首,而不得捕捉矣,沃川哨官一人,及使令二人,極力譏捕,誠爲可尙。其賊旣已承服,而餘黨尙未盡捕,論賞加資之擧,待諸賊處斷後,當爲擧行,而討捕使,以米布先爲賞給之意,請報,依其所報,先給米布,以爲激勸之地,何如?上曰,依爲之。
吳始復所啓,一年之內,北使連續出來,經用之匱乏,已不可言,而一巡都給與蜜贈,少不下四五千兩,本曹遺儲,漸至耗縮。至於銀貨,則與木布有異,隨散隨聚,亦不容易,而今來勅使贈給之外,前頭又有五千兩入送彼中之擧,本曹事勢,殊甚可慮。關西今年收米,各邑捧留者,除出貿銀,以補需用,在所不已,而近年以來,關西近峽列邑産銀處,頗多採取,民人等,皆以糧資之難繼,爲悶云。以此收米,從便轉換,則必無難辦之慮。且前本曹,因經費之不足,關西米萬餘石,作木取用,非止一再,今亦依此貿銀,似爲便當矣。上曰,依爲之。
閔黯所啓,薪智·古今·智島三處,當初設置僉萬戶,而薪智島,則臨陂·沃溝,竝定戰船一隻,古今島,則康津·格浦等戰船二隻移送,智島,則羅州戰船一隻移送,料米,則以各其島所在訓局太僕屯穀,劃給,仍令句管本屯事,而句管屯穀之際,自有所得,故戰船改造改槊,軍器修補,統水營水操時,船格糧,皆不磨鍊題給,若或有不足之事,則許令題給大同餘米,蓋僉萬戶句管屯穀之際,雖有所得,而所得,不能補其所費,故或爲加用屯穀,或爲請得大同餘米矣。凡各官戰船改造時,例給大同米二百石,改槊時,給八十石,各鎭堡,則以其有防軍布,故不爲劃給,而今此三鎭,係是新設,旣不能定給防軍,又不爲劃給大同米,以致每每煩報,戰船所在改造改槊時,旣有應給之米,以此米數當改造改槊之歲,移給三鎭,以爲推移繼用之地,何如?上曰,依爲之。
權大運所啓,乙丑辱國之後,蔘禁不可不嚴截,頒布禁蔘節目之外,前後申飭,意有所在,而第聞守令邊將輩,不善奉行朝令,而事多過劇,至有邊民難支之患,朝家本意,只欲隄防越採,而政歸苛酷,民不堪命,則不可不稍加變通,以濟邊氓。蔘禁一款,依前嚴飭,決不可撓改,而點考之擧,太爲頻數,前則地方官及堡將例有五日點考之規,乙丑以後,別定差使員而點考,故邊民,疲於往返,無一日在家之時,不能勤力於生業,誠爲矜惻。自今以後,別定差使員,宜令停罷。搜括民間有蔘者,抵罪之法,亦甚煩擾,設有民間蔘錢之舊遠藏置,私自賣買者,不必以重律論斷,則北路民生,庶可保存矣。然邊倅邊將輩,聞有此令,遽弛越採之禁,則亦極可慮,潛越之時,邊倅堡將,萬無不知之理,此輩貪利蔑法,許令越去,其爲情狀,十分痛惡,潛越被捉時,邊倅堡將,依事目論以一罪,而堡將之挾藏蔘貨者,亦繩重律,沿邊把守,則令本道監兵使,尤加申飭,宜當矣。上曰,依此變通,似好矣。以上出備局謄錄
李觀徵所啓,見貞陵參奉報狀,則陵上前排石物,多有殘缺處,而己酉年大臣以下奉審時,以所見不至大段未安,姑當置之之意,書啓,而至於魂遊石,長明石,石人袖端破缺處,不入於其時書啓中云,蓋此等破缺處,不至大段,故或者不爲擧論矣。然國陵事體重大,姑待來頭道臣奉審啓聞後,更爲稟處,未知,何如?上曰,姑待道臣奉審啓聞後,稟處,可也。出禮曹謄錄典享司
金德遠所啓,衿川地,有忠賢書院,乃前朝姜邯贊·徐甄及故相臣李元翼,竝享賜額之所也。基地卑濕,屋宇頹圮,士子之欲爲移建者,久矣。幸得一處可合於院基,而其地,乃壽進宮柴場一隅不緊之處,猶不敢任意開基,本縣士子輩,來言於臣,臣招問同宮次知下人,則以爲在本宮,果爲不緊云,而係是宮家折受之地,故敢此仰達。上曰,量其院基劃給,使之移建,可也。出禮曹謄錄稽制司
睦來善所啓,三·甲·六鎭,一年不再耕,故旱田給災事,旣已定奪矣。朝家軫恤邊民,固無西北之別,平安道邊邑中,亦有一年不再耕之地,亦當一體給災事,臣於昨日筵中,有所陳達,而不能詳知其某某邑,故不能明日定奪矣。退而詳問於曾經平安監司之人,則昌城·碧潼·理山·渭源等四邑,一年內,不得再耕,且士地最爲瘠薄,居民之生理,甚艱云。此四邑,亦爲一體給災,均施朝家之德意,何如?上曰,一體給災,可也。出戶曹謄錄版籍司
閔宗道所啓,頃日賓廳引見時,臣有身病,不得入侍,而得見擧行條件,則因吏判柳命天所達,三南收米,每結二三斗減除事,有令廟堂商議稟處之敎矣。每結各減二斗,而通計之,則所減之數,至於七萬一千八百餘石之多,蓋三南農民,率多竝作富人之田,而有自己田者,旣少,雖有之,滿一結者,絶無,朝家,今雖減捧,富者,則偏蒙其惠,貧者,則不過爲升合之減,此不足爲實惠,而以國家所費,言之,則亦甚不貲矣。曾聞孝廟時,江都軍餉十六萬石儲置,而辛亥凶荒時,用於賑恤,所餘者,只十三萬,故先王,每有待豐稔充數之意,小臣,亦嘗親聞下敎,而至今猶未充數,南漢軍餉,則充數十〈萬〉餘石,而卽今見存者,僅三萬餘石,近因左相陳達,使之督捧,稍加收拾,而欠縮之數,尙近六萬石,臣於去冬,與大臣相議,以三南儲置米五萬石,分入於南漢·江都之意,商確矣。今若減其收米,則此計亦將不成矣。且惠廳上年所貸兵曹木一千同,曾前所貸戶曹木二千八百餘同,前頭當以餘米,推移還償,至於嶺南,則沿海邑儲置米,上年移轉咸鏡道者,一萬五千石,今若每結減一斗,則各邑應下米不足之數,亦至於三千八百餘石。以此論之,收米,則雖每一結一斗,實難減除矣。惠廳有虎贖木收捧之規,或以補民役,而其數八十餘同也。凡虎贖木,毋論山郡海邑,一從家戶,合力備納,而兩班,則不納,若許蕩減,則下戶殘民,可以均蒙其惠。且其木升數甚細,一疋,足可直嶺南之大同木二疋,湖西之大同木三疋,元數雖似不多,以價論之,則所減,亦不爲少矣。大臣,今方入侍,下詢處之何如?上曰,左相昨日陳達,故予已聞之矣。此意,似爲得宜,諸大臣之意,何如?權大運曰,昨日筵中,自上俯詢安民之策,老臣昏謬之見,不能有所計劃,仰對聖問,而蓋我國民生,身役最重,田稅,則本不太重,而身役,則無可變通之策,故諸臣,以減稅之意,建白,此固出於下策,而有司之臣,猶且持難,欲以虎贖木減給,此木元數零星,雖爲減給,不足爲大惠,以俗談言之,有同鳥足血,而若比之於全不減給,則猶爲差勝矣。睦來善曰,通三南減八十同,雖似零星,而小民納虎贖木時,逐戶出米而貿納,以米計之,則其數豈不多乎?若全數減給,則亦足爲實惠矣。金德遠曰,一自更化之後,小民日望其蒙惠,虎贖木,雖少,若全減則庶可以少慰民心,亦足爲實惠矣。上曰,虎贖木,特爲全減,可也。出惠廳謄錄
進賀副使朴相馨,改差,持平金文夏,獻納李國芳,掌令鄭來祥,今姑改差事,榻前下敎。
尹鼎和所啓,請金宇成,拿致鉤問事。上曰,勿煩。請還收金起門減死定配之命事。上曰,勿煩。請睦昌明·李一台·金文夏·李國芳,削奪官爵門外黜送事。上曰,勿煩。請鄭來祥,削奪官爵門外黜送事。上曰,勿煩。以上出私藏日記朝報謄本
上在昌德宮。停常參·經筵。
夜二更,白雲一道如氣,起自乾方,直指巽方,長竟天,廣尺許,良久乃滅。三更四更,月暈。五更,月暈。暈上有冠,色內赤外靑。
兵曹啓曰,七番禁軍,每一番裁減十四人,今已復舊差出矣。十九日爲始,每一番准百人入番之意,敢啓。傳曰,知道。出兵曹謄錄
兼春秋成碩夔書啓,臣承命馳往于全義南面松洞里,領敦寧趙師錫所住處問議,則以爲無狀小臣,最蒙殊私,而言多妄率,重速罪戾,嚴旨之降,不敢偃息於輦轂之下,屛伏鄕里,引咎自廢者,今已踰年。不料近侍之臣,銜命遠臨於窮山蓬蓽之中,傳宣聖敎,臣伏地驚悚,惶汗沾背。雖平常在朝之時,如臣昏謬之甚,固不敢與朝廷之末議,況臣以負辜之迹,秪俟公議之發,何敢自同於無故之人,有所論列於如此至重至大之事乎?且臣行路頓撼,宿病添劇,昏昏況淹,綴綴危懍,誠難自振,仰答下詢,惟在聖明,博採群議,務歸至當之如何耳。臣不勝俟罪之至云矣,敢啓。傳曰,知道。
禮曹參議李玄紀辭職上疏。答曰,省疏具悉。爾其勿辭,上來察職。
都承旨李瑞雨上疏。大槪,更申血懇,祈收成命事。答曰,已諭予意,而一向撕捱,不其有傷於事體乎?爾勿固辭,從速察職。
備忘記,傳曰,祕史事體,至嚴且重,雖父子之間,不得相傳,意有所在,則今因一儒生遠外傳聞之說,遽爾考閱,予豈不知,至爲重難哉?第念虛實間,罔極之誣,上及聖祖,而爲子孫者,不思所以汲汲申辨之道,主於愼重,諉有後弊,置諸疑信,歲月漸久,耳目漸遠,訛而傳訛,流傳於千百載之下,則其爲腐心痛骨,爲如何哉?一番考史,有則快辨其誣,無則破人疑惑,決不可已,依前下敎,春秋館實錄,斯速擇日考出以啓。
傳曰,湖堂人員製進後勿爲退去事,分付。
傳曰,大提學,卽爲命招。
備忘記,傳曰,湖堂被抄人製述居首佐郞李玄祚,豹皮一令,之次副正字權重經,虎皮一令,前直長蔡彭胤,副正字洪墪,各鹿皮一令賜給。
護軍金元燮上疏。答曰,應旨封章,憂愛陳戒之誠,予用嘉尙,可不書紳,而服膺焉?疏中可以變通條件,令廟堂商議稟處焉。
幼學韓弘傳上疏。大槪,不避猥越之誅,敢言至德之闕遺,兼論時政之疵弊,凡條陳十餘事,以應聖旨,冀蒙裁擇事。答曰,草野之士,應旨封章,憂愛之忱,溢於言表,予甚嘉尙,可不體念焉?第國家大小典章,自有古今之不同,定妃冊妃,俱闕應行之禮,必無是理,元子,時未成童,而預出輔養之官,實出於蒙以養正之義,則冊禮之行,遵依古事,徐待一二年,似無所妨。至若南中無田土之民,移居關東·嶺北事,大有所不然者。往在蕩析離居之時,安土重遷,自古然矣。矧玆南北土地,苦樂懸殊,決不可輕議也。他餘可以議處事,令該司稟處。以上出私藏日記朝報謄本
上在昌德宮。停常參·經筵。
夜一更至四更,月暈。
以禁府啓目,洪受瀗原情,傳曰,莫念分義,輕侮朝廷之狀,萬分可痛,不可以飾辭自明,有所容恕,邊遠定配,以警他人。
又以禁府啓目,李翔刑推事,傳曰,如此陰凶極惡之人,若不趁期輸情,快正典刑,則實無以洩國人之憤,勿拘日次,除尋常各別嚴刑,期於得情。
都承旨李瑞雨上疏。大槪,伏乞先收成命,仍下臣司敗,以治違命之罪事。答曰,屢悉予意,而控免至此,實涉太過也。爾無膠守執滯之見,須從難克處克將去。以上出私藏日記朝報謄本
義禁府啓曰,罪人李彦瓀,病重保放矣。今已差愈云,卽爲還囚之意,敢啓。傳曰,知道。
又啓曰,前頭勅使在館時,三門把守假都事三員,令該曹差出,三度習儀時,以爲調用之地,何如?傳曰,允。以上出義禁府謄錄
兵曹啓曰,全州營將望字之下,李泓,居中罷職代,不爲懸錄,以致點下,不勝惶恐。改書以入之意,敢啓。傳曰,知道。
又啓曰,宣傳官金胄甲,傷寒猝重,差復未易,宿衛重地,不可久曠,今姑改差,何如?傳曰,允。
又啓曰,知中樞府事副望,邢浹之邢字,誤書以副字,以致點下,不勝惶恐。改付標以入之意,敢啓。傳曰,知道。以上出兵曹謄錄
備邊司郞廳,以領議政意啓曰,卽伏見今月十五日引見入侍時,臣之所達,北路禁令變通一款,擧行條件,則文字,多有疏漏處,遠外頒令,必宜明白曉諭,不得不更加添刪,令政院改付標,以爲啓下之地,何如?傳曰,允。出備邊司謄錄
吏曹啓曰,廣州府尹差出事,命下矣。其代依前例,令備邊司議薦,何如?傳曰,允。
又啓曰,今都目政,各歧仕滿應遷者,相避及未准朔監察·禁府都事,刑曹·掌隷院郞官,各司久任時推人員竝擬,何如?傳曰,允。
又啓曰,白川·丹陽兩邑,以弑夫之變,順川,以弑主之變,皆降爲縣,而今准十年之限,竝依法例,還陞郡守,而鎭川縣,以位版打罷之變,革倂於木川縣,今准五年限。白川郡守洪萬熙,順川縣監李時冕,皆曾經四品之職,丹陽縣監李行殷,旣是通政,此三邑守令,似當仍陞郡守,鎭川縣,亦爲復設,何如?傳曰,允。
又啓曰,兩司闕員,今當差出,擬望之人,乏少,外任竝擬,何如?傳曰,允。以上出吏曹謄錄
是日,行都目政事。吏批,以申厚載爲禮曹參判,鄭夏晉爲司宰主簿,李東根爲正言,李禎爲持平,李雲徵爲掌令,金弼相爲木川縣監,趙相周爲定平府使,安健之爲禮曹正郞,林世良爲龍安縣監,權持爲司藝,趙世雄爲甲山府使,趙淵卿爲蔚珍縣令,金瑋爲內贍主簿,申懹爲鍾城府使,鄭行百爲鎭川縣監,金澍爲校理,尹鼎和爲獻納,徐稷爲河東縣監,黃鐸爲尙衣直長,宋世貞爲比安縣監,李熙采爲持平,李師尙爲全羅都事,沈最良爲慶尙都事,李善淵爲河陽縣監,李琩爲兵曹佐郞,洪受寅爲活人別提,朴榏爲內資直長,柳命哲爲司宰奉事,李箕錫爲奉化縣監,朴尙一爲宗廟奉事,洪鎭宗爲內資主簿,李蓍徵爲造紙別提,尹道敎爲內贍直長,金元燮爲司諫,李玄錫爲都承旨,徐穉爲軍器判官,安根爲慶山縣令,尹夏濟爲典牲主簿,鄭夏晉爲禁府都事,金殷鼎爲楊口縣監,張起文爲利城縣監,朴昌潤爲光陽縣監,李昌興爲尙瑞直長,尹寔爲和順縣監,朴相英爲義盈奉事,許塖爲刑曹佐郞,安泓爲瓦署別提,吳尙文爲典籍,金夏世爲禮曹正郞,趙世恒爲碧沙察訪,朴履寅爲居山察訪,李萬元爲工曹參議,尹悠期爲兵曹佐郞,李萬亨爲尙瑞副直長,權重經爲典籍,韓如琦爲繕工副奉事,沈若涬爲引儀,崔翊夏爲軍資主簿,李震休爲海運判官,洪受寅爲監察,金華重爲奉常主簿,李壽徵爲司成,尹以道爲成川府使,權聖重爲廣興主簿,申淡爲沙斤察訪,李弘遂爲監察,成大經爲工曹佐郞,成碩夔爲刑曹正郞,沈斗源爲引儀。活人別提金貞一單付,典籍閔震元·沈枋竝單付,楊花渡丞許壽天單付。白川郡守洪萬熙,丹陽郡守李行殷,順川郡守李時冕,以上陞資事承傳。工曹參議李晶,今加嘉善,年八十加資事,承傳。以上出吏曹政望單子
兵批,以劉椀爲蛇渡僉使,陶啓揀爲會寧浦萬戶,鄭昌爀爲舊所非浦別將,嚴泰雄爲幕嶺萬戶,李興周爲伐登浦萬戶,林纘興爲訓鍊主簿,李柱箕爲丑山浦萬戶,李橏爲訓鍊主簿,孫榮祖爲武兼宣傳官,金必榮爲宣傳官,禹錫疇爲宣傳官,丁舜弼爲武兼宣傳官,李奎成爲武兼宣傳官,玉五瑞爲武兼宣傳官,吳瑞蓂爲武兼宣傳官,黃炯爲宣傳官,韓敬明爲都摠經歷,李時煥爲新門別將,李漢章爲訓鍊主簿,閔後慶爲都摠都事,趙廷碩爲位羅萬戶,李煜爲林土別將,洪世雄爲柒浦萬戶,尹歸商爲包伊浦萬戶,兪後晩爲薪智島萬戶,田一成爲群山浦萬戶,趙挺立爲彌串僉使,李萬葉爲訓鍊判官,朴昌益爲甘浦萬戶,洪時傑爲訓鍊主簿,尹遇進爲都摠經歷,金翼八爲都摠都事,安翼星爲訓鍊判官,權克升爲寧城僉使,金振秋爲防踏僉使,李之驥爲羅暖萬戶,張敏豪爲美錢僉使,辛致寬爲訓鍊僉正,李景晟爲武兼宣傳官,吳時中爲車嶺僉使,鄭昌碩爲乶下僉使,尹徵殷爲彌助項僉使,康洽爲多慶浦萬戶,李壽民爲都摠經歷,方堣爲赤梁僉使,張天翼爲所斤僉使,李之翼爲知中樞,張希載爲訓鍊副正,裵泰綏爲訓鍊副正,趙泰謙爲都摠都事,柳星樞爲羽林將,鄭奎徵爲慶尙右兵虞侯,丁南耉爲慶德宮假衛將,金淇爲南原營將,崔斗炡爲上土僉使,金禹鼎爲仁遮外萬戶,丁熙燾爲白峙僉使,朴世柱爲五衛將,裵尙珪爲都摠經歷,白汝文爲別閭僉使,李時格爲洪州營將,金興澳爲安義僉使,尹世憲爲武兼宣傳官,安績爲都摠都事,李聖錫爲忠壯衛將,李沆爲同知中樞,南籥爲全羅兵虞侯,權聖大爲文兼宣傳官,李天塡爲慶尙左水虞侯,張宇相爲統虞候,河重圖爲昌洲僉使,張宇遠爲全州營將,徐孝男爲僉知中樞,成南奎爲部將,金俊弼爲守門將,林漢英爲都摠都事,李日益爲部將,鄭箕齊爲武兼宣傳官,尹楦爲武兼宣傳官,金元九爲守門將,卞爾恒爲龍津萬戶,姜翊泗爲武兼宣傳官,李光漸爲中樞經歷,崔英傑爲守門將,丘義山爲守門將。趙泰逈今加折衝加資事承傳。副司果康守文·車挺轅,竝單付。河重圖,今加折衝加資事承傳。副司直李瑞雨單付,副護軍鄭敭單付,副護軍李沆·權珪竝單付,副司果崔恒齊單付,訓鍊主簿朴昌益單付,副護軍李晶·李東郁·元振澤·洪夏明·金珪竝單付,副司果金重九·朴泰重竝單付,副司果孫榮祖·丁舜弼·吳瑞蓂·玉五瑞竝單付。禹徵今加折衝加資事承傳。以上出兵曹政望單子
上在昌德宮。停常參·經筵。
義禁府啓曰,罪人李翔,重得毒痢,症勢極重之故,月令醫員,連次手本,使之各別救療矣,當日四更量,物故云。屍體出給之意,敢啓。傳曰,知道。
禮曹啓曰,以憲府啓辭,不准圓點,冒赴得參儒生拔榜事,令該曹稟處事,命下矣。未准點冒赴儒生,一一査出,牒報之意,分付成均館矣。卽接本館査報,則生員韓命周·安老石·沈榏·全命三·尹會·李柱天,進士權晟·李元白·潘啓榮·安鍊石等十人,未准點而變通許赴云。館試之滿三百點後,許赴,自是祖宗朝令甲,而掌務官,任自變通,使未准點之人,冒赴,大違法例,揆以事體,不可仍存。韓命周等十人,似當拔生原榜目中,付標,何如?傳曰,允。出禮曹謄錄
是日,行都目政。吏批,以金貞一爲活人別提,沈斗源爲引儀,權季衡爲中部主簿,朴尙斌爲兼引儀,崔重泰爲監察,權重經爲禮曹佐郞,吳尙文爲禮曹佐郞,兪命諟爲義盈主簿,洪鎭宗爲監察,柳瑞爲刑曹佐郞,宋光璧爲宗簿正,金鼎台爲奉常僉正,金鼎壽爲宗簿主簿,尹夏濟爲刑曹佐郞,沈良弼爲司評,金壧爲司宰主簿,林濩爲典籍,洪萬源爲司僕主簿,金益昌爲司䆃正,金籊爲兼引儀,權愈爲藝文提學,鄭德祚爲假引儀,金麟至爲掌苑別檢,李象賢爲掌苑別檢,洪克濟爲永昭殿參奉,宋世甲爲厚陵參奉,李後泌爲昌陵參奉,權萬年爲歸厚別提,李玄祚爲兼校書校理,朴弘圭爲假引儀,李重植爲假引儀,李沆爲戶曹參判,李奎成爲禁府都事,李信傳爲典籍,沈榗爲內資主簿,李胄瑞爲典牲主簿,宋尙魯爲宣陵參奉,權覿爲宣陵參奉,蔡明胤爲濟源察訪,洪墪爲典籍,金世平爲健元陵參奉,邊世英爲敬陵參奉,李行政爲歸厚別提,徐來益爲工曹佐郞,李璾爲右通禮。成均博士李會元單付,露梁渡丞白時昌單付,成均博士韓以原單付,禮賓主簿朴斗樞單付,內資主簿朴繼淑單付,內贍主簿金世益單付,司䆃主簿洪日相單付,司宰主簿李載昌單付,中部主簿全有元單付,兼春秋成碩夔·尹悠期竝單付。以上出吏曹政望單子
備邊司薦望,以李萬元爲廣州府尹。出吏曹政望單子
兵批,以李時雄爲景福宮假衛將,全孝元爲唐浦萬戶,辛汝俊爲部將,李惟馨爲武兼宣傳官,柳春栽爲武兼宣傳官,辛大觀爲宣傳官,金碣爲守門將,柳稔爲慶德宮假衛將,申惟一爲五衛將,金益重爲所已萬戶,元徽爲宣傳官,羅斗居爲部將,林時蕃爲忠翊將,徐穉爲兼內乘,金成屹爲黑山島別將,張四維爲山羊會萬戶,高尙屹爲方山萬戶,吳廷奭爲防垣萬戶,金儞爲㐚足萬戶。李東標,副司果單付,沈仲良,副司正單付,朴泰徵,尙州浦權管單付,姜得武·梁永,萬洞權管單付,許震宗,黃拓坡權管單付,金光世,安原權管單付,轉世翊,西水羅權管單付,李尙說,小吉號里權管單付,李秀英,馬馬海權管單付,睦林發,從浦權管單付,朴震昌,乾者介權管單付,崔汝源,於汀灘權管單付,金千健,廟洞權管單付,李廷發,大坡兒權管單付,朴弘中,舊茄坡知權管單付,柳時雄,僉知單付,禹徵,副護軍單付,柳春栽,副司果單付。崔斗炡,今加折衝,加資事承傳。以上出兵曹政望單子
春秋館郞廳,以領監事諸堂上意啓曰,實錄,斯速擇日考啓事,命下矣。史庫開閉,事體至重,無史官,則不能開庫,乃古事也。卽今史官,無見存之員,待史官差出後,擧行之意,敢啓。傳曰,知道。出私藏日記朝報謄本
上在昌德宮。停常參·經筵。
禮曹啓曰,迎接都監啓辭,曾因儐臣狀啓,王妃誥命傳時禮節,自該曹依己卯年例擧行之意,纔已啓稟定奪下諭矣。卽見遠接使馳啓,則勅使,到平山後,兩大通官,始入於勅使處,以己卯年例,施行事,言及,則勅使,初則必欲行親受之禮,通官等,爭執良久,始爲回聽,而且曰,壬戌年出來勅使,方爲閣老,故俺等,問冊封禮節而來,當依壬戌年例,擧行,不可遵行己卯年例云云。首譯等,必以己卯年例停當之意,多般開諭,則通官等,答以壬戌年例停當者,此亦俺等極力周旋之致云。彼旣援例堅執,且有壬戌已行之例,則終始强爭,回聽與否,雖未預料,係是禮節,自都監有難變通,更令該曹急速稟旨擧行,何如?傳曰,允事傳敎矣。冊禮禮節,已有己卯年·壬戌年前例,而禮節不同,儐臣,則引己卯年例,多般開諭,彼人,則援壬戌年例,堅執不許云,蓋通官輩,雖不無中間阻搪之事,而彼此所執,俱有前例,彼若一向堅執,必欲行壬戌近行之例,則自我亦難終始防塞。然事係重大,臣曹亦不敢擅便,令廟堂稟處,何如?傳曰,允。
備邊司啓曰,以禮曹啓辭,令廟堂稟處事,命下矣。誥命受授,旣有兩年之例,而壬戌年傳授禮節,彼果詳問於其時勅使之方爲閣老者而來,則今雖爭執,似無回聽之理,而大臣,適以迎慰,進去弘濟院,欲令首譯等,送言周旋,令該曹己卯·壬戌兩年儀註,預爲磨鍊,以待其停當而處之,何如?傳曰,允。
禮曹啓曰,王妃受誥命行禮時,當使善爲臚唱之女人,爲之,以內醫院·惠民署醫女中,聲音淸雅者,擇定,而禮貌官,指揮節次呼唱事,分付,何如?傳曰,允。
又啓曰,王妃受誥命儀註,旣已正書,別定禁軍,給馬下送于儐臣處,使之傳給,何如?傳曰,允。以上出禮曹謄錄
禁衛營啓曰,前監察尹愼,本營郞廳,旣已啓下,而時無職名,依例令該曹付軍職,冠帶常仕,何如?傳曰,允。出禁衛營謄錄
備邊司郞廳,以三公意啓曰,都承旨明日當詣弘濟院,而新除授都承旨李玄錫,疏批已下,尙未出肅,事甚可慮,卽爲牌招,使之察任,何如?傳曰,允。出備邊司謄錄
姜鋧啓曰,大提學閔黯,牌招不進矣。傳曰,明日擧動時,本兵之長,不可不進參,再度呈辭,亦已加由,更爲牌招察任。
李湜啓曰,假注書鄭思孝,再昨聞其父病猝劇,蒼黃出去,連日不爲仕進。擧動,迫在明日,不可無變通之道,鄭思孝,今姑改差,他假注書,差出察任,何如?傳曰,允。
以李宇謙爲假注書。
金聲久,以備邊司言啓曰,郊外擧動,在於明日,侍衛諸事,兵曹,卽當檢飭擧行,而本曹判書閔黯,方在呈告中,事甚可慮,卽爲牌招,使之察任,何如?傳曰,已爲牌招矣。
又以兵曹言啓曰,今此郊迎擧動時,各樣差備馬入把之數,至於三十六匹之多,而本曹兩驛立待騎馬元數,四十匹內,六匹,則入把於承命近侍,仍爲隨行,一匹致斃,未及代立,三匹病蹇,只以餘存三十匹,無推移入把之勢。內差備馬,依前例以卜馬擇把之意,敢啓。傳曰,知道。
又以備邊司言啓曰,廣州府尹,例兼防禦使·討捕使之任,而自陞留守之後,防禦使則楊州兼任,討捕使則驪州兼任矣。今者廣州,還爲府尹,防禦使·討捕使,所當仍舊還兼,依例啓下後,密符傳授一款,令政院擧行,何如?傳曰,允。
姜鋧,以迎接都監言啓曰,都監郞廳禮曹正郞金沅,病親呈辭,受由下鄕,其代,以禮曹正郞安健之,差下,使之察任,何如?傳曰,允。以上出燼餘日記
下直,廣州府尹李萬元。
政院啓曰,李翔窮兇極惡之狀,實是國人之所共憤,斗任行刑之後,則據法請刑,不容一日少緩,而斗任之行刑,在於今月初五日,禁府請刑之啓,在於十六日,其間十餘日之遲緩,已極可駭,而勿拘日次,各別嚴刑之判付,旣下之後,未過數日,而忽然物故,其間情迹,亦涉可疑。致令窮凶極惡之罪,終未得快正邦刑,以至自斃,事之寒心,莫此爲甚,禁府堂上及當該郞廳,竝從重推考,救療官及獄吏等,令攸司囚禁治罪,何如?傳曰,允。
傳曰,李翔病重之狀,自禁府,曾無前期入啓之事,而卒然以毒痢致斃云,事甚可駭,令漢城府檢屍事,分付矣。檢屍時,勿使吏輩循例爲之,郞廳親自檢屍事,分付。
副提學李聃命辭職上疏。答曰,卿辭如此,本職,今姑許遞,卿其俟得少間,從容上來。
判尹李宇鼎上疏。大槪,今此守禦之任,忽及於千萬夢寐之外,顧臣才分,千不近萬不似,決不可晏然冒居,伏乞收回誤授之恩,改畀可堪之人,以幸公私事。答曰,守禦之任,實合卿才,安心勿辭,從速行公。
吏曹參判權愈上疏。大槪,召牌之下,不得不隨詣闕外,而新授提學之任,決難承當,不敢入肅恩命,伏乞遞免事。答曰,卿之文望,實合此任,宜勿過辭,從速察職。
行都承旨李玄錫辭職上疏。答曰,省疏具悉。曾前申曅之名字,亦爲彼人之所嫌忌,終遞書狀之任,而第今玆擧動接見時,自當隨參,則不可以此輕遞本職。弘濟院別迎慰使,當令左承旨,借銜代行焉。
行兵曹判書閔黯辭職上疏。答曰,省疏具悉卿懇。今之本兵,更兼禁衛,卽古之大司馬大將軍之職也。其爲責任,視昔尤重,惟當久任責效,豈可人人輕授乎?至於字畫之偶然差誤,元非大段,卿其須體此意,安心勿辭,從速行公。以上出私藏日記朝報謄本
弘文館啓曰,本官上下番,見存六員內,副校理閔昌道,問禮官西下未上來,副修撰李泰龜,以病親受由下鄕,副校理金澍,副修撰李麟徵,家有拘忌之疾,俱未行公,副應敎金邦杰,修撰李日翼,連爲入直矣。下番臣李日翼,以親病受由,他無推移入直之員,合有變通之擧,令該曹使之趁卽稟啓開政,闕員差出,牌招入直,何如?傳曰,開政,差出。
政院啓曰,迎勅擧動時,左右通禮,不可不備員,而右通禮南致熏,以都監郞廳,不得兼察假通禮代行,事甚苟簡。右通禮南致熏,今姑改差,以在京無故人,卽爲口傳差出,何如?傳曰,允。
吏批啓曰,判書呈辭受由,參判牌不進,小臣獨政未安,何以爲之?敢稟。傳曰,只出緊任。
吏批,以李玄祚爲校理,李璾爲右通禮。以上出吏曹謄錄及政望單子
獻納尹鼎和啓曰,以臣無似,荐蒙誤恩,驚惶悶蹙之中,召牌遽降,不得不黽勉出肅,而臣之情勢,有不敢冒據者。前獻納李國芳之見遞,旣由臺啓,則臣以論劾之人,承其後而繼其任,實有駁人自代之嫌,揆以廉隅,其何敢晏然仍居於是職乎?請命遞斥臣職。答曰,勿辭,退待物論。
金聲久啓曰,獻納尹鼎和,再啓煩瀆,退待物論矣,敢啓。傳曰,知道。
正言李東根啓曰,臣湔劣無似,才品最下,幸忝科第,纔通仕籍,閑漫職責,尙難稱塞。今玆薇垣新命,出於夢寐之外,自揆涯分,萬不近似。且臣在騎省之時,以御營廳下人,闌入決罪之事,至今本曹堂上,有問備之擧,無非臣處事顚錯之致。臣於此,尤有所不安者,縮伏私次,恭俟物議。不料玆際,繼有召命,分義所在,不敢退在,趨詣闕下,陳疏見却,臣之情勢,一倍震隕,不得不黽勉出肅,而郞署之任,尙且僨敗如此,則言責重地,其不可冒居也,決矣。請命遞斥臣職。答曰,勿辭。
權歆啓曰,正言李東根,再啓煩瀆,退待物論矣,敢啓。傳曰,知道。
持平李禎·李熙采啓曰,本府,以金宇成,更爲拿問事,累月論列,而兪音尙閟,至以此非一向爭執之事,爲敎,臣等,竊惑焉。宇成,乃元老之妹婿,又爲萬基軍官,庚申誣獄,機關方略,靡不洞知首末,及元老之誣上變也,宇成,亦在逮拿之中,欲以其所知所見,直告無隱,則錫胄·萬基·鎭龜等,恐其凶計之泄漏,情狀之敗露也。周遮掩護,旋卽放送,當時已爲藉藉言之者矣。頃日與立身對質之時,宇成,果以錫胄等,嗾立身飛語,宦寺等語,唱說於鞫庭,立身辭窮不能辨,只曰余活汝子云云,則此是庚申誣獄肯綮之處,而終不究詰,使奸凶情狀,尙未盡露,伊日鞫廳之不卽鉤問,非謂其不當問也。蓋爲其問目之外,則到今物議旣激之後,固不可仍置而不問,請金宇成,更爲拿致鉤問,盡得奸孽構獄實狀,以快輿情。請還收金起門減死定配之命。措語見上請睦昌明·李一台·金文夏·李國芳,削奪官爵,門外黜送。措語見上請鄭來祥,削奪官爵,門外黜送。措語見上新除授掌令李雲徵,時在平安道成川府任所,請斯速乘馹上來事,下諭。答曰,不允。下諭事,依啓。
司諫金元燮啓曰,獻納尹鼎和,正言李東根,竝引嫌而退。納言新命,實循公議,騎省時事,初非妄着,揆諸廉隅,元無可嫌,豈宜以此輕遞言官?請竝命出仕。答曰,依啓。
吳始萬啓曰,臺諫出仕事,命下矣。今已日暮,明日待開門牌招之意,敢啓。傳曰,知道。已上出燼餘日記參考司憲府謄錄
上在昌德宮。停常參·經筵。
巳時,日暈。未時申時,日暈。夜五更,月暈兩珥。
金聲久,以都摠府言啓曰,今日入直軍士,當爲中日習射,而勅使入京已迫,依前例回還間姑停之意,敢啓。傳曰,知道。
又啓曰,監察茶時,已至多日,事甚未安。且郊外擧動,只隔一宵,兩司不可不備員,除陳疏受由及在外人員外,其餘未肅拜之員,竝卽牌招,使之察任,何如?傳曰,允。以上出燼餘日記
備邊司郞廳,以三公意啓曰,卽見小報,禁府罪人李翔,因毒痢物故云,曾無以病重之狀,先期報知之事,而猝然以物故入啓,莫重罪人,有疾與否,慢不着念,致令陰凶之人,不得明正其罪,事之可駭,莫此爲甚。後弊所關,不可不重處,當該都事,拿問定罪,何如?傳曰,允。
又啓曰,郊外擧動,在於明日,侍衛諸事,兵曹,卽當檢飭擧行,而本曹判書閔黯,方在呈告之中,事甚可慮,卽爲牌招,使之察任,何如?傳曰,已令牌招矣。
又啓曰,廣州府尹,例兼防禦使·討捕使之任,而自陞留守之後,防禦使則楊州牧兼任,討捕使則驪州牧兼任矣。今者廣州,還爲府尹,防禦使·討捕使,所當仍舊還兼,依例啓下後,密符傳授一款,令政院擧行,何如?傳曰,允。
又啓曰,以禮曹草記,王妃誥命傳授時禮節,令廟堂稟處事,允下矣。誥命授受,旣有兩年之例,而壬戌年親授禮節,彼果詳問於其時勅使之方爲閣老者而來,則今雖爭執,似無回聽之理,而大臣,適以迎慰,進往弘濟院,欲令首譯等,送言周旋,令該曹己卯·壬戌兩年儀註,預爲磨鍊,以待其停當而處之,何如?傳曰,允。以上出備邊司謄錄
上在昌德宮。停常參·經筵。
夜一更,黑雲一道如氣,起自西方,直指東方,長竟天,廣尺許,良久乃滅。二更,流星出弧星下,入巽方天際,狀如拳,尾長二三尺許,色赤。五更,月犯房第三星。
吳始萬啓曰,內乘來言,捲簾,取稟。傳曰,捲三面。
大駕詣慕華館,入幕次後,藥房問安。答曰,知道。政院·玉堂問安。答曰,知道。
傳于姜鋧曰,遠接使引見。
大駕還宮入幕次後,藥房·政院·玉堂問安。答曰,知道。
大駕還入大內後,藥房·政院·玉堂問安。答曰,知道。
姜鋧啓曰,仁政門外勅使前,遣史官問安,則勅使,答以俺等,接見纔罷,又遣近侍,如是下問,不勝感激云矣。敢啓。傳曰,知道。
又啓曰,勅使入京,事變注書,依例入直之意,敢啓。傳曰,知道。
以全羅監司狀啓,私奴石山等渰死事,傳于權歆曰,渰死人等,令本道恤典擧行。
以京畿監司狀啓,禮曹參議李玄紀,病重不得上去事,傳于姜鋧曰,只遞本職。
姜鋧,以迎接都監言啓曰,勅使,到崇禮門內,軒架雜像,使之落後矣。敢啓。傳曰,知道。
吳始萬啓曰,今日擧動及勅使接見時,自本院累度申飭禁喧,而兵曹當該郞官,不能禁戢,致勤下敎,當該郞官,從重推考,何如?傳曰,允。
傳于姜鋧曰,今此奏請正使以下員役,及先來軍官譯官,竝書啓。
姜鋧,以迎接都監言啓曰,勅使來入館所矣。敢啓。傳曰,知道。
又以迎接都監言啓曰,勅使詣闕時,茶啖,使之依例備待矣。使之待候於館所,故至館所後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
又以迎接都監言啓曰,勅使至館所後,使差備譯官,請行見官禮,則勅使以爲遠路驅馳之餘,且經別禮,疲困特甚,見官禮,停止云矣。敢啓。傳曰,知道。
又以迎接都監言啓曰,外方才人,留待與否,使差備譯官,問於通官,則通官等,入言於勅使後,使之放送之,故才人等,卽爲放送之意,敢啓。傳曰,知道。
權歆啓曰,小臣,馳往館所問安,則答以伏蒙國王德分,無事至館所,特遣近侍,如是下問,不勝感激云矣。敢啓。傳曰,知道。以上出燼餘日記
上在昌德宮。停常參·經筵。
自巳時至未時,日暈。夜一更至三更,東南方,有氣如火光。
藥房都提調睦來善,副提調姜鋧啓曰,昨日郊外,冒寒遠臨,殿庭行禮,亦且移時,竊恐有致傷之患,伏未審聖體,若何?臣等,不勝憂慮之至,敢來問安。答曰,今姑無事矣。
大殿,政院·玉堂問安。答曰,知道。
權歆啓曰,宰臣行副護軍吳道弘,館所問安,進去下直。傳曰,知道。
又啓曰,宰臣吳道弘,馳進館所問安,則勅使,答以俺等,國王德分,房排精潔,而今又特遣宰臣下問,不勝感激云矣。敢啓。傳曰,知道。
傳于金聲久曰,頒赦·百官加,爲之。
權歆啓曰,頒赦·百官加,爲之事,命下矣。大提學閔黯,牌招,赦句添入之意,敢啓。傳曰,知道。
金聲久啓曰,頒赦·百官加,爲之事,命下矣。某罪以下宥之乎?敢稟。傳曰,雜犯死罪以下,竝宥。
姜鋧啓曰,吏曹郞廳來言,百官加,下批政事,何以爲之?取稟。傳曰,當日爲之。
吏批,判書柳命天呈辭受由,參判權愈進,參議沈檀病,右承旨姜鋧進。兵批,行判書閔黯病,參判李鏶病,參議金病,參知姜銑進,左副承旨吳始萬進。
吏批啓曰,判書柳命天呈辭受由,參議沈檀病不來,小臣獨政未安,何以爲之?敢稟。傳曰,仍爲之。
吏批,以李㬅著爲綾州牧使,睦林一爲工曹參議,李瑞雨爲禮曹參議,宋道涵爲直講,李元會爲成均博士。
兵批,以睦昌明付副護軍,李玄紀·鄭來祥竝付副護軍,李國芳·李一台·金文夏竝付副司直,成大經付副司果。
傳于姜鋧曰,今二十五日館所擧動之意,分付。
姜鋧,以吏曹言啓曰,在前頒赦爲之,則例有別歲抄之擧,今則何以爲之?敢稟。傳曰,依例爲之。
又以吏曹言啓曰,別歲抄爲之事,命下矣。永不敍用,準期不敍,褒貶居中居下,竝書入乎?敢稟。傳曰,依爲之。
吳始萬,以兵曹言啓曰,卽者,洪州營將李時格呈狀內,以爲林川,係是洪州鎭所屬,而林川郡守李文徵,卽其同姓妻四寸娚,法當相避云,未赴任都事,與守令相避,則許遞都事,營將,似當依都事例,施行,洪州營將李時格,改差,何如?傳曰,允。
金聲久啓曰,推考未承受傳旨八張,依例自本院爻周之意,敢啓。傳曰,知道。
吳始萬,以備邊司言啓曰,營將例兼討捕使,面看交代,意非偶然,而洪州前營將,拿來被罪,作闕已久,事甚可慮,兵曹判書,雖未參政,令次官今日政差出,催促發送,何如?傳曰,政事已罷,口傳差出,催促發送。
又以迎接都監言啓曰,卽者通官,使差備譯官送言曰,俺等,今日出往三田渡,欲見碑閣,而六十里往來之際,不可不備待午飯,饌物則以猪一口待令,所率人數,則大·次通官合四人,家丁各四人,前排,則自都監參酌從略磨鍊之故,依前例午飯諸具及鋪陳,自都監搬運供饋,堂上以下員役,則自持飯往來,猪口則令廣州府進排事,竝爲分付于京畿及各該司之意,敢啓。傳曰,知道。
姜鋧,以迎接都監言啓曰,卽者勅使,使差備譯官傳言,副勅,方有身病,欲見針醫崔有泰云,而係是禦醫,何以爲之?敢稟。傳曰,依例招入。
又以迎接都監言啓曰,今日,乃是空日,別茶啖,別雌牛,依例入給之意,敢啓。傳曰,知道。
又以迎接都監言啓曰,今二十五日館所擧動事,傳敎矣。卽今異於常時,親臨時宴享,雖不當擧論,其在待客之道,似當有設茶之禮,以此意分付於廚院及各該司,而其日親臨之意,亦使差備譯官,預先言及於通官處,何如?傳曰,允。
金聲久,以迎接都監言啓曰,御醫崔有泰,入往診視,則副勅有膝寒之病,自今日施灸云矣。敢啓。傳曰,知道。
持平李禎·李熙采,獻納尹鼎和,正言李東根啓曰,請碧潼圍籬安置罪人閔鼎重,按律處斷。措語見上
持平李禎·李熙采啓曰,請金宇成,更爲拿問事。請還收金起門減死定配之命事。措語竝見上鳳山爲郡,當海西大路,物衆地大,素稱難治,而累經匪人,仍成弊邑,將至於莫可收拾之地,不可不極擇其人,畀以蘇殘之責,而郡守曺世益本以孱劣之人,無一可取,遞以軍門將官,除拜本職,適値客行迫近,謝恩之日,因爲下直,人之見之者,皆以爲不合,而未及駁遞,物情爲駭,久而不已。如此之人,不可仍置字牧,以貽生民之弊。請鳳山郡守曺世益罷職。凡字牧之任,固不可不擇,而至於邊遠之地,王化之所不沾者,其任尤重。新除授利城縣監張起文,以輸城驛吏之子,道內各邑民吏,無非其族黨。大抵其儕流也,一朝遽授本縣,爲其官長,下輩之輕易,體貌之損傷,勢所必至,而夤緣請托,亦不無貽弊之事,請利城縣監張起文,罷職。
獻納尹鼎和,正言李東根啓曰,請罪人金錫衍,極邊遠竄。
答合啓曰,勿煩。答府啓曰,不允。答院啓曰,不允。
持平李禎·李熙采啓曰,臣等,以利城縣監張起文罷職事,論啓矣。未赴守令,論以罷職,似爲過重,故欲爲改書啓草,送言政院,往來停常之際,自爾遲延,先已入啓,臣等處事,不審,終未免擬律失當之歸,臣等何敢晏然仍冒於職乎?請命遞斥臣等之職。答曰,勿辭。
王若曰,坤儀新正,載覩配極之休,天詔遐宣,祗承賜誥之典。寵靈是賴,布告寧稽,念予寡昧之資,叨守祖宗之緖,大學論治平之序,必先齊家,關雎爲王化之基,所貴正始。頃緣處變之道,光啓嬪京之祥,昭理宣房,已幸位號之定,徼惠上國,敢冀冊命之加。不圖呈華之遠臨,致勤榮光之遐被,恩紆錫賚,奚但錦繡之珍,物備彝章,猶帶雨露之澤。玆實一國之慶,可無肆赦之頒?自本月二十二日昧爽以前,除謀反大逆·謀叛·子孫謀殺歐罵祖父母父母·妻妾謀殺夫·奴婢謀殺主·謀故殺人·魘魅蠱毒·關係國家綱常·贓汚·强竊盜外,雜犯死罪以下,徒流·付處·安置·充軍,已至配所,未至配所,已發覺,未發覺,已決定,未決定,咸宥除之。敢以宥旨前事相告言者,以其罪罪之。在官者,各加一資,資窮者代加。嗚呼,彤管千秋,旣著相成之美,靑丘八域,庶見交泰之期,故玆敎示,想宜知悉。大提學閔黯製進
禮曹參判申厚載疏曰,伏以臣,昨伏聞奏請正使以下書啓之命,而第臣於此事,有萬分悶蹙者,不得不冒死仰籲,惟聖明之裁察焉。臣之今行,猝當逆境,無勞可記,有罪當罰,動輒生疣,羞亦難湔,今方惶霣自訟之不暇,其何敢晏然而承命書啓一行乎?伏乞聖慈,俯察危悃,還寢書啓之命,以重國體,以安微分,不勝幸甚。臣無任云云。答曰,省疏具悉。今玆書啓之命,實循舊例,卿其勿辭,斯速擧行。
知義禁沈梓,同義禁朴相馨·權愈聯名辭職上疏。殘缺不得入錄答曰,省疏具悉。卿等,勿辭察職。以上出燼餘日記
上在昌德宮。停常參·經筵。
姜鋧啓曰,小臣,館所問安進去,下直。傳曰,知道。
吳始萬啓曰,備邊司郞廳,以大臣意來言,今日賓廳坐起日次,而館所有呈文之事,不得來會云矣。敢啓。傳曰,知道。
姜鋧啓曰,小臣馳往館所問安,則勅使,答以國王德分,無事經宿,而每遣近侍下問,不勝感激云矣。敢啓。傳曰,知道。
兵曹口傳政事,以金重三爲洪州營將。
李湜,以吏曹言啓曰,新除授木川縣監金弼相呈狀內,前患痰疝,挾感復發,種種諸症,無非危惡,泄瀉兼發,胸膈痞塞,言語蹇澁,腰肢疼痛,貼身牀席,人鬼未分,決無赴任之勢,斯速入啓處置云。本縣新迎人馬,上來已久,今若等待其差歇,則夫馬留京之弊,亦極可慮。木川縣監金弼相依近例罷黜,何如?傳曰,允。
姜鋧啓曰,館所勅使接見時問答說話,依前例撰出書入,而此外,或不無未盡之語,令廟當更爲添刪,以備睿覽,何如?傳曰,允。
權歆,以備邊司言啓曰,以政院啓辭,館所勅使接見時問答說話,令廟堂更爲添刪,以備睿覽事,命下矣。臣等,相與講定,略爲點改,更添一款語,送于政院,以備睿覽之意,敢啓。傳曰,知道。
李湜,以禮曹言啓曰,卽接齊陵參奉牒報,則本陵莎臺石莎草,東方周回,長三十尺,廣五尺,枯損,而細觀,則根或不枯,西北二方,或二三寸,或四五寸枯損,而新葉未生之前,加損萌芽與否,未可預知云。莎草枯損,例當奉審,而第以參奉所報觀之,根或枯者,新葉之生,其期不遠,姑待參奉更報,知其永爲枯損,然後稟處,宜當,大臣之意,亦如此,敢啓。傳曰,知道。
權歆,以兵曹言啓曰,防垣萬戶吳挺奭呈狀內,以爲曾任此堡,今纔八年,再任非便,乞許遞免云。邊將再任,固有前例,而戊午年茂山僉使吳時中,以已試之地,無表著聲績,不必更遣,許遞矣。吳挺奭,姑依吳時中例,改差,何如?傳曰,允。
傳于李湜曰,奏請正使東平君杭,加資,奴婢五口,田五十結,副使參判申厚載,加資,奴婢四口,田十五結,書狀司藝權持,加資,奴婢三口,田十結,別遣知事張炫,加資,奴婢三口,田七結,首譯卞爾遇,別加定譯官崔希卨·吳相良,淸譯知事徐孝男,竝加資,奴婢一口,田三結,漢學上通事朴世章,淸學上通事李成夏,譯官李後絳,先來譯官卞爾璜,軍官高傳賢·許㙊·金重安,竝加資,譯官金晉三·朴光後·金光秀,各熟馬一匹,正使軍官張天漢·金挺輝·張天翮·金壽萬,副使軍官金翊夏·梁必恢,各半熟馬一匹,譯官韓尙愈·朴時規·金景尙·姜希文·徐後述·方必恒,別灣上軍官李昌益,御醫白光璘·李時聖,各兒馬一匹,醫員尹復三,寫字官全性,畫員許謙,各上弦弓一張賜給。
以全羅監司,泰仁縣監李益著罷黜,狀啓,傳于李湜曰,厭避査事,徑先上來之狀,殊甚駭然,不可罷黜而止,拿問處之。
姜鋧,以迎接都監言啓曰,自前勅使,出往三田渡還入館所,則都監郞廳,例以上命,問安於勅使後,馳告政院矣。明日勅使三田渡往來後,依此擧行之意,敢啓。傳曰,知道。
又以迎接都監言啓曰,明日勅使,三田渡出往時,臣宇鼎,與都廳南致薰,軍色郞廳李錫,依前例當以戎服隨往,而盤膳色,雜物色,米麪色郞廳各一員,以飯供檢飭事,先爲出去之意,敢啓。傳曰,知道。
又以迎接都監郞廳,以別宴宰臣右議政意啓曰,今日宴床,分入各房事,都監旣已定奪,故臣與宰臣郞善君俁·東平尉鄭載崙,進往館所,傳呈御帖後,退去之意,敢啓。傳曰,知道。
又以延接都監言啓曰,別宴宰臣右議政,與朗善君俁,東平尉鄭載崙,進徃館所,傳呈御帖後,宴床分入各房之意,敢啓。傳曰,知道。
權歆,以迎接都監言啓曰,副勅,自昨日限三日受灸,故卽令御醫崔有泰,入往館所,則上勅,亦爲施灸三里云矣,敢啓。傳曰,知道。
李湜,以迎接都監言啓曰,明日勅使,出往三田渡時,初吹,平明,二吹,日出,三吹,辰初書出,而大·次通官各一人,則不爲隨往,留在館中云矣。敢啓。傳曰,知道。
李湜,以迎接都監言啓曰,卽者三公,率百官呈文,則兩勅與大通官以下,聚會於副使房,相議後,使差備譯官,傳言曰,朝廷之爲君上,咸請替受罪罰,臣子之道理,而俺等,爲冊禮受命出來,非爲罰銀事而來,則受去呈文,直爲奏達,事體不當,若送于禮部,則彼必厭看,呈文,則雖難持去,俺等還歸之後,皇帝如問本國事情,則當以呈文辭緣,必爲明日奏達云,而還爲出送,故三公,更使差備譯官,呈文受去之意,措辭往復,再三懇請,則勅使,又以還歸後,必達之意,答送,而呈文,則終不肯受,故大臣以下,退出矣。敢啓。傳曰,知道。以上出燼餘日記
上在昌德宮。停常參·經筵。
夜五更,月犯南斗第四星,流星出心星上,入巽方天際,狀如鉢,尾長三四尺許,色赤。
姜鋧啓曰,宰臣護軍李浚明,館所問安進去,下直。傳曰,知道。
吳始萬啓曰,備邊司郞廳來言,今二十三日,賓廳日次,而因呈文之事,不得開坐,故今日來會云矣。敢啓。傳曰,引見。
姜鋧啓曰,宰臣護軍李浚明,馳往館所問安,則勅使答以俺等,國王德分,無事經宿,而每遣宰臣下問,不勝感激云矣。敢啓。傳曰,知道。
金聲久,以義禁府言啓曰,泰仁縣監李益著,拿問處之事,傳旨啓下矣。李益著,時在忠淸道洪州地云,依例發遣府羅將,拿來,何如?傳曰,允。
傳于金聲久曰,大臣·備局堂上引見。
姜鋧,以迎接都監言啓曰,卽者勅使,館所離發,出往三田渡矣。敢啓。傳曰,知道。
金聲久,以兵曹言啓曰,今日二所監軍宣傳官朴世衡,受點矣。卽者世衡呈狀內,九十歲老母,病勢十分危重,氣息奄奄,方在垂盡之境,母子情理,不忍暫時離側云,不得已原單子中,改付標以入之意,敢啓。傳曰,知道。
傳于權歆曰,以便殿請來之意,送言矣。今聞要見於館所云,明日館所擧動事,分付。
姜鋧,以迎接都監言啓曰,朝者兩勅,出往三田渡時,使留館通官所求鳥銃,覓入試放云,故善放砲手入送之意,敢啓。傳曰,知道。
吏曹,以沈梓爲伴送使。
姜鋧,以迎接都監言啓曰,勅使,歸路歷入關王廟,行再拜禮,卽爲作行之意,敢啓。傳曰,知道。
權歆啓曰,都監郞廳來言,勅使,前以上命問安,則答以俺等,國王德分,無事往返,而如是下問,不勝感激云矣。敢啓。傳曰,知道。
姜鋧,以迎接都監言啓曰,今日,乃是空日,別茶啖·別雌牛,依例入給之意,敢啓。傳曰,知道。
又以迎接都監言啓曰,卽者勅使,自三田渡,來入館所矣。敢啓。傳曰,知道。
權歆,以迎接都監言啓曰,卽者使差備譯官,明日親臨館所之意,言及於通官,使之傳通於勅使,則答以俺等出來,如不得一者,瞻望天顔,則自請拜謁之不暇,迎勅之日,旣已賜對,不但自上,方在諒闇之中,動駕勞臨,在俺等,心甚不安,明日擧動停止之意,使之傳通云,故敢啓。傳曰,當遣中使,更請而不聽,則以便殿請來之意言及,似不可已矣。
傳于吳始萬曰,閫帥可合被抄人員,依武臣例,輪回入侍。
護軍睦昌明疏曰,伏以臣,賦性凡庸,見識昏矇,此下數字缺殆過十年,而每遇是非之際,不免擾攘,碌碌隨人,全無主見,固臣之病也。然閔鼎重,流毒搢紳之罪,聖明之所洞燭,國人之所共憤,則臣有心腸,寧不痛惋?兩司合啓之請,實是執法之論,而自斃栫棘之議,亦體好生之德,故臣於日者,下詢之際,雖未入侍,大臣私第,旣有酬酢之語,及叨諫職,有難猝變,略陳迷滯之見,果招公議之非,臺臣封駁之章,極其森嚴,謂之規避無忌憚,雖非臣着題之語,臣於是心竊愧恧,只竢譴何?不料聖明,曲加恕察,不准臺請,復廁散班,臣聞命惶感,罔知攸處。臣雖愚頑,亦有廉隅,彈墨未乾,固難抗顔於周行,賤疾且重,當此客使入京,連有擧動之日,身帶職名,偃伏私次,臣罪尤大。伏乞聖明,亟遞臣軍銜及兼任籌司·槐院·內資·典牲,一倂鐫削,以謝公議,以安私分,不勝幸甚。臣無任云云。答曰,省疏具悉。卿其勿辭察職。
吏曹判書柳命天疏曰,伏以臣於銓地,有萬分難安之勢,無一毫可堪之實,特以大政漸遲,召命且嚴,顧念國體,未暇身計,黽勉就列者,只有大政間旬月客耳。卽今一局才完,公事粗了,是臣竢罪之辰,亦臣謝事之秋,三度加由,又出格外,臣誠惶霣,不知所措。顧此銓曹,重地也。冢宰,大任也。苟非局量藻鑑,係望於一時者,莫宜居之。今也,遞老成宿德之人,進樣遬無能之臣,蘇合蜣轉,取舍失宜,古所謂時事可知者,正指如臣輩也。臣性本孤拙,平生習靜,公退之餘,僻處圭竇,儕友還往,尙且斷却,膴仕名宦,未盡省識,至於武弁,秦越相懸,踵門亦罕,其姓名面目,尤不識其何狀,孑識寡聞,旣至於此,將何以稱量才力,銓次注擬也哉?況臣多年奇疾,深篤沈痼,形貌盡脫,傀磊徒存,目昏而不辨字,書此下數字缺尸居餘氣,廩廩垂盡,以才以病,其不堪權要也,決矣。且也,弘文提學,卽詞翰極選,至今貯矢,實是異事,適緣朝著乏人,姑爲補缺,故臣亦不辭而虛帶者,蓋有待焉。迺者雄鳴一世,高於詞垣,允叶輿望者,不啻一二數,則豈以汗顔之拙,敢代大匠之斲乎?久妨賢路,古人所戒,臣之辭巽,亦出肝膈,伏乞聖明,曲察血懇,亟遞銓曹之職,及弘文提學之任,回授可堪之人,以安微分,不勝幸甚。臣無任云云。答曰,省疏具悉。天官之長,提學之任,實協公議,豈宜輕遞?安心勿辭,從速察職。以上出燼餘日記
庚午正月二十四日午時,上御熙政堂。大臣·備局堂上引見入侍時,領議政權大運,左議政睦來善,右議政金德遠,刑曹判書尹以濟,兵曹參判李鏶,工曹參判柳命賢,大司成李鳳徵,右副承旨金聲久,司諫金元燮,副應敎金邦杰,持平李禎,假注書李宇謙·朴涏,記事官宋光璧·朴徵晩。來善曰,郊外擧動之餘,日氣不和,聖體若何?上曰,連爲無事矣。來善曰,元子氣候,亦何如?上曰,近甚安穩矣。大運曰,頃日入侍時,呈文於勅使之意,有所陳達矣。昨日果爲呈文,則上勅,欲出見而受之云矣,副勅不從,而通官輩,亦不助言,故不爲出見,而答以俺等,只爲傳授誥命,受命出來而已,此等事,非俺等所知也。以不可受去,終始退却,而至於罰金,則當觀本國回奏而處之,非實爲罰金也。俺等還歸後,皇帝,如問本國事情,則當以呈文辭緣,明白告之云矣。上曰,昨日迎接都監草記爲之矣。德遠曰,禮部,則以罰金議定,而皇帝,則以待本國明査回奏後,處之之意已下,非今番定爲罰金也。上曰,待回奏後爲之云矣。德遠曰,以承文院文書,非已定罰金,回奏後定其可否矣。勅使之不欲持去呈文,亦有所據,若渠輩受去,則禮部必忌之矣。來善曰,考見承文院文書,則曾前亦以此等事,有呈文之擧,而勅使輩,不爲持去矣。大運曰,頃日以閫帥可合人抄啓之意,定奪於榻前,而兵曹判書及兩大將,皆有故不卽抄啓矣。數日前,纔得抄出,而今日來會賓廳,欲爲書啓之際,引見之命已下,故敢此奏達矣。上命承旨,使之受來。大運曰,今番勅使下去時,以體例言之,則李之翼,當爲伴送使,而前勅回還時,以伴送使下去,仍留灣上,率今番勅使而來,若又差伴送之任,則李之翼,以年老多病之人,遠路驅馳,勢難支堪,其在朝廷接待之道,亦不當如是也。李之翼改差,差送他人,似當矣。上曰,李之翼,今不可更送,改差,可也。大運曰,吏曹判書柳命天,三呈辭單,而又爲陳疏,旣已批下,不可一向引入,似當牌招察任矣。上曰,引見,罷出後,承旨知悉牌招,可也。大運曰,頃日筵中,以進賀副使遞差,其代極擇差出事,定奪之後,吏曹判書柳命天,來問臣等,又以備局堂上中,從座目備擬之意,論定矣。及見政目,以李沆首擬受點,未知其間有何曲折,而李沆,旣非備局堂上,且以病重,纔遞廣留,不可强使遠行,柳命天推考,副使李沆改差,更以前所議定者,備擬差送,何如?上曰,依爲之。出擧條來善曰,若無紀綱,國不爲國,士夫之受國厚恩者,其在分義,惟當不憚燥濕,思報國恩,自前出疆之任,旣已差定之後,則不敢爲陳疏乞免之計,而頃者申翼相,引病陳疏,極爲猥濫,自上有拿問之命,而以削奪擬律,此則罰不足以當其罪,適足以中其願也。頃日大臣白遞朴相馨,以擇送之意,定奪,吏判問議大臣之時,以備局堂上,循序備望之意,言送矣,終不備擬,方以爲駭,聞吏曹參判權愈,當爲是望,而權愈,同參政席,引嫌牢辭,故不得備望云。權愈,若有難安之情勢,則差定之後,疏陳情勢,可也。以銓官,同在政席如是,引嫌誠可駭然也。大運曰,左相,時有直陳之事,故朝臣,頗忌憚之,不無扶持之事矣。如此之人,直爲差送,未爲不可也。上曰,申翼相之事,極爲可駭,故有拿問之命,而權愈,若果爲圖免,則誠非矣。來善曰,申翼相之陳疏乞免使臣,誠是無前之事,而權愈之事,亦甚駭然矣。大運曰,權愈則與申翼相事,不同矣。德遠曰,頃日筵席罷出之後,在賓廳以擇送之意,言於吏判,而權愈,文雅有餘,周旋之才不足,故重臣,有短之者,權愈,只以此引嫌而已,豈有圖免之事乎?大運曰,丙子被禍之家,自孫以下,不得引嫌事,頃日榻前,旣已定式,而日者,都承旨李玄錫,疏陳情勢,終不入來,故不得已以左承旨李湜,假銜出送于弘濟院,其爲苟且莫甚,而實是無前之事也。且其疏中,語多不擇,至有恕於他人,而不恕於臣身等說,誠可駭也。臣曾爲都承旨時,李翊,亦以承旨,適當勅行,以有兄弟之讐,必欲陳疏乞免,而其時爲儐臣者,與翊情勢一般,若捧其疏,事多難便,故臣使之止疏,而呈單,因得遞職矣。今者玄錫,引翊之事,爲渠之證,而以臣不諒其情,遣辭之際,侵侮如此,其在事體,安敢乃爾?李玄錫,請推考。上曰,依爲之。出擧條上曰,閫帥可合被抄人,未知何如?德遠曰,其被抄與不被抄者,爲人不甚相遠,而擇其優者,抄錄以啓,其中,臣等有見之者,或有不得相見者矣。上曰,依輪對武臣入侍例,輪替入侍,可也。大運曰,臣等,素不知武弁,故與兵判及兩大將,相議抄錄,而亦有不得相見者矣。來善曰,江都·南漢軍兵器械,非不足也,至於軍糧,極其虛踈,誠非細慮,故江都三萬石,南漢二萬石,自惠廳劃給事,曾已定奪,而南漢曾前留儲軍糧元數,十二萬石,而糶糴之際,不卽收捧,故近來留在,不過三萬餘石,去年申飭收捧,而雜穀竝其數,堇四萬餘石,若有警急,以此軍糧,何以支持乎?自前廣州民俗,凶年則受食還上,而豐年,不卽備納,若或有切急用處,則受出還上米,而亦不備納,故多者三十餘石,少者亦不下數十石,而及至去年,事始發覺。今若如前所爲,使廣州獨爲糶糴,則終無畢捧之勢,而居民,亦難支堪矣。以南方言之,有山城之邑,則其山城還上,分給於所屬各邑,而收捧之時,使其各邑守令,看檢輸納於山城,故南方還上,則無虛踈之弊矣。南漢亦依此例,分給於所屬各邑,使之收納山城,而卽今空庫頗多,雖不作庫,十餘萬石,可以推移儲置矣。此下有金德遠奏達之語,而殘缺片片不可接續,故不得入錄來善曰,臣,辛亥年,以楊州牧使,爲賑救,受出還米於廣州,而或未滿一石,或不滿十三斗,故臣言於監官,以爲朝家,劃給此米,以賑飢民,而汝輩偸食,如是減給,將報監營,重治汝等云爾,則庫直輩,或裹二三斗,或裹一二斗,以充減縮之數,事之可駭,莫此爲甚矣。命賢曰,凡山城還上,雖無減耗之事,至於南漢,則異於他處,分給各邑,使之輸納,而竝與其耗,而一時督徵,民必怨之,減其耗輪回改色,一以爲除民弊之地,一以爲存撫恤之道,宜當矣。上曰,南漢還上,今若減耗,則他山城,亦將欲效南漢例,必有紛紜請減之事,此弊不可開也。命賢曰,南漢,則異於他山城,國家,必視撫恤之意,然後將爲日後保障之地,有難全然減耗,則雖減半,可也。德遠曰,此則柳命賢之言,誠然矣。各邑之民,輸納山城,其弊不貲,減其耗,以示撫恤之意,似好矣。大運曰,南漢山城,保障之地,日後若有緩急,必將爲駐蹕之所,先爲撫恤之道,然後可以收拾民心矣。柳命賢之所達,誠是矣。上曰,臨時熟講而處之,可也。上曰,刑判所持入者,乃兩界罪人疏決公事乎?以濟曰,然矣。來善曰,皆是重罪,無可赦之人,不宜疏釋矣。上曰,平安·咸鏡兩道罪人,皆是重罪,不可放釋,至於洪道英,乃殺獄罪人,不可輕易放釋,刑曹判書,知悉擧行。德遠曰,濟州今年凶歉太甚,而本州定配罪人,其數頗多,故主客俱困,殊甚可慮。罪之重者,固不可輕議,而至於輕罪,則不可無變通之道,査稟後,移配陸地,以除本州流亡之患,未知,何如?上曰,自前凶歲,本州罪人,有移配陸地之事矣。卽令該府該曹,査稟擧行,可也。出擧條鳳徵曰,本館災邑奴婢貢木,七十餘同,蠲減之後,本館無以成樣,故依甲子年例,七十餘同之代,自賑恤廳上下,此乃其時奉承傳擧行之事也。賑恤廳所移給,爲六十餘同,不給者,十二同,而本館,曾於常平廳有貸來錢,七百八十兩,以物力之蕩殘,未及還償,故前大司成李玄紀,以十二同之未及受來者,推移充償於貸來錢數之意,陳達蒙允矣。其後常平廳,以玄紀所達,爲爽實,至請速令本館,備償。臣待罪國子之後,問其委折,心甚異之,取見當初文書,則七十餘同木,元非貸來之物,自上特軫本館,殘弊不振之狀,令賑廳直爲磨鍊上下者,則卽今責償,實所未曉也。十二同,以卽今市直算計,則錢文八百八十二兩,而還償七百八十兩,則亦有一百二兩之餘數矣。大運曰,折價十二同,准償常平廳錢文七百八十兩,然後其餘零數,則還給本館,似當矣。上曰,依大司成所達施行,可也。出擧條以濟曰,重禮,待李翔論罪後,稟處事,曾已定奪矣。今則李翔,旣已物故,重禮,何以處之乎?上曰,如李翔之極惡窮凶者,不得施一次之刑,而終至徑斃,誠可痛也。來善曰,重禮,則以崔再齡與斗任,讀所志時,參聽捉來,而忠淸道査覈時,旣已箇箇承服,今無更問之事,崔再齡則與李翔同謀,敎誘斗任之狀,節節痛駭,以輸情爲期,各別嚴刑,可矣。上曰,崔再齡與李翔終始同謀之狀,昭不可掩,刑判知悉,嚴刑得情。鳳徵曰,校正廳,設於本館之時,本館奴子,以刻手分定矣。卽今冊板,已送於校書館,本館奴子,似當還屬使役,而多有內役之事,本館,不得任意任使,今後還屬本館,何如?大運曰,雖還屬之後,若或有內役之事,則使之立役,未爲不可矣。上曰,自內時無使役之事,還屬本館,可也。元燮·禎合啓曰,閔鼎重,通天之罪,貫盈之惡,臺臣之臚列已盡,聖明之洞燭無餘,而曠年閱歲,尙使公議未伸,王法不擧,豈殿下,以鼎重,爲有一分可恕之道,而臣等之論,爲過於激耶?抑殿下,雖知其不可貸,而猶未能快斷耶?罪如鼎重,惡如鼎重,而苟逭三尺之章,容息覆載之間,古今天下,寧有是理哉?公議終不可拂,王法終不可屈,請勿留難,碧潼圍籬安置罪人閔鼎重,亟命按律處斷。上曰,勿煩。司諫金元燮啓曰,請罪人金錫衍,極邊遠竄。措語見上上曰,勿煩。持平李禎啓曰,請還收金起門減死定配之命。措語見上上曰,勿煩。又啓曰,鳳山爲郡,海西饒邑,物衆地大,素稱難治,而屢經匪人,仍成弊邑,將至於莫可收拾之地,不可不極擇其人,畀以蘇殘之責,而郡守曺世益,爲人麤率,目不知書,曾任寶城縣監時,締結奸吏,作爲心腹,辦備酒食,饋以誘之,凡虐民之政,肥己之事,一與相議,民不堪命,怨罵未已,今以軍門將官,又授此郡,除目之下,人皆嗤點,而適値客行之迫近,謝恩之日,仍爲下直,故未及駁遞,致令偃然赴任,物情皆以爲駭,如此之人,不可仍置字牧之任,請鳳山郡守曺世益,罷職。上曰,不允。又啓曰,請利城縣監張起門,遞差。措語見上上曰,依啓。以上出燼餘日記
上在昌德宮。停常參·經筵。
夜五更,月暈。
姜鋧啓曰,小臣,館所問安進去,下直。答曰,知道。
權歆啓曰,吏曹郞廳來言,守令有闕,政事,何以爲之?敢稟。傳曰,當日爲之。
姜鋧啓曰,小臣,馳往館所問安,則勅使,答以俺等,國王德分,房排精潔,無事經宿,而每遣近侍,如是下問,不勝感激云矣。敢啓。傳曰,知道。
李湜啓曰,今日館所擧動時,承旨不可不備員,都承旨李玄錫,疏批已下,當爲牌招,而拘於廳例,不得請召,何以爲之?敢稟。傳曰,卽爲牌招。
又啓曰,館所勅使接見時,左右前導,例以都承旨·右承旨,爲之,今日都承旨,牌不進,何承旨爲之乎?敢稟。傳曰,左承旨爲之。
大駕詣館所,入幕次後,藥房·政院·玉堂問安。答曰,知道。
上接見勅使,還入幕次後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
吏批,判書柳命天進,參判權愈病,參議沈檀病,左承旨李湜進。兵批,行判書閔黯病,參判李鏶病,參議金病,參知姜銑進,右副承旨金聲久進。
吏批,以權愈爲陳賀兼謝恩副使,羅斗三爲泰仁縣監,宋道涵爲木川縣監,金鳳至爲戶曹正郞,沈夢良爲利城縣監,權萬濟爲禮曹正郞,權重經爲兵曹正郞,李澳爲義禁府都事,韓鋈爲成均博士。禮曹參判申厚載,今加嘉義,司藝權持,今加通政加資事,承傳。
吏批啓曰,奏請使東平君杭,加資事,命下矣。東平君杭本資,乃是顯祿,別無可加之資,何以爲之?敢稟。傳曰,熟馬一匹面給。
金聲久啓曰,兵批,無政事之意,敢啓。傳曰,知道。
吏批啓曰,奏請使譯官張炫·徐孝男等,加資事,命下矣。張炫·徐孝男本資,乃是崇祿,自前如此之人,不得加輔國之階,何以爲之?敢稟。傳曰,子姪中一人除職,徐孝男,則熟馬一匹賜給。
金聲久,以備邊司言啓曰,進賀使,曾已差出矣。今者又有謝恩之擧,以前差使臣兼行之意,旣已陳達於榻前,令該曹考例擧行,何如?傳曰,允。
姜鋧,以迎接都監草記啓曰,勅使回還時,西路七處宴享及勅使通官頭目等,自弘濟院至義州過站,茶啖·朝茶啖,竝爲減除云。在前餞慰宴不設之時,有遣中使申謝之例,開城府·平壤·義州等三處,且有別遣問安使之擧,今番亦當依此擧行,令政院稟處,允下矣。中路問安假承旨,則依前例,自本院旣已差出矣。開城府·義州問安使,則令該曹卽爲差出,何如?傳曰,允。
傳于姜鋧曰,儒生人日節製,無故日退定事,曾已稟啓矣。今月內定行,以爲勸資之意,分付。
權歆,以戶曹言啓曰,今此勅使回還時,中路問安中使禮單,磨鍊以入,而不必自京齎去,以今番留置安州者,照數入給,宜當,以此該道監司處,分付之意,敢啓。傳曰,知道。
姜鋧,以迎接都監言啓曰,卽者通官輩招致差備譯官,來二十七日,當爲回還云,仍爲路程記書出,自都監依例爲先請留之意,敢啓。傳曰,知道。
又以迎接都監言啓曰,勅使,以二十七日,將爲發行,故臣等,進詣館所,使差備譯官措辭請留,則以爲今此請留之擧,雖用感激,而入京留滯,已至多日,不可不爲發行云,似當有次第請留之擧矣。敢啓。傳曰,知道。
又以迎接都監言啓曰,勅使欲觀角觝之戱云,依例分付入送之意,敢啓。傳曰,知道。
司諫金元燮,持平李禎·李熙采,獻納尹鼎和,正言李東根啓曰,請碧潼圍籬安置罪人閔鼎重,亟命按律處斷。措語見上答曰,勿煩。
持平李禎·李熙采啓曰,請還收金起門減死定配之命。措語見上請鳳山郡守曺世益,罷職。措語見上新除授所江僉使崔先泰,爲人愚濫,言語麤悖,平生行己,無一善狀,觸事見敗,爲世所棄,人之嗤點,固已久矣。況其父年今九十餘歲,死生未可期,而其弟克泰,遠配邊地,在先泰之道,不可朝夕離也。邊將之親年七十者,特許遞差,已有朝家定式,而今此先泰,除得此職,如恐或失,不顧其父,不恤人言,汲汲下直,少無眷戀之意,如使先泰,少有人心,豈容如是其恝乎?如此之人,不可仍令赴任,請所江僉使崔先泰,罷職。新除授橫城縣監金夏鳴,爲人不似,擧措怪戾,除目之下,物情固已譁然,而及其下直之際,人之見之者,莫不駭笑,如此之人,不可畀以守牧之任,請橫城縣監金夏鳴,遞差。答曰,不允。曺世益遞差。
司諫金元燮,獻納尹鼎和,正言李東根啓曰,請前府使金錫衍,極邊遠竄。措語見上斗任,旣已承服行刑之後,則兇翔,便是當死之重囚也。禁府之規,凡尋常輕囚,則置之西間,坐臥飮食,使之自便,至於重囚,則置之南間,定軍士守直,自公家備饋,蓋所以防其交通外人,飮毒自死也。今此兇翔,則斗任行刑之後,仍囚西間,終不移置南間,又不守直防奸,有此輕斃,禁府之不遵規制,使王獄至嚴之事體,一任廢壞,已極無謂,而至於嚴刑,別判付旣下之後,又不趁卽擧行,遷延累日,終不得一次施刑,其緩治重獄之狀,亦甚可駭,不可以赦前之事,仍置不論,請禁府堂上,竝從重推考。兇翔極惡之罪,可勝言哉?挾弟兄位勢,藉時烈吹噓,托跡山林,恣行貪淫,劫學子之妻,蓄爲家妾,奪人民之田,認作己有,而其誣人大惡,攫取財産之迹,至於證斗星烝獄而極矣。及其罪狀彰著,斗任服刑之後,不卽正法,徑致自斃,朝家之失刑,已不可言,而輿情之憤菀,爲如何哉?當初其子晩初,受其父兇指,假着他名,代作私書,暗投罪囚,欲眩獄情,則其證成之罪,與其父無間,而且令編配於至近之地,懲惡之道,不當如是。請徒配罪人李晩初,絶島定配,以快輿情。李翔之最兇極惡,國人之所共知,輿情之所同憤,頃年聖上,特下削版之命,以示痛惡之意,而其時正言金宇杭,敢生庇護之計,張皇悖謬之辭,肆然立幟,無所顧憚,至以聖明之擧措,歸之於顚倒失中,其不畏公議,慢君死黨之習,誠可痛也。到今誣獄旣竟,翔罪畢露之後,不可無懲治之道,請金宇杭遠竄。倉官之職,仕雖微,而任則緊,賦稅捧納之際,祿料頒給之時,多有下吏因緣作奸之弊,不可不擇任,而新除授廣興主簿權聖重,軍資主簿崔翊夏,俱以雜岐發身,旣無履歷,且乏能稱,除目之下,物情爲駭,請權聖重·崔翊夏,竝汰去。答曰,不允。禁府堂上請推措語中,不無未詳曲折之處,而至於嚴刑判下之後,不卽擧行一款,曾因政院啓辭,旣已問備矣,今不可疊施也。李晩初·金宇杭等事,依啓。
行都承旨李玄錫上疏。殘缺不得入錄答曰,省疏具悉。卿其勿辭察職。以上出燼餘日記
上在昌德宮。停常參·經筵。
辰時,日暈兩珥,暈上有冠,色內赤外靑。自巳時至未時,日暈。
下直,槐山縣監孫萬,洪州營將金重三。
金聲久啓曰,今正月二十四日引見時,因右議政金德遠所達,自上有濟州定配罪人中,擇其輕者,移配陸邑之敎,而不能覺察,遺漏於擧行條件,當該注書推考。臣以伊日入侍承旨,亦有不察之失,惶恐待罪。傳曰,依啓。以上出燼餘日記
義禁府啓曰,三水郡減死定配罪人金起門,還囚事,臺諫,旣已停啓,卽爲發配之意,敢啓。傳曰,知道。出義禁府謄錄
禁衛營啓曰,三番海西別繞衛六十三名,步軍標下一名,已爲整齊矣。來二月初一日,本營入直別繞衛,依例替代後,舊軍放送之意,敢啓。傳曰,知道。出禁衛營謄錄
成均館,以同知館事意啓曰,儒生人日節製,今月內定行,以爲勸奬事,命下矣。八月二十七日二十九日,乃無故之日,而大提學,今方引入,故不得設行之意,敢啓。傳曰,知道。出成均館謄錄
司憲府·司諫院合啓曰,請圍籬安置罪人閔鼎重,按律處斷事。答曰,勿煩。
司憲府啓曰,請所江僉使崔先泰,罷職。措語見上請橫城縣監金夏鳴,遞差。措語見上答曰,不允。金夏鳴事,依啓。
司諫院啓曰,請罪人金錫衍,極邊遠竄事。措語見上昨者臣等,以金吾堂上請推之意,論啓,而伏承聖批,以未詳曲折,不可疊施,爲敎,臣等,竊以爲不然也。兇翔之負犯,當施正刑之律,則與尋常罪囚,有異,而仍置西間,防禁不嚴,居處飮食,任其自便,實非王獄嚴重之事體,外議固已喧藉,而及其嚴刑判付旣下之後,又不趁卽擧行,遷延累日,終不得一次施刑,竟使最兇極惡之罪,自斃於一夜之間,其緩治重獄之狀,誠爲可駭。當初雖有問備之罰,而旋因赦令,旣已蕩滌,則仍置不論,全無規警之意,臣等之論列,在所不已。請勿留難,禁府堂上,竝命從重推考。請廣興主簿權聖重,軍資主簿崔翊夏,竝汰去。措語見上答曰,不允。末端兩件事,依啓。以上司憲府謄錄
上在昌德宮。停常參·經筵。
夜五更,黑雲一道如氣,起自東方,直指乾方,長竟天,廣尺許,良久乃滅。
備邊司啓曰,廣州府,本是左道之鎭管,亦以前營將,曾前府尹革罷之後,鎭管及前營將,移定於驪州牧使。今則留守革罷,府尹復設,不可無變通仍舊之擧,鎭管及前營將,還定廣州府之意,分付該曹,何如?傳曰,允。
以備邊司坐起進不進單子,傳曰,今觀本司坐起堂上進不進書啓,進參者,只是四人,自便之習,殊甚未妥,稱病不進人員,竝推考。以上二條出備邊司謄錄
司憲府·司諫院合啓曰,請圍籬安置罪人閔鼎重,按律處斷事。措語見上答曰,勿煩。
司憲府啓曰,請所江僉使崔先泰,罷職。答曰,依啓。措語見上
司諫院啓曰,請罪人金錫衍,極邊遠竄事。措語見上答曰,勿煩。以上出司憲府謄錄
以刑曹草記,罪人崔再齡,越獄逃躱,當該獄官,爲先汰去,下人等,自本曹囚繫,刑推嚴問事,傳曰,莫重罪囚,有此越獄逃躱之擧,此實前古所未有之事,已極痛惋,而洪哥之私通書札,獄卒之符同故放,尤爲萬分可痛,竝卽嚴囚,各別刑推鉤問,期於得情,當該獄官,拿問定罪,而本曹,亦難免不能檢飭之失,堂上郞廳,竝從重推考。崔再齡,累次受刑之餘,必不遠走,另加跟尋,刻期捕捉,可也。
行兵曹判書閔黯上疏。答曰,已諭予意於前疏之批矣,何用控免乃爾?疏末事,王府規例,本自如此,故昨日臺批中,未詳曲折云者。指此而發,則於卿別無所嫌,卿其安心勿辭,從速行公。
庚午正月二十七日戶曹判書請對入侍時,戶曹判書吳始復所啓,韓壽萬田畓,在於高陽·衿川等地,而戊辰年間,以宗室完平守家奴名買得,文記明白,至於官斜,而亦混入於籍沒之中,似當一體出給,故敢達。上曰,一體出給,可也。
吳始復又所啓,庚申誣獄時,籍沒家産,當爲還給,故臣取見文書,則其數甚多,非上年籍沒家之比,其中亦多寶玩,而旣無定價發賣之事,又無明白置處之處,其間事狀,殊涉可疑,亦將計其物件,將以本曹銀子代給,而其數,將至數千兩之多,當此客使荐疊之日,本曹財力,萬無支給之勢,以上年籍沒家産發賣之價,推移出給,何如?上曰,所達,誠爲便當,依啓爲之,可也。以上出戶曹謄錄
上在昌德宮。停常參·經筵。
自辰時至申時,日暈。
是日有政。吏批,以鄭維岳爲都承旨,洪墪爲禮曹佐郞,李琩爲直講,朴崇阜爲河陽縣監,李萬材爲和順縣監,權斗寅爲工曹佐郞,韓鼎相爲水運判官,李順坤爲監察,權德衍爲廣興主簿,姜璘爲軍資主簿,洪時範爲橫城縣監,白時耉爲鳳山郡守,成儁爲直講,權愈爲大司諫。成均博士安俊孺,校書著作金鳴殷,敦寧都正李弘逸,東原君潗,永豐君沆,礪山君枋,軍器直長任翰重,奉事金成達,副奉事金得仁,參奉崔孝建,竝單付。
吏批啓曰,新除授河陽縣監李善淵呈狀內,前任長水縣監時,以國馬疲瘠,越祿二等云。旣已越祿,則不可赴任,李善淵,依例改差,何如?傳曰,允。
又啓曰,新除授和順縣監尹寔呈狀內,偏母今年七十,素多疾病,自前冬添得別症,飮食全廢,閨闥之內,不得運動,以此氣力,萬無將往之望云。親病旣如此,則勢難强迫,和順縣監尹寔,依近例罷黜,何如?傳曰,允。
以忠淸監司海美縣監罷黜,狀啓,傳曰,海美縣監,卽爲口傳差出。
吏曹口傳政事,以李時格爲海美縣監。以上出吏曹謄錄
司憲府·司諫院合啓曰,請圍籬安置罪人閔鼎重,按律處斷。措語見上答曰,勿煩。
司諫院啓曰,請罪人金錫衍,極邊遠竄。措語見上答曰,勿煩。以上出司憲府謄錄
兵批政事,副護軍李玄錫單付,副護軍權愈·李晩輝·元相·權持·李德成·洪以度·朴思敦·李弘肇·李泓·趙完璧,竝單付,副司果權聖大單付,副司勇尹檀·李惟馨,竝單付。以上出兵曹政望單子
上在昌德宮。停常參·經筵。
下直,海美縣監李時格。
司錄,以三公意啓曰,本府,例於歲首合坐,薦擧觀察使·節度使可合之人,而卽今西壁二員內,左參贊沈梓,伴送使西下,右參贊閔宗道,昨日遭服制,未得合坐,限內不得爲之之意,敢啓。傳曰,知道。出議政府謄錄
兵曹啓曰,及第趙纘·把摠金梡,殺害人命賊,指示捕捉,竝加資事,命下矣。俱未經準職,未資窮,何以爲之?敢稟。傳曰,竝特爲加資。出兵曹謄錄
司憲府·司諫院合啓曰,請圍籬安置罪人閔鼎重,按律處斷事。措語見上答曰,勿煩。
司憲府啓曰,爵賞,人主之大柄,不可輕施,故自非大臣·駙馬,則未嘗施以子姪除職之典者,古例然也。今此子姪除職之命,遽及於張玹,玹雖有周旋異國之勞,而資級已高,更不可加,則豈無相當可酬之賞,而必施以不當施之典,使法例虧壞,名器不重乎?況東平君,正使,而賞止於給馬,則不可使過濫之典,施之於張玹,請還收張玹子姪除職之命。頃年李翔削版命下之時,全義儒生愼後尹,受兇人之指嗾,假托門生,稱以訟冤,多率無賴之徒,敢進誣罔之疏,費辭伸救,以爲營護之計。夫以子蒸母,何等重獄,而獄情已反,誣狀難掩之後,乃以道臣之査案,爲誤決儒臣之疏達,爲爽實,但知阿其所私,附麗兇翔之爲得計,而不自知其同歸於證成誣獄之科,此豈人理之所忍爲哉?物情之駭憤痛惋,迄今未已,久而愈激,今當獄事究竟之日,不可不痛懲,以快人心。請愼後尹,拿問定罪。答曰,不允。末端事,誣罔陳疏,營護罪人之狀,旣已彰露,則不必拿問,極邊定配。
司諫院啓曰,請罪人金錫衍,極邊遠竄事。措語見上當此大論方張,公議峻激之日,是非不可不明,懲礪不可不嚴,而昨日政,銀臺·薇垣之長,皆以彈墨未乾之人,遽爾備擬,其在事體,殊甚不當,請吏曹當該堂上,推考。沃溝縣監李克亨,爲人憸侫,行己反覆,見棄於世,人皆唾鄙,曾爲殿中,再越署經,因緣媒進,濫典縣邑,凡諸政令,無一可觀,而蠱惑隣邑之婢,尋常往來,擧措可駭。且去秋本道設科之時,見差錄名官,不顧多士之公議,敢生庇護所親之計,館學被罰之類,校庠削籍之輩,任用添錄於都目中,許令赴科,士論齊奮,言其不可,則克亨,盛氣發怒,扶曳僇辱,無所不至,或爲囚禁,或爲停擧,其處事之妄悖,固不足言,而私護黨與,縱恣無忌之狀,誠極痛駭,如此之人,不可齒在衣冠之列,請沃溝縣監李克亨,削去仕版。結城縣監成恒道,門地汚賤,爲人庸下,及莅本任,全沒體面,結婚品官,受制下吏,大小政令,皆出其輩,至於詞訟之立落,一聽其姪婿崔姓人,及官吏鄭後敏之言,不問曲直,惟視兩人之左右,且多費民力,浮取石物,曳致之際,調發僧軍,蹂踐民田,不記其數,其他虐民肥己之事,可駭可愕之擧,不一而足,闔境怨罵,四隣嗤笑,如此之人,不可仍置,以貽民害,請結城縣監成恒道,罷職不敍。答曰,不允。末端兩件事,風聞未必盡信,更加詳察處之。以上出司憲府謄錄
大司憲李玄逸辭職上疏。答曰,卿之請告南歸,倏已三箇月矣。缺然思想,方切虛佇之餘,忽見封章,如對顔面,欣慰之心,曷可云喩?疏中縷縷戒誨,無非爲治之藥石,憂愛之血忱,披閱忘倦,令人感嘆,可不書紳而服膺焉?仍念春煦漸和,講筵將開,此時啓沃寡躬,調護元良之責,深有望於卿者,況事故絓礙,未得遷窆,則尤不可一向栖遑,恝視國事也,明矣。玆遣史官,申告至意,卿其體予緇衣之誠,亟回若浼之志,安心勿辭,宜速登途,毋孤如渴之望。仍傳曰,遣史官傳諭,與之偕來。出私藏日記朝報謄本
上在昌德宮。停常參·經筵。
戶曹參判李沆辭職上疏。答曰,省疏具悉。卿其勿辭,調理察職。
禮曹參判申厚載上疏。大槪,懇乞收回成命,以重名器,以安微分事。答曰,省疏具悉。今玆賞典,實循典章,卿其勿辭焉。
藥房啓辭,來初一日朔祭,請令攝行事,答曰,莫重享祀,每令攝行,其在情禮,固已缺然,況將有受灸調治之多日,趁此未灸親行,決不可已也。
藥房再啓。答曰,卿等之請,若是勤懇,其當勉從焉。
右議政金德遠箚子。大槪,更申危迫之懇,乞蒙遞免,俾得安意調治事。答曰,省疏具悉卿懇。當此艱虞溢目之日,寡昧之倚毗者,惟在二三元老,而莫念古人盡瘁之意,遽欲釋負而就閑,是豈平日所望者乎?心切愕然,無以爲喩,卿其須體此意,安心勿辭,速出論道,以副如渴之望。仍傳曰,遣史官傳諭。以上出私藏日記朝報謄本郞廳權崇書。
上在昌德宮。停常參·經筵。
宣祖大王忌辰。
藥房都提調睦來善,副提調姜鋧啓曰,居諸遄邁,孝思殿朔祭,奄過,伏想孝思,益復罔極,雨後寒冷,日候不佳,伏未審聖體,若何?臣等,不勝憂慮之至,敢來問安。答曰,罔極,姑無所論矣。
傳于權歆曰,明日諸承旨,持留院公事入侍。
伴送使書目,勅行,正月二十九日開城府止宿事。燼餘及朝報參考移錄
上在昌德宮。停常參·經筵。
下直,龍安縣監林世良,別害僉使白汝文,安義僉使金興澳,多慶浦萬戶康洽。
吳始萬,以都摠府言啓曰,入直軍士,中日習射事,限勅使回還間,啓請姑停矣。今則旣已回還,今日始爲中日習射,請出標信。傳曰,知道。
吳始萬,又以都摠府言啓曰,副摠管李相勛,以御營中軍軍兵等,中日試放事,除標信南小門洞進去之意,敢啓。傳曰,知道。
權歆啓曰,今庚午年,年例守令薦一百三十九丈,吏任薦四十五丈,邊將薦一百三十四丈,捧入,而應薦不薦人,令該曹察處,何如?傳曰,允。
權歆啓曰,吏曹郞廳來言,承旨有闕,政事,何以爲之?敢稟。傳曰,當日爲之。
權歆啓曰,今日爲政事,命下,而判書柳命天被論,參判未差,參議沈檀病不進,不得爲之云。參議,卽爲牌招開政,何如?傳曰,允。
右承旨姜鋧上疏。大槪,臣於直廬之中,重患膈塞之症,終日昏窒,人鬼莫分,堇堇擔舁還家,而症情添㞃,無計起動,冒陳危悃,冀蒙恩遞事。入啓。踏啓字。
有政。左副承旨吳始萬進。
吏曹啓曰,判書柳命天被論,參判未差,小臣獨政未安,何以爲之?敢稟。傳曰,只出緊任。
以金邦杰爲承旨,洪墪爲兵曹佐郞,兪處重爲加平郡守,許熲爲金化縣監,申厚載爲同義禁,李麟徵爲副校理,李泰龜爲修撰,權萬濟兼春秋,護軍姜鋧。
政院啓曰,新除授同副承旨下批後,卽爲肅謝,例也。同副承旨金邦杰牌招察任,何如?傳曰,允。
以黃海監司,廢殷栗莫生等四人,及白川居李震文家奴兩兒燒死事,狀啓,傳曰,事極驚駭,令本道各別恤典擧行,而衝火人,亦爲斯速跟尋,期於必捕,另加嚴敕。
金聲久,以禮曹言啓曰,今二月初二日,諸承旨持公事入侍時,因黃海監司權瑍狀啓,瑞興縣社稷壇及境內名山等處,遣禮官致祭事,榻前下敎矣。本縣之怪疾流行,民物暴死者,至於百餘名之多,方痛者,亦過半百,誠爲驚慘,依下敎,社稷壇及名山精潔處祈禳祭香祝,令該司急速磨鍊,祭物及執事,則令本道措備差定,使之待候,禮官則以本曹郞廳,受香祝下送,不卜日設行之意,分付,何如?傳曰,允。
獻納尹鼎和啓曰,臣之無似,濫叨言地,碌碌隨行,無一裨補,罪積尸瘝,恒切愧懼。卽伏聞筵臣,以崔再齡越獄之後,兩司不卽擧劾秋曹,大加非斥云,臣不勝瞿然之至。夫京獄逸囚,實是前所未有之事,則該曹不檢之狀,誠爲可駭,而聖上,旣下從重推考之命,痛加警責,故臣意以爲復加之罪,或似過重,遷就泯默,未果論啓矣。今者筵臣之言,極其峻正,而秋曹之官,或罷或拿,則臣之見事弛緩,罷劣不職之失,有難自解,其何敢一刻冒居於臺次乎?請命遞斥臣職。答曰,勿辭。
持平李禎·李熙采啓曰,臣等,俱以駑劣,濫叨風憲之地,苟然充位,一言無補,罪積瘝曠,常切慙恧。卽者伏聞筵臣,以罪人崔再齡越獄逃逸之後,臺閣之臣,不卽彈劾該曹,大加非斥,辭語極峻云,臣等,竊不勝瞿然之至。夫京獄重囚之自出,前所未有之事也。秋曹之不能檢勅,誠爲可駭,而其間曲折,有不可泛論者,故詳悉詢問,往復停當之際,自爾遷延,且値國忌,未及論啓,臣等之弛緩罷劣,當言不言之失,著矣。何敢一刻仍冒於臺席乎?請命遞斥臣等之職。答曰,勿辭。
正言李東根啓曰,日昨同僚,以刑曹堂上論啓事,私問於臣,臣以爲重臣彈劾,不可率爾,從當消詳之意,爲答矣。今被筵臣之峻斥,罷軟不職之失,著矣。臣何敢一刻仍冒於臺席乎?請命遞斥臣職。答曰,勿辭。
吳始萬啓曰,獻納尹鼎和,持平李禎·李熙采,正言李東根,再啓煩瀆,退待物論矣。傳曰,知道。
權歆啓曰,同副承旨金邦杰,承牌來詣闕外,而闕門已閉,明日待開門入來之意,敢啓。傳曰,知道。
謝恩,護軍李晶·權持,敦寧都正李弘逸,永豐君沆,永昭殿參奉洪克亨,校書著作金鳴殷。
刑曹判書初度呈辭。入啓。給由。
忠淸監司書目,尼山等官呈,以正月二十一日地震,事係變異事。
黃海監司書目,瑞興呈,以毒癘熾蔓,民物暴死,香祝下送,虔誠祈禱事。傳曰,令該曹稟處。
今日諸承旨入侍時,因黃海監司狀啓,瑞興縣社稷壇及境內石山等處,別遣禮官設祭事,榻前下敎。燼餘及朝報參考移錄
巳時,上御熙政堂,諸承旨,持公事因見,左承旨李湜,左副承旨吳始萬,右副承旨金聲久,同副承旨權歆,假注書沈仲良,記注官洪慶先·成碩夔,入侍。諸承旨,各持所掌公事入奏,上竝賜裁斷,至奏漢城府月終書啓。上曰,閭家奪入與否,令漢城府逐朔書啓者,意非偶然,而每以姑無奪入,循例書啓,反爲文具之歸,殊無着實之令,此後則各別着念,從實書啓事,申勅漢城府。出擧條上曰,玉山府院君,墓下驛田二十結,劃給後,以附近官屯田,給代本驛,墓所石物役事時,募軍五百名四朔料布,令兵戶曹磨鍊題給事,分付。出擧行條權歆曰,每於大政時,輒下戰亡子孫錄用之敎,而經亂之後,政曹錄簿,頗多闕漏,故不得均蒙收用之典矣。至於安弘國,節義尤爲彰著,其子孫,令該曹各別錄用,以爲崇奬激礪之地,似宜矣。上曰,安弘國節義表著,其子孫,各別錄用事,分付該曹。出擧行條聲久曰,古人云,爲政,要須有紀綱,此正格言也。臣竊瞷近日紀綱大壞,李翔,以窮凶之人,情節畢露,而嚴刑判下,纔數日,猝然自斃,崔再齡嚴刑事,下敎,翌日越獄逃走,事之可駭,孰大於此乎?若使再齡,筋力可以越獄,則出置長房,已極無謂,果有實病,而出置長房,則越獄逃走,必無是理,刑曹之所爲,極爲無據,而臺諫,尙且含默,累日不言,如此而其可爲國乎?上曰,窮凶極惡,有如李翔,而不得施一次之刑,而徑斃獄中,崔再齡,又爲越獄,其中間用姦之狀,可知。予嘗以王府典獄,爲嚴密,以今觀之,重囚必盡逃走,將無正法之時,事之痛駭,莫此爲甚,刑曹堂上,竝罷職,當該郞廳,拿問定罪。出擧行條聲久曰,朝家待臣僚,宜無文武之別,而故統制使申瀏,曾於庚申被罪,辛酉蒙赦,而身死之後,未蒙循例致祭之典,似有不均之歎矣。上曰,令該曹考例擧行。出擧行〈條〉遂退出。燼餘移錄
上在昌德宮。停常參·經筵。
下直,㐚足萬戶金儞,方山萬戶高尙屹。
夜三更,流星出北斗星下,入艮方天際,狀如鉢,尾長二三尺許,色赤,光照地。
金聲久啓曰,大司憲李玄逸受由在外,執義李允修奉命在外,掌令南垕·李雲徵在外,持平李禎·李熙采避嫌退待,今日茶時之意,敢啓。傳曰,知道。
金聲久啓曰,備邊司郞廳,以大臣意來言,今日賓廳坐起日次,而受灸相値,外司開坐云矣。敢啓。傳曰,知道。
吳始萬,以吏曹言啓曰,今此社稷祭及文宣王釋奠祭,一時相値,而堂下文官,尤甚乏少,許多執事,無以塡差,在前如此之時,則有生·進·蔭官交差之例,釋奠祭執事,今亦依近例交差之意,敢啓。傳曰,知道。
吳始萬,以弘文館言啓曰,新除授修撰李泰龜,時在全羅道羅州牧,經筵入番事緊,請斯速乘馹上來〈事〉,下諭。傳曰,依啓。
傳于金聲久曰,今下弓矢,㐚足萬戶金儞,方山萬戶高尙屹處,給送。
權歆啓曰,刑曹三堂上,一時罷遞,刑獄重地,不可暫曠,趁卽開政差出,何如?傳曰,卽爲開政差出。
假注書申慶濟。
以慶尙左水使,蔚山府居私奴廉同·隱江等渰死事,狀啓,傳于金邦杰曰,渰死人等,令本道恤典擧行。
金邦杰,以戶曹言啓曰,今此陳賀兼謝恩副使改差代,正使軍官·副使軍官有頉代,及加定驛官,元單子中改付標以入之意,敢啓。傳曰,知道。
金邦杰,以禮曹言啓曰,今二月初二日,諸承旨持公事入侍時,右副承旨金聲久所啓,朝家之待臣僚,宜無文武之別,而故統制使申瀏,曾於庚申被罪,辛酉蒙赦,而身死之後,未蒙循例致祭之典,似有不均之嘆矣。上曰,令該曹考例擧行事,傳敎矣。文武官曾經二品實職人員處,例有遣本曹郞廳致祭之規,今此申瀏,旣經二品實職,依此例致祭之意,敢啓。傳曰,知道。
金聲久,以兵曹言啓曰,當日保人金自元稱名人,自宣仁門入來,差備門外擊錚,極爲駭愕,令攸司囚禁治罪,同門守門將金元九,常時不能禁斷雜人之罪,在所難免,推考,何如?傳曰,允。
因黃海監司狀啓,瑞興縣社壇及名山精潔處,別遣禮官祈禳祭,御製祭文,眇予一身,托乎兆民,祗德不類,菑沴仍頻,玉食靡安,早夜危惕,今玆虐癘,亦孔之慘,染薰所曁,死者相枕,咎在一人,替罹毒酷,作民父母,予懷曷寧?瞻彼喬嶽,夙著異靈,佳氣鬱鬱,拱我神京,一理無間,有感必通,牲醴旣潔,籩豆且豐,於焉來假,快運神功。社壇祭文。噫予不穀,謬當司牧,獲戾上下,連歲荐厄,今玆咎徵,前史罕覿,當寒而溫,當閉而洩,陰陽乖和,厲氣所鍾,哀我民斯,遽罹鞠凶,人事之失,厥罪惟辟,寧丁我躬,忍見天札,夙夜遑遑,心焉若割,失今不惠,瑞民盡滅,神其降鑑,胡不衋傷?玆遣禮官,遙薦馨香,仰惟明神,俯歆予誠,亟垂玄祐,活我群生。
司諫金元燮啓曰,獄囚自出,實挽近所未有之事也。當初刑曹之輕信月令手本,許出重囚於長房者,已極無謂,而嚴刑命下之後,亦不能卽爲還囚,竟致逃逸,則事之可駭,莫此爲甚,而參議臣申厚命,卽臣之妹婿也,有應避之嫌,雖不敢發論,亦未嘗不以論啓之意,書及同僚矣。今聞筵臣,以臺官含默,大加非斥,而兩司諸臣,皆已引避,臣亦何敢一刻晏然於臺席乎?請命遞斥臣職。答曰,勿辭。
金聲久啓曰,司諫金元燮,再啓煩瀆,退待物論矣。傳曰,知道。
正言柳挺輝啓曰,請罪人金錫衍,極邊遠竄。措語見上吏曹當該堂上推考。措語見上玉溝縣監李克亨,削去仕版。措語見上結城縣監朱恒道,罷職不敍。措語見上竝因嫌而退。措語見上不卽論啓,意在商確,稱以過重,未免苟且。請獻納尹鼎和,遞差。持平李禎·李熙采,正言李東根,司諫金光燮,出仕。答曰,不允。處置事,依啓。
禮曹正郞安健之,祈禳祭設行事,瑞興地出去。
藥房都提調睦來善,提調閔宗道,副提調李湜啓曰,近來日候不佳,伏未審聖體,若何?臣等,無任憂慮,今日受灸事,旣已定奪,時刻,以何時爲定乎?敢來問安,竝爲仰稟。答曰,知道。無事。時刻,定以午初,宜當矣。
有政。吏批,判書柳命天被論,參判未差,參議沈檀,右承旨吳始萬進。兵批,行判書閔黯服制,參判李鏶病,參議金病,參知姜銑,左副承旨金聲久進。
吏批啓曰,判書柳命天被論,參判未差,小臣獨政未安,何以爲之?敢稟。傳曰,只出緊任。
吏批啓曰,判義禁,今日政差出事,命下矣。當品中,不得備三望,何以爲之?敢稟。傳曰,禮曹判書李觀徵,一體備擬。
吏批啓曰,判義禁望,當品中,只有一人,不得備三望之意,啓稟矣。禮曹判書李觀徵,一體備擬事傳敎,而亦不得備三望,何以爲之?敢此仰稟。傳曰,以二望擬入。
傳于吳始萬曰,遞差臺諫,今日政差出。
以金龜萬爲刑曹參議,以曺殿周·鄭悏爲刑曹正郞,沈枋爲禮曹佐郞,鄭維岳爲刑曹判書,李之翼爲知義禁,李沆爲同義禁,李觀徵爲判義禁。
以刑曹參判望單子,傳曰,黃海兵使黃徵除授。
以申厚載爲都承旨,李東標爲獻納。
金聲久啓曰,兵批,無政事之意,敢啓。傳曰,知道。
謝恩,同義禁申厚載,左副承旨金聲久,正言柳挺輝,兵曹佐郞洪墪,海運判官李震休,副校理李獜徵。
領議政權大運,右議政金德遠,請對入侍時,判義禁閔黯,知義禁朴相馨改差事,榻前下敎。
今番謝恩使兼陳奏使事,榻前下敎。燼餘移錄
午時,上御熙政堂受灸。藥房都提調睦來善,承旨李湜,假注書朴涏,記注官洪處先·成碩夔,醫官金有鉉·崔有泰·權愉·丁時梯·權聖徵,入侍。受灸後,領議政權大運,右議政金德遠,請對入侍。來善進曰,春寒尙爾,日氣未解,而朝伏見藥房啓辭之批,則以無事爲敎,不任喜幸,元子氣候,近亦如何?上曰,連爲安穩矣。來善曰,今日自上將爲施灸,前頭拘忌日,敢此書進。上取而覽之。來善曰,提調閔宗道,當爲入侍,而近患時令,尙未快瘳,出入前席,有所未安,今者不得同入矣。上曰,唯。來善又曰,前年受灸時,一巡每施十壯,今亦依前爲之乎?上曰,今日,則先灸七壯,自後巡,連以十五壯爲限,可也。上又曰,三里,乃是降氣之穴,亦灸三七壯,似好矣。上命諸醫,先爲診脈,有鉉等,以次入診後,皆曰,左右三部,俱爲調均,別無未盡之候矣。上曰,瑞興地有怪疾,人多有死者,故予用驚慘,親製祭文以下矣,急急下送,速爲設祭事,分付。湜曰,已爲分付該曹矣。大運曰,受灸時,請對,雖甚惶恐,而欲有仰稟之事矣。上曰,何事?大運曰,近來獄囚不嚴,至於重囚逃逸,刑曹所爲,殊涉可駭,昨日刑曹堂上,則旣已罷職,而李翔,累朔在囚之餘,未聞疾病之危重矣,嚴刑判下,未過數日,而猝然有致斃之事,其間事狀,極爲無據,禁府堂上,亦不可不論罪矣。上曰,刑曹堂上,旣已罷職,禁府堂上,獨不可晏然置之,竝爲遞差。大運曰,以其罪論之,則罷職亦輕矣。上曰,李翔之繫獄,在於上年春間,而無病重報稟之事,乃於嚴刑判下之後,猝然致斃,已極可駭,至於崔再齡,嚴刑後翌日逃走,若果嚴刑,則渠何能運身逃躱耶?刑曹所爲,誠甚無謂,故已爲罷職矣。來善曰,洪哥及李翔奴,若嚴刑推問,則再齡去處,可以顯出矣。大運曰,刑曹三堂上,一時竝罷,亦非輕典,而尹以濟,則兼帶御營大將,當此國事艱危之時,將任甚重,可合之人,實難易得,未知何以爲之?上曰,將任,誠不可人人而援之,御營大將,姑勿出代,爲可。大運曰,將兵之官,其任自別,可以代以濟者,誠爲難得矣。上曰,朝臣中,可任將兵,果爲不易耶?大運曰,武臣登對時,自上下察,則可用與否,可以知之,而以臣所聞,黃海兵使黃徵,武臣中,鮮有其比,大將之任,足可堪當,而第將帥重任,非歷試,則不可,卽今刑曹參判有闕,如徵者,或可除授,以爲歷試之地,似可矣。上曰,黃徵之爲人,予固聞知,卿又言之,予當留意不忘。德遠曰,將任誠難,古者或有拔於行間而拜將者,然而在平時,則亦不可如此矣。上曰,卿言誠然矣。德遠曰,尹以濟,爲人謹愼,且不無御衆之才,聞其坐罷之後,將卒輩,多有嗟惜者云矣。上曰,將任,旣不可人人而爲之,大臣所達,又如此,姑勿出代,以待日後處分,可也。大運曰,前例亦有旣罷還仍之時矣。上曰,昨纔命罷,今又仍任,似涉顚倒,姑令都提調代察,以待日後處之,爲可。大運曰,刑曹判書,旣兼御營大將,則刑曹,固是刑獄重地,大將之任,尤不可暫曠,擧行條件旣下之後,當日政院,卽爲知委于備邊司,而終無分付之事,使備局漠然不知,難免不察之失,當該承旨,推考,何如?上曰,殊涉不察,推考,可也。出擧行條大運曰,刑曹三堂上,今當差出,而擬望之人乏少,從二品中備擬判書望,何如?上曰,當品中乏人,予亦知之,從二品中備擬,可也。大運曰,卽今方在從二品者,率多陞擢之人,而鄭維岳,非但才識明敏,資級亦久,可堪擢用,李沆亦有才可用之人矣。上曰,刑曹判書望,以鄭維岳備擬事,分付該曹。德遠曰,臣有所懷仰達,將相一體,國之重任,待之之道,自別於他臣,古云解衣衣之,推食食之,言其眷待之優渥也,而竊觀近日接待將任之臣,似不如前,故敢此陳達矣。上曰,予待將臣,固爲自別,而大臣之言,又如此,尤當銘念焉。燼餘移錄
上在昌德宮。停常參·經筵。
巳時,日暈。午時,日暈,暈上有背,色內赤外靑。未時申時,日暈。
夜一更,月暈。五更,西方坤方,有氣如火光。
大殿受灸後,藥房問安。答曰,知道。政院·玉堂問安。答曰,知道。二品以上單子問安。答曰,知道。
藥房都提調睦來善,副提調李湜啓曰,昨日受灸之餘,伏未審夜來聖體調候,若何?臣等,無任憂慮,明日受灸時刻,依昨日定以午初乎?敢此問安,竝爲仰稟。答曰,知道。無事矣。
金聲久啓曰,卽見宣傳官辛蕙狀啓,則以所江前僉使李筬,合符事入去本鎭之後,新僉使崔先泰,被論罷職,邊防重地,必交代後,可以拿來,且宣傳官之奉標信,久留外處,亦甚未安,新僉使,令該曹卽爲差出,催促發送,何如?傳曰,卽爲口傳差出,今明日內,催促發送。
金邦杰,以敦寧府言啓曰,今庚午式年族譜修正,當次,依前規設廳擧行之意,敢啓。傳曰,知道。
兵批,口傳政事,以閔晟爲所江僉使。
權歆,以刑曹言啓曰,本曹以刑獄重地,郞廳所掌,各自煩劇,而正郞成碩夔,以兼春秋入直,事甚苟艱,不成貌樣,成碩夔,兼春秋變通,使之專察本任,何如?傳曰,允。
李湜,以成均館釋奠獻官意啓曰,殿內西從享獻官司䆃寺正金益昌,以年迫八十之人,宿病未蘇之餘,逢差祭官,堇堇扶舁,來詣享所,所患猝劇,不能行步,氣息奄奄,斷無奔走將事之勢,而已爲受香之後,則祭官推移差送,旣無前例,不得已西廡分獻官奉常寺僉正金鼎台,陞差西從享獻官,東西廡分獻官,則元數二十員,金鼎台之代,則以他分獻官兼行,何如?傳曰,依啓。該曹之以年老之人,苟然差送,以致顚倒,殊甚未妥,該堂上推考。
合啓,閔鼎重事。答曰,勿煩。
持平李禎·李熙采啓曰,爵賞,人主之大柄,不可輕施,故自非大臣·駙馬,則未嘗施以子姪除職之典者,古例然也。今此子姪除職之命,遽及於張炫,炫雖有周旋異國之勞,而資給之高,更不可加,則豈無相當可酬之賞,而必施不當施之典,使法例虧壞,名器不重乎?況東平君,正使,而賞止給馬,則不可使過濫之典,施之於張炫,請還張炫子姪除職之命。宋時烈,李惟泰,俱以貪饕陰凶之人,托山林之跡,盜一世之名,使瓜牙顓圖於內,鷹大效力於外,利害生殺,惟意所欲,至於攘竊姦宄,無所不至,隣人沃壤,盡入籠絡之中,峽裏饒土,半歸囊橐之內。不特此也,計學子朝夕之費,賭取百金之地,産一牛屠販之直,㤼奪數石之田,窮人世業,認作己物,良族避役,壓而爲奴,其蔑法陷人之罪,可勝誅哉?惟泰兄弟,如故縣監惟謙·惟澤,故參奉惟孚等,亦皆憑藉威勢,恣意行不義,至今兩湖之間,仇怨未已。當此聖化更始,公議大行之日,若復置而不論,則將無以暴其罪,慰其民情。請故參判李惟泰,故縣監惟澤·惟謙,故參奉惟孚等,追奪官爵。時烈及惟泰兄弟所攘奪土田奴僕,令本道定査官推還本主,良民,則還其本籍,以服人心。答曰,不允。攘奪土田奴僕,令本道定査官,推還本主,良民還其本籍事,依啓。又啓曰,國之所賴而爲國者,惟紀綱而已。苟使紀綱不立,憲法不嚴,奸胥用事,竟至於故縱重囚,則何以爲國乎?當初崔再齡之在囚也,雖經累次之刑,而只是施威而已,初無致傷之處,則月令醫員金重器之曲爲罪人,詐稱病重,本曹書吏丁之演,謂有分付,恐動獄官,必使重囚,出在長房,任其逃逸者,旣有容奸用情之迹,而況聞再齡逸獄之日,大備酒食,遍饋吏卒,則其同謀之狀,昭不可掩也。至於其日入直獄官之全不檢勅,書吏·鎖匠之故爲放出,罪狀之著,更無可問之情。請月令醫員金重器,書吏丁之演,竝囚禁嚴刑,特用重律,奉事李軫,邊遠定配,入直書吏·鎖匠等,亦論以重法,以肅朝綱,以重刑獄。新除授獻納李東標,時在慶尙道醴泉地,請斯速乘馹上來事,下諭。答曰,不允。末端四件及下諭事,依啓。
禮曹佐郞金憂世,大司憲李玄逸處,誌文改撰事,問議後入來。
金邦杰,以禮曹言啓曰,誌文改撰當否,發遣郞廳,問議于大司憲李玄逸,則以爲臣,生長遐陬,孤陋寡聞,其於稽古禮文之事,尤甚蒙昧。玆承下詢之意,周章愕貽,不知所以爲對,重孤禮官遠臨之勤,聊誦所聞,以備裁擇,而終無端的顯據,無任恐懼踧踖之至。臣謹按宋哲·徽時,邪黨方起,用事於國史中,誣謗宣仁,無所不至,伊時高宗,以孟太后言,命史官范沖,重修國史,刪正其謬,而無改撰誌文之事。又按周濂溪事蹟,有失實處,朱子就藩誌,藩淸逸所撰誌文蒲碣,蒲宗孟所撰碣文刪削去取,合爲事狀,而不以誌碣不改,爲嫌。至如魏掞之葬朱子,實銘其壙,而以有所顧避,不得直書其事,其後孝宗,嘉掞之直諒,特贈其官,其友黃仲本,買石以表其墓,且請朱子記其事,竝刻于石,朱子因系之曰,幸追補誌銘之闕,慰元履於地下云,元履,掞之字也。朱子,與掞之家厚,改撰誌文,易舊以新,無所不可,而畢竟如此而已者,豈不以墓隧穿掘,改置移易,誠有所未安故耶?士禮尙然,況邦家,事體自別,尤不可不愼且重也。竊嘗聞之,邃古之時,其先祖,有德善功烈,勒銘鍾鼎,藏之宗廟,降及南朝,始有誌文,埋之墓中。隋文帝有言曰,若欲求名,一卷史書,足矣,何以碑爲?先儒,以爲此是實語。因此觀之,實錄·行狀,誠爲萬世不朽之傳,固無待於誌銘也。若從初言,流來規例,誠不可廢,若以如今所値者,論之,固當改撰行狀,據事直書,永爲惇史,旣又略敍其故,刻之墓石,與朱子所言魏掞之墓表故事,則亦足昭示永世,至於穿破神皐殯宮之旁,必欲改舊而易新,或置舊而用新,揆以事理,俱爲未安。借曰士夫家,不可擬之邦家典禮云爾,則亦古者天子諸候喪禮,已不免以士喪禮,倣而行之之意也云矣,敢啓。傳曰,儒臣獻議,正合予意,誌文,勿爲改撰,而略敍其故,刻之墓石一款,後日登對時面稟處之。
金邦杰,以兵曹言啓曰,今二月初二日,諸承旨,持公事入侍時,上曰,玉山府院君家,墓下驛田二十結,劃給後,以附近官屯田,給代本驛,墓所石役時,募軍五百名,四朔料布,令兵戶曹磨鍊題給事,命下矣。五百名四朔役布磨鍊,則當爲一百二十同,而今日受灸入侍,戶曹料米四百石,減數題給,兵曹朔布,亦依此磨鍊事,改下敎。據此更爲磨鍊,則當爲四十同,有以見聖上崇儉節用之盛心也。第本旁前後石物造墓時,或給役布三同,或給二同,或給一同二十五疋,大槪府院君造墓軍三百名內,一半煙軍一百五十名價,則自宣惠廳題給,一半水軍一百五十名價,則自本曹題給三同,而從前定奪,減半上下,或因特敎,全數上下,而歷考謄錄,此外,無加上下之事矣。當此民窮財盡之時,一匹之木,皆自民脂中流出,國家經費,旣不可廢,民亦不敢爲怨,而今於式例之外,加用三十七同,則恐或有妨於聽聞,本曹之用度難繼,姑舍勿論,若有所損於聖治,是有司不善奉行之罪也。旣有區區所懷,冒死仰稟。傳曰,府院禮葬,匪今斯今,流來謄錄,予豈不知,而第今日之事,與前差異,事雖煩瑣,不得不悉陳委折也。陵殿三年內祭需,自內司擔當之餘,又有綾原大君·府院君兩處墓所之役,前頭崇善君墓所石物亦將依例造給,一處各樣募軍工匠等,一朔料布,應下之數,木十四同三十餘匹,米九十餘石,而木石之役,本非一二朔,所可完了,則推而支計,所費幾許,以一內司疲殘之物力,獨當三巨役,而有同無麪之不托,旣始之役,不可中止,料布繼用,實無善策,百爾思度,計沒奈何,有此不得已之擧矣,豈樂爲哉?第啓辭大意固好,謄錄所付之數,則依例上下,而木十同,別爲顧助,後勿援例。
下直,蛇渡僉使劉椀。
行都承旨申厚載辭職上疏。入啓。答曰,省疏具悉。卿勿過辭,從速察職。燼餘及朝報參考移錄
午時受灸。入侍,都提調睦來善,承旨李湜,假注書申慶濟,記注官洪慶先,記事官成碩夔,醫官金有鉉·崔有泰·丁時梯·金世弘。上御熙政堂。來善進伏曰,朝承啓辭之批,以無事爲敎,今又診脈乎?上曰,昨日旣已診之,不必更爲診脈矣。上曰,常時戶曹,例給下輩之料,一日九斗耶?來善曰,該曹散料不一其規矣。上曰,玉山府院君墓所,石役募軍五百名四朔料布,令戶兵曹磨鍊以給事,曾已下敎矣。昨見戶曹草記,一名一朔之料,以九斗磨鍊,則其數太多,似難計月以給,直以四百石劃給本家事,更爲分付戶曹,而兵曹,亦依此磨鍊朔布以給,可也。榻前下敎來善曰,頃年,因三·甲姦民犯越採蔘,貽辱國家之後,禁蔘節目,極其嚴截,而法令漸弛,民不畏戢,間或有犯越之弊,誠極痛惋。上年小農堡,有犯越之患,而本堡權管李稢,因此拿囚,時未決末,而其代權尙鉉,亦以不爲査報之罪,至被棍罰於本道監司巡歷之時。及聞犯越人等承服之說,惶㤼自縊,被人救解而得生矣。及拿來推問之際,自稱以堡民之犯越,在於前官時,我無結項之理,只言因他人之罪,至於被棍,寧欲結項以死云云之說,誤爲傳播而已,實無結項之事,飾辭納招,遇赦倖免矣。今聞當初結項之時,惠山人姜昌遇,見其將死,借刀斷解,堇得復甦云云,且於監司巡到試射之時,大小官吏,無不目見其結項之痕云,而誣飾納招之狀,誠極可痛。渠若無所犯,則聞其越採罪人承服之說,何以惶㤼而自縊乎?如此之輩,若不嚴覈重治,則西北邊將蔑法作奸之弊,無以懲戢矣。上曰,大臣所達,誠是。金尙鉉,更爲拿問,惠山人姜昌遇,旣已目見其自縊之狀,亦令本道,捉致營門,詳査啓聞後,處之,可也。出擧行條來善曰,三·甲人民,一自禁蔘之後,頓無生理,勢將難保,其在朝家撫恤之道,宜無所不盡,而莫如擇送守令,專意安撫之爲急也。牧民之才,本不係於文武,而當此三·甲邊氓難保之日,擇送曾經臺侍之人,一以委保民之責,一以爲憚壓之地,宜矣。新除授甲山府使趙世雄,姑爲改差,令該曹擇差文官,何如?上曰,在於得人,不在於文武,而但三·甲,異於他邑,甲山府使趙世雄,遞差,以文官擇差以送,可也。擧行條燼餘移錄
上在昌德宮。停常參·經筵。
辰時巳時,日暈。
夜自一更至五更,艮方·東方·巽方·南方,有氣如火光。
大殿受灸後,藥房問安。答曰,知道。大殿受灸後,政院·玉堂·朝廷二品以上單子問安。答曰,知道。
金聲久啓曰,同義禁李沆,牌不進矣。傳曰,知道。
吳始萬啓曰,吏曹郞廳來言,守令有闕,政事,何以爲之?取稟。傳曰,明日爲之。
藥房都提調睦來善,提調閔宗道啓曰,伏未審夜來,聖體調攝,若何?臣等,無任憂慮之至。今日受灸時刻,依前定以午初乎?敢來問安,竝此仰稟。答曰,知道。無事矣。
金聲久啓曰,判義禁李觀徵,知義禁李之翼,同義禁李沆,皆未肅謝,王獄重地,事多積滯,殊甚未安,禁府堂上,竝卽牌招察任,何如?傳曰,允。
金聲久,以都摠府言啓曰,今日入直軍士,當爲中日習射,社稷大祭齋戒相値,不得爲之之意,敢啓。傳曰,知道。
金聲久,以都摠管李相勛,以御營中軍軍兵等中日試放事,除標信南小門洞進去之意,敢啓。傳曰,知道。
吳始萬,以內醫院言啓曰,御醫柳諶,旣已免喪,依例付軍職,使之察任,何如?傳曰,允。
金聲久,以備邊司言啓曰,臣等,伏見擧行條,則有玉山府院君家墓下驛田二十餘結劃給,以附近官比田,給代本驛,墓所石役時募軍五百名四朔料布,令戶兵曹磨鍊題給之命,該曹,固當奉行之不暇,而第念國初設置驛路之時,必先擇一等膏腴之地,劃給各驛,定爲馬位田畓,傳命所關,驛役煩重,不如是,則有難支撑,祖宗制法之意,誠非偶然,而況延曙驛,以兩西直路頭站,在於京城咫尺之地,其驛役之緊關煩重,比諸東南京驛,殆有加焉,而且畿邑,異於外方,亦無附近邑有屯田處,今若劃給二十餘結,則雖欲代給,而其勢末由,許多驛卒,復戶及馬位,將無以充給,延曙一驛,勢難支保,決不可以此驛田畓,劃給於私家,以損國體,或恐聖明,不能深思,而有此下敎也。自上必欲給國舅家墓位田畓,則依頃年王子家折受田畓代給之例,量給價本於本家,使之私自買置,則容或可也,而至於驛田之劃給,聽聞所在,不但有違於憲章而已。臣等區區所懷,敢此仰稟。傳曰,卿等之言,誠甚得宜,令該曹量給價本於本家,驛田劃給一款,勿爲擧行,可也。
傳于金聲久曰,史官一員待命,騎馬三匹立之。
以慶尙監司,金海幼學郭東櫶母洪氏等燒死事狀啓,傳于金邦杰曰,燒死人等,令本道恤典擧行。
謝恩,判義禁李觀徵,知義禁李之翼,同義禁李沆。
黃海監司書目,本道都事呂必容,前月二十七日,父在喪事。
伴送使書目,勅行,初二日鳳山止宿,初三日黃州止宿事。燼餘及朝報參考移錄
午時,受灸。入侍,都提調睦來善,副提調李湜,假注書申慶濟,記注官洪慶先,記事官尹悠期,醫官金有鉉·權愉·崔有泰·丁時梯·白光璘。上御熙政堂。來善曰,連日受灸,而聖體安寧,極爲喜幸,但近來日候,未全和解,受灸之後,調攝之節,尤所宜謹愼也。上曰,此言是矣,敢不體念焉?來善曰,自前受灸後,例進生脈散,其後或進竹葉茶矣。今此受灸之後,當進何藥乎?上曰,依前生脈散製進,可也。燼餘移錄
上在昌德宮。停常參·經筵。
下直,河東縣監徐稷,鎭川縣監鄭行百,安峽縣監柳敬益,楊口縣監金殷鼎。
有政。吏批,判書柳命天病,參判未差,參議沈檀進,右承旨吳始萬進。兵批,行判書閔黯,參判李鏶進,參議金病,參知姜銑進,左副承旨金聲久進。
吏批啓曰,判書柳命天病不來,參判未差,少臣獨政未安,何以爲之?敢稟。傳曰,只出緊任。
藥房都提調睦來善,提調閔宗道,副提調申厚載啓曰,連日受灸之餘,伏未審聖體調攝,若何?今日又當受灸,而自曉雨下,尙未開霽,如此陰濕之日,醫家,例忌針灸,今日受灸,似當姑停,何以爲之乎?敢來問安,竝此仰稟。答曰,知道。無事矣。今日受灸,依啓辭姑停。
藥房再啓曰,今因雨濕,受灸姑停事,啓稟,蒙允,而明日及再明日,皆有拘忌,亦爲停灸之意,敢啓。答曰,知道。
傳于金邦杰曰,下直守令留待。
傳于申厚載曰,下直守令引見。
傳于金邦杰曰,銀臺之長,不可久曠,而都承旨疏批已下,尙不出肅,殊甚未安。牌招,察任。
金聲久,以司僕寺言啓曰,戊辰,以南方各牧場馬品漸劣,珍島·興陽·順天三處,別設一場,而濟州好品雌馬一百五十匹,山雄馬三十匹,上送事,定奪矣。別設牧場之意,査問於三處監牧官,則皆以爲不得可合設場處云,而新設牧場,亦涉有弊。牧場中珍島智力山·南陽大部島·江華鎭江場,素稱産出駿馬之地,地多馬少,姑以濟州好品雌馬一百五十匹,山雄馬三十匹,分放於智力山·大部島·鎭江場,而智力山所放之馬,則別定差員,與監牧官按同,自下陸官直放後,禾毛色,使之成冊上送,其餘馬匹,上京逢點後,分放兩處,何如?傳曰,允。
傳于金邦杰曰,今此綾原大君龜臺石曳運時,中有一大峴,以前定之軍,勢難容力云,令本官觀勢顧視事,分付該道。
以慶尙監司,康津居靑魚捉得船人崔受奉等渰死事狀啓,傳于李湜曰,事極驚慘,令本道各別恤典擧行。
金邦杰,以吏曹言啓曰,成均館司藝柳星三,與吏房承旨申厚載,妻娚妹夫,法當相避,而昏不覺察,擬望受點,不勝惶恐。柳星三改差,何如?傳曰,允。
金聲久,以備邊司言啓曰,會寧·慶源開市,旣已完定,令承文院撰出回咨,付送于前頭使臣之行,何如?傳曰,允。
司諫金元燮,持平李禎·李熙采合啓,請碧潼圍籬安置罪人閔鼎重,按律處斷事。措語見上請還收張炫子姪付職之命事。措語見上故參判李惟泰,依附時烈,假托儒名,相濟其惡,恣行不義,與其弟兄惟澤·惟謙·惟孚等,武斷鄕曲,攘奪民田之狀,已悉前日啓辭中,至有定査官推還之命,而惟其追奪一款,未得蒙允,是豈懲惡之道哉?如惟澤等微官卑秩,雖不定論,而至如惟泰之巨奸,斷不可以旣骨而置之,請故參判李惟泰,追奪官爵。全義縣監洪受澧,爲人庸瑣,處事昏謬,自受本職,無一善狀。頃於柳斗星之烝獄,受凶翔指嗾,其所慫惥之狀,已極可惡,而曩日諫臣,以凶翔攘奪民田,推還本主之意,陳達榻前,至有行會本道之擧,則爲其守令者,所當從民所訴,詳覈推給,而受灃,不有朝令,偏護私黨,大小呈辯,有係於凶翔者,一切揮却,全不聽理,故人皆斂手,不敢訟冤,事之無據,莫此爲甚,如此之人,不可仍置衣冠之列,請全義縣監洪受灃,削去仕版。答曰,不允。惟泰之罪狀,雖極可惡,骨已朽矣,追奪已甚也。末端事,更加詳察處之。
謝恩,都承旨李厚載。
靈豐君㵓箚子。大槪,優待崇品宗臣之恩典,猥及於微臣,而客行回程,馹路凋弊,固不敢承當於此際,請還收成命事。入啓。答曰,省箚具悉。卿其安心,勿辭往來焉。
院前啓,請罪人金錫衍,極邊遠竄事。入啓。答曰,勿煩。
李墪爲甲山府使,河世元爲結城縣監,鄭琳爲沃溝縣監,李玄錫爲禮曹參判,睦林一爲禮曹參議,尹鼎和爲司藝,柳星三爲司藝,呂聖擧爲禮曹佐郞,柳命賢爲兼同義禁,李觀徵爲兼知春秋,兪夏益爲同知春秋。
李益亨爲同知中樞府事,崔渲爲僉知中樞府事,李玄錫爲副摠管,宋揆爲都摠經歷,任沆爲武兼,鄭時諶爲兼司僕將,申㶅爲北評事,李行益爲黃海兵使,李昌宇爲赤梁僉使。
禁府,李軫,靈巖郡邊遠定配。啓。燼餘及朝報參考移錄
上在昌德宮。停常參·經筵。
自巳時至未時,日暈。
夜一更,月暈,南方有氣,如火光。二更,月暈。
下直,龍津萬戶卞爾恒,唐浦萬戶金孝元,白峙僉使丁熙壽,光陽縣監朴昌潤,木川縣監宋道涵,金化縣監李箕錫。
金聲久啓曰,廣州府兵符,旣已造成,監營所上左一隻,本府所授,右一隻,依例定禁軍,齎送于京畿監司處,使之分上,舊兵符,收聚上送,以爲燒火之地事,下諭,何如?傳曰,允。
申厚載,以禮曹言啓曰,進賀使拜表,以三月二十二日,推擇啓下矣。副使旣已改差,故拜表吉日,令日官推擇,則來四月十三日辰時,爲吉云,以此改推擇以入之意,敢啓。傳曰,知道。
金聲久,以司僕寺言啓曰,濟州山馬監牧官金振煜,封進馬二匹,今纔上來,禾毛色,別單書入,依例內廐立養之意,敢啓。傳曰,知道。
司諫金元燮,正言柳挺輝啓曰,本院,以金錫衍極邊遠竄事,有所論列,而聖批,以削奪放逐,爲敎,臣等,非不知聖意之有在,而負犯旣重,罪狀已露,殿下雖欲曲施私恩,其如公議,終難强拂,何?夫賊鉉之凶邪陰狡,國人之所共側目,而切齒者也。錫衍,乃以肺腑之親,私相締交,托爲腹心,至於屛左右密奏陳達,而贊揚稱詡,請上信任,其心所在,誠不可測也。如使錫衍,少有人心,寧忍爲此,亦何敢乃爾?無論他餘負犯,只此一款,已是難貰之罪,屛裔之論,亦從末減,則削逐之罰,豈足以伸王法,而快輿情乎?儻使錫衍,罪積惡極,而終至於不可貸,則當此時,殿下,亦何以處之耶?然則殿下今日之所愛護,實非所以終始保全之地也。請加三思,罪人金錫衍,極邊遠竄。答曰,勿煩。司諫金元燮,持平李禎·李熙采,正言柳挺輝合啓,閔鼎重,按律處斷。答曰,勿煩。持平李禎·李熙采啓曰,請還收張炫子姪除職之命事。措語見上故參判李惟泰,依附時烈,假托儒名,相濟其惡,恣行不義,與其弟兄惟澤·惟謙·惟孚等,武斷鄕曲,攘奪民田之狀,已悉於前日啓辭中,至有定査官推還之命,而惟其追奪一款,未得蒙允,是豈懲惡之意,衆棄之義哉?惟泰奸情之敗露,旣如此,罪名之彰著,又如此,使惟泰生存,則朝家按罪之典,必如時烈同科,今雖旣骨,而據法追削,豈有已甚之理乎?請勿留難,故參判李惟泰,追奪官爵。全義縣監洪受澧,爲人庸瑣,處事昏謬,自受本職,無一可觀。頃於柳斗星之誣獄,受凶翔指嗾,其所慫惥之狀,已極可惡,而曩日諫臣,以凶翔攘奪民田,追還本主之意,陳達榻前,至有行會本道之擧,則爲其守令者,所當從民所訴,詳査推給,而受灃,不有成命,偏護私黨,大小呈辯,有係於凶翔者,一切揮却,專不聽理,使朝家命令,閣而不行,無告窮民,莫敢訟冤,其縱恣無忌,人所共知,有何更加詳察之事乎?如此之人,決不可仍置衣冠之列,請全義縣監洪受澧,削去仕版。答曰,勿煩。
禮曹正郞權萬濟,贈領議政李元禎·文穆公鄭逑致祭事,柒谷·星州等地,出去。
謝恩,知春秋李觀徵,禮曹參議睦林一,佐郞呂聖擧,歸厚別提李行政,直講成儁,沃溝縣監鄭琳,監察崔進泰。
刑曹,愼後尹,茂山定配,啓。
忠淸道進士安曼等上疏。大槪,請以故贈參贊柳偲,躋享於公州忠賢書院,以興儒敎,以光斯文事。入啓。答曰,省疏具悉。疏辭,令該曹稟處。燼餘移錄
上在昌德宮。停常參·經筵。
辰時,白雲一道如氣,自坤方直指艮方,長竟天,廣尺許,漸移南方,良久乃滅。
夜一更,月暈,東方有氣如火光。自三更至五更,雷動電光。
下直,綾州牧使李曼著,丑山萬戶李柱箕。
金聲久啓曰,兵曹郞廳來言曰,闕內各處守直軍兵,夜巡檢云矣,敢啓。傳曰,知道。
司諫金元燮,正言柳挺輝啓,金錫衍極邊遠竄事。答曰,勿煩。
司諫金元燮,持平李禎,正言柳挺輝啓,閔鼎重,按律處斷事。答曰,勿煩。
持平李禎啓,請還收張炫子姪除職之命事。李惟泰追奪官爵事。洪受澧削去仕版事。措辭竝見上答曰,不允。洪受澧事,依啓。
謝恩,護軍柳星樞·柳諶熙,評事申㶅,司藝尹鼎和,黃海兵使李行益,甲山府使李墪,都摠經歷宋揆,宣陵參奉宋尙魯,結城縣監河世元,羅暖萬戶沈太虛,防垣萬戶金生麗,杞安守構,豐林守澍,乶下僉使李汝亨。以上燼餘移錄
上在昌德宮。停常參·經筵。
夜一更,雷動電光。四更五更,東方·巽方·坤方,有氣如火光。
下直,鐵原府使李奎齡,慶山縣監安根,嘉平郡守兪處重,泰仁縣監羅斗三,和順縣監李萬材,防踏僉使金振秋,所斤僉使張天翼。
藥房都提調睦來善,提調閔宗道,副提調李湜啓曰,臣等,卽伏聞昨夕入侍醫官之言,自上微有感冒之候,伏想微感之候,雖不至大段,不可不趁速和解,今日雨勢如此,姑爲停灸,宜當。臣等,卽與諸御醫入診後,進藥與否,可以議定,敢此問安,竝爲仰稟。答曰,知道。微感之候,不至大段,問于入侍醫官議藥,勿爲入診問安。
藥房再啓曰,臣等,卽伏見啓辭之批,以微感之候,不至大段,問于入侍醫官議藥,勿爲入診問安,爲敎。自上所患症候,詳問于入侍醫官金有鉉,則以爲昨日診察脈候,則少似沈微,鼻流淸涕,咳嗽頻發,而此外別無他症云,故與諸御醫商確,則皆以爲蔘蘇飮,加黃芩·桑白皮各一錢,杏仁七分,三貼連進,以爲和解之地,宜當云。此藥三貼,劑入之意,敢啓。答曰,知道。
申厚載,以弘文館言啓曰,本館上番校理臣李玄祚,以漢學兼校授,今日院試坐起時,晝仕出去,而下番見存二員內,修撰李泰龜,在外未上來,修撰臣李日翼,獨爲入直矣。自昨身病甚重,達夜苦痛,勢難在直,不得已以上番姑降入直之意,敢啓。傳曰,知道。
金聲久,以備邊司言啓曰,罪人崔再齡,越獄已久,尙不捕捉,事極痛駭,今不可只令刑曹,循例譏捕而止,再齡本罪之外,更添越獄之罪,其爲負犯,極爲重大,如有捉現之人,依今番大儻購捕例,施賞,容接不告者,與再齡同律之意,京外一體分付,使村閻寺刹曉諭擧行,何如?傳曰,允。
金聲久,以備邊司言啓曰,本司有司堂上,專管本司之事矣。副護軍睦昌明,引入已久,尙不行公,事多稽滯,殊甚可慮,睦昌明卽爲牌招察任,何如?傳曰,允。
司諫金元燮,持平李禎,正言柳挺輝·李東根啓,請閔鼎重按律處斷事。措辭見上答曰,勿煩。
持平李禎啓,請還收張炫子姪除職之命事。故參判李惟泰追奪官爵事。措辭見上答曰,勿煩。
以平安監司狀啓,朔州監官校生等燒死事,傳于李湜曰,燒死人等,令本道恤典擧行。已上燼餘移錄
上在昌德宮。停常參·經筵。
下直,鳳山郡守白時耉,金化縣監許熲,橫城縣監洪時範,沙斤察訪申淡,所已萬戶金益重。
夜四更五更,月暈。
藥房都提調睦來善,提調閔宗道,副提調李湜啓曰,宿雨未晴,日氣陰冷,伏未審夜來,聖體調攝,若何?昨日劑入蔘蘇飮,進御之後,微感之候,其有差勝之效哉?臣等,終宵耿耿,不勝憂慮,敢來問安。答曰,知道。微感之候,日漸差效矣,勿爲問安。
傳于金邦杰曰,上·副使·書狀官留待。
傳于金邦杰曰,上·副使·書狀官,引見。
掌令李雲徵,持平李禎·李熙采,正言李東根啓曰,請碧潼圍籬安置罪人閔鼎重,亟命按律處斷事。措語見上答曰,勿煩。
掌令李雲徵,持平李熙采·李禎啓曰,工曹正郞金世輔,以賊勳之妻娚,受其指嗾,奔走服役,陰謀密計,無不預知,其所慫惥之狀,人所共知也。及令賊勳罪死之後,仍竊仕籍,偃蹇自若,凡在周行者,羞與爲伍,公議齊憤,衆口喧藉,如此之人,不可置諸衣冠之列,請工曹正郞金世輔,削去仕版。
司諫金元燮,正言柳挺輝啓曰,崔再齡之在囚自出,實是所未有之事,而典獄吏卒,顯有受賂用情之跡,而且月令醫官之病重手本,不無爲他之意,故臣等於請罪官吏之啓,竝與月令而論之矣。卽者取見月令手本,則自十一月十八日至正月十四日,呈手本者,凡四度,而其所請者,只是救療之藥物而已。又聞獄吏之請獄官,出置再齡於長房者,在於正月二十三日,而再齡之出獄逃躱在於二十五日,則月令之爲罪人,累呈手本者,雖有其罪,比諸顯然用情之獄吏,固亦有間,而臣等,不能審察,混以特用重律,論啓蒙允。夫論人之罪,擬人之律,苟有一毫之不當,則受其罪當其律者,豈無枉被之冤乎?人雖微末,擬罪當審,不審之失,臣實難免,不可一刻晏然於臺席,請命遞斥臣等之職。答曰,勿辭。
金邦杰啓曰,司諫金元燮,正言柳挺輝,再啓煩瀆,退待物論矣。傳曰,知道。
正言李東根啓曰,請罪人金錫衍,極邊遠竄。措語見上竝引嫌而退。避辭見上屢呈手本,不無可疑,竝爲論罪,在所不已,何可以此輕遞言官?請司諫金元燮,正言柳挺輝,竝命出仕。答曰,不允。處置事,依啓。答府曰,不允。
權歆啓曰,臺諫出仕事,命下矣,闕門已閉,待開門牌招之意,敢啓。傳曰,知道。
禮曹判書李觀徵上疏。大槪,臣於本府公事中,有嫌不可議者,金吾之任,亟賜遞免事。入啓。答曰,省疏具悉。當令次官議讞,卿其勿辭焉。燼餘移錄
上在昌德宮。停常參·經筵。
下直,柒浦萬戶洪世雄。
自卯時至申時,日暈。夜一更至四更,月暈。
吳始萬啓曰,來十五日,儒生殿講日次,而月食正日相値,頉稟。傳曰,知道。
吳始萬,以都摠府言啓曰,今日入直軍士,中日習射,請出標信。傳曰,知道。
吳始萬,以弘文館言啓曰,本館上番校理臣李玄祚,以漢學兼敎授,今日本院試,來坐起時,晝仕出去之意,敢啓。傳曰,知道。
吳始萬,以禮曹言啓曰,監試覆試一所應辦官,以工曹正郞金世輔,啓下矣。方在被論中,其代,以工曹正郞尹漪,原單子中,改付標以入之意,敢啓。傳曰,知道。
持平李禎·李熙采啓曰,臣等,頃以所江僉使崔先泰父母,俱是九十之年,而不爲請遞,汲汲赴任等語,論啓請罷,蒙允矣。旋聞先泰赴任之時,以其親老,呈狀本曹,至於三度,而本曹,終不許遞,以邊將圖免,自有其律爲題,故先泰,不得已赴任,以此物議,皆以爽實爲非,爲之稱冤,久而未已,臣等處事,率爾論人,不審之失,著矣,何敢一刻晏然於臺席乎?請命遞斥臣等之職。答曰,勿辭。
金邦杰啓曰,持平李禎·李熙采,再啓煩瀆,退待物論矣。
司諫金元爕,掌令李雲徵,正言李東根·柳挺輝啓曰,請碧潼圍籬安置罪人閔鼎重,按律處斷。措語見上答曰,勿煩。
司諫金元爕,正言柳挺輝·李東根啓曰,請罪人金錫衍,極邊遠竄。措語見上忠淸兵使尹就商,本無可取之才,只是便其步,捷其言,以媚於世,則就商,特一憸侫反覆之人耳。曾前邊倅之差,旣由蹊逕,今番閫帥之除,果有物議,至今得脫於惠文之彈,蓋亦幸耳。爲就商者,所宜革心易慮,專意國事,而戎政多闕,處事乖謬,治盜之際,亦不嚴勅設捕之害,多及良民,被囚之盜,恣行賄賂,至於其弟爲時烈方喪者,留在營衙,使湖中失志怨國之輩,昏夜往來,就商非徒不之禁,又與同心款接,惟務容養,渠以閫外將兵之臣,何敢若是其無忌乎?輿情憤激,久而未已。請忠淸兵使尹就商,罷職不敍。答曰,不允。
掌令李雲徵啓曰,請工曹正郞金世輔,削去仕版。措語見上近來朝綱頹弛,分義不明,有識寒心,固已久矣。若不隨事救正,則將何以懲勵哉?知中樞府事李之翼,曾任平安監司時,中宮正位頒敎之文,旣下本營,而之翼,不卽頒布,遲留數日,及其頒布也,行關各邑以爲,爲此專人有弊,令校生次次遞傳。噫,此何道理也?元來西路,不知尊敬王命,前此頒敎之際,本營,例以土官分派齎負飛傳,謂之六馬路夫,以土官將命,已非藩臣盡敬之道。況此正位坤位,是何等大禮,頒敎八方,是何等重擧,而土官分傳,亦不依例,謂之有弊,草草以各邑校生,緩緩遞傳乎?其輕朝廷慢君命,非特寒心而已。此而不罪,則實無以振紀綱明分義,請知中樞府事李之翼,拿問定罪。竝引嫌而退。避辭見上呈狀該曹,初不聞知,據法論劾,正得臺體,請持平李禎·李熙采,竝命出仕。答曰,不允。拿問事,依啓。處置事,雖云初不聞知,爽實之論,本由於不聞不知,則失實之後,寧有仍冒之臺官乎?殊未可曉也,依啓。
掌令李雲徵啓曰,臣以持平李禎·李熙采,論劾崔先泰事,有所引避,而處置歸於臣身,臣意竊以爲先泰,雖有呈狀之事,一見該曹題辭,更無所言,遽爾辭朝,凡爲人子者,若其父母老病,則不忍須臾離側,固其情也,先泰,豈獨無是心乎?假使元無許遞之例,固當盡情祈免,期於得請而後已,況有典例可以依據,而幸其不許,汲汲就道哉?爲人子而不難於遠離九十老父,則更可望其效忠於國家哉?以此觀之,則先泰之數次呈狀,不足以掩其忘親之心,而臺臣之强引自避,亦涉煩屑,輕遞言官,恐不合事理,故敢以請出矣。伏承聖批,以失實之後,寧有仍冒之臺官爲敎,臣之不識事理,處置乖當之失,著矣,何可一刻苟冒?請命遞斥臣職。答曰,勿辭。
金邦杰啓曰,掌令李雲徵再啓煩瀆,退待物論矣。傳曰,知道。
刑曹判書鄭維岳上疏。大槪,請收還新授爵秩,以重名器,以安微分事。入啓。答曰,省疏具悉卿懇。今玆陞擢,實循公議,卿其安心勿辭,從速察職。
傳于申厚載曰,刑判疏批已下,卽爲牌招察任。
申厚載啓曰,刑曹判書鄭維岳,牌招不進矣。傳曰,知道。燼餘移錄
上在昌德宮。停常參·經筵。
夜三更四更,月暈。
下直,梁山郡守李起漢,位羅萬戶趙廷碩。
吳始萬,以弘文館言啓曰,本館下番副校理臣李麟徵,以訓鍊都監郞廳,今日坐起時,晝仕出去之意,敢啓。傳曰,知道。
傳于吳始萬曰,歸厚署棺板一部,送于內需司事,言于該曹。
金聲久,以義禁府言啓曰,譯官朴有年·鄭文秀等,拿問處之事,允下,而朴有年·鄭文秀等,時在慶尙道東萊地,本府拿將發遣拿來,何如?傳曰,允。
持平李禎·李熙采,就職。
持平李禎·李熙采啓曰,凡臺閣論人之道,小有失實,輒卽引避者,不但事體則然,亦所以開其卞釋之道也。臣等,於崔先泰之事,只見其遺親遠赴,不審其累次呈狀,據以法例,相議論啓,至於蒙允矣。追聞物議,則皆以爲啓辭中,如恐失之,汲汲赴任等語,未免爽實云,臣等論事不審之失,著矣。臣等引避,在所不已,則處置請出,實是意外,不宜仍冒,誠如聖敎,當遞不遞,一倍狼狽,分義所在,雖不敢坐違嚴召,揆以廉隅,決不可仍冒,請命遞斥臣等之職。答曰,勿辭。
金聲久啓曰,持平李禎·李熙采,再啓煩瀆,退待物論矣。傳曰,知道。
正言柳挺輝啓曰,憲府多官,相繼引避,本院當爲處置,而臣意,以爲崔先泰之赴任,在於三次呈狀之後,則謂之不爲請遞,汲汲赴任云者,終不免爽實之歸,雖非大段,旣謂之爽實,則處置請出,亦未知其妥當,揆以臺體,俱難仍在。故以此辭意,再三簡問於同僚,而論議參差,終未歸一,此無非臣見輕之致,何敢晏然於臺席乎?請命遞斥臣職。答曰,勿辭。
金聲久啓曰,正言柳挺輝,再啓煩瀆,退待物論矣。傳曰,知道。燼餘移錄
上在昌德宮。停常參·經筵。
卯時,日暈右珥。午時,日暈。夜自一更至三更,月暈。
下直,蔚珍縣令趙淵卿。
權歆啓曰,大司憲李玄逸受由在外,執義李允修奉命在外,掌令南垕未肅拜,掌令李雲徵,持平李禎·李熙采避嫌退待,今日以監察茶時之意,敢啓。傳曰,知道。
藥房提調閔宗道,副提調李湜啓曰,春日載陽,曉氣猶寒,伏未審數日來,聖體調攝,若何?前製入蔘蘇飮三貼,已盡進御,而咳嗽鼻流等症,有快瘳之效乎?日月易邁,孝思殿望祭已迫,伏想聖孝追慕之情,益復罔極,仍念自上感冒之候,猶未復常,當此靜攝之日,冒夜將事,則添傷之患,理所必至,勉抑至情,許令攝行,不勝萬幸。臣等,待罪保護之地,不任憂慮之忱,敢來問安,竝此仰稟。答曰,知道。所患,今已差愈矣。望祭,依啓辭攝行。
金聲久啓曰,今日乃是賓廳日次,兩司當爲入侍,而憲府多官,或在外或引避,無故之人,只有掌令南垕,而時未肅拜,卽爲牌招,何如?傳曰,允。
金聲久啓曰,今日賓廳日次,諫院,亦當入侍,而司諫金元燮,正言李東根,今皆引避,他無行公之員,大司諫權愈,牌招,何如?傳曰,允。
吳始萬,以禮曹言啓曰,今此監試覆試試官,方爲磨鍊,而二品以上及堂下中無故可擬之人乏少,不得已依近例,以堂上官通融擬望,而每望各二員備入之意,敢啓。傳曰,知道。
傳于金聲久曰,一所試官望中,從二品,竝皆牌不進,更爲牌招後,望筒還入。
傳于金聲久曰,一二所試官,招致政院,嚴密科場,公正考試之意,言送。
司諫金元燮啓曰,昨日本院之將處置憲府多官也,臣意,與正言柳挺輝同,今挺輝旣以僚意參差,至於引避,臣何敢獨爲晏然?請命遞斥臣職。答曰,勿辭。
權歆啓曰,司諫金元燮,再啓煩瀆,退待物論矣。傳曰,知道。
正言李東根啓曰,崔先泰之離親遠赴,此人情所不忍爲者,法府之論,初以受敎爲重,言非過當,憲臣之處置請出,實得臺體。臣於正言柳挺輝簡問也,臣以爲當出,終始持難,蓋據法之意也。同僚,旣以見輕引避,則臣何敢自以爲是而冒居臺席乎?請命遞斥臣職。答曰,勿辭。
權歆啓曰,正言李東根,再啓煩瀆,退待物論矣。傳曰,知道。
大臣·備局堂上引見入侍時,掌令南垕所啓,工曹正郞金世輔,以賊勳之妻娚,受其指嗾,奔走服役,陰謀密計,無不預知,其所慫惥之狀,人所共知也。及今賊勳罪死之後,仍竊仕籍,偃蹇自若,凡在周行者,羞與爲伍,公議齊憤,衆口喧藉,如此之人,不可齒諸衣冠之列。請工曹正郞金世輔,削去仕版。上曰,依啓。
又啓曰,掌令李雲徵,以臣以持平李禎·李熙采論劾崔先泰事,有所引避,而處置歸於臣身,臣意竊以爲先泰,雖有呈狀之事,一見該曹題辭,更無所言,遽爾辭朝,凡爲人者,若其父母老病,則不忍須臾離側,固其情也。先泰,豈獨無是心乎?假使元無許遞之例,固當盡情祈免,期於得請而後已,況有典例可以依據,而幸其不許,汲汲就道哉?爲人子而不難於遠離九十老父,則更可望其效忠於國家哉?以此觀之,則先泰之數次呈狀,不足以掩其忘親之心,臺臣之强引自避,亦涉煩瑣,輕遞言官,恐不合事理,故敢以請出矣。伏承聖批,以失實之後,寧有仍冒之臺官,爲敎,臣之不識事體,處置乖當之失,著矣,何敢一刻苟冒乎?持平李禎·李熙采,以凡臺閣論人之道,少有失實,輒卽引避者,不但事體則然,亦所以開其辨釋之路也。臣等,於崔先泰事,只見其遺親遠赴,而不審其累次呈狀,據以法例,相議論啓,至於蒙允矣。及聞物議,則皆以爲啓辭中,如恐失之,汲汲赴任等語,擧多爽實云,臣等論事不審之失,著矣。臣等引避,在法當然,則處置請出,誠是意外,不宜仍冒,誠如聖敎,而當遞不遞,一倍狼狽,分義所在,雖不得不祗詣肅召,而揆以廉隅,決不可一刻仍冒。正言柳挺輝啓曰,憲府多官,相繼引避,本院當爲處置,而臣意以爲崔先泰之赴任,在於三次呈狀之後,則謂之不爲請遞,汲汲赴任云者,終不免爽實之歸,雖非大段,旣謂之爽實,則處置請出,亦未知其妥當,揆以臺體,俱難仍在,故以此辭意,再三簡問於同僚,而論議參差,終未歸一,此無非臣見輕之致,何敢晏然於臺席乎?司諫金元燮,以昨日本院之當處置憲府多官也,臣意,與正言柳挺輝同,挺輝,以僚議參差,至於引避,臣何敢獨爲晏然?正言李東根,以崔先泰之離親遠赴,此人情之所不忍爲者,法府之論,初以受敎爲重,元非過當,憲臣之處置請出,實得臺體。臣於正言柳挺輝之簡問也,臣以爲當出,終始持難,蓋據法之意也。同僚,旣以見輕引避,則臣何敢自以爲是,而冒居臺席乎?竝引避而退,初旣爽實,勢難仍在,處置乖當,在例應遞,强爲立異,殊涉未安,所執不苟,在我何嫌?請持平李禎·李熙采,掌令李雲徵,正言李東根,遞差,司諫金元燮,正言柳挺輝,出仕。上曰,依啓。
左議政睦來善箚子。大槪,病勢轉劇,不能自力,終至闕參於藥房起居之列,今日賓廳之坐,亦不得進參,伏乞聖明,諒臣病重實狀,亟遞職名,俾專調治,不勝幸甚事。入啓。答曰,省箚具悉卿懇。所患如此,予用慮念。不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。
傳于金聲久曰,大臣·備局堂上引見。燼餘移錄
午時,大臣·備局堂上引見入侍,領議政權大運,右議政金德遠,兵曹判書閔黯,禮曹判書李觀徵,判尹李宇鼎,右參贊閔宗道,吏曹判書柳命天,戶曹判書吳始復,兵曹參判李鏶,副護軍睦昌明,工曹參判柳命賢,大司成李鳳徵,左副承旨金聲久,掌令南垕,副校理閔昌道,假注書申慶濟·朴涏,記注官洪慶先,記事官尹悠期。上御熙政堂。諸臣進伏訖,大運曰,日氣不調,聖體,若何?上曰,微感之候,元非大段,今則已差矣。德遠曰,鼻涕之症,亦盡向差乎?上曰,鼻涕之症,間間發作矣,自昨已盡差減矣。上曰,元子,日似有就,雖不能起立,時或倚枕而立,若至三四月間,似可立矣。大運曰,然則不待三四月,不久可起立矣。德遠曰,前頭日氣漸暖,須時開窓戶,受其陽和之氣,似合保養之道矣。大運曰,守禦使李宇鼎,廣州府尹李萬元,俱是新除之官,守禦廳及本府所掌,今當有區別傳授之擧,而間多有相議處置之事,李宇鼎,使之往來山城,如何?上曰,依爲之。大運曰,然則數日內使之出往,而必爲辭朝乎?上曰,不必辭朝矣。大運曰,守禦使,雖有緩急,元非隨駕之任,不過爲一面保障之地,不必張大其軍門矣。上曰,異於兩軍門,不必大其軍門也。大運曰,李宇鼎往來後,必有所區畫稟達之事矣。大運曰,鍾城府使申懹,來見小臣,而旣老且病,邊陲重地,似難堪當,知其如許實狀,而强令赴任,實非事宜,合有變通之道矣。上曰,然則申懹改差,他可合人差送,可也。大運曰,明日,是監試覆試設場之日也,世降俗末,過科之後,必有嘵嘵之談,此無非試官不能公正考試之致也。今日試官落點之後,使之招致政院,諭以聖敎,嚴加警勅,此後若復有不謹之弊,摘發重究,則凡爲臣子者,就不盡心乎?上曰,予固欲如是矣,大臣又此陳達,當依爲之。且會試,異於初試之數多,如欲着實禁斷,則似不甚難矣。德遠曰,末世人心,如此,誠可痛矣。試官,若懷公正之心,豈有人言乎?上曰,已前見之,挾冊之禁,亦未免苟且之歸矣。曾於甲子年,申明搜挾之擧,且其時外方士子來赴者多,開仁政門設內外庭,以試士,盈庭縫掖,比前頗壯云,故予試自內臨見,擧子初入,絶不見書冊,意以爲今番搜禁,別爲申勅,故無持冊以入之人矣。差晩諸生輩,皆解袴而出冊,積置左右,因朝家禁令,反有此苟且之擧,不如不爲也。今日言端旣出,欲卿等一笑,而爲此言矣。大運曰,小臣,亦曾出入場屋,而至於袴下置冊,則未及見之矣。曾在癸亥初,搜禁極嚴,以致擧子之死,仁廟以只抄二三人,以示予不悅之意,爲敎,入場奔踏之際,若行搜挾,則擧子之死傷,可慮矣。
大臣·備局堂上引見入侍時,牌不進之弊,近來尤甚,故頃日特爲分付矣。今日大司諫權兪,再牌不進,殊甚不當,大槪若有不安情勢,則出肅後避嫌請遞,可也。至於再招三招而不進,則其在分義,果何如也?政院更加申飭,俾無如前之弊事,榻前下敎。禮曹判書李觀徵啓曰,頃日李玄逸處誌文改撰否,收議後,以後日登對時面稟處之,爲敎矣。大運曰,李玄逸獻議,以誌文之改撰埋安,爲未安,有刻石立碑之語,而第念國初健元陵·獻陵·英陵,皆有碑矣。英陵,自獻陵內,遷奉於驪州時,其碑,埋安於獻陵內,而此後陵寢,皆無立碑之事,槪以國家陵寢,異於私家,祖宗功德,皆在國乘,不必立碑紀載故也。今因誤撰誌文,別爲立碑,更擧祖宗朝所已停止之事,殊涉未安,臣意,則改撰誌文,付之史官,書諸史冊,則雖不立碑,自可以傳信於後世矣。德遠曰,立碑本意,蓋爲表揚功德之地,而今者只因改撰,誌文一款,至於立碑,則誠未妥當,更埋陵旁,尤爲未安,無已,則改撰誌文,付之史官,書諸國乘,以爲傳信,似合事宜矣。上曰,大臣所達,誠甚得宜,改撰誌文,付之史官,可也。擧行條件兵曹判書閔黯啓曰,凡係忠義衆子,則以五代爲限,而已出口傳者,姑爲仍存,未出口傳者,勿施事,丙寅年事目啓下矣。丙寅年以後,功臣衆子子孫,五代以下未出口傳者,雖入於分揀中,依事目勿施,未定役者,依事目定役,丙寅年以後,出口傳者,係是圖出,勿施定役,何如?上曰,依爲之。擧行條件又啓曰,內禁衛與禁衛營,其實一也。在前,則內禁別將·禁衛別將,一人兼之,而至於習陳之時,內禁衛,則元無自初與習之規,只於臨罷時,在後追擊而已,是以禁軍輩,多不閑行陳之法,頃日少臣,試令設陳,則不能卽刻爲之,與將士相議而後,堇能成樣,緩急之際,其可望神速齊整之美乎?自今以後,禁衛別將,率內禁衛,一月二三次出往慕華館,別爲習陳,俾曉坐作進退之法,似宜矣。上曰,內禁與禁衛,不爲一體習陳,則無習陳之本意也。李鏶曰,別將中軍,不相統攝,故如此矣。德遠曰,兵判此言,好矣。第只令別將,專行敎鍊,則不可,如欲爲此,大將率別將,使馬軍同習,似爲得宜。今後,則兵判,領禁衛將,坐於慕華館,使之習陳,則好矣。且禁軍之慕華館習陳,古有其規矣。上曰,慕華館習陳,今雖久廢,前旣有例,自今以後,無論晦日,一月之內,十日二十日,分爲三次,除八審禁軍外,七番,竝令出往慕華館,與禁衛營別將習陳事,定式,可也。榻前下敎領議政權大運啓曰,故監司李溟翼之子學生端標之妻朴氏,卽士人朴懏之女也。十五歸李氏,甚得婦道,不幸端標,以奇疾,客死他郡,朴氏聞訃,殮殯諸具,手自經紀,送于喪次,卽以刀自刎,家人急救活之,仍令晝夜衛守,朴氏,密令婢,採毒草根,食不死,於是,朴氏,懼不能死,自投深井者,再,自縊殯次者,一,而猶不得死,又自高投下,體無完膚,父母,聞而赴之,頃刻不離,自是水漿不入口,轉益毁敗,臨絶呼婢子,取衰麻,着而扶起,向其夫靈筵,四拜,拜訖,奄然就盡,時年十九,其貞烈之節,至今傳者,莫不欽嘆,其在激礪之道,合有旌褒之典,敢此仰達矣。上曰,其貞烈可尙,特爲旌閭,可也。擧行條件判義禁李觀徵啓曰,頃因右議政金德遠陳達,以濟州年凶,定配罪人中,罪名稍輕者,移配陸地事,命下矣。濟州定配罪人中,本府罪人八人,而譯官韓錫祚,容有可議,豈爲此一人,而有所變通乎?置之,何如?德遠曰,前日自有移配之命,而其後發配時,無處分之事,未知聖上,或出於有意耶?閔黯曰,臣待罪金吾時,左右相,以韓錫祚事有所陳達,自上令移配,則相臣,以錫祚,方以他罪,在囚,其事結末後,處分爲宜之意,陳達矣。其後錫祚發配之日,無移配之命,而不敢復有所煩稟矣。上曰,其時偶然忘却,移配陸地,可也。擧行條件右參贊閔宗道啓曰,全羅道長興·興陽等地,有司饔院折受漁場,中間久廢,上年秋本院,以兩邑漁場,卽冬月生眞魚所産之地,還爲復設,生眞魚,則以備御供,且成送帖文,募船募軍,收稅補用於燔造之役事,自本院入啓蒙允,下送院吏矣。今見兩邑粘移,則久遠革罷之漁場,到今復設,非但事理不當,募船募軍之際,浦民之逃役者,避重就輕,爭相投入,在本官實爲有弊云。進上之物,不過冬月生眞魚一次而已,本院之收稅補用,亦其能幾何,貽弊遠邑,誠爲可慮,兩邑漁場還罷,何如?上曰,依爲之。擧行條件閔黯啓曰,戰亡人子與孫,例爲忠壯衛,口傳,而上年因戰亡人白龍湖孫爾圭上言,爾圭子汝弘·汝淸等口傳後,本役代定頉下事,本曹回啓,蒙允矣。戰亡人曾孫忠壯衛口傳,旣非法例,一開其路,必致紛紜,回啓內辭緣,置之,何如?上曰,依法例勿爲擧行,可也。擧行條件右議政金德遠啓曰,事雖微細,有抱枉而久不得伸白者,故敢此仰達。前持平柳成運,與前縣監柳昌運,爲異母兄弟,成運卽故正郞許穉之外孫,昌運,乃慶昌君之外孫也。成運爲持平時,其僚臺兪集一,素知前縣監安㙫,曾任玉果時,居官不謹之事,欲以削版論劾,安㙫,爲慶昌君之賤妾女壻,於成運之兄昌運,爲外孽三寸叔母夫也。成運,以其連家之故,曲爲調停,以汰去停當,未及論啓,集一,因他事見遞,已發之論,有難中止,成運竟爲汰去之論,而其啓辭措語,則乃其時長官李秀彦之所口占也。安㙫,使其妾子,至於擊錚,構誣成運,不遺餘力,乃以啓辭中地甚卑微一款,爲執言之端,指成運·昌運,爲同一外家,有若構陷一家者然,其巧飾誣罔,甚矣,而成運兄弟,名在罪籍,今已累年,尙未蒙收敍之典,其間事狀,敢此仰達矣。上曰,成運兄弟雖是微官,今聞大臣所達,始知其實狀,柳成運·柳昌運,竝特爲敍用,可也。擧行條件德遠啓曰,官射時,馬軍之騎芻五中者,例許直赴,而柳赫然爲大將時,以爲馬軍役重,當有別樣勸奬之道,其中連三年騎芻四中者,亦爲啓稟直赴事,節目施行矣。丁卯年黃海道載寧馬兵朴順達,則中日試射時,騎芻四中者,至於二次,金繼日,則四中者,一次,戊辰年,則以國恤上番馬兵等,不爲試射,而己巳年上番時,朴順達·金繼日,皆再次四中,前後通計,則三年內,朴順達則四次四中,金繼日則三次四中,所當依節目施行,而戊辰停試,雖非渠輩之咎,以其間年之故,不得直請依節目施行,敢此仰稟。大運曰,當初事目,旣以連三年騎芻四中者,稟啓,則今此馬軍等,雖云三四次四中,與連三年得中者,不無差別,竝令直赴,有違事目。且科擧重大,有難施行,當別樣施賞矣。上曰,凡賞典不爲加資,則例給馬匹,朴順達·金繼日,各給就馬一匹,可也。擧行條件大臣·諸臣奏事畢,掌令南垕所啓,工曹正郞金世輔事,及兩司多官處置事。措語見上上曰,依啓。諸臣,以次退出。燼餘移錄
上在昌德宮。停常參·經筵。
夜一更,月入太微東垣。五更,月暈兩珥。昧爽月食。
申厚載啓曰,吏曹郞廳來言,臺諫及守令有闕,政事,何以爲之?取稟。傳曰,過齋戒後爲之。
金聲久,以都摠府言啓曰,今日軍士,中日習射,請出標信。傳曰,知道。
又以都摠府言啓曰,副摠管李相勛,以御營中軍軍兵等中日試放事,除標信進去之意,敢啓。傳曰,知道。
又以義禁府言啓曰,前兵使蘇斗山,拿問處置事,啓下矣。蘇斗山,時在全羅道益山地,本府拿將,依例發遣拿來。傳曰,允。
申厚載啓曰,假注書李宇謙,以其子患拘忌之疾,不得行公,李宇謙改差,他假注書差出,何如?傳曰,允。
以李翼年爲假注書。
記事官朴徵晩,以大司憲李玄逸,實無趁近登途事狀啓,傳于申厚載曰,家間事故,如此,則情理所在,勢難趁今登途,當竢稍息,更遣史官,期於偕還,爾其姑爲上來事,下諭。
傳于吳始萬曰,史官二員待命,騎馬六匹立之。
吳始萬,以承文院官員,以都提調意啓曰,吏文學官金錞,在喪,代以取才入格人李商徵,塡差,付軍職冠帶常仕,何如?傳曰,允。
司諫金元燮,掌令南垕,正言柳挺輝啓曰,閔鼎重通天之罪,貫盈之惡,臺臣之臚列,已盡,聖明之洞燭,無餘,而曠時閱歲,尙使公議未伸,王法不擧,豈殿下以鼎重爲有一分可恕之道,而臣等之論,爲過於激耶?抑殿下,雖知其不可貸,而猶未能夬斷耶?罪如鼎重,惡如鼎重,而苟逭三尺之章,容息覆載之間,古今天下,寧有是理哉?公議終不可拂,王法終不可屈,請勿留難,碧潼圍籬安置罪人閔鼎重,亟命按律處斷。答曰,勿煩。
司諫金元燮,正言柳挺輝啓曰,本院,以金錫衍極邊遠竄事,有論列,而聖批,以削奪放逐,爲敎,臣等,匪不知聖意之有在,而負犯旣重,罪狀已露,殿下雖欲曲施私恩,其於公議之終難强拂,何?夫賊鉉之兇邪陰狡,國人之所共側目,而切齒者也。錫衍,乃以肺腑之親,私相締交,托爲腹心,至於屛左右密密陳達,而贊揚稱詡,請上信任,其心所在,誠不可測也。如使錫衍,少有人心,寧忍爲此,亦何敢乃爾?無論他餘負犯,只此一款,已是難貰之罪,屛裔之論,亦從末減,則削逐之罰,豈足以伸王法而快輿情乎?儻使錫衍,罪積惡極,而終至於不可貸,則當此時殿下,亦何以處之耶?然則殿下今日之所以愛護之者,實非所以終始保全之道,請加三思,罪人金錫衍,極邊遠竄。忠淸兵使尹就商,本無可取之才,只是便其步,捷其言,以媚於世,則就商,特一憸侫反覆之人耳。曾前邊倅之差,旣由蹊逕,今番閫帥之除,果有物議,至今得脫於惠文之彈,蓋亦其幸耳。爲就商者,所宜革心改慮,專意國事,而戎政多闕,處事乖舛,治盜之際,亦不嚴勅,設捕之害,多及良民,被囚之盜,恣行賄賂。至於其弟,爲時烈方喪者,留在營衙,使湖中失志怨國之輩,昏夜往來,而就商,非徒不之禁,又與同心款接,惟務容養,渠以閫外將兵之臣,而何敢若是其無忌乎?輿情憤激,久而未已,請忠淸兵使尹就商,罷職不敍。夫獄久,則情變,訟滯,則奸生,獄訟之滯久不決,非所以重獄訟也。近年以來,怠官之習,日痼,至於積累歲遷就,而細民之行賂,奸胥之用情,罔有紀極焉,豈不寒心哉?臣等,伏見仁祖朝癸亥年受敎,有曰,檢勅之責,都在於憲府,凡決訟三朔內,漢城府·掌隷院,小事,則三十度,大事,則二十度,刑曹,小事,則三十度,太中事,則二十度,而凡決獄訟,大事,則限三十日,死罪中事,則二十日,徒流小事,則十日內,決折後,移報法府事,不啻明白,而因循頹墮,廢閣不行,今若不爲變通,更加申飭,則將無以祛積久之弊,而杜奸細之患。請自今,刑曹·漢城府·掌隷院決折度數,及大中小事,決折日限,依仁祖受敎,一一奉行,移報憲府,以爲預知糾察之地。奸胥之受賂用情者,亦令憲府,隨聞重究,以警怠習,以杜奸情。外方獄訟之滯久不決,比京司尤甚,令該道監司,亦依受敎,申勅各邑,違限不決者,一一啓聞論罪。秋曹亞卿,爲任不輕,從前武弁之居是職者,實罕有之,黃海兵使黃徵,爲人明敏,雖有可稱,授閫屬耳,望實未著,而今此特加陞擢,直授亞卿之命,乃出於人望之外,非所以惜名器重官方之意也。除目之下,物情咸駭,請還收刑曹參判黃徵特除之命。封山禁松,蓋所以重舟楫之用,而水邊三四十里之外,特弛防禁,亦所以備生民養生送死之具也。若使句管者,不體朝廷本意,而刻其令,毒其威,惟以多設封山爲主,則其貽害流毒於民,可勝言哉?行首宣傳官申翰周,曾任慶尙左水使時,以備局分付,巡歷江海列邑,而不問距水近遠,不分松材有無,前封山之外,又爲多設加封山,而濯濯無松之地,亦入封標之中,一草一木,不得任意取用,於是民無所措手足,而怨苦極矣。幸賴上年夏間,自朝家洞燭封山過濫之弊,申勅本道監司與水使,同爲摘奸,其不當加封之處,間間革罷,稍弛防禁,然沿江之邑,流弊尙存,窮閻之民,怨毒猶切,翰周之愚濫妄作,斂怨貽害之罪,不可以事在旣往而置之,請行首宣傳官申翰周,罷職。答曰,不允。第三件事及末端事,依啓。燼餘移錄
上在昌德宮。停常參·經筵。
藥房提調閔宗道,副提調李湜啓曰,日月流邁,孝思殿望祭奄過,伏想聖孝追慕,益復罔極,數日來風氣甚寒,伏未審聖體調攝,若何?臣宗道,再昨入侍時,仰聆玉音,猶似重濁,感冒之候,今已快瘳乎?明日,卽受灸吉日,而感冒之候,或未復常,則不宜受灸,何以爲之?臣等,不勝憂慮之至,敢來問安,竝此仰稟。答曰,罔極。感冒之候,今已快愈矣。受灸,自明日爲之。
傳于金聲久曰,史官一員待命,騎馬□匹立之。燼餘移錄日記廳郞廳朴混源書。郞廳安世甲校正。
上在昌德宮。停常參·經筵。
世宗大王忌辰齋戒。
藥房都提調睦來善,提調閔宗道,副提調李湜啓曰,餘寒未解,日候不佳,伏未審聖體,若何?臣等不任區區仰慮之至。今日當爲受灸,時刻,依前定以午初乎?敢來問安,竝此仰稟。答曰,知道。無事矣。
以備忘記,傳于金聲久曰,罰已行矣,前御營大將尹以濟敍用,還拜將任,卽爲命招,仍授密符。
金聲久啓曰,御營大將尹以濟敍用事,命下矣。時無職名,令該曹口傳附軍職,何如?傳曰,允。
金聲久,以御營大將在外事,微稟,傳曰,上來事,下諭。
兵曹口傳政事,以尹以濟爲副護軍。
大殿受灸後,藥房·政院·玉堂問安。答曰,知道。二品以上·六曹單子問安。答曰,知道。燼餘移錄
午時,上御熙政堂。受灸入侍,藥房都提調睦來善,提調閔宗道,副提調李湜,假注書李翼年,記注官洪慶先,記事官尹悠期,醫官金有鉉·權愉·崔有泰·丁時梯·朴星瑞。進伏訖。來善曰,朝者伏見答藥房啓辭之批,以無事爲敎,下情喜幸,如何盡達?近來餘寒未解,日候不適陰證,氣候,亦復何如?上曰,無事矣。來善曰,昨伏聞入侍醫官所傳之言,元子髮際,生少癤云,此不過胎熱,姑無用藥之事,卽今加減,何如?上曰,別無加重,而但有微黃色矣。來善曰,自上停灸已有日,臣有稟定之事,敢此仰達矣。自初三日至初五日,受灸三十七壯,則百壯之內,當餘六十三壯,每日以十五壯計之,則自今日至十九日,餘數不過三壯,爲此三壯,又於二十日受灸,則不無勞動之慮,議于醫官,則皆以爲,自今日至十八日,每日各加一壯,十九日又灸十五壯,則當初所定百壯之數,可以畢灸,仍灸三里七壯,宜當云。依此爲之,何如?上曰,依爲之。上□□□涼衾覆腰下,丁時梯,附艾炷灸十六壯後,醫官先爲退出。來善□有所達矣。近來怠官之習,愈往愈甚。至於軍門,比諸各司,尤爲至重至嚴,將官領軍,三日入直,則入於兵曹省記,又以本營省記,送于大將及都提調家,而近日禁衛大將閔黯,以考官入於試院,本營之事,少臣有所檢察矣。昨昏敎鍊官,持軍號來到,問其入直堂上將官,則答以千摠柳星漢出直,別將洪時疇,方爲替直云,與其省記相左,臣深以爲怪。卽令軍官,問于本營,則渠輩,不言於主將,私相替直,事甚可駭。況星漢,旣入御覽省記之後,敢爲稱病圖出,時疇循情替入之狀,俱極可痛,兩人竝爲懲罪,宜矣。上曰,不告主將,事甚可駭。洪時疇·柳星漢,竝爲拿問,可也。出擧行條件來善曰,各司官員擧職,然後庶事可以修擧,而近來百隷怠官,專委吏胥,故各司之事,問之吏胥,則無不慣知,而問之官員,則慢不省何事。該官反不如該吏,故吏緣爲奸,誠可寒心。每朔各司官員輪對之時,例以長官書啓,而長官,或有所掌,或無所掌,有同剩官,次官則各有所掌,事多緊要,自今以後,輪對官書啓時,各司官員,竝爲書啓,自上落點數三員,問其職事,不知所對者,輒加罪責,則庶可警動擧職矣。上曰,大臣之言,誠然,分付禮曹,輪對時,各司次官,竝爲書啓,可也。出擧行條上曰,刑判鄭維岳,牌不進,刑獄積滯,不可不慮,更爲牌招,可也。來善曰,維岳病狀,衆所共知,卽今稍得減歇,而足部浮痛,行步艱難云矣。閔宗道曰,維岳身病,近來少歇,待其服制已盡,自當感激恩榮,卽爲出肅矣。上曰,然則姑勿牌招。諸臣遂以次退出。燼餘移錄
上在昌德宮。停常參·經筵。
世宗大王忌辰。
藥房都提調睦來善,提調閔宗道,副提調李湜啓曰,昨日受灸,伏未審夜來聖體調攝,若何?臣等不任仰慮之至。今日受灸時刻,依前定以午初乎?敢此問安,竝爲仰稟。答曰,知道。無事矣。
金聲久,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
金聲久,又以都摠府言啓曰,副摠管金夢良,以武臣堂上朔試射試官,除標信,訓鍊院進去之意,敢啓。傳曰,知道。
金聲久,又以兵曹言啓曰,今日二所巡將成胤童,受點矣。巡廳書員來言,成胤童,前患胸腹痛復發,症情危劇,決難起動云。不得已原單子中,改付標以入之意,敢啓。傳曰,知道。
行大司諫權愈啓曰,臣自被大臣深斥,惶悸罔措,誠無意復叨榮祿,無顔復望闕庭。加以偶得寒疾,委頓累日,雖欲忍愧强出,亦不能自力,召牌再降,竟未趨赴,旣失人臣不俟駕之義。又違聖上申戒之命,負犯層疊,致勤嚴敎,臣罪至此,萬死猶輕。且頃以罪人李翔失刑事,金吾堂上,皆坐此特遞,臣亦其時金吾官也。趁不開坐,浹日遷延,實臣之罪,而尙帶臺職,獨未斥退,是罪同而罰異也,何以懲後,又何敢晏然任言責也?身在應罰之中,不敢竝引他嫌,而以法以義,決不可一刻仍冒臺席。請命遞斥臣職。答曰,勿辭。
金聲久啓曰,行大司諫權愈,再啓煩瀆,退待物論矣。答曰,知道。
司諫金元爕,正言柳挺輝啓曰,引嫌而退。違牌之失,姑捨勿論,罰異之嫌,似難晏然。請行大司諫權愈遞差。答曰,依啓。燼餘移錄
午時,上御熙政堂。受灸,藥房都提調睦來善,提調閔宗道,副提調李湜,假注書李翼年,記注官洪慶先,記事官尹悠期,醫官金有鉉·權愉·崔有泰·丁時梯·金國賓入侍。進伏訖。來善曰,昨日受灸時,穴處落痂,經宿之後,一樣安便乎?上曰,然矣。少頃,醫官金有鉉,請受灸,上臥床,上以涼衾覆腰下,丁時梯,附艾炷灸十六壯後,醫官等,先爲退出。來善曰,近來時俗,徒尙文具,赴京使臣,例有求請,以備行具,故他道則監·兵·水營及各邑,已有謄錄,至於黃海·平安二道,亦有謄錄,而自前使臣過去時,其所求請,不至過濫矣。中間爲使臣者,不念一路弊瘼,專事文具,如駕轎·毛帳·黃狗皮,足矣。今則必以山羊皮爲之,他餘求請,無所限節,其爲弊端,有不可勝言。自今以後,赴京使臣,過西路時,凡係規外求請,一切禁斷,何如?上曰,規外求請,誠爲有弊,自今以後,各別禁斷,可也。出擧行條來善曰,凡使臣赴京時,帶去員役,自有定數,中間爲使臣者,聽其私囑,加數帶去,此輩只爲其興販,無補於國事,而驛路夫馬之弊,誠爲不貲。且寫字官,則行中之不可無者,至於承文院書員,有何關緊,而曾前金錫胄赴京時,始爲率去,遂成謬規。且大君赴京時,有別遣御醫之規矣。今則宗宰赴京時,亦遣御醫,而書員又爲隨往,此皆無益於行中,而有弊於一路。自今以後,使臣赴京時,凡係規外帶率之類,一切禁斷,以除西路之弊,何如?上曰,近宗赴京時,別遣御醫,匪常有之事,而至於承文院書員,減省,可也。出擧行條閔宗道曰,大臣,適以使行赴京時,規外入去人夫馬有弊事,陳達。臣亦有所懷,故敢此仰達矣。使行路費載去者,本爲買得水火之資,彼人相接時,亦有例贈之物故也。朝家之所給馬匹,自有一定之規,遠路有難無弊載運,故私借馬匹於平安監司及義州府尹,上使則或給四五匹,副使則或給三四匹,夫監司與府尹,豈以渠之家財,助其馬匹哉?雖不報知朝廷,其實以官庫中物,給其馬貰,臣之忝守西藩,在乙卯·丙辰年間,而其時,已有別馬扶助之例矣。今聞庚申以後,有一形勢之人,爲使臣所載路費,不啻倍簁,西營所出別馬,上使則十疋,副使則七八疋,義州亦如之,自是以後,遂成規例云。臣父,曾在丙午年,奉使入燕,歸言,使行路費,只爲譯輩,生色彼人之物,竊觀譯輩所爲,出給多少,惟意所欲,物雖不關,事則可駭。故雖紙束饌物,援例責徵者,必少與之,遜辭來乞者,必多與之,譯輩創見,以爲異事。吾謂譯輩曰,此則異於應貢之物,雖上國之人,求得,可也,責徵,不可也。況使行,亦有貧富,富則多給,少則少與,事勢卽然,可以此言之,彼輩雖不樂聞,使行無事回還,別無以此生梗之患云。此言,臣猶記之,何可浚吾民之膏血,塡彼人之壑慾乎?庚申以前所給之別馬,雖不可減,庚申以後加數之別馬,減去宜矣。且庚申以前,則使行之赴燕者,首譯及乾糧譯官·軍官,自行中供饋,其餘則皆自備糧,庚申以後,無論譯官與軍官,堂上以上,竝自行中供饋,糧米載運之際,馬匹自多,牛庄馬之仍把北京,盤纏銀之別責義州,其弊未必不由於此,使行譯官,軍官供饋之事,一依庚申前例施行,以除一分之弊,似可矣。上曰,令該曹稟處。出擧行條宗道曰,西營雇馬之規,在前則赴京馬百餘疋,每馱之價,以銀則給十八兩以下,木則給四十五匹,牛庄馬近三百五十匹,而每馱竝雜物,以十三疋給價,蓋此規,行之已久,殆至三十餘年。臣於乙卯年間,忝叨西藩,而其時雇馬廳,遺儲渴乏,將不能支,本廳,元無一匹木,應捧之物,百爾思量,計沒奈何。竊察弊源,更加探知,則北京與牛庄雇價,俱極過濫,若閭閻商賈輩,私自貰馬,則北京馬一匹,不過受銀十二兩,而官家則給銀十八兩,牛庄,雖曰距義州九日程,而以道里論之,則不過爲七日程,龍灣之人,貿得多士麻·南草等物,入去牛庄,換得三升唐綿而歸,以爲生理,故雖不受一疋木,而自願立馬者,亦有之。臣一日,招集營下各務別將·監官等謂曰,雇馬廳事勢至比,雇廳不支,則勢將害及於八道,吾欲稍減雇價,何如?別將輩譁然,皆以爲不可輕議。臣曰,吾若從實給價,則北京馬一匹,不過給銀十二兩,牛庄馬一匹,不過給木四五匹,而官家之事,不宜太減,宜有餘地,故北京馬一匹,以十五兩定式,實價外三百餘兩,則任汝輩分用,三百餘兩,則留置官庫,勿爲出給,牛庄馬,從實給價,則亦當給五疋木,而此亦公私分半,以九匹定式施行,每使二十餘同之木,官家勿爲浪費,可矣。別將輩以爲,三十餘年久遠之規,不可猝改,今若減削雇價,則民不願載,使行方物,不能及期輸運,必生大事,恐動臣不已。臣曰,此乃國之巨蠧,雖被重罪,不可不改,遂從新定式給價,遞歸之時,言及於交代監司,俾勿爲牟利輩所欺。庚申以前,則前後按藩之臣,遵守新規,莫或撓改,故每於冬至使·謝恩使之行,雇價銀木,減數以給矣。今聞庚申以後,此規還廢,雇廳復敗,漸至於不能收拾之地云。所歸雇價,若盡歸立馬之人,則官家雖有所失,猶或可也。其實別將輩,居中分利,太半私用,三百餘兩之銀,二十餘同之木,官家知其價濫,而猶且與之,則別將輩所得,不爲不多,而官家所減銀木一半之數,必欲盡取而後已。遽變成規,如是詐弄,事極可痛,其時別將,治罪,更依新定式行之,似可矣。此事不必煩達於榻前,本道監司,亦可變通,而但前官之政,後官改之,若無朝家分付,則恐難永久遵行,故敢此陳達矣。上曰,別將令本道從重科罪,一依新定式遵行,可也。李湜曰,其所變更,責在監司,別將獨爲科罪,未知,何如?上曰,其時監司,罷職。出擧行條燼餘移錄
右副承旨權歆上疏。大槪,重得風丹,症情危惡,時月之內,差復無望,出納重地,決不可一任虛曠,而況於連日起居之班,一未進參,臣子分義,到此掃地。伏乞聖慈,諒臣病勢,亟命鐫改,以便公私事。入啓。踏啓字。朝報移書
上在昌德宮。停常參·經筵。
藥房都提調睦來善,提調閔宗道,副提調李湜啓曰,連日受灸之餘,伏未審玉體調提,若何?臣等不勝仰慮之至。今日受灸時刻,依前定以午初乎?敢來問安,竝此仰稟。答曰,知道。無事矣。
下直,乶下僉使李汝亨,車嶺僉使吳時中,美錢僉使張敏豪,包伊萬戶尹得商,羅暖萬戶沈太虛,甘浦萬戶朴昌益。
有政。吏批,判書柳命天試官,參判未差,參議沈檀進,都承旨申厚載進。兵批,行判書閔黯試官,參判李鏶進,參議金,參知姜銑病,右副承旨金聲久進。
吏批啓曰,判書柳命天試官,參判未差,小臣獨政未安,何以爲之?敢稟。傳曰,只出緊任。
又啓曰,兩司多官今當差出,而擬望之人乏少,外任竝擬,何如?傳曰,允。
以姜鋧爲大司諫,李允修爲副應敎,李壽曼爲鍾城府使,許墀爲安州牧使,韓敬明爲龍仁縣令,金壧爲全義縣監,閔安道爲掌令,李萬齡爲正言,金一夔爲持平,金爲承旨,李泰恒爲監察,尹時鳴爲監察,成瓘爲持平,尹尙冕爲砥平縣監,南垕爲執義,鄭載岳爲淮陽府使,南重維爲大興郡守,沈良弼爲工曹正郞,李雲徵爲掌樂僉正,尹鼎和爲掌令。崔好重加通政,惡虎捕捉,加資事受敎。兼持平成瓘,減下。以權愈·李雲徵·鄭時諶爲副護軍,李禎·李熙采爲副司直,李東根·尹以聘爲副司果。
以備忘記,傳于金聲久曰,今下弓矢,美錢僉使張敏豪,車嶺僉使吳時中,乶下僉使李汝亨,羅暖萬戶沈太虛處,給送。
李湜,以內醫院官員,以都提調意啓曰,鍼醫崔胤績,年過八十,身病且重,退在鄕曲,不得來仕,汰去,何如?傳曰,允。
以京畿監司狀啓,水軍趙有先等四名燒死事,傳于李湜曰,燒死人等,令本道恤典擧行。
吏曹口傳政事,以吳始復爲知義禁。
寧邊府使崔寔上疏。入啓。答曰,省疏具悉。疏辭,令該曹稟處。
金聲久,以義禁府言啓曰,以刑曹啓目,獄官李珍,令本府稟處事,允下矣。李珍,時在全羅道靈巖郡配所,依例發遣府羅將,拿來,何如?傳曰,允。
傳于金邦杰曰,海南縣監崔紀罷出之代,令該曹口傳差出。
金邦杰,以禮曹言啓曰,卽接孝陵參奉牒報,則本陵大王陵上屛風石,裳石塗縫油灰年久,多有剝落,亥·子間屛風石稜角上面,破缺一尺許,事在久遠,年老守僕,亦未知何時破缺,而丁巳年,本曹堂上奉審後,塗以油灰,年久剝落,丁字閣御門上,有雨漏,丹艧色渝,神門上,亦有雨漏,御門外東邊第一柱根,傷朽摧壓,比於他柱,所短縮,至於六寸許,東西柱頭舍傍木,亦皆退出一寸許,西挾門上雨漏處,樑椽傷汚,自外視之,似爲朽破,西邊北隅浮椽樑上,蓋板一葉,亦爲墜落,西南隅衝椽東邊,有雨漏,浮椽及蓋板皆朽,今月十八日,竝蓋瓦四張,墜落成穴,殿內雨漏處,無慮十餘處,曲墻東邊內面,一處頹缺一尺許,一處姑未頹落,穴隙已成,不久頹缺,紅門株根塗灰,亦爲剝落,典祀廳雨漏,合有修改之事云。有頉處,似當擇日修改,而丁字閣株根傷朽,蓋板墜落,則不可只因參奉所報,有所容易修改,陵上及有頉處,本曹堂上·郞廳,率工匠進去奉審後,稟處,何如?傳曰,允。
司諫金元爕啓曰,臣於忠淸兵使尹就商論罷之啓,其姪之姪字,誤以弟字書,至於連啓,不察之失,著矣。且卽者詣臺之時,路遇東原君,宗班與外朝有異,初不知爲誰,急遽之際,未及隱避,致有所帶下人知家之擧,以此以彼,俱難晏然仍冒,請命遞斥臣職。答曰,勿辭。
金聲久啓曰,司諫金元爕,再啓煩瀆,退待物論矣。傳曰,知道。
正言柳挺輝啓曰,臣於忠淸兵使尹就商論罷之啓,認侄爲弟,以弟字書之,不察之失,著矣,請命遞斥臣職。答曰,勿辭。
金聲久啓曰,正言柳挺輝,再啓煩瀆,退待物論矣。傳曰,知道。
金聲久啓曰,卽見黃海監司權瑍,擊錚人朴孝暹査啓,則多有誤字落字,不止於五處,難免不察之失,請推考。傳曰,允。
大殿受灸後,藥房問安。答曰,知道。政院·玉堂問安。答曰,知道。二品以上單子問安。答曰,知道。燼餘移錄
午時,受灸入侍,都提調睦來善,提調閔宗道,副提調李湜,假注書申慶濟,記注官洪慶先,記事官尹悠期,醫官金有鉉·權愉·崔有泰·丁時梯·尹聖輔。上御熙政堂。諸臣以次而入。來善曰,朝有雨意,日氣沈陰,今日受灸與否,與醫官相議,則別無所妨云。故仍爲受灸之意,敢達矣。上曰,唯。醫官,告受灸,自一壯至十六壯後,告畢灸。來善曰,元子氣候,一向平安乎?上曰,唯。頃日髮際所發小癤,元非大段,頭尖色黃,因爲作痂,數日而自落矣。來善曰,頃聞元子未寧之候,醫官輩,不可遠在,故使之別爲入直,今則元子氣候,已得平安,別入直,姑罷之,似好矣。上曰,今後只令一人輪直,別直則罷之,可也。湜曰,近來金吾堂上,甚不齊,知義禁李之翼,方就理,同義禁李沆,有身病,王府多事之地,不可久曠,合有變通之道矣。上曰,李之翼遞差,今日政事雖已罷,以榻前下敎,差出,可也。宗道曰,昨日入侍時,臣以西營雇馬之事,有所仰達,而語涉煩瑣,不能詳盡。蓋雇馬之規,行之已久,將至四十年,而今見擧行條件,則只以三十年書入,以餘字改付標之意,又此仰達矣。且其所給雇價,若盡歸立馬之人,則官家雖有所失,猶或可也,其實別將輩,居中分利,太半私用,三百餘兩之銀,二十餘同之木,官家知其價濫,而猶且與之,則別將輩所得,不爲不多,而官家所減銀木一半之數,必欲盡取,遽變成規,如是詐弄,事極可痛。其時別將治罪,更依新定式行之,似可矣。此事不必煩達於榻前,本道監司,亦可變通,而但前官之政,後官改之,若無朝家分付,則恐難永久遵行,故敢此仰達矣。上曰,別將,令本道從重科罪,一依新定式遵行,可也。湜曰,其所變更,責在監司,別將之獨爲科罪,未知何如?上曰,其時監司,罷職。湜曰,今此宗道所達之言,添入於昨日擧行條件,改書以入之意,敢達矣。上曰,依爲之。因退出。燼餘移錄
上在昌德宮。停常參·經筵。
大殿受灸後,藥房問安。答曰,知道。政院·玉堂問安。答曰,知道。朝廷二品以上單子問安。答曰,知道。
藥房都提調睦來善,提調閔宗道,副提調李湜啓曰,終宵大雨之餘,日氣陰冷,伏未審聖體調攝,若何?臣等不勝仰慮之至。今日受灸時刻,依前定以午初乎?敢此問安,竝爲仰稟。答曰,知道。無事矣。
藥房再啓曰,今日當爲受灸,而去夜大雨之餘,今又如注,當此陰濕之時,決不可設焫於玉體。且是醫家所忌,姑爲停灸,候待晴日而稟定,宜當,敢此仰稟。答曰,拘忌不至大段,仍爲受灸,宜矣。
金聲久啓曰,昨日政,憲府多官,旣已差出,除受由在外人員外,在京無故之人,亦多有之,而今日不卽出肅,至請監察茶時,事甚未安。在京未肅拜人,卽爲牌招察任,何如?傳曰,允。
傳于□曰,武臣堂上河海雲,柳葉箭十巡五十五分,實是罕有之藝,依金調例,特爲加資。
吏曹口傳政事,以李萱爲海南縣監。
黃海監司,以私奴高先母及其女息乳兒等燒事,狀啓,傳于金邦杰曰,燒死人等,令本道恤典擧行。
吳始萬,以兵曹言啓曰,今月二十日禁軍等戎器點考,設行盤松亭,入直禁軍等,依前例除標信出來,逢點之意,敢啓。傳曰,知道。
金邦杰,以禮曹言啓曰,前頭新榜生·進及文·武科放榜時節目,今當磨鍊矣。我朝內喪練祭後,無科擧放榜之節目,今此生·進·文·武科放榜時,服色·賜花·賜蓋等事,實無前例之可據,似難義起,而第以明聖王后練祭後,百官服色收議講定之規觀之,則殿下未去喪之前,百官不敢以吉服進見,故以淺淡服·烏紗帽·黑角帶進見,而在外則依五禮儀,內喪練後,服吉服之文,變着吉服,大小科放榜時儀節,一依親臨擧動之儀,則生·進及文·武科放榜時,似當以百官進見之服色磨鍊,賜花·賜蓋一款,亦不當擧行,而第聞朝臣中耆舊之言,則曾於癸酉年仁穆王后之喪,練祭之後,十一月式年文武科放榜時,服吉賜花,無異常時云,而本曹,無亂前文書,似不可以傳聞之說,援以爲例,莫重變禮儀節,臣曹有難臆斷,議大臣定奪,何如?傳曰,允。
執義南垕,持平金一夔啓曰,新除授掌令閔安道,時在江春道淮陽府任所,正言李萬齡,時在忠淸道大興郡任所,請竝斯速乘馹上來事,下諭。司諫金元爕,以臣於忠淸道兵使尹就商論罷之啓,其姪之姪字,誤以弟字書之,至於連啓,不察之失,著矣。且卽者詣臺之時,路遇東原君,宗班與外朝有異,初不知爲誰,急遽之際,未及隱避,致有所帶下人知家之擧,以此以彼,俱難晏然仍冒。正言柳挺輝,以臣於忠淸兵使尹就商論罷之啓,認姪爲弟,以弟字書之,不察之失,著矣。竝引嫌而退。一品犯馬,在例當遞,一字誤書,元非大段。請司諫金元爕遞差,正言柳挺輝出仕。答曰,依啓。
掌令尹鼎和啓曰,臣之頃參諫職也,以金錫衍遠竄事停啓之意,簡問于同僚,則同僚皆書謹悉以送。蓋臣之意以爲,錫衍,雖有難赦之罪,聖明之處置,旣出於參酌,則閱月爭執,上下相持,恐有傷於事體,而同僚之書送謹悉者,亦不以臣之議爲不可也。臣於其時,適因他事,引避見遞,故未及停啓矣。厥後本院,仍前連啓,而答簡之同僚,亦爲隨參,臣未知其意之所在,而到今此啓,猶未停止,則臣之率爾發簡,徑停重論之失,自有所難掩者,其何敢晏然苟冒於臺席乎?請命遞斥臣職。答曰,勿辭。燼餘移祿
午時,受灸入侍,都提調睦來善,提調閔宗道,副提調李湜,假注書申慶濟,記注官洪慶先,記事官尹悠期,醫官金有鉉·權愉·崔有泰·丁時梯·白光璘·李以禎·權聖徵。上御熙政堂。諸臣以次而入。來善曰,終宵雨下,曉乃小止,食後又大注,玆以停灸之意,仰達矣。今則雨勢復少止矣。上曰,今則似霽矣。來善曰,今日中脘畢灸之後,仍灸三里之意,曾已稟定矣。何以爲之?上曰,依爲之。先診脈,可也。醫官,以次入診。有鉉曰,左右六脈,皆均和矣。如此日氣沈陰之時,則脈度例不平常,而今則疏數適宜,小無不調之候矣。時梯曰,左右脈候,本來和調,比諸頃日,尤加順矣。諸醫所達,大槪一樣,仍請受灸,受十六壯,告畢灸後,醫官,又告三里點穴,上踞床而坐。有鉉·愉等,進而點穴後,上曰,今點穴處,曾前所灸之處乎?有鉉曰,正當前日灸痕之中矣。仍設焫於三里,七壯後告畢。來善曰,今番受灸,不爲間斷,極可幸也。第近來風日不佳,此後調提之節,尤宜謹愼也。上曰,唯。宗道曰,上年牛川田畓籍沒時,其果園則屬之掌苑署,摘取其實,以備御供,且令本官,差定山直,以爲守護之地事,臣於筵中,陳達,蒙允矣。其後本署郞廳,出去摘奸,則戶曹置簿外,果木加現出者,其數甚多,且其梨味好,可合御供云。守護之事,宜加着實,而山直若多定,則有弊於本官,數少則不足以守護,今聞果園近處,有一小菴,且有若干僧徒,向時名之以齋宮,不屬於本官云。三角山中興寺,屬於本署,有守護柏子園之規,今此少菴,亦依中興之例,屬之本署,令僧徒守護果園,何如?上曰,依爲之。湜曰,卽今受灸已畢,視事,自明日當爲取稟,而第念聖體調攝之中,似難卽爲視事,何以爲之乎?來善曰,纔經受灸,灸瘡未完之前,不可視事矣。上曰,灸瘡完合之後,從容取稟,可也。燼餘移錄
上在昌德宮。停常參·經筵。
夜四更五更,月暈兩珥。
下直,薪智島萬戶兪後晩,會寧浦萬戶陶啓揀,彌助項僉使尹徵殷。
藥房提調閔宗道,副提調李湜啓曰,春雨初收,日氣陰寒,連日受灸之餘,伏未審聖體調攝,若何?臣等終宵耿耿,敢來問安。答曰,知道。無事矣。勿爲問安。
金聲久,以都摠府言啓曰,今日入直軍士,中日習射,請出標信。傳曰,知道。
金聲久,又以都摠府言啓曰,副摠管花山君渷,以禁軍戎器點考事,除標信,慕華館進去之意,敢啓。傳曰,知道。
有政。吏批,判書柳命天進,參判未差,參議沈檀進,右承旨李湜進。兵批,行判書閔黯進,參判李鏶,備局坐起進,參議未差,參知姜銑式暇,右副承旨金聲久進。
金聲久,以兵批言啓曰,及第趙纘,把摠金梡,殺害人命賊,指示捕捉,竝加資事,命下矣。俱未經準職,未資窮,何以爲之?敢稟。傳曰,竝特爲加資。
瀛昌君沈掃墳呈辭,傳于金邦杰曰,給由馬,澆奠床備給。
傳于金曰,卽觀大司諫姜鋧避辭,則公州牧使金正夏之一邊接訟,一邊偸葬之狀,極爲可駭,士夫用心,豈料若是其無狀耶?一品卿宰,經營遷窆之地,猶尙如此,則無勢殘民之理直見屈者,亦無足怪也。不可不明覈重究,令本道別定剛明公正官,從速詳査啓聞事,分付。
金邦杰,以刑曹言啓曰,本曹佐郞尹夏濟,身病甚重,久不察任。詞訟多事之地,不可久曠,改差,其代,令該曹,在京無故人,極擇差出,以爲從速察任,何如?傳曰,允。
金邦杰,以弘文館言啓曰,新除授副提學李聃命,時在慶尙道柒谷地,經筵事緊,請斯速乘馹上來事,下諭。傳曰,依啓。
傳于金邦杰曰,昨觀司馬榜目,則北靑幼學朴謐,以七十七歲之人,千里跋涉,竟得參榜,此實稀貴之事也。且念篤老之人,復決大科,得通仕路,有未可必。令該曹依張胄男例,相當職,待闕除授事,分付。
大司諫姜鋧啓曰,新除之下,分義是懼,不得不黽勉祗肅,而顧臣有痛迫私情。臣於辛酉年間,爲先臣改窆之計,艱得一小麓於公州先山不遠之地,卽已埋標,仍又買田,往來看護,十年于玆,而拘於山家年運,未及移竁矣。頃聞公州牧使金正夏,欲葬其子於其地云,臣私竊以爲,人各有爲親之心,人情所同,必不忍奪人之地,而爲其嬴博之葬。且正夏方爲邑長於斯,雖少民耕食之處,亦不當任意入葬,況士夫之間,豈有白地橫奪之事乎?臣甚疑怪,而終不信其必然矣。繼聞正夏,知其有主,而猶且始役云,故不得已具由呈狀于巡營,則巡營,卽定訟官,訟官親自摘奸,從實査報於巡營,則巡營,使訟官決折,而訟官則以見斥於正夏,引嫌,如是之際,自費時日,訟未結稍之前,正夏,急急入葬,一邊接訟,一邊用山,其於訟體與法例,臣未知其如何也。且其對辨呈狀中,至擧臣名,詬辱狼藉,臣之私情蹙迫,姑捨勿論,而其於羞朝廷辱搢紳,何哉?悶迫情理,終不能自抑。旣以此呈狀,法府方欲下去應辨,則此訟未究竟之前,便是應訟之人,臣不敢自處以平人也,決矣。顧臣所叨言責之任,非如閑官散職之比,臣之所遭,亦非等閑相訟之事。凡臺官,雖些少嫌礙,固不敢冒沒行公,況臣姓名,旣登法府訟案,則私情所迫,他不暇避,而身爲訟者,職居言地,斷無是理,決不可一刻苟冒於諫職。請命遞斥臣職。答曰,勿辭。
執義南垕,持平金一夔,正言柳挺輝啓曰,請碧潼圍籬安置罪人閔鼎重,按律處斷事。措語見上答曰,勿煩。
執義南垕,持平金一夔啓曰,銀溪一驛,在於嶺底初程,其責任之重,與高山一也。從前擇差,意非偶然,而察訪朱格,到郵之後,無一善狀,侵虐驛卒,罔有紀極,少不如意,濫施刑杖,至有非罪而殞命者,此而不懲,則將無以杜濫滑之弊。請銀溪察訪朱格罷職不敍。靈山縣監鄭必東,爲人輕佻,性又貪鄙,一自到任以後,專以肥己爲事,徵斂無藝,民不堪命。且近來被罪竄謫之人,無論遠近,饋餉不絶,吏民疲於道路,闔境如在水火,如此之人,不可仍治字牧之任。請靈山縣監鄭必東罷職。掌令尹鼎和,以臣之頃忝諫職也,以金錫衍遠竄事停啓之意,簡問于同僚,則同僚皆書謹悉以送,蓋臣之意,錫衍,雖有難赦之罪,聖明處置,旣出於參酌,則閱月爭執,上下相持,恐有傷於事體,而同僚之書送謹悉者,亦不以臣之議,爲不可也。臣於其時,適因他事,引避見遞,故未及停啓矣。厥後本院,仍前連啓,而答簡之同僚,亦爲隨參,臣未知其意之所在,而到今此啓,猶未停止,則臣之率爾發簡,徑停重論之失,自有所難掩,其何敢晏然苟冒於臺席乎?引嫌而退。旣書謹悉,旋卽隨參,則責有所歸,在我何嫌?請掌令尹鼎和出仕。答曰,風聞未必盡信,更加詳察處之。處置事,依啓。
正言柳挺輝啓曰,請罪人金錫衍極邊遠竄。請忠淸兵使尹就商罷職不敍。請還收刑曹參判黃徵特除之命。措語竝見上大司諫姜鋧,引嫌而退。措語見上呈狀法府,名登訟案,揆以臺體,勢難仍在。請大司諫姜鋧遞差。新除授司諫李麟徵,以掃墳事,出往忠淸道沔川地,請斯速乘馹上來事,下諭。答曰,不允。尹就商事,及處置,下諭事,依啓。
李麟徵爲司諫,李玄逸爲吏曹參判,金海一爲兵曹參議,權珪爲工曹參議,金允爕爲司僕正,金兌一爲司藝,任胤元爲黃海都事,洪處宙爲司饔奉事,趙嗣昌爲社稷令,徐來益爲平市令,宋光壁爲司藝,吳始震爲司圃別檢,尹弼命爲典獄奉事,崔元緖爲監察,李泳爲司宰主簿,成大經爲司僕主簿,鄭爲長興主簿,申世淸爲尙衣別提,金益久爲典籍,崔琥爲典籍,李秀英爲典籍,李晶爲同知敦寧,趙泰采爲直講。濬源殿參奉元球,昌陵參奉李後泌,相換。李行晸爲司評,李玄錫爲大司憲,李聃命爲副提學,趙嗣文爲工曹佐郞,沈橃爲宗簿正,李蘊爲禧陵參奉,南至熏爲兵曹正郞,洪萬紀爲奉常直長。西川君榥爲副摠管,李庭葂爲武兼,朴進益爲南虞候,金錫耉爲威鳳山城別將,柳萬根爲神方仇非萬戶,李漢珪爲都摠經歷,韓根爲宣傳官,權歆·金元爕爲副護軍,玄孝綱爲副司勇,林時蕃爲僉知。副司勇河海雲,今加嘉善,朔試射時柳葉箭五十五分,加資事,承傳。
行工曹判書吳挺緯上疏。大槪,請得恩由,歸省父母墳事。入啓。答曰,省疏具悉。卿其依疏辭,安心往來焉。仍傳曰,給由馬。
副護軍尹以濟上疏。大槪,臣之復叨將任,實出意外,同時坐罷之人,尙在罪籍,則臣何敢獨爲貪榮冒進,而情勢之外,宿病且苦,無路承命,亟寢敍命,以便公私事。入啓。答曰,省疏具悉卿懇。今玆復畀將任,意非偶然,況將兵重地,不容一日曠闕,卿其安心勿辭,從速上來。燼餘朝報參考移錄
上在昌德宮。停常參·經筵。
自卯時至巳時,日暈兩珥。
申厚載啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
假注書申慶濟服制,代以金壽聃爲假注書。
以備忘記,傳于金聲久曰,今下弓矢,幕嶺萬戶嚴泰雄處,給送。
下直,幕嶺萬戶嚴泰雄。
有政。吏批,判書柳命天進,參判李玄逸在外,參議沈檀進,都承旨申厚載進。兵批,行判書閔黯進,參判李鏶病,參議金海一未肅拜,參知姜銑式暇,左副吳始萬進。
吏批啓曰,大司諫,今當差出,而擬望之人乏少,承旨竝擬,何如?傳曰,允。
吏批啓曰,頃日政,淮陽府使,以鄭載岳,備擬受點矣。今聞其家內,染患熾盛,載岳,亦在方痛中云。身病如比,則必無肅謝赴任之勢,淮陽府使鄭載岳,改差,何如?傳曰,允。
金聲久,以義禁府言啓曰,以忠淸監司狀啓備邊司粘目,前忠淸兵使尹就商拿來處之事,承傳啓下矣。尹就商,時在任所,依例發遣府都事,拿來,何如?傳曰,交代後拿來。
慶尙監司狀啓,鄭士云等渰死事。傳曰,渰死人等,令本道恤典擧行。
錦平尉朴弼成掃墳呈辭。入啓。傳曰,給由馬,澆奠床備給。
金聲久,以義禁府言啓曰,以忠淸監司啓本刑曹粘目,前連山縣監宋奎明·尹商績·鄭纘輝·李慶霱·李日三,慶尙監司狀啓刑曹粘目,前柒谷府使成胤童,黃海監司啓本,前蔥嶺萬戶呂漢齊等,移本府處之事,允下矣。宋奎明·尹商績·鄭纘輝·李慶霱·李日三·成胤童·呂漢齊,待命於本府,卽爲拿囚,而權宇亨,時在慶尙道宜寧地本家,依例府羅將發遣,拿來,何如?傳曰,允。
金聲久,又以刑曹言啓曰,今正月二十四日備局堂上引見入侍時,右議政金德遠所啓,濟州今年,凶歉太甚,而本州定配罪人,其數頗多,故主客俱困,殊甚可慮,罪之重者,固不可輕議,至於輕罪,則不可無變通之道,査稟後移配陸地,以除本土居民一分之弊,何如?上曰,自前凶歲,本州罪人,有移配陸地之事,令該府·該曹,査稟擧行,可也事,命下矣。本曹所管濟州罪人三十八名內,七名段,罪名甚重,有難出陸,仍配本州,三十一名,罪名稍輕,出陸移配,定配所,別單書入之意,敢啓。傳曰,知道。
又以兵曹言啓曰,當日幼學金時燮稱名人,自丹鳳門入來,差備門外擊錚,極爲駭愕。令收司囚禁治罪,同門守門將丘義山,常時不能禁斷雜人,以致闌入之罪,不可無其責,推考,何如?傳曰,允。
又以兵曹言啓曰,入直一局別將張天漢,自去夜,猝患泄痢,度數無算,勢難在直云。今二十二日入直落點三局別將徐瑱,使之先爲替直,何如?傳曰,允。
又以義禁府言啓曰,觀此黃海監司權瑍狀啓,則以前前平山府使崔克泰國穀那移之罪,請該府稟處,啓下本府,而事係官穀,則先令該曹稟處,移送攸司,以爲次第擧行之地,法列當然,而今此權瑍狀聞中,直請該府之稟處,有違事體。監司權瑍,推考,狀啓,令政院移送該曹,何如?傳曰,允。
金邦杰,以禮曹言啓曰,今聞進士三等第十七人權圾之圾字,以伋字誤書云。取來試券及榜目考準,則誤書的實,卽爲改付標以入,而莫重入啓榜目,如是錯誤,難免不察之失,監試官及四館,竝推考,何如?傳曰,允。
又以禮曹言啓曰,今二月二十九日顯陵陵上塗灰時,及三月初一日康陵陵上塗灰時,本曹堂上·郞廳,前一日進去,監董畢役事,啓下矣。兩陵修改正日,其間不遠,而堂上·郞廳,各爲進去,則夫馬之弊,亦甚可慮。以顯陵進去堂上·郞廳回還時,仍進康陵看役,何如?傳曰,允。
又以吏曹言啓曰,今庚午式年守令薦·應薦·不薦人員,抄出書入之意,敢啓。傳曰,知道。
傳于申厚載曰,卒玉山府院君神道碑,今方治石,前頭將爲豎立矣。令本家,家狀速爲撰出,移送太常,以爲議諡之地。
金允光爲歸厚別提,吳始萬爲大司諫,權愈爲禮曹參判,金海一爲承旨,李善淵爲司贍主簿,金錫來爲刑曹佐郞,李宜昌爲南陽府使,李玄祚爲吏曹佐郞,鄭有彬爲學正,殷夢相·金壽聃爲學錄,洪萬紀爲承文博士,申慶濟爲承文著作,李宇謙爲承文正字,李晶爲副摠管,李挺然爲五衛將,丁元燾爲宣傳官,權儔爲忠淸兵使,姜鋧爲副司直。
執義南垕,掌令尹鼎和,持平金一夔,正言柳挺輝啓曰,請碧潼圍籬安置罪人閔鼎重,按律處斷。措語見上答曰,勿煩。
執義南垕,持平金一夔啓曰,銀溪,在於嶺底初程,其責任之重,與高山一也。從前擇差,意非偶然,而察訪朱格,到郵之後,無一善狀,侵虐驛卒,罔有紀極,少不如意,濫施刑政,至有非罪而殞命者,此而不懲,將何以杜濫猾之弊乎?此非泛然風聞之比,請銀溪察訪朱格,罷職不敍。靈山縣監鄭必東,爲人輕佻,性又貪鄙,一自到任以後,專以肥己爲事,徵斂無藝,民不堪命。且近來被罪竄謫之人,無論遠近,饋餉不絶,使民疲於道路,闔境如在水火,怨聲載路,衆口喧騰,有何更爲詳察之事乎?請靈山縣監鄭必東,罷職。答曰,不允。
正言柳挺輝啓曰,請還收刑曹參判黃徵特除之命。措語見上答曰,勿煩。
金邦杰,以禮曹言啓曰,前頭新榜生·進及文·武科放榜時節目,今當磨鍊矣。我朝內喪練祭後,無科擧放榜之節目,今此生·進·文·武科放榜時,服色·賜花·賜蓋等事,實無前例之可據,似難義起,而第以聖上王后練祭後,百官服色收議講定之規觀之,則殿下未去喪前,百官,不敢以吉服進見。故以淺淡服·烏紗帽·黑角帶進見,而在外則依五禮儀內喪練祭後,服吉服之文,變着吉服,大少科放榜時儀節,一依親臨擧動之儀,則生·進及文·武科放榜時,似當以百官進見時服色磨鍊,賜花·賜蓋一款,亦不當擧論,而第聞朝臣中耆舊之言,則曾於癸酉年仁穆王后之喪,練祭之後,十一月式年文·武科放榜時,服吉·賜花,無異常時云,而本曹無亂前文書,似不可以傳聞之說,援以爲例,莫重變禮儀節,臣曹有難臆斷,議大臣定奪,何如?傳曰,允事傳敎矣。議于大臣,則領議政權大運以爲,國家經亂之後,文獻無徵,凡干儀禮,無以考明白可證之前例,誠可寒心,而仁祖朝癸酉式年,乃在於仁穆王后練祭後,正與今日事相同,可倣而行之也。其時則朝家文書俱存,必有已行之前例,而賜花·賜蓋,竝皆爲之,此不但耳目之所及,癸酉登第人之親子弟,方在宰列者數人,明白說道,此足爲今日之明證也。今因進見時服色,有所妨礙,有此下詢之擧,無於禮之禮,如臣老昏者,何敢率爾獻議?而內喪練祭後,應榜時賜花·賜蓋,乃祖宗已行之事也,進見時淺淡服,乃一時義起之議也。因一時義起之議,廢祖宗已行之例,未知何如,伏惟上裁。左議政睦來善以爲,國朝內喪練祭後,生·進及文·武科放榜時儀節,該曹無可據之文,有此收議之擧,而曾在仁穆王后癸酉年六月練祭,十一月式年文·武科放榜時,服吉服·賜花·賜蓋之事,臣亦目見,稽考其時,則與今無異,當時該曹磨鍊,必有所據,而今無可考之文。第以近例言之,則放榜之日,正殿擧動儀節,一如親臨之時,侍臣及百官,當以淺淡服·烏紗帽·黑角帶行禮,則今此應榜之人,獨爲服吉行禮,誠所未安。至於賜花·賜蓋等事,非所可論,而但以癸酉年事,引以言之,則宜遵仁祖朝已行之例,而該曹,今無可考文書,不可以老臣所睹記,援以爲證,或令政院,考出癸酉年日記,以爲稟處之地,或依近例,百官服色,一體應榜後,變着吉服,似合事宜,而莫重變禮,以臣臆見,有難擅斷,伏惟上裁。右議政金德遠以爲,內喪練祭後,大小科應榜儀節,旣有仁祖朝癸酉已行之禮,耳目所及,明的無疑。今此應榜儀節,欲遵癸酉之例,則與卽今進見服色,有所妨礙,欲從進見時服色,則不但有違於祖宗已行之例。賜花一節,亦甚逕庭,反覆思量,實未知所以爲對也。但念五禮儀內喪練後有服吉之文,故進見服色曾無變改之節,甲子年淺淡服磨鍊時,考之實錄,旣無可據,而只因其時義起之議,竟以淺淡服定式,到今應榜節目之節節妨礙,蓋由於此。今若拘於一時進見之服色,遽變朝宗朝已行之例,新恩賜花之節,仍又廢閣,則未知何如,此無於禮之禮,非臣淺見,所可容議,伏惟上裁。領中樞府事鄭載嵩,行判中樞府事呂聖齊,領敦寧府事趙師錫,俱在外,不得收議。大臣之意如此,上裁,何如?答曰,癸酉年式年放榜時,服吉服·賜花·賜蓋等事,雖不載於其時政院日記中,卽今耆舊朝臣中,多有目見之人,則已是今日之明證,而且考癸酉年日記,練後三名日箋文,改賀爲慰,封進進慰時百官服色,以黑團領磨鍊,則應榜時吉服等事,尤爲明白,依仁祖朝已行之例,擧行,可也。
大司憲李玄逸上疏。入啓。答曰,省疏具悉卿懇。今玆移拜天曹佐貳之任,實非偶然,卿其體思想之意,待家間憂患之寢息,卽速登途,以副如渴之望。燼餘移錄
上在昌德宮。停常參·經筵。
下直,河陽縣監朴崇阜,上土僉使崔斗炡,昌洲僉使河重圖,寧越僉使權克升,伐登萬戶李興周。
以備忘記,傳于申厚載曰,史官一員待命,騎馬三匹,卜馬二匹立之。
以備忘記,傳于金聲久曰,今下弓矢,上土僉使崔斗炡,昌洲僉使河重圖,寧城僉使權克升,伐登萬戶李興周處,給送。
申厚載啓曰,左承旨金,左副承旨李湜,今日竝不仕進,右承旨金海一,亦不出肅,出納之地,事多苟簡,竝牌招察任,何如?傳曰,允。
傳于金聲久曰,死囚自逸,實是前古所未有之事,而遷延時日,尙未斯得,用情故縱,奸狀敗露難掩,而累次刑訊,一向牢諱,又將徑斃於拷掠之下,古今天下,安有如此無法之國乎?事之寒心,莫此爲甚,不可不定其日限,急速購捕。在逃罪人再齡,今月內,終未捕捉,則京外官吏,難免重責之意,另加嚴勅,而刑曹罪人中,如洪芳等情節,尤爲彰著之類,勿拘日次,各別嚴刑,快正典刑,以嚴國法,以警後人事,亦爲申明分付于該曹。
金海一,以禮曹言啓曰,卽接山陵參奉牒報,則本陵丁字閣內西壁,重樑上壁,朱漆面沙壁浮傷頹落處,其大如二掌,殿內正門外壁上,及殿內東壁上等處,亦多有面沙壁浮動處,而時未頹落,行閣第二間樑上椽頭,東邊兩椽之間,面壁灰頹落處,其大如兩掌許,東邊神路層橋左右駕石,因凍解土陷退却,睽離幾至數寸,東邊月廊下砌石,亦有退動傾側之處,行閣東邊鋪甎間間凍碎之處,自紅門內至丁字閣階下神路磚石,亦多有間間浮高陷落之處云。依例本曹堂上·郞廳,進去奉審,書啓後,稟處,何如?傳曰,允。
金聲久,以義禁府言啓曰,忠淸監司啓本,據刑曹粘目,前縣監孫志,移本府處置事,允下矣。孫志,方待命於本府,卽爲拿囚之意,敢啓。傳曰,知道。
金聲久,以兵曹言啓曰,當日軍官權志善稱名人,自宣仁門入來,差備門外擊錚,極爲駭愕。令攸司囚禁治罪,同門守門將楊勇榮,常時不能禁斷雜人,以致闌入,亦難免其責,推考,何如?傳曰,允。
金聲久,以司僕寺言啓曰,己巳年分養馬中,故失瘦瘠,病傷不馴者,當該守令等,依事目錄啓請罪,而此外,又有規免責罰,以馬病報請,仍留不送者,或有秋後來納者,或有故失價木不納者,如此之類,別單書入,竝依例推考,何如?傳曰,允。
執義南垕,掌令尹鼎和,持平成瓘·金一夔啓曰,銀溪察訪朱格,請罷職不敍。靈山縣監鄭必東,罷職。措語竝見上
執義南垕,掌令尹鼎和,持平成瓘·金一夔,正言柳挺輝啓曰,請碧潼圍籬安置罪人閔鼎重,按律處斷。措語見上
正言柳挺輝啓曰,前刑曹判書尹以濟之緩獄逸囚,非尋常誤着之比,而遞罷未幾,遽下特敍之命,臣不勝慨然之至。今日朝廷,豈無將領可合之人,而乃以坐罷之,以濟還授旣釋之兵柄?以濟情勢之不安,不必暇論,而大將,國之重任,不宜如是因循,以損朝家事體。請還收行副護軍尹以濟敍用仍拜將任之命。答府曰,依啓。答合啓曰,勿煩。答院曰,不允。
以金壽聃爲假注書。
參知姜銑上疏。大槪,前受恩由,日子已久,不敢直爲拜辭,不得不仰暴危悃,冀蒙恩暇,俾得及時往省訟獄,以伸至情事。答曰,省疏具悉。爾其依疏辭往來焉。
吏曹判書柳命天上疏。大槪,乞收賜馬之命,以安微分事。答曰,省疏具悉。今此給馬之命,意非偶然,卿其安心勿辭焉。
左議政睦來善箚子。大槪,老病已甚,新恙添劇,決無供仕之勢,本兼諸任,乞蒙竝遞,以保殘喘事。答曰,省箚具悉卿懇。當此國勢岌嶪,虞憂多端之秋,小子之平日尊信仰成,惟在於二三宿德元老,而以卿體國純誠,不思所以扶顚持危之道,引疾撝謙,若是其太過,此豈期待大臣者乎?心切愕然,無以爲喩。適有一時身恙,未參起居之班,尤無所傷,卿其須體至意,安心勿辭,速出論道,毋孤企望。以濟時艱。仍傳曰,遣史官傳諭。
同副承旨金邦杰上疏。大槪,父母墳遷厝之期,在於三月念間,敢陳萬分痛迫之情,懇乞遞免,俾得歸葬,以伸人子至情事。答曰,省疏具悉。爾其勿辭往來焉。
行副護軍尹以濟辭職上疏。入啓。答曰,省疏具悉。疏辭,令廟堂稟處,啓下備邊司,備邊司啓目,粘連啓下是白有亦。觀此行副護軍尹以濟上疏,則備陳情勢之萬分難安,乞遞所帶將任爲白有臥乎所,以濟,纔罷旋收,復畀戎權,則固知聖意之有在是白乎矣,還收之論,旣已重發,難冒之勢,更加一層,一向强迫,有所未安兺不喩,莫重將任,亦難久曠,尹以濟御營大將之任,今姑改差,何如?啓依允。燼餘移錄
上在昌德宮。停常參·經筵。
仁宣王后國忌齋戒。
李湜,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。燼餘移錄
上在昌德宮。停常參·經筵。
仁宣王后忌辰。
巳時午時,日暈。
藥房提調閔宗道,副提調李湜啓曰,伏未審數日來,聖體調攝,若何?節序推遷,寒食且迫,伏想聖孝追慕之情,益切雨露之感。仍念自上受灸屬耳,瘡口未完,此際親祀,恐致添傷,勉抑至情,許令攝行,實合愼疾之道。臣等,待罪保護之地,不勝憂慮之忱,敢來問安,竝此仰稟。答曰,居諸易邁,又値冷節,感時追慕,益復罔極。攝行事,卿等之請如此,勉從焉。
李湜,以兵曹言啓曰,今日將官等試射時,入直訓鍊都監把摠·哨官及禁營把摠·哨官等,依前日定奪,以他員,代直出射之意,敢啓。傳曰,知道。
李湜,以備邊司大臣意啓曰,御營大將改差事,允下矣。將任久曠,未安,卽當差出其代,而卽今乏人太甚,無以備望,將欲登對仰稟,而今日乃是國忌正日,不敢請對,明日入侍陳達後,擬望以入,何如?傳曰,允。
金邦杰啓曰,寧陵忌辰祭內摘奸單子有頉處,察之事,命下矣。考見單子,則大王陵上,莎草枯損處頗多,欄干石塗灰間間剝落,王后陵上,欄干石塗灰剝落,莎草,裳石下境,間間葉落,丁字閣樑上塗灰,多有剝落,龍床寢茵席,微有渝色,北邊薍簾,微有渝色,以上有頉處,如是頗多,事極驚駭。招問禮曹,取考上年十月大臣奉審後書啓,及該曹前後啓下單子,則旣已頉報,方爲次第修改云。似與無端掩置不報者有間,此單子,下該曹,各項有頉處,竝爲趁時修改之意,分付,何如?傳曰,允。
金邦杰,以吏曹言啓曰,孝思殿寒食祭三獻官,皆當以從一品以上塡差,而卽今宗班·儀賓·外朝中老病公故外,只有三員,他無推移之勢,不可無變通之道。今番寒食祭,亞獻·終獻,依宗廟大祭例,以正二品,推移塡差,何如?傳曰,允。
申厚載啓曰,左議政睦來善箚子到院,而以國忌,留院之意,敢啓。傳曰,入之。
左議政睦來善箚子。大槪,苦疾漸劇,更申前懇,乞遞本職及內局兼任,以幸公私事。入啓。答曰,省箚具悉卿懇。已諭至意於昨者箚批矣,卿胡不諒,連章丐免,若是其邁邁乎?至於有疾未參,尤無所傷,卿其須體如渴之志,安心勿辭,竢得小間,速出論道,以副上下之望。仍傳曰,遣史官傳諭,遣御醫看病。燼餘移錄
上在昌德宮。停常參·經筵。
金聲久,以都摠府言啓曰,副摠管朴相馨,除標信,漢城府坐起進去之意,敢啓。傳曰,知道。
金聲久,以兵曹言啓曰,禁軍都試開場,只隔數日,本曹堂上,不可不備員,而參議未差,參知臣姜銑受由在外,參判臣李鏶入直,實無推移之勢。參議未差之代,以在京無故人,今日口傳差出,卽爲牌招察任,何如?傳曰,允。
金聲久,以兵曹言啓曰,昨日宣傳官,武臣兼宣傳官廳將官等朔試射時,武臣兼宣傳官鄭箕齊,御營廳把摠成至寅等,未滿四十矢,依例汰去,何如?傳曰,允。
金聲久,以義禁府〈言〉啓曰,以黃海監司狀啓刑曹粘目,前黃州判官曺錫,移本府處置事,允下矣。曺錫時在江春道原州地,依例府羅將發遣,拿來,何如?傳曰,允。
金邦杰,以禮曹言啓曰,政院啓辭,寧陵忌辰祭內摘奸單子有頉處察之事,命下矣。考見單子,則大王陵上,莎草枯損處頗多,欄干石塗灰,間間剝落,王后陵上,欄干石塗灰剝落,莎草,裳石下境,間間葉落,丁字閣樑上塗灰,多有剝落,龍床寢茵席,微有渝色,北邊薍簾,微有渝色,以上有頉處,如是頗多,事極驚駭。招問禮曹,取考上年十月,大臣奉審後書啓及該曹前後啓下單子,則旣已頉報,方爲次第修改云,似與無端掩置不報者有間。此單子下該曹,各項有頉處,竝爲趁時修改之意,分付,何如?傳曰,允事,傳敎矣。陵上莎草,則上年大臣,旣已奉審,待來春新葉生長後,方可詳知之意,旣已蒙允,姑觀前頭新葉生長後,枯損與否,更爲牒報,以爲稟處之地,而陵上及丁字閣塗灰有頉處,寒食兼告擧行事,本曹堂上,已爲下去矣。此外茵席等物,斯速改備之意,分付該司,何如?傳曰,允。
以備忘記,傳于金邦杰曰,近來擧行條件,多有疎漏之處,至於下敎之事,尤當着意注錄,而或書或不書,其在事體,固已未安,而今日引見時,執義南垕避辭之批,有許多說話,而公然拔去,只以勿辭書入。莫重傳敎,豈入侍承旨·史官所敢任意取捨者乎?此實前所未有之事,誠可駭然。當該承旨姑先從重推考,當該注書罷職,斯速改入。
傳于金邦杰曰,李日翼疏中,陵內放砲一款,問其曲折於該曹矣。大臣陳達,如是明白,不待該曹覆啓,而已知其爽實矣,勿爲回啓事,分付。
假注書李翼年罷職,代以沈樘爲假注書。
金邦杰,以吏曹言啓曰,孝思殿寒食祭亞獻官,實差行兵曹判書閔黯,預差靈愼君瑩,啓下矣。閔黯上番各色軍兵點閱事,今方開坐,瑩差祭之後,任意出往山所云,事極未妥,瑩推考。不得已以初獻官預差全城君濬,降爲亞獻官,終獻官實差臨昌君焜,自享所猝得重病,擔舁還家云。以預差右參贊閔宗道,改付標以入之意,敢啓。傳曰,知道。
金聲久,以兵曹言啓曰,新除授御營大將李義徵,時在水原府任所,令政院卽爲下諭,何如?傳曰,允。
金邦杰,以吏曹言啓曰,水原府使李義徵,移拜將任,其代依近例,令備邊司議薦,何如?傳曰,允。
傳于金聲久曰,大臣·備局堂上引見。
金邦杰啓曰,左議政箚子批答,遣史官傳諭事,命下矣。今已夜深,明日待開門,傳諭之意,敢啓。傳曰,知道。
吏曹口傳政事,以李瑞雨爲兵曹參議。
兵曹口傳政事,以李義徵爲御營大將。
左議政睦來善箚子。大槪,臣於修撰李日翼之疏,有不可晏然者,略暴事實。伏乞聖明,亟罷臣職,以謝人言事。入啓。答曰,省箚具悉卿懇。李日翼疏中,侵斥主文之臣,不遺餘力,而首尾辭說,無非情外。至若震驚寢園之事,尤是大段爽實,則過激之論,何足深嫌乎?卿其須體至意,安心勿辭,速出行公。仍傳曰,遣史官傳諭。
右議政金德遠箚子。大槪,病不得進參於今日賓廳之坐,惶恐待罪事。入啓。答曰,省箚具悉卿懇。所患如此,予用慮念,不得進參,有何所傷?卿其安心勿辭。仍傳曰,遣史官傳諭,遣御醫看病。
刑曹判書鄭維岳上疏。大槪,猥暴病狀,仍陳所懷事。入啓。答曰,省疏具悉。刑獄重地,不宜輕遞,再齡族屬,已令移囚於京獄矣,卿其安心勿辭,調理察職。
大司諫吳始萬上疏。大槪,新授職名,萬不近似,還收成命,以重名器,以安微分事。入啓。答曰,省疏具悉。爾其勿辭,從速察職。
進士徐福一等上疏。大槪,請建先正臣許穆書院,以副士林之望事。入啓。答曰,省疏具悉。已諭於四學儒生之批矣。
修撰李日翼上疏。大槪,臣沈痼之疾,已至人鬼關頭,冀蒙恩遞,以延殘喘,兼附所懷事。入啓。答曰,省疏具悉。抉摘文字,旣出意外,陳章引咎,已伸廉義,則未知有何縱肆之失,而費盡辭說,徒惹紛紜不安之端乎?予實未曉也。至於陵內咫尺之地,砲聲狼藉,雖可驚駭,其間似不無曲折,當問于該曹而處之,爾其勿辭察職。
四學儒生權孚等上疏。大槪,爲師陳章,旣申建祠之誠,兼暴請諡之懇事。入啓。答曰,省疏具悉。故相臣之學問道德,蔚爲士林之矜式,百世之儀表,則今玆建祠節惠之典,亦云晩矣。特令該曹,依疏辭施行焉。
大司憲李玄錫上疏。入啓。答曰,省疏具悉。憂愛陳誡,無非切至之論,予甚嘉尙,可不留心而體念焉?視事·署事·獨啓等事,固是祖宗朝國制,事係變通,令廟堂詳議稟處,卿其勿辭,從速察職,無回啓。燼餘移錄
備邊司啓曰,御營大將李義徵,今日雖除拜,時在水原任所,必與新府使交代後,方可上來。水原府使,趁卽差出,數日內催促下送,俾無將任久曠之弊,何如?傳曰,允。
午時,上御熙政堂。大臣·備局堂上引見。領議政權大運,判尹李宇鼎,戶曹判書吳始復,兵曹參判李鏶,工曹參判柳命賢,右副承旨金聲久,執義南垕,正言柳挺輝,校理金澍,假注書李翼年·朴涏,記注官洪慶先,記事官尹悠期入侍。大運曰,近來朝晝之間,日候不齊,受灸之後,聖體調攝,若何?上曰,無事矣。大運曰,御營大將,不可暫曠。尹以濟遞改後,卽當擬望以入,而近來乏人尤甚,當品中可擬之人乏少,故必陳達於榻前,而後欲擬入,而昨以國忌,不得擬入,遲待今日矣。卽今可合人,有李宇鼎,而新除將任,不可移易。黃徵雖有才望,未及歷試,今有一人,職秩不相當,而其才誠可合矣。上曰,誰人耶?大運曰,有李義徵者,雖是書生,極是人才,卽今擧措,無不知之。曾莅大邑,治績最著,以此陞拜水原,未滿數月,大得軍民之心。卽今將任,必以得人心如義徵者爲之,令得士心,而自下不敢遽擬矣。上曰,李義徵,予曾一見,而治績最著,能得人心,則將任,固當以得人心爲先,竝擬望,可也。柳命賢曰,義徵非但其才可用,秉心爲國,誠爲可信。大運曰,義徵本是儒生,自上若見之,則言若不出口,身若不勝衣,而精敏解事,盡心爲國,誠無出其右者。小臣此言,豈爲義徵榮耀之地哉?命賢曰,時事危疑,卽今將任,才望之外,必得可信人,方可倚任矣。上曰,然。大運曰,此乃先朝名臣應蓍之子也。應蓍淸儉持身,子孫貧不能保存,今此義徵,亦有乃父之風。上曰,唯。大運曰,又有所達矣。忠淸兵使尹就商,臺啓方以罷職論列,故今春習操,旣始而中止。若待新兵使到任後聚操,則必當三四月之間,農務方殷之日,民弊誠可慮也。公州·洪州·忠州三營春操,似當停止矣。金聲久曰,臣居外方時,有所聞見。自前習操,或値農節,則有停止之時矣。上曰,今番事勢適然,此與無端廢閣有異,三營習操,姑令停止,可也。大運曰,癸酉式年放榜時,吉服·賜花等事,耳目所睹,明白無疑。頃日上敎中,改賀爲慰之語,尤爲明白,而至於率花童動樂遊街,則似爲未安。金聲久曰,自上未去喪之前,新恩放榜,雖以吉服行禮,其間亦當有參酌之事矣。上曰,以改賀爲慰之語觀之,則傳言之說,尤爲分明,而至於花童動樂等事,令該曹分付禁斷,可也。大運曰,凡祭受香,必於日出時,而近來或在午後,甚爲可駭。今日見祭官受香亦甚晩,此必祭官謀避而然,令政院各別申勅,此後如有復踵前習,卽爲入啓,論罪,何如?上曰,受香日晩,甚爲不可,各別嚴勅,此後如有怠慢,別樣論罪,可也。大運曰,臣有所聞,敢此仰達矣。玉山碑文及書篆,自內有私分付事云,國舅碑文,不可如是苟且,分付政院,使之撰進,宜當。上曰,自前碑文有直送別監于本家之事,故如是矣。大臣所達誠然,改分付政院,大提學撰之,戶判書之,篆則以李□善書之,故使之書入矣。卽今朝臣,誰其善篆耶?吳始復曰,李瑞雨·權珪皆善篆。上曰,篆則使權珪書之,可也。吳始復曰,本曹正郞洪慶先以兼春秋,入直多日,本曹多事之中,洪慶先所掌,尤爲最重,兼春秋減下,使之察任,何如?上曰,依爲之。李鏶曰,訓鍊中軍權儔,新除忠淸兵使,其代,以禁軍別將金夢良差出,禁軍別將,則以他可合人,改差,何如?上曰,依爲之。上曰,李翔徑斃,再齡逃走,朝家之失刑,誠極痛惋。再齡族屬,拿致京獄,別樣嚴究,推問再齡去處,可也。以上竝榻前下敎吳始復曰,崔壽蔓擊錚原情中,援引之人,自刑曹移送禁府,而其曲折,則崔壽蔓之父克泰,曾在庚申,以誣辱故大將柳赫然事,昨年因臺啓定配。今者克泰之子擊錚原情及諸人等緘辭,已經睿覽,不必更爲仰陳,而魚壽一等三人原情公事,雖以面質,啓請蒙允,而對質之際,彼則曰,因汝而得聞此,則曰元無所傳,其說互相推諉,終未覈實,則因一微事,至請刑推,殊甚重難。且克泰所坐,元非死罪,則其子之稱以爲父訟冤,至於擊錚,旣涉猥越,而言語無跡,誠難究覈,閱月滯囚,徒傷事體,金壽一等三人,竝爲放送,言根究覈事,今姑置之,何如?上曰,此人等雖今面質,互相推諉,終難鉤得其實狀,至於刑推,則果涉重難。徐道謙等三人,竝爲放送,可也。出擧行條吳始復又曰,京畿監司放未放狀啓,下本府,其中呂必周·鄭一章等事,雖非本府所知之事,而兩人罪狀,不可徒配而止。當初推覈,傳說狼藉,而今又混入於放秩,甚爲不可,問于入侍大臣,更爲遠配,何如?大運曰,此人等罪狀,有傷風敎,而當初刑曹,照律太輕,京畿監司之置諸放秩,尤極不當。刑曹堂上及京畿監司推考,呂必周·鄭一章遠配,似可矣。上曰,此人等之置諸放秩,予亦以爲未便,遠地定配,刑曹堂上·京畿監司,推考,可也。擧行條件金聲久曰,再齡逃走之後,洪芳送簡現捉,極爲殊常。設使洪芳誘引再齡,使之逃走,旣逃之後,似無送簡之事,今若一向嚴刑,則徑斃可慮矣。大運曰,洪芳與再齡,潛爲相通,情狀可痛,而今若徑斃,則更無日後憑問之地,姑爲停刑,以待再齡就捕,何如?上曰,洪芳情狀,極爲痛惡,今若無端停刑,則有若緩治者然,姑爲仍囚,以爲再齡就捕憑問之地,可也。榻前下敎柳命賢曰,氷庫官員,例於頒氷之節,不爲差祭矣。卽今孝思殿逐日供上,其他進排處甚多,每於差祭時,以假官進排,事涉苟簡,今後則氷庫官員,限頒氷間,勿爲差祭事,分付該曹,何如?上曰,分付該曹,限頒氷間,勿爲差祭,可也。出擧行條執義南垕啓曰,頃日大提學閔黯之誤纂事大文字,初出無情,元非故犯,而陳疏尋單,旣盡引嫌之道,承牌始出,有何縱恣之失乎?事過之後,抉摘追論,臣實未知其穩當,故不爲論列矣。卽者修撰臣李日翼疏中,竝言臺閣不爲請罪之非,臣不勝瞿然之至。言之是非,姑置勿論,旣被詆斥,不可苟冒,請命遞斥臣職。上曰,已悉於其疏之批矣。彼中之抉摘文字,出於意外,而陳疏尋單,已伸廉義。適當客使入京之日,承牌始出,則所謂縱恣之說,誠極不當矣。勿辭。金聲久啓曰,執義南垕,再啓煩瀆,退待物論矣。上曰,知道。大運曰,此非但閔黯之失,大臣及承文提調,皆不察之致,此則臣等之罪也。其時閔黯上疏引入,而適値客使入京,國家多事之日,自備局啓請牌招,始爲承牌出仕,使閔黯冒沒廉隅,亦臣等之罪也。至於玄寢至近之地,放砲之說,甚不近理矣。聞其時,獵卒遇一獐於泰陵火巢外,爲技能所使放砲,聲入陵內,陵官卽報禮曹,故不勝驚駭,其領去將官,決棍汰去,旣已決罪,故不復更煩啓聞,其間曲折,如斯而已。上曰,其間必有曲折,故令該曹問之矣。今聞大臣之言,日翼疏語,爽實明矣。放砲或於火巢則可也,至近之地,放砲之說,此必無之事矣。正言柳挺輝啓曰,臣卽見修撰臣李日翼上疏,則以大提學臣閔黯誤纂事大文字,大加攻斥,而仍及臺閣不爲擧論之失,臣於此,不勝瞿然之至。當初誤纂,元非故犯,實出無情,而陳疏尋單,承牌出仕,則旣盡在我之廉隅,有何冒沒之可論,而儒臣之意,臣實未曉。然旣被詆斥,勢難冒居,請命遞斥臣職。答曰,已諭於憲府之批,勿辭。金聲久啓曰,正言柳挺輝,再啓〈煩〉瀆,退待物論矣。上曰,知道。諸臣遂退出。
上在昌德宮。停常參·經筵。
夜四更,流星出氐星下,入西方天際,狀如拳,尾長三四尺許,色赤。
掌令尹鼎和,持平金一夔啓曰,論人之道,貴在原情,固不當捃摭科律,以乖平恕之義也。頃日主文之臣所撰國書中,一二文字,不過無情之發,而彼中之抉摘操切者,實是意慮之外也。前此奏文之見頉者,至遭嘖言,而亦未聞有論劾之擧,誠以事出匪意,且非一人所可獨當之失也。至於陳章自劾,呈告引入,累承召命,方始强起,而遽當多事之時,不得遂其引咎之志者,亦何至於縱肆無忌之歸乎?昨伏見修撰李日翼疏本,羅列重臣罪狀,而至以臺閣之不卽請罪,謂之循私匿短,恣意侵斥,不遺餘力,此則聖批之洞辨已盡,臺避之開陳無餘,臣等亦何必費辭呶呶,以損事體乎?若其陵內放砲之說,臣等實未之聞,其間委折,旣有所由,則以此爲罪,亦未知其穩當也。然事之是非,姑舍勿論,侵攻之言,出於論思之地,而同僚旣以此引避,臣等亦何敢晏然?請命遞斥臣等之職。答曰,勿辭,退待物論。
持平成瓘啓曰,昨伏見修撰李日翼之疏,臣不勝瞿然之至。大提學臣閔黯之所撰國書,雖致意外之辱,而當初下字,實出無情,承牌始出,亦無所傷,故不爲追論,蓋以此也。至於陵內放砲之說,臣還朝屬耳,全未之聞,今以相臣之箚辭觀之,元非自本營送兵,陵內圍獵震驚之事,則其間曲折,尤無可論之事。然非斥臺閣之言,重發於論思之地,同僚旣以此引避,請命遞斥臣職。答曰,勿辭,退待物論。
平安監司書目,義州呈,以冬至使一行,二月初二日,北京離發,還江之期,在於來月初二日間事,先來出來事。
假注書沈樘在外,代以閔彦良爲假注書。
藥房啓曰,日月流邁,孝思殿節祀奄過,伏想聖孝感時追慕之痛,益復罔極。昨日引接臣僚,酬酢移時,伏未審夜來,聖體調攝,若何?臣等不勝憂慮,敢此問安。答曰,罔極。別無所傷矣。
以呂聖擧爲兼春秋。已上出朝報
政院啓曰,兼春秋戶曹正郞洪慶先,因本曹判書吳始復陳達,今將改付標,而各司兼春秋中,兼無故推移之員,禮曹兼春秋權萬濟,出使未還,今姑減下,其代,令該曹,以在京無故人,口傳差出,使之入直,何如?傳曰,允。
禁衛營啓曰,一番前部左司屬,黃海道五哨軍兵逢點實數六百三十四名,四番別驍衛六十三名,步軍標下一名,已爲整齊矣。來三月初一日,與內外三處入直馬步軍兵,依例替代後,舊軍放送,而在前五哨上番之時,建陽門則以一哨入番,西營·本營,則以一哨分半入番矣。今亦依此擧行之意,敢啓。傳曰,知道。已上出謄錄
上在昌德宮。停常參·經筵。
夜一更,乾方·北方·艮方間,有氣如火光。四更五更,乾方·北方,有氣如火光。
有政。
吏批,參議沈檀進。
以洪受疇爲淮陽府使,朴見善爲銀溪察訪,睦昌明爲同義禁,以李奎章爲禁府都事,以朴徵晩爲靈山縣監,以朴慶後爲兵曹參議,以金龜萬爲參知,以黃徵爲水原府使。
玉堂箚子。大槪,執義南垕,正言柳挺輝,掌令尹鼎和,持平金一夔·成瓘,竝命出仕事。入啓。答曰,依啓。
右議政金德遠箚子。大槪,乞罷臣職,以謝人言,附陳所懷,以備裁察事。入啓。答曰,省箚具悉卿懇。日翼之疏,凌蔑重臣,罔有紀極,而想其一篇主意,專出於敲撼之計,其浮薄喜事之態,誠可惡而亦可駭也,於卿有何難安之嫌乎?李之翼事,今觀卿箚,可見臺論之爽實,而第有旨與敎文,雖曰有異,位正中壼,布告八方,事體至重至大,則循例行關,殊未穩當。不可全無罪罰,參酌罷職放送,卿其須體至意,安心勿辭,速出行公,以副予望。仍傳曰,遣史官傳諭。出朝報
吏批啓曰,判書受由,參判在外未上來,小臣獨政未安,何以爲之?敢稟。傳曰,只出緊任。
吏批啓曰,卽接成均館牒報,則司成李壽徵,身病甚重,不得行公,改差,何如?傳曰,允。
吏批啓曰,京畿暗行御史書啓,啓下本曹,而判書受由在外,不得趁卽回啓之意,敢啓。傳曰,知道。已上出謄錄
上在昌德宮。停常參·經筵。
自辰時至申時,日暈。
大司憲李玄錫啓曰,臣於昨日,伏見大臣箚批,有位正中壼,布告八方,事體至重至大,則循例行關,殊未穩當之敎,臣不勝悚慄。臣之待罪嶺臬也,亦奉坤闈定位備忘,而乃是政院成貼之有旨,臣亦慮事體之重大,廣考本營前例,則曾無以有旨,定送差員之規,故如臣拙劣,不敢猝創無前之事,未免循例行關矣。今承聖敎,同罪之人,旣已罷職,則臣無獨免之理。且臣疏中,略及臺啓支離破碎之意,敢有一向相持,事體如何之語矣,今聞物議,大以爲非,臣之妄率,於是著矣。以此以彼,俱不可仍冒,請命遞斥臣職。答曰,勿辭,退待物論。
掌令尹鼎和啓曰,臣伏見長官之疏,不勝駭然之至。如臣疲劣之姿,忝叨言議之地,旣不能竭誠意,而回天心,又不能整風裁,而振頹波,使異議橫生,此臣之罪也。至於彈劾崖異之人,實出於正國是,而扶公論,則曷嘗有故爲起鬧之意耶?臺閣之中,不無規避之人,廟堂之上,或有寬恕之議,而亦未嘗不以罪不可容貸爲言,則今日執法之論,爲可耶,不可耶?若是而謂之廟議之猶歧,而異見之反多者,不亦異乎?身爲憲長,不思明言正論,以嚴討罪之典,反生避事之計,乃以紛紜爲無足怪,而以臺閣據法之公論,爲支離破碎,有若效尤於覆轍者然,臣未知此何事體,而孰爲苟簡耶?其言之乖謬,臣不欲辨,而旣被譏斥,臣何敢仍冒於臺端乎?請命遞斥臣職。答曰,勿辭,退待物論。
執義南垕,持平金一夔啓曰,閔鼎重之逞憾肆毒,戕害士類,實王法之所不可貸也。合聲按律之請,出於國人共公之論,而中間廟議之從寬,臺論之稍異,亦非以其罪爲可饒,而卽伏見大司憲李玄錫之疏,游辭闔闢,用意譸張,而大旨都在於阻撓大論,一則曰,臺論經年,廟議猶歧,一則曰,無收殺了當之望,有支離破碎之譏。臣等覽之未旣,不勝駭然之至。玄錫之於此論,意苟不合,則直陳其見而引避,豈不平順,而乃先爲自遮之語,以意見差異,彈劾隨至爲非,而大加譏斥,臣竊惜其風之不美也。且其頭辭有曰,朋黨相仇,禍至屠剪,繼之曰,危絃不改,覆轍踵尋,乃至今日,又未遑於大更張,噫,此何言也?誣獄不得不反也,奸賊不得不討也,將心不得不誅也。奉承聖明之旨,少雪神人之憤,而此等討罪之典,亦歸之相仇屠剪,是何是非之倒置也?比者人心陷溺,義理晦塞,不逞之徒,羅立磨牙,而處卿宰之位,首臺省之席者,亦爲此失志者,喜聞之語,顧瞻前後,只爲身圖,寧不寒心哉?臣等俱以無似,忝居言地,日事瀆撓,誠未格天,卒未免支離相持,損傷事體之誚,何敢一刻仍冒?請命遞斥臣職。答曰,勿辭,退待物論。
正言柳挺輝啓曰,臣伏見大司憲李玄錫之疏,其疏言說,不啻縷縷,而要無歸趣,只在於遮護罪人,阻撓大論,臣竊爲玄錫駭然也。噫,今日臺閣之論,初非勇銳峻激之發,而實循公共之議,則不得請不敢止者,亦可見公議之至嚴至重,而玄錫乃以經年支離,大加譏詆,至於討罪之典,不可不嚴,而玄錫,又以朋黨相仇,禍至屠剪爲說,是以王法爲不足行,而公議爲不足伸也。身爲憲長,不爲竭誠殫論,以扶公議,以正王法,而乃反游辭譸張,顯然有瞻前顧後之態,其用意措語之乖謬,不足多辨,而旣被詆斥,勢難仍冒於臺席。請命遞斥臣職。答曰,勿辭,退待物論。
持平成瓘啓曰,臣卽伏見大司憲李玄錫之疏,不勝瞿然之至。合啓之請,旣是重發之論,故臣亦前後隨參矣。今其言乃以支離破碎,一向相持,事體何如等語,譏詆同僚,臣何敢獨爲晏然苟冒乎?請命遞斥臣職。答曰,勿辭,退待物論。
大司諫吳始萬啓曰,竝引嫌而退。同罪一款,姑舍勿論,疏中所陳,語多譸張,凶賊討罪之典,謂之朋黨,屠剪臺閣公共之論,謂之支離苟且,言涉避事,意在顧後,物議之非,烏得免乎?公論方張,橫議遽生,意外詆斥,何足爲嫌?請大司憲李玄錫遞差,掌令尹鼎和,執義南垕,持平金一夔,正言柳挺輝,持平成瓘出仕。答曰,依啓。出朝報
答藥房問安啓辭曰,知道,無事矣。莫重享祀,每令攝行,情甚缺然,卿等勿爲過慮。
答藥房再啓曰,卿等之請至此,抑情勉從焉。出內下記草
禁衛營啓曰,今二月二十八日,本營無軍將官朔試射時,哨官李華徵,未滿四十,依例汰去之意,敢啓。傳曰,知道。
禮曹啓曰,孝陵丁字閣,今將重建。臣柳命賢·臣睦林一,今日會同,依昌陵重建時例,應行事目,別單書入,而臣等與監役官帶率事知工匠,爲先進去奉審之意,敢啓。傳曰,知道。
又啓曰,今此本陵丁字閣重建之役,不容少緩,所入材瓦等物,令戶曹急速措備,以爲及時始役之地,何如?傳曰,允。已上出謄錄
上在昌德宮。停常參·經筵。
自昩爽有霧氣。自辰時至申時,日暈。夜二更,流星出南河星上,入南方天際,狀如拳,尾長二三尺許,色赤。出納日記
吏曹判書柳命天上疏。大槪,臣以前任春曹時事,重彼儒臣之非斥,亟令削臣本兼諸任,勘臣罪名,以謝人言事。入啓。答曰,省疏具悉。浮薄不正之論,未滿一哂,卿其安心勿辭,從速行公。
兩司合啓,碧潼圍籬安置罪人閔鼎重按律處斷。措辭見上答曰,勿煩。
大司諫吳始萬,正言柳挺輝啓曰,臣等伏見前大司憲李玄錫之疏,意見悖謬,言議譸張,回互闔闢,有不可測也。噫,曩者兇黨秉國,欺誣天聰,搆成大獄,戕害善類,瀆亂朝政,終至於誣及聖躬,撼撓國本,爲殿下臣子者,所當憤不顧身,討正其罪之不暇,而玄錫身爲臺長,位在宰列,不思明言正論,以效職責,乃反以聖朝更化之擧,一切諉之於朋黨飜覆,懲惡討罪,以正王法,則謂之相仇屠剪,進善退邪,以明黜陟,則比之敵國勝敗,大憝尙逭刑章,餘罪亦多含容,餘憤未洩,公論猶歉,而玄錫以爲,危絃不改,覆轍踵尋,乃至今日,又未遑於大更張。臣等未知今日朝廷,搆捏成案,慘刻毒殺,如向時之爲者,何人耶?當此危疑之際,則雖大警動大振作,扶公議而肅頹綱,猶懼其不濟。玄錫乃曰,人才鮮少,色目分裂,彼進此退,甲長乙消,時勢旋轉,終無湊泊之期,然則兇徒罪孽,怨國死黨之輩,亦將竝列於朝著,以求其和平調劑耶?其他駭異之言,有不可遍擧,而其造意遣辭,節節詭謬,朝廷擧措,擧以歸之於不韙之地,豈料玄錫,乃爲此言也?至於今日合啓之請,實循共公之議,間有臺閣規避之人,廟堂寬容之論,而亦未嘗以其罪爲可恕,則今此所論,可見輿情經年不止,有何苟簡之理哉?至於彈劾崖異,實出於正國是,而恢公議,亦何嘗有故爲起鬧之意,而至以支離破碎等語,譏斥若是也?玄錫於此論,苟有意見,直陳立異,亦足以自免,何乃用意游辭,阻大論而助異議,若是其肆然也?其避事顧後之習,若不嚴懲,人心陷溺,義理晦塞,益啓不逞之傍伺間隙,而國是將無底定之日矣。請行副護軍李玄錫,削奪官爵,門外黜送。答曰,論人之道,貴在平恕,今玆李玄錫之疏,果不無未稱停之語,而玄錫卽一士類中人,愛惜身名之心,亦皆有之,則原其本情,豈有盡如爾等所論之理乎?予未可曉也。勿煩。已上出朝報
有政。
吏批,以金鳳至爲平壤庶尹,白璇燁爲渭原郡守,吳道弘爲宣川府使,權歆爲戶曹參議,崔好鎭爲朔州府使,孫汝義爲孟山縣監,睦昌明爲刑曹參判,閔宗道爲大司憲,沈季良爲副校理,沈橃爲應敎,吳尙文爲兵曹佐郞。前府使閔鎭周通政,今降通訓,前任茂朱府使時,分養馬瘦瘠一匹。前郡守崔文徵通政,今降通訓,前任草溪郡守時,分養馬病傷一匹。前府使崔先泰通政,今降通訓,前任鐵原府使時,分養馬病傷一匹。已上降資事,司僕寺受敎。已上出吏批政軸
吏批啓曰,判書陳疏,參判在外,小臣獨政未安,何以爲之?敢稟。傳曰,只出緊任。
吏批啓曰,卽接司僕寺牒呈,則春川府使趙亨期,分養馬故失二匹,前昌寧縣監蔡頲,分養馬病傷一匹,竝降資事啓下,而亨期則今方定配,頲則方在削版中,俱無告身,則無可降之資,待其敍用後,依例降資之意,敢啓。傳曰,知道。
吏批啓曰,直接掌苑署移文,則別檢李象賢,身病甚重,不得察任,改差,何如?傳曰,允。
禮曹啓曰,今日生·進放榜白牌頒給之時,進士三等第七人幼學尹天瑞,自言天瑞之瑞字,誤以敍字換書云。取考榜目,則果以敍字誤書。莫重榜目,如是差誤,事涉不察,監試官及四館推考,榜目中尹天敍之敍字,改以瑞字,改付標以入,而白牌亦令吏曹,改書以給,何如?傳曰,允。以上出謄錄日記廳郞廳朴混源書。
上在昌□宮。停常參·經筵。
辰時巳時,日暈。申時,日有重暈,暈內有兩珥。
藥房啓曰,日月易邁,孝思殿朔祭奄過。伏想聖孝感時追慕之慟,益復罔極。伏未審夜來,聖體調攝,若何?臣等不勝憂慮之至,敢來問安。答曰,罔極,別無所傷矣。中宮殿,藥房問安。答曰,罔極。
記事官朴徵晩書啓,臣於前月二十一日,祗奉聖批,有姑爲上來之敎,故臣卽爲回程,而臨發時,入見大司憲臣李玄逸,則以爲,臣敢以私情切迫之故,猥陳微懇於史官書啓之中矣。聖恩如天,曲加體諒,臣祗奉德音,感淚自零,若於乞遞之章,特賜矜從,則其爲感幸,益復難勝。身病家患,當得稍間,則敢不自力登途,以伸趨命之恭云矣,敢啓。傳曰,知道。
忠淸監司書目,亡命罪人崔再齡,淸州牧捕捉事。
大司諫吳始萬,正言柳挺輝啓曰,臣等以行副護軍李玄錫之疏,有所論劾矣。伏承聖批,原其本情,豈有盡如爾等所論?予未可曉爲敎,臣等不勝惶悚之至。臣等竊瞷玄錫疏中,許多辭說,無非譸張回譎,足以啓兇徒之傍伺,阻一國之公議,其爲悖謬,豈特不稱停而止哉?他人而爲此言,猶可駭惋,玄錫以士類中人,而乃爲此意外之言,此諸議之尤增憤激也。觀其疏而究其情,則避事顧後之態,昭不可掩,公論所激,不得不擧劾矣。今承未安之敎,何敢晏然仍冒於臺席乎?請命遞斥臣職。答曰,勿辭,退待物論。以上朝報
上在昌□宮。停常參·經筵。
卯時辰時,日暈。
工曹參判柳命賢,禮曹參議睦林一,繕工假監役李耉徵,孝陵奉審事,出去。
謝恩,宣川府使李夔,朔州府使崔好鎭。
府啓,竝引嫌而退。據事論劾,正得臺體,意外聖敎,何必爲嫌?請大司諫姜鋧,正言柳挺輝,竝命出仕。答曰,依啓。
大司諫吳始萬,正言柳挺輝,就職。以上朝報
上在昌□宮。停常參·經筵。
謝恩,大司憲閔宗道,工曹佐郞權斗憲,平壤庶尹金鳳至,淮陽府使洪受疇,孟山縣監金世重。
都承旨申厚載,初度呈辭。入啓。傳曰,還出給。
右議政金德遠箚子。大槪,賤疾一向沈淹,前後賓廳之坐,終未進參,罪積癏曠,惶悶罔措,懇乞遞免,俾得專意調治事。入啓。答曰,省箚具悉卿懇。卿之所患,浹旬彌留,予甚慮悶,未得進參,有何所傷?卿其安心勿辭,益加善攝。仍傳曰,遣史官傳諭,遣御醫看病。
京畿監司書目,廣州呈,以同副承旨金邦杰辭職上疏上送事。入啓。遞差。
忠淸監司書目,公州牧使金正夏,不待決訟,徑先入葬,嚴旨之下,勢難晏然,爲先罷黜。臣亦不能據法禁斷,惶恐待罪事。啓勿待罪事,回諭。
同知朴泰尙辭職上疏。入啓。
兵曹判書閔黯上疏。入啓。答曰,省疏具悉卿懇。末路人心,日益渝薄,一聞傳說,如得奇貨,敷衍增益,搆捏乃已,其習誠可惡,而亦可駭也。卿之被誣之狀,平日體國之心,予所詳知。今因年少輩乖激之論,至有一毫疑阻之心,則是豈推赤心,置人腹之意乎?卿其宜體此意,安心勿待罪,從速行公,毋曠職務。
吏曹啓曰,承旨有闕,政事,取稟。傳曰,當日爲之。
傳曰,大臣·備局堂上引見。引見入侍時,吏·兵判竝牌招察任事下敎,進賀兼謝恩陳奏使拜表吉日,四月內差退事。榻前定奪
大司憲閔宗道啓曰,臣兄安道,除拜掌憲,有馹召之命,如臣無似,又添憲長,同時弟兄,竝列烏臺,恩榮雖感,在法當避。且臣於頃日,未參備局之坐,責以自便,聖敎極嚴,特命勘推。以此以彼,不可仍冒,請命遞斥臣職。答曰,勿辭。退待物論。
答同知朴泰尙疏曰,省疏具悉。卿其勿辭察職。
全羅道暗行御史沈季良,入來。
慶尙監司書目,尙州牧使柳以升病重,罷黜事。
兵曹判書閔黯,牌不進。傳曰,更爲牌招。
府啓,引嫌而退。相避之法,在下當遞,帶推行公,已無近例,請行大司憲閔宗道出牌。答曰,依啓。
忠淸道暗行御史沈橃,入來。
謝恩,應敎沈橃,校理沈季良。
工曹參判柳命賢,禮曹參議睦林一,繕工假監役李耉徵,孝陵丁字閣重建處,奉審後,入來。
今日大臣·備局堂上引見時,合啓,請圍離安置罪人閔鼎重按律處斷事。上曰,勿煩。大司諫吳始萬所啓,臣伏見副護軍李玄錫之疏,意見悖謬,言語譸張,回互闔闢,有不可測也。噫,向者兇逆秉國,欺誣天聽,搆成大獄,戕害善類,黷亂朝政,終至於誣及聖躬,撼撓國本,爲殿下臣子者,所當憤不顧身,討正其罪之不暇,而玄錫身爲臺長,位在宰列,不思明言正論,以效職責,乃反以聖朝更化之擧,一切諉之於朋黨飜覆,懲惡討罪,以正王法,則謂之相仇屠翦,進善退邪,以明黜陟,則比之敵國勝敗,大憝尙逭刑章,餘罪亦多含宥,輿情未洩,公論猶歉,而玄錫以爲,危絃覆轍,至今事,又未遑於更張,臣未知今日朝廷,搆捏成案,慘刻毒殺,如向時之爲者,何人也?當此危疑之際,雖大警動大震作,扶公議而肅頹綱,猶懼其不濟,玄錫乃以人才鮮少,色目分裂等語,益啓不逞之傍伺,果如玄錫之言,則兇徒罪孽,怨國死黨之輩,亦將竝列於朝著,以求其和平調劑耶?其他駭異之言,有不可遍擧,而其造意遣辭,節節詭謬,朝廷擧措,擧而歸之於不韙之地,豈料玄錫乃爲此言也?至於今日合啓之請,實循公共之議,間有臺閣規避之人,廟堂寬宥之論,亦未嘗以其罪爲可恕,則今此所論,可見輿情不止,經年不止,有何苟簡之理哉?至於彈劾擧異,實出於正國是而恢公議,亦何嘗有故爲起鬧之意,而至以支離破碎等語,譏斥若是也?玄錫於此論,苟有意見,直陳立異,亦足以自免,何乃用意游辭,阻大論而助異議,若是其肆然也?聖批,以論人之道,貴在平恕,爲敎。觀其疏而究其情,則避事顧後之迹,昭不可掩,則削黜之罰,亦出於平恕也,而置之不加嚴懲,則人心陷溺,義理晦塞,朝廷不尊,邪說益肆,其流之害,有不可勝言。請行副護軍李玄錫,削奪官爵,門外黜送。上曰,依啓。領議政權大運曰,頃因湖南儒生李斗光疏,孝宗朝以後,大王大妃行狀·誌文,詳細詳考,可改者改撰事,前日入侍時稟定矣。退而相考,則孝宗行狀,則故相臣李景奭撰進,小無未盡之事,顯宗行狀,則故贊成尹鑴撰進,而誤禮釐正一款,明白詳悉之故,庚申以後,時烈輩惡其害己,而令南九萬改撰,祛其誤禮釐正一款,而亦無大段謬戾之處,惟在自上裁擇,而存其一也。明聖王后行狀,金錫胄撰進,誌文則宋時烈撰進,仁敬王后行狀,則廣考而無見出處,而誌文則宋時烈撰進,而欲實其搆誣陷人之獄,語意陰凶,決非幽宮記實之文,不可傳示於後世。明聖王后行狀·誌文及仁敬王后誌文,不可不改撰矣。左議政詳考後有抄記,當爲進達矣。左議政睦來善曰,幽宮之誌,臣子所當敬愼后妃之德,贊述自有其道,而取考時烈所撰,明聖王后誌文,則其意全欲實搆誣人之說,至若故相臣許穆,故參贊尹鑴,故判書洪宇遠及他一時諸臣,頗嘗論斥其罪者,則一皆指以爲逆黨,恐一人之或漏於論撰中,此豈后妃記德之狀,而其陰凶之計,旣有所出,故不復有所顧焉。且考時烈所撰仁敬王后誌文,則其意亦如之,而羅列諸臣,誣立其罪,尤有甚焉。至曰,自甲寅後,賊臣謀所以動撓,始勸以親耕,繼以親蠶,備嬪御謀進妖艶,以爲離間計,此則以據禮親耕,搆謂之廢妃之本也。又曰,奸謀中阻,又托禮論,將屠戮一二臣,以逮光城,然後因以上及焉,此則以釐正誤禮,謂之謀逆之事也。以此極意做出,陰凶之說不一。又考錫胄所撰明聖王后行狀,則羅列諸臣,欲合誣獄,與時烈同意,而又付故相臣吳始壽之獄事,幻弄辭說,無所不至,蓋二兇,豈不知后妃記德之文,不宜若是哉?其心以爲,列錄此等說於至嚴之地,重大文字,則可以欺天聰,可以惑後世云,而不自覺其肝肺畢露手目其嚴,而日月之明,終不可欺也。斗光所謂使萬世不朽之文,爲渠輩修怨之資,此豈可傳之來後,示諸四方云者,誠是矣。上曰,明聖王后誌文·仁敬王后誌文,決不可因存,宜速改撰,而國朝舊例,大王則有行狀,王后則但有誌文,本無行狀,而明聖王后國恤時,錫胄欲載庚申誣獄之事,倩撰行狀,創新規而製進矣。大運曰,列聖王后,皆無行狀,則明聖王后,宜無行狀,今不必改撰矣。上曰,然矣。禮曹參判權愈曰,王后行狀,舊例所無,則誠不宜更撰,而錫胄所製行狀,想必載於祕史中,今若無他刊正之擧,又無改撰之狀,則恐亂後世視聽,必以行狀中措語凶悖,當卽改撰,而爲存舊例,不復撰出之意,明日表出,然後可使後世,曉然知之矣。上曰,令史官詳記其不爲改撰之由,似可矣。來善曰,臣意則詳錄此事,詳出擧條,傳示中外,仍令載錄於政院日記中,則似當矣。上曰,左相之言,是矣。依此詳錄,出擧行條,仍載政院日記,可也。以上朝報
大臣·備局堂上引見入侍時,行禮曹判書李觀徵所啓,長興出身李仁龜等,呈狀備局曰,妖僧呂還同生金時同,胎生於楊州牧長興面,而其時禁府,誤以本邑爲時同胎生地,至於降號,有所稱冤矣。左議政睦來善曰,長興出身等呈狀如此,故使京畿監司査覈矣。見其査報則以爲,楊州果有長興面,實爲時同胎生之地,而當初時同結案之時,泛以長興納供,故禁府錯認全羅道之長興,仍爲降號,則仁龜等之稱冤,固矣。上曰,當初錯認,不甚爲怪,長興府則還爲陞號,可也。領議政權大運曰,楊州則乃是陵寢所在之邑,自前例不得降號,而其時守令,則似當依法罷職矣。上曰,其時牧使,罷職,可也。戶曹判書吳始復所啓,臣得接黃州判官所報,則本邑會付各穀,匱乏已久,兵使所屬及其他一年應下之數,多至八百石,請得附近邑還穀,而自年前,逐年移給隣邑,所儲亦難支當,前頭事勢,殊甚可慮。至於平安道,則雖小邑,所儲頗優,沿海四五邑田米合六千石,移給本州,太則以安岳·鳳山所儲,劃給二千石,通計爲八千石,其一年之耗,當爲八百石,以其全耗,取用於各項上下,本色則以爲糶糴之地,似涉便當,故敢達。上曰,戶判之言,極爲順便,依爲之。領議政權大運曰,戶判所達之言,果爲便好,而一年應下之數,旣是八百石,而只給八千石,用其耗穀,則又無餘剩。戶判雖以多數請移爲難,有此八千石移送之請,而平安道則各邑糴穀旣多,分給之際,反爲弊端,若移送他邑,則亦可以少除民弊,充其一萬石之數,劃給黃州,似好矣。上曰,米·太合一萬石,移給,可也。以上備局謄錄
有政。
吏曹啓曰,鍾城府使李壽曼身死之代,今當差出,而堂上中,可擬之人乏少,堂下外任,曾經侍從之人,竝擬,何如?傳曰,允。又啓曰,公州·尙州兩邑,物衆地大,素稱難治,不可不擇差,而可擬之人乏少,守令有聲績人,竝擬,何如?傳曰,允。又啓曰,四館積滯,依例春別遷,何如?傳曰,允。以申㶅爲鍾城府使,安弼星爲公州牧使,沈相爲尙州牧使。
吏批啓曰,司宰監僉正申命羲,身病甚重,不得行公,改差,何如?傳曰,允。
政院啓曰,史局重地,連以兼春秋入直,事甚苟簡。全羅道御史沈季良,旣已入來,所當卽時別兼春秋,使之趁速議薦,而吏曹佐郞李玄祚,與副提學李聃命,有同生妹夫應避之嫌,不得循例啓下,何以爲之?敢稟。傳曰,令該曹考例稟處。
吏批啓曰,政院啓曰,稟處事,命下矣。副提學李聃命與李玄祚,有相避之嫌,副提學例兼春秋之遞減,考諸前例,別無可據。但別兼春秋李玄祚之外,他無推移之員,誠爲難處,而若史局完薦間,副提學兼春秋,姑爲減下,似當無妨,而事係變通,臣曹不敢擅便,上裁,何如?啓依爲之。以上吏曹謄錄
義禁府啓曰,以黃海監司狀啓,刑曹粘目,前平山府使崔克泰,移本府處置事,允下矣。崔克泰前以他罪,平安道中和府定配,依例發遣府書吏,拿來,何如?傳曰,允。以上禁府謄錄
備邊司啓曰,御營大將無例兼本司堂上之規,故待其入來,欲爲啓請差下矣。李義徵旣已肅謝,本司堂上啓下,使之察任,何如?傳曰,允。以上御營廳謄錄
孝陵丁字閣重建廳啓曰,臣柳命賢,臣睦林一進詣本陵,丁字閣奉審,則正殿三間,拜位廳二間半,乃是舊制。今此重建,當依前制度,而但三間,皆是扇椽,風雨所傷,易致朽破。近年各陵重建及新陵丁字閣,俱不用扇椽,改爲風遮似當,依此爲之。四面陛石,多有傷破處,勢將擇其中,稍完者改鍊而用之,尤甚破壞者,不可不改備,而遠處浮石,役甚浩大,姑以齋室近處散置之石,收合計量,以觀其容入之數,而材瓦·方甎·礡石等物,及時輸送之擧,亦令該廳擧行。至於水刺間,守僕房,亦皆傾圮,勢當一時修改,而舊制各三間,異於他陵,今則各二間,改造,何如?傳曰,允。以上禮曹謄錄
上在昌□宮。停常參·經筵。
夜一更,白雲一道如氣,起自艮方,直指天中,長十餘丈,廣尺許。五更,東方有氣如火光。
昨日引見時,左議政睦來善所啓,國家明罰飭勵之道,必審其事理,察其情僞,然後可以無欠矣。前平安監司李之翼,以敎文誤爲奉行事,因臺啓,拿推行査矣。及見本道査啓,則元非敎文,乃是有旨云。蓋有旨則非但平安道爲然,諸道亦無定差員頒布之規,平安·黃海道,則敎文頒布之時,例以出官給馬傳送,而若或客使在境之時,則各驛夫馬多事,故使校生次次傳送者,亦是前例,而臺臣誤知其事,至以慢君命輕朝廷爲罪,今此査啓如此,臺啓大段失實矣。領議政權大運曰,定妃時元無敎文,而臺諫以削勳敎文,錯認爲定妃敎文,臺閣之爽實,甚矣。且本道前例,雖敎文,勅使在境之時,則亦有次次傳送之規。以此言之,則李之翼似無其罪矣。來善曰,李玄錫則爲慶尙監司時,亦如此云,而至於引避,朴泰尙則咸鏡監司時,亦如此而陳疏下該曹矣。今此李之翼罷職,雖曰薄罰,旣非其罪,則輕重間,似爲冤枉矣,上曰,與常時有旨有異,故使之罷職矣。旣非其創出之事,而大臣所達之言如此,李之翼罷職傳旨爻周,朴泰尙上疏,亦勿下該曹,以省疏具悉,卿其勿辭察職,批答,可也。
吏曹口傳政事,別兼春秋二,李玄祚·沈季良。
謝恩,別兼春秋李玄祚·沈季良。
傳曰,兵判再疏,旣已批下,本兵重地,不容暫曠,更爲牌招察任。以上朝報
司僕寺官員,以提調意啓曰,近來本寺蕩敗無形,郞僚必須得人,然後可以收拾。且各所掌官員中,判官爲任最重,不可頻數遞易,付之生手,而判官李周徵,頗能擧職,方欲久任,以責其效矣,昨日政,移拜戶曹正郞,本寺之事,甚不齊。李周徵仍任本寺判官,姑勿遷動,何如?傳曰,允。
政院啓曰,以史局事,該曹旣已稟處,別兼春秋李玄祚·沈季良,令該曹今日內口傳啓下,卽爲牌招,使之議薦,何如?傳曰,允。以上吏曹謄錄
上在昌□宮。停常參·經筵。
酉時,白雲一道,起自西方,直指東方,良久乃滅。夜一更,月犯五車東南星。
刑曹啓目,崔再齡等刑推公事判付內,依允。崔再齡段,雖有些少未歸一之端,而前後奸狀,則幾盡吐實是旀,洪芳段,累通書札,勸逃再齡,贈賂夢先等節次,敗露無餘是旀,夢先次乭屎段,多受賂物,表裡相應,圖出長房,故縱逃逸之迹,亦已彰著是在如中,如此罔畏國法,窮兇極惡之輩,若不嚴加究覈,梟示大道之中,則日後王府典獄,便作奸細通賂之地,而大憝重辟,終無正法之日是置。竝只勿拘日次,各別嚴刑,斯速輸情,依律處斷爲乎矣。李晩顯段,當初贈物,則例令諉之於爲父之至情,而及其兇翔物故之後,與洪芳再三通書,勸再齡逃亡者,亦出於爲父之意乎?況其書札中,時事翻覆,有不可知,今雖爲已死之罪人,翻局之後,則汝當爲潔善正直之人等語,尤極萬萬痛惋是去乙,洪芳則以此罪受刑,晩顯則稱以指敎越獄,不爲明白,獨請仍囚,其在獄體,寧有是理?本曹所爲,殊甚未安是置。晩顯乙良置,一體嚴刑,反復鉤問。
假注書朴涏病,代洪重鉉。
平安監司義州府尹書目,冬至使一行,今月初一日,無事還渡江事。
答副校理沈季良疏曰,省疏具悉。爾勿過辭,斯速議薦。
正言李萬齡上疏。大槪,伏承召旨,來伏私次,而第臣在郡時,有不能擧職之罪,決難晏然於職次,卽當詣臺自列,而中路得病,方在叫苦之中,不得自力,玆敢仰籲。伏乞亟遞臣職,仍治臣罪,兼附區區所懷,以備裁察事。入啓。答曰,省疏具悉。前冬備忘辭意,極其嚴截,則爲臣子者,何敢有所提及乎?良可駭然也,勿辭察職。
合啓,請圍籬安置罪人閔鼎重按律處斷事。入啓。答曰,勿煩。以上朝報
上在昌□宮。停常參·經筵。
巳時午時,日暈。流星出氐星下,入西方天際,狀如拳,尾長三四尺,色赤,有霧氣。
謝恩,正言李萬齡。
有政。承旨權愈·金龜萬,內資奉事金鏜,江華留守申厚載。
傳曰,李義徵戶曹參判除授,宋光璧獻納除授。
正言李萬齡啓曰,云云辭疏,兼附所懷,冀蒙察納,聖批至以爲,臣子何敢提起?良可駭然等語爲敎。分義所在,一向退伏,亦有所不敢,而不得不舁疾出肅。第批旨極其嚴峻,有非臣子所敢聞者云云。答曰,勿辭退待。
刑曹書目,崔再齡當初受李翔敎謀,書斗任所志之狀,果爲洪芳所指敎,越獄逃躱情節,竝爲承服,而遍考律文,則無與再齡罪狀相合者,而今此越獄,不可以反獄論斷,而竊念再齡不爲不足,膠守常律,則罪不至死。如再齡而拘於律文,不以死斷,宜無是理,似當律文之外,別爲處斷,以正王法,以警八方,而此則自下不敢直擅,上裁,何如?啓。傳曰,如此罪惡彰著之人,拘於律文,得以免罪,則將何以嚴國法警後人乎?決案取招,不待罪處斬,洪芳等更加嚴刑得情。
崔再齡,當日堂古介行刑。啓。
合啓,閔鼎重通天之罪,貫盈之惡,臺臣之臚列已盡,聖明之洞燭無餘,而經年閱月,尙使公議未伸,王法不擧,豈殿下以鼎重之罪,爲有可恕,而臣等之論,爲過於激耶?夫廟堂之議,自與臺閣之論,緩緊有間,而至其罪狀,鼎重則未嘗以臺啓爲過激,其罪爲可恕,則可見輿情之所在。噫,鼎重之潛移主威,濁亂朝廷,崇長邪禮,貶奪宗統,只此數事,宜加王討。逮夫賊胄誣起大獄,目之以逆,鼎重·壽恒從而媒孽,一時朝紳,鉤以逆黨。向之左袒禮論,扶植公議者,構捏益甚,倂置極刑,誅殛連於市社,竄逐遍於邊裔,以肆其修郄逞憾之計,而禍心未已,奸謀益毒,乃於益勳兒房密啓之後,榻前奏達,極其陰慘,具載日記。與胄·恒等,協謀同臆,主張機察,指揮搆誣之形,昭不可掩。益勳之招,一二大臣與知云者,其一卽鼎重也。夫以凶烈之血黨,賊益勳之謀主,罪惡昭著,神人齊憤,而尙逭三尺之法,偃息覆載之間,寧有是理哉?公議不可拂,王法終不可屈,請閔鼎重按律處斷。答曰,勿煩。
院啓,引嫌而退。有懷陳疏,正得臺體,意外嚴旨,何必爲嫌?請正言李萬齡出仕。答曰,依啓。
京畿監司書目,陽城呈,以李麟徵辭職上疏。答曰,所陳之事,當令廟堂稟處,爾其勿辭,上來察職。以上朝報
吏曹啓曰,江華留守有闕,依近例,令備邊司議薦,何如?傳曰,允。以上吏曹謄錄
上在昌□宮。停常參,只晝講。
辰時至午時,日暈。
謝恩,工曹參議權珪,尙州牧使沈相。
禮曹啓目,今因四學儒生權孚等,請故相臣許穆建祠贈諡之疏,依疏辭施行事,命下矣。許穆之道學文章,固爲一世之宗師,而其抑邪議正邦禮,扶植彝倫,砥柱頹波,實爲百代之功,則建祠節惠之典,尙今闕焉,豈非士林之嗟惜,聖世之欠事乎?多士之齊聲呼籲,實出於尊師慕賢之誠,建祠贈諡等事,依傳敎,斯速擧行,何如?啓依允。
傳曰,明日晝講爲之。
晝講入侍,知事柳命天,特進官權貺,承旨金,玉堂李允修·閔有道,假注書金壽聃,別兼春秋沈季良·李玄祚,武臣李道源。
禮曹,進賀兼謝恩陳奏使拜表吉日,來四月二十五日辰時,方物封裹,同月二十二日,改推擇。啓。
合啓,請圍籬安置罪人閔鼎重按律處斷事。入啓。答曰,勿煩。
今日晝講時,司諫李麟徵,掌令閔安道,今姑改差。榻前下敎
謝恩,左副承旨金聲久,右副承旨朴慶後,同副承旨金龜萬,兼東學敎授沈季良,兵曹參議李瑞雨。
吏曹啓目,粘連,觀此京畿暗行御史李允修書啓,則砥平縣監李殷相,凡干施措,大欠廉簡,其所不法,多有現露云云。抱川縣監南正重,質本鈍滯,吏緣爲奸,凡干施措,多有不法云云。爲先罷黜,其罪令攸司稟處。忠淸暗行御史沈橃書啓,則沃川郡守金重器段,到任以後,無一善狀,惟事虐民肥己云云。泰安郡守李台重段,僅僅爲治,全無實效云云。爲先罷黜,其罪令攸司稟處。觀此全羅道暗行御史沈季良書啓,則沃溝縣監李克亨段,政委下吏,怠棄職事云云。爲先罷黜,其罪令攸司稟處,何如?啓依允。
吏曹啓曰,臺諫有闕,政事,取稟。傳曰,明日爲之。以上朝報
有政。
吏曹回啓,參禮察訪韓㙉,考例稟處事,命下矣。取考前例,則丁卯年,因江原道暗行御史書啓,保安察訪宋廷奎,別備年穀,分賑驛卒,修擧馬政,比他驛最優,有守令除授之命。今此韓㙉,似當依宋廷奎例論賞,而事係恩典,上裁,何如?傳曰,守令除授。以上禮曹謄錄
以李允文爲富平府使,李璾爲泰川郡守,鄭履祥爲沃川郡守,吳伯周爲价川郡守,李信傳爲延曙察訪,金益九爲抱川縣監,宋遇龍爲獒樹察訪,安健之爲殷栗縣令。
晝講入侍時,侍講官李允修所啓,頃年廉問之命,遍行列邑,得聞治績之顯著,而非抽栍邑,故不敢混入於書啓中,今適入侍,故敢達矣。通津縣監申瓁,盡心官事,百務修擧,束吏嚴愛民切,而凡干徭役,多數蠲減,別備軍器,其數亦多。故臣於別單中,旣已備陳,而至於客舍·衙舍·學校·站舍,無不修補鮮明,而不費民力,竝能完葺。不但境內之人,莫不稱頌,隣邑之民,亦願爲氓,其治績之表著可嘉矣。上曰,似當有褒賞之道,令該曹考例稟處可也事,命下矣。通津縣監申瓁治績之表著,誠爲可尙。頃年因黃海道御史李玄紀別單書啓,殷栗縣監朴重圭蠲役恤民,治績表著,有超授四品之命,今此申瓁,依朴重圭例,施賞似當,而事係恩典,上裁,何如?傳曰,依爲之。以上吏曹謄錄
禮曹啓曰,今三月初三日,大臣·備局堂上引見入侍時,明聖王后誌文及仁敬王后誌文改撰事,旣已定奪矣。誌文撰述官,令吏曹趁速差出,何如?傳曰,允。以上禮曹謄錄
晝講入侍時,侍講官李允修所啓,臣頃日暗行別單書啓中,略陳弊瘼,而此外,又有大段弊瘼,故敢達矣。當初大同設立,本爲便民,而京畿則與湖西·湖南有異,官需甚略,而官無支撑之道,民役甚重,而民多呼冤之弊,不但有大同之名,而無大同之實。凡干民役名目多般,而大同事目,只以營門行關,謄置各邑,追後行關,亦或有更張之事,故諸邑守令,奉行之際,易致混淆,不無貽害民間之事。今若修正大同事目,依兩湖例刊布,似好矣。上曰,當初必有頒布之擧,而歲月侵久,以致如此,大同事目,更爲申飭,可也。以上宣惠廳謄錄
上在昌□宮。停常參,只晝講。
卯時,日有右珥。巳時午時,日暈。
下直,宣川府使趙相周。
謝恩,刑曹參判睦昌明,司僕判官李周徵。
戶曹參判李義徵上疏。大槪,新授元戎之任,萬無承當之望,特除地部之命,又出夢寐之外,驚惶罔措,無地自容,來伏城外,敢陳瀝血之懇。伏乞本兼兩任,亟命還收,以重名器,以安微分事。入啓。
明日式年文科會試,一所試官三,沈梓·李宇鼎·柳命賢·朴泰尙·朴鎭圭·李瑞雨,參試官四,金元燮·李文興·成任·沈枋·李東根·柳㘽·尹悠期·李琩,二所試官三,鄭維岳·吳始復·朴相馨·權說·權珪·權持,參試官四,鄭來祥·金鼎台·成儁·李渙·李宇晉·趙泰采·李禎·呂聖擧,武科會試一所試官三,柳命賢·金夢良·姜萬碩,參試官三,沈枋·宋揆·柳沺,二所試官三,朴相馨·吳道弘·李相勛,參試官三,成任·張萬里·辛致寬。
政府翰牀取才,李允明,綱目粗。
答戶曹參判李義徵疏曰,省疏具悉。此時將任,捨卿其誰?予志先定,廟議僉同,卿其安意勿辭,從速察職。傳曰,御營大將,疏批已下,卽爲牌招,傳授密符。
合啓,請圍籬安置罪人閔鼎重按律處斷事。入啓。答曰,勿煩。
傳曰,晝講爲之。
今日晝講入侍,知事李觀徵,特進官柳命賢,參贊官金龜萬,玉堂李允修·閔有道,假注書鄭海尙,別兼春秋沈季良·李玄祚,武臣金夢良。
謝恩,校理李東標·李義徵。
傳曰,奉敎蔡成胤·閔震炯,前待敎朴涏,前檢閱沈仲良等,竝敍用。
政院啓曰,右承旨金海一,同姓四寸兄幼學命一,身死,服制已行四日,出仕,何如?啓。傳曰,允。
謝恩,獻納宋光璧,掌令李禎。
政院啓曰,來十一日,輪對,取稟。傳曰,爲之。
謝恩,司諫金元燮,右參贊李宇鼎。
正言李萬齡,監試官,牌不進,依承傳罷職。
傳曰,政官牌招,正言李萬齡罷職之代,卽爲差出,牌招察任。
試官鄭維岳·吳始復·權說·朴泰尙,牌不進。
謝恩,護軍鄭來祥,兼春秋韓後望,檢閱李允明。
政院啓曰,今日試官擬望中,牌不進之員甚多。至於文二所試官,從二品以上四員內,三員不進,合有變通之道,何以爲之?敢稟。傳曰,更爲牌招。
又啓曰,試官改擬以入事,命下矣。禮曹堂上,卽爲牌招,改擬以入,何如?傳曰,允。文一所試官三,閔黯·沈檀·睦林一,參試官四,李文興·李東根·洪塾·李琩,二所試官三,沈梓·朴相馨·權說,參試官四,鄭來祥·金鼎台·張遇一。監試官文一所,司諫金元燮,執義南垕,二所,正言尹悠期,持平金一夔,武一所,掌令李禎,獻納宋光璧,二所,正言柳□□,持平成瓘。以上朝報
晝講入侍時,上曰,頃見湖南暗行御史沈季良,湖西暗行御史沈橃等書啓,湖南山郡,米價旣賤,木花絶貴,民間形勢,今以大同作木爲悶,到處呼訴,情理切迫云。旣聞民間之疾苦,不可不別樣賑恤,三南山郡大同米,每結二斗式減捧,以示朝家恤民之意,其代木一千三十同三十二疋,則依特進官柳命賢所達,令廟堂料理拮据,移給于宣惠廳事,分付,可也。以上備局謄錄
吏批啓曰,判書,翰牀取才進參,參判在外,小臣獨政未安,何以爲之?敢稟。傳曰,只出緊任。
有政。以張瑱爲永川郡守,崔錫恒爲陽川縣監。以上吏曹謄錄
兵曹啓曰,今庚午式年武科覆試,試官磨鍊,則文武二品以上無故之員乏少,依近例各二員擬望以入之意,敢啓。傳曰,知道。以上兵曹謄錄
義禁府啓曰,以李珍元情公事,與夢先·昌烈等,一處面質後,稟處事,判下矣。昌烈則卽爲拿囚,夢先,方囚典獄署,亦爲移囚之意,敢啓。傳曰,知道。以上禁府謄錄
政院啓辭,試官望改擬以入事,命下矣。禮曹堂上,卽爲牌招,改擬以入,何如?傳曰,允。
備忘記,今此式年文武科覆試試官磨鍊之時,實病及犯染之人,一竝擬入,致有臨時顚倒之擧,難免不察之失,當該堂上,推考。以上禮曹謄錄
上在昌德宮。停常參,只晝講。
下直,全義縣監金壧,海南縣監李萱,大興郡守南重維。
司僕主夫成大經,牧場看檢事,江華等地出去。
謝恩,都承旨權愈,抱川縣監金益九,价川郡守吳伯周,刑曹正郞沈良弼,戶曹正郞許堣,沃川郡守鄭履祥,泰安郡守李瑞,司贍主夫李善淵。
傳曰,下直守令,留待引見。
京畿監司書目,陽川縣監金載文,病重,罷黜事。
禁府都事李廷泰,前忠淸兵使尹就商拿來。
禁府,尹就商拿囚。啓。
傳曰,明日晝講爲之。
今日晝講入侍時,同知事柳命天,特進官睦昌明,參贊官金海一,玉堂沈撥·李東標,假注書鄭海尙,史官李允明,兼春秋韓後望,武臣李世選。
禮曹佐郞柳萬濟,贈領議政李元禎致祭,及鄭逑等處賜額後,入來。以上朝報
傳曰,今日試官望單子,紙品不好,落點之際,墨華易漬,今後凡落點單子紙品,雖不極擇,而以精砧者書入之意,申飭事,分付。以上備局謄錄
上在昌德宮。停常參,只晝講。
下直,南陽府使李宜昌。
謝恩,殷栗縣監安健之,濬源殿參奉李後泌。
傳曰,明日晝講爲之。
江華留守申厚載上疏。入啓。答曰,省疏具悉。卿其勿辭,從速察職。
明日輪對官落點,尙衣直長洪灝,司僕判官李國徵,繕工副正沈橒,假監役睦天獜,典獄參奉韓九搏,養賢直長安俊儒。
金龜萬啓曰,大司憲閔宗道,鍼灸受由,執義南垕,文一所試官進,掌令尹鼎和,受由在外,掌令李禎,武一所試官進,持平成瓘,武二所試官進,金一夔,文二所試官進,今日以監察茶時之意,敢啓。傳曰,知道。
傳于金龜萬曰,鳥銃三發六中人閑良張夢完,直赴殿試。
今日晝講入侍,知事李觀徵,特進官李宇鼎,參贊官金龜萬,玉堂李東標·沈橃,假注書鄭海尙,史官李允明,兼春秋韓後望,武臣韓根。以上朝報
晝講入侍時,特進官李宇鼎所啓,臣於前冬關西往來時,問行車便否於各站守令,則皆以爲,自行車之後,出站各邑民人等,無雇馬載運之弊,此則似爲便好,而第其中終始難行之弊有三,最難者,車材已盡,實無繼用之路,而且所伐運致之際,其弊不些。其次,自中和至義州,不以牛駕車,皆以馬代駕,一番往返,殆無全馬,則一路馬匹之病棄,亦不可不慮。其次,大小嶺峙踰越之際,則必須人力推車,故調發民丁,預候於嶺底,而卜物之來到日時,未的其遲速,裹糧留待,動費累日,直路之民,亦多怨苦,莫如速罷行車之爲愈云。令道臣更問其便否,以爲從長變通之地,何如?上曰,行車蓋爲便民,而其弊如此,則令道臣更問,而啓達稟處,可也。又所啓,平安都事,例兼管餉從事官,故自前有軍官若干名,而使喚·吹赤·驍衛等,自監營定送矣。近年以來,都事軍官之數,至於六百名之多,而皆給保人一名,合而計之,則乃一千二百名也。軍官則除番,皆捧一匹木,所捧之數,乃至十二同,而稱以丘價,一月例用二十五匹,定爲恒式。又稱春秋衣資,任意取用,以其一年用餘之木,移送贍學廳,以爲補用之地,而保人六百名處,則收捧柴穀草,積峙江邊,終無去處。都事本無柴穀應用之處,而如是收捧,實爲不當。其他使令·吹赤之屬,任意充定,其數甚多云,事之無據,莫此爲甚矣。蓋自前平壤,有養蒙齋,招集道內有才者,或勸其製述,或使之明經,以爲培養之地矣。頃年,又設贍學廳,而不能無弊,此乃新創,非舊例也。令道臣審其便宜,以爲變通之地,而都事所捧木同及柴穀草,一倂革罷,軍官則定其額數,無使過濫,吹赤·驍衛等,則令監營依前定給,何如?上曰,都事之軍官六百名云者,事甚無據,問于本道監司,凡干弊端,啓聞變通,可也。以上備局謄錄
上在昌德宮。停常參,只晝講。
夜二更,月入太微西垣內。
傳曰,明日晝講爲之。
金聲久啓曰,行大司憲閔宗道,鍼灸受由,執義南垕,文一所試官進,掌令尹鼎和,受由在外,掌令李禎,武一所試官進,持平成瓘,武二所試官進,金一夔,文二所試官進,今日以監察茶時之意,敢啓。傳曰,知道。
謝恩,同敦寧李肅,陽川縣監崔錫恒。
今日輪對官入侍時,典獄參奉韓九搏,各項時囚罪人,不能明白陳達,其慢不省事,擧此可知,汰去。榻前敎合啓,兩司無城上所,姑停。
武科一二所出榜詣闕。
都承旨權愈上疏。大槪,誌文改撰之命,決不敢承當,乞賜遞改事。入啓。以上朝報
上在昌德宮。停常參·經筵。
夜二更,月暈。
京畿監司李沃,各陵奉審後,入來。
校理沈季良,兼春秋減下,肅拜。
繕工監役尙弼國,獻陵石物塗灰事,出去。
謝恩,江華留守朴涏。
答都承旨權愈疏曰,省疏具悉。卿勿過辭,從速撰進。
傳曰,今日晝講停。
政院啓曰,右副承旨朴慶後女,進士金泰潤妻朴氏身死,服制已行四日,出仕,何如?啓。傳曰,允。
京畿監司書目,富平兼任仁川呈,以知事李之翼辭職上疏上送事。
合啓,憲府無城上所,姑停。
待敎朴涏上疏。大槪,臣與副提學李聃命,法當相避,請令該曹,照例處置事。入啓。下該曹。
答知事李之翼疏曰,省疏具悉。卿其勿辭,從速上來察職。
京畿監司書目,衿川呈,以參知李玄紀病重,上去不得事。啓。傳曰,調理上來事,回諭。
政院啓曰,史官五員待命事,命下矣。史官不備,宣傳官四員代行之意,敢啓。傳曰,知道。
傳曰,備局堂上引見。
吏批啓曰,新除授宣川府使李夔,親年七十,勢難赴任之意,呈狀。親年旣過七十,則雖邊倅,亦許遞改,已有近例,宣川府使李夔,改差,何如?傳曰,允。
李鏶·李玄紀·李後晟付副護軍,宋廷奎付副司果。以上朝報
上在昌德宮。停常參·經筵。
辰時,日暈兩珥。
謝恩,鍾城府使申㶅,檢閱沈仲良,內資奉事金鏜。
傳曰,史官五員,騎馬十五匹立之,津船等處內摘奸。
政院啓曰,以兵曹草記,令政院稟處事,允下矣。望祭親行時,兵曹堂上,不可不備員,而參知李玄紀,在外未上來,合有變通之道,敢啓。傳曰,李玄紀改差,卽爲口傳差出。
黃海監司書目,鳳山郡守白時耉,擅發民丁,築堰於他道三日程,罷黜事。
兵曹啓曰,今十五日望祭親臨時,本曹堂·郞廳,當爲備員,而判書臣閔黯,方在試院,參判臣李鏶,身病引入,參知臣李玄紀在外,只有臣瑞雨入直,事甚苟簡,合有變通之道。令政院稟處,郞廳八員內,正郞李文興,佐郞洪墪,俱入試院,佐郞二員未差,除內外上直,只有二員,亦甚苟簡,佐郞二員未差,代以在京無故人,口傳差出,何如?傳曰,允。
傳曰,大臣·備局堂上引見。引見時,兵曹參判李鏶,改差,當曰內開改差出事,及戶曹判書吳始復,兼帶知義禁改差事,榻前定奪。
忠淸監司書目,藍浦縣監韓奎,民役不均,怨謗益甚,罷黜事。
今日引見時,領議政,司譯都提調遞差事,下敎。
冬至正使兪夏益,副使姜世龜,書狀官趙湜,入來。
傳曰,上·副使·書狀官,留待引見。
今日引見時合啓,請圍籬安置罪人閔鼎重按律處斷。措語見上上曰,勿煩。
文武一二所出榜詣闕。
備邊司啓曰,御營大將,曠任已久,殊甚可慮,前日水原府使交代,自上催促下送,實非偶然,而大將李義徵,肅謝之後,仍呈辭疏,尙不行公,事極不當。李義徵,請推考,卽爲牌招察任,何如?傳曰,允。
有政。以上朝報
吏批啓曰,楊州,畿補重地,不可不擇差,未准朔禁軍將及營將中,可合人,竝擬,何如?傳曰,允。又啓曰,鳳山,以孔道之邑,凋弊近甚,將無以收拾,不可不擇差,他道守令中有聲績人,竝擬。何如?傳曰,允。又啓曰,新除授宣川府使李夔,親年七十,勢難赴任之意,呈狀。以親年雖七十,旣有兄弟,邊倅赴任,亦有前例,題退矣。今日,又呈於政廳曰,親年已過七十,人子情理,豈忍以他兄弟在傍,而晏然離側乎?縷縷呈狀,親年已過七十,則雖邊倅,亦許遞改,已有近例,宣川府使李夔,改差,何如?傳曰,允。
以李道源爲楊州牧使,黃震文爲宣川府使,洪有龜爲鳳山郡守。
大臣·備局堂上引見入侍時,吏曹判書柳命賢所啓,牧·府使可擬之人絶乏,不得已以時任守令,循例陞擬。至於縣監之望,尙無以擇差,刑·戶郞官,亦甚苟簡,參下中,或有十年錮廢之人,有吏才者,稍加振滯,宜當,詢問于大臣,變通,何如?上曰,吏判之言,何如?領議政權大運曰,此言誠是矣,而陞出六品,事係別樣變通,自下不敢種種煩請矣。上曰,乏人誠是矣,可合者,問于大臣,抄啓,可也。以上吏曹謄錄
冬至使臣留待引見入侍時,上使兪夏益所啓,使行,必得首譯而後,凡事方可周旋,首譯爲任,誠爲不輕,而司譯院差送譯官之規,不問其人之可否,例當循次差送,臣意則以爲,自今以後,至於首譯,勿循次序,必擇其伶俐解事者差送,似可矣。上曰,今後則分付司譯院,勿拘常規,必以可堪首譯者,擇送可也。以上司譯謄錄
上在昌德宮。停常參·經筵。
辰時未時申時,日暈。
謝恩,揚州牧使李道源,右通禮金鼎台,司宰僉正徐穉,兵曹佐郞沈枋,學諭申義命。
明日式年文科會試試官落點,吳始復·睦昌明·李瑞雨,參試官,沈季良·洪墪·金文夏·沈枋。
政院啓曰,左承旨金,今曉仕進之際,落馬重傷,不能運步,數日內,勢難供職云。右副承旨朴慶後,服制旣盡,且已出避云,而今日不爲仕進,明日親祭時,承旨不可不備員,右副承旨朴慶後,請卽牌招察任,右承旨金,合有變通之道,何以爲之?敢稟。傳曰,依啓。右承旨改差,卽爲口傳差出,牌招察任。
明日望祭親臨,出宮正時,三更五點。祭正時,四更一點。開門,五更三點。
謝恩,兵曹參判睦昌明,同經筵吳始復。
吏曹口傳政事,承旨南垕落點。
謝恩,左承旨金海一,右承旨金聲久,左副承旨朴慶後,右副承旨金龜萬,同副承旨南垕。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
下直,防垣萬戶金生麗。
謝恩,戶曹參議權歆,司成李麟徵,司藝閔安道,宣川府使黃震文,奉敎蔡成胤,學錄李後榮。
孝思殿望祭親臨後,大殿·中殿,藥房·政院·玉堂·二品以上·六曹·大司諫問安。答曰,罔極。
右議政箚子。大槪,賤疾一向沈痼,再昨賓廳入侍之列,今日陪祭起居之班,俱未得進參,臣罪萬死。伏乞聖慈,特許鐫免,俾乞專心醫藥,以尋生路事。入啓。答曰,省箚具悉卿懇。所患閱月彌留,予甚慮念,未得進參,有何所傷?從容調理,神明所扶,可見勿藥之喜。卿其須體至意,安心勿辭,益加善攝,臥閤論道,以副予望。仍傳曰,遣史官傳諭。
禮曹參判朴泰尙,初度呈辭。入啓。給由。
傳曰,明日晝講爲之。
合啓,請碧潼圍籬安置罪人閔鼎重按律處斷事。措語見上答曰,勿煩。
禁府,曺錫,坡州玄山驛,徒一年半定配。啓。以上朝報
兵曹啓曰,草登萬戶朴善行,今番江華試才時入格,直赴殿試事,命下矣。自本府假將差出,姑爲留鎭,朴善行,使之上來應榜,何如?傳曰,允。以上兵曹謄錄
上在昌德宮。停常參,只晝講。
謝恩,兵曹佐郞趙湜,工曹正郞柳瑞,奉敎閔震炯,公州牧使安弼星。
合啓,請圍籬安置罪人閔鼎重按律處斷事。入啓。答曰,勿煩。
晝講入侍,知事沈梓,特進官朴相馨,承旨南垕,玉堂李允修·李東標,假注書鄭海尙,史官沈仲良·李允明,武臣羅弘佐。
傳曰,明日晝講爲之。
慶尙監司書目,寧海呈,以吏曹參判李玄逸辭職上疏上送事。啓。答曰,省疏具悉卿懇。天官佐貳,不宜久曠。家內憂患,想已寢息,當此頻開講筵之日,出入啓沃之責,捨卿其誰乎?此予所窹思想,期致左右者也。更遣史官,申誥予意,卿其須體如渴之志,亟回長往之計,安心勿辭,幡然上來,以慰予心。仍傳曰,遣史官傳諭,仍與偕還。以上朝報
上在昌德宮。停常參,只晝講。
午時未時申時,〈日〉暈左珥。
下直,慶尙都事沈最良。
謝恩,藍浦縣監金重,刑曹佐郞李澳,奉常僉正李熙采。
傳曰,明日晝講爲之。
禮曹參判朴泰尙,再度呈辭。入啓。加給由。
晝講入侍,知事沈梓,特進官權,承旨朴慶後,玉堂李允修·李東標,假注書鄭海尙,史官沈仲良·李允明,武臣李彭壽。
平安監司書目,都事金時傑,受由歸家,病不還任,罷黜事。
慶尙監司書目,醴泉呈,以前司藝鄭必達,應旨進言上疏上送事。啓。答曰,省覽爾疏,繼觀箴規,憂愛之誠,溢於辭表,予甚嘉尙,可不留心而體念焉。
合啓,請碧潼圍籬安置罪人閔鼎重按律處斷事。入啓。答曰,勿煩。
假注書金壽聃出仕,代朴涏落點。
傳曰,今下虎皮一領,前司藝鄭必達處賜給,以表予嘉尙之意。
領議政箚子。大槪,臣有不能檢飭之失,惶恐待罪事。入啓。答曰,省箚具悉卿懇。不卽移文,責在郞官,於卿何有所嫌乎?卿其安心勿待罪。仍傳曰,遣史官傳諭。
假注書朴涏出使,代洪萬紀落點。
禁府,崔克泰拿囚。啓。以上朝報
上在昌德宮。停常參,只晝講。
謝恩,司僕正李壽徵,監察尹時鳴,典籍姜世耉。
合啓,請圍籬安置罪人閔鼎重按律處斷事。入啓。答曰,勿煩。
晝講入侍,知事李觀徵,特進官柳命賢,承旨金海一,玉堂李允修·李東標,假注書鄭海尙,史官沈仲良·李允明,武臣姜萬碩。
假注書洪萬紀改,代蔡彭胤落點。
文科會試出榜詣闕。
政院啓曰,來二十一日,輪對日次,取稟。傳曰,爲之。
正言柳□□啓曰,臣曾以金錫衍遠竄之啓,累日論列,而聖上之終閟兪音,意有所在,則亦不必一向爭執,故臣於其時,獨爲停啓矣。今聞物議,以峻發之論,輕先停止,大以爲非,久而愈激,臣之率爾之失,著矣。決不可一刻晏然於臺席,請命遞斥臣職。答曰,勿辭,退待物論。
全羅監司書目,昌平縣令朴世雄,老母病勢,一向沈綿,有難强迫還官,不得已罷黜事。又書目,臣病勢危劇,決無察任之望,而至於有旨,循例行關之罪,理不可獨免,請先遞臣職,仍勘臣罪事,上疏上送事。啓。答曰,省疏具悉。前日坐罷之人,旣知其非罪,而有所收敍,則於卿別無所嫌,卿其勿辭,從速察職。以上朝報
兵曹啓曰,別軍職六人抄擇事,命下矣。曹所屬各司及各軍門,使之抄擇,此外廣加聞見,欲爲會集,看審試才,而各廳,或有抄報者,或未及抄報,而抄報中,絶無可合之人,數日聞見,亦無表表可稱者。別軍職,雖曰微末,係是近君之任,季布之賢,以使酒難近爲言,則古人之難愼,意有所在。徒取其勇力,不審其爲人,猝充此選,事理不當,徐加聞見,察其性行,勇力·才藝之外,必取純良忠信之人,始可薦進,則其爲事勢,自不得不稍遲,惶恐敢啓。傳曰,知道。以上兵曹謄錄
上在昌德宮。停常參·經筵。
夜二更,流星出東甌星下,入西方天際,狀如鉢,尾長四五尺許,色赤,光照地,有聲。
謝恩,副提學李聃命,禮曹正郞吳尙游,校書著作李海準。
傳曰,人日及三日製,皆不得設行,今二十日,承旨進去泮宮,課製次,儒生聚待事,分付。
傳曰,大提學,明朝命招。
禮曹啓曰,己巳六月十五日,館學儒生殿講居首金有錫,幼學李聖佑,九月九日課製居首進士趙麒錫,十一月初六日賜柑居首進士權慜,十二月初十日館學儒生製述居首生員趙德純,進士琴暹等,直赴殿試事,命下矣。依前例許赴於今式年殿試,而丙寅十一月二十五日賜柑居首幼學閔鎭遠,亦有直赴殿試之命,而丁卯式年殿試時,方在喪中,故不得許赴矣。亦一體許赴,何如?傳曰,允。
禮曹參判朴泰尙,三度呈辭。入啓。遞差。
大司諫吳□□啓曰,引嫌而退,遽停重論,實涉率爾,雖在旣往,難免非斥,請正言柳□□遞差。答曰,依啓。
謝恩,都摠經歷尹遇進。
領·左相·御營大將,請對入侍。入侍時,禁府堂上及右邊捕盜大將命招事,及儒生課試,退行於二十二日事,及右邊捕盜大將李鏶改差事,榻前下敎。
政院啓曰,禁府堂上命招事,命下矣。推鞫處所,何處爲之乎?敢稟。傳曰,本府爲之。
右議政箚子。入啓。答曰,省箚具悉卿懇。有疾未參,別無所傷,卿其安心勿待罪。仍傳曰,遣史官傳諭。
禁府,問事郞廳四,閔有道·李玄祚·沈季良·趙湜。
兵曹,左邊捕盜大將金夢良。
謝恩,同義禁南益薰。
吏曹啓曰,臺諫有闕,政事,取稟。傳曰,明日爲之。
京畿監司書目,富平兼任金浦呈,以知事李之翼,病重上去不得事。啓。只遞兼任。
鞫廳罪人洪忠善·李承哲·梁孝實·福明等,拿來原情後,傳曰,推鞫姑罷。以上朝報
義禁府啓曰,今此推鞫時,本府都事,不可不備員,都事李澳遷轉代,令該曹,在京無故人,口傳差出,何如?傳曰,允。以上吏曹謄錄
傳曰,禁府堂上·左右捕資大將命招。
政院啓曰禁府堂土命招事,命下矣。推鞫處所,何處爲之乎?敢稟。傳曰,本府爲之。以上禁府謄錄
上在昌德宮。停常參·經筵。
卯時,日有兩珥。未時,雨雹,狀如小豆。
吏曹口傳政事,以李蓍徵爲禁府都事。
下直,龍仁縣令韓敬明。
謝恩,典籍崔琥,禁府都事李蓍徵,健元陵參奉李俱。
政院啓曰,今日政,知義禁兪夏益,旣已差出,卽爲牌招,同參鞫獄,何如?傳曰,允。
假注書蔡彭胤服制,代以李後榮爲假注書。
明日輪對官落點,校書博士朴思一,軍器僉正沈廷彙,直長任翰重,司宰僉正徐穉,平市令徐來益,瓦署別提安泓。
傳曰,明日晝講爲之。
兵曹,今武科殿試規矩,柳葉箭一巡落點。
江春監司書目,原城都會邊將取才試官,平昌郡守趙爾翰,寧越郡守李舜元,橫城縣監洪時範等,輕先罷場,罷黜事。
謝恩,知義禁兪夏益,待敎沈仲良。
吏曹啓曰,守令有闕,政事,取稟。傳曰,明日爲之。
罪人洪忠善·李承哲·梁孝實·福明,面質,罪人崔得·林孝信·張劉賢·韓以正,拿來原情。
右議政箚子。大槪,賤病沈頓,終未進參於鞫廳之坐,更申前懇,冀蒙矜許事。入啓。答曰,省箚具悉卿懇。已諭予意於前後箚批矣。卿胡不諒,連章控免,若是其太過乎?心竊愕然,無以爲諭。卿其須體至意,安心勿辭,益加善攝,臥閤論道,以副上下之望。仍傳曰,遣史官傳諭。
罪人崔得·林孝信·張劉賢·韓以正,放送,罪人梁孝實,刑問一次,不服。傳曰,推鞫姑罷。以上朝報
吏批啓曰,判書式暇,參判在外,小臣獨政未安,何以爲之?敢稟。傳曰,只出緊任。
有政。以李泳爲昌平縣令,金必振爲平昌郡守,金夏世爲寧越郡守,任翊元爲橫城縣監,申瓁爲沔川郡守。以上吏曹謄錄
義禁府啓曰,今此推鞫時,假都事五員,令該曹差出,何如?傳曰,允。
政院啓曰,今日政,知義禁兪夏益,旣已差出,卽爲牌招,同參鞫獄,何如?傳曰,允。以上朝報
上在昌德宮。停常參,只晝講。
申時,雨雹,狀如小豆。夜一更,流星出北極星下,入北方天際,狀如鉢,尾長四五尺許,色赤,光照地。
下直,楊州牧使李道源,陽川縣令崔錫恒。
謝恩,直長鄭岏。
護軍鄭來祥,司錄柳以復,文臣朔射時,稱病不進,依承傳罷職。
傳曰,明日晝講爲之。
晝講入侍,同知事吳始復,特進官李宇鼎,承旨南垕,玉堂李聃命·李東標,假注書李後榮,史官沈仲良·李允明,武臣吳道弘。
罪人梁孝實,刑問二次,第七度更推。
政院啓曰,卽者春秋館郞廳,以大臣意來言,實錄考出事,以今二十一日擇定,而適與推鞫相値,勢難考出,徐待鞫廳之停罷,改擇日,宜當云。敢此仰稟。傳曰,依爲之。
謝恩,北評事李允修。
罪人梁孝實·李承哲·洪忠善,面質。
吏批啓曰,守令有闕,政事,取稟。傳曰,明日爲之。
政院啓曰,儒生課試,今月二十二日退行事,旣已定奪分付,而卽今鞫廳未罷,勢難擧行,何以爲之?敢稟。傳曰,當遣承旨設行,大提學,明朝命招。
罪人洪忠善·李承哲,刑問各一次,不服,罪人梁孝實,更推後,刑問一次,不服。
罪人洪忠善·李承哲·梁孝實,加刑各一次,不服。傳曰,推鞫姑罷。
晝講時,參贊官李聃命所啓,臣從外方來,目擊民弊,軍役納布,最是巨瘼。在昔盛時,則士夫子弟,皆有布役,而卽今,則國綱解弛,兩班之外,閑散庶孽,尙今閑遊,許多軍門,漸廣之額數,專責於若干良民,兒弱勿定之令,非不申明,而爲守令者,計無所出,不得不以兒弱,故犯充定,一室應役,或至四五人之多,殫地竭廬,無路支堪。臣意則兵,務精不務多,今若設局,詳講各軍門之額數,稍加省減,或兵有精抄之美,良民絶困瘁之弊,似可矣。上曰,令廟堂稟處。又所啓,卽今民弊,軍役爲最,其次莫如還上,蓋各色還上,多寡不均,還上數少之邑,則一夫所給,或不滿十餘石,還上數多之邑,則一夫所給,或至五六十石之多,輸運備納之際,艱苦備至。臣意則各邑還上之數,視其邑結數之多寡而定之,然後可無不均之患。且陳三年之穀,萬無不可食之理,假如三千石爲元數,則今年以一千石糶糴,別儲一倉,再明年分給,明年以一千石糶糴,別儲一倉,而三明年分給,再明年,又以一千石糶糴,別儲一倉,而再明年分給,如是輪回,則留倉者,常爲三分之二,分給者,常爲三分之一,民之受食,無過多之弊,國之儲蓄,有充足之盛,如有師旅飢饉,則亦足以備其不虞矣。上曰,令該曹稟處。又所啓,臣待罪惠民署提調矣,本署有弊瘼,故敢達。五上司所用鄕藥,皆自本署進排者也,而在前上司之取用無算,故陳達榻前,定其斤數,已有成式,而近來此法,漸至廢弛,諸上司,或數外加用,或引用來朔貢物,下人無以支堪,自今以後,一切申飭,定式之外,不許加用,又不許引用,以爲疲殘下人保存之地,何如?上曰,更爲申飭,定式之外,勿使引用與加用,可也。以上朝報
上在昌德宮。停常參,只晝講。
未時申時,日暈。
謝恩,注書蔡成胤,成均博士洪受禹,校書博士金園皓,僉知李夏斗,內禁將張羽瀛,昌平縣令李泳,寧越郡守金夏世,軍器判官尹世衡,都摠經歷徐穉。
修撰李日翼,初度呈辭。入啓。給由。
晝講入侍時,同知事柳命天,特進官權說,承旨朴慶後,玉堂李聃命·李東標,假注書李後榮,史官沈仲良·李允明,武臣李後明。
政院啓曰,大提學閔黯,牌招來待矣。傳曰,書題書入。
傳曰,都承旨與大提學,偕往泮宮,儒生等製述以來。
晝講時,傳曰,近來臺諫呈告紛紜之弊,纔已申飭,而卽今引入者甚多,至於累日闕啓,事極未安,兩司呈告人員,竝卽牌招察任事,下敎。
儒生製述課次時,兩館提學,牌招同參事,定奪。
義禁府郞廳,以大臣意啓曰,設鞫之初,差出假都事,使之待候於禁府門外矣。罪人拿來命下後,招入假都事,則武臣兼宣傳官尹世憲,訓鍊院主簿金始靖,互相推諉,不卽入來,而至於金始靖,則罪人拿來之際,亦甚稽緩,近來雖怠慢成習,此輩何敢乃爾?竝汰去,以爲懲勵之地,何如?傳曰,事甚可駭,竝拿推。
罪人洪忠善,刑問三次,第二度更推,罪人福明,更推,罪人李廷亮,拿來原情。
罪人洪忠善,刑問三次,不服。傳曰,推鞫姑罷。以上朝報
有政。
吏批啓曰,玉堂闕員,今當差出,而擬望之人絶乏,外任竝擬,何如?傳曰,允。以吳道弘爲中和府使,許堣爲淳昌郡守,李文興爲通津縣監。以上吏曹謄錄
禮曹啓曰,以孝陵丁字閣重建吉日及上樑文製述事單子,傳曰,依允。丁字閣,與大內殿閣營建有異,故自前無上樑文之事,今此重建時,上樑文,勿爲製進事,命下矣。取考各陵丁字閣重建時謄錄,則己卯年英陵,甲辰年獻陵,己酉年貞陵·靖陵,丙辰年齊陵,辛酉年昌陵丁字閣重建時,皆有上樑文製進之規,故昨於擇日單子中,上樑文,亦依謄錄,令藝文館製進之意,臣爲陳稟矣。今此傳敎內辭意如此,上樑文,勿爲撰進乎?敢稟。傳曰,山陵丁字閣營建時,無上樑文之事,故勿令製進矣,更爲思惟,舊閣重建,與新陵丁字閣營建有異,前例亦如此,上樑文撰進,可也。以上禮曹謄錄
上在昌德宮。停常參·經筵。
謝恩,西學敎授車萬里,善積僉使張善潭,忠淸水虞候金重錫,花梁僉使成腆,豐山萬戶洪萬㱓,護軍徐盛,通津縣監李文興,典籍南世源,學正曺復卿。
備忘記,居首進士洪重鼎,直赴殿試,之次進士金鳳至,生員安鍊石·李龜㱓,進士睦林重,各給二分。
左議政箚子。大槪,病不能參鞫,惶恐待罪事。入啓。
罪人洪忠善,刑問四次,不服。
答左議政箚曰,省箚具悉卿懇。有疾未參,別無所傷,卿其安心勿待罪。仍傳曰,遣御醫看病。
罪人洪忠善,刑問五次,不服。傳曰,推鞫姑罷。以上朝報
上在昌德宮。停常參·經筵。
夜二更,流星出天棓星上,入艮方天際,狀如拳,尾長二三尺許,色赤。
謝恩,刑曹參議李湜,中和府使吳道弘,南桃萬戶金就善,司宰僉正李萬鍾,淳昌郡守許堣,奉常參奉金世衡,南學敎授崔琥,司錄鄭海尙。
政院啓曰,再昨因榻前下敎,憲府多官,竝牌招出仕矣。或爲陳疏,或爲呈告,或有式暇,無行公之員。至請監察茶時,事甚未安,陳疏呈告人員,竝牌招察任,何如?傳曰,允。
黃海監司書目,載寧霜降,海州雨雹,事係變異事。
罪人洪忠善,刑問六次,第十五度更推,罪人李天定·李必壽拿來捧招,洪忠善,李廷亮,面質,罪人李天定·李必壽,放送,洪忠善,刑問七次,不服。傳曰,推鞫姑罷。以上朝報
上在昌德宮。停常參·經筵。
午時,日暈。未時申時,日有重暈。夜一更,東方南方,有氣如火光。
下直,江華留守申厚載,濬源殿參奉李後泌。
謝恩,護軍梁萬齡,鳳山郡守洪有龜。
鞫廳罪人洪忠善,刑問八次,不服。
平壤監司書目,臣之衰謝日甚,病有所難强者,且有處事錯誤之失,亟賜罷免,以爲藩臣不遵朝令者之戒事,上疏上送事。啓。答曰,省疏具悉。引咎之章,兼陳委折,未爲不可,而措語之間,有若相較者然,殊欠穩當也。卿其勿辭察職。
傳曰,江華留守申厚載,留待引見。
罪人洪忠善,刑問九次不服,十次不服。傳曰,推鞫姑罷。
江華留守申厚載,留待引見時,上曰,今觀忠淸監司査覈狀啓,則山訟,旣已決給於姜鋧,金昌夏子塜,今已掘移,而昌夏,謀占他人置標之地,其爲用心,殊極無狀。其間亦多有不法之事,此而不懲,則如此之類,必將接迹而起,前牧使金昌夏,拿問定罪。上曰,卒崇善君葬山,定於公州地,四月二十二日發引,二十四日安葬云,其間日字甚迫,百里行喪,必有窘急之患,擔持軍次次交替題給事,京畿·忠淸兩道監司處,分付。
謝恩,副修撰李允修。
合啓,請碧潼圍籬安置罪人閔鼎重按律處斷。措語見上答曰,勿煩。
禁府,金昌夏拿囚。啓。以上朝報
御營廳啓曰,仁川永宗鎭,以江都門戶之地,其要害,可爲緩急得力之處,故辛酉年間,陞爲僉使,兼差廳把摠,舟師器械·軍兵團束等事,磨鍊節目啓下,自本廳專管,近來連以本廳堂上將官,通議差送者,意有所在,而頃日政,該曹,以他廳將官,備擬差出,有違近規,一依三南兼把摠之例,新差僉使趙世雄改差,以本廳堂上將官中擇差事,令該曹定式施行,何如?傳曰,允。以上御營廳謄錄
兵曹啓曰,今日將官朔試射時,入直訓鍊都監把摠·哨官,及禁衛營哨官等,依前日榻前定奪,以他員,代直出射之意,敢啓。傳曰,知道。以上禁衛營謄錄
上在昌德宮。停常參·經筵。
禮曹啓曰,今三月二十二日儒生製述居首進士洪重鼎,直赴殿試事,命下矣。依他例許赴於今式年殿試,何如?傳曰,允。
明日仁政殿文科殿試時,讀卷官三,領議政□,閔黯·柳命天,對讀官四,李瑞雨·李壽徵·李東標·李浚。慕華館武科殿試,參試官三,李宇鼎·盧錠·李世選·金鼎台·宋揆·辛致寬。
政院啓曰,明日慕華館武科殿試時,兩司進參事,城上所,牌招言送之意,敢啓。傳曰,知道。又啓曰,明日慕華館武科殿試時,命官,何大臣進去乎?敢稟。傳曰,左相進去。
兵曹判書閔黯,請對入侍。
合啓,請圍籬安置罪人閔鼎重按律處斷事。入啓。答曰,勿煩。
右議政□□□箚子。大槪,臣於病伏中,以考官之擬,忽承召牌,欲起還仆,竟未祗赴,伏乞亟遞臣職,仍治臣違牌之罪事。入啓。答曰,省箚具悉卿懇。病勢纔得少愈,未能赴召,勢固然矣,有何所傷?卿其安心勿辭,益加善攝。仍傳曰,遣史官傳諭。
罪人洪忠善刑問十一次不服,十二次不服。傳曰,推鞫姑罷。
大司成李鳳徵,參知姜世龜,試官牌不進,依承傳罷職。
謝恩,禮曹正郞成任。
明日殿試時,開門罷漏後。
兵曹判書閔黯所啓,漢書評林五件印出,國用件不爲印出事,改定奪矣。芸閣印出之役,非但爲御覽而已,其意實在於廣布也,故近年以來,國儲雖不足,未嘗廢國用之件矣。鑄字異於刻板,毁去之後,不可復印,用不些之費,糜累月之功,只印五件,殊爲可惜,亦涉埋沒。旣始之後,不可中撤,欲於大臣及戶曹判書入侍時,同入啓達,而適値有故,不能齊入以達。先自本館,艱備紙地,先印四十件,而張數漸多,物力不逮,將未免爲空棄之歸,國用之件,不必如前用好品紙地,稍厚白紙,實便於觀覽,故已以稍厚白紙印出,自該曹,依已印紙樣,料理備給,似好矣。上曰,鑄字印出,隨印毁一之後,不可再印,令該曹依已印紙樣,覓給,可也。行都承旨權□所啓,上番翰牀沈仲良,雖有切迫病故,未及入侍,請推考。上曰,推考。以上朝報
兵曹啓曰,前後直赴殿試捧承傳一百二十一人,隨其錄名許赴之意,分付入門官,何如?傳曰,允。以上兵曹謄錄
上在昌德宮。停常參·經筵。
午時未時至酉時,日暈。
下直,孟山縣監金世重。
謝恩,橫城縣監任翊元,延曙察訪李信老。
義禁府啓曰,今日殿試,領·左相,以命官進去,右議政,病未出仕,推鞫坐起,不得爲之之意,敢啓。傳曰,知道。
合啓,請碧潼圍籬安置罪人閔鼎重按律處斷事。入啓。答曰,勿煩。
院啓,永興爲邑,物衆地大,素稱難治,而府使李東老,本無才能,且兼衰耗,到任以後,稱病廢衙,凡干公務,一任抛棄,吏緣爲奸,民受其害,闔境嗷嗷,殆不堪命,北路蘇殘之責,不可付諸如此之人,請永興府使李東老罷職。答曰,不允。
傳曰,湖堂被抄人員,明朝齊會于讀書堂事,分付。
備忘記,龍洞宮唐津縣折受同心浦堰沓修築時,附近邑內奴子,調發使役事,啓下行會于本道矣。今觀築筒官書啓,自監營,依啓下公事,發關知委,則他官奴子,竝爲赴役,而德山官,只以四名,塞責赴役,故以此意論報監營,自監營更爲發關知委,而本縣終不調發云。莫重啓下公事,幺麼一守令,安敢蔑視,若是其無嚴乎?事之可駭,莫此爲甚。德山縣監兪樸,先罷後推,當該鄕所色吏,捉致營門,各別嚴刑重罪。以上朝報
上在昌德宮。停常參·經筵。
下直,安州牧使許墀。
謝恩,禮曹佐郞趙橒,法聖萬戶黃致賢。
藥房啓曰,大風之餘,日候不調,伏未審聖體,若何?臣等不勝區區仰慮之至。日月流邁,孝思殿來朔祀事,只隔數日,伏想聖孝感時追慕之懷,益復罔極。第伏念近來夜氣,連甚寒凜,若於此時,親自將事,則必有致傷之患,勉抑至情,許令攝行,以盡愼疾之道,千萬幸甚。臣等待罪保護之地,不任憂慮之忱,敢來問安,竝此仰稟。答曰,知道。無事。莫重祀事,決不可無故攝行,卿等勿以爲慮。
藥房,以承傳色口傳啓曰,近日玉候安寧,而風日連甚不調,今日兼有稟達事,臣等,與諸醫入診之意,敢啓。傳曰,依爲之。
傳曰,禮房承旨,持此書題,出往湖堂,製述以來。
推鞫問事郞廳李玄祚·閔有重有頉,代南至薰·成任。啓。
政院啓曰,今因京畿監司李沃狀啓,凡諸中使之次知禮葬,及看檢石役也,調發役丁,支待人馬,必招營吏於差備門外,續續分付,曾無以文書相報,只憑中使口傳,揆之事體,殊未妥當。意外之事,不可不慮,今後則或自內班院,作一文書,傳送臣營,或自政院,傳旨分付,一以革謬規,一以尊事體,令政院稟旨指揮事,啓下矣。朝家大小政令,擧皆關由於本院,而今此中使之只以口傳,分付營吏者,果違事體,亦關後弊,自今以後,凡有此等事,本院捧傳旨施行,似爲得當,敢此仰稟。傳曰,依爲之。
傳曰,湖堂製述入來後,當爲科次,大提學出榜後,使之留待。
藥房入診時,四月初一日朔祭攝行事,榻前定奪。
以韓鋈爲假注書。
黃海監司書目,黃州等三邑,今月二十日,雨雹交下,事係變異事。
罪人洪忠善,刑問十三次不服,十四次不服。傳曰,推鞫姑罷。
藥房入診時,左議政睦來善所啓,備局凡事,有司堂上,專爲主管,而卽今閔宗道,以大司憲,不得參坐,柳命賢,以孝陵丁字閣重建事,數日後,將爲出去,李鳳徵,又以試官,牌不進,依承傳罷職。凡諸回啓之事,積滯可慮,且鳳徵之牌不進,乃其實病,非是故犯,敢此仰達矣。上曰,李鳳徵之牌不進,非故犯,而乃實病,則備局有司之任,亦甚苟簡,特爲敍用,可也。
合啓,請罪人閔鼎重按律處斷事。入啓。答曰,勿煩。
院啓,請永興府使李東老罷職。措語見上答曰,不允。
吏曹啓曰,新恩政事,取稟。以上朝報
上在昌德宮。停常參·經筵。
備忘記,湖堂製述居首校理閔有道,豹皮一領,草注紙三卷,之次前直長蔡彭胤,豹皮一令,佐郞洪墪,虎皮一令,草注紙二卷,佐郞李玄祚·權重經·金文夏,各虎皮一令賜給。
下直,銀溪察訪朴見善。
謝恩,平昌郡守金必振,司藝金元一。
備邊司啓曰,前大司成李鳳徵敍用事,命下矣。李鳳徵,本司副提調差下,使之仍察有司之任,而令兵曹,口傳付軍職,何如?傳曰,依啓。大司成,不宜頻數遞改,使之仍帶,可也。
罪人洪忠善,刑問十五次不服,十六次不服。傳曰,推鞫姑罷。
禁府,鞫廳罪人梁孝實物故。啓。
兵曹啓曰,當日前福平君㮒,自丹鳳門入來,差備門外擊錚,極爲駭愕。令攸司囚禁治罪,同門守門將金俊弼,常時不能禁斷雜人,以致闌入,亦難免其責,推考,何如?傳曰,依啓。勿爲囚禁,令政院問啓。
政院啓曰,卽者,以前福平君㮒擊錚草記,有勿爲囚禁,令政院問啓之命。臣等,招問其所供,則乃以其兄柟伸辨事也。庚申獄事,自上旣已詢問諸臣,有所酌處,而㮒,乃敢闌入大庭,有此煩訴,其在分義,極涉猥越,不得捧入之意,敢啓。傳曰,姑爲捧入,以俟處分。以上朝報
傳曰,今此崇善君永窆之地,定於公州吾農洞,而有補土處云,役軍,令本道量宜題給事,分付。以上宣惠廳謄錄
上在昌德宮。停常參·經筵。
謝恩,禮曹佐郞李萬根,訓鍊判官成德望。
傳曰,明日晝講爲之。
傳曰,日氣漸熱,晝講正時,以午初進定事,分付。
罪人洪忠善,刑問十七次不服,十八次不服。傳曰,推鞫姑罷。以上朝報
福平君㮒擊錚,據兵曹草記,令政院問啓事,命下矣,自政院問啓。傳曰,令禁府稟處。以上禁府謄錄自初一日至十二日朝報李益普書。自十三日以下朝報一朔謄錄朴性淳書。
上在昌德宮。停常參,只晝講。
下直,沃川郡守鄭履祥,殷栗縣監安健之。
有政。吏批,判書柳命天進,參判李玄逸在外,參議沈檀進,右承旨金聲久進。
以李觀漢爲宗簿主簿,安後尹爲司宰主簿,李濟冕爲谷城縣監,李奎章爲德山縣監,金大任爲順安縣令,趙世雄爲昌城府使,李行道爲靑丹察訪,柳成運爲平安都事,李宇晉爲兵曹正郞,李湜爲兵曹參知,大司成李鳳徵仍任,趙嗣昌爲司饔僉正,柳星三爲禮賓正,崔敬中爲直講,鄭祖甲爲戶曹□□,□德純爲典籍,姜暄爲造紙別提,盧光協·李日觀爲□□都事,金爲刑曹參議,洪宇勳爲監察,李適意爲司饔直長,金南甲爲司宰直長。
兵批,判書閔黯進,參判睦昌明病,參議李瑞雨進,參知未差,左副承旨朴慶後進。
以李暹爲五衛將,宋㷞爲武兼,李錀爲慶德假衛將,洪以度爲永宗僉使,金鳴漢爲守門將,李慶遐爲副司直,李日翼·鄭善綱爲副司果,朴俊海爲副司正,及第朴震珉加折衝,趙世雄爲副護軍,金以振爲副司勇,李聖錫爲同知,睦天翊·崔孝述·許璞爲僉知。
金聲久啓曰,明日文武科放榜相値,視事,頉稟。傳曰,知道。
藥房都提調臣睦來善,提調閔宗道,右承旨臣金聲久啓曰,風寒比緊,伏未審夜來,聖體若何?居諸易遷,孝思殿朔祭奄過,伏想孝思,益復罔極。臣等不勝憂慮之至,敢來問安。答曰,罔極。姑無所傷矣。
藥房,中殿問安。答曰,罔極。
傳于朴慶後曰,卒崇善君發引時,樂善君隨往云,令兩道監司給馬護行事,分付。
金聲久,以吏曹言啓曰,今此夏享大祭,永昭殿,孝思殿獻官,例以從一品塡差,而卽今當品外朝宗班中老病人外,無推移之勢,不得已永昭殿初獻官預差,及孝思殿終獻官預差,以正二品塡差之意,敢啓。傳曰,知道。
朴慶後,以御營廳言啓曰,今此舊番軍兵及別馬隊·別破陣等射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,今三月二十九日,本廳無軍將官朔試射時,哨官李烜,未滿四矢,依前例汰去,何如?傳曰,允。
南垕,以兵曹言啓曰,當日私婢夢介稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金俊弼,常時不能禁斷雜人,以致闌入,亦難免其責,推考,何如?傳曰,允。
金海一,以全羅監司嚴緝,以任實居前司果禹已龍妻朴召史等燒死事狀啓。傳曰,燒死人等,令本道恤典擧行。
行大司憲閔宗道,大司諫吳始萬,掌令尹鼎和,持平成瓘,獻納宋光璧,正言李東根·尹悠期來啓曰,請碧潼圍籬安置罪人閔鼎重按律處斷。啓辭上同答曰,勿煩。
掌令尹鼎和,持平成瓘來啓曰,康翎縣監高益亨,本以海西鄕族,偶竊科名,謟附權門,其所踐歷,無非濫猥,而曾宰龍岡,專以肥已衒能爲事,西關之人,至今唾罵。及授本縣,距家不遠,頃年江都移轉之米,公然除出,買取沃畓,其私用餉穀之狀,已極驚駭。至於本官糶穀,分給於他邑所居之親舊,皆以本縣之人,懸保,秋捧之時,反囚懸保之人,以爲督納之地。且戶納一雉,代捧三首之鷄,各浦計戶,日徵五尾之魚,其他放縱之事,不一而足。怨聲載路,闔境嗷嗷,如此貪虐不法之人,不可置而不論,請康翎縣監高益亨,拿問定罪。答曰,更加詳察處之。
大司諫吳始萬,獻納宋光璧,正言李東根·尹悠期來啓曰,請永興府使李東老罷職。答曰,依啓。
金龜萬啓曰,小臣鞫廳坐起進去,下直,請出推案。傳曰,知道。
鞫廳啓曰,罪人忠先,終始牢諱,忍杖不服,請加刑得情。傳曰,依啓。
又啓曰,罪人忠先,各別嚴刑,終不吐實,極爲兇惡,請加刑。傳曰,依啓。
傳于金龜萬曰,推鞫姑罷。
觀象監,自未時至酉時,日暈。夜三更,流星出北極星下,入乾方天際,狀如鉢,尾長四五尺許,色赤。啓。
副提學李聃命上疏,伏以臣,受由在鄕,前月十八日,旣迎祭于家,二十九日,又焚黃于墓,盛恩隆渥,千古之所絶無,一世之所罕有,聽哀綸者,感激而垂涕,覿盛儀者歎息而增悲,幽冤一洗,泉路改照,夫爲人臣子,荷此寵靈於君上,雖百其身,曷足補報?天地洪恩,欲謝無語,銘心鏤骨,但有涕淚。臣於此時,母病纔歇,父葬方急,揆諸情理,固難遠來,臣愚之意,竊以爲,殊眷如此,至渥如此,惟有促駕還朝,聊申謝悃,庶幾少安於心,遂踵禮官入來,仍獲周旋講筵,密邇威顔,從容一堂,仰聆玉音,至榮極幸,何以加此?臣眷戀聖主,遲回一旬,實有未忍便訣之誠,而第臣情事,萬分切急,不得不冒昧煩控於天地父母之聽,臣罪萬死,臣罪萬死。念臣母病,得入差途,縱賴天幸,病根猶在,眞元漸敗,至於起居之候,飮食之節,與夫筋力精神,頓覺一倍減鑠,正如襁褓嬰兒,扶持調護,皆委別人,千里脩程難憑,寢寐之間,魂夢未寧,寸草微情,日夜憂懼,不幸節愼,或致疏虞,蒼黃之報,復如去年之冬,則臣雖悔恨,萬萬無及,臣念及于此,惝怳如醒,誠不忍自抑也。至於遷葬亡父之計,則又出於私情之萬不得已,聖明之下,臣豈有隱,遑遑急遽之際,已未擇地,又未備禮,雖免淺土,實同藁窆,臣由是痛迫,積年經營,僅得一二少可之地,迺今舊除崇御之復,新授台秩之贈,適會斯辰,正宜書諸丹旌,納諸幽壙,誇聖主之恩光,慰泉下之情靈。臣如了此,至願足矣,夕死何懼?雖然送死大事,遷葬尤重,誠以變中之變,禮宜加愼,臣必躬理而手營之,然後可以有恔於心。伏願聖明,曲加矜察,特遞臣本兼諸任,俾得安意還鄕,省病母而厝亡父,不勝萬幸千祝。答曰,省疏具悉。卿其勿辭往來焉。
答大司成李鳳徵疏曰,省疏具悉。疏末事,令鞫廳稟處,爾其勿辭,從速察職。
大司成李鳳徵疏曰,伏以臣,乞暇省墓之行,冒大風大雨,凡六七日而始達,及還,不敢移病調治,臂脚不仁之症,濕痰流牽之痛,乘時發作,而猶且力疾供劇矣。又於泮試之坐,重觸冷風,轉益苦之,右臂無氣,可擧以手按之,則尺寸盡如死肉,左脚屈伸之處,忽然浮高酸痛,不得運一步地,頭目甚痛,精神益迷,至不分人顔色,風疾所祟,元來甚急,宜人見而危之,遂將短疏,陳暴實狀,欲解官治痰,而喉司斥不捧,繼而有嚴召。噫,臣雖無狀,亦粗知君臣分義,苟有一分作氣造朝之勢,則豈敢偃臥私次,自速逋慢之誅哉?欲起還仆,竟未祗承,死罪死罪,坐罷未數日,而恩敍特下,官銜如舊,臣是何人,蒙被異渥,若是其濫耶。驚惶感激,倘怳難狀。且臣無絲毫長於人者,而籌司劇務,國子重任,一叨再叨,晏然處之,眞若可塞其職而不辭者然,此心愧恥,已不可言,而人之笑臣而議臣者,亦安保其必無乎?況臣症狀,非與偶然感傷者比,源委已痼,藥物無驗,自此甘作廢棄之物,永絶報效之路,撫躬□□,有淚盈眶而已。伏乞聖慈,特加矜察,亟許遞免,缺不至瘝曠,千萬幸甚。臣於病伏中,又接小報,罪人洪忠先之不承款,厥罪當死,但施二十次嚴刑,而猶且不死,是人妖也。不然則天其或者,故存此物,收拾餘魂,物色投書之凶賊,得快施邦刑,乞詢大臣,而罷鞫訊令全活,使之省記狀貌,以圖追捕,臣無任云云。
午時,上御熙政堂,晝講入侍,知事閔黯,特進官朴相馨,參贊官南垕,侍讀官李東標,檢討官李允修,假注書韓鋈,記事官沈仲良·李允明,武臣韓根。上讀前受音一遍。侍讀官李東標進講自初九不出戶庭,至象曰不節之嗟又誰咎音釋,程傳·本義一遍。上受而讀之訖。東標曰,初九爻辭文義,程傳與本義,有異矣。閔黯曰,蓋不出戶庭旡咎者,如顔回之謂也,不出門庭凶者,如禹·稷之謂也。若以人主之事言之,不可使如顔回之人不出戶庭也。上曰,然。允修曰,此爻之義,若以人心譬之,則不出門戶,卽七情之未發也,不出門庭,卽七情之旣發也。天下萬事,必善於始,然後可以善其終,如此爻辭,則推移文義以見,似好矣。東標曰,節之道,當以中正爲節,若嗇節於用,非所當節也。上掩卷,仍命武臣進來敎曰,陳達所懷,可也。武臣韓根,進前對曰,小臣別無所懷,故曾者入侍,亦無所達矣。上曰,副提學李聃命亡父遷葬時,凡事,各別顧見之意,分付本道。
上在昌德宮。停常參·經筵。
金聲久啓曰,明日常參·經筵,取稟。傳曰,停。
傳于金龜萬曰,昨仍大司成李鳳徵疏,有令鞫廳稟處之敎矣,莫重鞫獄,不可循例稟處,明日賓廳引見時,面稟事,分付。
朴慶後,以兵曹言啓曰,今日軍號書入時,臣忘不善署,致有點下,不勝惶恐待罪之意,敢啓。傳曰,勿待罪。
又以兵曹言啓曰,當日鎭撫韓哲,御營軍朴今龍稱名人等,自丹鳳門入來,差備門外擊錚,極爲駭愕。竝令攸司囚禁治罪,同門守門將丘義山,常時不能禁斷雜人,以致闌入,難免其責,推考,何如?傳曰,允。
金龜萬,以刑曹言啓曰,□□珍廳直夢先,昨夜,已自禁府,還送本曹,所當卽爲更推請刑,而聞其自在禁府時,病重將至死域,臣疑其詐稱病重,欲免刑推之計,卽令典獄,上於本曹,親自見之,則病果危重,不能言語,故今姑還下典獄,以待病勢少差,能通言語,然後與趙昌烈,一體面對捧招之意,敢啓。傳曰,知道。
又以義禁府郞廳,以參鞫大臣意啓曰,昨因大司成李鳳徵疏,有令鞫廳稟處之批,而不可以草草文字,循例回啓,故今日,方欲詣闕,請對而陳達矣,今承明日賓廳引見時面稟之敎,今日推鞫,姑爲停止,待明日,齊會于賓廳之意,敢啓。傳曰,知道。
金海一,以吏曹參判李玄逸處傳諭史官金壽聃狀啓,傳曰,姑爲仍留,稍待瘡處之少完,必與趁卽偕還事,下諭。
行大司憲閔宗道,大司諫吳始萬,掌令尹鼎和,持平成瓘·金一夔,獻納宋光璧,正言李東根·尹悠〈期〉來啓曰,請碧潼圍籬安置罪人閔鼎重按律處斷。啓辭上同答曰,勿煩。
掌令尹鼎和,持平成瓘·金一夔來啓曰,請康翎縣監高益亨,拿問定罪。啓辭上同答曰,不允。
大司諫吳始萬來啓曰,卽者同僚,以㮒依律科罪事,發簡,臣於㮒,有一家之嫌,不敢可否,何可晏然臺席乎?請命遞斥臣職。答曰,勿辭。
朴慶後啓曰,大司諫吳始萬,再啓煩瀆,退待物論矣。傳曰,知道。
獻納宋光璧,正言李東根·尹悠期來啓曰,臣等伏聞㮒於頃日,擊登聞鼓,竊不勝驚惑之至。㮒以十年栫棘之人,幸際更化之日,得蒙開釋,前後生成,秋毫皆聖上大造,其在分義,惟當銜恩感德,兢惶蹙伏之不暇,而今乃擊鼓籲天,有若平人之訴冤者然,渠何敢以一己私意,不有朝家之處分,肆然爲此擧哉?公議所在,物情俱駭,請㮒依律科罪。大司諫吳始萬,以卽者同僚,以㮒依律科罪事,發簡,臣於㮒,有一家之嫌,不敢可否,何可晏然臺席乎?引嫌而退,嫌不聯名,旣有近例,不可以此輕遞言官,請大司諫吳始萬出仕。答曰,不允。處置事,依啓。
上在昌德宮。停常參·經筵。
下直,价川郡守吳伯周。
金聲久啓曰,明日常參·經筵,取稟。傳曰,停。
傳于朴慶後曰,大臣·備局堂上引見。
金龜萬,以義禁府言啓曰,以京畿暗行御史書啓,刑曹粘目,前砥平縣監李相殷,前抱川縣監南正重等,移本府處置事,允下矣。李相殷·南正重,今方待命於本府,卽爲拿囚之意,敢啓。傳曰,知道。
朴慶後,以都摠府言啓曰,今日入直軍士,中日習射,請出標信。傳曰,知道。
右議政金德遠箚子。答曰,省箚具悉卿懇。所患如此,未得進參,有何所傷?從容調理,神明所扶,可見勿藥之喜,何用過辭至此乎?箚末事,當與大臣議處,卿其安心勿辭,益加善攝,臥閤論道,以副予望。仍傳曰,遣史官傳諭。
金海一啓曰,同副承旨南垕,今日無端稱病,不爲仕進,殊甚未便。同副承旨之病狀,曾所未有之事,虧損廳規,莫此爲甚,同副承旨南垕,牌招察任,何如?傳曰,允。
午時,上御熙政堂,大臣·備局堂上引見時,領議政權大運,左議政睦來善,行兵曹判書閔黯,判義禁李觀徵,知義禁兪夏益,判尹李宇鼎,大司憲閔宗道,戶曹判書吳始復,同知李鏶,同義禁南益勳,兵曹參判睦昌明,戶曹參判李義徵,獻納宋光璧,校理李東標,左副承旨朴慶後,注書蔡成胤,事變假注書洪重鉉,記事官沈重良·李允明入侍。睦來善進曰,近來風日不調,此時聖體,若何?上曰,無事矣。來善又曰,元子氣候,近復何如?上曰,連得平安矣。上曰,洪忠先事,李鳳徵,有所疏陳,故使之今日面稟矣,未知大臣及諸堂上意,何如?權大運曰,自上有今日面稟之敎,禁府方齊會,而獄情兇詐無比,頃刻變幻,書封傳給之人,終不直告,刑過十次,尙不吐實,無他辨詰之道,故一向加刑而已。上曰,鞫廳之刑,異於循例刑訊,不過十次而死矣,今忠先,將至卄次,尙能不死,此理外之事,實前所未有也。以鳳徵疏見之,如人妖云者,亦宜者。頃日左相請對時,亦言此事,而忠善,若或受錢文,而牢諱傳給之人,故以李·金爲亂言,而爲掩匿之計,其爲兇詐,誠有所難測者矣。如以人情言之,豈貪其錢,而諱其人,必至於死乎?大運曰,渠只以不能的知書給之人,而言則似矣,而頃刻之間,變詐百出,是絶痛也。上曰,鞫刑十次,尙今不死,必是人妖,而抑或全其命而究得罪人之意耶?極可怪也。大運曰,停刑仍囚,以爲求得罪人之計,則但未知諸臣之意如何耳。上曰,禁府堂上及三司諸臣,各陳意見,可也。李觀徵曰,至今生存,飮食如常,極可怪也。若如鳳徵疏,而仍囚則未安,以鞫體言之,限其死加刑之外,無他策耳。上曰,當初只言不能的知而已則可也,而累度推諉,極而爲雜亂,是可痛也。兪夏益曰,刑卄次而尙能生,此實前所未聞,而停刑仍囚,亦甚未安矣。南益熏曰,求得正犯雖難,而卄次刑後,猶且生存,李鳳徵之疏,亦不無意見,姑爲仍囚,設機求捕,抑或一道耶。閔宗道曰,李立身,壯士也,尙死於十次之刑,而今者忠先,過卄次,猶能生,此實曾所未聞。當初捕盜從事官來言曰,初治捕盜廳,則以爲受錢,而不知其人云,此則似是實情,若更送捕盜廳率忠先,求得於坊坊曲曲,則或可得之,而此亦理外事,事體重大,不可輕易論之,而臣意則停刑仍囚,亦似不妨矣。來善曰,閔宗道之所達,亦理外之事也。初傳於右相家時,卽爲逃走,而不而爲被捉,則其凶書,只投火而已,豈有今日之擧乎?上曰,只貪錢文,遽爾傳致,不知其人姓名云者,亦似有理,若知之而不言,必欲殺身者,豈人情也?來善曰,鞫刑卄次時,多般開諭,而變詐百出,今雖停刑仍囚,安知其必吐實也?假使設機求捕,旣未能的知給書之人,又未知其人之狀貌,從何指摘而物色乎?事體所在,殺之而已,無他策矣。上曰,諸臣次第陳達,可也。宋光璧曰,仍囚未安,限其死加刑,宜矣。李東標曰,或不無不知之理,而凶書傳致之人,萬無生活之道,停刑仍囚,未知其可矣。上曰,鞫刑卄次,尙不死者,極可怪也。數日停刑,姑待之,何如?大運曰,有湞獄事時,李耦先死,其後得有湞,無可辨詰,其時悔莫追矣。今忠先死後,若得正犯,則與有湞時事,略相同,姑爲仍囚,或無妨,而求得正犯,難可必矣。上曰,有湞則李仁徵三兄弟捕得,而其時耦死之後,意謂難得,而終能捕之。今日忠先,姑爲停刑,若從他路得罪人,則豈非幸歟?姑爲停刑仍囚事,以榻前下敎,書出,可也。大運曰,頃日吏判,以蔭官出六事,陳達蒙允,而右相至今不出,未卽擧行矣。今聞物議,皆以爲有異常例,且末俗,亦不無奔競之習,還收成命,似可矣。上曰,置之,可也。大運曰,頃者刑曹三堂上罷職時,因仍任尹以濟,則卽爲收敍,而其下兩堂上,尙未得敍,首與亞固異,而首堂上先敍,則宜有變通之道,故敢此仰達。上曰,鄭重徽·申厚命,敍用,可也。出榻前下敎大運曰,牌不進之弊,極甚紛紜者,則二品以上,推考,堂上以下,皆罷職,故不至於此矣。近日缺規帶職自如,不思分義,至於再牌而不進,誠可寒心矣。上曰,近來違牌,極爲紛紜,分義所在,極無據矣。大運曰,不思分義之人,則禁推,可矣。上曰,當觀情勢與否,無端違牌者,則當別樣治之耳。大運曰,臣頃以殿試命官,入之矣,坐次之科,固異於他科,而如有能文之士,則亦豈如是,而全不讀書,不能成篇,雖得文臣,旣無假注書可合之人,臺閣避嫌,亦無自述之人,誠可寒心。前頭秋科時,必出策文,然後可得人才矣,鄕士則不閑四六。丙寅年慶科,出殿表,故外方之士,皆閣筆而出,大失士望。臣在謫時,聞此言,深以爲慨然矣。上曰,春塘臺謁聖,則時刻甚急,難以出策,而其他庭試別試,則皆可出策文矣。大運曰,仁祖朝則頻出策文,故不失人才矣。上曰,出策試之後,可觀才矣。大運曰,扈衛廳軍官,雖曰不緊,例有關內入直之規,而所受之料,甚爲薄略。古例則每人受食十斗半,頃以年凶,各減二斗,只給八斗,近來諸司員役,或多復舊,此輩料食,尙未得復舊,不無稱冤之事矣。上曰,遞兒幾何耶?來善曰,逐朔試射,看畫付料,而其數或至五十餘人,或不及於此數,而每番輪回入直之數,通計兩廳三十人矣。上曰,料米復舊,可也。出條大運曰,李聃命陳疏,有設局詳講軍丁之請,而定額之言似好,不必別爲設局,備邊司堂上與郞廳及下人,觀其原額而定之,則可矣。上曰,聃命之請不足全減之意,欲令定額,而無濫雜之患也。閔黯曰,不但軍門,諸各司人丁,亦令定數,可矣。上曰,諸各司,一體定數,而各軍門,亦依此爲之,可也。大運曰,勿出擧行條,從容爲之,則似好矣。上曰,不必設廳,以査正堂上,抄出書啓,可也。閔黯曰,左邊捕盜大將金夢良,兼察摠管之任,勢有所難便,合有變通之道矣。上曰,摠管之任,遞差,可也。出榻前下敎閔黯曰,弘化門守門將廳,年久柱木傾倒,將不免覆壓之患。本廳,以改造之意,累度報狀,闕內修改,例令紫門監擧行,而係是闕門外月廊,不可不啓稟始役,故敢此仰達矣。上曰,改修,可也。出條閔黯曰,北虞候權澤,以其父年七十,累度報狀。邊將,例以親年七十遞之,則未赴任邊將者,亦有遞改之規,合有變通之道矣。上曰,權澤,遞差,可也。出條上曰,別軍職輩,積年侍衛,其功勞,宜有所區別,故使之薦拔,亦令加抄矣。今日右相箚辭如此,未知何如。大運曰,聖意,以一朝革罷爲難,而當初孝廟朝,則以同苦瀋中之故,有此設立,今上之持難者,亦可矣,而卽今得人極難,雖或有才,不知其心,則親近禁中,亦甚未安,末世人心,危險莫甚,設令選擇,何能知其心也?自上深思斟酌,似可矣。來善曰,先朝設立之數,今有若干人,自上使之加抄,而今日右相之意,非但如此,群下之意,皆以爲不便矣。上曰,兵判所見,何如?黯曰,臣意亦與大臣無異,而有司之臣,則當爲奉行,而勇力之人,非但難得,其爲心情,實有所難測,且勇力之人,不無所害,善擇之道,極爲難矣。上曰,俚言云,水深易知,人心難測,大臣諸臣愼重之意,是矣。黯曰,曾設之官,猝然革罷,似難,不爲加抄,則似好矣。上曰,一朝革罷,渠輩甚缺然,不無稱冤之事,出外之時,則闕直入來後,使之直宿無妨,從便爲之,可也。李鏶曰,都監別將·千摠,今有闕而不得其人,外方中可合人,問於大臣,使之變通,何如?大運曰,洪時疇,以嘉善武弁,方在奪告身之中,若授職牒,則可以推移用之,故敢此仰達耳。鏶曰,必欲以經閫帥之人爲之,則實難矣。雖是營將人,苟可合,則收而用之,似可,故敢此仰達。上曰,洪時疇·柳星漢·禹瑞圭,罰已行矣,職牒還給,可也。出榻前下敎大運曰,統虞候張宇相,實是可用之人,若差禁軍將,則事甚得當,敢此仰達。上曰,兵判方入侍,禁軍將有闕,擬望,可也。鏶曰,都監異於他軍門,千摠,率千軍,把摠,率五百,哨官,率百餘人,其爲任,亦重矣。如有可用之人,則種種稟達,亦涉煩瀆,自都監直爲啓下,未知何如?黯曰,內禁將則外官,例當直擬,而此事則直爲啓下,殊涉未安矣。吳始復曰,孝陵丁字閣,今方重建,故正殿材瓦,則旣盡措備輸送,而水刺間及守僕房等所入材瓦,運致實難。曾前南別殿重建時,正殿及御齋室外,享官廳·水刺間·參奉房等,皆以撤毁材瓦,改造矣,今亦以丁字閣撤毁材瓦,移用於水刺間及守僕房,則似爲便當,故敢達矣。上曰,依爲之。出條閔黯曰,校書館,今方開刊漢書評林,而有疏漏之失,故敢此仰達。當初進上件外,國用件,則以物力浩多,不爲啓下矣。今聞物力,猶可支用,只印進上件,似涉埋沒,國用件,以三十件爲之,何如?上曰,依爲之,而進上件印出之外,其餘則以稍厚紙印出,可也。大司憲閔宗道,獻納宋光璧啓曰,請碧潼圍籬安置罪人閔鼎重按律處斷。上曰,勿煩。獻納宋光璧啓曰,請擊錚罪人福平君㮒,依律科罪。上曰,渠之所懷,旣已勿施,不必科罪,勿煩。大運曰,臣有所懷,敢達。見㮒原情,則以盟書,不爲三分爲發明之端,此豈理乎?聖上,以爲至親,曲加軫念,除其緣坐,放還故國,含恩感激之不暇,而乃敢爲如此之擧,殊極猥越,臺閣之論,允從,宜矣。上曰,其時盟書中,以爲出於三人之口,入於三人之耳,萬有漏泄,萬死甘心矣。今此臺閣執法之論,是矣,而渠之所懷,使之勿施,則不必科罪矣。大司憲閔宗道啓曰,請康翎縣監高益亨拿問定罪。上曰,依啓。
校理李東標疏曰,伏以臣以母病,累違恩旨,前後逋慢,罪合萬死,聖度包容,曲賜陶鎔,不錄其罪,反加寵命,臣非木石,寧不知感?分義所在,不敢每每退伏,違棄母病,黽勉趨朝,抑情供仕,今月餘日矣,密邇淸光,仰聆玉音,撫躬銜恩,榮幸已極,臣雖滅裂無狀,曾未有一言半辭,有槪聖心,而區區愛戴之忱,實出秉彝,每一進講,方寸自激,粉骨糜躬,亦何敢辭?顧臣於此,有私情迫切,不得不冒萬死,疾聲呼籲於天地父母之前,伏乞聖慈,憐察焉。臣賦命奇釁,早失所怙,惟有偏母,年迫八十,所患胸腹之痛,垂四十年,氣力危惙,柴憊骨立,鶴髮蕭然,耳聾目昏,人生到此,朝夕難恃。臣兄弟娣妹凡七人,皆已夭死,獨臣一身,孑孑僅存,脫有兒息,亦皆稚幼,臣身一出,更無將護之人,臣之情勢,實難千里離側。加以臣母,以多産不育,惟臣獨在之故,舐犢之情,有倍他人,一日之離,閭望常切,飮食起居,不欲暫捨,老人心弱,易喜易悲。臣昨於直廬,得見臣母手書,見其病裏苦戀之情□,心動至於掩泣,嗚咽不能語,同僚對坐,且怪且愍,爲之惻然者久之。如此而其能久滯京國,自比於平常之人乎?君親本無二致,而古人,有事君日長,事親日短之語,誠恐一日奄忽,遂成窮天之痛,以重不孝之罪,此臣之日夜憂遑,寢息靡寧,而干冒嚴威,有不暇避者也。伏乞聖明,憐臣崩迫之情,察臣孤獨之狀,特許遞免臣職,俾得歸養病母,以終餘年。如不可得,則乞於湖·嶺間一小邑,隨闕差遣,使臣,得以竭力盡心,撫字疲氓,以爲酬報國恩之地,因以祿俸,榮養病母,少伸烏鳥之私,自此至死之年,皆臣隕首結草之日也。臣嚴畏分義,囁嚅累旬,至情所迫,冒死陳達,臣無任云云。答曰,省疏具悉。疏辭,令該曹稟處,爾其勿辭察職。
右議政金德遠,伏以臣,病不供職,已至三箇月矣。累陳危懇,反徼異數,臣誠感泣,不知死所。幸賴聖念曲軫,稍有一分藥效,竊冀漸次差愈,進參於今日賓廳之坐矣。自數日來,添得外感,火上汗流之証,因此復劇,加以偏頭刺痛,肢節若解,以此病勢,末由自力,欲起還仆,竟未祗赴,臣罪萬死,臣罪萬死。臣之萬一之報,惟以筋力奔走爲期,而賤疾沈淹,劇歇無常,議政重任,一向虛帶,私分悶蹙,固不足言,而國體所關,寧容如是?臣至蒙不世之知遇,略無難安之情勢,匪分之私恩,又從而荐疊,如使臣,少有起動之勢,當此艱憂之日,何忍堅臥不起,以孤我聖明前後勤懇之諭哉?病在膏盲,罪積瘝曠,日夜所望,祗在於釋負治病,少延殘喘而已。懇乞聖慈,俯賜矜諒,亟許遞免,毋誤國事,千萬幸甚。且臣於病伏中,得聞有別軍職加抄之命云,臣意則竊以爲不可也。先朝創設之意,業已聖明之所悉,不須煩縷,而前抄旣老,則斯可已矣,人旣難得,世又漸下,必强抄無識之閑良,使之非時出入於禁中密邇之地乎?寧闕是任,不宜苟充,聖上深遠之慮,獨不及於此歟?伏願聖明,更詢大臣而審處焉。取進止。答曰,省箚具悉卿懇。所患如此,未得進參,有何所傷?從容調理,神明所扶,可見勿藥之喜,何用過辭至此乎?箚末事,當與大臣議處,卿其安心勿辭,益加善攝,臥閤論道,以副予望。仍傳曰,遣史官傳諭。
上在昌德宮。停常參·經筵。
下直,宣川府使黃震文,靈山縣監朴徵晩,神方仇非萬戶柳萬根,豐山萬戶洪萬頃。
南垕啓曰,明日常參·經筵,取稟。傳曰,停。
又啓曰,吏曹郞廳來言,承旨及臺諫有闕,政事,何以爲之?敢稟。傳曰,明日爲之。
傳于朴慶後曰,今下弓矢,神方仇非萬戶柳萬根,豐山萬戶洪萬頃處,給送。
朴慶後,以都摠府言啓曰,副摠管朴相馨,除標信,漢城府坐起進去之意,敢啓。傳曰,知道。
又以義禁府言啓曰,康翎縣監高益亨,拿問定罪事,傳旨啓下矣。高益亨,時在任所,依例府羅將發遣,拿來,何如?傳曰,允。
又以義禁府言啓曰,以黃海監司啓本刑曹粘目,前金川郡守蔡命後,時任郡守李弘勣等,令禁府稟處事,允下矣。金夏瑞,令禁府囚禁督現事,判下矣。蔡命後,方待命於本府,卽爲拿囚,而李弘勣,時在任所,金夏瑞,方在金川地,依例府書吏·羅將發遣,拿來,何如?傳曰,允。
金海一,以黃海監司,以龍媒鎭土兵水軍張者得金等渰死事,及載寧郡徐召史等燒死事狀啓,傳曰,事極驚慘,渰死燒死人等,令本道各別恤典擧行。
行大司憲閔宗道,掌令尹鼎和,持平成瓘·金一夔,獻納宋光璧,正言尹悠期來啓曰,碧潼圍籬安置罪人閔鼎重按律處斷。啓辭上同答曰,勿煩。
掌令尹鼎和,持平成瓘·金一夔來啓曰,果川縣監鄭洙明,年紀衰老,爲人昏孱,凡諸政令,專委下吏,信聽訴訐之言,侵困一鄕,無所不至,鄕人不能支堪,撤家移避者,往往有之。洙明,怒其避居,囚禁責罰之擧,及於隣族,使之亦不得保存。至於面任·里任之差出遞改,一循吏輩之恩讐,闔境之內,怨罵盈路。且於戶籍單子收捧之際,進退之權,在於色吏之手,給錢者則雖有違格,無弊呈納,無錢者則雖無差誤,終始退却,故民人不得已計戶收錢,以爲賂遺之資,而洙明,任其所爲,慢不省察,如此昏昧尸居之人,不可仍置近畿殘邑,以貽生民之害,請果川縣監鄭洙明罷職。答曰,不允。
獻納宋光璧,正言尹悠期來啓曰,臣等,伏聞㮒於頃日擊登聞鼓,不勝驚惑之至。㮒,以十年栫棘之人,幸際更化,得蒙開釋,前後生成,秋毫皆聖上大造,其在分義,惟當銜恩感德,兢惶蹙伏之不暇,而今乃擊鼓籲天,有若平人之訴冤者然,渠何敢以一己私意,不有朝家處分,肆然爲此擧哉?公議所在,物情俱駭。金吾回啓,雖已勿施,而猥越之罪,終不可置而不論,請㮒依律科罪。答曰,勿煩。
上在昌德宮。停常參·經筵。
南垕啓曰,來初六日,國忌齋戒,初七日,國忌正日,初八日,夏享大祭齋戒,初九日,夏享大祭正日,此四日,視事,頉稟。傳曰,知道。
有政。吏批,判書柳命天服制,參判李玄逸在外,沈檀進。
左承旨金海一進啓曰,判書柳命天服制,參判李玄逸在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,外任竝擬,何如?傳曰,允。
金海一啓曰,今日爲政事,命下矣。都承旨未差,右承旨金聲久式暇,右副承旨金龜萬服制,竝不仕進,廳中,只有臣海一及左副承旨朴慶後,同副承旨南垕。兵批政廳,則朴慶後,以該房,當爲進去,吏批則何承旨進去乎?敢稟。傳曰,左承旨進去。
鄭樸爲都承旨,李熙采爲掌令,李沆爲禮曹參判,李弘肇爲永興府使,洪慶□爲金川郡守,車萬里爲康翎縣監,尹訓甲爲戶曹佐郞,鄭重徽兼同義禁,李獜徵爲修撰,趙嗣昌加通政,鄭重徽付海興君,沈榗爲高敞縣監,李壽徵爲執義,徐來益爲戶曹正郞。
兵批,判書閔黯,備局坐起進,參判睦昌明,備局坐〈起〉進,參議李瑞雨進,參知未肅拜,左副承旨朴慶後進。副護軍權愈·申厚明·李禎·李鳳齡·李去病·文斗衡·朴震珉,副司果尹爾厚。
朴慶後,以都摠府言啓曰,副摠管朴相馨,除標信,漢城府坐起進去之意,敢啓。傳曰,知道。
又以兵曹言啓曰,禁軍將七員,別軍職二員,禁軍六百九十二人所受官私馬,今夏等草價及去冬等追受馬禁軍六十八人,草價磨鍊,則四十三同四十五疋零內,一半則餘丁木題給,一半則順贊木題給之意,敢啓。傳曰,知道。
又以兵曹言啓曰,禁軍等賞格試射,昨日爲始,設行於慕華館,而今日則元子相見禮相値,停止矣。二番羽林衛,方爲入直,依事目,明日除標信,出試後還爲入直之意,敢啓。傳曰,知道。
南垕,以慶尙監司,以開寧縣官婢武丁家失火,一百九十八戶,一時燒燼,人物三人,亦爲燒死,誠甚驚慘等項事,狀啓。傳曰,事極驚慘,令該曹稟處,以爲格別顧恤之地。
金海一,以忠淸水使,以水軍林奉業私奴愛仁等壓死事,狀啓。傳曰,壓死人等,令本道恤典擧行。
南垕,以禮曹言啓曰,卽接慶尙監司吳始大狀啓,則開寧縣邑內,閭家失火,延及於聖廟墻內廚舍外椽,故奉移位版矣,幸而正殿,終得無事,旋卽還安云。蒼黃移還之際,雖不及行告由之節,旣有遷移驚撓之患,則不可無慰安之擧,慰安祭香祝,令該司急速磨鍊下送,不卜日設行,而廚舍修改,別無告由之事,以此分付本道,恤典一款,令該曹稟處,何如?傳曰,允。
行大司憲閔宗道,掌令尹鼎和,持平成瓘,獻納宋光璧,正言尹悠期來啓曰,請碧潼圍籬安置罪人閔鼎重按律處斷。啓辭上同答曰,勿煩。
行大司憲閔宗道,掌令尹鼎和,持平成瓘來啓曰,請果川縣監鄭洙明罷職。啓辭上同日昨本府之坐,前縣監李基陽及民人等聯名呈狀,其狀中有曰,渠等,世居公州五龍洞者,二百餘年,卽今一村家,多至數百。不意今者,東平君,來卜葬地於渠等所居之村,而所占之地,卽故府使李元煥先世祠宇所建處也。東平君家,占得葬地之在於本州者,多至六七處,而今方始役於聲谷里,以爲永窆之計。又令禮葬官,撤毁渠等所居村,許多民戶,將爲他日繼用之地,一村之民,不但有流離失業之痛,士夫家近百年入葬之塜,亦將有掘移之患,情事罔極,呈訴本道,則本道,旣已摘奸,方欲啓聞,而禮葬官之催督撤毁,急於星火,不得不疾呼徑訴於法府云。李元煥,旣是堂上之官,則奪其祠宇之基,作爲葬地,揆以事理,已極無謂。況近百年之塜墓,數百戶之村落,俱未免掘移撤毁,則其冤呼慘切之狀,有不忍言者。東平君,雖是王室至親,何可使越法冒禁,貽害於民,歸怨於國,而莫之禁乎?請令本道,嚴加禁斷,俾無士夫家祠宇,被占見撤,數百戶居民,流離失所之患。答曰,勿煩。
獻納宋光璧,正言尹悠期來啓曰,請擊錚人㮒,亟命拿問科罪。啓辭上同答曰,勿煩。
上在昌德宮。停常參·經筵。
文定王后忌辰齋戒。
下直,平壤庶尹金鳳至。
朴慶後,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管李相勛,以御營中軍軍兵等中日試放事,除標信,南小門洞進去之意,敢啓。傳曰,知道。
又以兵曹言啓曰,今日入番禁軍賞試射時,除標信出試事,啓達矣。判書臣閔黯,適有身病,姑爲退行之意,敢啓。傳曰,知道。
又啓曰,凡承服賊人考覆取招後,以令該曹照律稟處之意啓聞,待該曹稟處後擧行,例也。卽伏見水原討捕使黃徵啓本,則賊人韓鐵·徐己先·朱日先·池永元等,直以境上梟示爲請,而措語之間,多有未瑩者。且啓本年月之下,又有書職姓著押之事,亦違規例,而紙末,無空帖可以踏啓字者,其不識事體,甚矣。請水原討捕使黃徵,從重推考,此啓本,還爲下送,何如?傳曰,允。
金聲久,以司饔院官員,以監膳提調意啓曰,今日各殿日下生鮮,體小不合,累度點退,稱以風勢不順,漁船不得放水,體大生鮮,終不改納,莫重御供,如是苟充進排,事甚可駭。生鮮廛當該進排人,令攸司囚禁治罪,何如?傳曰,允。
金海一啓曰,右副承旨金龜萬,同姓孽五寸姪南夏身死,服制已行四日,出仕,何如?傳曰,允。
又啓曰,近日廳中,位甚不齊,出納之際,事多苟簡。右副承旨金龜萬服制已行,牌招察任,何如?傳曰,允。
朴慶後啓曰,事變假注書洪重鉉,再昨申退之路,爲馬所墜,脚部重傷,不得運步,兩日不爲仕進,多事之地,不可等待其差復,今姑遞改,他假注書差出,何如?傳曰,允。
以金汝鍵爲事變假注書。
正言尹悠期來啓曰,如臣顓蒙,觸事生疏,況於臺閣上體例乎?頃於㮒請罪之論,同僚,以依律科罪發簡,臣卽以此連啓矣。昨日詣臺之後,招問律官,則四件外冒犯擊錚者,別無定律云,故臣未及消詳於諸僚,更爲拿問定罪,論請矣。今聞物議,以不先引避,直爲改律爲非,臣初旣不審於論事,末乃虧損乎臺體,其何敢晏然於言地乎?請命遞斥臣職。答曰,勿辭。金龜萬啓曰,正言尹悠期,再啓煩瀆,退待物論矣。傳曰,知道。
上在昌德宮。停常參·經筵。
自巳時至申時,日暈。
文定王后忌辰。
金聲久啓曰,十一日,文臣殿講日次,取稟。傳曰,爲之
金海一啓曰,假注書韓鋈,聞其親病甚重,蒼皇出去,多事之地,不可暫曠,他注書差出,何如?傳曰,允。
以朴行義爲假注書。
金海一啓曰,假注書朴行義,時無職名,付軍職,冠帶常仕,何如?傳曰,允。
金龜萬啓曰,事變假注書金汝鍵,時無職名,依例付軍職,冠帶常仕,何如?傳曰,允。
獻納宋光璧啓曰,臣於擊錚人㮒依律請罪之啓,聯名隨參矣,同僚,更以拿問定罪,發簡,臣又書送謹悉,同僚,以見非物議,引避,臣亦同參之人,何敢晏然?昨緣日暮,今始來避,臣罪尤大。請命遞斥臣職。答曰,勿辭。
金龜萬啓曰,獻納宋光璧,再啓煩瀆,退待物論矣。傳曰,知道。
正言李東根啓曰,日者㮒之冒犯登聞,極涉猥越,公議所在,不可不論,故臣與同僚,商確請罪矣。今者物議,以依律科罪,爲誤着,有所非斥,同僚,改以拿問,而適在呈告中,不敢可否,物議又非之,同僚,至於相繼引避,臣以當初發簡之人,尤不可一刻晏然。請命遞斥臣職。答曰,勿辭。
金龜萬啓曰,正言李東根,再啓煩瀆,退待物論矣。傳曰,知道。
司諫金元燮啓曰,正言尹悠期,獻納宋光璧,正言李東根,竝引嫌而退。啓辭見上不爲引避,直爲改律,物議之來,勢所固然。前後僚簡,皆出謹悉,不審之失,亦所難免,首發論罪,擬律不明,揆以臺體,不宜仍在。請正言尹悠期,獻納宋光璧,正言李東根,竝命遞差。答曰,依啓。
南垕啓曰,吏曹郞廳來言,臺諫有闕,政事,何以爲之?敢稟。傳曰,過齋戒後爲之。
南垕,以孝思殿參奉,以入番宗室意啓曰,今此夏享大祭時,殿司之官,不可不備員,而參奉韓宗迪,身病猝劇,數日之內,勢難將事,自前如此之時,例有假官代行之事,進止忠義柳晳,假參奉差下,限望祭,使之察任,何如?傳曰,允。
上在昌德宮。停常參·經筵。
夏享大祭齋戒,傳于金海一曰,親祭時,承旨各有執事,都承旨鄭樸,卽爲牌招察任。
傳于金聲久曰,史官一員待命,騎馬三匹立之。
金聲久啓曰,領議政箚子到院,而以大祭齋戒,留院之意,敢啓。傳曰,入之。
答領議政權大運箚曰,省箚具悉卿懇。所患如此,予用慮念。未得進參,有何所傷?卿其安心勿辭,亦勿待罪,俟得少間,速出論道,以副上下之望。仍傳曰,遣史官傳諭,遣御醫看病。
執義李壽徵啓曰,臣於去秋忝是職也,兩司合啓之論,引嫌見遞矣。今此論議方張之日,復玷臺席,臣之應避之嫌,與前無異,不得不又爲瀆擾,一事每避之罪,到此尤大。請命遞斥臣職。答曰,勿辭。
金龜萬啓曰,執義李壽徵,再啓煩瀆,退待物論矣。傳曰,知道。
行大司憲閔宗道,掌令尹鼎和啓曰,引嫌而退。初免避遞,今何異同?請執義李壽徵遞差。答曰,依啓。啓辭見上
當日巳時未時申時,日暈。夜三更四更,月暈。
領議政權大運箚曰,伏以臣,老病沈綿,僅保縷命,而不敢言病,黽勉供仕者,只緣感激恩私,顚踣爲期矣。近日風氣乖和,寒暖不適,衰朽餘生,疾病易侵,自數日前,重得外感之症,頭臚如碎,四體如束,頑痰塞胸,咳喘極盛,夜不得寢,飮啖亦廢,精神昏憒,氣力委憊,方伏枕席,呻吟未已。明日親祭時,無由進參於諸大夫之列,臣不勝惶恐待罪。仍念臣,猥以無似,再叨匪據,旣不能進一言以補君德,又不能畫一策,以安民生,久妨賢路,尸素貽譏,卽今賤疾如此,行公無路,伏乞聖明,憐察老病垂死之狀,亟遞臣職,以重國事,以安私分,千萬幸甚。取進止。
右承旨金聲久疏曰,伏以臣之叨冒近密,六箇月矣。知慮蒙昧,才識淺短,涓埃無補,隨事生疣。昔子犯之告文公曰,臣之罪多矣,臣猶自知,而況臣乎,臣之得免顚隮,以至今日,莫非聖慈之曲賜寬恕,而矧今伏蒙恩暇,歸向桑梓,天地生成之恩,河海難量,感戴鴻私,涕淚交零。仍竊伏念,臣家在嶺嶠之外,距京師半千餘里,往返之際,動經時月,喉舌重地,不可暫曠,伏乞聖慈,特賜遞改,以便公私,不勝幸甚。
都承旨鄭樸疏曰,伏以臣,一病支離,累月不愈,纔遞江都,旋叨秋曹,寸寸登程,僅僅入城,爲納密符,力疾肅謝,而顧其病勢,無望供職,尋單請急,實不得已,而喉司不諒,循例退却,情勢狼狽,一倍悶蹙矣。不意玆者,新命復降,感激恩私,惶隕罔措。臣之所患,如有一分自力之勢,則惟當驅策衰鈍,顚仆爲期,圖報聖恩之萬一,而第臣病根已深,實非朝夕可治之症,喉舌劇地,亦非一日可曠之職,故玆敢略陳其病狀,惟聖明垂察焉。臣之犬馬之齒,已滿七十,雖精旺氣钁之人,猶慮其不逮,況臣自少善病,精神筋力,已不及恒人,而及今年邁氣耗之後,百疾交作,而其中最甚者,痰火上升,則頭目昏眩,胸腹煩懣,殆不省事,少觸風寒,則遍身戰掉,手足厥冷,氣脈不通,酬酢言語,則聲短氣促,喉渴唇焦,食飮頓廢,起居行步,則脚部萎弱,骨節刺痛,不可堪忍。凡此數症,莫非危兆,加以耳聾不能聽低聲,眼昏不能察細字,精脫不能記昨事,此則老境常態,不足爲怪,而疾病旣如是之危,衰老又如是之甚,豈能冒居出納之地,得盡惟允之責乎?況前頭大祭不遠,如有親行之擧,則各有所執之事,以此老病之狀,萬無趨走承奉之勢,臣之顚沛,固不暇恤,而其於國事,何哉?此皆實狀,非敢有一毫飾詐,圖爲自便之計。伏乞聖慈,亟許遞改,俾免公私狼狽之患,不勝幸甚。
全羅道觀察使嚴緝疏曰,伏以臣,臨事不審,因疾廢務,俱難免其責矣。陳疏自列,恭俟譴罰,而溫批開釋,辭旨丁寧,臣奉以莊誦,繼以流涕也。同罪之人,旣蒙收敍,則臣亦有何不安於心者,而第臣病勢,已至十分地頭,決不可一日在職,玆敢復申血懇,仰瀆宸嚴,伏惟聖慈,哀憐焉。臣稟賦甚弱,自少善病,而中間遊宦南北,或傷於風霜,或添於水土,年未衰而病已痼矣。卽今嬴形白髮,便成老人,而鉊刀錯節,倍彈精力,則宜其病之復發而難治,亦其勢然也。一臥牀席,奄及數旬,而諸症層疊,莫非危兆,乍覺焦火,旋若凝水,寒熱互攻,終日不已,加以痰塞,則仆地不省,胃敗而臨食輒吐,奄奄餘息,倖如一縷耳。人皆謂必死,醫不欲試藥,則其勢誠急矣,其情可悲矣。況廢衙已久,簿書山積,而事多後時之患,則其爲公之慮,實有倍於憂死之心矣。伏願天地父母,俯察臣病篤之狀,亟許鐫免臣職,公私幸甚。
忠淸道觀察使李蓍晩疏曰,伏以譾劣微臣,忝按一道,無他才能,可以稱塞其萬一者,惟以無甚偏私,得免大戾爲自期,而奉職無狀,反見疑於營下已罷之守令,且臣自愧自訟之不暇,其何咎人哉?第伏見金正夏辭,頗有侵臣之語,庶幾其或伸於旣屈之後。噫,山之迷惑人,若是甚歟?玆事首末,旣悉於査啓中,業已聖明之所洞燭,而今正夏之言如此,亦安敢諉之以訟者之言,而默然而已乎?正夏之初占此山也,話次間語臣曰,姜鋧之所曾占,而似是棄地云。蓋不棄則不當用,而棄則當用故也。正夏之所當辨者,只在於姜鋧之棄不棄如何,而此則有一言可坐而決者,初旣貽書,終乃起訟,則其不棄之意,可見於斯,而今正夏,勒使人謂鋧棄之,不亦迂乎?一山兩穴,而一則正夏所謂給價買得,卜日始役之後,見書卽止者也,一則正夏所謂舍而他求,接訟未決之前,徑先入葬處也。姜鋧之辛酉置塚,彼此一般,而所謂給價始役之地,則何其見書卽止,若是之果,而接訟未決之處,則乃反徑先入葬,如彼之急耶?査啓中徑先入葬,已極違法云者,是訟官結辭,而今正夏之招曰,入葬於貽書欲禁之前,誠有徑葬之失,而今此入葬,旣是他岡,則混謂之徑先入葬,實是未曉,此則尤見其遁辭也。燕岐訟案,不趐明白,比諸私禮,事體尤重,而正夏葬子翌日,卽呈辭狀曰,與人相訟未決之前,拘於情勢,徑先入葬,其在事體,亦涉不當。身爲法官,先自犯法,決不可晏然,此等文字,自其口出,而今反曰未曉。噫,自作之說,猶且未曉,則査啓中奪人成卷之田一句語,宜乎不能曉也。正夏,與人約買,至成文券,而厚價之誘,牢囚之威,竝行於其間,接訟之後,强成文券,則雖自謂不奪,其誰信之?若使臣,直謂之給價之多,則正夏,固不服矣,謂之成券,則豈其過乎?至於李廷膺拘囚一款,何其前後之言,判然若二人語耶?初則曰,廷膺之言辭悖妄,少無顧忌,捉致於前,欲治其罪,而事涉嫌疑,卽爲放送,此則有若以廷膺身犯之罪,只是捉致而已,而今則曰,鋧欲奪買,招致厥漢,故惡鋧之所爲,拘囚一日,此則有若怒甲移乙,不但捉致於前而已,其自欺乎,抑欺人乎?何其語不相涉,若是之懸耶?姜鋧之約買成券,初無可疑,而反謂之欲奪,正夏之威制勒買,有不可掩,而欲免一箇奪字,噫,正夏,亦未曉奪字之義而然耶?姜鋧,旣已成券矣,有何奪買之意,而廷膺之被囚,在於正夏徑葬之初,姜鋧兄弟之下來,在於正夏旣罷之後,則曾謂在京之日,招而致之耶?此則臣亦未曉也。黃後山之一遭着枷,不但人所目見,而訟庭前日之招,亦曰,言辭頑悍,作挐役所,初欲治罪,旋卽退出,有不能全諱其跡,則査啓所謂竝被拘囚者,此也。至於吳大後之葬,旣在於傍落微砂自前世葬之地,而非如興後之葬,通在一岡之比,則大後之葬,固無可禁之辭,而興後之葬,不得不以掘移,相約者也。進敏,雖是品官,而非如常漢之比,則設使姜鋧,有所敎誘,而豈忍不計其父葬,誣引其叔言,以明其掘移之約乎?亦可見其不成說也。且正夏,盛言虛塜之不可禁人,而此則尤有所不然者。古今卜山之人,誰無此事,而苟無益於禁人,則初安用置塚爲哉?置塚而猶未免見奪,則況不置塚,而能有禁人者乎?苟其然也,則正夏,又何以更奪土民,爲母營葬之地,而急置一塚耶?今其人,方又起訟,焉敢誣也?臣之初勸正夏,以書問姜鋧者,蓋欲其明知不禁,然後始可營窆,而累勸不聽,臣固疑之矣。及其接訟未久也,正夏,以改卜他岡爲言,而實不知其計之初在於此,故雖不得力禁,若訟隻之爲,而每勸其貽書,見許而用之,則何嘗有一言可其葬□意耶?伊後,得聞姜鋧有竟訟之意,卽言于正夏,則其時正夏,又占一山,欲遷其先墓,受由將發矣。乃曰,彼若必爭無已,則遷葬後,徐當求山移厝云,臣以此謂正夏,初雖錯認其棄地,而終必開悟矣。今而後,始知正夏,不免於世俗所謂山慾,而初故奪占,卒至罪戾,豈正夏,衰年喪子,悲傷過度,已蔽於私意,而不自覺其非耶?何其辭說破綻,首尾徑庭冾然有鄕谷落訟者之態耶?臣固不欲呶呶,而係是啓下詞訟,則事理曲直,有不可不辨者,玆敢不避代訟之嫌,略陳其一二,而旣被其侵斥,則終有所不敢仍冒者。伏乞聖慈,俯察危懇,將臣職名,亟許遞破,以爲決訟不明者之戒,千萬幸甚。
上在昌德宮。停常參·經筵。
辰時午時未時,日暈。夜一更,月入太微端門內,月暈。流星出貫索星上,入東方天際,狀如鉢,尾長三四尺許,色赤。
夏享大祭親臨後,大殿,藥房口傳問安。答曰,罔極。中殿問安。答曰,罔極。大殿·中殿,政院·玉堂單子問安。答曰,罔極。大殿·中殿,二品以上·六曹·大司諫單子問安。答曰,罔極。
朴慶後,以兵曹意啓曰,今四月初十日,武臣武經七書講書日次,而政事相値,不得爲之之意,敢啓。傳曰,知道。
又以都摠府言啓曰,今日入番軍士,當爲中日習射,而夏享大祭親臨正日相値,不得爲之之意,敢啓。傳曰,知道。
金聲久啓曰,明日常參,取稟。傳曰,停。
南垕啓曰,右議政箚子到院,而親臨大祭正日齋戒,留院之意,敢啓。傳曰,入之。
上在昌德宮。停常參·經筵。
下直,永宗僉使洪以度,朔州府使崔好鎭,通津縣監李文興,淮陽府使洪受疇。
南垕啓曰,明日文臣殿講相値,視事,頉稟。傳曰,知道。
又啓曰,明日文臣殿講時,命官,何大臣進參乎?敢稟。傳曰,左相進去。
有政。
金海一啓曰,今日爲政事,命下矣。都承旨鄭樸辭疏入啓,右承旨金聲久受由下鄕,廳中,只有臣海一及左副承旨朴慶後,右副承旨金龜萬,同副承旨南垕。兵批政廳,則朴慶後,以該房,當爲進去,而吏批則何承旨進去乎?敢稟。傳曰,左承旨進去。
吏批,判書柳命天服制,參判李玄逸在外,參議沈檀進,左承旨金海一進。兵批,判書閔黯,禁軍別試射進,參判睦昌明身病,參議李瑞雨進,參知李湜病,左副承旨朴慶後進。以尹鼎和爲執義,閔昌道爲獻納,趙湜爲正言,成任爲正言,權愈爲刑曹參判,李玄紀爲承旨,金鼎台爲掌令,以李壽徵·趙嗣昌爲副護軍,宋光璧爲副司直,李東根·尹悠期爲副司果,朴行義爲副司正。
南垕,以兵曹言啓曰,今四月十二日,祿都目政事爲之之意,敢啓。傳曰,知道。
朴慶後,以禮曹言啓曰,卽見刑曹移文,則判書鄭維岳,所患足病,尙今未瘳,不得行步,雜科覆試時,決無進參之路,自本曹斯速變通云。病勢如此,則勢難進參,不可無變通之道,望單子還入之意,敢啓。傳曰,知道。
金海一啓曰,新除授左副承旨李玄紀,時在京畿衿川地,斯速乘馹上來事,下諭,何如?傳曰,允。
金海一,以戶曹言啓曰,慶尙監司吳始大,以開寧縣官婢武丁家失火,一百九十八戶,一時燒盡,人物三人,亦爲燒死事,狀啓,傳曰,事極驚慘,令該曹稟處,以爲各別顧恤之地事,傳敎矣。開寧縣民人等失火燒盡之數,多至一百九十八戶,人物燒死,亦且三名,事之驚慘,莫此爲甚。例於恤典,則皮穀一石式題給,而今此失火民人等處,旣有各別顧恤之特敎,燒死人及失火每戶,各皮穀二石分給,以示優恤之意,何如?傳曰,允。
掌令李熙采啓曰,請果川縣監鄭洙明罷職。啓辭上同請令本道,嚴加禁斷,俾無士夫家祠宇,被占見撤,數百戶居民,流離失所之患。啓辭上同答曰,不允。鄭洙明事,依啓。
金龜萬啓曰,事變假注書金汝鍵,付軍職之意,臣以代房,入啓蒙允矣。今聞雖是權知,旣有所帶,則例無付軍職之事云,金汝鍵付軍職啓辭勿施,而臣亦難免不察之失,惶恐敢啓。傳曰,知道。
南垕,以弘文館言啓曰,本館下番臣李獜徵,以訓鍊都監郞廳,今日坐起時,晝仕出去之意,敢啓。傳曰,知道。
金龜萬,以御營廳言啓曰,今此六番別破陣及京案雜色軍兵等射砲·用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
答吏曹參判李玄逸疏曰,省疏具悉卿懇。纔付至意於史官之行矣,卿胡不諒,連章撝謙,以孤我側席虛佇之誠乎?此時企待,不啻大旱之雲霓而已,卿其須體此意,安心勿辭,俟得少完,從速登途,以補不逮。
右承旨金聲久辭職上疏。踏啓字。
以全羅監司嚴緝狀啓,私奴莫福等燒死事,傳于金海一曰,燒死人等,令本道恤典擧行。
以忠淸監司李蓍晩狀啓,驛吏林乭立壓死事,傳于金海一曰,壓死人,令本道恤典擧行。
以全羅右水使韓,以統營合操後,仍爲發船,行到固城地,珍島戰船致敗事,狀啓,傳于金海一曰,渰死人等,令本道各別恤典擧行。
以全羅監司嚴緝狀啓,京江船人千同等渰死事,傳于金海一曰,渰死人等,令本道恤典擧行。
以江春監司睦林儒狀啓,高城郡民家五十二戶盡燒,旌善郡居流民金命龍等燒死事,及慶尙監司吳始大狀啓,義城縣民居七十二戶延燒,私婢雪分等燒死事,傳于金海一曰,燒死人等,令本道恤典擧行,而燒火人家顧恤之事,令該曹一體稟處。
答忠淸監司李蓍晩疏曰,省疏具悉。落訟人構誣之言,不足掛齒,卿其勿辭,從速察職。
答都承旨鄭樸疏曰,省疏具悉。卿其勿辭,從速察職。
答全羅監司嚴緝疏曰,省疏具悉。卿其勿辭,調理察職。
金龜萬,以御營廳言啓曰,別抄武士春等賞格,試射後從分數,以本廳所儲木綿面給,別單書入之意,敢啓。傳曰,知道。
上在昌德宮。停常參·經筵。
自昧爽至辰時,有霧氣。夜一更,流星出軫星下,入南方天際,狀如拳,尾長二三尺許,色白。
朴慶後啓曰,明日常參·經筵,取稟。傳曰,停。
又啓曰,今此專經文臣殿講書啓單子中,兵曹正郞南至熏,受由在外已久,而不爲懸頉,以應講人,混同書入,事之不察,甚矣。南至熏則元單子中,改付標以入,而禮曹當該堂上·郞廳,竝推考,何如?傳曰,允。
金龜萬,以宣惠廳言啓曰,大同事目內,木則正月內上納,米則四月內上納,限內未納官守令,解由拘礙,尤甚未納官守令,入啓處置云,可見當初立法嚴明之意也。近來國綱解弛,全不畏法,守令之要譽姑息者居多,盡心奉公者常少,凡干上納之物,率多過時遷延,卽今四月且半,而三南山郡應納之木,嶺南陜川·慶山,湖南則龍潭·南原·鎭安,湖西則靑山·永春·淸風·報恩等九邑外,尙不來納,上年木花,雖曰不實,亦不至於上上年之失稔,而應納之物,不爲催捧上送,致令貢物主人輩,過限而不得受價,逐日來訴於本廳,守令之如是怠慢,實是道臣不善檢飭之致,許多守令,雖不可一一論罪,三南監司,竝從重推考,以爲警責之地,何如?傳曰,允。
金龜萬,以戶曹言啓曰,江春監司,以高城郡五里洞村民家五十二戶盡燒,旌善郡居流民金命龍等燒死事狀啓,及慶尙監司,以義城上沙村里七十二家延燒,私婢雪分等燒死事,狀啓,傳曰,燒死人等,令本道恤典擧行,而燒火人家顧恤事,令該曹一體稟處事,命下矣。慶尙·江春兩道,義城·高城等邑民戶延燒之數,至於此多,人物亦且燒死,事甚驚慘,依開寧縣失火民戶顧恤之例,燒死人及失火之戶,各皮穀二石式題給,以示朝家特爲軫恤之意,兩道監司處,分付,何如?傳曰,允。
朴慶後啓曰,儒生殿講,十五日爲之,例也。此日若有故,退行於十六日事,曾已定奪定式矣。今十五日,則國忌相値,勢難設行,以十六日退行,何如?傳曰,依爲之。
以全城君濬掃墳呈辭,傳于朴慶後曰,給由馬,澆奠床備給。
朴慶後啓曰,近因兩司官員不齊,守令未署經者甚多,外方夫馬,留滯可慮,未肅拜人員,竝卽牌招,使之開坐署經,何如?傳曰,允。
以備忘,傳于朴慶後曰,文臣殿講居首副司果韋壽觀,半熟馬一匹,學諭申義命,主簿金華重,竝兒馬一匹賜給。
答海興君鄭重徽疏曰,省疏具悉。卿其勿辭察職。
海興君鄭重徽疏曰,伏以臣,年衰病痼,奉職無狀,竟被譴罰,分甘廢蟄,意外恩敍,出於常格之外,金吾新除,又降於千萬夢寢之所不及,臣誠驚惶感激,罔知攸措。臣之病狀,不敢猥陳,而曾忝此任,已致僨敗,到今追思,每自驚隕,雖聖度寬覆,復欲試可,而在臣私分,決不可抗顔冒據,又招顚越之咎,玆敢冒死呼籲於天地父母之前,伏乞聖慈,俯諒危悃,亟賜遞改,以安微分,不勝幸甚。
上在昌德宮。停常參·經筵。
下直,甲山府使李墪,泰安郡守李濟,寧越郡守金夏世,法聖浦萬戶黃致賢。
朴慶後啓曰,明日常參·經筵,取稟。傳曰,停。
有政。吏批,判書柳命天進,參判李玄逸在外,參議沈檀進,都承旨鄭樸進。兵批,判書閔黯進,參判睦昌明病,參議李瑞雨進,參知李湜進,右副承旨金龜萬進。以南至熏爲果川縣監,金文夏爲兵曹正郞,尹悠期爲禮曹正郞,尹夏濟爲戶曹佐郞,權大臨爲學正,朴泰長爲社稷令,洪淨爲平市令,朴尙郁爲司饔僉正,黃奎爲內資主簿,高汝弼爲南部主簿,李壽徵爲司成,李禎爲奉常僉正,以濬源殿參奉李華齊,司饔參奉沈廷耉相換望單子。傳曰,勿爲相換。進士朴謐濬源殿參奉除授,以朴新胄爲副摠管,洪處圭爲咸鏡北虞候,薛文德爲部將,金聲久爲副護軍,權儧爲副司直,李萬齡爲副司勇。
吏批啓曰,濬源殿參奉李華齊,與司饔參奉沈廷耉相換單子,進士朴謐除授事,傳敎矣。凡外方參奉,滿周年,則與京參奉相換,自是前例。今此李華齊,依例相換矣。朴謐除授之命,有異於隨闕特除之擧,使滿周年之參下官,無故作散,何以爲之?敢稟。傳曰,朴謐,卽北道人,故有此除授之命矣。無故作散,誠如啓辭,待闕擬望,可也。
金海一,以戶曹言啓曰,卽因全羅監司嚴緝狀啓,茂長縣敗船渰死人千同等,令本道恤典擧行事,命下矣。取考狀啓內辭緣,則千同等,非本道土着,乃是京江船人,令漢城府搜問矣。千同等所居洞里,現出其妻子,依前例,各皮穀一石式,自本道題給,何如?傳曰,允。
答咸鏡監司柳命堅疏曰,省疏具悉。卿其勿辭,調理察職。
行大司憲閔宗道,執義尹鼎和,掌令李熙采,持平金一夔,正言趙湜合啓,請碧潼圍籬安置罪人閔鼎重按律處斷。答曰,勿煩。啓辭上同
行大司憲閔宗道,執義尹鼎和,持平金一夔啓曰,日昨本府之坐,前縣監李基陽及民人等,聯名呈狀以爲,渠等,世居公州五龍洞者,二百餘年,一村家戶,多至數百,而不意今者,東平君家,卜山於渠等所居之村,占取故府使李元煥先世祠宇所建之基,將爲他日入葬之計,撤去民戶,始役補築,一村之民,不但有流離失業之痛,士夫家久遠之塚,亦將有掘移之患云。東平君,雖是王室至親,不可使奪人祠宇之基,而作爲葬地,以致近百年之塚墓,數百戶之村落,俱未免掘移撤毁之患,故臣等,以令本道禁斷之意,相議論啓矣。今日東平君,又爲呈狀以爲,所謂李元煥祠堂,距卽今權厝之穴,幾至數百步,元非撤毁之處,所謂李哥塜墓,亦在於數百步外,步數絶遠,俱無相礙,穴下亦無近居民戶,龍虎之內,雖有村落,豈可撤毁已入之家,以爲取怨之擧乎云。狀中之言,雖不可取信,而旣與李基陽等訴怨之辭,不無相左,則不可無詳査明決。請令本道,別定剛明官,從速摘奸,據實啓聞,以爲處置之地。答曰,令本道公正摘奸,斯速啓聞。又啓曰,尙州故士人鄭以興之妻盧氏,呈狀于本府以爲,其夫以興,與同鄕士夫作爲藥契,以爲救急之地矣。乙丑年間,牧使尹,勒徵藥材七八種,所有藥料,卽爲搜納,其中數種,非土産,契中無儲,不得應索,尹暴怒,發遣猛差,推捉其夫,前曳後驅,牽髮撞踵,且以藥料,杵納口中,酷施棍罰,使之曳出,堇堇舁還,翌日殞命,不勝痛迫之情,奔走控訴于巡營,則其時監司,終始麾却,不爲聽理。尹,聞有呈訴之擧,窮索書給之人金重鏘兄弟,降定水軍之役云。契中所無之藥,未卽呈納,有何罪過,而,忍爲怪愕之擧,濫施法外之杖,至使士人,無故致死,且治狀辭替書之人,以防日後訴冤之路,其殘虐不法之狀,誠極痛駭,不可以事在旣往,而置之不論。請前府使尹,拿問定罪。淮陽府使洪受疇,曾守南邑,已有不簡之誚,及授本職,亦無謹飭之意,肅謝之後,卽令官廚供食,辭朝之前,廣請親賓,又令官人,多備杯床,官人輩,無以措辦,至於累處貸錢。且於其家修理之際,役使新迎人夫,逐名考閱,如有晩到者,則輒徵干紙,以此怨聲頗騰。未赴任之前,手段如此,則旣赴任之後,濫猾可知,峽邑蘇殘之責,不可付諸此人。請淮陽府使洪受疇罷職。答曰,不允。
正言趙湜啓曰,擊錚人㮒,以隨坐栫棘之罪人,特蒙聖上寬大生成之渥,生還田里,在渠之分,惟當銜恩感德,杜門屛跡,不敢與凡人竝齒,而今乃爲犯逆之親,闌入闕庭,擊鼓以聞,其不有朝家之處分,希覬伸辨之狀,豈不大可寒心哉?頃因金吾回啓,雖有勿施之命,終若置而不論,則不惟縱恣之罪,無以痛徵,抑恐朝綱,從此而隳矣。公議齊憤,久而愈激,請擊錚人㮒,亟命遠竄。咸鏡一道,乃國家之北門鎖鑰,故南北兵使,必推選於武弁中,以歷試有聲績者除之,不可人人而輕授也,明矣。新除授南兵使禹弼漢,一常調之武夫也,其居官盡心,雖或可稱,而循序以試,見其可用,然後擢置邊閫,實合任人之道,今乃以僉使,直超南兵使,專不顧履歷之不多,論以政體,豈容若是其太驟也哉?除目一下,物情大駭,請南兵使禹弼漢遞差。答曰,不允。南垕啓曰,凡朝家恤典,係是恩命,非自下所敢請者,而卽伏見忠淸監司李蓍晩狀啓,則以栗木敬差官鄭有彬身死事,直請恤典,而至有速令該曹,覆啓稟處,米布從優題給之語,揆以事體,殊未妥當。忠淸監司李蓍晩,推考,何如?傳曰,允。
咸鏡道觀察使柳命堅疏曰,伏以臣,賦命奇簿,百殃叢萃,曾赴穩城,未及遞還,獨子夭死,叩胸呼天,含痛至今。乃者猥叨北藩,一女隨來,結褵未數月,旋得奇疾,遐外無醫,遽阽危域,把臣衣補,竟至奄忽,撫尸長袖,肝肺如裂。臣仍患神精怳惚,痰火上攻之症,胸膈痞塞,呼吸幾不通,潮熱燻升,語言亦顚錯,加以眼患猝劇,赤朣礙痛,膠粘不開,牒報委至,無以酬應,飮啖專却,漸就危綴,落席昏瞀,作一僵尸,蟻螻之喘,生來死歸,固不足惜,而曠職廢事,辜負委寄之責,此臣垂死之中,益切憂懼之念也。伏乞聖慈,憐臣禍厄之疊遭,察臣病勢之難醫,亟賜遞改臣職名,俾得就醫京洛,復尋生路,千萬幸甚。
上在昌德宮。停常參·經筵。
自辰時至酉時,日暈。夜一更四更,月暈。
朴慶後啓曰,十四日國忌齋戒,十五日國忌正日,十六日儒生殿講,此三日,視事,頉稟。傳曰,知道。
金龜萬啓曰,淮陽府使洪受疇遞差事,命下矣。臺諫,方以罷職論啓,遞差傳旨,不得捧入之意,敢啓。傳曰,知道。
藥房都提調睦來善,副提調金海一啓曰,比來日候不調,伏未審聖體,若何?日月不居,孝思殿望祭,只隔一日,伏想聖孝感時之懷,益復罔極。第伏念夏享大祭,纔已親行,又於夜氣寒冷之時,躬自將事,則致傷之患,理所必至,勉抑至情,許以攝行,以盡愼疾之道,千萬幸甚。臣等,待罪保護之地,不勝憂慮之忱,敢來問安,竝此仰稟。答曰,知道。無事。〈莫〉重祀事,決不可攝行,卿等勿以爲慮。
朴慶後啓曰,禮曹當此多事之時,堂上只有一員,甚爲苟簡,參判李沆,卽爲牌招察任,何如?大臣之意如此,敢此仰稟。傳曰,依爲之。
金龜萬,以禮曹言啓曰,今此王世子冊封後,百官及諸道進箋陳賀時,大殿箋文方物之膳,及中宮殿·世子宮方物之膳,依例封進事,移文知委,何如?傳曰,允。
金龜萬,以弘文館言啓曰,世子冊封時,自上所御服色,令本官博考事,命下矣。臣等,取考杜氏通典·文獻通考·大明集禮·大明會典及經史諸書,漢文帝元年,立景帝爲太子,則乃在呂后喪三年之內,皇明仁宗皇帝卽位之元年,立宣宗爲皇太子,則亦在太宗皇帝喪三年之內,此爲今日可據之例,而漢世冊禮儀註,至明帝時,始著于史,文帝時儀註,今不可考,皇明時冊禮儀註,則會典等書,只有永樂·宣德續定,年幼年長,區別儀註,而至於洪熙儀註,則不爲載錄,此外更無可考之書,令禮曹參酌定奪,何如?傳曰,允。
金龜萬,以禮曹言啓曰,王世子冊禮事,已爲定奪於榻前矣。冊禮事,所當依禮文,前期告廟社,爲告祭之辭,例有擧名書塡之事,依前例擇日定名時,大臣及政府東西璧館閣堂上·六曹參判以上,賓廳會議,稟定,何如?傳曰,允。
金海一,以戶曹言啓曰,以忠淸監司李蓍晩狀啓,栗木敬差官鄭有彬,行到懷德縣,得病身死事。傳曰,事極驚慘,喪葬諸需,各別顧視,擔軍,亦爲題給事,命下矣。奉命之人,猝然得病,客死旅次,事甚驚慘,依傳敎,米五石,太五石,木綿二十匹,油淸各一斗,眞末五斗,磨鍊題給,而擔軍,則令兵曹,分付擧行,何如?傳曰,允。
金龜萬,以禮曹言啓曰,卽接典牲署牒報,則本署卽今留養黑牛,只有五首,前頭永寧殿,宗廟秋享大祭,實預差竝封進者七首內,二首不足,社稷大祭實預差竝二首,而其間有別祭之擧,則無推移封進之牛,濟州·巨濟元貢牛,五月內,捉出分養湖西後,取來封進之意,已報本曹行會,而此牛,雖或趁期上來,纔已越海,勢未及肥澤,決不可用於祭享,莫重祭享所用之牛,不可不預爲措備別養,敢此牒報。祭享可合黑牛五六首,依前例,令戶曹貿給云。前頭封進黑牛不足之數,至於如此,越海之牛,勢未及肥澤,誠如所報,不可無前期變通之道,依所報,令該曹貿給,何如?傳曰,允。
答右議政金德遠箚曰,省箚具悉卿懇。所患如此,未得進參,勢固然矣,有何所傷?卿其安心勿辭,益加善攝,臥閤論道,以副予望。仍傳曰,遣史官傳諭。
答京畿監司李沃疏曰,省疏具悉。卿其勿辭,往來焉。
金海一,以漢城府言啓曰,今庚午式年南部戶籍監董官主簿洪宇勳遷轉,代主簿高汝弼,付標以入之意,敢啓。傳曰,知道。
吏曹口傳政事,以蔡成胤爲奉敎。
注書蔡成胤遷轉,代以洪重鼎爲假注書。
金龜萬,以兵曹言啓曰,當日東平君杭,自丹鳳門入來,差備門外擊錚,極爲駭愕,令攸司囚禁治罪,同守門將金碭,常時不能禁斷雜人,以致闌入,亦難免其責,推考,何如?傳曰,依啓。令政院問啓。
本院啓曰,以東平君杭擊錚草記,令本院問啓事,命下矣。招問則以爲,矣身至天冤痛事段,身罹酷禍,奄遭父喪,累經時日,未卜葬地,遑遑痛泣,罔知攸往,幸蒙天日照臨,渥恩隆重,至有地師命送之敎,此不但臣身感戴天眷,日夜頌祝而已,先臣魂魄,亦將感泣於冥冥之中矣。矣身,賦命險釁,盡喪同氣,孤身隻影,無以爲賴,尋常痛骨,自遭父喪以來,意欲於近畿之內,求得一山,苟有粗安之處,卽當卜葬,俾得他日,往來省掃,不至曠闕,實是矣身區區之至願也。遍歷諸處,終無僅可之地,故往卜遠地,蓋出於萬萬不獲已,而矣身所卜公州聲谷,卽先臣在世時,欲爲日後計,至出免稅之狀,此是聖明,曾所洞燭,而矣身,必欲買得此地,以爲窆葬之計者,蓋欲遂先臣平日之意也。及與諸地師往看,則穴頭傷破,水法失度,決非永窆之地云,故更卜一穴於五龍洞,前僉使李基陽家後,而係是人家至近之地,有難任自卜用,卽與基陽,相約買賣,得其快諾是白乎矣,以其年運不合,姑待明年爲白遣,將欲權厝于聲谷里。今月初四日,矣身與中使,偕往聲谷里斬破土,則土色靑黑,頗有水氣是白乎等以,情事罔極,莫知攸爲。同日午後,轉往五龍洞,而基陽家後,乃是年運不合之處,故又買一穴於其山外白虎之側,破土始役之際,基陽來見矣身是白去乙,矣身問曰,途上得聞爾輩,至有呈訴於監營云,爾何先諾後背耶云爾,則渠答曰,當初相約買賣,不啻丁寧,到今豈有背約呈狀之理乎?吾之庶從基昌輩,憑藉吾名,至於呈狀,吾甚無顔是如,縷縷言說是白如乎,矣身上京之後,得見憲府啓辭,則基昌等呈狀中,以基陽,亦推爲狀頭,而不爲着名,則其爲基昌等所自爲,而非基陽之本意,灼然可知是白齊。基陽,若無呈狀,則渠何敢偃然在鄕,送人替呈於法司乎?所謂禮葬官,撤毁民戶,掘移塜墓云者,尤爲無據者。禮葬官,去月二十九日辭朝,而中路,因加定官之身病,未免遲滯,今月初四日,始到聲谷里,蓋公州聲谷,去京四日程也。初三日卽基陽呈狀之日,卽禮葬官到聲谷之昨日也。基昌,身居京中,何能逆知數百里外未然之事,有此誣訴,而其所謂撤毁云者,未知何人撤毁誰家是白乎喩,其爲做出虛妄之狀,不攻自破是白乎旀,至於數百民戶云者,蓋欲爲張大眩惑之計,而一洞之內,雖有村落是白良置,似不過累十餘戶,則所謂數百之數,竝計其局外居民,猶爲不足,此是護喪中使之所目見者也。其爲虛妄之狀,此亦可知是白乎旀,設如基昌所言是乎乃,若非穴上,則豈有撤毁人家之理?凡新卜客土者,多賴隣里之守護,擧世所同,事理亦然,何可撤毁元居之民戶,以爲取謗於己,而歸怨於國家乎?此在人情,萬不近似是白乎旀,李哥一塚,本在於絶遠不見之地,彼此俱無相礙,則亦何嘗念及於掘移乎?渠等所訴,不過以撤毁掘移數款執言,而本無撤毁之事,又無掘移之擧,則其所誣罔之狀,節節敗露,昭不可掩。矣身,固不欲多辯,而旣被構陷,不容終默,乃敢替奴呈狀於法府,以爲辯破基昌等誣罔之地矣。昨因臺啓,有此公正摘奸,斯速啓聞之敎,此實出於體下之曲念,仰瞻宸極,不勝隕泣,而惟是腐心痛迫,私情罔極,不得不疾聲哀呼,以冀我聖上矜憐者。今此先臣權厝之穴,雖在於五龍洞中,旣已買得他人之田,今方始役,而旦距基陽等家,步數甚遠,則旣非基陽等所可干涉,又非臺啓擧論禁斷之地是白乎矣,旣有摘奸之令,則似當待其處分,而顧伏念,先臣引期,只隔八日,摘奸往來之際,自費多日,若待其摘奸,啓聞後行喪,則日字急迫,今月之內,決不得行喪安厝,而五六兩月,俱是月剋,此固葬家最所忌避者也,其勢必將至於遷就過夏是白乎所,人子罔極之情,豈有加於此者哉?一念及此,五內如割,母子相對,達宵痛哭,輒忘猥越,擊鼓陳情,矣身罪戾,萬殞難贖,而卽今權窆之地,元非相爭之處,儻蒙聖明,特加矜察,先臣葬事,俾得及期完襄,則感極幽明,殞結難報。矣身,忝居近戚,受恩最厚,無他報效,而今因罔極缺之事,驚動天門,不勝惶恐隕越之至云矣,敢啓。傳曰,觀此東平君所供,李基陽所爲,節節無狀,王子窆葬之地,與士夫,事體自別,而卜山之時,基陽,旣已丁寧快許,猝乃違背前約,多般誣飾,或呈監營,或呈法府,必欲沮敗送終大事而後已,其用心之反覆,情狀之可惡,莫此爲甚。如此之類,不可不隨現懲治,前僉使李基陽拿問定罪,基陽等反覆誣飾之態,不但彰露無餘,遍審諸山,僅得可合之地於公州者,實出於不得已也,勿爲査問,以爲克完大事之地。
本院啓曰,臣等,卽伏見東平君杭擊錚問啓判付,則有勿爲査問之敎,臣等竊惑焉。昨因臺臣之啓,有摘奸之批,今因本家之訴,又有勿査之命,彼此所訴,係是相訟,則未及査啓之前,有此反汗之敎,或恐大聖人處分,有欠於至當之道。臣等待罪近密之地,區區所懷,惶恐敢達。答曰,勿煩。
金龜萬,以兵曹言啓曰,上年十一月,襄陽私奴自白等呈狀內,丁卯年間,本府色吏李崇憲等,騎兵全宗悌等九名處,各捧大牛二隻,稱以病廢,頉下後,自白等子息九名,代定云云。宗悌等九名,卽爲行關推捉,則本官,報以嶺路雪塞,不得起送。今年正月,再度推捉,則四月旬間,始爲頉報以爲,宗悌等九名內,宗悌·金瀗,老除云云。宗悌,案年相考,則果爲的實,金瀗則丙寅年,自御營保,因完聚移來,而丁卯歲抄,自本官,老除代定,年滿與否,不能的知,其餘金香欽·金重殷·張弼京·元海夫,稱以病重,不爲捉送,張香元,稱以頉下後物故,金以善,稱以起送之際,病重物故,金二先一人,獨爲捉送看審,則方患脚瘇矣。大抵近來諸色軍役中,稱以病廢,各邑之報請頉下者,極其紛紜,欲爲親審,擧皆推捉,則多不起送,其病可知也。日者,襄陽府,果以無病爲有病,頉下騎兵,至於九名之多,則後弊所在,不可置之。去冬不寒,近來所罕,本官報狀中,報以雪塞,殊極可駭。且聞本官色吏及軍官等,駄載入京,因緣請囑,至入於臣耳,姑更推捉,以待看審後處置,而四月旬間,金二先一人,始獨來現,固有脚瘇,自丁卯至今,已爲四年,則丁卯病廢云者,未知其爲實狀,其言病重不能運動者,至於四人,實涉不近,以此推之,所謂物故,亦或難測,本官雖極無狀,豈獨爲吏胥,爲此擧措?此不過慮其罪及前官也。本曹之累度行關,事係軍政,而本官掩護周遮,終不肯擧行,其不識事體,甚矣,不可不重處,以爲懲勵之地。當該守令,爲先罷職,仍令本道,嚴査啓聞,何如?答曰,依啓。事之痛駭,莫此爲甚。當該守令,拿問定罪。傳于金龜萬曰,大臣·備局引見。
巳時,上御熙政堂,大臣·備局堂上引見。領議政權大運,左議政睦來善,行兵曹判書閔黯,行禮曹判書李觀徵,吏曹判書柳命天,右參贊李宇鼎,戶曹判書吳始復,刑曹參判權愈,兵曹參判睦昌明,戶曹參判李義徵,右副承旨金龜萬,掌令李熙采,修撰沈季良,正言趙湜,假注書朴行義·金汝鍵,記事官沈仲良·李允明入侍。來善進曰,近來日候甚不調,恐或有妨於玉體,憂慮伏切,朝者,伏承聖批,以無事爲敎,伏不勝喜幸之至,而第前日臍中痰水凝結之候,未詳加減之如何,伏鬱無已。大運曰,雖不大段作痛,若久而不解,則豈非大可憂悶者乎?上曰,不至如前作苦,而猶不快瘳矣。來善曰,今日問安之啓,以望祭攝行之意,有所仰稟矣,未蒙允許,臣等切悶焉。日前夏享大祭,旣已親行,卽又冒曉將事,則必致勞傷,區區所懷,惶恐敢達矣。大運曰,臣等,非不知聖心之有所缺然,而下情不能無憂慮,望祭則勉抑攝行,宜矣。上曰,無故攝行,未安,故必欲親行爾。來善曰,臍中痰候,雖非苦痛之證,頃伏聞入侍諸醫所傳之言,坐臥之間,猶似不平云,其在愼疾之道,固宜允從攝行之請矣。大運曰,臣子愛君之忱,無所不至,敢此累瀆,許以攝行,不勝幸甚。上曰,大臣之言如此,望祭則當攝行焉。來善曰,元子氣候,近復如何?大運曰,元子保護之方,固當靡不用極,飮食之節,不可不十分愼審矣。臣曾於先朝,得嘗禁臠,則極其油膩,恐或有妨於調養沖子之道,臣嘗聞諸故老養兒之道,飮食衣服,必以廉淡疎涼爲主,然後方可無稚年受傷之患矣。來善曰,近伏聞醫官之言,元子,能自起立云,下情喜幸,容有涯極。上曰,以今觀之,開月間則似能行步矣。大運曰,頃聞保養官之言,稱以元子,嘖嘖不已,此實宗社無疆之休,未知冊禮,當行於何時乎?國本已定,臣民之願戴已久,莫如早定位號,以慰擧國之心矣。上曰,姑爲徐徐者,欲待其行步而爲之矣。大運曰,此不但臣等之言,群下皆望速定位號矣。來善曰,首相,旣達宗社大計,臣亦有所懷,而精神昏耗,言語不明,恐辭不達意,敢以箚記仰達矣。元子誕生,今已三年,尙未行冊封之禮,此誠國家之欠典也。若以元子幼稚未長爲太早,則有所不然者。周禮保傅篇曰,成王爲太子,幼在襁褓,而早敎之責,委諸師傅,以明孝仁禮義,至於保養居處,出入言爲,皆有訓飭,令習於耳目,安於心術,敎達而德成。且漢文帝元年,有司請蚤建太子,以重宗廟社稷,至於皇明英宗,以宣德二年十一月十一日生,三年二月初六〈日〉,冊立爲太子,生纔四月,武宗,以弘治四年九月二十四日生,五年三月初八日,冊立爲太子,生纔七月,皇明宣宗·孝宗,皆是聖君,而不以其幼稚,有所持難,必定冊禮,則豈非爲宗社深遠慮而然哉?此皆今日之所可爲準者也,幸今皇天默佑,元良誕降,生纔四月,自上不待群下之請,斷自宸衷,亟定名號,實出於爲宗社大計也,臣民之慶幸,曷勝言哉?第伏念元子,名號雖定,年算雖幼,若因周·漢·皇明故事而言之,正位春宮,尙云晩矣。稽之古典,旣如此,不宜只以元子之號,加之而已,亦不可年在幼稚爲拘,早擧封典,以係一國之望,以盡幼敎之道,宗社幸甚。上曰,諸臣之意,如何?黯曰,元子誕生之初,皆願其定位號,今此冊封之請,有何異議於其間乎?命天曰,天佑吾東,元子誕生,宗社之慶,孰大於此?自古冊禮之行,不在於年歲之長幼,不可不速行冊禮矣。觀徵曰,自古賢明之君,早建太子,意非偶然。今日大臣之請速行冊禮,不拘年歲者,實是臣民之至願,而宗社之大計也。始復曰,今日定位號之請,不可謂太早矣。宇鼎曰,中外臣民,皆願速定位號,今不可小緩矣。愈曰,擧國臣民之意,孰不欲早定位號乎?大臣之請,實宗社大計也。昌明曰,群下之意,豈有異同?位號之定,是今日臣民之望也。鳳徵曰,古亦有襁褓時冊禮者矣。湜曰,臣民仰戴之誠,皆願速定位號矣。季良曰,宗社大計,莫如速定位號矣。義徵曰,位號之定,旣是宗社大計,則何可小緩乎?熙采曰,今此定號之請,實是臣民之所共望,莫重之禮,宜速定行矣。上曰,大臣·諸臣之言如此,冊封之禮,速爲擧行,可也。來善曰,自古冊封之禮,不行於秋冬,必行於春夏者,蓋取其長養之義也。上曰,丁未年冊禮,亦於正月爲之矣。來善曰,皇明冊禮,亦皆於春夏爲之矣。大運曰,家禮,私家冠禮,亦於春夏爲之,今亦趁夏前爲之,宜矣。上曰,六月初,當行冊禮,都監堂上·郞廳,竝爲差出,可也。上曰,冊禮處所,何處爲之乎?似當於正殿爲之矣。大運曰,當於正殿爲之,正殿卽仁政殿也。元子方在幼沖之年,外間頗有拘忌之疾,若以遠離大內,出臨正殿爲難,則宣政殿亦可矣。來善曰,冊封重禮,當於正殿爲之矣。上曰,諸臣之意,何如?黯曰,冊封重禮,宜於正殿爲之,仁政殿行禮,可矣。宇鼎曰,此是莫大之盛禮,豈可不行於正殿乎?上曰,依此擧行,可也。上曰,且有一節,今日可以講定矣,平常之時,則必有冕服行禮,而今則適當國恤之時,服色何以爲之耶?黯曰,此乃承宗廟奉社稷之大計,其禮莫重,自上亦可借吉矣。來善曰,今此冊禮,奉承宗廟之大禮,自上服色,不可無權宜之道,似當借吉矣。大運曰,如此莫大之盛禮,不可不借吉矣。命天曰,旣是大禮,則似當借吉,而必博考禮經,得可據之文,然後行之,尤爲合當矣。上曰,前史,未必有明白可據之事,令儒臣考諸文獻通考,或杜氏通典,稟處,可也。上曰,冊禮旣定,則元子名字,不可不速定,政院知悉,擇日擧行事,分付,可也。出擧行條大運曰,鞫獄尙未就訖,忠善之事,極其兇獰矣。上曰,一向忍杖,終不吐實之狀,極可痛惋。大運曰,頃於請對之日,臣以李有湞投書時事,引喩仰陳,蓋其凶情之叵測,與此略同故也。上曰,罪人之期得無期,奈何?大運曰,或云仍鞫爲當,或曰酌處爲宜,未知如何而可也。命天曰,頃觀海西獄事,有忍杖不服者,鞫事不可輕罷矣。上曰,此則與海西獄事有異矣。觀徵曰,獄事至重,何可輕罷乎?來善曰,當初投書於右相家之時,其事似不全然孟浪,而二十次受刑,尙不吐實,且不致斃,其凶頑,甚矣。上曰,物色則可以得之耶?宇鼎曰,物色亦難矣。上曰,物色而若未期得,則只增紛紜,其若之何?宇鼎曰,忠善者,自初其言甚無實,且二十次受刑而不斃,誠可異也。然今若罷鞫,則後弊無窮矣。大運曰,今日之言,亦非欲放罪人之意也。且有湞捕捉之時,終不能以物色期得,臣意則物色亦不緊矣。黯曰,有湞則其時因其奴子傳播,其事透露矣。上曰,今雖物色,未可以必得爲期,計將安出?義徵曰,懸賞購捕,則或可得之矣。上曰,今若更刑,徑斃可慮,更問狀貌於忠善而後購捕,可乎?大運曰,聖敎至當,而大抵此事,其虛實,終不可昭晣矣。龜萬曰,匿名書則明是一人之筆,而此亦有不可取信者矣。上曰,一人之筆則無疑,而其書意,或有可笑處,若實爲凶語,則似不如此矣。龜萬曰,忠善者,本非菽麥不辨之人,亦不可委之於迷劣無知也。上曰,亦爲物色,不爲更鞫於獄體,如何?大運曰,一向停鞫,實爲未安矣。來善曰,更爲嚴鞫輸情,爲度而治之,爲宜矣。龜萬曰,忠善前後所引,皆諱無實,今後亦安知其吐實乎?大運曰,獄體固當仍鞫,而今日則日勢已暮,明日則有實錄考出之事,再明可爲之矣。命天曰,頃因嶺南儒疏,前朝判司僕寺事裵尙志贈職事,命下矣。尙志之子,曾經二品之故,旣已追贈從二品,今當以正二品贈職,而儒疏中,不及前日從二品追贈之事,無有變通之道,故敢此仰達。上曰,所達誠然,正二品贈職,可也。出擧行條大運曰,追榮其親,實是人情之所同然,自前旣陞一品,爲判義禁,則雖是兼職,亦有追封之例矣。頃因榻前定奪,變改此規,不得追封,殊非體下之道,依舊例施行,似當矣。上曰,今後則依大臣所言,經判義禁者,追封其親,可也。出擧行條始復曰,常平廳之設立,專爲責應民役,京畿各邑,勅使時缺之價,及其他京外裁減之代,覓給之數,極其浩多,而各道還穀之外,廳儲米布銀錢,本來零星,逐年需用,有出無入,前頭事務,誠甚可慮。上年金錫胄家屬公之物,無他財産,而考見各邑上送田畓成冊,則其數殆過數百餘石落,此則盡爲移屬常平廳,以其所出穀物,補用於民役,似或便當,故敢此仰達矣。上曰,依爲之。出擧行條來善曰,近日朝家,申飭治盜之事,故湖南則頗寢息,而畿甸多竊發之患云,誠非細慮,以此多發捕盜軍官,設機捕捉,而本廳軍官,皆是禁軍之類,自前亦多有追都試之例,今亦依此爲之,如何?上曰,依爲之。鳳徵曰,本館折受金浦柴場,依備局回啓,發遣郞廳摘奸,則自金浦官門外,東至馬墳,西至獨山,一百三十六結,乃是本館折受處,而浦落入海,年久棄置矣。庚戌年,漸爲泥生,可以起耕云云,故送人打量,則可作畓處,不過五六結,而其餘則雖泥生,草未及生,粟不可種,故姑復置之,不爲收拾,今聞百餘結泥生之後,東平君家,次知收稅,此亦有委折。當初越邊高陽地泥生之時,本館未及耕作,故義昌君房,以爲空棄地,折受四十七結,實不知本館所屬金浦地,泥生於越邊故也。馬墳下獨島上,旣已泥生,柴場宛然如舊,則本館,所當次知收稅矣。東平君家,若知祖宗朝,賜與本館,意非偶然,則必不有圖占之計,但百餘結內四十七結,依高陽田案所載,雖劃給於東平君家,本館次知,猶爲九十餘結,彼此俱爲便好,而但三百年折受養士之地,不宜輕許於宗班,請下詢大臣而處之。上曰,大臣之意,何如?大運曰,臣少時往金浦,則官門外,一望無際之坪有之,皆言成均館折受處,其後又往過之,則盡爲浦落,泥生於越邊高陽地,而未及次知之際,宮家折受,今又泥生於金浦之地,則自成均館,所當還推,論其主客,則館爲主,宮家爲客也,四十七結,似無劃給宮家之端矣。上曰,四十七結劃給,則所餘幾何?鳳徵曰,雖不的知其數,而似不過九十餘結矣。上曰,然則劃給四十七結於宮家之後,其餘結卜,自館次知,可也。出擧行條大運曰,事大交隣等文書,槐院副提調,例爲主管磨勘矣。前副提調李鳳徵,頃因罷散而遞,時無行公之員,大司成李鳳徵,槐院副提調,更爲啓下,使之察任,而兵曹參議李瑞雨,素有文望,亦爲一體啓下,何如?上曰,依爲之。出擧行條鳳徵曰,儒生殿講之時,館下齋則二人受點,學下齋則四人受點,館學下齋,同是二十人,而天點,或多或少,渠等,不無稱冤之端矣。上曰,前頭殿講時,當知此爲之矣。兩司合啓,請碧潼圍籬安置罪人閔鼎重按律處斷。上曰,勿煩。啓辭見上熙采所啓,前府使尹拿問定罪。上曰,更加詳察處之。又所啓,淮陽府使洪受疇罷職。上曰,遞差。啓辭竝見上湜所啓,擊錚人㮒遠竄。上曰,勿煩。又所啓,南兵使禹弼漢遞差。上曰,不允。啓辭竝見上大運曰,陳奏使拜表,定於今二十五日矣,副使權愈,方有身病,差退日期,何如?上曰,依爲之。季良曰,以冊禮時服色事,有令儒臣博考禮典之敎,出番儒臣金澍·李東標·李麟徵,竝牌招同參,何如?上曰,依爲之。季良曰,本館闕員甚多,而不得差出,沈橃·鄭來祥,雖在罷職中,合有變通之道矣。上曰,沈橃·鄭來祥,竝敍用,可也。黯曰,北評事,必以曾經三司者差送,乃是古例,而三司乏人之時,則亦或以曾經兩司者備擬,今亦依此爲之,何如?上曰,雖未經三司,差送,可也。命天曰,新除授沔川郡守申瓁,呈狀于本曹曰,統制使申汝哲,乃是三寸叔,統制使,旣兼三道,則似當有相避之典,斯速入啓處置云,而其所相關者,只是副帥而已,元非褒貶之官,故曾無相避之規,其不可許遞也,明矣。聞年前張是奎,爲統制使時,其子漢相,爲湖西守令,呈狀不赴,而此非古例,則固不可援以爲證,申瓁,使之赴任,何如?上曰,旣非褒貶之官,勿爲相避,可也。來善曰,校理李東標,陳情乞郡,不得准請,而至有衣資食物題給之典,恩寵則極矣,其偏母,年老且病云,情事實爲可矜矣。大運曰,古人云,事君日長,事親日短,孝理之下,固宜曲從其情願矣。上曰,經幄乏人,且有前例,故不許乞郡之請矣,大臣之言如此,衣資食物則還收,特爲依疏辭施行,可也。大運曰,今春,更出守禦使,而以廣州留守,爲府尹,合有節目講定之事,而右相,連在辭病中,故至今遷就,今日與右相,相議敢達矣。一城之內,營府各設,有守禦使,有府尹,互相牽制,多有掣肘之患。在前,以廣州府尹,兼守禦副使,守禦使則在京摠領,府尹則在廣州,預知軍務矣,今亦依□□府尹爲守禦副使,而守禦使爲主將,府尹爲副將,凡有設施,主將□付副使,同議而爲之,副使欲有所爲,必稟議于主將,營中之事,必使·副使預知,營府一體,同心共濟,則好矣。上曰,依爲之。出擧行條來善曰,臣之犬馬之年,將迫八十,且忝重任,未有毫髮之補,而百病層出,危兆疊見,今雖驅策以行,情勢之悶迫,甚矣,而耳病成痼,發作無常。且自數日前,有口瘡不能飮啖,而藥房提調之任,尙未蒙遞,玆敢冒死仰籲矣。上曰,藥房提調,非奔走之任,安心仍帶,可也。
京畿觀察使李沃疏曰,臣伏以,慘怛呼父母勞苦呼天,乃人之情也,父母於子,聚其欲而除其害,天之於人,覆幬生成,其理同也。今臣有誠質萬分悲痛,曷可自外於天地父母之前哉?臣父,昔任鍾城,及苽未代,臣母,積瘁喪逝,臣於其時,病在人鬼關,草草封隧,未盡子職,臣之省諐北塞也,妻與子婦,相繼而死,姑今藁葬,以待臣還,當時倉卒,何異羸博之葬,層峯之瘞也?星霜屢變,歲月如流,三世體魄,尙寄淺土,臣不孝不慈,耿耿懷憂,腸一日九回,雖對人笑語,其敢自同平人哉?今者聖上提綱,天運回斡,以臣累蹤,復叨優渥,按節於千里邦畿,堪輿可致,塋域可占,葬祭以大夫,榮光可照泉塗,經紀襄事,此誠其時,而臣所帶之職,旣緊且重,非有公幹,不得私出,臣之情勢,可謂拘悶。伏乞聖上,回天地之眷,垂父母之惠,借臣數日之暇,則省減騶從,旋往近畿,要非曠引時日,如其不然,許遞臣職,無所牽繫,則猶可躬執畚鍤,自盡於私情,罔極大恩,臣雖粉骨陷首,何可上報哉?臣無任瞻天灑泣之至。
右議政金德遠箚曰,伏以臣於日昨,又將曠職之狀,冒陳引罪之,而史官來臨,傳宣聖旨,不惟不罪,反下溫諭,縷縷責勉之敎,尤非賤臣所可承當者,奉讀以還,感涕如瀉,益不知所以爲計也。臣之卽今病狀,一日之內,緊歇無常,火升則蒸蒸發熱,濈濈汗出,頭目昏眩,精神怳惚,火降則肢體苶然,殆不能收拾,對案而口不知味,臨夜而目不交睫。此外咳喘之症,尤爲作苦,種種症精,皆出於積勞積傷,醫家所謂陰火難除者,雖在盛年,得此病則難醫,而臣則年衰而位極,福過而災至,三朔沈淹,差復無期,前後公會,一不進參。況今日賓廳引見之時,僚相,將有建白之事,重宗廟繫民望,億萬年無疆之休,實基於此,臣旣忝大臣之列,義當合辭陳請,以俟聖明之允許,而疾勢如此,末由自力,獨阻於入侍之列,瞻望天門,但有涕淚,病伏床褥,無以爲懷,玆敢冒死更籲於天地父母之前。伏乞聖慈,察臣沈痼之狀,諒臣悶蹙之情,將臣職名,特許鐫免,以重國體,以延殘喘,不勝萬幸。以上燼餘
上在昌德宮。停常參·經筵。
恭惠王后忌辰齋戒。
夜自一更至二更,月暈。
都承旨鄭樸啓曰,假注書洪重鼎,時無職名,付軍職,冠帶常仕,何如?傳曰,允。
金龜萬,以義禁府言啓曰,襄陽縣監李廷謙,前僉使李基陽等拿問定罪事,傳旨啓下矣。李廷謙,時在任所,李基陽,方在公州地本家云,依例發遣府書吏·羅將拿來,何如?傳曰,允。
金龜萬,以禮曹言啓曰,弘文館啓辭,世子冊封時,自上所御服色,令本館博考事,命下矣。臣等,取考杜氏通典·文獻通考·大明集禮·大明會典,及經史諸書,漢文帝元年,立景帝爲太子,則乃在呂后喪三年之內,皇明仁宗皇帝卽位之元年,立宣宗爲皇太子,則亦在太宗皇帝喪三年之內,此爲今日可據之例,而漢世冊禮儀注,至明帝時,始著于史,文帝時儀注,今不可考,皇明時冊禮儀注,則會典等書,只有永樂·宣德續定,年幼年長區別儀注,而至於洪熙儀注,則不爲載錄,此外更無可考之書,令禮官參酌定奪,何如?傳曰允事,命下矣。世子冊禮時,自上服色,考諸前例,皆無可據,今此冊封,乃所以爲宗社之大禮,則似當以吉服行禮,而臣曹不敢臆斷,議大臣定奪,何如?傳曰,允。
南垕啓曰,領議政權大運,左議政睦來善,行兵曹判書閔黯,行禮曹判書李觀徵,判尹兪夏益,吏曹判書柳命天,右副承旨金龜萬,來詣請對矣。傳曰,引見。
南垕,以禮曹言啓曰,弘文館啓辭,世子冊封時,自上所御服色,令本館博考事,命下矣。世子冊禮時,自上服色,考諸前例,皆無可據,今此冊封,乃所以爲宗社之大禮,則似當以吉服行禮,而臣曹不敢臆斷,議大臣定奪,何如?傳曰允事,命下矣。議于大臣,則領議政權大運,左議政睦來善以爲,昨伏承世子冊禮時自上服色下詢之命,而臣等,素昧禮學,且未知前例之可據,而今此世子冊禮,爲宗社莫重莫大之擧,旣以似當借吉之意,仰對矣。儒臣,博考通典及諸書,旣無可據之文,則事關宗社,禮宜從吉,而不敢以杜撰之見,有所論定,伏惟上裁。右議政金德遠以爲,皇明宣宗之立爲太子,旣在於太宗皇帝喪三年之內,則其冊禮儀注,雖無可考現出之處,亦足爲今日可據之例,今此冊禮時,自上服色,似當借吉,而非臣膚淺之見,所可臆斷,伏惟上裁。領中樞府事鄭載嵩,行判中樞府事呂聖齊,領敦寧府事趙師錫,俱在外,不得收議。大臣之意如此,上裁,何如?傳曰,莫重大禮,似當從吉,以冕服磨鍊,可也。
本院啓曰,傳曰,以江華曝曬事,每年春秋,例遣中使,而今番則驛馬,使兵曹,依例入把,至於供饋一款,欲自差備,直爲分付,使別監,招致京營營吏,此非復舊之意,事涉微細,故不欲關由政院而然也。其在監司之道,所當急急入送,以俟處分,而乃反諉以虛言,終不入送,若此則國家命令,必將不行於各司,事之無據,莫此爲甚,人臣分義,何敢乃爾?令政院査問事命下,而臣昏謬不能覺察,只以不送營吏與否,矇然仰對矣。今承嚴敎,不勝惶恐待罪之至。仍伏念,旣自差備,招致營吏,則爲道臣者,固宜趁卽奉行之不暇,而諉以虛言,終不入送,分義虧損,國體不尊,誠如聖敎,不可無別樣論責之道,請京畿監司李沃,從重推考。傳曰,勿待罪。國家之所以維持者,專在於體統也,體統一壞,將何以振肅紀綱乎?頃因京畿監司狀啓,自政院捧傳旨擧行事,雖已定奪,第曝曬之行,馬牌傳旨,旣已啓下,則供饋等事,不過次第事而已。以此微細之事,下敎政院,其在事體,極涉煩瑣,故此一款,使之招營吏言送矣。爲道臣者,惟當卽送營吏,聽分付之後,如有不便之端,措辭更稟,夫誰曰不可哉?此則不然,諉以虛言,終不入送,玆實前所未有之事,其分義之虧損,國體之不尊,爲如何哉?予之所以寒心者,實在於此,本非復舊之意也,此而置之,朝家命令,終必不行而後已,李沃罷職,營吏,令攸司囚禁,從重科罪。
持平金一夔啓曰,臣卽伏見東平君杭擊錚問啓判付,則有勿爲査問之敎,臣不勝駭惑之至。臣適在呈告中,雖不得隨參於當初令本道禁斷之請,而及臣出仕之後,東平君家,呈狀於本府,觀其措語,則與李基陽等訴冤之辭,多有相左之處,故臣與同僚相議,更請令本道明査啓聞,得蒙允許矣。不意今者,杭徑先登聞於本道未査之前,而勿査之命,遽下於臺啓旣允之後,杭之猥越,固不足言,而大聖人處事惟公,斷訟以法之義,豈如是哉?臣以論事之人,不可苟冒臺席,請命遞斥臣職。答曰,勿辭。
金龜萬啓曰,持平金一夔,再啓煩瀆,退待物論。傳曰,知道。
行大司憲閔宗道,執義尹鼎和啓曰,公州五龍洞,宜於葬山之說,其來已久,從前有形勢者,每欲占得,而猶有不敢者,蓋其以士夫世傳之基,瓦屋連亘,居民繁庶之地,村落稠密,爲必爭之處,而不可以力取者也。臣等得聞,東平君杭家,圖占此洞,得爲葬地,固已訝焉。及見李基陽等狀辭,始信傳說之不虛,以令本道禁斷之意,相議論啓矣。其後東平君杭家,又爲替奴呈訴,而狀中措語,與之相左,其言雖不可取信,而事係相訟,則亦不可不明査處置,故更以摘奸啓聞爲請,而聖明,卽賜允許,其在杭之道,惟當靖俟査啓後處分,而徑先擊錚登聞,已極猥越。乃於問啓之後,至下勿爲査問之判付,此實有乖於大公至正之道,而臺啓旣允之成命,未免爲反汗之歸,呈臺閣論啓之言,反不如訟者之訴冤,而不能爲有無於其間也,臣等,其何敢苟然冒居於臺席乎?請命遞斥臣等之職。答曰,勿辭。
金龜萬啓曰,大司憲閔宗道,執義尹鼎和,再啓煩瀆,退待物論。傳曰,知道。
掌令李熙采啓曰,同僚,以東平君杭山訟事,相繼引避,臣旣已聯名於此啓,則不敢晏然,與同僚無異,何敢仍冒臺席乎?請命遞斥臣職。答曰,勿辭。
金龜萬啓曰,掌令李熙采,再啓煩瀆,退待物論。傳曰,知道。
申時,上御熙政堂引見,領議政權大運,左議政睦來善,行兵曹判書閔黯,禮曹判書李觀徵,判尹兪夏益,吏曹判書柳命天,右副承旨金龜萬,假注書洪重鼎,記事官沈仲良·李允明,請對入侍。權大運曰,日氣蒸鬱,聖體,若何?上曰,無事矣。日氣蒸鬱,頗有雨徵,第凄風日吹,雨意邈然,誠爲悶慮矣。權大運曰,數日內不雨,則兩麥,尤無回蘇之望矣,農事之渴悶如何耶?上曰,今日考出實錄,則曾所云云之事,未知如何。大運曰,臣於今日,與春秋館諸堂上及史官,考出兩朝實錄,終無誣及聖朝之語,第實錄中一丈,有兩行割改處,不知初有何樣文字,而有此割改,此未可曉也。上曰,當初痛其誣及聖祖,有此考出之敎矣,果無誣及之語,則今始釋然矣。大運曰,臣固知尹義濟爲人之虛疎,故當初以考閱爲重難,今則遍考,無誣及之語,誠爲洞快矣。睦來善曰,臣於當初,非不知考閱祕史之爲重難,而旣聞聖祖受誣之言,其在臣子情理,不勝痛迫,請以考閱,有則改之,無則破疑之意,陳達矣。今日遍考兩朝實錄,終無誣及之處,自今以後,君臣上下,可以釋然而破疑,其在國體,訛傳之義濟,陳疏之以益,不可不從重科罪也。上曰,事體當然也。大運曰,睦來善所達,誠是,不可不重究矣。上曰,當初,非以以益之疏,爲萬分眞的,而旣聞誣及聖祖之語,則祕史考出,雖曰重大,豈忍拘於事體,終不考出,以伸痛迫之情乎?此予之所以特令考出,而今聞大臣之言,終無誣及之語云,予心釋然,群疑可破,而事旣無實,則義濟之訛傳,以益之疏陳,俱極無據,義濟則追奪官爵,以益則定配,可也。大運曰,世子冊封吉日,自五月望後,至六月旬前,無吉日,何以爲之?上曰,五月念前,頗急,勢難進行,以六月十六日定行,爲可。大運曰,辰時爲吉云。上曰,自前冊封時,自仁政門入,今番何以爲之耶?大運曰,欲備禮則從仁政門入爲當矣。上曰,臨時從便爲之,可也。大運曰,聖敎至當。大運曰,小臣老病如此,又畀以都監之任,伏願本職,特許遞免,何如?上曰,勿爲過辭,共濟艱難。
左副承旨李玄紀疏曰,伏以滓穢微臣,跧蟄田墅,惟思社門自省,以畢餘生,而聖恩宏庇,終不遐棄,銀臺新命,旣出夢寐之外,縣道呈狀,又靳許遞之音,臣誠感泣,靡所容措。竊伏聞,春宮冊禮,旣有成命,羸癃髫白,罔不相慶,況臣受國厚恩,出入近密,十五年于今矣。雖甚謭愚,亦有秉彝之良性,歡欣聳抃,不比凡民,一息未絶之前,不敢退臥,扶病忍死,來伏城外,而顧念臣,疪毁甚大,羞辱已極,伊時之不欲自辨,實有主意,則今日之冒恥苟出,尤非初心,適足以玷汚淸朝,貽譏士夫而已。瞻望宸極,如隔弱水,神魂飛越,涕淚無從。伏乞聖慈,俯垂矜察,亟命鐫臣職名,仍治臣屢違恩命之罪,以安愚分,以厲臣節,不勝幸甚。
上在昌德宮。停常參·經筵。
恭惠王后忌辰。
夜自一更至三更,月暈。
藥房副提調臣金海一啓曰,伏未審數日來,聖體,若何?日月不居,孝思殿望祭奄過,伏想聖上追慕之誠,益復罔極,臣不任區區憂慮之忱,敢來問安。答曰,罔極。姑無所傷矣。孝思殿望祭後,中殿,藥房問安。答曰,罔極。
金龜萬啓曰,明日仁政殿儒生殿講時命官,何大臣進去乎?敢稟。傳曰,左相進去。
金龜萬,以禮曹言啓曰,今此王世子冊禮吉日,令日官推擇,則六月望前,皆有拘忌,他無純吉之日,而十六日最吉云,不得已以十六日,推擇以入之意,敢啓。傳曰,知道。
金龜萬,以冊禮都監言啓曰,今此王世子冊禮時,玉印·玉圭·佩玉等造作之玉,以曾前該曹所儲,取來看品,玉圭·佩玉之玉,可以用之,而玉印所造之玉,則無可合者,不當以此造用,依前例,監造官一員,玉匠·石手各一名,給馬下送于南陽地,急速採來,何如?傳曰,允。
金龜萬,以冊禮都監言啓曰,王世子冊禮吉日,以六月十六日擇吉,已爲啓下,自明日各所始役,仍令監造官,相替直宿之意,敢啓。傳曰,知道。
南垕,以刑曹言啓曰,冊禮都監,方設於本曹,本曹當移於他處,而官屬浩繁,非隘小公廨,所可容接,惟掌隷院廨宇頗寬,可以容接,且是本曹所屬,而隷院則堂郞數小,吏胥不多,雖諸各司隘小處,亦可容接,不得已移設本曹於掌隷院之意,敢啓。傳曰,知道。
金龜萬,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
掌令金鼎台啓曰,持平金一夔,以臣卽伏見東平君杭擊錚問啓判付,則有勿爲査問之敎,臣不勝駭惑之至。臣適在呈告中,雖不得隨參於當初令本道禁斷之請,而及臣出仕之後,東平君家,呈狀於本府,觀其措語,則與李基陽等訴冤之辭,多有相左之處,故臣與同僚相議,更請令本道明査啓聞,得蒙允許矣。不意今者,杭,徑先登聞於本道未査之前,而勿査之命,遽下於臺啓旣允之後,杭之猥越,固不足言,而大聖人處事惟公,斷訟以法之義,豈如是哉?臣以論啓之人,不可苟冒臺席。行大司憲閔宗道,執義尹鼎和,以公州五龍洞,宜於葬山之說,其來已久,從前有形勢者,每欲占得,而猶有不敢者,蓋以其士大夫世傳之基,瓦屋連亘,居民繁庶之地,村落稠密,爲必爭之處,而不可以力取者也。臣等得聞,東平君杭家,圖占此洞,將爲葬地,固已訝焉,及見李基陽等狀辭,始信傳說之不虛,以令本道禁斷之意,相議論啓矣。其後東平君家,又爲替奴呈訴,而狀中措語,多有相左,其言雖不必取信,而事係相訟,則亦不可不明査處置,故更以摘奸啓聞爲請,而聖明,卽賜允許,在杭之道,惟當靖俟査啓後處分,而徑先擊錚登聞,已極猥越,乃於問啓之後,至下勿爲査問之判付,此實有乖於大公至正之道,而臺啓旣允之成命,未免爲反汗之歸,是臺閣論啓之言,反不如訟者之訴冤,而不能爲有無於其間也,臣等,其何敢苟然冒居於臺席乎?掌令李熙采,以同僚,以東平君杭山訟事,相繼引避,旣已聯名於此啓,則不敢晏然,與同僚無異,何敢仍冒臺席乎?竝引嫌而退,行査之請,意在詳審,而徑因擊鼓,旋收成命,據實引避,誠得臺體,不可以此,輕遞言官。請持平金一夔,行大司憲閔宗道,執義尹鼎和,掌令李熙采,竝命出仕。答曰,依啓。
金龜萬啓曰,小臣推鞫坐起進去,下直。傳曰,知道。
金龜萬,以義禁府言啓曰,罪人忠先所供如此,而其言本不足取信,依前加刑得情,何如?傳曰,此漢之言,雖不足取信,姑勿加刑,爲先以所告容貌物色,懸賞購捕投書之人,期於斯得,可也。金龜萬,以義禁府言啓曰,罪人忠先,姑勿加刑,爲先以所告容貌物色,懸賞購捕投書之人,期於斯得,可也事,判付矣。此漢之變辭,猶夫前日,雖以所告容貌物色,投書之人,似難必得,而姑依聖敎停刑,仍囚其容貌物色相似之中,行止荒唐之人,善爲窺伺,期於捕得,而懸賞一款,依李元成購捕例,實僉知除授,木綿三同題給之意,左右捕盜大將處,分付,何如?答曰,依啓。郞廳安世甲校正。日記廳郞廳韓光會書。
上在昌德宮。停常參·經筵。
夜五更,月暈兩珥。
下直,中和府使吳道弘,南桃浦萬戶金就善。
朴慶後啓曰,明日祈雨祭齋戒相値,視事,頉稟。又啓曰,來二十一日輪對日次,取稟。傳曰,爲之。
南垕啓曰,冊禮都監都提調以下,來詣請對矣。傳曰,引見。
傳于朴慶後曰,王世子定名單子,旣已落點以下,字,則依古禮冠禮時,更稟議定,可也。
答兵曹參議李瑞雨疏曰,省疏具悉。爾其勿辭察任。
鄭樸啓曰,廳中之位不齊,未有甚於近日。右副承旨金龜萬,昨日被論,同副承旨南垕,以伊日入直,同議啓辭,又不出廳行公,多事之地,苟簡甚矣。左副承旨李玄紀,疏批已下,今日亦不出肅,卽爲牌招察任,何如?傳曰,允。
鄭樸啓曰,同副承旨南垕,頃於京畿監司李沃請推之啓,與該房伴直,略相酬酢,及今臺論之發,引以爲嫌,不有廳規,任意出去,此實曾所未有之事,而況此多事之時,位且不齊,同副承旨南垕,趁卽牌招察任,何如?傳曰,允。
賓廳啓曰,今日以元子定名事,臣等,會于賓廳,而來會之人,辛卯·丙午,皆不得進參,故不知故事之如何,不得仰稟,不勝惶恐。元子定名時刻已迫,當用二字與一字,及用一字,則取傍邊,用何邊字乎?敢稟。傳曰,宜用一字,而取日邊擇字,可也。
假注書朴行義受由,代成瑍。
答副提學李聃命疏曰,省疏具悉。旱暵太甚,雨意邈然,言念民事,心焉如惔,疏末戒誨,殊甚切至,予用嘉尙,可不體念焉?卿其勿辭,克完大事,從速上來。
以慶尙監司,巨濟居良人韓世云等二十名渰死事,狀啓,傳曰,渰死人等,令本道各別恤典擧行。
李玄紀啓曰,卽者典籍朴權,陳疏到院,觀其措語,以實錄考出後,不誅盧以益·尹夏濟,爲失刑,而譸張眩亂,極巧且慘,驅今日在庭之臣,歸之於蔑法營護之科,臣等,實不勝愕詒也。大抵以益,罔念史事之嚴祕,徒憑遠外之傳聞,形諸文字,上煩天聽,虛妄之罪,固所難免,而求其本情,非有用意,則斷以惡逆,擬以大何,豈是用法平反之道乎?伊日大臣,爲慮後弊,仰請重究,編配之罰,出於聖明酌處之意,則其所謂爲以益地云者,抑何據耶?至於夏濟,則只以前日之耳聞,仰達於詢問之下,而旣曰史事嚴祕,不爲詳說。又曰,依稀記得,只是憤惋之語,用意參證,必欲陷人者之言,果如是乎?義濟,以旣骨之人,至被追奪之律者,只爲其輕泄祕史,不可不罪,則今日處分,有何一毫寬假,而權之張皇構捏,乃至此哉?奸壬之徒,蓄毒藏孽,得一微隙,闖然窺覬,乘機逞巧,必欲嫁禍於他日,其處心設計,誠不忍正視也。今此疏語,旣以誣辱聖祖爲言,故臣等,不得不捧入,其鬼蜮之態,想難逃於明鑑之下,而臣等,忝在出納之地,區區所懷,竝此仰達。傳曰,盧以益所坐,只是莫重祕史,輕信傳聞,形諸章牘,竟歸虛妄而已,原其本心,寧有他哉?至於尹夏濟,不過仰對所聞於詢問之日矣,有何證左之可論,而權,乃於處分旣定之後,敢投一疏,構捏在庭諸臣,罔有紀極,而其所謂告人以謀爲不軌,究覈無實,則反其律於告者等語,其造意遣辭,尤極巧慘,有不忍正視者,如此兇險之徒,不可不迸諸四裔,明示好惡,典籍朴權,極邊遠竄。
答靈光幼學金振澤疏曰,省疏具悉。條陳之事,令該司稟處。
李玄紀,以義禁府言啓曰,以忠淸道暗行御史書啓,刑曹粘目,前沃川郡守金重器,泰安郡守李台望,移本府處置事,允下矣。金重器·李台望等,今方待命,卽爲拿囚之意,敢啓。傳曰,知道。冊禮都監都提調以下,請對入侍時,王世子定名落點單子,禮曹郞廳,招致給送事,榻前定奪。冊禮都監都提調以下,請對入侍時,江華曝曬中使處,當宁在東宮時,竹冊敎命文玉印,陪來之意,發馬分付事,榻前定奪。
正言成任啓曰,請擊錚罪人㮒,亟命遠竄。臣昨因京畿監司李沃罷職還收事,論啓矣。伏承聖批,以此豈不送而已乎爲敎,臣尤不勝駭惑之至。頃者李沃之狀啓,請革此例也,聖上曾不留難,快許允可,朝臣,莫不歆歎。沃自以爲新奉聖旨,終不果起送,其不能周詳,固有罪矣。沃之此擧,。在於奉傳旨變通之後,則恐不宜直斷以慢君命也。大聖人處置,務歸得當,請京畿監司李沃特罷之命,請當該承旨推考。答曰,勿煩。
執義尹鼎和,掌令金鼎台·李熙采,正言成任啓曰,請碧潼圍籬安置罪人閔鼎重,按律處斷。答曰,勿煩。
執義尹鼎和,掌令金鼎台·李熙采啓曰,比來士夫家,惑於堪輿之術,或占人先壠,或圖人村落,以致爭訟紛紜,此誠近日之痼弊。公州五龍洞,從前風水之家,稱以吉地,而有形勢者之所朶頤久矣。今者東平君家,欲爲圖占此洞,而李基陽等,至於聯名呈訴,故臣等,與同僚相議,以令本道禁斷事,論啓矣。後又以東平君家狀辭,更請査啓處置,此蓋出於詳審之意,而聖明之卽賜允兪者,亦以其事係相訟,不可不明覈而處故也。今乃因其風聞訴冤,旋下勿爲査問之命,此不但有違於惟行不惟反之義,亦恐有損於大中至正之道,則臣等還收之請,在所不已,而伏承聖批,以豈待査覈而後,方知虛實爲敎,臣等竊惑焉。夫聽訟之道,必須兩造具備,覈其實狀,然後方可以定其是非,決不可以一邊之言直,而懸斷於未査之前,請還收東平君杭家葬地,勿爲査問之命,仍前允下,令本道斯速摘奸,據實啓聞,以爲處置之地。
興德縣監李錠,本以庸調武夫,到任三年,無一善狀,專任鄕所,托爲心腹,日夜營爲,無非剝民肥己之事,姑以其最著者言之,則去年七月,濟州馬上來之時,以煙戶,調發驅馬軍,而加定軍數,故爲剩餘,除出餘軍,托以均役,勒捧價米,其數甚多,盡爲私用。又於前秋釋菜時,發怒於祭官,捉入校奴,別造大杖,使之殞命於十五度之內,其用刑之慘刻,此可知矣。聖廟守僕,無罪杖殺之後,欲掩其不法之跡,威脅齋任,勒令文報,稱以染病物故,齋中多士之憤怒,久而愈甚。且有魯姓士人,年至七十,而因其語言薄過,捉囚三父子,日杖十五度,過三日始放,幾至死境,僅僅得生。七十停刑,載在法典,則渠安敢挾私憾冒國法,略無忌憚乎?如此鄙悖不法之人,不可不嚴懲,以杜後弊,請興德縣監李錠拿問定罪。答曰,勿允。
獻納閔昌道啓曰,臣本善病,殆無閑日,而如非委頓,不無控辭,區區素計,前此驅策,固是强起而强行也。目今症勢,決無自力之望,承召之後,旋卽呈單者,蓋出萬不獲已,一味惶隕,此又不病而病也。昨伏見京畿監司李沃罷職還收事,有所論啓。李沃,卽臣之妻兄,法當相避,且臣於㮒之啓也,以編配則可,而遠竄則過之意,酬酢於玉堂矣。今此遠竄之請,實循公議,則臣之昏謬之見,益著矣,以此以彼決難冒居臺端,請命遞斥臣職。答曰,勿辭。
李玄紀啓曰,獻納閔昌道再啓煩瀆,退待物論。傳曰,知道。
正言成任啓曰,擊錚人㮒,以曾前隨坐之罪人,闌入深嚴之地,猥陳私情,略無所憚,揆以分義,殊涉無嚴,故臣與同僚,相議論啓矣。卽伏見獻納閔昌道避辭,則有編配則可,而遠竄則過之之意,酬酢於玉堂等語,玉堂酬酢,旣非私第間閑慢說話,則臣何敢自以爲是,而晏然於臺端乎?請命遞斥臣職。答曰,勿辭。
李玄紀啓曰,正言成任,再啓煩瀆,退待物論。傳曰,知道。
正言趙湜啓曰,臣以式暇,不得與於同僚之論啓,已累日矣,伏見獻納閔昌道避辭,不勝瞿然之至。㮒之竄論未發之前,雖聞昌道,以遠竄爲過之意,酬酢於玉堂,旣在呈告,未行相會禮,則不得可否,其勢固然,而臣之意見,非竄不可,故只與同席,相議請竄矣。今乃以此,至於引避,玉堂酬酢,亦一公議,則臣何敢自是己見,而晏然於臺次乎?請命遞斥臣職。答曰,勿辭。
李玄紀啓曰,正言趙湜,再啓煩瀆,退待物論。傳曰,知道。
午時,上御熙政堂,冊禮都監提調領議政權大運,行工曹判書吳挺緯,禮曹判書李觀徵,戶曹判書吳始復,右承旨朴慶後,假注書洪重鼎,記事官閔震炯·李允明,請對入侍。權大運曰,日氣蒸熱,聖體,若何?上曰,予無事,但日候如此,連有雨徵,而雨尙不來,誠爲可悶矣。大運曰,連有雨意,而不來,此旱徵也,將來事,誠爲悶慮也。小宦,奉元子立御床左邊。大運曰,元子,夙成如此,聲音弘亮,出如景鍾,宗社之慶,臣民之福,如何耶?小臣,欲以手攀撫,而惶恐不敢。上傳敎小宦,奉元子坐。大運,以手攀撫元子,而因進曰,元子衣服,不可過溫,使寒暖有所適中也。上曰,領相之言,是也。大運曰,今日元子名字,已定矣。自孝廟時,以水火金木土,有定名之規耶?上曰,以水火金木土定名,曾前偶然之事,非以此爲規而然也,土邊無好字,故今番則所以不拘於此也。權大運曰,辛卯冊禮時,所用儀仗,歲月已久,頗爲傷破,用之不安,丁未年冊禮時儀仗,則不但不至傷破,木物頗好,今番冊禮,日字爲急,其木物,取用,何如?上曰,新造爲可。吳始復曰,見樣出,然後可以造作矣。上曰,依爲之。吳始復曰,諸物件及竹冊·玉印,下敎政院,使承旨次知出視爲當矣。上曰,自前置之江都者,慮後計也。竹冊·玉印等物,自江都撥馬載來,可也。權大運曰,當速爲告廟耶,第臨時告廟耶?上曰,臨時告廟,爲可也。上曰,冊禮時冕服,元子當着之,以備威儀耶?權大運曰,沖年着之,似難,置之于傍,亦何妨也?李觀徵曰,着之及備置之傍,臨時變通,何如?吳挺緯·吳始復曰,用權道,備置于傍,似好矣。朴慶後曰,冕服着之,備禮爲當也。上曰,備禮後,冕服置之于傍,不服無妨矣。權大運曰,科擧,似當爲之。上曰,凡慶科,皆別試,今番過附廟及中宮冊禮後,合三慶爲之耶?權大運曰,爲元子別設,別試似好,不必合之,八月初,先設別試,爲當矣。上曰,或有講經之時,今番,則除講經,別試爲之,可也。吳始復曰,頃因黃海監司權瑍啓聞,海州仁祖大王誕降所,立碑事,該曹覆啓定奪,以臣啓下書寫官,臣之拙筆不稱,姑舍勿論,所帶職務,俱係煩劇,且當冊禮都監之役,四五日程下去書寫,其勢末由,若於紙面繕寫,北漆下送,則非但字樣失眞,揆以事體,亦涉苟簡矣。卽今年少朝士中,海運判官李震休,優於筆才,字法楷精,使之下去,臨石精寫入刻,則事或得宜。大臣,今方入侍,下詢處之,何如?權大運曰,北漆,非徒失眞,事體,亦爲未安,李震休,筆法頗精,使之下去書寫,爲當矣。上曰,臨石書寫,爲好,李震休下去,可也。擧行條
兵曹參議李瑞雨疏曰,伏以,臣倖竊科第,而無一藝能可稱,年在强仕,尙不見省錄,及其振刷,誤有踐歷,至于近日,榮顯極矣,而其無用,則甚於前,蓋蒲柳賤質,衰謝已久,耳不聞低聲,目不辨小字,加以必死之疾,發於面頰,觀瞻所駴,理宜藏蟄,而不能不貪戀榮寵,隨逐隊行,亦不敢踰越涯分,以速罪戾,故每當選塗,躑躅不進,此臣之區區之至情也。不意玆者,以臣爲槐院副提調,吁,是任也,乃文之選,臣有何文,敢叨是選,牛涔之涓滴,螢爝之末光,不足以爲文,而況又眢涸薰沈於精志耗蝕之後,尋常筆札,亦窘於酬應,其何能批抹可否,妄與於勘管事大交隣之文字之列哉?臣雖不肖,誠不敢靦然承當,以上傷我殿下愼簡之明,而下博人之嗤點。伏乞聖明,諒臣肝膈之悃,非爲例讓,亟賜遞免,以安愚分,公私幸甚。
典籍朴權疏曰,伏以,臣昨伏見朝報,春秋館考出實錄,則無一毫誣謗先祖之語,大臣,以義濟·以益等,爲虛疎,仍請重究,自上有追奪義濟官爵,編配以益之敎,夏濟,則終無擧論之事,臣不勝驚愕疑惑之至。彼以益者,以嶺外疎賤之人,金匱所藏,旣非渠所目見,而敢以賂圖儲位等語,筆之於章奏之間,驚動天聽,惑亂群心,至使聖朝,創百代所無之規,考兩朝祕藏之籍,卒歸之於一場虛罔之域,其蔑亂王法,輕侮朝廷之罪,在所必誅,而今乃略施編配之科者,何也?義濟,身爲史官,必知史事之至嚴,雖其所傳,果是眞的說話,尙難免漏泄之罪,況敢做出白地之言,加之聖祖之身,指無爲有,肆然傳播,其心術之悖亂陰兇,爲如何哉,而乃反諉之以虛疎者,何也?夏濟,則政院招問之際,其言曰,義濟見史冊中有誣上之言,常有憤惋一陳之誠,而事係重大,不敢遽爾上聞云。其辭語,若是其明白,而到今考出,終歸於孟浪,其妄傳史事,欺罔天聽之罪,萬戮猶輕,而今日廷臣,訖無請討之議者,亦何也?嗚呼,誣辱先朝,以不忍聞之語者,此是賊臣奸孽大逆不道之甚者也。考出祕史,誠有是事,則其時爲史官者,使其生也,擧族而誅之,使其死也,剖屍而戮之,然後王法可正,輿憤可洩矣,如使朝家,堅守舊典,不考祕史,則兩朝秉筆之臣,擧在惡逆之類,更無伸暴之路,其含冤茹痛,庸有極乎?幸今歷考寶典,洞釋群疑,而誣訐之人,尙逭刑章,臣竊惑焉。夫誣辱先朝,與謀爲不軌,其爲惡逆,則一也,告人以謀爲不軌,究覈而無其實,則反其律於告者,乃國家之常法也。今以益等所爲,不亶在於欲陷當時史官於惡逆之科而已,其所以汚衊聖祖,羞辱國家者,若是其無嚴,而一則僅被譴罰,一則尙仄仕版者,抑獨何哉?噫嘻,今日廷臣之意,可知之矣,彼以益者,不過遠方無識一小人,誅之殛之,必無所顧惜,而夏濟等,必無獨逭之理,故寧使聖祖,受罔極之誣,國家有失刑之譏,而不忍致夏濟於法,草草一語,泛請以益之罪,纔施微譴,遽爾承奉,其爲夏濟·以益等地,則厚矣,獨不念朝廷之事體乎?伊日筵席之上,有宰臣焉,有諫臣焉,有喉舌經幄之臣焉,而顧瞻前後,終未有一言,今日朝廷,亦曰殆哉。古聖人爲後世立法之意,祖宗朝累百年遵守之典,至今日而掃地,臣實痛之。抑臣尤有所慨然者,向者趙嗣基之疏,語意絶悖,誣毁先后,罔有紀極,而天誅未擧,僅加譴罰,奸壬之徒,無所畏忌,侮辱國家,視爲常事,至于以益等而極矣,則未必非嗣基啓之也。臣雖疎賤,忝在末班,目見國體虧損,王法廢壞,而群臣無一人爲殿下言者,愚忠所激,瀆冒至此,出位狂僣之誅,無所逃矣。伏願聖明,憐其愚察其忠焉。
副提學李耼命疏曰,伏以,臣雖無狀,感恩一念,銘在心肝,固知還朝未久,旋卽乞歸,不但未忍於便訣,抑亦有乖於靡盬,而陟屺愈極,塋塜計切,不得不冒昧煩控,乃殿下曲察下情,特賜優暇。是日筵中,又下綸音,軫念臣遷葬亡父,令道臣各別顧見,曠世異數,洞澈幽明,恩榮及處,臣隣動色,臣每一陳情,輒蒙眷渥,惝怳感激,但有伏地流涕而已。生而捐身,死而結草,曷足酬答?拜辭天門,行邁靡靡,回首渭濱,五雲漸遙,古人所謂北望君臣隔,南來母子同之句,實摸畫臣情境也。竊念,臣歸見老母,中間微恙,雖不至大段,舊患餘症,猶有所未祛,小失將攝,輒有復發之漸,浮氣紅暈,乍有乍無,一日之間,隱見無常,蓋積敗氣力,重嬰危疾,源委不淺,根蔕已固,調護多方,雖粗有支撑之效,眞源已憊,實難望蘇完之期,而至於遷葬一節,尤是人家大事,擇山涓吉之際,如欲詳加證定,必將多費時日,臣又安可虛帶職名,一任掩滯也哉?臣在朝之日,竊聞朝議,以玉堂苟簡,將無速完新錄,果爾,則無長官不可爲也。且臣所帶兼任籌司,固係軍國重任,惠署,亦管勸課醫學,俱難久曠,以廢天工,伏乞聖明,俯賜量察,將臣本兼諸任,一倂遞改,以便公私,不勝萬幸。日者臣於入侍之日,殿下,以新從外來,故下詢兩麥稔否,臣以極有有秋之望,仰對矣。今行所見,大變於前,高田,已至枯槁,浦田,亦且萎黃,秋麥,已秀而不實,春牟,方茁而還縮,沿路諸處,大抵同然,而至於嶺以下,則前月旬後,點雨不下,惡風連吹,被災最酷,若於數日之內,更不得雨,其將判爲大歉矣。且老農觀麥之豐歉,占禾之稔凶,若如斯言,今日所慮,奚但在麥,到處水田,率皆龜坼,無計播秧,無計付種,民國之憂,庸有極乎?始何雨順風調,茂盛如彼,今何旱虐災奇,卒痒若斯,是或有由然矣。伏願聖明,反求諸己,察之於精神心術之間,驗之於號令刑賞之際,雖一念慮之微,一事爲之細,合於天則行之,不合於天則捨之,或者其於道,不遠,而景公善言,不無宜有動之理矣。臣不勝耿耿之憂,敢以田野間所親覩者,附陳疏末,冀垂乙覽,臣無任云云。
上在昌德宮。停常參·經筵。
下直,鳳山郡守洪有龜。
備忘記,傳于朴慶後曰,史官五員待命,騎馬十五匹立之。
朴慶後啓曰,明日常參·經筵,取稟。傳曰,只晝講。
又啓曰,史官五員待命事,命下矣。史官不備,宣傳官二員,代送之意,敢啓。傳曰,知道。
執義尹鼎和,掌令金鼎台·李熙采啓曰,獻納閔昌道,正言成任·趙湜,竝引嫌而退,相避之嫌,姑舍勿論,持論旣異,不可因在,據法請罪,臺體卽然,僚臺參差,何必爲嫌?請獻納閔昌道遞差,正言成任·趙湜出仕。答曰,依啓。
李玄紀,以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢啓。傳曰,知道。
南垕啓曰,領議政權大運,左議政睦來善箚子到院,而以祈雨祭齋戒,留院之意,敢啓。傳曰,入之。
李玄紀啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
朴慶後啓曰,假注書有闕之代,昨日以成瑍,備擬受點矣。今聞在外未及還云,成瑍,今姑遞改,他假注書差出,何如?傳曰,允。
假注書成瑍在外,代申義命。
答領議政權大運箚曰,省箚具悉卿懇。鬼蜮輩危險慘毒之論,何足掛齒乎?卿其須體至意,安心勿辭,速出論道,以濟時艱。仍傳曰,遣史官傳諭。
答左議政睦來善箚曰,省箚具悉卿懇。鬼蜮輩危險慘毒之論,何足掛齒乎?卿其須體至意,安心勿辭,速出論道,以濟時艱。仍傳曰,遣史官傳諭。
李玄紀啓曰,以風雲雷雨,山川初次祈雨祭,內摘奸單子有頉處,察之事,命下矣。臣取考單子,則崇禮門軍士二名,闕點,故分付衛將所,使之現告其姓名,則累次催促,尙不現告,今方更爲嚴督,而下吏輩慢忽之狀,殊極痛駭,當該衛將所軍丁·書員,令攸司囚禁治罪,何如?傳曰,允。
左議政睦來善箚曰,伏以,臣卽伏見朴權疏謄本,不覺毛骨竦然,心魄難定也。今此實錄考閱之擧,前所未有,臣雖昏耗,非不知此事之至重至難,而旣聞聖祖之受誣,果如所傳,凡爲臣子者,誠不忍徒拘於事例之無前,且諉以事理之必無,有所掩置也。臣於當初引對時,以設令當時史官,用意無狀,至於此極,修史時,摠裁官以下,寧有信其書而錄之之理乎?參以人情,萬萬無此等語,仰復聖問,又於翌日箚中,以考閱實錄,其言歸虛,則群議可釋,若果有之,其在臣子痛迫之情,不可仍而置之。至於以史論罪,前事有戒,非所致慮於聖明之世爲言,臣亦知實錄中,必無此語,而言根,出於曾經史官之人,故中外聽聞,駭惑至此,一番考閱,釋破群疑,在所不已,故前後箚陳面達,蓋以此也。迺者聖明,斷自宸衷,令臣等考見春秋館祕藏實錄,臣與僚相及本館堂上史官等,齊會遍考兩朝實錄,則果無是語,於是尹義濟妄泄祕史所無之言,著矣。盧以益,輕信流傳,至煩天聽之罪,彰矣,兩人從重科罪之意,與首相相議陳達,而參酌定罪,出於特敎,以存事體。至於當初之請詢夏濟者,只欲知其言之有無,而旣問之後,語有苗脈,而終不考閱,則實無請詢之意也,此亦出於明白辨破之擧,而權,反以夏濟,爲證左,臣未曉其故也。今其言曰,其時爲史者,使其生也,擧族而誅,使其死也,剖屍而戮,然後王法可正。又曰,寧使聖祖,受罔極之言,不忍置夏濟於法,噫噫,人之爲言,胡至此極?設使當時史官無狀,雖有誣筆,旣考祕史,誅戮隨之,實古今所無之擧,而權,乃設此一法,反復牽合,而又以告者反坐之律,及於疏中,必欲驅今日廷臣於營護之科,至以臣子不忍發口之言,以爲說,其意之凶險,其言之悖謬,一何甚也?且其言亦曰,幸今歷考寶典,洞釋群疑云爾,則渠固知朝家處分之光明正大,而今乃急於搆人,投此凶疏,人心世道,亦可怕也。臣之本意,只欲爲聖祖痛辨其受誣之虛實,以破群疑,此則聖明之所已洞燭,彼之譸張,不須多辯,而臣以老昏當退之身,受聖上不世之恩,不忍便訣,遲回至此,末乃被人搆捏,罔有紀極,若復貪戀不退,則含沙之射,理所必至,殿下,雖欲救臣,有不可得者。伏乞聖慈,察臣昏耗無用之實,早賜斥退,俾得銜恩就盡,則雖死之日,猶生之年,瞻天望聖,千萬切祝。
領議政臣權大運箚曰,伏以,臣伏見典籍朴權疏本,以實錄考見之後,事歸無徵,而以益,只施編配,夏濟,尙側仕籍,侵斥臣等,不遺餘力,其終,至曰寧使聖祖,受罔極之誣,而不忍置夏濟於法。又曰,草草一語,泛請以益之罪,其爲夏濟等地,則厚矣,噫嘻甚矣,人之爲言,胡至此哉?以益,不識史局之事體至重,敢以道路之言,筆諸章奏之間,上煩天聰,下惑群隣,其罪固大矣。然此非以益自爲之說也,其視義濟,不亦有間矣乎?然則貸之死而施編配之罰,亦足以懲其罪矣,夏濟,旣有所聞於其兄,及承下詢,不敢有隱,何能逆揣其兄之言,爲虛妄,而不以實對乎?且其對,亦不肯質言,其無他意,可知矣,何可與以益,壹體驅之於惡逆之科,施之以誅戮之典哉?至於義濟,莫重莫大之語,自其口出,至登於鄕儒章奏之中,終使聖朝,創前古所無之規,閱視兩朝之祕籍,而又終無實,其罪曷勝言乎?故臣等於前席,旣請其罪,而有追奪官爵之命,旣骨之人,雖元兇大懟,此外蔑以加矣,臣未知權,加之以何法而後,快於心乎?臣雖無狀,厚蒙累朝寵數,如使以益·夏濟,有誣辱聖祖,構陷史臣之意,臣何惜於此兩人者,而爲之曲爲之地,不忍致之於法,如權之云爾哉?噫,義濟之爲人,臣固知之矣,亡論事之有無,妄以史事,輕洩于人,其終乃至於此,其人之虛疎,此可推矣。臣之前席所謂虛疎云者,槪論其爲人而已,何嘗以義濟之罪,委之於虛疎哉?今權,抉擠臣言,疑臣私於義濟,其所庇護,其處心設計,可謂巧且密矣。臣以愚魯,久忝匪據,處事之際,多不厭人心者,終自陷於玩法營私之罪,臣何敢晏然?伏乞聖慈,亟遞臣職,以謝人言,以尊國體,以安微分,不勝萬幸。
上在昌德宮。停常參,只晝講。
下直,藍浦縣監金重,善績僉使張善潭。
觀象監,巳時午時,日暈。啓。
朴慶後啓曰,明日常參·經筵,取稟。傳曰,只晝講。
鄭樸啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
鄭樸啓曰,同副承旨南垕,以頃日京畿監司李沃請推之啓,有所酬酢爲未安,引嫌出去,不爲行公,故自本院,啓請牌招入來矣。朝者,稱有物議,又爲出去,私相酬酢,有異參啓,臺疏論劾,亦且區別,而强以爲嫌,再次引入,揆以事體,委屬未妥,況此多事之時,位且不齊,同副承旨南垕,牌招察任,何如?傳曰,允。
朴慶後,以禮曹言啓曰,進賀兼謝恩陳奏使,拜表日期差退事,啓下矣。拜表吉日,更令日官推擇,則來五月十二日巳時,爲吉云,原粘目中改付標以入之意,敢啓。傳曰,知道。
又以禮曹言啓曰,今此王世子冊禮時,依丁未年冊封時例,以雙童䯻·空頂幘·七章服行禮事,頃日榻前,已爲定奪矣,依此磨鍊擧行之意,敢啓。傳曰,知道。
李玄紀,以戶曹言啓曰,左參贊沈梓,癸亥年恩賜田畓,尙未準受矣。忠淸道永春縣數外官屯田一結六負八束,京畿利川數外官屯田八十一負,自本家望呈願受,依其願折給之意,敢啓。傳曰,知道。
行兵曹判書閔黯,判尹兪夏益,吏曹判書柳命天等疏曰,伏以,臣等伏覩朴權之疏,以編配盧以益,追奪尹義濟,不罪尹夏濟,爲失刑,責伊日筵臣,以顧瞻前後,未有一言。又曰,今日朝廷,亦云殆哉,臣等,聞來驚悚震越,無所措躬。當初以益之疏,以史冊中,有誣衊聖祖之語,其語,初出於義濟爲史官之時,其在君臣痛迫之情,不可不考出實錄,以破其疑惑,及考實錄也,其所謂一句語,不載實錄之中,則義濟之罪固重,而其人,骨已朽矣,追削之外,律無所加焉。以益,以鄕曲迂儒,不知律令之至嚴,驟聞而駭,至於上徹,情似可恕,罪無所逃,夏濟,則以其所聞於兄者,陳達於詢問之下,宜若無罪,大臣之力請重究,聖上之斟酌勘罪,俱得其當,臣等之意,亦無所異同,今權之爲言,一至於此,嘻嘻,亦甚矣。臣等,雖甚無似,待罪卿列,豈至於顧瞻前後,不爲之一言乎?權之投間抵隙,必欲甘心,靡不用極,此皆聖明之所洞燭,臣等,亦何必呶呶爭辨,以重傷朝廷之體面乎?然而乘危履險,貪戀恩寵,猶不知止,則又安知其何樣禍機,不闖發於其間也。伏乞聖明,俯垂矜憐,亟黜臣等,俾保殘齡於田里,則雖死之日,猶生之年也,臣無任云云。答曰,省疏具悉。已諭於大臣箚批矣,卿等,安心勿辭,從速行公。
行禮曹判書李觀徵疏曰,伏以,典籍朴權,以盧以益·尹夏濟等論罪失律,疏斥諸臣,不遺餘力。臣於伊日,亦以春秋館堂上,旣參繙閱之列,又隨諸宰,入侍前席,逢此意外人言,可無震怖之心乎?第臣之所職,只在於承命考史,以陳誣筆有無而已,至於兩人罪狀,大臣奏之,聖上勘之,則疊床之言,臣未能慮及矣。今權,乃以寧使聖祖受誣,而不忍罪夏濟等語,構成罪案,言之罔極,胡至於此?春秋諸堂上,旣以此自列,臣不可獨爲晏然,伏乞聖明,亟治臣不言之罪,以謝人言,以存國體,不勝幸甚。答曰,省疏具悉。已諭於大臣箚批矣,卿其安心勿辭,從速行公。
李玄紀啓曰,昨日祈雨祭所內摘奸時,崇禮門軍士二名,無緣闕點,故累度分付於衛將所,使之趁速現告,而書員輩,逃避不現,以至啓請推治之境,而猶不動念,經夜之後,始爲緩緩現告,事雖微細,實關紀綱,不可無別樣警責之道,當該衛將,推考,何如?傳曰,事甚可駭,先罷後推。
正言成任啓曰,臣於朝者,就職之後,卽以合啓連啓之意,簡通於憲府,則掌令臣金鼎台,書送謹悉,及至日晩,始爲尋單,終不詣臺,雖未知其間事故之如何,而虧損臺體,莫此爲甚。此無非如臣疲劣,忝居臺席之致,其何敢一刻晏然乎?請命遞斥臣職。答曰,勿辭。
李玄紀啓曰,正言成任,再啓煩瀆,退待物論矣。傳曰,知道。
夜三更至五更,月暈。
巳時,上御熙政堂晝講。知事沈梓,特進官李宇鼎,參贊官鄭樸,侍讀官沈季良,檢討官李泰貴,假注書洪重鼎,記事官蔡成胤·李允明,武臣行副護軍李浚明入侍。上讀前受音初九不出戶庭,止人誰咎也。一遍訖,侍讀沈季良進讀,自六四安節亨,止其道窮也,一遍。上讀新受音一遍訖,侍讀沈季良釋曰,中爲節,故吉以有功矣,貞固好矣,而苦節,故不免於凶也。李泰貴曰,用中節工夫,則郭泰·申屠蟠事,近之矣。
上在昌德宮。停常參,只晝講。
自卯時至未時,日暈。
朴慶後啓曰,明日常參·經筵,取稟。傳曰,停。
鄭樸啓曰,同副承旨南垕,昨者牌招不進,推考傳旨,旣已捧入矣。所謂物議,初非大段,而設令情勢,有所難安,再度引入,已盡在我之道,而自廳中據例請招之後,終至於違牌,僚員不齊,莫甚於近日,而今又稱病不爲仕進,其在事體,殊甚不當。當此多事之時,尤不可一任其引入,同副承旨南垕,趁卽牌招察任,何如?傳曰,允。
以統制使申汝哲,竹島里海尺安己男等事,狀啓,傳于金海一曰,渰死人等,令本道恤典擧行。
金海一,以冊禮都監郞廳,以都提調意啓曰,轝輦長杠二隻,及轎子長杠一隻,則已爲取來於尙衣院,而轎子長杠一隻,及橫杠及轝輦橫杠,無他可得之路,軍門及軍器寺,所儲加時木,取用,何如?傳曰,允。
李玄紀,以兵曹言啓曰,當日守護軍奉永傑,束伍軍金本吉等稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金元九,常時不能禁斷雜人,以致闌入,亦難免其責,推考,何如?傳曰,允。
又啓曰,正言成任,昨日引避退待,今已經宿,掌令金鼎台,今朝又爲引避退待,而竝無處置之擧,兩司呈告未肅拜人員,竝卽牌招,以爲處置之地,何如?傳曰,允。
掌令金鼎台啓曰,臣昨見正言成任避辭,則以臣謹悉於合啓簡通,而日晩尋單,虧損臺體等語,大加侵斥,臣不勝瞿然于心。臣年旣衰老,病又纏身,自忝匪據,累日呈告,一向引入,私心惶悚,俟病少間,力疾出仕,適値城上所之引嫌,臣與掌令臣李熙采,例當進參,而推諉同僚,殊欠穩當,旣書謹悉,將爲詣臺,宿患胸痛,猝然更發,欲起還仆,萬無自力之勢,又尋病單,竟致闕啓,諫臣論斥,在所難免,昨緣病劇,今始來避,臣之所失,至此尤大,臣何敢苟冒臺席?請命遞罷臣職。答曰,勿辭。
李玄紀啓曰,掌令金鼎台,再啓煩瀆,退待物論矣。傳曰,知道。
司諫李允修,掌令李熙采,持平成瓘·金一夔啓曰,請碧潼圍籬安置罪人閔鼎重,按律處斷。啓辭見上答曰,勿煩。
司諫李允修啓曰,請擊錚人㮒,亟命遠竄。啓辭見上請還收京畿監司李沃特罷之命。啓辭見上引嫌而退,尋單闕啓,責有所歸,在我無失,何必爲嫌?正言成任,請命出仕。答曰,不允。處置事,依啓。
持平成瓘·金一夔啓曰,請還收東平君杭家葬地,勿爲査問之命,仍前允下,令本道斯速摘奸,據實啓聞,以爲處置之地。請興德縣監李錠,拿問定罪。啓辭見上引嫌而退,旣書謹悉,旋卽引入,虧損臺體,不可在職,請掌令金鼎台,遞差。答曰,不允。處置事,依啓。
有政。吏批,判書柳命天病,參判李玄逸在外,參議沈檀進,行都承旨鄭樸進。吏批啓曰,小臣獨政未安,何以爲之?敢稟。傳曰,只出緊任。
傳于政廳曰,遞差臺諫,今日政差出。
李震休爲獻納,閔昌道爲副校理,權歆爲大司諫。
兵批,行判書閔黯,參判睦昌明,備局坐起進,參議李瑞雨病,參知李湜進,左副承旨李玄紀進。閔昌道爲副司直,李顯徵爲副司果,權擇·鄭涵爲副護軍。
左議政睦來善箚曰,伏以,臣年垂八十,宿疾在身,筋力殆盡,神精都損,宜其謝事退休,以保殘喘,而惟是惑激恩遇,未忍便訣,强自驅策奔走而已,實無絲毫之補,伴食之慙,尸素之誚,烏可免乎?加以耗憊日甚,新恙層出,耳患頻作,齒痛且苦,低微之語,未能解聽,飮啖之節,尤有妨害,衰朽氣質,漸至虛敗,茫茫如夢中之人,以此垂死之狀,決無供劇之望。頃於登對之日,曲陳切迫之情,兼帶內局重任,乞蒙先遞之恩,而賜以溫音,不許鐫遞,惶恐難强,憫默而退,撫躬自量,斷無堪當之勢。況臣待罪是任,今已閱歲,其在聖上體下之道,亦豈無矜諒而處分者乎?伏乞聖慈,特憐老臣,亟許恩遞,千萬幸甚。答曰,省箚具悉卿懇。已諭予意於前席矣,卿胡連章過辭至此乎?卿其安心勿辭,速出行公。仍傳曰,遣史官傳諭。
李玄紀啓曰,臺諫出仕事,命下矣。今已日暮,明日待開門牌招之意,敢啓。傳曰,知道。又啓〈曰〉,兵曹郞廳來言,闕內各處入直軍士,夜巡檢云矣,敢啓。傳曰,知道。
午時,上御熙政堂晝講。入侍,同知事閔黯,特進官鄭重徽,參贊官李玄紀,侍讀官沈橃,檢討官李泰龜,假注書申義命,記事官閔震炯·李允明,武臣姜萬碩。上讀前受易節之六四,至上六象其道窮也,一遍訖。橃進講中孚,自序卦,至大象傳,讀至卦辭下本義,木在澤上,外實內虛處。奏曰,木在澤上,與外實內虛,似當各自一義,以大文,乘木舟虛,木字縣吐處,證之,亦爲明甚,而所點上字句讀,連下文爲一義,似爲未穩矣。上曰,改定其句讀,可也。又讀至大象傳,君子以議獄與緩死處,奏曰,大象,以字,例雖絶句,至於註文,不必點句,而絶句於以字,文義雖通,而似乎曲矣。上曰,註語,異於經文,連讀可也。講訖,上受而讀音釋各一遍訖。橃仍進奏文義曰,中孚卦義大旨,不過以二體言,則中實,以全卦言,則中虛,中實,信之質,中虛,信之本,卽孚誠之道也。泰龜曰,中虛中實,皆當以心言之。朱子,謂中無私主,謂之虛,事皆不妄,謂之實,自其內欲不萌而言,則曰虛,自其外誘不入而言,故曰實,中虛中實,固非兩段事也,虛實二字之意,當以此意觀之。橃曰,中虛中實,固當以心言,然亦不無分別。中虛,是心無私主之謂,故當以心言,中實,是實理充乎內之謂,則當以理言,然其實,亦非二也。泰龜曰,豚魚,冥物之至無知,而尙能感之,則無物不感,可知,非孚誠之至,何以及此?故中孚之信,必能及於豚魚,然後爲吉。橃曰,中孚爲卦,其德可謂至善,而戒之以利貞者,蓋以卦體,內外皆陰,陰柔之質,易流於不正,故必須利於貞固,然後能盡中道。泰龜曰,中孚之義,以悅巽爲言者,蓋孚誠之道,必上順巽,而下悅從,然後乃能化於邦國,苟或上不順巽,下不悅從,豈能孚乎?故化邦之道,必須說順,然後乃可致也。橃曰,中孚之義,以誠爲主,釋彖,雖以說巽爲言,然說巽之道,必須至誠至正,乃可化邦,徒能說巽,而不由至誠之道,則所謂說巽,易流於非正,安能化天下乎?曾於兌卦進講之時,已陳此義,說巽之道,必須得正,乃可爲中孚矣。泰龜曰,中孚之信及於豚魚者,蓋至誠之道,無所不及,正如湯德之至,及於禽獸也。此信字,卽中庸之所謂誠也。橃曰,中庸極功,至於篤恭而天下平,卽中孚之化邦也。又曰,舟虛而後,能載物而利涉大川,正猶心虛而後,能感物而化成邦國,故孚誠之道,必以中孚爲主也。黯曰,虛心應物,無不泛應曲當,故能應乎天也。橃曰,天道至誠至正,應乎天者,必須以誠以正,故中孚而利貞,然後乃可以應乎天。易中言應乎天者,他卦亦多,然中孚之應乎天,比諸卦義,爲尤重,人君欲應乎天,非中孚而貞,則不能也。橃又曰,中孚取象,在於風感水受,水體虛而風入,人心虛而物感,正中孚之象,而虛心感物之道,無大於議獄緩死,議獄緩死,聖人孚誠惻怛之至也。泰龜白,議獄緩死之義,與書寧失不經之語,其意相近,夫議獄而盡其忠,緩死而極其惻,必求其生道而不忍於誅殺,此聖人好生之盛德也。橃曰,聖人好生之心,至誠惻怛,故中孚之象,取議獄緩死爲義,獄之將決,必議之,及其旣決,又緩之,卽周禮司寇聽之,三公聽之,二旬而職聽,三月而上之,是也,是皆求其死中求生,而不忍輒殺,此固聖人至誠生物之心,然至於元惡大憝,而必緩其死,則可死者不死,而非中孚取象之本意,求其生道,而雖緩其死,罪不可原,而終施顯戮,不悖於中孚之道也。上曰,不論輕重而徒知緩死,則非矣。橃曰,聖敎至當矣。黯曰,當死之人,求其死中之生,而至於終不可赦而後,不得已而誅之,則誠信孚于獄矣,彼被誠者,亦必自服其罪而無憾矣。橃曰,輯註,謂獄成而孚,輸而孚,在我者盡,故在人者無憾,又言四凶無議法,少正卯無緩理,正此意也。上曰,四凶·少正卯,罪當死,故然爾。橃曰,聖敎至當矣。橃又曰,中孚之卦,其義至大,化成邦國之道,不出乎此矣。凡此文義,註解詳盡,聖鑑融會,不必瀆陳,而第於君德治道,所關甚重,敢此覼縷敷奏矣。講畢,掩卷,上問泰龜曰,才受由上來,兩湖農事形止,何如?對曰,天久不雨,惡風連吹,不惟兩麥失稔,而前頭之事,亦甚可慮矣。上曰,再昨乍有崇朝之雨,而旋卽晴霽,極爲憂憫。泰龜曰,今玆旱災,固非太甚暵乾,今得雨,兩麥雖已失稔,而西成猶有可望,若或連仍不雨,則誠可慮矣。玄紀曰,今此旱災,實不可謂太甚,只緣惡風連吹,井泉枯渴,不得貯水,故田野焦燥,全無雨澤,而未得立苗矣。上曰,秋麰與春麰,孰甚可憂?泰龜曰,秋麰,則初頗茂好,至於發穗之時,値此旱災,雖爲失稔,猶未至甚,春麰,則方長之際,不得雨露之滋,未及發穗,已爲焦枯,決不能成實。且兩湖之地,多種春麰,而耕秋麰者,至罕矣。泰龜又曰,近年穡事連登,人皆賤穀貴錢,因以貽害於農民,豐歉相因,理所必至,穀賤之餘,値此旱乾,前頭得雨,有未可必,今年民事,良爲可慮。玄紀曰,穀賤錢貴之弊,誠如泰龜之言,臣頃因下鄕,見鄕民,才得數年豐穰,無不賤穀貴錢,而逐末者,牟利,業本者,被害,遂爲巨弊矣。上曰,今年木花付種,何如?泰龜曰,天旱如此,苗生之後,頗多焦損矣。泰龜又啓曰,臣頃者獲蒙恩暇,下去南邑之日,竊有所聞於沿路者,敢此仰達矣。懷德士人全恬,孝行出天,年至七十,而奉其九十歲偏母,孝養備至,聞者莫不歎服矣。丁卯六月,其母得染疾,欲嘗生雉,而時當盛夏,無處可得,日夜號泣,忽有一雉,飛入廚中,因以供之,病就痊可。是冬,其母且有病,欲嘗生蟹,而時當臘月,無可得之路,適有村童,偶得兩巨蟹,而過門,買而供之,沈疴復痊,人皆謂誠孝所感。又於上年,其母病劇之時,斷指以餌,得保數旬之命,鄕里之人,嘉其至行,以啓聞旌閭之意,至有呈狀之擧云,故臣歸路,詳問于本道監司,則果有是事,而與臣所聞者,無異云。如此至行之人,不可無旌閭之擧,下詢道臣後,或旌閭,或收錄,以爲激勸之地,何如?上曰,令本道監司,啓聞實狀後,稟處,可也。遂罷出。以上燼餘
上在昌德宮。停常參·經筵。
再次祈雨祭齋戒。
觀象監,夜三更,流星出南斗星下,入巽方天際,狀如鉢,尾長四五尺許,色赤,光照地。啓。
朴慶後啓曰,明日常參·經筵,取稟。傳曰,只晝講。
南垕啓曰,行大司憲閔宗道,執義尹鼎和,掌令李熙采呈辭,掌令一員未差,持平成瓘·金一夔呈辭,今日監察茶時之意,敢啓。傳曰,知道。
李玄紀,以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢啓。傳曰,知道。
鄭樸啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
備忘記,傳于朴慶後曰,史官三員,騎馬九匹立之。
朴慶後啓曰,史官三員待命事,命下矣。史官不備,宣傳官一員,代送之意,敢啓。傳曰,知道。
鄭樸啓曰,假注書申義命,自昨夕宿患風眩之症,更挾外感,一夜之間,病勢極重,皆仆直廬,不得察任,勢難等待其差復,今姑改差,他假注書差出,何如?傳曰,允。
以成瑍爲假注書。
李玄紀啓曰,假注書成瑍,時無職名,付軍職,冠帶常仕,何如?傳曰,允。
上在昌德宮。停常參·經筵。
下直,襄陽府使李東標,橫城縣監任翊元,宣沙浦僉使柳安邦。
備忘記,傳于李玄紀曰,今下弓矢,宣沙浦僉使柳安邦處,給送。
朴慶後啓曰,明日常參·經筵,取稟。傳曰,停。
觀象監,自未時至酉時,日暈。啓。
有政。吏批,判書柳命天進,參判李玄逸在外,參議沈檀進,行都承旨鄭樸進。以金一夔爲掌令,沈仲良爲禮曹佐郞,吳始萬爲戶曹參議,吳尙遊爲海運判官,金元爕爲司僕正,金儁相爲宗簿正,李允修爲南學敎授,陳晩宰爲典籍,南世珍爲西學敎授,李後榮爲奉常奉事,金汝鍵爲承文副正字,李湜爲黃海監司,權重經爲京畿都事,柳憲章爲持平,申厚命爲兵曹參知,沈仲良爲兵曹佐郞。
吏批啓曰,新除授平昌郡守金必振呈狀內,自年前重得風痰之症,閱歲沈篤,除拜本職之後,力疾忍死,艱難出肅,而仍以重得外感,舊患諸症,一時暴劇,左體痿癰,症涉類中,以此病狀,萬無赴任之望,請速入啓處置,以調理赴任之意,題退矣。今日又呈狀於政廳,備陳病狀,決難赴任云。金必振再度呈狀,實病如此,則似難等待其差復,依近例罷黜,何如?傳曰,允。
兵批,行判書閔黯進,參判睦昌明病,參議李瑞雨進,參知李湜病,左副承旨李玄紀進。兵批啓曰,南兵使,今當差出,而擬望之人乏少,本道守令竝擬,何如?傳曰,允。以李震相爲武兼,朴仁楨爲文兼,李暹爲兼司僕,朴思敦爲五衛將,李世選爲南兵使,黃一淸爲曹司衛將,吳始萬·金鼎台·禹弼漢爲副護軍,成瑍爲副司正,朴師古爲副司果,李旰爲右邊捕盜大將。
兵批啓曰,禿用山城召募別將崔天峻,軍器別備官舍修築事,加資事,命下矣。雖已資窮,未經准職,何以爲之?敢稟。傳曰,特爲加資。
李玄紀啓曰,新除授右邊捕盜大將李旰,卽爲牌招命召後,大將牌·傳令牌傳授之意,敢啓。傳曰,知道。
南垕,以冊禮都監言啓曰,王世子敎命篆文,承政院右承旨朴慶後,旣已書寫,草本封入,以備睿覽之意,敢啓。傳曰,知道。
南垕,以冊禮都監言啓曰,都監郞廳吳尙遊,今日政,移拜海運判官,其代,以禮曹正郞權萬濟差下,使之察任,何如?傳曰,允。
南垕,以戶曹言啓曰,近日本曹諸務,一倍煩劇,郞官,亦且不濟,事多苟簡,而佐郞尹夏濟,以身病猝重,再次呈狀,久不仕進,不可等待其差復,今姑改差,何如?傳曰,允。
備忘記,傳于朴慶後曰,今日晝講,停。
李玄紀啓曰,憲府無行公之員,連以監察茶時,事甚未安。憲府呈告人員,竝牌招察任,何如?傳曰,允。
南垕啓曰,左副承旨李玄紀,聞其老母,忽患衄血,至於窒塞,未及陳疏,蒼黃出去,勢將闕直,而在外同僚,拘於廳規,不得直請牌招,何以爲之?敢稟。傳曰,右承旨牌招入直。
司諫李允修,掌令李熙采,正言趙湜·成任啓曰,請碧潼圍籬安置罪人閔鼎重按律處斷。答曰,勿煩。
掌令李熙采啓曰,請還收東平君杭家葬地,勿爲査問之命,仍前允下,令本道斯速摘奸,據實啓聞,以爲處置之地。啓辭見上請興德縣監李錠,拿問定罪。啓辭見上臣伏聞春秋館實錄考出之後,大臣,以有刀割之迹,陳達於榻前,此非等閑說話,而伊日入侍承旨·注書,不書於擧行條件中,終使刀割之說,只出於風傳,衆口喧騰,疑惑滋甚,記事之體,何可如是?不可無警責之道。請當該承旨·注書,從重推考。答曰,不允。李錠事,依啓。
正言趙湜·成任啓曰,請擊錚人㮒,亟命遠竄。啓辭見上請還收京畿監司李沃特罷之命。啓辭見上日者攷閱祕籍,而誣謗聖祖之言,終歸虛罔,做出傳播者,當置之重辟,陳疏上聞者,當覈其言根,殿下處分,只施追奪之典,偏配之律,而尙無嚴覈其實,以正其罪之擧,臣等,竊不勝慨鬱之至。旣骨之尹義濟,固無奈何,而盧以益之疏,言根,必有所自,若不究得其實,明白處分,則無以破群疑而正邦憲。請定配罪人盧以益,拿鞫嚴問。答曰,不允。
沃川幼學李祖謙疏曰,伏以,古人有言曰,公論,不在朝廷,則在草野,噫,今之公論,在草野,亦久矣。自實錄誣筆之傳播也,上自京輦,下至委巷,無人不言,萬口騰喧,則朝臣,亦有耳矣,何獨不聞,而曾無一人爲聖祖辨其誣者。惟龍仁儒生趙守善,往在丁巳年間,爲上一疏,以陳其不可不辨之意,噫,此非忘身之直士,殉國之忠臣乎?其時,不幸雖不蒙採施,史事之播諸人,蓋已久矣,而公論之在草野,亦可見矣。昨冬嶺儒盧以益,又以誣筆傳播之說,乃繼十年前趙守善,而敢登之章奏,求其本心,亦豈有他腸哉?蓋爲聖祖也,爲國家也,而朝議,遽譁然反以史事爲重,言其不可考者,殆三之一,而閭巷之間,又有奸兇輩,追後刀改滅跡之語,雖不知孰爲孰傳,而固不勝其藉藉矣。今者殿下,爲聖祖採朝議,特令史館,考出祕藏,以訛傳史事,追奪尹義濟官爵,以妄陳疏章,編配盧以益遠地,人或謂朝廷之處置,似宜矣。旣而實錄中兩行二十六字,刀割改印之言,傳說狼藉,與向日閭巷刀改之語,沕相符合,然則其所謂考出者,不足以破疑,而適足以增疑也。伊日大臣及春秋堂上,不爲備陳刀改實狀,而只爲略及於遣辭之間者,亦必有意見,然公家文字,如民戶數之籍,亦不可刀割改書,以防奸僞,矧此列聖實錄,是何等典冊,而於其誤處,敢加刀改耶?閑慢之處,猶不可割改,況其語勢之緊重,而事實之關重者乎?纂修之規,本不如此,設令纂修印出之際,偶失照勘,一張中一二字,或可割改,而二三連字,則必須全張改印,況至於二十餘字連文之多乎?國史所藏,非止本館,他帙皆完,而一帙如此,則但謂之偶失照勘,亦或可也,若使諸處所藏他帙,刀割改印,皆如本館所藏,則閭巷所傳追後割改之說,未免有徵,而陰兇奸慝之跡,昭不可掩矣。然則今此獨考於本館者,雖十分無他,豈能釋國人之惑,而破後日之疑乎?噫嘻,誣筆之傳播,已久矣,前有守善,後有以益,而及其考出之後,連行割改,決非纂修之例,追後用奸,又有閭巷之談,則遍考諸處,參驗眞僞,固不可不爲也。謂史事甚重,而初不考出則已,考出而刀割之後,如此,則揆諸事體,亦安可但已也,又有不可不遍考者,何也?奸兇餘孽,懷懟含憾,闖然窺覬,必欲謀亂朝廷,貽禍國家者,乃其蓄積也。今者朴權,挺身投疏,搆捏朝臣,罔有紀極,其造意凶慘,已不足言,而其論義濟曰,做出白地之言,加之聖祖之身,其論以益,則曰汚衊聖祖,羞辱國家,噫,是何言也?義濟之輕泄祕史者,罪則有之,而原其情,則無他,痛奸兇之誣聖祖也。以益之呼籲宸嚴者,妄則有之,而求其歸,則無他,亦不過辨奸兇之誣聖祖也。義濟,何嘗做出白地之言,以誣聖祖也?以益,亦何嘗汚衊羞辱,而權之爲言,至於此極。今若以刀割實錄,爲出於偶失照勘,不爲之遍考於諸處,則又安知他日罔測之言,不有甚於今日之朴權乎?以此以彼,斷不可不爲遍考,伏願殿下,特詢大臣,另使遍考諸處藏史,驗其刪改之異同,考其紙丈之換易,上而雪聖祖之誣,中而破國人之疑,下而杜讒賊之口,千萬幸甚。臣亦草野寒蹤也,非不知事係史事,語難容易,而臣薄遊京洛,已累月矣,耳聞沸騰之言,目見可虞之機,而亦嘗痛夫在朝之臣,無一人爲國家言,不量疎賤,敢此妄發,亦可見愚忠之出天,而草野之公論矣。伏乞殿下,諒其愚而恕其罪焉,臣無任云云。答曰,省疏具悉。纔考實錄,旣知傳說之虛罔,而又因割改之事,遍考祕史,事體重大,不可輕議也。
行都承旨鄭樸疏曰,伏以,臣年衰病痼,兩脚痿痺,蹣跚跛躄,有駭觀瞻,感激洪私,扶病供職矣。卽伏見三次祈雨祭,遣重臣近侍,設行之敎,再明臣當受香進參,而以此病狀,萬無陞降拜跪之勢,將事之際,如有顚仆失議之擧,則微臣一身,固不足恤,而其於虔誠祈禱之道,不亦大有所損乎?玆敢不避瀆擾,瀝陳危懇,伏乞聖慈,察臣病難自力,諒臣辭非飾詐,亟許鐫改,以便公私,不勝幸甚。答曰,省疏具悉。卿之所患,予已知之,自當有推移之道,卿其勿辭察職。
右副承旨金龜萬疏曰,伏以,臣性本愚魯,全昧變通,身且衰病,觸事昏憒,前後居官,坐罷非一,不合於百執事,臣固自知之矣。意外銀臺新除之命,適下騎省入直之日,逋慢是懼,黽勉承牌,非謂有一分可堪,而冒出也。頃當直宿,忽承嚴旨,雷威宸疊,戒飭丁寧,急遽甚矣,惶悚極矣,救過不給,念不及他,徒事仰循下敎,引咎請推而已,不能周詳奏達,以盡惟允之責,追後反省,自訟不暇,公議見斥,理所必然。且伏見朴權疏本,以實錄考出後,不請盧以益等反坐惡逆之律,大加詆斥,上自宰相,下至喉司,目之以瞻前顧後,驅之以護私蔑法,臣卽伊日入侍之承旨也,臣於此,尤不覺毛骨之竦然也。考閱祕籍,所關至嚴,身非史臣,固不可預論,況且委折,已悉於大臣之奏對,科罪,實出於聖鑑之酌處,則抵隙之論,臣不必多辨,而彈墨未乾,人言罔極,難冒之勢,一節加層,臣雖無似,職是近密,則冒沒行公,決無是理。伏乞聖慈,亟罷臣職,一以謝外議,一以安微分,不勝幸甚。答曰,省疏具悉。爾其勿辭,從速察職。
上在昌德宮。停常參·經筵。
吳始萬啓曰,明日祈雨祭齋戒相値,視事,頉稟。傳曰,知道。
以大司憲閔宗道初度呈辭。傳于鄭樸曰,還出給。
南垕,以義禁府言啓曰,興德縣監李錠拿問定罪事,傳旨啓下矣。李錠,時在任所,依例發遣府羅將,拿來,何如?傳曰,允。
備忘記,傳于南垕曰,大臣·備局堂上引見。
鄭樸啓曰,三次祈雨祭,在於再明,承旨三員,明當受香,而僚員之不齊,未有甚於近日,左副承旨李玄紀,以親病陳疏受由,右副承旨金龜萬,方在被論中,不得行公,祭官及入直,無推移之勢,何以爲之?敢稟。傳曰,右副承旨改差,以無故人,卽爲口傳差出,牌招察任。
南垕,以兵曹言啓曰,卽接一所巡將牒報,則以爲,昨夜三更,管牌忠順衛金重禹行巡之際,所持之牌,公然見失云,事極驚駭,令攸司囚禁科罪,所失巡牌,令該曹急速□□,何如?傳曰,允。
備忘記,傳于金海一曰,頃日明禮·於義兩宮錢文輸送事,判付中,壽進宮未免落漏,依於義宮例,一體輸送事,分付該曹。
朴慶後,以義禁府言啓曰,去三月初三日,備局堂上引見入侍時,行禮曹判書李觀徵所啓,長興出身李仁龜呈狀備局曰,妖僧呂還同生金時同,胎生於楊州牧長興面,而其時禁府,誤以本邑爲胎生之地,至於降號,有所稱冤矣。左議政睦來善曰,長興出身等呈狀如此,故使京畿監司査覈矣,見其査報,則以爲,楊州,果有長興面,爲時同胎生之地,而當初時同結案時,泛以長興納供,故禁府,錯認全羅道之長興,仍爲降號,則仁龜等之稱冤,固矣。上曰,當初錯認,不甚爲怪,長興府,則還爲陞號,可也。領議政權大運曰,楊州,則乃是寢陵所在之邑,自前例不得降號,其時守令,則似當依法罷職矣。上曰,其時牧使,罷職可也事,命下矣。長興人李仁龜,呈狀於備局曰,賊人時同,胎生於楊州長興面,而誤以全羅道長興胎生樣,以至於降號,有所稱冤,故頃以時同陳達矣。更考其時推案,則時同,果爲楊州胎生,而以賊人崔永吉之胎生,降號長興,而永吉之胎生,亦不分明,故更爲査問於各邑,則仁川縣監査報內,永吉,胎生於本縣新古介面云,而仁川縣,則當初以賊人黃繪之胎生,已爲降號,今不可更爲擧論,長興則元非賊人胎生之地,旣已査得實狀之後,不可仍以置之,長興縣陞號事,因前定奪,令該曹擧行,何如?傳曰,允。
南垕,以戶曹言啓曰,頃日明禮·於義兩宮錢文輸送事判付中,壽進宮,未免落漏,依於義宮例,一體輸送事,分付該曹事,命下矣。依頃日於義宮輸送之數,當卽擧行,而本曹遺儲錢文,幾盡輸用於經費,且無新捧,餘數零星,各掌所在錢文,艱以收合一千兩,輸送之意,敢啓。傳曰,知道。
吏批口傳政事,以吳時萬爲承旨。
左副承旨李玄紀疏曰,伏以,臣頃在江外,得聞冊禮之已定,歡欣聳忭之忱,不能自抑,將毋上來,出應朝命,肅謝以後,連在直廬,昨於省記旣入之後,忽聞老母病勢,猝然危惡,衄血昏仆,以至窒塞,蒼黃罔極,不忍少留,未暇陳疏,徑出闕門,藥物救護,幸得回甦,而才經大病,元氣苶然,卽今情理,實難離側。且臣迫於私情,擅離直所,論以三尺,合被重誅,席藁私次,恭俟鈇鉞。伏乞聖慈,亟命鐫遞臣職,以便救護,因治臣任情蔑法之罪,以警百僚,千萬幸甚。答曰,省疏具悉。爾其勿辭,救護母病。
獻納李震休疏曰,伏以,臣本庸駑,百不猶人,濫荷洪造,累玷臺省,曾無裨補,厚招譏議,尋常愧恧,若隕淵谷,不意滓穢之蹤,過蒙拂拭之恩,薇垣新除,又下此際,臣誠惶感,罔知攸措。惟當趨走承命,少伸分義,而臣自少善病,更傷水土,痰火爲祟,劇歇無常,自經草土,一倍添重,加以近日疝痛兼發,負席叫苦,無計起動,召牌之下,終未祗赴,臣罪至此,萬殞難贖。伏乞聖慈,天地父母,亟下臣司敗,先治臣慢命之罪,以警具僚,不勝至祝。且臣竊有所不安於私心者,不得不附陳焉。向日筵中,因入侍重臣之啓,海州地聖祖誕降處,所立碑,有令臣往書之敎,臣聞命驚訝,無任震惕之至。臣於此藝,全蔑工力,旣拙且麤,不合程式,至於金石之筆,尤萬萬不似,而過實之言,謬達天聽,使朝家莫重之任,終歸之必不堪之人。臣雖欲冒昧承當,其於僨敗國事,何哉,玷汚盛典,何哉?伏願俯察至懇,擇授能書者,國體幸甚,私分幸甚。答曰,省疏具悉。爾其勿辭,速往書之。
右議政金德遠箚曰,伏以,臣賤疾沈痼之狀,聖明之所矜憐也,罪積瘝曠,情甚悶蹙,數次公會,忍死進參,而一番勞動,輒必添劇,蓋緣力疾强起,自不得不如此矣。臣之病阻登對之列者,已過三朔,區區犬馬之愚,豈不欲進詣於今日賓廳之會,獲近日月之光,而臣之卽今所苦之症,最是火熱,而當午輒升,頭目昏眩,心神慌惚,急投降火之藥,僅得鎭定,入侍之時,此症若發,則咫尺天威之下,恐難免顚倒失儀之患,將進趑趄,竟未祗赴,瞻望天門,第切惶霣。仍伏念,臣之一分圖報之計,只在於筋力奔走,而顧此所患根蔕已深,實無自力之勢,如蒙聖慈垂憐,俾許釋負,任便調治,賴天之恩,缺而復爲完人,則古人所謂鞠躬盡瘁,死而後已者,是臣寸赤之所勉者也,臣無任云云。答曰,省箚具悉卿懇。所患如此,予用慮念,未得進參,有何所傷?卿其安心勿辭,亦勿待罪,從容善攝,臥閤論道,以副至望。仍傳曰,遣史官傳諭。
上在昌德宮。停常參·經筵。
謝恩,兼南學敎授李□,西學敎授南世珍,南兵使李世選,兼司僕將李暹。
禮曹正郞尹悠期,李玄逸處,文廟樂章問議事,及卒兵使申永全等致祭事,寧海·仁同地出去。
義禁府照目,前牧使尹,矣藥材不納,因此受杖,終至致死,則雖是管下,難免濫刑,罪決杖一百,永不敍用,告身盡行追奪,私罪。啓依允。
持平成瓘啓曰,臣卽伏聞昨日公會,大臣諸宰,以近日臺官,日晩後茶時,大加非斥云,臣不勝瞿然之至。臣之忝叨本職,前後非一,而亦多有晩赴茶時之日,則虧損舊規之失,在所難免,決不可一刻仍冒於臺席,請命遞斥臣職。答曰,勿辭,退待物論。
掌令金一夔啓曰,臣卽伏見同僚引避之辭,始知昨日公會,大臣諸宰,以近日臺官日晩後茶時,大加非斥,臣不勝瞿然慙恧之至,臣之忝冒憲職,非止一再,而不能遵守舊規,亦多有晩赴茶時之日,怠慢之罪,臣猶自知,非斥之來,其何獨免?決不可苟冒臺席,請命遞斥臣職。答曰,勿辭。退待物論。
義禁府啓目,李基陽原情云云,承服不冬,刑推,何如?啓。當初卜山時,渠果不爲許賣,則東平君,雖欲定用,其勢末由,而初旣快許,旋又背約,從中百般謀計,必欲沮敗大事而後已,其心術之反覆,已極無狀兺不喩,況旀基陽先諾後背之事,不但備悉於東平君擊錚問啓而已,斬破土時,進去諸官,無不參聽,則十目所視,不啻明白是去乙,到今若以元不許諾樣,以巧飾辭說,上以欺罔天聽,下以構陷王孫,反欲驅東平於誣罔擊錚之科,其終始設心,至於此極,則何事不爲是旀,東平君及禮葬官之下去聲谷,乃初四日,而基陽呈狀日字,問于政院,則又是初四日也。前期上京之人,何以預知數百里外人家之毁與不毁是旀,監司將欲啓聞之際,東平〈君〉下來,仍爲中止,故不得已呈狀憲府云者,種種違端,節節破綻是旀,至於鋪張祖先淸白之事,隱然藉勢之狀,尤爲縱恣無嚴。今日國綱,雖曰陵夷,親王子葬山,反不如一武夫之先山乎?事之痛駭,莫此爲甚是置,如此輕蔑國家,肆然欺誣之輩,平問之下,難以得實,除尋常各別嚴刑鞫問。
大司憲閔宗道啓曰,日昨實錄考閱之後,兩行累十字,刀割改補之說,傳播衆口,巷議紛紜,臣竊聽物論以爲,春秋館諸臣,請對入侍之日,緊處割補之言,已發於大臣之陳達,尹義濟·盧以益,請罪擧行條件中,此一款,竝爲詳記,出諸朝報,則可以破外間疑惑之心,可以絶姦人闖發之計,記事疎漏之失,在所難免云,臣聞其言而是之,語及於卿宰臺省之間,所見略同,未有參差,而臣病臥尋單,未暇任事。掌令李熙采欲發請推注書之論,以公私問於臣,而有所可否矣。卽者同僚,以此被斥,至於引避,凡擧行條件,或有擧其一事之可行者,而書出者,或有雖非擧行者,而語涉緊重,且關可考,則添入於記注之間,結之以擧行之事者,何可拘以一例,而今此同僚之不缺云,不出擧行條件,缺遞差。
府啓,引嫌而退,晩赴之失,旣無異同,揆以臺體,勢難仍在,請掌令李熙采,遞差。
傳曰,旱災如此,不可無欽恤之擧,禁府·刑曹,時囚及編配之類,竝於再明,榻前疎決事,分付。以上朝報
上在昌德宮。停常參,只晝講。
下直,果川縣監南至薰,順安縣令金大任,淳昌郡守許堣。
吳始萬啓曰,明日常參·經筵,取稟。傳曰,只晝講。
金海一啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
朴慶後,以都摠府言啓曰,副摠管全溪君溥,除標信,新番軍士點考坐起事,慕華館進去之意,敢啓。傳曰,知道。
吳始萬,以兵曹言啓曰,今四月二十四日,私奴奉金,軍官李彩稱名人等,自宣仁門入來,差備門外擊錚,極爲駭愕,竝令攸司囚禁治罪。同門守門將崔英傑,常時不能禁斷雜人,以致闌入,亦難免其責,推考,何如?傳曰,允。
李玄紀,以冊禮都監言啓曰,冊禮時玉印所造之玉,六塊採來引鋸,則皆有瑕點,決不可用,依榻前定奪,南陽府使,別定差使員,極擇採取,罔夜上送之意,本道監司處,分付,何如?傳曰,允。
南垕啓曰,鞫廳罪人洪忠先,減死絶島定配傳旨,當爲捧入,而臺諫,方以嚴鞫論啓,不得捧入。辭連人李承哲定配,及李廷亮·福明等放送傳旨,亦不得捧入之意,敢啓。傳曰,知道。
備忘記,傳于金海一曰,外山川四次祈雨祭,二十九日設行事,纔已啓下,而旱災至此,不可膠守常規,宗廟·社稷·北郊,遣大臣設行,祭文中,罪己責躬之意,別爲措辭撰進事,分付。
金海一啓曰,當日爲政事,命下矣。諸承旨,皆已申退,廳中只有臣海一及右副承旨李玄紀,兵批政廳,則李玄紀,當爲進去,而吏批,則無推移進去之員,何以爲之?敢稟。傳曰,兵·吏批兼進。
有政。吏批,判書柳命天病,參判李玄逸在外,參議沈檀進,右副承旨李玄紀進。
吏批啓曰,判書柳命天病不來,參判李玄逸在外,小臣獨政,何以爲之?敢稟。傳曰,只出緊任。以李泰龜爲執義,金兌一爲掌令,李禎爲掌令,崔敬中爲持平,李宇晉爲正言,李允修·李日翼·李獜徵·鄭來祥·尹鼎和·閔昌道·李震休·沈季良·趙湜·李東根·成瓘·沈仲良·李重章·洪墪爲知製敎。
兵批,行判書閔黯病,參判睦昌明病,參議李瑞雨病,參知申厚命進,右副承旨李玄紀進。以金龜萬·尹鼎和·金一夔·李熙采爲副護軍,成瓘·金澍爲副司直,成任·權東柱爲司果。
李玄紀,以兵曹言啓曰,當日庶孽權摠稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金俊弼,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,二番前部右司屬,黃海道五哨軍兵,逢點實數,六百二十七名,下番別驍衛六十三名,步軍標下一名,已爲整齊矣。來五月初一日,與內外三處入直馬步軍兵等,依例替代後,舊軍放送之意,敢啓。傳曰,知道。
備忘記,傳于金海一曰,旱災至此,不可無欽恤之擧,禁府·刑曹,時囚及編配之類,竝於再明,榻前疎決事,分付。
南垕啓曰,以領·左相箚子,有依此施行之命矣。考史可知,事體至重,不可泛然會議,大臣二品以上及三司多官,明日竝皆牌招,來會賓廳,各陳意見,以俟裁處,宜當,大臣之意如此,敢此仰稟。傳曰,依爲之
備忘記,傳于李玄紀曰,明日賓廳會議相値,晝講,停。
司諫李允修,持平柳憲章,正言趙湜·成任啓曰,請碧潼圍籬安置罪人閔鼎重,按律處斷。答曰,勿煩。
持平柳憲章啓曰,請還收東平君杭家葬地,勿爲査問之命,仍前允下,令本道斯速摘奸,據實啓聞,以爲處置之地。
日昨祕藏考閱之後,盧·尹兩人請罪之擧,在所不已,而實錄中割改之說,至發於大臣所達,蓋兩行數十字緊要處,刀割改補者,事極可疑,關係甚重,則所當明白記註,出諸朝報,使國人曉然知有是事,亦可垂示於後來,而諉以等閑,措辭全不擧論,以致怪鬼之疏,乘時闖發,記事疎漏之失,實所難免,請當該承旨·注書,竝從重推考。掌令李熙采,持平成瓘,掌令金一夔,行大司憲閔宗道出仕,持平成瓘,掌令金一夔,執義尹鼎和遞差。答曰,不允。處置事,依啓。
司諫李允修,正言趙湜·成任啓曰,請擊錚人㮒,亟命遠竄。請定配罪人盧以益,拿鞫嚴問。答曰,勿煩。
正言成任啓曰,日昨洪忠先定配還收之啓,乃同僚榻前所發,故初無簡問之事,及其罷出之後,入送啓草於堂后,下輩授受之際,未免閪失,今日傳啓之時,以致落漏,昏謬不察之失,在所難免,請命遞斥臣職。答曰,勿辭。
李玄紀啓曰,正言成任,再啓煩瀆,退待物論矣。傳曰,知道。
掌令李熙采啓曰,臣忝叨臺職,前後殆數月矣。晩赴茶時,比之同臺,臣實居多,頃於閤門之外,有以此非斥,而臣坐稍遠,耳病且重,不得其詳,故榻前之避,不能竝及晩赴之失,臣之昏錯,至此益著,一日二日,只事瀆擾,臣之罪戾,便加一層,請命遞斥臣職。答曰,勿辭。
李玄紀啓曰,掌令李熙采,再啓煩瀆,退待物論矣。傳曰,知道。
司諫李允修,正言趙湜啓曰,引嫌而退,前啓落漏,雖出無妄,揆以臺體,不可仍在,請正言成任遞差。答曰,依啓。
行大司憲閔宗道,持平柳憲章啓曰,引嫌而退,晩赴之失,旣無異同,揆以臺體,勢難仍在,請掌令李熙采遞差。答曰,依啓。
李玄紀,以備邊司郞廳,以領·左相意啓曰,國家所用船材,專靠於邊山松木,而累萬餘株,慘被火災,觀其被火圖形,則大山內外,幾半被火,事極驚駭。自今以後,別樣禁山之事,日昨筵中,陳達變通,而第聞朝家,曾有遣重臣,屢次巡審之擧,此乃祖宗朝重護船材之意也。今不可循例申飭本道而已,發遣本司郞廳,其被火形止,及山下至近處,蔑法冒入之民戶,設店出火之處,各別摘奸,以嚴警後之地,而且其冒入民戶,定限撤出之事,亦已定奪於榻前,限明春撤出之意,分付本道,何如?傳曰,允。
黃海監司李湜疏曰,伏以,臣以世祿常調,自揣才能,實居中庸之下,而十年廢散之餘,猥與收甄之中,歷敭華要,旋擢銀臺,在聖上恩重丘山,在微臣效蔑絲毫,尋常恐懼,若隕淵谷。不意玆者,海西藩臬之命,遽降無似之身,臣一倍驚惶,罔知所措也。夫覃惠究澤,使小民安堵,發號施令,使郡邑畏憚,固方伯之職,而比庶官重大,密邇上都,遮蔽西門,接待客人,酬應浩繁,是海藩之責,而比他道緊要,從前秉玉節而寄方面者,未有如臣空疎蔑裂,而濫叨之者也。濫叨之罪,猶可責之於臣,謬寄之害,終貽於國家,此臣之尤切兢惶者也。夫仕者之至二千石,世以爲榮,況臣推恩先世,榮及泉壤,臣之感幸,實有異於人者也,亦不敢唐突承當。伏望聖慈,察臣至懇,恕臣愚衷,將臣新授海西方伯之任,移授可堪之人,國事幸甚,私分萬幸。答曰,省疏具悉。卿其勿辭,速往欽哉。
領議政權大運,左議政睦來善箚曰,伏以,日昨引對時,臣等,同諸臣陳實錄事,仰稟聖旨,有所定奪,而伊日僚相,有不在列者,臣等之心,固已不安矣。且其稟定說話,因辭不達意,以致外議益激,至以不待僚相,率爾定奪爲言,臣等,不勝瞿然之至,此乃國家莫大莫重之事,而做錯至此,臣等,耄昏潰潰之失著矣,惶恐待罪。前日擧行條件,今姑寢之,請與僚相及諸臣齊會,使之各陳意見,商確稟定,實合事宜,竝此仰陳。答曰,省箚具悉卿懇。箚陳之事,當依此施行,卿等安心,勿待罪。仍傳曰,遣史官傳諭。
午時,上御熙政堂晝講。同知事吳始復,特進官權說,參贊官吳始萬,侍讀官沈季良,檢討官李麟徵,假注書成瑍,記事官閔震炯·李允明,武臣朴新胄入侍。上讀前受自中孚序卦,至最其大者也。一遍後,季良進講,自初九虞吉,至所信有方矣。上受而讀之,至於初爻虞字誤吐。季良,進奏其誤,上卽改之,仍讀音釋一遍訖。季良曰,初九居中孚,始與四爲正應,其所以度其孚感,審其所信者,無如六四,故有相應相孚之吉,苟能一眞不僞,一誠無妄,庶幾靡有他向,孚感得其正,而心之不一,更有他焉,則不得其燕安矣。權說曰,相孚之道,在於審其所信,雖有至信,若不得其所,則必有悔咎,故度其所信,則得其正,旣得所信,則當誠一,所謂有他不燕者,有他初志變動之謂也。燕者,安裕之意也,啓蒙翼傳燕字,以禽取象,其意似曲,以燕安之燕觀之,則似好矣。麟徵曰,中孚之道,審其所信者,必在於初爻,以大旨言之,則天水訟,所謂作事謀始之義也。季良曰,志未變也者,初志未變動之謂也。虞字,雖訓度,而亦有防之意,此象,正與家人初爻,閑有家志未變之義,相近矣。始復曰,凡志不定,則惑而不安,故初爻之志,未有變動,此正度信得正之時也。季良曰,鳴鶴在陰者,二與五同德,而居相應之地,義則君臣也,情則父子也,故各以其類相孚,鶴者,陽鳥,謂九也,在陰者,謂二也,和者,謂五也,此言母子之義也,五爲君位,我爵,指五也,爾,指二也,靡者,二係於五之謂也,此言君臣之義也。二五,以誠實相孚,故其象如此矣。說曰,鳴字,取兌口象,大抵相應之道,大於母子之間,相孚之誠,莫甚於君臣之際,故以爲取象,而朱子本義,則不取相應之義矣。季良曰,中心願者,鶴鳴於幽隱之處,而其子應和,此出於中心之願相通,蓋卦體中虛,自然相應,無所壅隔之謂矣。又曰,六三,旣得上九之應,爲匹敵而有鼓罷泣歌之象,蓋六三,居兌位之極,不中失正,中心莫知所從,故或鼓而前,罷而止,作止之無常,或悲而泣,歌以樂,哀樂之至情,此其所信者不足,故言行之間,變動如此矣。說曰,中孚之卦體,中虛,故有鼓象,互卦爲震爲艮,故取罷與泣之象矣。又曰,四爻,舍初而從上,故謂之馬匹亡,三則以柔說之質,旣有所係,故有鼓罷泣歌之象,而謂之或,或之者,疑辭也。凡易爻,以柔居陽者,多以或言之矣。季良曰,位不當,言無所主也,以陽位而柔居之,柔則不實,豈能得人之孚哉?是以,惟所信是從矣。上曰,作事謀始者,戒謹於初之義耶?始復曰,聖敎至當,此愼終于始之義也。始復曰,頃因忠淸·全羅兩道暗行御史別單,自備局覆啓,泰安·羅州等官,鹽鐵木減捧事,令本曹査問,而兩邑稅木,當初定以一百同收捧矣。年前因備局啓辭,泰安,則減五十同,羅州,則減六十同,卽今所捧,非但甚爲輕歇,諸宮家各衙門,使不得折受事,明有事目,又自本曹啓稟申飭,則定式收稅之意,實非偶然矣。且此等鹽稅,守令輩,每令京人許其防納,以此推之,則鹽稅之於民,可知爲利之不貲,而自本邑徵捧之際,未免濫觴之患,故民之呼冤,蓋出於此,而似非稅木過多之致,則不必更爲査問,敢此仰達矣。上曰,勿爲査問,仍存,可也。季良曰,臣頃往湖南,得聞海邊物情,則李師命爲監司時,各邑鹽盆,稱以賑救,自監營專管收稅,故各邑難支之弊,民人呼冤之端,罔有紀極云,似當有査問變通之道矣。始復曰,各邑鹽盆,自監營專管收稅,實爲無據,爲先査問于本道,以爲還給各邑之地,似可也。上曰,依爲之。出擧行條件始復曰,頃日副提學李聃命,以各邑還上,均定其數,及三分之二留庫事,陳達于榻前,有令該曹稟處之命,臣曹所當覆奏,而第此事有難猝然變通,故不得不仰稟矣。各邑會付還穀,不至過多,而常平·賑恤兩廳之穀,合以計之,則亦有太多之邑,糶糴之際,民之病之者,有之。今若欲祛此弊,分付八路,隨其結數之多寡,使之一時均定,則事未易就,必多所擾,似難容易變通,無已,則抄出各道中最多之邑,分糶之時,移給傍近最少之邑,仍爲捧留,積以歲月,漸次爲之,則似或便當,而至於三分之二,恒留一款,年事若或不實,則各邑,以盡數分給之意,紛紜請報,一半留庫之定式,亦不得膠守,則尙何望其恒留三分之二乎?此則窒礙,難以遵行,旣以此意,議于廟堂,故敢此仰達矣。上曰,所達,誠爲便好,依爲之。出擧行條件始萬曰,旱災之慘,近來尤甚,自前如此之時,有疎決之擧矣。臣考見京囚案,禁府時囚二十人,典獄時囚九十餘人,其中罪名不重者,趁卽疎釋,何如?上曰,旱災如此,疎決,前頭當爲擧行,而義禁府·刑曹時囚輕罪,爲先疎釋,可也。榻前定奪遂罷出。以上燼餘
上在昌德宮。停常參·經筵。
備忘記,嗚呼,眇予小子,叨承艱大之業,臨乎兆民之上,于今一紀有四載矣。祗德不類,逢天僤怒,水旱風霜之災,人妖物怪之變,疊現層出,殆無虛日,心之憂危,如蹈虎尾,若涉春氷也。歷觀前史,災異之作,罔非可怕,而切急之憂,莫如旱暵者,誠以君依於國,國依於民,民天旣絶,國隨而顚隮,豈不大可懼哉?噫嘻,今玆之旱,亦孔之酷矣,五日十日之不雨,尙云無麥無禾,而節屆東作,旱魃爲虐,其雨其雨,殆涉數旬,兩麥焦枯,注秧愆期,哀我民斯,大命近止,爲民父母,當復如何?夙夜惶惶,靡神不擧,而視天夢夢,雨意愈邈,贍仰穹蒼,曷惠其寧,興言及此,如惔如焚,寧欲無吪,而不可得也。承旨,代予草敎,宜自政府,廣求直言,上以君德之闕遺,下以時政之得失,悉陳無隱,言雖狂妄,予不罪焉。仍念,今玆召災,亶由否德,則其在修省之方,予當益加留意,而亦豈無勅勵群工上下交修之道乎?咨爾大小臣僚,體予至意,克去己私,恢張公道,務盡寅協,精白一心,小答天譴,以濟時艱,至於減膳禁酒,勿擊鼓等事,亦令該曹擧行。
政院啓曰,臣等,卽伏見備忘記,十行絲綸,辭旨惻怛,畏天悶旱之意,恐惧修省之念,藹然於文字之表,雖成湯六責,景公三言,蔑以過焉,仁愛之天,亦必轉災而爲祥,奉讀未了,不覺感涕之交墜。第有令臣等代草之敎,以臣等短拙荒蕪之辭,固不敢形容聖意之萬一,而亦恐有乖於應天以實之道,直以聖敎,播告中外之意,敢啓。傳曰,文短辭拙,代草,可也。又啓曰,臣等,卽伏見聖批,有代草可也之敎,此固出於嫌虛之盛德,臣等,竊不勝感頌之至。第伏念,大哉王言,丁寧懇惻,有足以回天心感人意,而消災沴之氣,致霮霔之澤,臣等,何敢以蕪拙之辭,强爲模畫,使聖上悶旱畏天之至意,不得宣布於邇遐,上格於穹旻哉?反覆思惟,決不敢承命,不避煩瀆,惶恐敢啓。傳曰,知道。傳曰,外山川四次祈雨祭,二十九日設行事,纔已啓下,而旱災至此,不可膠守常規,宗廟·社稷·北郊,遣大臣設行,祭文中,罪己責躬之意,別爲措辭撰進事,分付。
謝恩,執義李泰龜,掌令李禎·金兌一,正言李宇晉,獻納李震休,知製敎李允修·趙湜·李麟徵·閔有道·沈季良。
吏曹啓曰,守令有闕,政事,取稟。傳曰,當日爲之。
政院啓曰,明日疎決事,命下矣。自前疎決時,時任大臣·禁府·刑曹堂上及三司各一員,例爲入參,原任大臣或參或不參,而卽今原任大臣皆在外,勢難入參,承旨一員或二員,入參,今則何以爲之?敢稟。傳曰,該房承旨入侍。
同副承旨南垕上疏。大槪,乞得數旬之暇,歸覲病母事。入啓。答曰,省疏具悉。爾其依疏辭往來焉。
都承旨鄭樸初度呈辭。入啓。給由。
咸鏡監司書目,臣之病勢,漸就危域,決無旬月差愈之望,不避煩猥,冒死更籲,冀蒙憐察,亟遞職名事,上疏上送事。啓。答曰,省疏具悉。卿勿過辭,調理察職。
禁府,南宮礎拿囚。啓。
合啓,請罪人閔鼎重,嚴鞫處斷事。入啓。答曰,勿煩。
府啓,請李基陽,嚴刑判付,今姑安徐。還收東平君杭家葬地,勿爲査出之命,仍前允下,令本道斯速摘奸,據實啓聞,以爲處置之地事。請當該承旨·注書,竝從重推考事。新啓,諸處祕藏之考出當否,會議賓廳者,實是莫重莫大之擧,三司多官之竝令牌招者,可見事體之尤重也。昨於闕門旣閉之後,兩司闕政差出,意非偶然,而兩司之官,或違牌,或呈告,不爲參會者,至於五人之多,勿論其病勢輕重之如何,國體所關,不可無警責之道,請大司諫權歆,執義李泰龜,持平崔敬中,獻納李震休,正言李宇晉,竝命遞差。答曰,不允。末端事,依啓。前啓,請擊錚人㮒,亟命遠竄事。請定配罪人盧以益拿鞫嚴問事。鞫廳罪人洪忠先,減死定配之命,出於意外,臣等,不勝驚惑之至。忠先,以不知換書之人,終始一辭,則容有可貸,前後援引,盡歸無實,則安知無隱情,猶有所未吐者乎?今若以罪斃於二十次之刑,遽爾貸配,則恐非當初設鞫究問之意,請還收鞫廳罪人洪忠先減死定配之命,更爲嚴鞫,期於得情事。答曰,勿煩。
朴慶後,以御營廳言啓曰,今此舊番別馬隊·別破陣,射砲試才賞格,從分數多寡,以本廳所儲木綿,面給後,別單書入之意,敢啓。傳曰,知道。又以御營廳言啓曰,今此黃海道十四番別馬隊,五十四名,已爲逢點整齊矣。來五月初一日,與十三番別馬隊替代後,舊軍放送之意,敢啓。傳曰,知道。
以全羅監司嚴緝,五月令生竹笋瘦細事,待罪狀啓,傳于吳始萬曰,勿待罪事,回諭。
以全羅監司嚴緝,慶尙道熊川居人金哲承等十九名渰死事,狀啓,傳于金海一曰,渰死人等,令本道恤典擧行。
李玄紀,以義禁府言啓曰,以慶尙左兵使啓本,兵曹粘目,前奉化縣監南宮礎,移本府決杖事,允下矣。南宮礎,方待命於本府,卽爲拿囚之意,敢啓。傳曰,知道。
李玄紀,以兵曹言啓曰,御營軍崔南稱名人,自宣仁門入來,差備門外擊錚,極爲駭愕,令攸司囚禁治罪,同門守門將金元九,常時不能禁斷雜人,以致闌入,亦難免其責,推考,何如?傳曰,允。又啓曰,左邊捕盜廳言,本廳承服大儻朴英雄等十名,下囚於典獄署,使之十分救療,而修正啓目,今纔入啓矣。卽接典獄署報狀,則罪人朴英雄,自昨日申時量,病勢猝劇,終至於致斃云,該司不善救護,致令承服罪人,未免徑斃,事之可駭,莫此爲甚。官吏及月令醫官,不可不重究,而發遣本廳部將方時炫,檢驗,後出給尸體之意,敢啓。傳曰,事甚可駭,當該獄官,先罷後推,月令醫員,令攸司推治,而罪人旣已移送刑曹,則當自漢城府檢尸,不必別遣部將也。
爲政。吏批,判書柳命天進,參判李玄逸在外,參議沈檀進,右承旨吳始萬進。
吏批啓曰,永興府使李弘肇,與南兵使李世選,應爲相避,其代,今當差出,而本邑,物衆地大,凋弊亦甚,不可不擇差未准朔禁軍將中可合人,竝擬,何如?傳曰,允。
備忘記,傳于吏批曰,遞差臺諫,今日政差出。
吏批啓曰,大司諫,今當差出,而擬望之人乏少,承旨竝擬,何如?傳曰,允。
以睦昌明爲京畿監司,李琩爲平昌郡守,崔錫鼎爲延安府使,沈挺彙爲平山縣監,權瑍爲戶曹參議,黃爾明爲戶曹佐郞,成瓘爲兵曹正郞,權彭老爲禁府都事,柳星樞爲永興府使,趙德純爲監察,李希亮爲興德縣監,林漢英爲扶安縣監,吳命羲爲禮曹佐郞,李一台爲直講,李國芳爲司藝,柳星年爲典籍,權愈爲禮曹參判,趙橒爲禮曹佐郞,尹以濟爲典牲提調,尹鼎和爲執義,金一夔爲獻納,李東根爲正言,蔡獻徵爲持平,南益熏爲刑曹參判,權瑍爲大司諫,長興縣監申命任,仍陞府使。
兵批,行判書閔黯禁軍都試進,參判睦昌明進,參議李瑞雨禁軍都試進,參知申厚命病,左副承旨朴慶後進。
金海一啓曰,兵批無政事之意,敢啓。傳曰,知道。
吏批啓曰,長興縣還陞府使事,命下矣。長興縣今當還陞府使,而時任縣監申命任,曾經四品職,仍陞府使,何如?傳曰,允。又啓曰,因兵曹覆啓,固城縣令崔廷龍,戰船軍器料理別備,誠爲可當,加資事,判下矣。本資朝散,旣未准資,則不當超授通政,或施以陞敍准職之典,似爲得宜,而非臣之所可擅便,敢稟。傳曰,准職除授。
吳始萬,以冊禮都監言啓曰,都監郞廳李宇晉,昨日移拜臺職,其代,以兵曹佐郞沈枋差下,使之察任,何如?傳曰,允。
李玄紀,以備邊司言啓曰,卽接江華府留守所報,則宣惠廳劃送米,連續捧上,而其中茂長縣所送米五百石內,三百五十石,尤甚色麤,米租相雜,故推問其由於監色處,則以爲,大同米已捧中,除出輸送,而色品未免不好,所當一倂退却,而業已海運遠來,故不得已捧上云。莫重大同之米,不但色麤,米租亦且相雜,該邑之不爲檢察之狀,殊甚可駭,不可無警責之擧。茂長縣監崔擎宇,從重推考,當該監色等,捉致營門,各別科罪。他餘各邑大同米,亦不無麤雜之弊,前頭上納米品,一依大同事目定式,精備上納之意,竝爲分付本道,何如?傳曰,允。
吳始萬啓曰,行司直金宇亨·尹深,同敦寧李晶,牌招不進。傳曰,知道。以上朝報
上在昌德宮。停常參·經筵。
下直,汚川郡守申瓁,金川郡守洪慶先,康翎縣監車萬里,德山縣監李奎章。
謝恩,京畿監司睦昌明,刑曹參判南益熏,兵曹正郞成瓘,禮曹佐郞吳命羲。
都承旨鄭樸再度呈辭。入啓。加給由。
判決事朴鎭圭上疏。大槪,亟罷職名,以爲昏謬不職者之戒事。入啓。
司諫李允修啓曰,新除授大司諫權瑍,卽臣之同寸妹夫也。揆以法例,不可晏然於職次,請命遞斥臣職。答曰,勿辭。退待物論。
答判決事朴鎭圭疏曰,省疏具悉。爾其勿辭察職。
奉敎閔震炯上疏。大槪,右僚,當爲付職,則下僚之讓位,乃是古事也,玆敢援例陳疏,乞命該曹,將臣職名,照例降付事。入啓。傳曰,下該曹。
昨日賓廳啓曰,以政院啓辭,大臣·二品以上·三司多官,竝皆牌招,來會賓廳,各陳意見,以俟裁處之意,仰稟,依爲之事,命下矣。臣等,今日承牌來會賓廳,使之各陳意見,則行工曹判書臣吳挺緯,以爲莫重國史,刀割改補,至於二行之多,此實前古所無之事,群疑之至此,其勢固也。旣考內閣所藏,則遍閱諸處,以破百世之惑,恐無所妨,伏俟上裁。行兵曹判書臣閔黯以爲,臣以春秋館堂上,與於考史之列,遍閱十數卷,則一二字改補,間或有之,元無累字改補之處,而獨於一處,一大文兩行刀割改補矣。尹義濟云云之語,十數年前,已行於搢紳間,及今考出,不見其語,而刀割改補,恰在於當考之處,且其文字,亦似破綻,臣等,固未免生疑,外議亦所以紛紜未已也。然考閱史記,古所罕聞,而內閣之史,諸山之藏置,宜無異同,一考而不得,斯可已矣,轉復遍閱,實涉重難,故臣於伊日,以此酬酢,到今無容別議,惟在聖裁。行禮曹判書臣李觀徵以爲,祕史割改之字,幾至兩行,曾所未有之事,而況改付中所寫之語,亦極可怪,實非伊時臣子所敢道者,益致人疑惑固也。然因一儒生之疏,遍閱在外諸史,終有所重難者,惟在聖明裁處。左參贊臣沈梓以爲,秘史考閱,至爲重大,臣於前日仰對時,略陳愚見矣。及今考閱之後,以其兩行刀割之故,衆惑滋甚,群疑益激,似當遍考,明白打破,而但念遍閱諸處秘史,亦有所未安者,惟在聖上博詢廣議,執中而處之。判尹臣兪夏益以爲,頃於內閣藏史考閱之時,臣忝叨春秋館堂上,隨後進參,則仁祖朝乙酉五月張,有一刀割之處,而所割之字,多至累十餘字,雖未知所改者何時,而莫重實錄之中,有此連行改補之處,果不無致疑之端,而至於更考諸藏,事係重大,此諸臣之所以持難者也。第秘書旣發,群議轉激,則一考再考,似無輕重於其間,伏惟上裁。右參贊臣李宇鼎,刑曹參判臣權愈以爲,秘史考出,實前所未有,故頃於收議時,臣等,以愼重之意,略有所達矣。今雖有割補可疑之處,至於遍考諸處祕史,則終有所不可輕議者,惟在聖明量宜酌處,伏惟上裁。行大司憲閔宗道以爲,當初聖上,非不知考出秘藏之爲重大,而折衷群議,特命考出者,蓋爲聖祖辨誣也。及其考出之後,實錄中緊要處,兩行累十字,有刀割改補之跡,追後用奸之狀,昭不可掩,不待遍考而已,可知也。然事體旣重,處置當審,亟遣史官,遍考諸處秘藏,參驗彼此異同,恐不可已也。竊聞,今之議者,以末終收殺,有所持難,而此則有不然者。參酌事勢,輕重得當,惟在聖明處分之如何,決不可苟且姑息,終使輿情憤鬱,國言喧藉,貽日後處事不當之譏,臣之愚見,不過如此,伏惟上裁。吏曹判書臣柳命天以爲,臣於頃日,承命隨大臣之後,進閱內閣藏史,則仁祖朝乙酉五月張中,有二行累十字刀割改補之處,雖未知所改何語,亦在何時,而莫重實錄之中,連行改補,已涉可疑,亦不必更考外史而知之。臣之愚見,如此,而群疑紛紜,必欲遍考外史,則臣何敢自是己見乎?惟在自上裁處。戶曹判書臣吳始復以爲,頃於筵中,得聞大臣及春秋館堂上陳達之言,則秘史割補處,至於二行云,此涉可疑,而至於遍考諸處祕藏,事體重大,惟在聖明博採群議,酌量處之。刑曹判書鄭維岳以爲,實錄印出之時,宜無刀割之事,而今此春秋館所藏,有累十字改割之處,則國論之駭惑,固其宜矣。秘史開見,雖曰重大,旣已開見本館所藏,遍考諸處所藏,以驗同異,似或無妨,伏惟上裁。行同知中樞府事臣李旰,訓鍊院都正臣盧錠以爲,秘史中,旣有割補之跡,則更考之擧,似不可已。史局體例重大,有非如臣等無識,所可輕議,伏惟上裁。行副護軍尹天賚,同知李益亨以爲,臣等,以無識武夫,不敢與議於朝廷重大之事,廣詢博議,詳愼而處之,使朝家擧措,終歸於至當之地耳。同知中樞府事臣李鏶以爲,考閱秘史,事體甚重,以臣愚昧之見,何敢有別意於其間乎?伏惟上裁。左尹臣權說以爲,臣曾以所懷,略陳於疏中矣。因一儒生投疏,考閱秘史,已不可,而又以有改割之跡,欲遍考諸處所藏,尤不可也。祕史考見,前古無此事,而考見春秋館所藏史,無之則已,無中生疑,更考諸處所藏,豈聖世事乎?以我孝廟之盛德,有此被誣之說,必出於訛傳,而致疑於不當疑之地,議論紛然,臣所未曉也。史冊改書,雖甚可怪,考閱之擧,終未妥當,區區意見如此,伏惟上裁。右尹朴尙馨以爲,內閣祕史考閱之後,聖祖被誣之言,竟至歸虛,今因刀改之跡,不無可疑之端,而遍考諸史,事體重難,惟在聖上博採群議而處之。行護軍南益熏以爲,聖祖受誣之說,萬萬痛迫,則秘史考閱,實出於萬不得已,而旣考之後,前說歸虛。但莫重實錄,有此連行割補之跡,群議之疑惑,勢所必至,而內閣所藏,旣如此,則他可推知,惟在聖上折衷而處之。禮曹參判臣李沆以爲,實錄中割改之說,旣發於考閱之後,此外議之所以試欲遍考,臣意,則有異於此。以益之疏,終歸於虛妄,則惟當考律嚴治,使國人不敢更言史事而已,若使遍考祕藏,則竊以爲不可也。但玆事,旣重且大,非臣膚淺所可見得,惟在聖上博採而處之。兵曹參判臣睦昌明以爲,考閱秘史,前所未有,而今此考史之擧,蓋出於欲辨聖祖受誣之言,則實萬萬不獲已也。旣考之後,誣筆無見存處,則連行割補,雖甚可疑,一考內藏,亦足明知,至於遍考外庫秘史,尤涉重難,惟在聖明博採處之。工曹參判臣柳命賢以爲,考閱秘史,非不知其重大,而旣聞有誣筆,事係先祖,則在上下痛迫之情,他不暇顧,一番考閱,實出於萬不獲已,及考實錄,誣筆雖不見在,而第其當考之處,有數行割改之跡。且聞其措語,似非伊時史臣所敢道者,群情致疑,其勢固然。旣未知改在何時,所改何語,則設令遍考外史,實無窮覈之路,至於割改之疑,一見內閣所藏足矣,不必待遍考而知之。輒因莫野之疏,更考外史,其於國體,何如也,而卽今公議轉激,必欲遍考,則如臣膚淺之見,何敢臆決可否?惟聖明博採而處之。海興君臣鄭重徽以爲,今此春秋館實錄中,有此割補,事涉可疑,而遍考秘藏,事體重大,惟在聖明博詢群議,參酌而處之。同知中樞府〈事〉臣金夢良以爲,臣以無識武夫,不敢獻議於朝家莫重之事,當初獻議之時,亦不能有所陳白,況此更考之擧,尤非如臣矇眛之見,所敢輕議,惟在聖明廣詢博訪,詳愼處之,使朝家擧措,終歸於至當之地耳。戶曹參判李義徵以爲,臣所見不分明,尋常之事,亦所蒙昧,況此考閱秘史,事體甚重,臣何敢致論於其間也?第聞考出之後,有此數十字割改之處,則可疑之跡,不待遍考而著然,外議益激,皆以盡考諸藏爲是,惟在聖明博採而處之也。司諫臣李允修以爲,因一儒疏,考閱實錄,乃是曾所未有之事,初若不考,則事體得當,今旣考閱春秋館所藏實錄,已見其割改之跡,則遍考外方所藏實錄,在所不已。況朝家儀註節目事,若有可考前例,則亦考外方所藏實錄,今此考閱實錄,是何等重事,而獨不爲遍考乎?臣意,決以爲遍考,可也。掌令臣金元一以爲,聖祖被誣之說,傳播已久,及其考出秘史,而刀割改補,幾至兩行,所改文字,亦是緊要之處云,則極有可疑之跡,而國人之惑滋甚,莫若遍考外處所藏實錄,以驗其同異,伏願聖明,博詢而審處之。掌令李禎以爲,考閱祕史,至重且大,當初不考則已,旣已考出,則不可只閱春秋館所藏而止耳。況日昨春秋館實錄考出之後,累十字刀割改補之說,傳播於衆口,擧國人情,疑惑益甚,豈可諉以事體之重大,而不爲考見外方之史乎?必欲遍閱諸處所藏,知其眞的與否,然後明白處置,則不但破釋群疑,而亦將有辭於他日,伏惟聖明,博詢而審處之。副應敎臣沈橃以爲,國之史事,莫重莫嚴,臣於日昨榻前下詢之時,伏聞大臣及春秋館堂上所達之言,刀割改補,幾至兩行之多,其間措語,且有可疑之端,中外駭惑,勢所固然,不可不遍考諸史,驗其同異,以破群疑,伏惟睿裁。持平臣柳憲章以爲,祕史考閱,事體至重,初不考閱,則可矣,而日者春秋館實錄考出之後,又有兩行累十字割改之事,以致擧國人情,一倍疑惑,爲今之計,莫若遍考諸藏,以爲明白處置之地,此不但破疑於當世,亦將有辭於後日,何可徒以事體之重,有所持難乎?伏惟聖明,博詢而審處之。副校理臣沈季良,副校理臣閔昌道,修撰臣李麟徵以爲,內閣祕史,旣有兩行割改之處,則所當遍考諸藏,以破疑惑,而事體重大,有難輕議,惟在聖上博詢而處之。正言臣趙湜以爲,實錄乃百世傳信之史,而割改之說,傳播中外,疑惑轉滋,所關誠非細故,考閱內藏,見其割改之處,則卽爲遍考於外方所藏,彼此相准,明白處分,俾令中外,渙然釋疑,乃所以重史事也。初不考閱,則事體宜矣,旣已考見內藏,則遍考之獨爲重大,臣實未解也。今若不爲遍考,則終無的然之論,只增疑惑之端,邦禁雖嚴,拂鬱之人心,決難厭服,臣意,遍考之擧,斷不可已也。領議政臣權大運以爲,頃者實錄考閱時,伏見乙酉五月實錄中,果有兩行刀割改補之處,殊涉可疑,故其日請對入侍時,略擧其槪,陳其可疑之跡,而自上別無可問之事,且史事嚴祕,不能詳細告達而退矣。今月二十三日引對時,臣因李祖謙之疏,以前日不能備陳引咎,則自上始下詢其割補處文字何如,而臣老昏不能盡記,諸臣中有所悉陳者矣。臣等之意,槪以爲,此誠可疑,而莫重祕史,每每考閱,徒損國體,後弊無窮,聖敎亦以爲然,故臣不敢復請遍考矣。日者外議益激,至以伊日率爾定奪爲咎,臣不勝瞿然之至。論者之言曰,修史事體,至嚴且重,凡有錯誤,寧改印其張而換之,不可有所割補,而今此實錄中割補處,至於兩行之多,此固可疑。又曰,割補處文字語意,亦甚可疑,此言,不無所見,而臣意則以爲,果如論者之言,有奸人割改史文之事,不知其初書何語,改以此語,而亦不知其割改者何人,則其所割改,雖甚可疑,遍考之處,終亦無處置之道,臣之不欲遍考,槪出於此,非以其無可疑而置之也。然群議之愈往愈激如此,臣何敢膠守己見?伏惟上裁。左議政臣睦來善以爲,考閱史冊之擧,事體至重,非不知,而旣聞聖祖受誣之語,不勝痛迫之情,請考實錄者,蓋欲有則改之,無則破疑而已。及其承命考閱兩朝實錄,則俱無誣及之語,此則可幸,而第其當考之處,適有數行刀割之跡,群情之致疑,實由於此,竝考外庫所藏之論,固不無意見,而若以朝家事體言之,因儒生之疏,一考祕史,亦出於萬不獲已,旣知誣筆之不存,又因儒疏,輒考外史,實有乖於重祕史之道,故臣之意見,已悉於日昨筵中矣。今者論議轉激,必欲遍考,臣之膠滯之見,終始如此,折衷群言,定其當否,惟在聖斷。右議政臣金德遠以爲,因一鄕儒之疏,啓前古所無之擧,朝家事體,至爲重大,故臣之終始持難者,蓋由於此,而聖明,爲辨聖祖受誣之虛實,特令考閱祕史,旣考之後,雖無云云之語,緊要處兩行累十字,刀割改補之說,已發於前席,蓋實錄印粧,何等重事,一二字刪補,容或有之,而至於兩行刀割,旣是理外之事,況其文勢,亦非閑漫之語,以此之故,群情疑惑,國言沸騰,今若諉以重難,置而不爲遍考,則無以破當世之惑,亦將來後日之議。且以事體言之,初不考閱則已,一考之後,更考他藏,何害於義乎?臣意則以爲,外方所藏實錄,一倂考閱,使朝家處置,終歸於明白正大之域,似乎得當,惟在聖明廣詢博訪而處之,臣等及諸臣意見,各自不同,參酌處分,惟在聖斷,伏惟上裁。傳曰,莫重祕史中,緊要處割補者,幾至兩行,其間文字,又多可疑,而第內閣兩朝實錄中,旣無云云之語,則又因儒疏,更考外藏,事體重大,予之所以持難者,蓋出於此,非謂無可疑之端也。今觀獻議之諸臣之意見,亦各不同,而右相所陳,一倂考閱,使朝家處置,歸於明白正大之說,似乎得宜,外方諸處實錄,遣史官趁卽考出,可也。
疎決時,來五月孝思殿朔祭攝行事,榻前定奪,春秋館堂上李觀徵,姑爲改差事,及前奉敎李寅燁,敍用付職事,榻前下敎。
觀象監,卯時,日暈。辰時,日暈。白雲一道如氣,起自南方,橫過日上,直指巽方,長十餘尺,廣一尺許,良久乃滅。自巳時至酉時,日暈。啓。
吳始萬啓曰,明日祈雨祭齋戒,明明日朔祭齋戒相値,視事,頉稟。傳曰,知道。又啓曰,來初一日,輪對日次,取稟。傳曰,停。
金海一啓曰,同副承旨南垕之每每稱病,曾所未有之事,而況今陳疏受由,下鄕迫頭,則在官一日,當盡一日之責,當此疎決廳中多事之日,稱病不進,尤極不當,同副承旨南垕,牌招察任,何如?傳曰,允。
朴慶後,以都摠府言啓曰,今日入直軍士,當爲中日習射,而旱氣太甚,限得雨間,姑停之意,敢啓。傳曰,知道。又啓曰,假注書洪重鼎,方在被論中,累日不得行公,當此多事之時,不可無變通之道,今姑改遞,他假注書差出,何如?傳曰,允。
以李宇謙爲假注書。
朴慶後,以兵曹言啓曰,卽接紫門監牒呈,則通化門南邊月廊八間及守門將入直處,今月二十八日爲始,撤毁修改云。依前例,弘化門入直訓鍊都監砲手四十名,除出把守,而所接假家,令紫門監,亦爲造給,領率軍兵,限畢役看護之意,分付,何如?傳曰,允。
吳始萬,以冊禮都監郞廳,以都提調意啓曰,都監郞廳,才以兵曹佐郞沈枋,啓下矣。聞其身病甚重,無以察任云,都監事務方急,不可等待其差歇,沈枋,姑爲改差,其代,以副司果成□□差下,察任,何如?傳曰,允。
又以冊禮都監,以都提調意啓曰,竹冊用大竹,都監設局之初,卽爲分付於湖南矣。今始上送,而所送之竹甚細,決不可用於竹冊,故不得缺
李玄紀啓曰,司諫李允修,再啓煩瀆,退待物論矣。傳曰,知道。
領議政權大運啓曰,外處實錄,遣史官考閱事,命下矣。事體重大,不可只遣史官,春秋館堂上,亦當竝往,而堂上四員中,閔黯,方帶本兵重任,不可遠出,李觀徵,不但年老,爲都監堂上柳命天,則吏曹堂上不備,且敎命文製述官,亦不可遠出,無故之人,只有兪夏益一人而已,實難推移分遣,李觀徵兼帶春秋館,似當變通。且史官,亦不可不備員,前奉敎李寅燁,方在罷散中,特爲收敍付職,以爲同往考史之地,亦似得宜,而第四處實錄,一時竝考,則堂上及史官,終難推移,二處實錄,先爲考來,次次考出,恐或便當,敢此仰達矣。上曰,事體莫大,春秋館堂上及史官,竝爲出送,而李觀徵兼帶知春秋,姑爲改差,前奉敎李寅燁,敍用付職,先考兩處實錄,待其回還,更送兩處,亦爲便當,依此爲之。又啓曰,咸鏡監司柳命堅,再度陳疏,自上不爲許遞,聖意,蓋以北路重任,不敢輕易遞改,而第命堅,曾任穩城,喪其獨子,今又喪其女於千里之外,不但其情事之可矜,身病且劇,公務久廢,合有變通之道,敢此仰達。上曰,觀其疏辭,情事可矜,而北門鎖鑰甚重,不敢輕遞矣,卿言如此,許遞,可也。
領議政權大運啓曰,同知李旰,今年八十而精力强健,年少之人,亦所不及,實是稀貴之事。年八十者,例有加資之事,此亦似當有施恩之典矣。上曰,特爲加資,可也。
大司憲閔宗道啓曰,頃年國家,遭無前嘖言,嚴明蔘禁,而李孝源,爲江界府使時,擅自許採,徵捧稅蔘,前前則常平廳工房,若有例捧,或應民役,或資官用,而孝源,以爲許採事祕,不可錄於重記,以煩後人之耳目,竝與常平廳例納之蔘,而盡收入己。關西之人皆曰,自江界採蔘以來,前後貪叨,未有如孝源之甚,其他病民貽弊之政,不一其端,而前後御史廉問之日,無一擧其貪贓之事,反以律己淸簡·盡心官事等語,褒啓陞資,朝家恩賞,決不宜如是舛誤,李孝源加資還收,其褒啓之御史,査覈治罪,可矣。領議政權大運曰,孝源,旣以貪贓,則所授加資,不可仍存矣。左議政睦來善曰,李孝源貪贓之狀,不翅狼藉,而其時御史,反以廉簡,褒啓加資,事甚無謂,其所授加資,不可仍存矣。上曰,李孝源加資還收,御史,査出治罪,可也。以上朝報及吏曹謄錄
上在昌德宮。停常參·經筵。
謝恩,扶安縣監林漢英,典籍柳星年,興德縣監李希亮,平昌郡守李琩,五衛將朴思敦,永興府使柳星樞,戶曹佐郞尹訓甲·黃爾明,平山縣監沈廷彙。
義禁府,李廷謙拿囚。啓。
藥房啓曰,昨日出臨便殿,疎決罪囚,悶旱憂悶之意,有足以感回天心,而酬酢不倦,月仄乃罷,伏未審夜來,聖體,若何?臣等,終宵耿耿,敢來問安。答曰,知道。無事矣。
以李宇謙爲假注書。
大司憲閔宗道所啓,新除授持平蔡獻徵,時在慶尙道咸昌地,請斯速乘馹上來事,下諭。上曰,依啓。前啓,當該承旨·注書,從重推考事,停啓。
正言趙湜啓曰,請擊錚人㮒,亟命遠竄事。上曰,擊錚,則固爲猥濫,而十年栫棘之餘,纔放旋竄,有所不忍,特爲參酌,門外黜送。又啓曰,請定配罪人盧以益,拿鞫嚴問事。上曰,勿煩。又啓曰,請還收鞫廳罪人洪忠先減死定配之命,更爲嚴鞫,期於得情事。上曰,勿煩。又啓曰,新除授大司諫權瑍,時在海西任所,正言李東根,時在忠淸道保寧地,請竝斯速乘馹上來事,下諭。上曰,依啓。大司諫交代後,當爲上來,姑勿下諭。又啓曰,引嫌而退,相避之法,在下當遞,請司諫李□□遞差事。上曰,依啓。
時囚罪人李志傑·任後昌,依律定罪,金尙鉉,削職放送,李克亨,取考文書速決,南宮礎,斯速決杖放送,門黜罪人李玄錫,放送,定配罪人南九萬·李思永·金宇杭·洪受瀗·尹葕·李彦儒·崔克泰·李弘勣·蔡命後·曺錫·李台老·崔援·權宇亨·鄭纘輝·尹尙績·宋奎明·尹明運·金廷益,竝放送,沈廷輔·沈廷協,中途量移,李仁夏,移配,李箕疇·李䎙,減等。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
下直,高敞縣監沈榗。
以鄭海尙爲假注書,以權始經爲假注書。
戶曹參判李義徵上疏。大槪,做錯之失,臣亦難免,不敢晏然職次,乞賜鐫罷,以爲任職不能者之戒事。入啓。答曰,省疏具悉。卿勿過辭,安意察職。
戶曹判書吳始復上疏。大槪,臣有做錯之失,不可晏然於職次,乞賜鐫免,以便公私事。入啓。答曰,省疏具悉。卿勿過辭,安心察職。
傳曰,明日晝講爲之。
義禁府,李承哲,咸悅縣定配,沈廷輔,保寧縣,沈廷協,藍浦縣,量移。啓。
靈豐君㵓箚子。大槪,臣愚,玆以一得,敢應明旨事。入啓。答曰,省箚具悉卿懇。進言之誠,予用嘉尙,可不體念焉?
謝恩,校理李麟徵。
合啓,請閔鼎重,按律處斷事。入啓。答曰,勿煩。
院啓,請擊錚人㮒,遠竄事。請定配罪人盧以益,拿鞫嚴問事。請還收鞫廳罪人洪忠先減死定配之命,更爲嚴鞫,期於得情事。入啓。答曰,勿煩。
吏批啓曰,前江界府使李孝源,加資還收事,命下矣。孝源,方在定配中,降資單子,不得書入之意,敢啓。傳曰,知道。以上朝報及吏曹謄錄二十三日以前朝報及燼餘郞廳韓光會書。二十四日以後朝報及燼餘郞廳宋聚行書。
上在昌德宮。停常參,只晝講。
下直,昌城府使趙世雄。
謝恩,知春秋沈梓,承文博士申慶濟,禮曹正郞趙橒,尙州牧使沈櫟,兵曹參知權愈。
禮曹判書李觀徵上疏。大槪,老臣,年幾望八,金吾之任,實難久冒,而冊禮都監之任,又纏於老臣,兩任緊務,決不可兼察,金吾之任,爲先亟賜遞免,以幸公私事。入啓。
中殿,藥房問安。答曰,罔極。藥房啓曰,日月易邁,孝思殿朔祭奄過,伏想聖孝,感時追慕之痛,益復罔極,有禱斯應,得此甘雨,聖上悶旱之懷,庶可少慰。伏未審數日來聖體,若何?臣等,不任耿耿之忱,敢來問安。答曰,罔極。僅得無事,賴相慶禱,得此甘澍,言念民事,其幸曷諭。
傳曰,四次祈雨祭,獻官以下,書啓。
傳曰,日氣漸熱,晝講時刻,自明日以巳正進定。
傳曰,政事,明日爲之。
晝講入侍,同知事權命天,特進官權愈,承旨李玄紀,玉堂沈橃·沈季良,假注書鄭海尙,史官蔡成胤·李允明,武臣姜萬碩。
答禮曹判書李觀徵疏曰,省疏具悉。卿其安心勿辭,從速察任。
傳曰,明日晝講爲之。
三公箚子。大槪,承命祈雨,誠未格天,回徨悶蹙,俟罪不暇,而獻官以下書啓之命,出於意慮之外,惶悚之至,罔知攸措。懇乞還收成命,以謹天戒,以安微分事。入啓。答曰,省箚具悉卿懇。賴卿等之虔禱,致蘇枯之甘雨,民事之幸,曷可云喩?卿等,須頃勿過辭,安心領受焉。箚末事,令該曹稟處。仍傳曰,遣史官傳諭。
兩司合啓,請罪人閔鼎重,按律處斷事。院前啓,請擊錚人㮒,亟命遠竄事。請定配罪人盧以益,拿鞫嚴問事。請還收鞫廳罪人洪忠先減死定配之命,更爲嚴鞫,期於得情事。新除授司諫金澍,時在京畿龍仁地,請斯速乘馹上來事,下諭。答曰,不允。下諭事,依啓。答合啓曰,勿煩。
都承旨李沆上疏。大槪,銀臺新命,有不敢承當,賤疾且劇,誠無以自力,懇乞亟賜鐫免,以重名器,以延淺喘事。入啓。答曰,省疏具悉。卿其勿辭,調理察職。
備忘記,四次祈雨祭獻官,領議政·左議政·右議政,各熟馬一匹面給,山川獻官正柳星三,半熟馬一匹,典祀官判官張振文,主簿金薀·金華重,大祝著作申慶濟,直講成儁,正郞成瓘,各兒馬一匹,監察以下諸執事,各上弦弓一張賜給。
奉化幼學黃廷亮上疏。大槪,應旨進言,所言八事,首言旱災之由,中言爲治之要,末言興平之道,爲時急務,上答天譴,下慰民情事。入啓。答曰,省疏具悉。應旨進言,出於憂愛之誠,予用嘉尙,可不體念焉?疏中可以議處事,令該司稟處。以上出諫院朝報
晝講入侍時,特進官權愈所啓,近年使行赴京時,例在管餉銀子齎去,以備不意之需。今番使行,不無意外可慮之事,或有周旋之地,則空手可悶,似當依近例齎往,而前年使行時,所齎銀,五千兩也。此則太過,今番,則出三千兩,持去,何如?上曰,管餉銀三千兩,齎往可也。以上備邊司謄錄
禮曹啓曰,因三公箚,仍行虔禱之禮,冀收感應之效事,令該曹稟處事,命下矣。五次祈雨祭,楊津·德津·五冠山·紺岳山·松嶽山等處,遣重臣不卜日初六日設行,典祀官兼大祝,祭物,自京下送,執事官及犧牲,則令本道差定進排之意,各該司及京畿監司處,知委,何如?傳曰,允。以上禮曹謄錄
上在昌德宮。停常參·經筵。
未時申時,日暈。
下直,昌平縣監李泳。
謝恩,戶曹參議金龜萬,承文著作李宇謙,延安府使崔錫鼎,應敎李允修,興德縣監崔光緖,司䆃主簿金重九。
慶尙監司書目,道內農形旱乾形止,及居昌等官霜降緣由事。
京畿都事書目,仁川呈,知事李之翼辭職上疏上送事。答曰,省疏具悉。卿勿過辭,上來察職。
黃海監司書目,平山縣監兪命一,病重罷黜事。
政院啓曰,今日晝講命下矣。罪人行刑相値,頉稟。傳曰,知道。
刑曹,賊人牟儀成·裵武世·金立·裵云·金二元·金得男,當日西小門外行刑。啓。
傳曰,史官一員待命,騎馬二匹,卜馬二匹立之。寧陵忌辰祭所內摘奸。
大司憲閔宗道上疏。大槪,眩暈之症,累日苦劇,精神昏憒,不能自定,以此病勢,末由察職,本兼諸任,竝賜遞免,調治事。入啓。
以吏曹參判李玄逸處傳諭狀啓,傳曰,俟病少間,必與偕還事,傳諭。以上出諫院朝報
有政。吏批,以李鳳徵爲兵曹參判,李瑞雨爲咸鏡監司,李寅燁爲奉敎,閔震炯爲待敎,崔恒齊爲江春都事,鄭樸爲禮曹參判,李卿采爲淮陽府使,李之翼爲同義禁,李學標爲齊陵參奉,李德成爲海州牧使,金鼎台爲左通禮,南世珍爲監察。
兵批,以李千齡爲部將,韓世緯爲宣傳官,鄭揀爲都摠都事,趙囿春爲宣傳官,宋相周爲甘浦萬戶,金珏爲羽林將,李萬徵爲黔毛浦萬戶,尹以濟爲知中樞,韓厚明爲五衛將,金天剛爲嘉善,鄭樸·李希亮爲副護軍,朴仁禎·權始經爲副司果,盧成稷爲加設訓鍊主簿。
義禁府啓曰,以刑曹啓目,前平安道暗行御史陽川縣監崔錫恒,移本府處置事,允下矣。崔錫恒,方待命於本府,卽爲拿囚之意,敢啓。傳曰,知道。以上義禁府謄錄
吏批啓曰,卽接禮曹移文,則齊陵參奉李晩馨,身病甚重,不得行公云,改差,何如?傳曰,允。
又啓曰,端午親祭迫近,左右通禮不可不備員,而左通禮元格,受由在外,右通禮任弘亮,在鄕未及上來,似當有變通之道,左通禮元格,受由已久,今姑改差,何如?傳曰,允。以上竝吏曹謄錄
上在昌德宮。停常參·經筵。
未時申時,日暈。
下直,富平府使李允文。
謝恩,執義尹鼎和,司僕主簿許垓,監察禹鼎九,典籍承以道·柳廷喬,兵曹正郞成任。
藥房啓曰,一雨之餘,連日陰鬱,氣甚不齊,伏未審聖體,若何?時序已遷,端陽已迫,孝思殿享祀,只隔一日,伏想聖懷,益復罔極。且聞入侍醫官所傳之言,自數日前,元子有微感之候,寢睡未寧,伏未知夜間症候,視昨,如何?恐貽聖上惟疾之憂,臣等,不勝仰慮之至。仍伏念當此日候不調之時,自上冒夜勞動,躬自將事,必有致傷之患,勉抑至情,許以攝行,俾盡愼疾之道,千萬幸甚。臣等,待罪保護之地,終宵耿耿,敢來問安,竝此仰稟。答曰,知道。無事。元子所患,詳言于醫官矣。瑞陽節祀,依啓辭攝行。再啓曰,卽伏見啓辭之批,以元子所患,詳言于醫官爲敎。且伏聞諸醫所傳之言,元子所患,別無他症之可慮,此不過外感所致,寢睡似欠平穩,或時發嚏,而卽今體上溫氣,比昨頗歇,且有汗候,只是外感之症,未盡和解而然也。當進之藥,與諸醫商議,則皆以爲人蔘羗活散,加黃芩乾葛各一錢,卽爲劑入,使乳母日再服,以爲和解之地,宜當。此藥五貼,劑入之意,敢啓。答曰,知道。
以沈樘爲假注書。
京畿監司書目,廣州呈,同副承旨南垕辭職上疏上送事。
禮曹啓曰,因三公箚子,仍行虔禱之禮,冀收感應之效事,令該曹稟處事,命下矣。五次祈雨祭,楊津·德津·五冠山·紺岳山·松嶽等山,遣重臣不卜日來初六日設行,典祀官兼大祝,祭物,則自京下送,執事官及犧牲,則令本道差定進排之意,各該司及京畿監司處,知委,何如?傳曰,允。以上出諫院朝報
備邊司啓曰,本寺武郞廳張萬益,奔走勤仕,已滿十五朔,依近例六品遷轉事,捧承傳施行,何如?傳曰,允。吏曹謄錄
上在昌德宮。停常參·經筵。
申時酉時,日暈。夜五更,有霧氣。
謝恩,監察白良弼,禮曹參判鄭樸,江春都事崔恒齊,都摠都事鄭揀,黔毛浦萬戶李萬徵,羽林將全珏。
藥房啓曰,日氣陰鬱,伏未審聖體,若何?臣等,卽伏聞昨夕入侍醫官等所傳之言,元子感冒之候,猶未快解,肌層溫熱,氣力困倦,夜來寢睡,亦且未穩,臣等,不勝憂慮之至。卽今症候,必須詳察,然後可以議定當進之藥,臣等,卽與諸醫入診後,議藥宜當,敢來問安,竝此仰稟。答曰,知道。無事。入診事,依啓。
中宮殿問安。答曰,知道。
備邊司啓曰,本司武郞廳張萬益,奔走勤仕,已滿十五朔,依近例六品遷轉事,捧承傳施行,何如?傳曰,允。
傳曰,史官二員待命,騎馬六匹,卜馬四匹立之,祈雨祭所內摘奸。
兵曹口傳政事,副司勇李彦純·鄭思孝·閔彦良·李漢宗·崔煊。以上出諫院朝報
禮曹啓曰,都監郞廳司僕寺判官李周徵有故,不得察任,今姑改差,其代,以刑曹正郞沈良弼差下,使之卽爲察任,何如?傳曰,允。以上禮曹謄錄
上在昌德宮。停常參·經筵。
自昧爽至辰時,有霧氣。自午時至申時,日暈。酉時,日暈左珥。
謝恩,知事尹以濟,禁府都事權彭老,司饔直長李道意,甘浦萬戶宋相周。
中宮殿,藥房問安。答曰,罔極。
藥房啓曰,日月流邁,孝思殿節祀奄過,伏想聖孝,感時追慕之懷,益復罔極,伏未審夜來聖體,若何?臣等,卽伏聞昨夕入侍諸醫所傳之言,元子所患,外感餘熱,未盡和解。且於左脅下,微有堅硬之形,乃是醫家所謂腹瘧之漸,此皆出於乳食不消,肝經有積之致云。故卽與諸醫等,商確當進之藥,則皆以爲柴胡雙解散,加鱉甲醋灸,山梔炒,各一錢,黃連·吳茱萸煎水炒七分,靑皮五分,令乳母日再服,柴胡·鱉甲茶,調牛黃小許,亦爲親服之地。且肥兒丸,最宜於小兒,此等症候,追後劑入亦服,宜當云。柴胡雙解散五貼,及柴胡鱉甲茶二貼,爲先劑入,肥兒丸,今方始劑,畢劑後,追當封進。臣等不應憂慮之至,敢來問安,竝此仰稟。答曰,罔極。別無所傷,湯劑丸藥,依啓辭卽爲劑入。
冊禮都監啓曰,都監監造官趙九輅,頃以採玉事,下送南陽矣。採玉之後,不爲領來,徑先上來,而所採之玉,皆不得用,致令南陽府使,定差員追後採取,以貽民弊。不職之失,在所難免,趙九輅監造之任,汰去,其代,以氷庫別檢閔章道差下,使之卽爲察任,何如?傳曰,允。
傳曰,史官一員待命,騎馬三匹立之,祈雨所內摘奸。
慶尙監司書目,吏曹參判李玄逸辭職上疏上送事。
全羅監司書目,臣之病勢,漸至危劇,決無一日察任之望,玆敢冒萬死更申危懇,冀蒙恩遞,以幸公私事。
藥房請對。元子入診受針。受針後,大殿,藥房問安。答曰,知道。政院·玉堂問安。答曰,知道。
都承旨李沆初度呈辭。留政院。以上出諫院朝報
備邊司啓曰,本司堂上,數非不多,而每於開坐之時,各以公私故,不得齊會,事甚苟艱。議政府左參贊沈梓,知中樞府事尹以濟,竝本司提調差下,而尹以濟,則使之仍察有司之任,何如?答曰,允。以上備邊司謄錄
上在昌德宮。停常參·經筵。
自午時至未時,日暈。
下直,谷城縣監李濟冕,黃海都事任胤元。
謝恩,典籍宋道錫,五衛將韓厚明,淮陽府使李鄕采。
中殿,藥房問安。答曰,知道。
藥房啓曰,伏未審夜來聖體,若何?卽伏聞昨夕入侍諸醫所傳之言,元子受針後,所患症候,比前頗勝,神氣頓復,遊戱如常,向昏之時,肥膚旋復稍溫,且有呻吟之聲,而夜分之後,寐睡稍穩云。伏未知厥後症候,亦復如何?臣等不勝憂慮之至,敢來問安。答曰,知道。無事。元子所患,已言于醫官矣。
咸鏡監司李瑞雨上疏。大槪,新授北藩巡按之任,不敢承當,乞收成命,以安愚分事。入啓。答曰,省疏具悉。卿其勿辭,速往欽哉。
藥房再啓曰,臣等卽伏見啓辭之批,以元子所患,已言于醫官爲敎,卽與諸醫商議,則皆以爲自昨暮,至于今朝,別無他症,而惟有夜間肌熱,猶未盡祛,時時微有呻吟之音。乳母所服柴胡雙解散加入中,更加乾葛一錢,以爲淸熱解肌之地,宜當云。前劑入柴胡鱉甲茶未進一貼,則當爲仍進,而調用牛黃一分,恐有大便利滑之慮,減半調入,亦當云。柴胡雙解散,未服三貼所加乾葛,各一錢,劑入之意,敢啓。
同副承旨南垕上疏。入啓。遞差。
答吏曹參判李玄逸疏曰,省疏具悉卿懇。所患如此,予用慮念。容調理,勿藥自瘳,卿其須體日夕虛佇之意,安心勿辭,俟得少間,與史官偕還,以慰予心。
答全羅監司嚴緝疏曰,省疏具悉。卿辭至此,本職,當許遞焉。
吏曹啓曰,承旨有闕,政事,取稟。
政院啓曰,廳中之位不齊,未有甚於近日,都承旨李沆,呈辭受由,同副承旨南垕,受由下鄕,已過累日,出納之際,事甚苟艱,而前頭連有國忌,開政未易。同副承旨南垕遞差之代,以在京無故人,今日內開政差出,卽爲牌招察任,何如?傳曰,允。
備邊司啓曰,本司堂上,數非不多,而每於開坐之時,各以公私故,不得齊會,事甚苟艱。議政府左參贊沈梓,知中樞府事尹以濟,竝本司提調差下,而尹以濟,則使之仍察有司之任,何如?傳曰,允。
承文院啓曰,近來國綱解弛,百隷怠慢,不勝寒心,固已久矣。本院舊規,次次檢下,不得任意出外,而如有不得已事故,則必受諾於右位而後,方可受由。今則不告右位,任自下鄕,殆至一院俱空,此前所未有之事。使行文書,査對之時,無以備員,三昨肄習官五人,啓請付軍職矣,昨日之坐,來參者,只三人,而其餘許多人員,竝皆不參,極爲可駭。若無別樣警責之擧,新進怠慢之習,無以徵之。肄習官李彦純·崔煊·李漢宗·權知,副正字權忭·李頤晩,竝從重推考,且申明舊規,俾無如前之弊,何如?傳曰,依啓。竝先罷後推。
以朴行義爲假注書。
待敎閔震炯上疏。大槪,敢陳懇迫,冀蒙恩遞,俾得歸救母病,少伸人子至情事。入啓。答曰,省疏具悉。爾其勿辭,往省母病。
謝恩,同副承旨李允修,兵曹參議申厚永。
有政。以金夏錫爲砥平縣監,閔昌基爲陽智縣監,李允修爲同副承旨,申厚命爲兵曹參知,權歆爲參議。以上出諫院朝報
御營廳郞廳,以都提調意啓曰,永宗鎭之移設於紫燕島者,蓋爲江都門戶之地。太僕牧場,全數移屬,且其近處諸宮家各衙門,自前收稅之地,亦皆移給,自備局事目啓下,令本廳句管,其設置本意,誠非偶然。卽接永宗僉使報狀,則本鎭及本鎭所屬虎島·物淄島,自成均館,稱以折受,差人持移文下來,將欲卸水云。頃仍大司成李鳳徵上疏別單,備局覆啓末端,有其餘諸島,如非他衙門所爭,則自本館徵稅之語,故似必因此而有卸水本鎭之擧矣。設令本鎭,及其近處諸島,果是太學折受之處,到今關防設置,無異於江都,至於太僕牧場,及諸宮家各衙門折受之地,竝皆移給於本鎭,則本館之任意卸水,有違於當初事目,若諉以學宮啓下公事,不爲還寢,則日後必不無爭競之端,一依事目勿侵之意,令備局更爲稟奪,何如?答曰,允。以上御營廳謄錄
兵曹啓曰,出身張漢益,前萬戶鄭斗徵,出身金萬鎰·金五生·張時瑞·成後徵等,扈衛廳軍官等,別試射時入格,加資事命下,而鄭斗徵·成後徵,已資窮未準職,張漢益·金萬鎰·金五生·張時瑞等,俱未經準職,亦未資窮,何以爲之?敢稟。傳曰,竝特爲加資。以上兵曹謄錄
上在昌德宮。停常參·經筵。
藥房啓曰,伏未審夜來聖體,若何?臣等,卽伏聞昨昏去夜入侍諸醫所傳之言,元子肌熱,比前頗減,神氣亦似少舒,呻吟之音,有時微發,而漸至止息,夜間寢睡稍穩,且診察鱉形,則下端顯有消減之勢,而曉間右邊鼻孔,小出衄血。此是血分餘熱,尙未盡祛之所致,乳母服柴胡雙解散加入中,去鱉甲乾葛,更加生地黃酒洗二錢,加用三貼,宜當,柴胡鱉甲茶,加進一貼,亦宜云。此兩藥,依此劑入,而今日受針當否,臣等卽與諸醫入診詳察後,議定,似當。臣等不勝憂慮之至,敢來問安,竝此仰稟。答曰,知道。無事。元子所患,比前頗減,其幸曷喩?入診事,依啓。
中殿,藥房問安。答曰,知道。
禮曹,六次祈雨祭,不卜日來初十日,楮子島·龍山江·冠岳山,遣重臣,朴淵·禾積淵·渡迷津·辰岩焚柴,同日亦爲依例設行,而朴淵·禾積淵·渡迷津·冠岳山,典祀官兼大祝,祭物,自京下送,執事官,犧牲,則令本道差定進排事,各該司及京畿監司處,知委,何如?啓依所啓施行。
元子受針後,大殿,藥房問安。答曰,知道。大殿·中殿,政院·玉堂問安。答曰,知道。
傳曰,今此臨城之喪,出於意外,慘悼之懷,曷可云喩?禮葬等事,令該曹考例擧行,祿俸,亦爲限三年仍給,以表予意。以上出諫院朝報
上在昌德宮。停常參·經筵。
謝恩,五衛將徐愼,砥平縣監金夏錫。
中殿,藥房問安。答曰,知道。
藥房啓曰,伏未審夜來聖體,若何?臣等卽伏聞入侍諸醫之言,元子昨日受針之後,神氣頓改,遊戱如常,大便再度通利,肌熱比前亦減,有若腹痛之症,時時乍發乍止,以致寢睡不得安穩。此是餘熱未淨,肝氣用事之致,甲己湯分作二貼,連進三貼,宜當云,此藥三貼,依此劑入,乳母所服柴胡雙解散,連服,亦宜。臣等不任憂慮之至,敢來問安,竝此仰稟。答曰,知道。無事。湯藥,依啓辭劑入。
以金汝鍵爲假注書。
傳曰,史官一員待命,騎馬三匹,卜馬二匹立之,祈雨祭所內摘奸。以上出諫院朝報
上在昌德宮。停常參·經筵。
謝恩,咸鏡監司李瑞雨,兼執義金元燮,監察南世珍,陽智縣監閔昌基。
中殿,藥房問安。答曰,知道。
藥房啓曰,伏未審夜來聖體,若何?臣等卽伏聞諸醫所傳之言,元子症候,自昨日漸向差勝之境,診察鱉形,比諸數日之前,顯有瀜解之漸,肌熱亦且頓減,去夜寢睡平穩,臣等不勝喜幸之至。第念此際,元氣之虛實,餘熱之有無,必須詳細診察,然後可定調補之劑。臣等,卽與諸醫等入診,宜當。敢來問安,竝此仰稟。答曰,知道。無事。元子所患,日漸差勝,其幸何極?入診事,依啓。
吏曹口傳政事,兼春秋三,李萬根·尹訓甲·呂聖擧。
藥房再啓曰,臣等卽與諸醫入診之時,瞻望元子言色,則熱候已退,神氣頓蘇,而累日呻吟之餘,眞元未復。此時淸補之劑,不可不用,柴胡六君子湯本方,去枳角,加白芍藥酒炒一錢,黃連·吳茱萸煎水炒,靑皮各五分,使乳母連服五六貼,以爲抑肝扶脾之地,宜當云。此藥五貼,親進,甲己湯,仍進一貼之意,敢啓。答曰,知道。
傳曰,觀此書啓,則所謂永窆處,百步內應入人家,不過十四步外,除東平君買得六戶,則應爲四十四戶,而皆是步數之外是旀,基陽之祖墳,相距一百三十一步,而無官爵之人,本無步數,則揆以法例,不宜禁斷是旀,基陽家舍及祠堂,渠旣丁寧許賣,證左明白,則撤毁與否,非所可論是旀,權窆處段,距基陽等祖墳及家舍,或爲一百三步,或爲二百餘步,而階砌下近處民家六戶,旣已買得,相望處二十戶,皆使安接,而不爲撤毁,則尤爲可禁之地是置。竝爲決給於東平君家,以爲速完襄事之地爲乎矣,快諾許賣之事段,已悉於擊錚回啓中是在果,今此朴鳳金招辭,及禮葬官等回答,尤爲明白,有不可掩是旀,朴載仁等九人,非徒不參呈狀之事,全不聞知一款,基昌,亦不敢隱諱,則其非民人之齊訴,而專出於基陽·基昌兩人之狀,明若觀火是旀,基昌呈狀之日,卽東平君始到聲谷之日,而預料數百里外之事,揷入於狀中,固已可訝是如乎,今此摘奸之時,果無毁一舍掘一塜之狀,旣已現露分叱不喩,基昌,亦以致疑未然之事,未免誤告是如,無辭自服是有旀,通計一村遠近里落,不過五十步,而基昌呈狀中,至於數百戶云者,亦出於眩惑之計是在如中,王子君事體之尊重,實非士夫之比是旀,呈狀法府,上達天聽,何等重事,而幺麼庶孽輩,何敢先諾後背,搆誣王孫,百計欺罔,輕蔑國家,若是其無嚴乎?論其情狀,節節痛惡是置,基陽乙良,依前判下,除尋常各別嚴刑,期於輸情爲旀,基昌段置,亦爲拿來,一體嚴刑鉤問。
傳曰,史官一員待命,騎馬三匹立〈之〉,祈雨祭所內摘奸。
謝恩,兼春秋尹訓甲。
今日藥房入診時,左議政睦來善所啓,臣有所懷,敢此仰達矣。頃者以東平君杭,與李基陽山訟事未査之前,先有基陽各別嚴刑之敎,以訟體言之,則査問其曲直而處之,然後可無稱冤之端,故臣與領右相相議,以姑勿刑推,發遣京官行査之意,陳達蒙允矣。今因摘奸書啓,自上又有基陽依前判下嚴刑之命。臣取見其書啓中,各人等招辭,則基陽·基昌等,俱有飾辭誣罔之迹,其爲情狀,果極痛駭。第基昌,主張其事,誣飾呈狀於憲府,基陽,旣無干預呈狀之事,且其當初原情,與證人朴鳳金招辭,大爲相左。以此一款,發爲問目,更推基陽,然後處置,則其在按治之道,似爲得當矣。上曰,李基陽,與東平君,旣定買賣,先諾後背,其反覆之態,已極無狀。至於上達天聽,何等重事,而乃敢飾詐欺罔乎?其爲情狀,尤極痛駭。嚴刑鉤問,固其宜矣,而大臣所達,如此,姑以朴鳳金招辭,更爲推問於李基陽後,稟處可也。出朝報
今日藥房入診時,戶曹·禮曹·兵曹·兼春秋,當日內口傳啓下事,榻前定奪。吏曹謄錄
備邊司啓曰,御營廳啓辭云云。令備局更爲稟達,何如?答曰,允下事,命下矣。永宗鎭之設置,蓋爲關防之重,本鎭近處諸島,勿論牧場·宮家·衙門折受,竝皆移給,則太學,設有久遠折受之地,揆以卽今形勢,輕重有別。當初覆啓,只言非各衙門所爭,則自本館徵稅之語,而未及詳審設鎭時節目,今此永宗鎭之必欲還屬,實出於勢不獲已,虎島·物淄島等島,依前還給永宗鎭,何如?答曰,允。以上御營廳謄錄
上在昌德宮。停常參·經筵。
謝恩,兼春秋呂聖擧,北評事鄭來祥。
中殿,藥房問安。答曰,知道。
藥房啓曰,日氣沈鬱,伏未審夜來聖體,若何?元子症候,比昨益勝,而寢睡,亦爲安穩耶?臣等,不勝憂慮之至,敢來問安。答曰,知道。無事。元子所患,日漸差勝,寢睡頗穩矣。勿爲逐日問安。
知事李之翼上疏。大槪,臣病伏田廬,屢度陳懇,爲慮縣道之弊,玆敢直呈,伏乞聖慈,俯察危迫之悃,所帶本職及司圃提調·金吾兼帶,一倂鐫改,俾延殘喘事。以國忌齋戒,留政院。出朝報
禮曹啓曰,都監一房郞廳成任,有故,不得察任,今姑改差,其代,以副司果李宇晉差下,使之卽爲察任,何如?傳曰,允。以上禮曹謄錄
上在昌德宮。停常參·經筵。
夜三更,白雲一道如氣,起自坤方,直指巽方,長十餘丈,廣尺許,良久乃滅。
下直,尙州牧使沈櫟,永興府使柳星樞。
謝恩,持平蔡獻徵。
傳曰,孝陵丁字閣重建廳堂上以下,竝書啓。
黃海監司李湜上疏。大槪,冒萬死,敢陳私懇,冀蒙恩暇,往省父母墳事。入啓。答曰,省疏具悉。卿其依疏辭往來焉。
明日拜表時,開門差早。
答知事李之翼疏曰,省疏具悉。卿其勿辭,從速上來察職。
備忘記,孝陵重建廳堂上參判柳命賢,參議睦林一,各半熟馬一匹賜給,監役官假監役李耉徵,參奉兼監役李德龜,竝六品遷轉,相地官及員役工匠等,米布,令該曹分等磨鍊題給。
府啓,臣等伏見公州山訟摘奸書啓判付,有東平君家決給之命,臣等竊惑焉。人家百步內勿許入葬,昭載法典。今此所占葬地,百步內人家,至於十四,則論以法例,在所當禁,而不可輕許入葬也,明矣。王子君事體之尊重,雖曰與士夫自別,而法典內,只有人家百步內勿葬之文,曾無王子葬地區別擧論之事。基陽之先諾後背,民人之齊訴與否,姑舍勿論,卽此一款,足爲禁葬之斷案,豈可以一時之私恩,輕屈三尺之令典哉?此而不論,則日後形勢家之奪取人居,作爲葬地者,視此爲例,將不勝其紛紜,而其流之弊,終必至於人不畏法,民不寧居之地。請還收公州五龍洞葬地,決給東平君家之命。臣等伏見備忘記,有臨城君禮葬之命。此雖出於聖上敦宗之至意,二品禮葬,廢閣已久,有不可容易擧行,而況去秋綾原大君遷葬之日,畿甸之民,已盡其力,繼以崇善君葬期將迫,畿湖兩道,受弊滋甚,道路修治之時,禾穀致傷,人夫役使之際,農務專廢,其他病民之事,不一其端,此則係是應行之典,固不可以民弊,廢焉。今此臨城禮葬之擧,考諸近例,旣無可據,若論民弊,則有難勝言,豈可以一時之私恩,復擧累朝之廢典,重貽生民之害哉?請還收臨城君禮葬之命。日昨五次祈雨祭設行之時,松嶽山所差臺監尹時鳴,到處索酒,馱醉作行,及其祭物監捧之際,沈醉如泥,不覺脫帽,至被獻官之斥出,同時差祭之員,目見其可駭之狀,無不傳說。承命禱雨,何等重事,而身爲糾檢之官,全無敬謹之意,事之駭異,莫此爲甚。請監察尹時鳴,罷職。答曰,旣已明査決給之後,因此些少之人家,必欲禁斷者,不亦已甚乎?至於禮葬之命,不過一時特恩,予未知其不可也。勿爲煩論。尹時鳴事,依啓。出朝報
傳曰,今五月初十日御營廳東營入直十四番別馬隊,中日試才時,兼司僕李一先,騎蒭五中,直赴殿試事,承傳。以上御營廳謄錄
上在昌德宮。停常參·經筵。
進賀兼陳奏謝恩使金城君濬,副使權愈,書狀官金元燮,出去。
京畿都事權重經,正使陪行事,出去。
正言趙□□再度呈辭。入啓。遞差。
都承旨李沆三度呈辭。入啓。遞差。
知事尹以濟上疏。大槪,情勢病勢,俱無冒出之路,亟命還收本兼諸任,以便公私事。入啓。
中宮殿,藥房問安。答曰,知道。藥房啓曰,雨後日氣不適,伏未審夜來聖體,若何?元子愆候,已盡平復,神氣日益如常耶?日月流邁,孝思殿望祭,只隔數日,伏想聖孝,感時追慕之懷,益復罔極。第伏念自上憂惱之餘,冒夜勞動,躬自將事,則必不免致傷之患,勉抑至情,許以攝行,俾盡愼疾之道,千萬幸甚。臣等,待罪保護之地,不勝憂慮之至,敢此問安,竝爲仰稟。
慶尙監司書目,前月二十四日及二十八日連得小雨,而烈日還曝,田種各穀與秧苖,一向焦枯,言念民事,罔知攸措,縮伏事。
藥房問安。答曰,元子所患,已盡差愈矣,勿爲問安。望祭,卿等之請如此,抑情勉從焉。
答知事尹以濟疏曰,省疏具悉。旣往之事,不必追咎,卿勿過辭,從速察職。
政院啓曰,今日拜表時,兩司,例當進參,而諫院,則大司諫權□□,司諫金□□正言李□□在外,獻納金□□身病甚重,未及肅拜,正言趙□□呈辭受由,無他進參之員,雖無諫官,仍爲行禮,已有前例,則亦依此爲之乎?敢稟。傳曰,依爲之。
吏曹啓曰,承旨及臺諫有闕,政事,取稟。傳曰,當日爲之。
禁府照目,出身白伊齊擊錚辭緣,議大臣云云。領議政以爲,往在仁祖初己丑冤死人鄭介淸·李潑·李浩等伸雪復官之時,白惟讓之獨不得與焉者,只以凶書一款,而曾於庚戌年間,三司合啓,請伸惟讓等冤,下大臣議,則完豐府院君李元翼,領中樞府事尹承勳等,皆以惟讓書辭,全未聞知爲言,右議政沈喜壽,以爲臣於己丑,忝備臺諫,今所云云。似在李震吉書札中,左議政李恒福以爲,惟讓書中所言,臣昏不省記,此數臣者,俱以耆舊,己丑獄事,曾所目覩,而其言如比,則所謂凶書之非出於當初鞫獄,據此可知。且其凶書所言,只是十二字,則是時宣祖大王春秋鼎盛,設令惟讓書中,眞有此事,所謂老而益甚者定罪,指斥乘奏之語,而只緣黨論之廢錮,人心愈久愈甚,乃以當初鞫獄所不出闇昧之說,追成罪案,使先朝舊臣,抱冤泉壤,至於百年之久,誠爲可慨。當此更化之日,似當有矜察伸白之擧,伏惟上裁。左議政以爲,己丑冤死人鄭介淸等三人,皆已伸雪復官,而白惟讓,獨不得與焉之冤狀,已悉於首相獻議之中,臣不復覼縷,槪以先朝諸大臣之獻議覩之,則或曰惟讓書辭,全未聞知,或曰今所云云,似在李震吉書中,或曰書中所言,昏不省記,惟此諸大臣,俱以宣廟朝耆舊之名臣,各以其所覩記,而獻議若是其明悉,則所謂兇書,其非白惟讓之所爲,據此可知。且於甲子年,仁祖大王,下詢己丑冤死者時,旣以所謂兇書,亦在問目中耶,詳知曲折,然後可議其人爲敎,則禁府覆奏,語不明白,至被持兩端,甚爲未安之敎,然後該府,始乃回奏,而一則曰白惟讓書中犯上之語,至令人不忍聞,一則曰肆情雖憤,事在旣往,開許伸雪,旣曰犯上之語,人不忍聞,則其在臣子之義,愈久益憤,豈可以事在旣往,有所容貸,而開許伸雪乎?其所爲言,非但不成說話,莫重議讞,若是乖舛,此豈非黨論蔽錮,是非顚倒,終使枉死之人,飮恨於泉壤之下者乎?今當改記致和,誣枉畢伸之日,似當有矜察許伸之擧,伏惟上裁。右議政以爲,白惟讓冤死曲折,詳載於該府前後獻啓之中,今不必更爲覼縷,而其冤狀,至今未伸,專由於故相臣李恒福獻議中,所謂逆名不雪,官爵不可復之一語。逆名可雪,則其冤可伸,而反以官爵不可復,爲結語者,蓋以其兇書,謂出於惟讓也。設令惟讓,雖不參於汝立之逆謀,所謂兇書,果出於其手,則其犯上之語,亦一悖逆之臣,論以三尺,逆名決不可雪,其罪,止於官爵不可復而已。恒福,以宣廟朝名臣,平生心事,不有偏係,而其所爲言,若是其矛盾,臣嘗反覆思惟,竊以爲疑者也。大抵兇書措語,只是其人恨愎,老而益甚,國事可慮,十二字,而宣廟春秋,至己丑時,爲三十八齡,則其所謂老而益甚四字,決非指斥乘奏之語,而傳之百年,尙爲惟讓之罪案,此一款,若爲辨破,則泉壤之冤,庶可伸雪,天日之明,何待臣等之言,而有所矜察乎?伏惟上裁。領中樞府事鄭載嵩,領敦寧府事趙師錫,判中樞府事呂聖齊,在外不得收議,大臣之議如此,上裁,何如?啓。白惟讓之獨未蒙伸雪者,專在於凶書一款,而其所謂四字決非指斥乘奏之語,則追成罪案,尙未伸白,可謂泉壤之至冤是置,特爲復官。
府啓,臣等以還收公州葬山東平家決給之命,有所論列,而伏承聖批,乃以必欲禁斷,不亦已甚爲敎,臣等之惑,滋甚焉。十四戶之人家,固不可謂之些少,而百步內勿許入葬,昭載法典,則今此所占葬地,在所當禁,臣等所論,不過爲國家執此法也,爲聖明執此法也,有何一毫他意於其間,而姑爲已甚之論,必欲禁斷而後已哉?王子君事體尊重,雖曰與士夫自別,而法典,只有人家百步內勿葬之文,曾無王子葬地區別擧論之事,基陽之先諾後背,民人之齊訴與否,姑舍勿論,卽此一款,足爲禁葬之斷案,豈可以一時之私恩,輕屈三尺之王典哉?此而不禁,則日後形勢家之奪取人居,作爲葬地者,視此爲例,將不勝其紛紜,而其流之弊,終必至於人不畏法,民不寧居之地,請還收公州五龍洞葬地決給東平君家之命。臨城君禮葬還收之請,實循公議,而聖上不惟不賜允兪,乃反以予未知其不可爲敎,臣等竊惑焉。今此禮葬之命,蓋出於聖上敦親之意,而累朝廢閣之典,不宜輕擧,列邑生民之弊,不可不念。況近來禮葬頻數,許多勞費之事,役夫凋廢之狀,不一其端,葬典應行之禮,猶且貽弊至此,豈可以一時私恩,輕施格外之典,重困已竭之民力哉?請還收臨城君禮葬之命。答曰,已諭勿煩。
備忘記,今番元子不平時,醫官崔有泰,多有功勞,特爲加資,其餘終始出入醫官金有鉉·崔聖任·權愉·丁時悌,竝熟馬一匹賜給。
京畿監司書目,利川府使洪萬運,病重罷黜事。京畿都事權重經,落後入來。
政院啓曰,當日爲政事,命下矣。卽者吏曹郞廳來言,判書,參議,俱在呈辭中,不得開政云,何以爲之?敢稟。傳曰,牌招開政。以上諫院日記
吏批啓曰,新除授鍾城府使申㶅,與本道監司,婚家相避,依法例改差,所授加資,還收之意,敢啓。傳曰,知道。
又啓曰,全羅監司,今當差出,而擬望之人乏少,承旨及守令竝擬,何如?傳曰,允。
以李玄紀爲通政大夫守全羅道觀察使,朴尙郁爲通訓大夫行利川都護府使。以高原郡守望單子,傳曰,同知柳瑺除授。中道·西路守令,相換。以上吏曹公事置簿
啓曰,前抱川縣監南正重,査啓已到,今當覆啓,而御史當初所納文書憑考,然後可以議處,封進文書,還下本府之意,敢啓。傳曰,知道。
啓曰,頃者前長興縣監尹荇議啓公事中,長興居前僉使任後錫,誣陷土主之罪,令本道依法典啓聞栲訊之意,覆啓蒙允矣。今聞物議,後錫,旣經四品職,自本道栲訊,事體未安云,任後錫,拿致京獄,推覈處置。臣等待罪該府,奏讞不審,以致物議,不勝惶恐之意,敢啓。傳曰,知道。以上禁府謄錄
上在昌德宮。停常參·經筵。
同知崔有泰,加資肅拜。
謝恩,正言成瓘,左副承旨吳始萬,右副承旨朴慶後。
司憲府照本,主掌官洪受禹·曺復卿等矣式年講科時,京外儒生,擇字錄名,紛紜爭競,故今番,則使之一切抽籤,爲次,以防奔競用私之弊,竟不遵行,以致爭字,比前尤甚,旣有申飭,慢不擧行,罪杖八十,奪告身三等,私罪。啓依允。功減一等。又照本,司僕主簿洪凭矣留養飽牛中,有病傷之牛,故提調,昨以移文內局之意,題送稟目,而今日晩後,始乃移文,其怠慢之習,殊甚未安,罪杖八十,追奪告身三等,私罪。啓功減一等。
傳曰,大臣·備局堂上引見。
右承旨權珪上疏。大槪,滓穢之蹤,決不敢復叨榮次,亟遞臣職,以重公議,以安微分事。入啓。
今日引見時,西氷庫別檢兩員中,一員,閑官換差事,榻前定奪,吏曹堂上,竝牌招察任,郞廳推考,卽令行公,榻前下敎,朗善君俁,敍用,仍差宗簿提調,使之專管纂輯列聖御製事,榻前下敎。臨城君熀葬需祭需,從優題給,擔持造墓軍,亦爲調給之意,該道監司處分付事,榻前下敎,未署經守令,竝除署經發送,俾無農時夫馬留京之弊事,榻前下敎。都摠管李旴,行首宣傳官韓根,今姑改差事,榻前定奪。
答右承旨疏曰,省疏具悉。爾其勿辭,從速察職。以上諫院日記
大臣·備局堂上引見入侍。守禦使李宇鼎所啓,南漢城內募入,則勿論僧俗前役,竝皆頉下,專屬山城事,明有事目,而定奪旣久之後,各道各邑,不遵事目,積年募入之僧俗,不爲頉下,侵其一族,故擧今呼冤渙散,依事目勿侵之意,申飭各道各邑,如何?上曰,依爲之。
又所啓,山城各處倉舍破毁處,及城堞頹圯,女墻塗灰剝落處甚多,今方修改,而御供米及所用雜物藏置庫舍,乃廣州府軍器庫也。廣州,今已復設,今當別作庫舍移置,而許多物力,勢難措備,在前如此之役,則有僧通政·嘉善帖啓請,補用之時矣。通政帖一百張,嘉善帖五十張,問于大臣,令該曹成給,何如?領議政曰,保障之地,與他有異,似當成給矣。上曰,依爲之。
領議政權所啓,江華留守別單,今當稟旨定奪矣。墩臺無井,儲水之器,不可不預備,誠如申厚載所陳,今聞自海西,逐年造送釜鼎於江都,而釜鼎破鐵,多在云。自江都運致海西,使之造豆毛當年例納之釜鼎,則限今年減除,何如?上曰,依爲之。
江華留守所啓,甲串津邊僧舍造成時,物力難辦,欲得僧通政·嘉善空名帖,以爲補用之地,依南漢例,參酌成給事,可也。上曰,僧通政帖七十張,僧嘉善帖三十張,成給可也。又所啓,拒馬槍所用加時木,令兩南斫給事,有所陳請,而加時木,南方多數斫得未易,本府之船運亦難,長山串所在眞木及雜木可用者,使之取用,何如?上曰,依爲之。以上備局謄錄
政院啓曰,開政翌日之朝,政曹郞廳來請御覽官案修正,則本院,以書房色,啓請,而官案內下之時,書房色,陪傳官案於該房承旨之座案,政曹郞廳,親進受去者,乃古例也。頃年以來廳風頹多墜落,官案下院之後,間有該吏直爲受去之時,因成謬例,事體未安,故纔已申明舊例,使郞廳親自受云矣。卽者兵曹郞廳,累以無前之規,累度促督,不肯來受,此雖由於未諳故事,欲循謬例之致,而事體所關,不無警飭之道,是何如?傳曰,允。以上吏曹公事置簿
大臣·備局堂上引見入侍時,右議政金□□所啓,我國,本無養兵之道,御營軍,則其衣資料米,專賴於保人,故勿侵雜役之意,當初事目,極其嚴明,厥後申飭,亦非一再,蓋其別樣斗護者,非偶然計也。頃引暗行御史書啓,備局覆啓,以爲御營保人騎步兵,一體束伍充定事,有所定奪。豐德保人輩,自鎭撫營,今方移定於束伍云,此路一開,則不但前頭願屬之無人,一軍衣料之資,於何辦出乎?國之所恃者,無如此軍,而一失其心,緩急難恃,一依前後事目,大小雜役,使之一切勿侵,何如?上曰,軍門事體,所關非細,此則不可不變通,一依當初事目,御營保人,勿侵他役,此後凡係變通之事,必與主管之人,相議講定,俾無如是續續更定之弊,可也,行會各道。以上御營廳謄錄
上在昌德宮。停常參·經筵。
謝恩,利川府使朴尙郁,監察金瑋,兼春秋李萬根,龍仁縣令柳瑺。
京畿監司書目,高陽呈,以陳奏副使兵曹參判權愈辭職上疏上送事。啓。答曰,省疏具悉。本職今姑許遞,卿其勿辭往來焉。
昨日引見時,合啓,請圍籬安置罪人閔鼎重,按律處斷事。上曰,勿煩。
大司憲閔宗道所啓,請還收公州五龍洞葬地決給東平君家之命。上曰,毋庸瀆擾。又所啓,請還收臨城君禮葬之命。上曰,依啓。
正言成瓘所啓,臣以擊錚人㮒,亟命遠竄事。上曰,勿煩。
全羅監司李玄紀上疏。大槪,南藩重寄,決非臣弱才黯識,所可承當,懇乞亟賜鐫改,以重方面,以安愚分事。入啓。
戶曹啓曰,今日以漕船點檢事,臣等出來江上,各船所載穀物,抽栍看檢,則其中法聖倉二十六隻稅米,色甚麤粗,粒粒糜碎,反不如市上行用之米。惟正之供,定差員收捧,何等重事,而爲差使員者,無意着念,全不擇捧,致令萬餘石之米,俱不合於頒祿放料之用,當初漕運事目中,別樣申飭之意,果安在哉?監捧官所爲,殊甚可駭,不可無警責之道,當該差使員,從重推考,何如?傳曰,事之可駭,莫此爲甚,則不可推考而止,拿推。
拿推現告,靈光郡守沈極。
高敞進士奉日華上疏。大槪,敢陳區區所懷,以應聖旨事。入啓。答曰,省疏具悉。應旨進言之誠,予用嘉之,可不體念焉?第九條中,或不無窒礙難行之端,至於冒屬忠義減軍役事,引用幼吾幼之語,而其所云云,大不襯着,予未可曉也。
咸鏡監司書目,安邊·端川等十一邑,去四月十八日小雨,咸興·定平等三邑,今月初三日又得大雨,田畓周洽緣由事。
答全羅監司李玄紀疏曰,省疏具悉。卿其勿辭,速往欽哉。
京畿監司書目,仁川呈,以參知權□□辭職上疏上送事。啓。答曰,省疏具悉。爾其勿辭,從速上來察職。
傳曰,明日晝講爲之。
謝恩,右承旨權珪。
兵曹啓曰,禁軍都試終場,定於今十六日,鍊才坐起,當次第爲之,本曹堂上,不可不備員,而參判未差,參議臣申厚躬入直,參知臣權歆,在外未上來。參判未差之代,令該曹口傳差出,牌招肅拜,以爲參坐之地,何如?傳曰,允。
傳曰,兵曹參判,勿爲口傳差出,卽爲牌招開政。
合啓,請罪人閔鼎重,按律處斷事。入啓。答曰,勿煩。
府前啓,請還收公州五龍洞葬地決給東平君家之命事。入啓。答曰,勿煩。
院前啓,請擊錚人㮒,亟命遠竄事。入啓。答曰,勿煩。
昨日引見時,兵曹判書閔黯所啓,崔再齡捕捉人,依李元成捕捉例,僉知除授之事,啓下矣。前武兼南守夏,旣已捕捉再齡,則其在賞不踰時之道,似當卽付僉知,而卽今僉知無窠闕,合有變通之道矣。上曰,然則僉知一員作窠,卽付,可也。又所啓,今番扈衛廳試射入格,陞堂上及直赴者,又至於八九人之多。武臣堂上試射,則連三次居首後,始陞堂上,而其人等善射居首者,例皆過四十分,扈衛廳則一年春秋兩度試射,而二十五矢以上入格人等,閑良則直赴,出身則直陞堂上,賞典似爲過濫矣。孝廟朝始改帿箭爲柳葉箭,蓋有舌角指,爲無舌角指,武士不習,故十巡五十矢內,得中三十矢者,定以入格,施以賞典,而今則歲月已久,武藝式習,或有沒矢得中者,四十矢者,比比有之,矢數入格之法,似當從而變通矣。領議政曰,扈衛廳試射,每出直赴,是一年兩度設科也,似爲太過。且武藝比前旣巧,則入格之法,似當加定矢數矣。上曰,以三十矢得中爲入格,他試射一體施行,可也。
右議政所啓,宣廟朝相臣沈喜壽,仁廟朝判書臣金時讓,俱以名臣,宜有易名之典,而兩臣生時,皆以其身後,勿爲請諡事,言於子孫。蓋兩臣之沒,一則在於昏朝,一則在於丙子亂後,其勿令請諡者,意有所在。爲其子孫者,遵其遺意,輕不敢請諡,在朝家隱卒崇終之道,不可無議諡之擧。若有成命,則如諡狀等事,其子孫當爲奉行矣。上曰,循例議諡,必待諡狀,而自前因特敎賜諡,則不必待其缺兩臣特爲賜諡事,分付,可也。又所啓,小臣方待罪尙方提調,本院奴婢貢紬,升品甚粗,細紬所捧之數,亦且不貲,而一年用度計之,則衣襨所用之外,凡大小內入之物,必作袱裹進,而每用新件,以此所費無節。今後則凡內入物件,則裹袱次,不以黃紬,而代以他紬,則似合於撙節之道,故敢此仰達。上曰,依爲之。
工曹參判柳命賢所啓,臣方待罪工曹佐貳之官,本曹有變通者,敢此仰達矣。本曹一年經用,只是匠人價布,若能撙節,則可以支用,而四五年內,公儲蕩然,錢文之稱貸於宣惠·御營兩廳者,多至數千兩,今過累年,尙未還報。未知當初因何需用,稱貸此多,而卽今形勢,實爲悶迫矣。大司憲閔宗道,頃爲本曹判書時,取見曹中文書,則甲子條湖南匠布,無端不捧,其時監營,顯有周遮不韙之跡,必欲査出,而徑遞未果云,故臣與判書臣吳挺緯,發關査問湖南各邑,則靈光等邑齊報以爲,甲子條,本曹匠人四百八十餘名,其時監司李師命,詐稱逃亡,論報本曹,一邊徵布,直納於監營,各邑守令,㤼於一時之虐威,不敢違拒,自兵營論移本曹,而本曹終不聽施,累度文移往復,彼此相持,乙丑年則師命旣知本曹之無意許減,反慮奸狀之敗露,更與各邑,稱以代定逃亡之代,而其實前所徵布之匠人,換名懸錄於成冊中,其意在於偸取甲子一年所捧之匠布,佯若代定,以掩其用奸之跡,本曹亦不詰問其匠布之去處,只捧代定成冊。臣等取考其時成冊,則四百八十餘名,箇箇倒其姓名,元非別人之代定,其巧惡之狀,有不忍言。師命雖以兇死,匠布則旣爲捧納於監營,揆以事理,自本道不可不還報於本曹。甲子條匠人四百八十餘名價布,一依所捧之數,令全羅監營,趁速備納,何如?領議政曰,今聞工曹堂上所達之言,師命所爲,極其巧惡,許多匠布,工曹必不欲空然見失。師命旣死之後,無他徵捧之處,全羅監營不可不備償矣。上曰,全羅監營之外,他無徵捧之處,令本道依數備納,可也。
有政。吏批,以權愭爲弼善,金澍爲兼弼善,金夢協爲氷庫別檢,黃應一爲童蒙敎官,以李日井爲修撰,朴涏爲兼說書,李宇謙爲說書,宋儒龍爲兵曹正郞,李泰龜爲忠淸都事,權大運爲兼世子師,朗善君俁爲宗簿寺提調,前朗善君俁爲朗善君,閔黯爲兼世子左賓客,李觀徵爲兼世子右賓客,沈橃爲兼輔德,李聃命爲右副賓客,洪墪爲司書,柳栽爲文學,李玄祚爲兼文學,睦來善爲兼世子傅,閔安道爲相禮,李麟徵爲輔德,閔昌道爲司書,成碩夔爲兵曹佐郞。
兵批,以權大胤爲副護軍,方雲·鄭友俊·李敏泰·吳瑞弼·李時靖·卞廷輝爲副司果,張漢益·鄭斗徵·金萬鎰·金五生·張時瑞·成厚徵爲副護軍,金尙重爲司勇,張大春·全明吉爲副司直,朴尙贊爲副護軍,南守夏爲僉知中樞府事,權大胤爲僉知中樞府事,金世熙爲訓鍊院習讀官,權斗寅爲司禦,李明恒爲副率,李象賢爲副率,鄭載恒爲司禦,李星永·鄭祖甲爲翊衛,李萬東爲翊贊,李玄齡爲侍直,李碩徵爲侍直,睦林重爲翊衛,趙九畹爲洗馬,曺憲周爲衛率,洪重泰爲洗馬,柳宜河爲翊贊,鄭重萬爲副率,權愈爲中樞府事。以上諫院日記
禁府啓曰,以司憲府啓目,宗廟副奉事金命錫,本府決杖事,允下矣。金命錫方待命於本府,卽爲拿囚之意,敢啓。傳曰,知道。以上禁府謄錄
上在昌德宮。停常參,只晝講。
自二更至五更,月暈。
謝恩,左副賓客閔宗道,兼文學李玄祚,兵曹正郞宋儒龍,全羅監司李玄紀,兵曹佐郞成碩夔,輔德李麟徵,忠淸都事李泰龜,兼輔德沈橃,兼司書閔昌道。
中殿,藥房問安。答曰,罔極。
藥房啓曰,日月流邁,孝思殿望祭奄過,伏想聖孝感時追慕之懷,益復罔極,雨後日氣沈鬱,伏未審聖體,若何?元子氣候,亦一向安穩否?臣等不勝仰慮之至,敢此問安。答曰,罔極。別無所傷,元子氣候安穩矣。
正言成瓘避嫌。大槪,臣朝者詣臺,將傳啓草,則政院不爲出接,只欲問古式,累招院吏,則政院終始不送。此無非如臣疲劣,忝居言地之致,請遞事。及持平蔡獻徵避嫌。大槪,不可苟冒其嫌,與諫臣無異,請遞事。呈政院。
政院啓曰,晝講召對日,則兩司城上所入侍陳啓事,前已定式,行之亦久,而卽者兩司城上所來詣臺廳,以傳啓之意送言,而晝講時刻已迫,故本院以定式入侍陳啓之意,回答則臺官再三往復,不肯入侍,而仍招院吏。本院乃號令百司之地,大臣招致之外,元無院吏招去之例,蓋本院事體,自別故也。本院援例不送,則臺官以此引嫌,而至以不捧啓辭爲曾所未有,不送院吏爲可駭莫甚,有若驅迫論責者然,其在事體,不當如是。此避嫌所當還出給,而旣有侵斥本院之語,則本院亦不敢任意退却,何以爲之?敢稟。傳曰,勿爲捧入。
傳曰,明日晝講爲之。
假注書李宇謙遷轉,代鄭思孝·權毅·洪重鉉。
晝講入侍,同知事閔宗道,特進官南益勳,承旨李允修,玉堂沈季良·閔昌道,兼春秋尹訓甲,史官李允明,假注書金汝鍵,武臣李浚明,正言成瓘。
行禮曹判書李觀徵上疏。大槪,賓客兼帶之任,於臣萬不近似,誥命書寫之役,於臣亦所難强。伏乞竝許遞改,以重名器,以便公私事。入啓。兵曹參判李鳳徵上疏。大槪,乞收陞擢之命,仍置司缺治臣違慢之罪事。入啓。答曰,省疏具悉。今玆陞擢,意非偶然,卿其勿辭,從速察職。
答禮曹判書〈疏〉曰,省疏具悉卿懇。書寫之任,令都監稟處,卿其安心,勿辭察職。
持平柳憲章啓曰,凡經筵官之入侍者,身帶臺職,則雖是長官,連啓於榻前,自是臺例,而今日晝講時,大司憲閔宗道,旣以同知事登對,而諉之以非其任,終不陳啓而退,臣未知其所執者何意,而長僚前席宜啓之啓,臣之追後而替傳者,終未免爲虧損臺體之歸,何可晏然苟冒乎?請命遞斥臣職。答曰,勿辭。退待物論。
上在昌德宮。停常參,只晝講。
夜二更三更,月暈。
謝恩,右賓客李觀徵,兵曹參判李鳳徵,兼說書朴涏,司禦權斗寅,翊衛睦林重,護軍鄭斗徵·金五生·張漢翼。
昨日晝講時,侍讀官沈季良所啓,弘文錄三年一次,自是舊規,而苟簡之時,則或一年兩次爲之,或逐年爲之者,亦是近例也。卽今本館之不能備員,累月于玆,自上亦必洞燭,所當卽請新錄,而副提學臣李聃命,受由下鄕,待其還來,欲爲稟達矣,頃日政,移拜他職,故敢此仰達。侍讀官閔有道曰,非但臣之意如此,朝廷諸議亦然矣。上曰,近來玉堂之苟簡,予已知之,自前如此之時,亦有連行新錄之事,後日政差出副提學,速爲新錄,可也。
侍讀官沈季良·閔昌道所啓,臣等待罪學官,取見學上久遠文書,則明廟朝乙丑年,有萬頃地魚箭劃給四學之事。其地與沃溝接境,故忠勳府稱以本府所管,年年徵稅。自本學移文本道,別定査官,使之摘奸,則圖形中以爲是萬頃地,四學折授處懸錄,而勳府又稱以庚午謄錄所載,仍執不給。本學則明廟朝己丑年折授文書,明白尙存,豈可與勳府之庚午私謄錄,同日語乎?且乙丑之於庚午,先後自別。自今以後,令四學收稅,勳府則勿侵之意,奉承傳施行,何如?上曰,乙丑·庚午,先後分明,本道摘奸,旣曰四學折授處,則勳府之仍爲收稅,似爲不當。還給四學,使之句管事,分付,可也。又所啓,四學有祖宗朝賜與萬頃·扶安等地收稅之所,而本道則稱以檢營,本縣則稱以地方,竝爲收稅。地是一所,而稅則三處,非但有弊於浦民,四學所捧,亦甚零星,殊無祖宗朝賜與之本意。自今以後,本道與本縣,竝勿收稅,令四學爲句管,嚴明定式,以爲補用於養士之地,何如?上曰,依爲之。
侍讀官閔昌道所啓,東湖書堂之重建,在於乙未,到今未滿四十年,而傷破殊甚,蓋以本堂無他奴婢,只有庫直一名典守,故不能一一看護而然也。卽今纔已修補,而若無別樣守護之擧,則又未免如前傷破,誠可慮也。當初本堂創設之時,劃給豆毛浦居人近百戶,使之給復守護。今亦略倣舊例,豆毛浦居人數十戶,使之給復移居,以爲永久守護之地,何如?上曰,令該府稟處,可也。
大司憲閔宗道啓曰,臣伏見持平柳憲章之避,以臣爲不爲連啓宜啓之啓,致令同僚追後替傳,未免爲虧損臺體之歸,臣於此不勝未安之至。昨日持平蔡獻徵,正言成瓘,旣已詣臺之後,與政院相持,旋卽尋單而退。習講後將入之際,府吏以前啓事來言,臣意以爲臣之今日入侍,祗以筵官,不以臺職,則前啓之連,自有城上所存焉,非臣所可代行,不爲直啓而出矣。今者同僚之避,至於如此,臺閣近例,臣固未知如何,而旣曰經筵官之兼帶臺職者,直啓榻前,自是臺例云爾,則墜落臺例之失,臣固難免,請命遞斥臣職。答曰,勿辭。退待物論。
晝講入侍時,同知事柳命天,特進官鄭維岳,承旨權珪,玉堂沈季良·閔昌道,假注書鄭思孝,兼春秋尹訓甲,史官李允明,武臣李彭壽。
昨日晝講時,侍讀官沈季良所啓,新除授副修撰李日井,時在慶尙道榮川郡任所,經筵入番事緊,斯速乘馹上來事,下諭,何如?上曰,依爲之。
傳曰,明日晝講爲之。
持平蔡獻徵啓曰,臣於昨朝,與諫臣偕詣臺廳,則政院以晝講入侍傳啓爲是,往復相持,諫臣先避,臣亦不可異同,故從之矣。及承勿爲捧入之敎,臣之情迹,十分狼狽,尋單請急,蓋以此也。僚臺以爲,經筵官苟帶臺職,則進講後連啓,乃是近例,而長官不啓之啓,從後替傳,有損臺體,至於引避。以僚臺之避見之,則入侍之長官,當爲連啓之矣。臣雖伊日城上所,固不必詣臺,而徑先入來,已極矇然。政院送言,又不覺察,必欲傳啓,强避而出。今聞物議以强避尋單,大以爲非,臣之昏謬顚錯,莫此爲甚,何敢一刻晏然於臺端乎?請命遞斥臣職。答曰,勿辭。退待物論。
府前啓,請還收公州五龍洞葬地決給東平家之命事。竝引嫌而退。追後替傳,果非規例,不欲自當,其勢固然。合啓連,自有主者,只參經筵,不無所執,强避旋入,見非物議,揆以臺體,不可仍在。請持平柳憲章·大司憲閔宗道竝出仕,持平蔡獻徵遞差。答曰,不允。處置事,依啓。以上諫院日記
上在昌德宮。停常參,只晝講。
謝恩,兼世子師領議政〈?〉文學柳栽,司書洪墪,說書李宇謙,司禦鄭載恒,侍直李碩徵,副率鄭□□,洗馬洪□□。
正言成瓘啓曰,臣之忝居臺職,前後非一,晝講日先爲傳啓,亦爲累矣,而政院不肯出接,不捧啓草,曾未之見矣。日者臣與憲官詣臺,欲傳啓草,則政院以晝講時,榻前陳啓送言,而臣竟入侍時刻未至,循例傳啓,恐或無妨,而政院堅執,有若驅迫,臣之未諳舊例,固是生疏所致,而政院所爲,亦欠平穩。若於臺啓旣傳之後,依定式從容往復,未有不可,而初不出待,似非事體,故不得不引避,至有勿捧之敎。臣於是惶悚罔措,不敢與憲長入侍前席,偕奏合啓,尋單退出,恭俟罪責。今見憲臣之避,以强避尋單,物議爲非云,强避之失,臣實爲首,則不可獨爲晏然,而昨緣日暮,今姑自列,所失尤大,請命遞斥臣職。答曰,勿辭。退待物論。
大司憲閔宗道,持平柳憲章就職。
晝講入侍,知事閔黯,持平柳命賢,承旨金海一,玉堂沈季良·閔昌道,假注書金汝鍵,史官李允明,兼春秋尹訓甲,武臣姜萬碩,持平柳憲章入侍。
吏曹啓曰,臺諫有關,政事,取稟。傳曰,明曰爲之。
今日晝講時,持平柳憲章所啓,請還收公州五龍洞葬地決給東平君家之命事。上曰,勿煩。又所啓,引嫌而退。强避尋單,不爲入侍,見非物議,勢難仍在,請正言成瓘遞差。上曰,依啓。
冊禮都監啓目,粘連啓下是白有亦。李觀徵自其少時,以善書見稱乙仍于,敎命文書寫官啓下爲白有如乎,今以年老眼暗爲辭爲白臥乎所,此非虛讓之比,不可强令寫進,李觀徵書寫之任,今姑改差,其代以竹冊文書寫官預差,漢城府判尹兪夏益差下,使之推移寫進,何如?啓依允。以上諫院日記
備邊〈司〉啓曰,兵曹參判李鳳徵,本司堂上差下,使之仍察有司之任,何如?答曰,允。出備邊司謄錄
上在昌德宮。停常參·經筵。
自午時至酉時,日暈。
謝恩,兼世子傅□□□,鍾城府使李國芳,洗馬趙九畹,長陵參奉鄭栻。
侍講院啓曰,前頭冊禮不遠,習儀日子,亦已臨迫,而新除授右副賓客李聃命,時在慶尙道柒谷地,兼贊善李玄逸,時在寧海地,弼善權愭,時在忠淸道公州地,兼弼善金澍,時在京畿楊州地,進善丁時翰,時在江春道原城地,請竝斯速乘馹上來事,下諭。傳曰,依啓。
備邊司啓曰,兵曹參判李鳳徵,本司堂上差下,使之仍察有司之任,何如?傳曰,允。
謝恩,兼南學敎授沈橃。
府前啓,請還收公州五龍洞葬地決給於東平君家之命事。新啓,凡臺臣傳啓之時,承旨之出接者,乃所以重事體也。日昨兩司城上所,偕詣臺廳,欲傳啓草,則政院以爲,晝講時入侍陳啓,有所定式,往復相持,終至起鬧。若使臺臣初不傳啓則已,旣請傳啓之後,政院之諉以定奪,不爲出接,未免爲好勝之歸。其在事體,不宜如是,請伊日當該承旨推考。答曰,不允。推考事,依啓。
政院啓曰,來二十一日輪對日次,取稟。傳曰,爲之。
右承旨權珪,右副承旨吳始萬上疏。大槪,問歸之罰,及於該房,臣等不敢晏然,亟遞臣職,仍治臣罪,以謝公議,以存依例事。入啓。
有政。吏批,以沈橃爲南學敎授,朴涏爲藝文待敎,金履泰爲學正,權儧爲正言,宋儒龍爲兵曹正郞,柳命賢爲工曹參判,李澳爲刑曹佐郞,花陵都正洮爲司饔副提調,礪原都正柱〈爲〉司饔副提調,安宗悌爲司饔僉正,權相殷爲司饔直長,李寅熽爲漢城判官,李觀漢爲禁府都事,金鼎壽爲工曹佐郞,李耉徵爲內贍主簿,權諄爲奉常判官,李敏英爲咸鏡都事,李聃命爲副提學,魚史徽爲典籍,盧三錫爲監察,李德龜爲宗簿主簿,金聲久爲工曹參議,崔有泰爲陽川縣令,蔡時益爲內侍敎官,趙珌爲禧陵參奉,元絅爲重林察訪,靈雲令義天爲司饔副提調,光平都正溟爲司饔副提調,蔡時祥爲繕工假監役,柳命雄爲孝陵參奉,鄭仝昌爲司畜別提,趙湜爲兵曹正郞,姜衆先爲司藝,李鳳徵爲都承旨,李涵爲敬陵參奉,崔嵩齊爲司藝,朴斗世爲刑曹佐郞,柳命堅爲大司諫,權瑍爲工曹參判,沈檀爲兵曹參判。
兵批,蔡獻徵·成瓘·姜琛爲副司直。以上諫院日記
禮曹啓曰,粘連啓下是白置,觀此慶尙監司吳始大啓本,則靈山罷場儒生金必榮·徐景曾等,六次刑訊,終始發明。渠等自明之說,雖不可取信,作挐罷場,元非死罪,則經年滯獄,一向嚴刑,亦非欽恤之道是乎旀,徐英甲段,年未滿之故,一體滯囚,參酌處置,未知何如爲乎白喩,令該曹稟旨分付亦爲有臥乎所,一年之內,再有罷場之變,士習之不美,誠極痛駭是白如乎,雖六次之刑,不足以懲其罪,如此可駭之習,若不別樣處置,則無以懲礪。令本道依律定配,以警日後,似合事宜是乎白旀,徐英甲段,果爲年未滿,則似當分揀。以此意回移,何如?依允。
禮曹啓目,粘連啓下是白有亦,向前南原·順天·同福等官,鄕校殿內地衣及東西廡雨漏處與神門東西夾門修改時,先告事由,移還安祭香祝,令該司照例磨鍊下送,隨時卜日設行之意,回移,何如?啓依允。
又啓目,節到付吏曹關內,本曹所用印信,鑄成年久,篆畫刓弊,改造以送事關是白置有亦。同印信令該曹急速鑄送,文到日爲始行用爲白乎矣,舊印信乙良,削篆事移文,何如?依允。以上禮曹謄錄
王世子冊禮時,竹冊文草圖書,戶曹判書吳始復,旣已寫出一本,謹此封進,以備睿覽之意,敢啓。傳曰,知道。依此正書。以上禮曹謄錄
上在昌德宮。停常參·經筵。
夜一更,陰星出貫索星上,入南方天際,狀如鉢,尾長三四尺許,色赤。二更,月暈。
答右承旨權珪,左副承旨吳始萬疏曰,省疏具悉。爾等勿辭察職。
下直,平山縣監沈挺彙,缺縣監林漢英,陽知縣監閔昌基,利川府使朴尙郁。
謝恩,陽川縣令崔有泰,護軍金□□·成後徵·羅斗煒·張時瑞,禁府都事李觀漢。
京畿監司書目,長湍等七邑呈,以今月十四日雨澤,砥平等邑雨雹緣由事。
都承旨李鳳徵上疏。大槪,喉院重地,決難承當,乞收成命,以安愚分事。入啓。答曰,省疏具悉。卿其勿辭,從速察職。
藥房啓曰,暑熱方酷,伏未審聖體,若何?臣等卽伏聞入侍醫官所傳之言,臍中前所聚痰之處,自四五日前,微有紅暈,而今日紅色稍似有加云,臣等,不勝驚慮之至。卽與諸醫入診後,可以議定當施之方,敢此問安,竝爲仰稟。答曰,知道。入診事,依啓。
掌令金兌一·李禎,持平柳憲章啓曰,臣等卽伏見右承旨權珪,左副承旨吳始萬疏本,不勝瞿然之至。晝講時榻前陳啓,曾有定式,則伊日兩司城上所之不爲入侍,誠有所失。但臺臣傳啓,事體甚重,政院當於出接之後,以依定奪,入侍之意,從容往復,未爲不可,而終始堅持,不爲出接,體例所在,不可無規警之道,故臣等相議請推矣。今此疏辭,一則曰爲自便之圖,一則曰臣所未曉,又曰諉以定奪爲不捧入。捧入二字,元非臣等之所言,而乃反改其措語,揷入疏中,有若脅持者然,何其好勝之至此哉?因一微事,轉輾起鬧,豈臣等之所欲,而旣被其疏斥,不可自以爲是,而晏然苟冒,請命遞斥臣等之職。答曰,勿辭。退待物論。
大殿受灸後,藥房·政院·玉堂·二品以上·六曹問安。答曰,知道。以上諫院日記
上在昌德宮。停常參·經筵。
自昧爽至卯時,有霧氣。自辰時至午時,日暈。夜五更,月暈。
下直,興德縣監崔允緖,北虞候洪處武。
謝恩,大司成柳命賢,禧陵參奉趙珌,宣傳官韓世緯·趙囿春,侍直李玄齡,衛率曺憲周·李明恒,待敎朴涏,翊贊李萬東,孝陵參奉柳命雄,奉常判官權諄,刑曹正郞李渙,內贍主簿李耉徵,都承旨李鳳徵,司饔直長權尙殷。
藥房啓曰,伏未審夜來,聖體調攝,若何?昨又受灸之後,臍中症候加減,亦復如何?今日受灸時刻,依昨日定奪,定以朝前耶?臣等不勝憂慮之至,敢此問安,竝爲仰稟。答曰,知道。臍中症候,日晩後方可詳知其加減矣。
今日受灸後,領右相請對入侍。
假注書鄭思孝病,代崔鍌·李後榮·李適意。
今日受灸時,榮川郡守李日井仍任事,榻前定奪。
大殿受灸後,藥房·政院·玉堂·二品以上·六曹問安。答曰,知道。
禮曹,七次祈雨祭,風雲雷雨·山川雩祀,遣重臣,三角山·木覓山·漢江,更遣近侍,不卜日來卄三日設行之意,知委,何如?啓依所啓施行。
右承旨權珪,左副承旨吳始萬上疏。大槪,重被憲臣之非斥,不可晏然,亟遞臣等之職,仍治臣等之罪事。入啓。答曰,省疏具悉。爾等勿辭察職。
大司憲閔宗道啓曰,本府曾以前康翎縣監高益亨拿問之罪事,有所論啓,臣於伊時,未行相會之禮,故不得與聞,及至榻前入侍之日,連啓蒙允矣。昨伏見本道査覈及禁府議讞,則益亨貪虐不法之事,盡歸虛套,論人不審之責,臣亦有之,所當卽爲引避,而不能覺察,至與同僚相會開坐,決放罪囚,照勘推緘,臣以失實應遞之人,不卽自劾,又復參論臺事,此又做錯之甚者也。以此以彼,俱難仍冒,請命遞斥臣職。答曰,勿辭。退待物論。
曲浦權官李萬爀差使員,上來。
執義尹鼎和啓曰,頃者同僚發高益亨拿問之論,臣亦聞其不法之狀,故與之相議以啓矣。今因行査,終至歸虛,則臣之風聞爽失,論人不審之失著矣。且臣之忝叨臺職,前後亦多矣。傳啓之時,間値晝講之日,而或傳於開筵之前,或傳於開筵之後,一未嘗入侍陳啓,則自便之斥,臣亦難免。以此以彼,不可仍冒,而疾病沈劇,未卽自劾,今始忍死扶曳來避,臣之〈所〉失尤大,請命遞斥臣職。答曰,勿辭。退待物論。
今日領右相請對時,領議政所啓,受灸時請對,極爲惶恐,而有趁速定奪事,故敢此仰稟矣。冊禮已迫,暑熱漸酷,元子以沖幼之年,冒暑行禮,極爲憫慮。臣等與儒臣考見古禮,則大明集禮有皇太子冊禮節目,而隨其年歲之長幼,凡件儀節,各自不同,年長則天子臨軒授冊,年幼則遣使冊封於所居之署,而節目詳載於大明會典。今此冊禮時,亦用遣使授冊之儀,何如?上曰,依此行之,似爲便當矣。且中宮冊禮時,有正副使傳冊之規,今番冊禮時,亦當差出正副使矣。領相曰,該曹參考集禮·會典等語,應行節目,當爲磨鍊以啓矣。且若用遣使冊封之禮,則處所當於儲承殿設行,而相距稍遠,宣政殿則有所未安,而熙政殿似是別堂,設行於此堂,未知何如。上曰,儲承殿則果爲太遠,熙政堂亦不便,當卽今元子在於寶慶堂,卽其所居之處,可以設行,而地勢窄狹,儀仗則排於敦禮門外,可也。以上諫院朝報
上在昌德宮。停常參·經筵。
謝恩,鍾城府使李國芳,持平宋儒龍,監察盧天錫,副率李象賢,司藝崔嵩齊,直講李一台,兵曹正郞趙湜。
金井察訪李徵楫差使員,還下去。
兵曹正郞李俊,校書博士朴思一,文臣朔試射時,稱病不進,依承傳罷職。
藥房問安。答曰,知道。藥房啓曰,夜來蒸鬱,伏未審聖體調攝,若何?再次受灸之後,臍中所患形色及熏氣,漸有消減之勢耶?今日授灸時刻,依前定以朝前耶?臣等不勝憂慮之至,敢此問安,竝爲仰稟。答曰,知道。臍中牽痛之候,自昨午後,稍似有加矣。
大殿受灸後,藥房·政院·玉堂·二品以上·六曹問安。答曰,知道。
府啓,請還收公州五龍洞葬地決給東平君家之命。新啓,新除授司諫院行大司諫柳命堅,時在咸鏡監營任所,請斯速乘馹上來事,下諭。竝因嫌而退。體例得失,自有所歸,意外疏斥,何必爲嫌?風聞論啓,雖是臺例,終歸爽實,勢難仍在。請掌令金兌一·李禎,持平柳憲章,出仕,大司憲閔宗道,執義尹鼎和,遞差。答曰,不允。處置事,依啓。柳命堅交代後,自當上來,勿爲下諭。
掌令李禎·金兌一,持平柳憲章,就職。
兵曹參判沈檀上疏。大槪,格外陞擢之命,忽下於千萬夢寐之外,揣量才分,決無堪當之望,乞收成命,以重名器,以安自分事。入啓。答曰,省疏具悉。今玆陞擢,意非偶然,卿其勿辭,從速察職。
吏曹啓,臺諫有闕,政事,取稟。傳曰,過國忌後爲之。
假注書金□□改,代以洪重鼎爲假注書。以上諫院朝報
禮曹啓曰,冊禮時,王世子玉印篆文,依丁未年例,實差咸鏡監司李瑞雨,預差承政院右承旨權珪,各書三本,竝爲入啓,以備睿簡之意,敢啓。傳曰,實差所書第一本,入刻,可也。以上禮曹謄錄
上在昌德宮。停常參·經筵。
謝恩,海州牧使李德成,相禮閔安道,左通禮南致熏。
大殿,政院·玉堂問安。答曰,知道。
刑曹佐郞朴斗世,朗善君俁箚子。大槪,特敍之命,遽降於旬望之間,席藁私次,恭俟累日,而顧臣情勢,終不敢晏然,懇乞還收成命,以便公私事。祈雨祭齋戒,留政院。
藥房啓曰,日氣沈鬱,伏未審夜來,聖體調攝,若何?昨日受灸之後,臍中牽痛之候,若何?臣等,不勝憂慮,敢來問安。答曰,別無加減。
藥房口傳啓曰,臣等,欲與諸醫,入侍診察,兼有所達之事,請對之意,敢啓。答曰,依啓。
持平柳憲章啓曰,卽伏聞大臣,以禁吏作弊事,陳達於榻前云,不勝瞿然之至。臣新入臺閣,未免生疏,近緣城上所有故,連日替行茶時而出禁之際,不能嚴束禁吏,以致憑藉作弊於禁限之外,使有窮民之呼冤,大臣所達,臣無以自解,何可晏然仍冒於臺端乎?請命遞斥臣職。答曰,勿辭。退待物論。以上諫院朝報
上在昌德宮。停常參·經筵。
謝恩,正言權儧。
藥房啓曰,通宵大雨,氣甚蒸鬱,伏未審聖體調攝中,寢睡水刺,若何?臍中牽痛之候,視昨加減,亦復如何?臣等,不勝憂慮之至,敢此問安。
昨日藥房請對入侍時,都提調睦來善所啓,近來法綱漸弛,國事日就委靡,莫重闕門把手軍士,當以元軍之精壯者,擇定,而近聞以雇立軍士,混同苟充,已極可駭,而至於北靑·彰義兩門,皆在外城僻遠之處,護軍及軍士等,不謹守直,事多虛疎云,故臣昨日以擇定闕門把守軍,及北靑·彰義兩處摘奸檢飭事,分付於兵曹該吏矣。放逸兩馬,突入丹鳳門,事極驚駭,此無非兵曹入直堂上所廳,常時不爲檢飭之致,竝爲罷職,兵曹判書所管甚繁,雖難隨事檢察,若於常時,別加嚴勅,則豈有至此乎?兵曹判書閔黯,亦爲推考,何如?上曰,依爲之。又所啓,人臣事君之道,廉偶雖重,分義亦大,而近來臺官之牌不進,已成痼弊,自上累度嚴敎,而猶不奉承,其習,誠可駭也。頃於賓廳會議之時,旣有三司同參之命,而暮夜開政差出,翌朝竝爲牌招,則雖有難安之事,承命獻議之後,退而自處,未爲不可,而或有肅謝之後,旋卽呈告者,或有闕外陳疏,而徑退者,或有終不入來者,其在分義,豈容如是?不可無別樣警責之擧,竝罷職,何如?上曰,其時雖因臺啓,卽爲遞差而大臣,欲矯弊習,有此陳達,竝爲罷職,可也。又所啓,閭家奪入,明有禁令,而近來奪入之類,非但朝士爲然,士子輩,公然奪入者,亦多有之,故閭閻之間,民多呼怨,況於頃日,自上別爲傳敎,嚴飭諸府,而了無嚴禁之事,殊涉未妥,漢城府堂上郞廳,請從重推考,其奪入之類,一一摘發論罪,俾無民怨,何如?上曰,漢城府堂上郞廳,從重推考,奪入之類,令各部査出書啓,可也。又所啓,騎馬禁亂,或在禁條,本意,則爲禁都城近處常漢之騎馬,而近來憲府·刑曹出禁之際,不定時刻,故禁吏輩,橫行作弊,遠出東西十里之境,近畿窮民,賣柴騎馬而去者多數執捉,受錢放送,非但給錢得放者,呼怨於道路,瞻聆所及,莫不爲駭,豈不痛甚者乎?今後法曹·法府出禁之際,必定時刻,以防濫雜之弊事,各別嚴飭,而禁吏輩,如或有憑藉禁令,遠出作弊,不悛前日者,則各別重治之意,亦爲分付,何如?上曰,依此擧行,可也。
罷職現告,前大司諫權歆,前獻納李震休,前正言李宇晉,前執義李泰龜,前持平崔敬中,兵曹參議申厚命,佐郞沈仲良。
掌令金兌一·李禎啓曰,臣等,伏聞昨日榻前,大臣,以禁吏作弊之事,有所陳達,臣等,不勝瞿然之至。臣等,雖非卽今城上所,忝叨憲職者,前後非一,其間不無出禁之事,不能檢束禁吏之責,亦所難免,同僚,旣以此引避,臣等,何敢獨爲晏然?且緣昨者日暮,今始自列,臣等之失,尤大,請命遞斥臣等之職。答曰,勿辭。退待物論。
兵曹口傳政事,副司直閔宗道。
答藥房曰,知道。寢睡安穩,水刺猶未如常,臍中牽痛之候,與昨日無異矣。
政院啓曰,近來新進怠慢之習,愈往愈甚。假注書之任,人皆厭避,事之寒心,莫此爲甚。假注書洪重鼎之當初差出也。明知其在家而首擬受點矣。稱以下鄕,催促四日,終不入來,今日紀綱,雖曰解弛,其在分義,豈可如是?假注書洪重鼎,從重推考,使之從速察任,何如?傳曰,事之寒心,莫此爲甚,拿問處之。
傳曰,史官一員待命,騎馬三匹立之,健元陵忌辰祭所內摘奸。以上諫院朝報
禁營啓曰,三番前部後司屬,黃海·忠淸兩道五哨軍兵,逢點實數六百三十三名,黃海道七番別驍衛六十三名,步軍標下一名,已爲整齊矣。來六月初一日,與內外三處入直馬步軍兵,依例替代之意,敢啓。傳曰,知道。出禁營謄錄
上在昌德宮。停常參·經筵。
自未時至申時,日暈右珥。
謝恩,漢城判官李寅熽,翊衛李星齡,宗簿主簿李德龜,司饔僉正安宗悌,工曹佐郞金鼎壽。
藥房啓曰,伏未審夜來,聖體調攝中,水刺,猶未如常之候,視時若何?且伏聞昨日醫官,入侍所傳之言,撫摩臍中患處之際,別無所傷,而右邊紅暈牽引之症,則尙未止歇,爲敎云,經夜之後,紅暈牽引之症,加減,亦復如何?臣等,不勝憂慮之至,敢此問安。
政院啓曰,憲府多官,引避退待,旣以經宿,而昨者持平宋儒龍,强引不當引之嫌,來呈避辭,本院,還爲出給,則仍卽出去,不爲處置,凡臺官,雖在呈告中,如有引避臺官,則出而處置,例也。不可不趁卽處置之意,累度送言,而終不入來,茶時又欲以監察替行,持平宋儒龍,卽爲牌招,使之茶時,仍爲處置,何如?傳曰,允。
答藥房曰,知道。水刺,猶未如常,臍傍右邊紅暈,與昨稍淡,牽引之症,亦似小歇矣。勿爲問安。
持平宋儒龍啓曰,日者大臣,以禁吏之作弊,陳達於前席,同僚,以此相繼引避,處置歸於臣身,而臣自忝本職,茶時出禁,亦非一二,則不定時刻,未戢禁吏之失,與同僚無異,臣實自咎之未暇,其何敢晏然處置乎?臣之引避,在所不已,喉司退却,無路自列,縮伏私次,恭竢物議矣。不意召牌下降,嚴畏分義,黽勉趨詣,而顧臣情勢,決無冒出處置之勢,不可仍據於職次,亟命遞斥臣職。答曰,勿辭。退待物論。
假注書洪重鼎拿問,代△朴行義·柳以復·申慶濟。
京畿監司書目,小雨之後,一旬旱乾,豆苖禾穀,日就委黃,前頭民事,極爲可慮,道內名山大澤,分付各其邑,祈雨祭設行事。
黃海監司書目,本月十四日黃州等六邑,雨雹暴下,大如鳥卵,變異非常事。
慶尙監司書目,道內農事,今初八日十一日,連得雨澤,而或有一鋤,或有一犁,節序漸晩,移秧望斷,民事可慮事。
咸鏡監司書目,道內自吉州至慶興,去四月二十八日下雨,自安邊至端川·三·甲,今月初三日下雨,道內各邑,雨澤周洽,民事多幸緣由事。
平安監司書目,各邑連得雨澤,誠爲多幸,而其中平壤等邑雹災段,非但害穀,事係變異事。
全羅監司書目,全州等官,呈以四月二十六日巳時量,地震,事係變異事。
忠淸監司書目,禮山呈,以正言李□□辭職上疏上送事。又書目,道內雨澤,尙未周洽,移秧愆期,民事可慮事。
開城留守書目,本府境內農事形止,及雨澤事。
院前啓,竝引嫌而退,大臣所達,意在矯弊,豈是泛言,不必深嫌,何可以此輕遞多官?請持平柳憲章,掌令金兌一·李禎,持平宋儒龍,竝命出仕。答曰,依啓。以上諫院朝報
上在昌德宮。停常參·經筵。
靑巖察訪洪冕,差使員還下去。
下直,龍仁縣監柳瑺。
七次祈雨祭獻官書啓事,下敎。
朗善君俁箚子。入啓。答曰,省箚具悉卿懇。今玆特敍仍兼之命,意非偶然,卿其安心,勿辭焉。
府前啓,請還收公州五龍洞葬地,決給於東平君家之命事。新啓,武將之不得乘轎,蓋出於服習鞍馬之勞,亦不敢爲自便之意也。水原府使黃徵,往來京洛之時,輒乘屋轎,偃然作行,道路觀者,皆以爲駭,傳說藉藉,事體所關,不可置而不論,以長其驕蹇之習,請水原府使黃徵,罷職。答曰,不允。
謝恩,校理沈季良,兵曹參議李華鎭。
兵曹判書閔黯上疏。入啓。答曰,省疏具悉卿懇。卿其安心,勿爲過辭,從速行公。
答正言李□□疏曰,省疏具悉。憂愛進言之誠,予用嘉尙,疏中兩倉之役,姑徐待秋事,及嚴飭討捕事,令該曹稟處,爾其勿辭,從速上來察職。
謝恩,參知姜銑。
輔德李麟徵上疏。大槪,今當寫進春宮屛障,而敢陳謬見,冀蒙睿察事。入啓。
備忘記,七次祈雨祭獻官右參贊李宇鼎,瀛昌君沈,左承旨金海一,右承旨權珪,左副承旨吳始萬,各半熟馬一匹,典祀官兼大祝典籍承以道·柳廷喬,副司果李寅錫,典籍宋道錫·姜世耉,各兒馬一匹,監察以下諸執事,各上弦弓一張,賜給。
答輔德李麟徵疏曰,省疏具悉。疏辭得宜
有政。
王世子冊禮時,正使右議政金德遠,預差東平尉鄭載崙,副使禮曹判書李觀徵,預差兵曹判書閔黯,敎命執事李萬根·崔嵩齊,擧案者鄭祖甲·尹源,竹冊執事成碩夔·趙泰采,擧案者李周徵·黃爾明,讀冊擧案者洪灝,擧讀印者鄭悏·李粹全,印授執事李寅熽·尹漪,擧案者鄭重朝·尹道敎,都預差李一台·安俊儒。以上諫院朝報
上在昌德宮。停常參·經筵。
下直,平安都事李成運。
謝恩,司諫金□□,兵曹正郞蔡獻徵,典籍魚史徽,校書博士李海準部將李千齡。
藥房啓曰,暑雨未霽,日氣蒸鬱,伏未審聖體調攝,若何?卽伏聞昨日入侍醫官所傳之言,臍中牽痛之症,熏熱之候,今已止息,而但臍傍赤暈,猶未消滅,經夜之後,赤暈與昨加減,如何?寢睡水刺,亦復如何?臣等,不勝憂慮之至,敢此問安。
答藥房曰,知道。臍傍赤暈,與昨無異,寢睡安穩,水刺,猶未如常矣。藥房口傳啓曰,累日不得入侍,且有所達之事,今日入診之意,敢啓。傳曰,知道。
司諫金澍啓曰,臣頃日爲嬰兒葬,下去先壟,祗承恩召,旋卽回程,中路觸傷,僅僅舁還,而宿疾復發,症情危惡,僵臥寓次,無計出肅,尋單見阻,一倍惶蹙矣。今因大臣所達,閭家奪入之類,方在行査之中,臣亦無家,未免借入,而借奪之間,臣何敢强爲自明也?京兆部官,檢督甚急,身帶臺職,名登査案,決難一刻苟冒。昨者同僚,以此因退,而臣則賤疾苦劇,今始扶曳來避,所失尤大,請命鐫削臣職。答曰,勿辭。退待物論。
府啓,請還收公州五龍洞葬地,決給於東平君家之命事。武將不得乘轎,蓋出於服習鞍馬之勞,亦不敢爲自便之意也。水原府使黃徵,往來京洛之時,輒乘屋轎偃然作行,道路觀者,皆以爲駭,傳說藉藉,事體所關,不可置而不論,以長其驕蹇之習。請水原府使黃徵,罷職。竝引嫌而退,私相許借,雖異奪入,名登査案,勢難仍在,請正言權儹,司諫金澍,遞差。答曰,不允。黃徵,從重推考,處置事,依啓。
吏曹啓曰,臺諫有闕,政事,取稟。以上諫院朝報
上在昌德宮。停常參·經筵。
謝恩,宗廟令趙嗣文,司畜別提鄭仝昌。
去夜,傳曰,政事,明日爲之。
知春秋沈梓,奉敎蔡成胤,實錄考出後,入來。
刑曹啓目,罪人甲生,以鎌子,欲擊其母,節次,旣已承服,係是綱常,移義禁府處置,何如?啓依允。
義禁府啓曰,以東部牒呈,據刑曹啓目,以鎌子,欲擊其母,罪人甲生,係是綱常,移本府處置事,允下矣。甲生,方拘留於典獄署,卽爲移囚後,三省推鞫,何如?傳曰,允。
傳曰,史官一員待命,騎馬三匹立之。
政院啓曰,罪人甲生,三省推鞫事,命下矣。委官,何大臣進去乎?敢稟。傳曰,左相進去。
又啓曰,罪人甲生,三省推鞫事,命下矣。兩司進參事,城上所牌招言送之意,敢啓。傳曰,知道。
謝恩,獻納金一夔,副修撰金澍。
大司憲鄭樸上疏。大槪,風憲之長,決非如臣庸陋所可承當,懇乞亟許遞改,以重名器,以安私分事。入啓。答曰,省疏具悉。卿其勿辭,從速察職。
禁府,三省問事郞廳,李玄祚·趙湜。啓。
禁府郞廳,以委官意啓曰,綱常罪人甲生,三省推鞫事命下,而今日以崇陵奉審事,不得開坐,明日爲之之意,敢啓。傳曰,知道。
執義李雲徵上疏。大槪,柏府東壁之命,出於千萬夢寐之外,惶蹙愧懼,無地措躬,已試顚踣之蹤,決不可復叨非據之地。伏乞亟賜鐫改,以重名器,以安私分事。入啓。
政院啓曰,卽者委官,送言于本院曰,三省推鞫之坐,本府堂上,不可不備員,而知事兪夏益,奉使在外,知事李之翼,在外未肅拜,卽今見存者,只二員,合有變通之道,何以爲之?敢稟。傳曰,兪夏益·李之翼,今姑改差,卽爲口傳差出。
府前啓,請還收公州五龍洞葬地,決給於東平君家之命事。答曰,勿煩。
答執義李雲徵疏曰,省疏具悉。爾其勿辭,從速察職。
吏曹口傳政事,知義禁,尹以濟·閔宗道·沈檀,李沆·朴尙馨。
有政。以上諫院朝報
上在昌德宮。停常參·經筵。
謝恩,大司憲鄭樸,禮曹參判沈,知義禁尹以濟,咸鏡都事李敏英,學祿申義命。
藥房啓曰,時雨未霽,日氣沈鬱,伏未審夜來,聖體調攝,若何?臣等,伏聞昨日入侍諸醫所傳之言,臍中所患,形色少無加減,而但臍中紅氣,漸有相連之勢,其色或淡或紅,而以手按摩,則不無牽引應痛薰熱之候云。其外現之氣色,似不至大段可慮,經夜之後,加減,如何?水刺所進,比常有減,自前夏節例患,爲敎云,而累日一樣,伏慮殊切。臣等,卽與諸醫入診後,當進之劑,可以議定,仍念孝思殿朔祭,只隔一日,聖上感時追慕之懷,益復罔極。第今愆候未復,尙在調攝之中,躬自將事,實所難强,勉抑至情,許令攝行,以盡將攝之道,千萬幸甚。答曰,知道。臍傍紅暈,比昨稍淡,水刺厭進,姑無加減,而不至大段,勿爲入侍。問于入侍醫官,議藥,朔祭,依啓施行。
政院啓曰,今日推鞫之坐,兩司當爲進參,而諫院無行公之員,大司諫柳□□,正言李□□·尹爾厚,竝在外,司諫尹鼎和,未肅拜,獻納金□□呈告,無參坐之人,呈告未肅拜人員,竝卽牌招,使之推移進參,何如?傳曰,允。
謝恩,司諫尹鼎和。
大司憲鄭樸啓曰,臣以無似,猥忝匪據,惶隕悶縮,不知所措,陳疏乞免,反承溫批,一向退伏,分義未安,不得不冒出,而第臣京中無家,未免借入矣。今因大臣所達,方有行査之擧,而臣名亦在其中,則無論借奪,旣犯禁令,諫臣,亦以此相繼避遞,臣何敢一刻苟冒於臺席乎?請命遞斥臣職。答曰,勿辭。退待物論。
藥房再啓曰,卽伏見啓辭之批,以臍傍紅暈,比昨稍淡,水刺厭進,姑無加減,而不至大段,勿爲入診,問于入侍醫官議藥,爲敎。伏想紅暈浸淫之症,旣向消歇,水刺厭進之候,亦非大段,臣等,不勝多幸。當進之劑,卽與諸醫商議,則皆以爲水刺厭進,此不過暑月冒熱所致,竹葉石膏湯,加知母一帖,三帖劑進,以爲淸腎補元之地,宜當云,故此藥三帖,劑入之意,敢啓。答曰,知道。
右議政觀象監提調沈梓,繕工提調吳始復,假監役蔡時祥,禮曹參議睦林一,佐郞吳□□,崇陵奉審後,入來。
禮曹正郞尹悠期,卒申瀏致祭後,吏曹參判李玄逸處,樂章問議後,入來。
持平宋儒龍啓曰,臣於日昨處置諫官也。臣意,以爲閭家借入,雖與奪入有異,而名在査案之後,勢難行公,故以此請遞。今聞物議,則以借寓空家,元非奪入之比,而輕遞多官,殊甚無謂,大以爲非,臣之處置乖當之失,著矣。何敢晏然仍冒乎?所居深僻,未卽聞知,今始來避,所失尤大,請遞斥臣職。答曰,勿辭。退待〈物〉論。
掌令金兌一·李禎啓曰,日昨諫官之引避也。處置歸於本府,同僚,以名登査案,勢難仍在,措辭發簡,臣等之意,亦以爲然,書送謹悉請遞矣。卽者同僚,以處置乖當,見非物議,先爲引避,臣等,旣以同參,何可獨爲晏然乎?臣等,忝叨臺席,一言無效,徒事引避,數日之內,潰撓至此,臣之罪尤大,請命遞斥臣等之職。答曰,勿辭。退待物論。
崇陵內摘奸。
三省推鞫罪人甲生,發怒詬辱其母,仍以鎌子,欲爲擊刺之狀,旣已承服,依例結案取招,照律處斷,何如?啓依啓。
禁府,三省罪人甲生,當日堂古介行刑。啓。
禮曹啓曰,弘文館啓辭云云,傳敎矣。發遣郞廳,問議于吏曹參判李玄逸,則以爲云云矣,敢啓。同日弘文館啓辭,頃日大司成上疏別單中,聖殿祭亨時,樂章未備一款,因備邊司回啓,令儒臣博考典章事,命下矣。臣等,取考孔通禮·大明會典·五禮儀等書,則通記及會典,迎神·送神·奠幣·三獻·徹籩豆,皆有樂章,而又禮儀,則只有奠幣·初獻·徹籩豆三章,其餘四章,不載焉。五禮素多疎略之處,有此闕漏,而我朝所行者,卽此五禮儀,故意者因循至今,未卽釐正,似當依通記·會典所載,竝用七章,而臣等孤陋之見,不敢能〈知〉,更問於知禮之家,以爲詳査廣詢之地,如何?傳曰,允。以上諫院朝報
上在昌德宮。停常參·經筵。
下直,平昌郡守李瑁。
謝恩,軍資主簿張萬益,司䆃正申㶅,學祿李後榮。
左參贊沈梓上疏。大槪,長路撼頓之餘,重患暑病,委頓叫苦,敢陳危懇,遞本兼諸任事。入啓。答曰,省疏具悉。卿其勿辭察職。
院前啓,請擊錚人㮒,亟命遠竄事。新啓,竝引嫌而退,借寓空家,雖異奪入,旣登査案,勢難在職,當初處置,實循臺體,設有外議,何必爲嫌?請大司憲鄭樸,遞差,持平宋儒龍,掌令金兌一·李禎,持平柳憲章,出仕。答曰,不允。處置事,依啓。
掌令金兌一·李禎,持平宋儒龍·柳憲章就職。
吏曹啓曰,臺諫有闕,政事,取稟。傳曰,當日爲之。
京畿監司書目,坡州牧使南尙熏,果川縣監南至熏,今月十九日母在喪事。
判尹兪夏益上疏。大槪,長路撼頓之餘,宿病添劇,眼昏益甚,本職及敎命文書寫之任,亟賜遞改,以安私分事。入啓。
有政。以上諫院朝報十一日以前朝報謄錄郞廳金光國書。十二日以後朝報謄錄郞廳林箕彬書。
上在昌德宮。停常參·經筵。
藥房啓曰,日月不居,孝思殿朔祭奄過,伏想聖孝追慕之懷,益復罔極。伏未審夜來,聖體調攝,若何?卽伏聞昨日入侍諸醫所傳之言,臍中所患,顯然消縮,臍傍紅氣,亦且淡微云,臣等,不勝喜幸。前劑入竹葉石膏湯,進御後,水刺厭進之候,亦復,何如?臣等,憂慮未已,敢來問安。答曰,罔極。水刺厭進之候,亦漸差勝,勿爲問安。
中殿,藥房問安。答曰,罔極。
答判尹兪夏益疏曰,省疏具悉。卿其勿辭,從速寫進。
答朗善君俁疏曰,省疏具悉卿懇。卿其安心,勿爲過辭,從速寫進。
院前啓,請㮒,亟命遠竄。措語見上答曰,勿煩。出朝報
禦營廳啓曰,今此舊番軍兵及別馬隊別破陣等,射砲用劍試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又啓曰,中部中右司屬,京畿八哨,黃海道二哨,合十哨軍兵等,來七月二十五日,京中逢點,八月初一日,與前左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。出禦廳謄錄〈御廳謄錄〉
上在昌德宮。停常參·經筵。
下直,黃海監司李湜。
假注書金汝鍵病,代以柳以復爲假注書。
答進善丁時翰疏曰,省疏具悉爾懇。爾之學行,業已知之,春宮輔導之任,捨爾其誰,而乃引不當引之嫌,至以不仕媒爵倩陳辭疏之說,輒自撝謙,若是其太過,此豈平日所望於爾者乎?心切愕然,無以爲喩。爾其須體此意,安意勿辭,趁大禮從速上來,毋孤企望。
合啓,請罪人閔鼎重,按律處斷。答曰,勿煩。措語見上
府啓,生民休戚,係於守令,守令之不可不擇也,審矣。順天府使宋尙周,莅任以來,事皆顚錯,行一政,則有一政之失,發一令,則有一令之駭,見侮於官吏,取笑於隣邑,固已多矣。前秋敬差官覆審之時,聞有漏卜執頉之事,招入敬差所帶憲吏,或以威脅,或以賂賄,且迎入敬差官之日,盛粧邑妓,列立於五里程之外,冀免生事,作此媚悅之態,實爲士夫之所羞,南來之人,莫不唾鄙,傳說藉藉,持身如此,他不足觀。況順天爲邑,物衆地大,素稱難治,如此之人,決不可委之於剸煩理劇之任,請順天府使宋尙周,罷職不敍。柒原縣監朴炫,本以麤悖武夫,到任之後,沈溺酒色,邑民之婢,率畜衙中者,多至三人,日夜酣歌,抛棄官事。又稱修補軍器,勒捧正鐵一斤於每戶,以爲憑藉私用之資,官穀累百石,出給官吏使令輩,使之息納三倍,吏民俱困,怨聲載路,如此貪淫不法之人,不可使一日在官,重貽無窮之弊,請柒原縣監朴炫,罷職不敍。答曰,風聞未必盡信,更加詳察處之。出朝報
禮曹啓曰,敎命文草圖書,漢城府判尹兪夏益,旣已書寫,敢此封入,以備睿覽,啓下後正書之意,敢啓。傳曰,知道。
冊禮都監郞廳,以都提調意啓曰,舊輦轝及轎子,以新件造作時,見樣事,取來矣。新輦轝及轎子,今已畢造,舊件還送內司僕寺之意,敢啓。傳曰,知道。
又啓曰,今此冊禮時,初度習儀,定於明日,而節目繁多,慮有失儀之事,依前例班次作圖以入,仰備睿覽之意,敢啓。傳曰,知道。
又啓曰,都監各房工役,今已完畢,諸色工匠,竝與罷遣,郞廳,則輪回仕進,看檢未盡之事,而監造官,則依前輪回直宿之意,敢啓。傳曰,知道。出冊禮都監謄錄
上在昌德宮。停常參·經筵。
下直,陽川縣監崔有泰。
刑曹啓曰,以李義男殺獄,大臣收議有宋揆奴命吉推問事,命下矣。更爲考見上年十一月右邊捕盜廳啓目,則以爲從事官宋揆進告內,甕津居奴命吉,仍事上來言之云云。故卽使下吏,命吉去處,推問於宋揆,則揆謂下吏曰所謂命吉者,不但非吾之奴,乃平日所不聞不知之人,仍以自來,請謁於本曹堂上曰,此事,當初吾實聞之於楊州居前武兼鄭東美處,而進告於大將而已。命吉,則實是無名之人,而吾於其時,爲本廳從事官,故本廳,欲歸進告之首功於吾,而有此瞞誣書錄於啓目中云,揆之所言,無狀莫甚,捕廳所爲,亦極可駭,不可以私室草草來陳之言,直斷其罪案,所當推問宋揆於公庭,以爲稟處之地,而本曹,若非首堂上開坐,則如此稟啓之事,不得爲之,乃是規例也。第此宋揆之事,不可不速爲究覈,且判書臣鄭維岳,今雖以病受由,不得參坐,而曹中大小公事,無不通議可否,則不可以判書之不坐,而不卽査問,以致遷延,都摠經歷宋揆,爲先收職牒,使之卽爲進來刑曹,推問後稟處,何如?傳曰,允。
政院啓曰,卽伏見刑曹草記,則捕盜廳,以李義男殺獄欲歸功於從事官宋揆,乃以名無之命吉,稱爲揆奴,誣錄於奏御文書之狀,已極無據,而該曹,亦於罪人變辭之後,不復推問於命吉,至請收議於大臣,及今査問之後,始乃發覺,當初本曹之不爲致察,未免疎漏,而該廳之誣錄要賞,誠甚駭愕。其時捕盜大將及刑曹堂郞,竝從重推考,何如?傳曰,允。
合啓,請罪人閔鼎重,按律處斷。答曰,勿煩。措語見上
府啓,生民休戚,係於守令,守令之不可不擇也,審矣。順天爲邑,物衆地大,素稱難治,而府使宋尙周,莅任以來,事皆顚錯,行一政,則有一政之失,發一令,則有一令之駭,見侮於官吏,取笑於隣邑,固已多矣。前秋敬差官覆審時,聞有漏卜執頉之事,招入敬差官所帶憲吏,或以威脅,或以賂賄,且延入敬差官之日,盛粧邑妓,列立於五里程之外,冀免生事,作此媚悅之態,實爲士夫之所羞。南來之人,多有目擊,莫不唾鄙,傳說藉藉,此非泛然風聞之比,有何詳察之事乎?如此之人,決不可委之以剸煩理劇之任,請順天府使宋尙周,罷職不敍。柒原縣監朴炫,本以麤悖武夫,到任之後,沈溺酒色,邑民之婢,率置衙中者,多至三人,日夜酣歌,抛棄官事,又稱修補軍器,勒捧正鐵一斤於每戶,以爲憑藉私用之資,官穀累百石,出給官吏使令輩,使之息納三倍,吏民俱困,怨聲載路,此非泛然風聞之比,有何詳察之事乎?如此貪淫不法之人,不可使一日在官,重貽無窮之弊,請柒原縣監朴炫,罷職不敍。答曰,不允。出朝報
禮曹啓曰,今此王世子受冊時,師傅從入事,儀注中磨鍊以入矣。仁政殿行禮畢,進詣寶慶堂門外,則似有窘速之患,正副使,受敎命冊印之後,師傅以下,先詣寶慶堂門外,以爲入參之地,似合事宜,敢啓。傳曰,知道。出禮曹謄錄
上在昌德宮。停常參·經筵。
自昧爽至卯時,有霧氣。巳時,日暈。夜一更,白雲一道如氣,起自坤方,直指巽方,長十餘丈,廣尺許,良久乃滅。
下直,江春都事崔恒齊。
答兵曹參議李華鎭疏曰,省疏具悉。縷縷條陳,出於爲國深長之慮,予用嘉尙。當令廟堂商確稟處,爾其勿辭,從速察職。
答全溪君溥疏曰,省疏具悉。卿其勿辭,往省父病。仍傳曰,守陵官處,遣御醫看病。
合啓,請圍籬安置罪人閔鼎重,按律處斷。答曰,勿煩。措語見上。
府啓,請順天府使宋尙周,柒原縣監朴炫,罷職不敍。答曰,依啓。措語見上
傳曰,王世子受冊處所,定於寶慶堂矣。寶慶堂,不但狹窄,難於排設,卽今日氣甚熱,尤難行禮,處所,更定於熙政堂事,分付該曹及都監。
傳曰,王世子受冊時刻,定以辰時,而辰時,則日氣向熱,辰時前無吉時耶?問啓。
傳曰,受冊處所,旣定於熙政堂,三度習儀,亦於熙政堂爲之事,分付。
答大司憲李沆疏曰,省疏具悉。卿其勿辭,從速察職。
政院啓曰,卽者吏曹郞廳來言,守令有闕,政事當爲取稟,而判書柳命天,才遭服制,未及成服,參判李玄逸,在外未上來,參議未差,不得取稟云矣,敢啓。傳曰,知道。出朝報
上在昌德宮。停常參·經筵。
卯時,有霧氣。未時,白雲一道如氣,起自西方,直指巽方,長十餘丈,廣尺許,良久乃滅。
禮曹啓曰,問啓事,命下矣。當初日時推擇時,日官言,辰時以前,無吉時云,故臣等,非不知當暑日晩之爲可慮,而不得已以辰時啓下矣。今承聖敎,更問日官,則辰時前,只有卯辰間乙時,差吉,而乙時,非但爲間時,早晩,不甚相懸,似不如辰時之爲吉,以辰初行禮之意,敢啓。傳曰,知道。
政院啓曰,備邊司郞廳,以三公意來言,今日與備局堂上,來會賓廳,而日氣甚熱,諸堂上,不必盡爲入侍,只臣等入侍之意,令政院稟達,故敢啓。傳曰,只大臣入侍。
藥房啓曰,卽伏聞入侍諸醫所傳之言,診察上候,則別無他證,而近來口味似淡,水刺厭進,濕痰流注,時或有牽引之候,此無非暑熱用事之致,淸暑六和湯,加山梔·薑汁·炒黑·橘紅各一戔,連進四五貼,以爲調胃除濕之地宜當云,故此藥五貼劑入之意,敢啓。傳曰,知道。
答副提學李聃命疏曰,省疏具悉。卿勿過辭,從速察職
合啓,請圍籬安置罪人閔鼎重,按律處斷。措語見上答曰,勿煩。
答全羅監司李玄紀疏曰,省疏具悉。卿其依疏辭往省焉。
忠淸監司李蓍晩,以母病辭職上疏上送事。啓。答曰,省疏具悉。情理可矜,瓜期不遠,本職當許遞焉。出朝報
禮曹啓曰,今六月初五日,三公引見入侍時,王世子受冊時春坊及翊衛司官員,竝陪衛於熙政堂庭內事,榻前定奪矣。內入王世子受冊儀注,還下,以爲付標之意,敢啓。傳曰,知道。出禮曹謄錄
六月初五日,上御□□□。三公引見入侍時,冊禮後翌日,世子宮陳賀,以權停禮爲之事,榻前定奪。醫官白光炫,今番未寧之時,多有功勞,特爲加資事,榻前下敎。王世子冊禮時,坐馬·內廐馬中,依例立之事,及春坊·翊衛司官員,竝陪衛於熙政堂庭內事,榻前定奪。出朝報
上在昌德宮。停常參·經筵。
卯時,有霧氣。自卯時至申時,日暈。
下直,延安府使崔錫鼎。
藥房啓曰,伏未審夜來,聖體若何?昨日劑入淸暑六和湯,進御之後,其有奏效之漸耶?臣等,不勝仰慮之至,敢來問安。答曰,知道。姑無加減矣。
答咸鏡監司李瑞雨疏曰,省疏具悉。卿其依疏辭往來焉。
合啓,請圍籬安置罪人閔鼎重,按律處斷。措語見上答曰,勿煩。
府啓,有國所重,無過於明愼獄刑,而近來捕盜廳,不思審克之道,唯以酷刑取服,爲能事,橫罹而枉死者,比比有之,識者寒心,固已久矣。臣等,卽伏見李亂男殺獄,刑曹草記,竊不勝駭訝之至。此獄,始發於十五年之後,而旣無屍親之告狀,又無屍帳之可據,則其在按獄之體,所當先爲究問於發告之人,十分明覈,得其根因虛實,然後方可推治其犯人,而該廳,不此之爲,只憑從事官宋揆,假作爲名,進告之說,徑先推捉戒宗等,酷加刑訊,以至取服,乃以名無之命吉,訂成誣錄,必欲歸功於宋揆,治獄之意,豈容若是,事之無據,莫甚於此,不可無別樣懲礪之道。請當該捕盜大將,罷職不敍。昨者西部蓮池契居,翊衛李星齡等,聯名呈單于本府,以爲洞內出身李震發爲名者,與隣居士人權重萬,因一微事,極口詬辱,又瞰重萬之無也。突入中門之內,以不忍聞不忍言之說,面辱重萬之妻與女,持杖恐喝,至欲毆打,擧其先世,語極絶悖云。震發,雖是無識武夫,渠何敢以不測醜說辱人之婦女及先世,若是肆然乎?風敎所關,不可無別樣懲治之道,請出身李震發,令攸司捉囚,依律科罪。答曰,依啓。
傳曰,仁祖大王誕降舊基立碑時,書寫官及本道監司以下,竝書啓。
備忘記,海州地仁祖大王誕降舊基立碑時,碑陰記製述官大提學閔黯,篆楷書寫官前司直李震休,本道前監司權瑍,各半熟馬一匹賜給,監官以下,令該曹,米布分等,磨鍊題給。出朝報
禮曹啓曰,今式年放榜時,賜花當否,收議判付內,癸酉式年放榜時,服吉服,賜花,賜蓋等事,雖不載於其時政院日記中,卽今耆舊朝臣中,多有目見之人,已是今日之明證,而且考癸酉日記,練後三名日箋文,改賀爲慰,封進進慰時百官服色,以黑團領磨鍊,則應榜時吉服等事,尤爲明白,依仁祖朝已行之例,擧行可也事,判付矣。前頭大殿誕日進箋陳慰,依仁祖朝已行之例,封進慰箋之意,前期知委京外,何如?傳曰,允。出禮曹謄錄
禁衛營啓曰,江春道本營兼把摠,以橫城,啓下矣。橫城,係是曾前守禦廳兼把摠之邑,故守禦廳還入京城後,復爲啓下,則橫城一邑,不可兼行兩營把摠之任,本營兼把摠之任,本營兼把摠,則以金化縣監啓下,何如?傳曰,允。出禁衛營謄錄
上在昌德宮。停常參·經筵。
自昧爽至卯時,有霧氣。自辰時至酉時,日暈。
藥房啓曰,無前赫炎,日以益甚,伏未審夜來,聖體若何?卽伏聞昨日入侍諸醫所傳之言,水刺厭進,濕痰牽引等候,俱無所減,而前劑入淸暑六和湯,亦因苦口,只進一貼云,不可不更議對症之他劑。臣等,卽與諸醫入診後,可以議定,不勝憂煎之至,敢此問安,竝爲仰稟。答曰,知道。入診事,依啓。
中殿,藥房問安。答曰,知道
政院啓曰,守令有闕,宜卽稟政,而政曹堂上,有故,已過屢日,尙不得爲之,殊甚未安,吏曹判書柳命天,今日已經成服,服制雖未盡,卽爲牌招開政,何如?傳曰,允。
藥房口傳啓曰,刑曹判書鄭維岳,全羅監司李玄紀,來會藥房矣。臣等入診之時,同入之意,敢啓。傳曰,知道。
護産廳醫官,以都提調意啓曰,中宮殿産室廳排設吉日,以今月初七日辰時,推擇啓下矣。依例排設之意,敢啓。傳曰,知道。
藥房再啓曰,臣等,退與入侍諸醫,當進之劑,反復商確,則水刺厭進及腹部牽痛之症,皆出於濕痰挾暑,留滯胃口之致,化痰淸熱之劑,不可不速定,芩蓮二陳湯,加山梔·仁薑汁炒·竹茹·枳殼各一戔,靑皮五分,調竹瀝五匙,薑汁一匙,連進五貼,兼進滾痰丸一劑,以爲責效之地,宜當云,湯藥五貼,爲先劑入,丸藥,則追後劑入之意,敢啓。答曰,知道。
合啓,請圍籬安置罪人閔鼎重,按律處斷。措語見上答曰,勿煩。
答工曹參判權瑍疏曰,省疏具悉。今玆陞擢,意非偶然,卿其勿辭,從速察職。
藥房都提調口傳啓曰,今日,卽産室廳排設之日,而自前有醫女入診之事,敢此仰稟。答曰,勿爲入診。出朝報
有政。判書柳命天進,參判李玄逸在外。
吏批啓曰,本曹參議及忠淸監司,今當差出,而擬望之人乏少,守令竝擬,何如?傳曰,允。
又啓曰,水原府使·義州府尹·廣州府尹,有闕,依近例令備邊司議薦,何如?傳曰,允。
又啓曰,今日習儀時,贊儀鄭琡,擧措生疎,不能成樣,莫重大禮,不可使此人察任,汰去,何如?傳曰,允。
以李萬元爲吏曹參議,洪萬朝爲忠淸監司,權德徽爲坡州牧使,睦林重爲安山郡守,李翼年爲栗峯察訪。出吏曹謄錄
兵曹啓曰,因左邊捕盜廳啓目,從事官前郡守李文傳,前宣傳官許重,軍官前萬戶韓有成,前習讀安河泰,及第金相根,閑良田萬疇·尹順命等,京城至近之地,殺越人命賊,搜捕之功,竝特爲加資事,命下矣。李文傳,許重·韓有成·安河泰·金相根·田萬疇等,雖已資窮,未經準職,尹順命,未資窮,未準職,何以爲之?敢稟。傳曰,竝特爲加資。出兵曹謄錄
上在昌德宮。停常參·經筵。
藥房啓曰,伏未審夜來,聖體調攝若何?昨日劑入芩連二陳湯進御後,腹部牽引,水刺厭進等候,比昨加減,何如?夜間寢睡,亦復,何如?臣等,終宵耿耿,不勝憂慮之至,敢來問安。答曰,知道。姑無差勝之效,寢睡,比昨稍穩矣。
合啓,請圍籬安置罪人閔鼎重,按律處斷。措語見上答曰,勿煩。
假注書金壽聃書啓,臣承命與吏曹參判李玄逸,去五月二十五日英陽縣離發,寸寸前進,昨暮始到城外,而行役之餘,勞悴特甚,未卽肅謝,故臣先爲入來之意,敢啓。傳曰,知道。出朝報
義禁府啓曰,以司憲府啓辭,刑曹啓目,出身李震發,移本府處置事,允下矣。李震發,拘囚於典獄署,卽爲移囚之意,敢啓。傳曰,知道。出禁府謄錄
上在昌德宮。停常參·經筵
夜五更,流星出昴星下,入五車星上,狀如拳,尾長二三尺許,色赤。
下直,全羅監司李玄紀
藥房啓曰,伏未審夜來,聖體調攝若何?前劑入湯劑,連進之後,腹部牽引,水刺厭進等候,一樣無加減乎?夜間寢睡,視昨加勝耶?臣等,不勝憂慮之至,敢來問安。答曰,知道。腹部牽引,似有差減,水刺·寢睡,與昨一樣矣
大殿,政院·玉堂問安。答曰,知道。
中宮殿,藥房問安。答曰,知道。
合啓,請圍籬安置罪人閔鼎重,按律處斷。答曰,勿煩。措語見上。
政院啓曰,頃日玉堂之陳達筵中差出長官,直爲新錄,而副提學李聃命,還朝之後,旋事長單,卽今病故,雖未知如何,而其在事體,亦涉未安,副提學李聃命,卽爲牌招,何如?傳曰,允。
吏曹啓曰,守令有闕,政事,取稟。傳曰,明日爲之。
答吏曹參判李玄逸疏曰,省疏具悉卿懇。昨因史官之啓,知卿來到城外,欣慰方深矣。今玆縷縷陳戒,罔非極言至論,微卿款款之忠,何以及此?予甚嘉歎,可不留心服膺焉?至於禁衛營之革罷,事體重難,不可輕議,而六事中,可以議處事,令廟堂稟處,卿其須體如渴之意,亟回長往之心,久留京邸,以副至望。出朝報
兵曹啓曰,冊禮之日,迫近,宮僚不可不備員,而翊贊柳宜河在外,身病未上來云,今姑改差,何如?傳曰,允。
又啓曰,北兵使有闕,依近例令備邊司議薦,何如?傳曰,允。出兵曹謄錄
上在昌德宮。停常參·經筵。
下直,海州牧使李德成,果川縣監黃爾明。
咸鏡監司書目,臣還朝尙遠,虛帶諫職,已極惶隕,元子冊禮,只隔十日,末由趨詣獻賀之班。其在分義,亦涉未安,亟遞臣新授職名,以重名器,以安愚分事,上疏上送事。啓。答曰,省疏具悉。卿其勿爲過辭焉。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?卽伏聞昨昏入侍醫官之言,水刺所進,比諸近日,始有所勝云,臣等,誠不勝喜幸,第未知腹部牽引之症,加減,何如?夜間寢睡,亦復何如?芩連二陳湯,連日進御耶?臣等,無任憂慮,達宵耿耿,敢此問安。答曰,知道。小便澁滯,腹部虛脹,以此不得安寢,雖當庚炎,受灸一款,不可不趁卽議定,入診爲之。
藥房再啓曰,卽與諸醫入診,則腹部虛脹之症,雖不至大段,或不無後慮,且水刺厭進,最爲切悶。故自明日每趁早朝,中睆受灸事,旣已定奪於榻前,而小便澁滯之候,亦不可不及時治療,通心飮加滑石二戔,柴胡·赤茯苓各一戔,煎湯,調琥珀末一戔,連進五貼,以爲淸熱利水之地,宜當云。此藥五貼,爲先劑入之意,敢啓。答曰,知道。
合啓,請圍籬安置罪人閔鼎重,按律處斷。措語見上答曰,勿煩。出朝報
有政。吏批啓曰,通禮院右通禮李國華,身病甚重,不得行公,改差,何如?傳曰,允。
又啓曰,冊禮時,禮貌官,必有事知人,可無失禮之患,六品職中,曾經唱才可合之人,與本院引儀,相換,以爲推移察任之地,何如?傳曰,允。
又啓曰,春坊闕員,今當差出,而擬望之人,乏少,相避外任,竝擬,何如?傳曰,允。
以嚴緝爲水原府使,李泰龜爲廣州府尹,申㶅爲義州府尹。出吏曹謄錄
上在昌德宮。停常參·經筵。
大殿,政院·玉堂問安。答曰,知道。
中宮殿,藥房問安。答曰,知道。
藥房啓曰,驟雨纔過,蒸鬱益甚,伏未審聖體調攝,若何?腹部牽引,水刺厭進等症,尙無加減乎?通心飮,進御之後,小便之澁滯,無益勝之效,而夜間寢睡,亦復何如?中脘穴受灸事,昨已定奪矣。受灸,不可不趁早爲之,時刻,定以何時乎?臣等,不勝憂慮之至,敢來問安,竝此仰稟。答曰,知道。腹部牽引,頗似減歇,水刺厭進,日晩後可知其加減,小便之澁滯,姑無顯效,寢睡,比昨稍穩矣。受灸時刻,定以卯初,可也。
大殿受灸後,藥房·政院·玉堂·三品以上·六曹問安。答曰,知道。
合啓,請圍籬安置罪人閔鼎重,按律處斷。措語見上答曰,勿煩。
答領議政權大運箚曰,省箚具悉卿懇。所患如此,予用慮念,不得進參,有何所傷?卿其安心,勿待罪。仍傳曰,遣史官傳諭,遣御醫看病。出朝報。
答左議政睦性善箚曰,省箚具悉卿懇。所患如此,予用慮念,不得進參,有何所傷?卿其安心勿待罪。仍傳曰,遣史官傳諭,遣御醫看病。出朝報
司僕寺啓曰,各官分養馬,幾盡上來,擇給於軍兵等處,其餘數,依例區處,而馬帖年月,曾以癸亥年爲限,啓稟擧行矣。今則癸亥以上馬帖,所餘無多,更以甲子年爲限,題給,何如?傳曰,允。出太僕謄錄
上在昌德宮。停常參·經筵。
卯時辰時,有霧氣。
藥房啓曰,烈炎如火,日以益甚,伏未審夜來,聖體調攝,若何?昨日受灸後,小便澁滯,腹部虛脹,水刺厭進等候,視前加減,何如?夜間寢睡,亦復何如?今日受灸,仍前時刻爲之耶?臣等,不勝憂慮之至,敢來問安,竝此仰稟。答曰,知道。小便澁滯,腹部虛脹,水刺厭進等症,日漸差勝,寢睡,亦且安穩,受灸姑停,勿爲逐日問安。
藥房再啓曰,臣等,卽伏見啓辭之批,以小便澁滯,腹部虛脹,水刺厭進等症,日漸差勝,寢睡亦且安穩,受灸姑停,勿爲逐日問安,爲敎,誠不勝喜幸之至,日月流邁,孝思殿望祭,只隔數日,伏想聖孝感時進慕之懷,益復罔極,而自上方在調攝之中,況此暑熱,如火益熾,當此之時,決不可躬自將事,勉仰至情,許令攝行,以盡將攝之道,千萬幸甚。臣等,憂慮未弛,敢此仰稟。答曰,卿等之請,如此,當勉從焉。
合啓,請圍籬安置罪人閔鼎重,按律處斷。措語見上答曰,勿煩。出朝報
冊禮都監啓曰,今此王世子冊禮時,敎命及竹冊印綬,今已修粧,明朝當爲陪進闕下內入,而敎命,則正日前一日,當有安寶之擧,令政院考例擧行,何如?傳曰,允。出冊禮都監謄錄
兵曹啓曰,本曹所屬鷹牌頭,今庚午年春夏等褒貶,因司饔院提調有故,限內不得磨勘以入之意,敢啓。傳曰,知道。出兵曹謄錄
上在昌德宮。停常參·經筵。
申時,日暈。酉時,日有兩珥。夜一更,月暈,暈上有冠,色內赤外靑。自二更至四更,月暈。
答進善丁時翰疏曰,省疏具悉爾懇。已諭予意於前疏之批矣,何用過辭至此乎?宜遵前旨,安意勿辭,亟回遐心,從速登途。
政院啓曰,闕門開閉,至嚴且重,守直之官,所當待候信地,看審扃鎖,俾無虛疎之弊,而卽聞本院入直注書之言,昨夕金虎門閉鎖之時,守門將,不爲待候,終無看審之擧,事極驚駭,其怠慢不職之罪,不可不重治,以警日後,當該守門將,令攸司科罪,何如?傳曰,允。
合啓,請圍籬安置罪人閔鼎重按律處斷。措語見上答曰,勿煩。
冊禮都監郞廳,以都提調意啓曰,王世子冊禮時,禮節擧行,專在於相禮,而相禮閔安道,適有身病,周旋禮貌之際,多有失儀之事,閔安道改差,其代卽爲口傳差出,當日內使之肅謝私習,俾無顚倒之患,何如?傳曰,允。
吏曹口傳政事,以李日翼爲相禮。出朝報
冊禮都監都提調,以承傳色口傳啓曰,敎命文·竹冊文,從五禮儀,以東俠門出入事磨鍊,而旣書王若曰,則宜自正門出入,且玉印傳授,似不可由俠門,何以爲之?敢稟。傳曰,敎命·竹冊·玉印,皆自正門出入,可也。出禮曹謄錄
義禁府啓曰,以刑曹啓目,守門將丘義山,移本府處置事,允下矣。丘義山,今方待命,卽爲拿囚之意,敢啓。傳曰,知道。出禁府謄錄
兵曹啓曰,仁川前監牧官禹弼漢封進馬,不爲調馴,晉州前監牧官李純仁捉出馬十九匹內,邊立一匹,面給一匹,見執最少,竝推考,色吏,令本道刑推,何如?傳曰,允。出司僕謄錄
上在昌德宮。停常參·經筵。
卯時,日暈。辰時巳時,日暈左珥。酉時,日暈。夜一更,月入南斗魁中。
下直,安山郡守睦林重。
藥房啓曰,暑氣蒸鬱,終宵惱人,伏未審此時,聖體調攝,若何?腹部牽引,小便澁滯,水刺厭進等候,日漸差勝,而寢睡亦一向安穩耶?臣等,不勝憂慮之至,敢此問安。答曰,知道。所患諸症,幾盡差愈,水刺如常,寢睡安穩矣,勿爲問安。
合啓,請圍籬安置罪人閔鼎重,按律處斷。措語見上答曰,勿煩。
備邊司啓曰,北兵使盧銓,意外身死,邊頭重鎭,久無主將,則事甚可慮,考見前例,關西·湖南閫帥身死之代,亦有不時開政差出之擧,北兵使薦望,昨日入啓,今日內令該曹開政下批,催促發送,何如?傳曰,允。
吏曹啓曰,本曹所屬司饔院宗簿寺官員等,今庚午春夏等褒貶,因各其司提調有故,限內不能等第,故不得磨勘之意,敢啓。傳曰,知道。
敦寧府啓曰,本府郞廳,今春夏等褒貶,當爲等第,而領敦寧臣趙師錫,今方在外,限內不得磨勘之意,敢啓。傳曰,知道。
中樞府啓曰,本府郞廳及錄事醫員等,今庚午春夏等褒貶,當爲等第,而領府事鄭□和,判府事呂聖齊,皆在外,限內不得爲之之意,敢啓。傳曰,知道。
刑曹啓曰,本曹規例,凡囚禁與拘留之事,必有堂上手決,然後爲之,而本曹正郞沈良弼,以其私事,不稟堂上,任自拘留,貽弊民間,損傷事例,不可使之仍在職任,正郞沈良弼,汰去,何如?傳曰,允。出朝報
禮曹啓曰,王世子冊封時,敎文·竹冊·印綬,自都監旣已內入矣。來十六日早朝,都監該掌郞廳,依例啓請還下,排設於仁政殿內事,知委,何如?傳曰,允。
上在昌德宮。停常參·經筵。
自辰時至午時,日暈。夜三更,流星出北極星下,入西方天際,狀如拳,尾長二三尺許,色赤。
藥房啓曰,日月流邁,孝思殿望祭,奄過,聖孝追慕之懷,益復罔極。昨伏承問安之批,以所患諸症,幾盡差愈,水刺如常,寢睡安穩,爲敎,臣等,不勝喜幸之至。伏未審夜來,聖體調攝,若何?暑熱此酷,寢睡一向安穩乎?臣等,憂慮未弛,敢此問安。答曰,罔極。氣候一向無事矣。
中宮殿,藥房問安。答曰,罔極。
明日王世子冊禮時,仁政殿殿坐時,初嚴,寅正初刻,二嚴,寅正三刻,三嚴,卯初二刻。王世子冊禮時,出宮正時,卯正三刻。受冊正時,辰初二刻。開門,罷漏後。
合啓,請圍籬安置罪人閔鼎重,按律處斷。措語見上答曰,勿煩。
答領府事鄭載嵩疏曰,省疏具悉卿懇。卿其安心,亦勿待罪,從速入來。仍傳曰,遣史官傳諭。
答吏曹參判李玄逸疏曰,省疏具悉卿懇。疏辭得宜,令該曹稟處。
政院啓曰,本院實注書望,只有奉敎蔡成胤,前注書金世欽,待敎閔震炯三人,而其中蔡成胤,旣經九處講,前頭大政,必陞六品,若不趁速變通,則每以假官行公,不但事體苟簡,實注書,更無備擬差出之員,後日政,移擬注書,使之議薦後,還付史職,何如?傳曰,允。
弘文錄,四點,權重經,三點,金元燮·尹□□時司諫·柳㘽·柳憲章·宋儒龍·許熲·李渙·成瓘·羅學川·李宇晉·趙湜·李寅燁·沈仲良·沈最良·李□□時正言·洪墪。
吏曹啓曰,褒貶居中之人,勿敍右職,自是前例,相禮李日翼,以副司果,居中,則相禮,便是右職,似當遞改,而大禮只隔一宵,遞改之際,事甚窘迫,不可無變通之道,何以爲之?敢稟。傳曰,中考蕩滌。出朝報
答領敦寧趙師錫疏曰,省疏具悉。有疾未參,別無所傷,卿其安心勿辭,亦勿待罪。仍傳曰,遣史官傳諭。出朝報
上在昌德宮。停常參·經筵。
下直,北兵使李相勛。
藥房啓曰,伏未審夜來,聖體,若何?前患諸症,益加差復耶?親臨冊禮,今日將行,而毒炎滋甚,日氣如烘,勞動之際,恐或添傷。臣等,不勝仰慮,敢此問安。答曰,知道。無事矣。
合啓,請圍籬安置罪人閔鼎重,按律處斷。措語見上答曰,勿煩。出朝報
備邊司啓曰,卽接忠淸監司及公州討捕使所報,則明火賊,已承服者,三十六名,未及考覆啓聞之際,乘其獄卒之未聚,自獄中作倘,解枷,擊破獄門,毆打鎖匠,一時逃逸,討捕使,僅僅追捕,只得二十四名,而其餘十一名,尙未盡捕,此實前所未有之變,事極驚駭。討捕使,當初機捕許多劇賊,可謂盡心國事,而遲延時日,不卽啓聞,疎忽之責,在所難免,治盜之政,雖非本州所管,不能檢飭獄卒,致有此作變之擧,爲官守者,亦難免其責,道臣事體,雖與討捕使·地方官,有異,而住在本州,目見無前之變,初不推治監色,旣無驚動之意,又無啓聞之擧,亦甚無謂。忠淸監司李蓍晩,公州營將鄭東望,公州牧使安弼星,竝從重推考,以爲警責之地,未捕賊人十一名,多般設機,期於盡捕之意,分付,何如?答曰,依啓。事極驚駭,未捕賊人等,多般設機,刻期捕捉事,各別嚴飭,可也。出備局謄錄
上在昌德宮。停常參·經筵。
下直,坡州牧使權德徽。
藥房啓曰,昨因慶禮,冒暑勞動,伏未審夜間,聖體,若何?臣等,無任區區之慮,敢此問安。答曰,知道。無事矣。
中殿·世子宮,藥房問安。答曰,知道。
傳曰,頒赦百官加爲之。
政院啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
備忘記,正當南訛之節,彌日恒暘,虐炎如焚,焦我百穀,望斷西成,言念民事,誠極渴悶。虔誠祈禱之擧,不容少緩,其令禮官稟處。
合啓,請圍籬安置罪人閔鼎重,按律處斷。措語見上答曰,勿煩。出朝報
禮曹啓曰,命下矣。依聖敎初次祈雨祭,風雲雷雨·山川雩祀·三角山·木覓山·漢江等處,不卜日來二十日,虔誠祈禱之意,知委,何如?傳曰,允。
備邊司啓曰,都承旨李鳳徵,以本司堂上,專管事務矣。新承寵擢,卽拜知申,本司之事,殊甚可慮,而大禮當前,不敢請遞,今則冊禮已過,本司事多積滯,李鳳徵本職,今姑改差,使之專管本司之任,何如?傳曰,允。
吏曹啓曰,承旨有闕,政事,取稟。傳曰,當日爲之。
敎。王若曰,祥符甲觀,纔丁免懷之年,位正春宮,聿擧升儲之典。肆敭休命,嘉與同歡。歷稽前代有國之君,咸以長子主器爲重。周成早喩於義,終致令聞之彰,漢文自牧以謙,猶循豫建之請。唯我家之有制,用玆道而罔愆。赫赫明明,六七聖之貽厥,承承繼繼,三百載而及玆。嗣續憂深,予年迨周於列宿,皇穹眷篤,瑞彩忽曜於前星。克嶷克岐,儼若天人之相,以娛以戱,藹然父子之情。玆實宗社之洪休,非但寡昧之私喜。自在襁褓,已係億兆之心,願戴元良,冞切臣隣之望。今幸位號之定,仍値日月之嘉。內殿陳儀,講新禮於宗伯,相臣將命,遵舊章於明朝。詩頌月恒,猗歟百祿之是荷,歌騰海潤,允矣萬邦之以貞。鞏固建不拔之基,豈容人力,休恤托無强之業,克享天心。自本月十七日昧爽以前,雜犯死罪以下,咸宥除之,在官者各加一資,資窮者代加。於戱,慶旣隆於一人,恩宜推於肆赦。光前裕後,庶無文王之憂,承烈顯謨,實有丕子之責,故玆敎示,想宜知悉。大提學閔黯製進
府啓,臣等與大司憲鄭樸,執義金澍,未行相會禮,凡所論啓之事,不得直爲往復,故昨者前啓簡通,自諫院替送,則諉以呈告,不爲坼見。初雖尋單,旣已詣闕,則便是行公之人,不見簡通,曾無前例。其在臺體,豈容如是?請大司憲鄭樸,執義金澍,竝遞差。答曰,依啓。
傳曰,冊禮都監都提調以下,及正副使,竝書啓。
吏曹啓曰,在前頒赦爲之,則例有別歲抄之擧。今則何以爲之?敢稟。傳曰,書入。
吏曹,弘文錄,權重經。
吏曹啓曰,別歲抄爲之事,命下矣。永不敍用,準期不敍,褒貶居中·居下,竝書入乎?敢稟。傳曰,竝書入。
政院啓曰,新除授行都承旨沈檀,與右承旨權珪,婚家相避,何以爲之?敢稟。傳曰,右承旨改差。出朝報
兵曹啓曰,今庚午春夏等褒貶啓本,今日開坼,則統制使申汝哲啓本中,虞侯張宇相名下等第,不爲書塡,左水使權曦啓本中,西平浦萬戶趙之廉等第之語,一字落漏,以致點下,難免不察之失,竝推考,何如?傳曰,允。出兵曹謄錄
上在昌德宮。停常參·經筵。
自昧爽至辰時,有霧氣。夜一更,白雲一道如氣,起自巽方,直指天中,長丈餘,廣五六寸,漸移東方,良久乃滅。
禮曹啓曰,王世子冊禮旣行,此宗社臣民莫大之慶也。設科取士,與四方同慶,乃是祖宗朝已行之事。取考謄錄,則丁未年冊禮別試,咸聚京師,分三所取六百人,初場論表,終場策問,除講經試取矣。今亦依丁未年例,擇日擧行,何如?傳曰,今玆大禮,實是罕有之慶。前頭祔廟,內殿冊禮慶科,亦且不遠,合三慶設增廣,可也。
備忘記,冊禮都監都提調領議政權大運,鞍具馬一匹,提調判書吳挺緯·李觀徵·吳始復,竝熟馬一匹賜給,都廳司成李壽徵,正郞李玄祚,竝加資,郞廳正郞徐來益·權萬濟,司禦權斗寅,主簿李錫,竝陞敍,正郞沈良弼·李宇晉,佐郞李耉徵,竝兒馬一匹賜給,判官李周徵,正郞成任·吳尙游,各上弦弓一張賜給,一日仕進者,勿論。監造官敎官金夢協,奉事柳命哲,別檢權㻐·吳始震·金麟玉,別工作監役官睦天麟,竝六品遷轉,已出六者,陞敍,別檢閔章道,兒馬一匹,監役趙九輅,上弦弓一張賜給,其餘員役工匠等,令該曹米布,分輕重磨鍊題給。正使右議政金德遠,鞍具馬,副使判書李觀徵,敎命文製述官判書柳命天,書寫官判尹兪夏益,竹冊文製述官判書閔黯,書寫官判書吳始復,玉印篆文書寫官監司李瑞雨,竝熟馬一匹,敎命篆文二字書寫官右副承旨朴慶後,半熟馬一匹賜給,讀冊官右承旨權珪,輔德李麟徵,相禮李日翼,竝加資,弼善權愭,准職除授,敎命執事直講李一台以下諸執事,各加一資,資窮者,代加。冊禮時入參師領議政權大運,傅左議政睦來善,各半熟馬一匹,左賓客閔黯,右賓客李觀徵,左副賓客閔宗道,右副賓客李聃命,兼贊善李玄逸,各兒馬一匹,侍講院·翊衛司官員中執事者,竝兒馬一匹,其餘上弦弓一張,輦轝·轎子·腰彩轝及各差備領率部將,內禁衛鄭尙演等十八人,及冊禮時陪衛禁軍,羽林衛金潤瑞等四十二人,各上弦弓一張賜給。冊禮時,別侍陪內官趙希孟·文碩胤·吳善業,挾侍朴斗卿·權以中,尙傳文碩胤,各兒馬一匹,世子宮長番內官趙汝弼·張柱漢·崔泓·孫啓輝·趙世挺·尹起莘,出入番內官吳信憲等十員,各上弦弓一張賜給。奉敎命內官李萬亨以下諸執事,各加一資,資窮者代加。司鑰魯廷命·金萬鈛,各不粧弓一張賜給,別監等,令該曹米布磨鍊題給。今番冊禮時,保姆全氏,奉抱世子,勤勞實多,特爲熟馬一匹面給。今此賞格中,雖兼數事,毋得疊授。
持平宋儒龍啓曰,新除授執義臣沈橃,卽臣三寸叔母夫也。旣有應避之嫌,不可仍在,請命遞改臣職。答曰,勿辭,退待物論。
答左議政睦來善箚曰,省箚具悉卿懇。大臣進退,係國安危,當此時事艱危之日,以卿宿德重望,不念扶顚之策,乃引一時之微恙,必欲釋負而就閑,是豈所望於大臣者乎?心切愕然,無以爲喩。卿其須體至意,更勿撝謙,安心行公,以副予望。仍傳曰,遣史官傳諭。
答領府事鄭載嵩疏曰,省疏具悉卿懇。造朝未久,蒼黃南歸,缺然之極,曷可云喩?卿其須體此意,安心勿待罪,從速上來,共濟國事。仍傳曰,遣史官傳諭。
戶曹啓曰,卽接廣興倉所報,夏等頒祿次,倉官進去于大臣家,請受祿牌,則領中樞府事鄭載嵩以爲,非但科日已過,以在外之人,不敢受祿,行判中樞府事呂聖齊以爲,今此大禮,雖扶病進參,身旣在外,不敢受祿,祿牌竝不出給云。係是大臣祿俸,何以爲之?敢稟。傳曰,竝令倉官輸送。
今番賞格中,贊儀丁達孝,兼引儀金瞿,各上弦弓一張賜給。
府啓,引嫌而退。相避之法,在下當遞,請持平宋儒龍遞差。答曰,依啓。
答判中樞府事呂聖齊疏曰,省疏具悉卿懇。造朝未久,蒼黃去國,缺然之懷,曷可云喩?卿其須體此意,安心勿辭,亦勿待罪,從速上來,共濟國事。仍傳曰,遣史官傳諭。
吏曹啓曰,臺諫有闕,政事,取稟。傳曰,過齋戒後爲之。出朝報
上在昌德宮。停常參·經筵。
卯時辰時,有霧氣。
下直,咸鏡監司李瑞雨。
傳曰,今觀朝報,大司憲李鳳徵,因旱進言,而以齋戒留院矣。卽爲入之。
假注書柳以復書啓,臣承命馳往東湖村舍行判中樞府事呂聖齊所住處,傳宣聖旨則以爲,臣病勢危綴,決難仍留,越法徑退,恭俟鈇鉞,不意史官,傳宣聖批,辭旨懃懇,至以斯速上來,爲敎,惶悚感激,無所容措。如有一分自力之勢,則何敢辜負恩眷,自陷於違慢之誅哉?臣扶曳病軀,行到江外,昏倒不省,奄奄若盡,末由趨命,臣罪萬殞。瞻望城闕,只增隕越,不知所達云矣。敢啓。傳曰,知道。
答大司憲李鳳徵疏曰,省疏具悉。憂國進言之誠,予用嘉尙。疏陳之事,令該曹稟處,卿其勿辭,從速察職。
傳曰,史官五員待命,騎馬十五匹立之。祈雨祭所內摘奸
戶曹啓曰,夏等祿俸,依傳敎令倉官,今朝輸送于領中樞府事鄭載嵩,判中樞府事呂聖齊家,則鄭載嵩,昨日旣已下鄕,故不得已還爲輸來,呂聖齊以爲,今方出在江外,雖蒙輸送之命,不敢越例領受云。何以爲之?敢稟。傳曰,知道。
記事官李萬根書啓,臣承命馳往于廣州義谷村領中樞府事鄭載嵩所住處,傳諭聖批則以爲,臣力疾運動,連日出入於闕庭,觸熱勞傷,飮冷過度,嘔泄大作,元氣澌盡,或恐未及還歸田里,溘先朝露於旅次,冒死留疏,徑先作行,猥越之罪,實無所逃。伏地惶恐,方俟嚴譴,千萬意外,特遣史官,傳諭聖批,辭旨諄懇,恩數優異。此非微臣涯分,所可承當,惶感踧踖,不知所達云矣,敢啓。傳曰,知道。出朝報
上在昌德宮。停常參·經筵。
自未時至酉時,日暈。
下直,廣州府尹李泰龜。
答禮曹判書李觀徵疏曰,省疏具悉。卿其勿辭,調理行公。
答工曹判書吳挺緯疏曰,省疏具悉。卿其勿辭,調理行公。
答都承旨沈檀疏曰,省疏具悉。卿其勿辭,從速察職。
答戶曹判書吳始復疏曰,省疏具悉。卿其勿辭,調理行公。
答吏曹參判李玄逸疏曰,省疏具悉卿懇。此時天官佐貳,捨卿其誰?卿其宜體予意,安心須勿過辭,從速行公。
注書蔡成胤遷轉,代以權慜爲假注書。出朝報
有政。
吏批啓曰,冊禮都監都廳吏曹正郞李玄祚,加資事命下矣。李玄祚,方在五品,未經準職,何以爲之?敢稟。傳曰,準職除授。
又啓曰,王世子冊禮時,弼善權愭,準職除授事,命下矣。權愭,已經準職,何以爲之?敢稟。傳曰,熟馬一疋賜給。
又啓曰,淸州牧使趙祉錫,身死之代,今當差出,而本州,物衆地大,素稱難治。不可不擇差,守令中有聲績人,竝擬,何如?傳曰,允。
又啓曰,新除授坡州牧使權德徽呈狀內,朝辭之後,猝患毒痢,症勢危重,留滯城外,萬無起動之路。聞其所患,果爲非輕,旬日之內,決難赴任云。農時守令,亦不可久曠,坡州牧使權德徽,罷黜,何如?傳曰,允。
以李衡祥爲淸州牧使,睦有期爲錦山郡守。出吏曹謄錄
上在昌德宮。停常參·經筵。
藥房啓曰,伏未審日來,聖體,若何?酷暑惱人,愈往愈甚,寢睡水刺,比平日別無所減乎?臣等不任憂慮之忱,敢此問安。答曰,知道。無事矣。
答吏曹參議李萬元疏曰,省疏具悉。爾其勿辭,從速察職。
答左議政睦來善箚曰,省箚具悉卿懇。已諭至意於前箚之批矣。卿胡不諒,連章丐免,若是其太過乎?疾病之來,人所難免,未參起居,尤無所傷,卿其須體予意,安心勿辭,從容善攝。仍傳曰,遣史官傳諭。
答吏曹參判李玄逸疏曰,省疏具悉卿懇。林泉耆德之臣,佐貳銓衡,必有所益,歷朝儒賢之帶是任者,亦多有之,何用過辭,若是其邁邁乎?矧今大政當前,曹務方殷,尤不可一向引入也,決矣。卿其須體至意,安心勿辭,速出行公。出朝報
禮曹判書李觀徵上疏。大槪,臣之所患諸症,添劇於數月冒熱供劇之餘。本兼,無非難堪之任,而金吾之職,尤難冒居,爲先遞免,以便公私事。入啓。
上在昌德宮。停常參·經筵。
答禮曹判書李觀徵疏曰,省疏具悉。卿辭至此,金吾之任,當勉副,卿其安心勿辭,調理行公。
禮曹,社稷·宗廟·北郊等處,再次祈雨祭,今日當爲受香,而夜來甘霔霈然,尙且有雨意,今姑停止,以觀前頭,何如?啓依所啓施行。
傳曰,今觀朝報,兩司多官,連日呈告引入,揆以事體,殊甚未安。呈告人員,竝牌招察任。
吏曹啓曰,承旨有闕,政事,取稟。傳曰,當日爲之。
合啓,請圍籬安置罪人閔鼎重,按律處斷。措語見上答曰,勿煩。出朝報
有政。參議李萬元進。
吏批啓曰,判書·參判,俱以病不來,小臣獨政未安,何以爲之?敢稟。傳曰,只出緊任。
又啓曰,卽接掌苑署牒呈,則別檢金麟玉,身病甚重,不得察任云。改差,何如?傳曰,允。
以李台龍爲坡州牧使,朴明義爲稷山縣監。出吏曹謄錄
上在昌德宮。停常參·經筵。
答護軍權珪疏曰,省疏具悉。今玆賞典,實循舊章,卿其勿辭焉。
答戶曹判書吳始復疏曰,省疏具悉。卿其安心,勿爲過辭,調理行公。
注書金世欽在外,代以成瓘爲假注書。
傳曰,大臣·備局堂上引見。
傳曰,東萊府使,不可不急速差送,令備局斯速擬薦,不多日內辭朝事,分付。出朝報
禮曹啓曰,莊烈王后祔廟都監,及中宮殿冊禮都監,今當設局,而取考謄錄,則祔廟·尊崇·冊禮三都監,合設一處,隨其該掌之事,或稱祔廟都監,或稱尊崇都監,或稱冊禮都監,而第念祔廟與冊禮,儀禮有異,今此祔廟及冊禮都監,不可不各設兩都監,堂上郞廳,令吏曹差出,以爲設局擧行之地,何如?傳曰,允。出禮曹謄錄
六月二十三日,上御□□□,大臣·備局堂上引見入侍時,領議政權大運所啓,都堂弘文錄,今日賓廳坐起後,卽爲圈點,合坐出令矣,吏曹正郞李玄祚,稱病不來。都堂之坐,若無吏曹郞官,不得爲之,例也,故屢度催促,使之來參,而終始不來,致其都堂之坐,終不得爲之。其所不參,未知何意,而吏曹郞官,雖曰名士,乃是該司官員,何敢偃蹇怠慢,若此乎?其在事體,不可無論罪之擧矣。上曰,吏曹郞官,自是該司官員,而大臣出令,偃然不進,殊甚不當。李玄祚,罷職,可也。又所啓,今番使臣之行,拜表過三十四日之後,始爲渡江。雖曰中路病滯,太涉稽緩。不可無警責之道,使臣,竝從重推考,何如?上曰,推考,可也。又所啓,卽今史官四員中,奉敎蔡成胤,已經九處講,前頭大政,當出六品,待敎朴涏,雖以相避,方遞史職,亦因承傳,將出六品。下番之外,只餘奉敎閔震炯,而成胤,以曾前議薦數多之故,與成胤等,其時陳疏引嫌,終至罷職。今雖付職行公,不得更與於新薦,若無變通之擧,則事多妨礙。閔震炯,亦爲勿拘常規,以其次第,陞遷六品,何如?上曰,閔震炯,陞出六品,可也。兵曹判書閔黯所啓,副率鄭重萬,直長仕滿,今大政,應出六品,而移拜副率。副率,則通計滿三十朔後,當爲陞六,而重萬,以大君女婿,直拜直長,計其前仕,只是十五朔矣。旣是應出之人,以其移拜之故,不得陞六,事涉稱冤,下詢大臣,何如?右議政金德遠曰,旣以恩典,直拜直長,仕滿之後,移拜他職,用直長朔數,陞六,似當矣。上曰,鄭重萬,陞出六品,可也。右議政金德遠所啓,頃日有一安東人,訴冤于路上,取見其刑曹文案,則三陟人,陳告于內司,以起訟端,其中一人,自謂良人,擊錚訟冤,則刑曹覆啓,致有嚴刑二次後考律定罪之擧,而其一派,爲安東人權廷郁之奴妻,故廷郁壓公爲私之罪,自內司先啓,移牒于刑曹,今方捉囚廷郁于京獄,一體嚴刑二次後,將施以全家定配之律矣。訟理曲直,姑置勿論,良賤辨別,事係重大,必須兩造推覈,依式決折後,考律論罪,方可合於訟體,而此則不然,因其擊錚回啓,直施以嚴刑徙邊之律,刑曹處置,殊涉率爾,而況廷郁,則其奴婢中一枝,雖爲其祖先之奴妻,仍爲子孫之執持,決非身犯之罪,又無立訟之事,而猝陷於全家徙邊之罪,其所稱冤,不無所據。已前被配三陟人及權廷郁,竝姑放釋,俾令訟官宣頭案,及帳籍年月前後,各別詳覈,兩造始訟,依式處決,辨別良賤後,依律處置,亦涉未晩。事係民冤,敢此仰達。上曰,大臣所達,如此,定配人及被囚人,竝姑放釋,依法決訟後處之,可也。執義李雲徵所啓,近來紀綱解弛,命令不行,禁松之法,非不申明,而四山近處,勿論兩班·常漢,與山直輩,結作契房,斫伐生松,浮出屋材,共爲姦利,無有限極,爲監役者,非不知其弊,而官微位卑,威不能禁,力不能制,以至莫敢誰何。漢城府,所當別樣申飭,嚴加禁斷,而濫雜之弊,愈往愈甚,事之寒心,莫此爲甚。不可無警責之道,請漢城府當該堂上郞廳,竝從重推考。上曰,依啓。漢城府堂上,與廟堂相議,別立事目,嚴加禁斷事,亦爲分付。又所啓,臣新入臺閣,未諳體例論事之際,多有做錯之失,不可一刻仍冒,請命遞斥臣職。上曰,勿辭,退待物論。合啓,請圍籬安置罪人閔鼎重,按律處斷。措語見上上曰,勿煩。宣傳官韓世偉,依金重徽例,限十朔除試射事,榻前定奪。出朝報上曰,今觀備局粘目,東萊府使請推措語,予意則有不然者。變詐百出,不遵約條,未有甚於近來,潛入女人,雖每以出送爲言,遷延遮掩,尙今不送,顯有輕侮之意。訓導別差等,所當據理峻責,期於必出,而徒事遊辭,有若塞責者然,事極可駭。東萊府使,則亦當嚴飭訓·別輩,以爲極力開諭之地,而不此之爲,每諉朝廷,以俟稟處,其在事體,亦甚不當。東萊府使及訓導·別差,別樣科罪,以示朝廷尊重之意,使狡倭,有所忌憚,新府使,新訓·別,趁期差送,使之責諭,而猶且不悛,終不出給,則撤罷日供,似合事宜。東萊府使朴紳,訓導別差,竝拿問可也。戶曹參判李義徵所啓,御營中軍李相勛,除拜北兵使,其代,當爲差下,而在京武弁中,絶無可合之人。曾前中軍有闕,則或有以閫帥守令,啓請差下之時。且臣素昧軍務,軍中凡事,多與中軍,相議處之,尤不可不極擇也。長湍府使鄭后亮,曉達兵家,實合此任,而方在外任,不敢直爲啓下,敢此仰達。上曰,外任之差下中軍,已有前例,守令,且與閫帥有異,鄭后亮,本營中軍差下,可也。出吏曹謄錄右參贊李宇鼎所啓,守禦廳,本無財力,自前湖南月課銃藥,措備以送,受價補用矣。移塡鎭山城後,本廳月課,分送于三軍門,今則旣已復設,月課銃藥,一依前數,還屬本廳,何如?上曰,依爲之。出禁衛營謄錄
上在昌德宮。停常參·經筵。
下直,南兵使韓根,栗峯察訪李翼年。
戶曹啓曰,本曹事務之煩劇,非他司之比,正郞朴明義所掌,俱是劇務,旣有謹愼擧職之稱,不可不久任責成,而昨日政,移授稷山縣監,其所掌諸務,不可付之生手,朴明義,仍任,何如?傳曰,允。
備邊司郞廳,以三公意啓曰,東萊府使·判義禁,俱係緊窠,令政院政官牌招,卽爲開政差出,何如?傳曰,允。
合啓,請圍籬安置罪人閔鼎重,按律處斷。措語見上答曰,勿煩。
府啓,引嫌而退。有懷必陳,大意固好,些少違例,不須爲嫌,請執義李雲徵出仕。答曰,依啓。
答吏曹參判李玄逸疏曰,省疏具悉卿懇。已諭予意於前後疏批矣,卿胡連章過辭,至此乎?心切愕然,無以爲喩。卿其亟遵前旨,安心勿辭,從速行公。
吏曹,祔廟都監都提調,左議政睦來善,提調四,吳挺緯·李觀徵·吳始復·李聃命,郞廳八,沈橃·權愭·朴明義·李萬根·尹漪·權儹·李周徵·李錫。
中宮殿,冊禮都監都提調,右議政金德遠,提調三,吳挺緯·李觀徵·吳始復,郞廳八,金澍·洪受疇·李耉徵·禹鼎九·金鼎壽·成任·朴斗世·趙泰采。出朝報
有政。吏批啓曰,都堂錄及都目大政,皆不可稽遲,必有本曹郞官,然後方可擧行。本曹郞官,時無見存之員,今日政,不可不差出,而前日擬望之人,絶乏,只有二人,故以二人擬望,已有前例之意,昨已陳達於前席云。今亦依前,以二人備望乎?敢稟。傳曰,以二人擬望。
又啓曰,判義禁,今當差出,而當品中可擬之人,只有二員,不得備三望,何以爲之?敢稟。傳曰,以二員擬入。
以判義禁望單子,傳曰,問于大臣,正二品中加望。
以南垕爲東萊府使,兪命聃爲稷山縣監。
政院啓曰,東萊府使朴紳,拿來事,允下矣。依例新府使交代後拿來之意,敢啓。傳曰,知道。出吏曹謄錄
義禁府啓曰,東萊府使朴紳,釜山訓導朴再興,別差朴世亮,拿問事,傳旨啓下矣。朴紳·朴再興·朴世亮等,時在東萊·釜山地,各其任所,依例發遣府書吏·羅將,拿來,何如?傳曰,允。出禁府謄錄
又啓曰,以刑曹啓目,從事官宋揆,武兼宣傳官鄭東美等,移本府處置事,允下矣。宋揆·鄭東美,方待命本府,卽爲拿囚之意,敢啓。傳曰,知道。出禁府謄錄
上在昌德宮。停常參·經筵。
申時,日暈。
答工曹判書吳挺緯疏曰,省疏具悉。卿其安心勿辭,從速行公。
合啓,請圍籬安置罪人閔鼎重,按律處斷。措語見上答曰,勿煩。
答副提學李聃命疏曰,省疏具悉。經幄重任,不宜暫許外補,而卿之情事,亦可矜念。當令該曹稟處,卿其勿辭察職。
答左議政睦來善箚曰,省箚具悉卿懇。卿之年齡雖高,筋力尙旺,何用撝謙乃爾?至於內局提擧之任,前後固辭,乃至於此,今姑勉副,卿其安心勿辭,速出行公,以副予望。仍傳曰,遣史官傳諭。
答執義李雲徵疏曰,省疏具悉。憂愛進言之誠,予用嘉尙,可不體念焉?內地守令之差送武臣,流來已久,而況武弁中文筆兼備,慈詳可用者,不特一二人矣。疏中所謂非挽强距躍馳馬試劍而已之說,不亦已甚之論乎?決不可變改,以失中外武人之心也。爾其勿辭,從速察職。
答刑曹判書鄭維岳疏曰,省疏具悉。卿其安心勿辭,從速行公。
吏曹啓曰,都目政事,今六月三十日爲之之意,敢啓。傳曰,知道。出朝報
禁衛營啓曰,三番左部前司屬,忠淸道五哨軍兵,逢點實數六百三十五名,海西八番別驍衛六十二名,步軍標下一名,已爲整齊矣。來七月初一日,與內外三處入直馬步軍兵等,依例替代後舊軍放送之意,敢啓。傳曰,允。出禁營謄錄
上在昌德宮。停常參·經筵。
藥房啓曰,大雨終宵,暑氣稍斂,伏未審此時,聖體,若何?臣等,不任仰慮之懷,故敢此問安。答曰,知道。無事矣。
中殿,藥房問安。答曰,知道。出朝報
上在昌德宮。停常參·經筵。
備邊司郞廳,以三公意啓曰,頃日坐,義州府尹申㶅,以病勢情勢,俱難赴任之意,呈狀,必欲辭遞。雖未知其病勢之如何,邊上重任,決不可仍其呈狀,輕易許遞,而一向引入,無意出肅,揆以事體,殊甚未便。義州府尹申㶅,請推考,使之數日內出謝,趁速赴任,何如?傳曰,允。出朝報
上在昌德宮。停常參·經筵。
未時,日暈。申時,日有重暈,內暈有兩珥,珥上有冠,色內赤外靑。酉時,日暈。
兵曹口傳政事,以洪受疇爲副司直。出朝報
冊禮都監郞廳,以都提調意啓曰,今日會同坐起,各樣員役,旣已差出,監造官六員,別單書入之意,敢啓。傳曰,知道。出冊禮都監謄錄
上在昌德宮。停常參·經筵。
藥房啓曰,雨後炎熱復酷,伏未審聖體,若何?日月流邁,孝思殿朔祭且迫,伏想聖孝追慕之懷,益復罔極。仍念自上方在調攝之中,當此暑熱,躬自將事,則添傷之患,勢所必至,勉抑至情,許令攝行,實合愼疾之道。臣等,待罪保護之地,不任憂慮之忱,敢來問安,竝此仰稟。答曰,知道。無事朔祭,依啓辭攝行。
禮曹啓曰,來七月初三日酉時,乃是立秋節,復常膳擊鼓等事,依例擧行之意,分付,何如?傳曰,允。
答慶尙監司吳始大疏曰,省疏具悉。卿其勿辭,調理察職。
答禮曹參判權珪疏曰,省疏具悉。疏辭,令該曹稟處。
備邊司啓曰,義州府尹申㶅,除授之後,久不肅謝,連呈辭狀,故頃日之坐,請推催促矣。今又呈狀,備陳病勢,決難赴任云,邊上重任,不可等待其差復,以致久曠,申㶅,今姑改差,何如?傳曰,允。
忠淸監司書目,扶餘呈,以及第李尙眞,今月二十二日卒逝事。啓。傳曰,此人負犯雖重,曾在大臣之列,而今已身逝,不可無恩典,特爲復官,喪需·葬需,令該曹參酌磨鍊題給。
禮曹啓曰,來八月二十六日莊烈王后祥祭時,王世子,當有行禮之節,而時在幼沖之年,行禮一款,節目中不爲磨鍊之意,敢啓。傳曰,知道。
答左參贊沈梓疏曰,省疏具悉。今玆登庸,實循公議,卿其安心勿辭,從速行公。
答知事李之翼疏曰,省疏具悉。卿其勿辭察職。
答護軍鄭樸疏曰,省疏具悉。卿其勿辭察職。
都堂弘文錄七點,沈仲良,六點,金元燮·柳栽·柳憲章·李浚·許熲·趙湜·朴涏·李寅燁·洪墪·權重經。
答司書權重經疏曰,省疏具悉。憂愛春宮,有此進言,予用嘉尙。第今毒炎方酷,稍俟秋涼,當依輔奏官十日一見之例,擧行,師傅亦宜時時入參,而至於賓客,則凡於書筵,每與春坊僚屬,同爲入參,今亦依此擧行焉。
兵曹啓曰,兎山縣軍布三同六疋,隊正張士吉,受陳省押來,而中間偸用後,仍爲逃走,故嚴明譏捕事,發關分付於本縣矣。卽接本縣牒報,則縣監探知其逃隱處,親往掩捕,具枷杻嚴囚云。軍布三同六疋,以本曹定式,折價錢文作貫,則當爲一百八十貫零,係是監守自盜四十貫以上應斬之罪。近來如此之習,不翅紛紜,不可不隨其所現,依法處置,以爲懲礪之地,令本道結案取招後,境上梟示,何如?傳曰,允。
府啓,鏡城判官鄭澔,到任以後,專廢坐衙,民不見面,已浹一年。當初除拜,於渠亦幸,而一向怨國,不思省愆,恣肆無忌,抛棄官事。且賊煥伏法,神人之所共快,而澔乃敢倡說於衆中曰,煥,當爲後世名人云。其不有國法,誣謗朝廷者,已極無狀。又於莊烈王大妃殿小祥之日,兵使與京朝官,皆詣殿牌前,行禮脫服,而澔獨以便服,自同士庶,脫服於大門之外,其心所在,誠不可測。伊時目見者,莫不駭異,至今傳說,久而愈激,如此之人,不可置之於衣冠之列。請鏡城判官鄭澔,削去仕版。扶安爲縣,素稱饒邑,而一自武弁交差之後,累經匪人,仍致凋弊,已至於莫可收拾之地,所當極擇其人,畀以蘇殘之責,而縣監林漢英,爲人庸瑣,目不知書,且以長城鄕所之子,其家距本縣,不滿一日之程,許多族黨,布列四隣,本縣居民,無非其親舊儕流也。到任以來,私客滿堂,夤緣請托,貽弊不貲,體貌之傷損,吏胥之輕易,已不足道,而以其家近之故,馱輸相繼,殆無虛日,邑底有馬之民,不能堪命,怨罵不已,居官屬耳,疵政至此,則前頭流害,推此可知。如此之人,不可仍置,請扶安縣監林漢英,罷職。答曰,風聞未必盡信,更加詳察處之。
合啓,請圍籬安置罪人閔鼎重,按律處斷。措語見上答曰,勿煩。
禮曹啓曰,以及第李尙眞,特爲復官事,命下矣。旣已復官,則係是大臣之喪,弔祭及禮葬等事,何以爲之?敢稟。傳曰,只行致祭,可也。出朝報
禮曹啓曰,王世子冊禮後,當有宗廟·永寧殿展謁之禮,而王世子,方在沖幼之年,展謁一款,姑爲權停之意,敢啓。傳曰,知道。出禮曹謄錄
禦營廳啓曰,今此舊番別馬隊·別破陣等,射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。出御營廳謄錄
上在昌德宮。停常參·經筵。
答領議政權大運箚曰,省箚具悉卿懇。面諭至意於前席矣,卿胡不諒,連章控免,必欲釋負而就閑乎?此無非平日情志未孚之致,愕然且慙,無以爲喩。積瘁之餘,縱有一時微恙,從容調理,神明所相,勿藥有喜。卿其須體予意,安心勿辭,益加善攝,臥閤論道,以副如渴之望。仍傳曰,遣史官傳諭
合啓,請圍籬安置罪人閔鼎重,按律處斷。措語見上答曰,勿煩。
府啓,請鏡城判官鄭澔,削去仕版。請扶安縣監林漢英,罷職。措語見上答曰,不允。
院啓,善山府使宋道成,到任之後,無一善狀,政委奸吏,民受其害。上年山城倉舍營造時,徵捧役價於民戶,而每戶各捧十餘斗租,本府民戶,不翅累千,則所捧之數,從可知矣。三十間役價,豈至於此耶?民間引水之役,不待官家之督飭,各自奔走完事,而分遣官人于四野,不時點閱,闕到者,則每名各捧正鐵三斤,一日所捧,多至數百餘斤,徵斂之無藝,類多如此,衙奴婢十餘輩,爲採桑葉,率官奴出入於閭里之間,討食酒飯,侵徵多端,民不支堪,怨聲載路。如此之人,不可仍置字牧之任,以貽無窮之害,請善山府使宋道成,罷職。答曰,不允。
備忘記,東萊府使拿來之代,不可不趁卽差送,故新除府使,不多日內,辭朝事,分付矣。今幾一旬,無意赴任,申飭之意,果安在哉?殊甚未妥,東萊府使南垕,推考,明日內,使之辭朝。出朝報
都目政,吏曹判書柳命天進,參判李玄逸,參議李萬元進。
吏批啓曰,今都目政,各歧仕滿應遷者,相避及未準朔監察,禁府都事,刑曹·掌隷院郞官,各司久任時推人員,竝擬,何如?傳曰,允。
又啓曰,新除授高原郡守韓敬明,除授已近五十日,尙不辭朝,累次催促,則聞其老母,在龍仁地,病勢危重,方在親側,救護其病,亦無暇於呈狀辭遞云。敬明之母病,差復無期,高原之曠官,亦甚可慮,高原郡守韓敬明,依近例罷黜,何如?傳曰,允。
又啓曰,江界·江陵·南原·茂山·富寧等邑,不可不擇差,擬望之人,乏少,未準朔禁軍將及守令中有聲績者,竝擬,何如?傳曰,允。
又啓曰,慶源府使南聚星,瓜滿之代,今當以文官差出,而堂上中無可擬之人,堂下曾經侍從人員,竝擬,何如?傳曰,允。
又啓曰,卽接成均館牒呈,則直講趙泰采,身病甚重,不得察任,改差,何如?傳曰,允。
又啓曰義州府尹申㶅,旣已改差,所授加資,依例還收之意,敢啓。傳曰,知道。
又啓曰,卽接司饔院牒呈,則僉正鄭載岱,身病甚重,不得察任,改差,何如?傳曰,允。
刑曹啓曰,本曹,最是多事之地,而正郞鄭悏,差祔廟都監郞廳,正郞朴斗世,差冊禮都監郞廳,俱爲除本司,不得察任,本曹郞官,只是六人,而今此還差都監之役,則本曹郞官,不備,推閱諸事,無以成樣。令該曹依前例,或閑官中,擇可合人,相換,或移遷他職,斯速差出其代,以爲察任之地,何如?傳曰,允。
傳曰,十考十上,五考五上,連次褒啓守令·邊將,各別祿用事,言于兩銓。
傳曰,前後扈從有功勞人,及淸白吏·戰亡子孫,各別錄用事,言于兩銓。
備邊司啓曰,本司武郞廳李東英,奔走勤勞,已滿十五朔,依近例或陞敍,或守令除授,□□□施行,何如?傳曰,允。吏曹謄錄
宣惠廳啓曰,嶺南所封宗廟·孝思殿·山陵·永昭殿薦新新稻米,例於六月內封進矣。今當節晩,未及産出,限內不得封進之意,敢啓。傳曰,知道。出宣惠廳謄錄
上在昌德宮。停常參·經筵。
領議政權大運再度呈辭。不允批答,王若曰,國之安危,是大臣之攸佩,卿之才德,予小子之仰成,云胡遜辭之章,又上敷告之後?惟卿許國之節,不渝風霜,逮予求舊之辰,復置台鼎。流遷十載,髮盡白而心愈丹,儀形百僚,齒雖高而神益旺。入對前席,累進經邦之謨,區劃外庭,莫非鬨時之務。是以竭誠而委任,庶幾收效於扶顚。懷愼之量有容,坐鎭雅俗,平仲之樓無地,可激頹風。篤棐之眷方隆,丐閑之請奚遽?恃卿而已,義休戚之與同。寘予於何,手左右之如失。無乃涼德不辟,不足與爲?有何可去之幾,必欲釋負?豈前旨之未悉,愧誠意之未孚。況今時事之多艱,重以敗證之疊見?民憂國計,罔知酬應之方,世道人心,若爲挽回之策。寢息未暇,予無樂乎爲君,進退有憂,胡自輕於辭位?夙夜盡瘁,縱致榮衛之愆,秋序漸涼,佇見將攝之效。玆復申諭,何不深思?於戱,文彦博之耆年,何妨臥閤而論道?胡太尉之多病,亦且扶杖而造朝。亟斷來章,勉副至意。所辭宜不允,故玆敎示,想宜知悉。知製敎趙湜製進
傳曰,史官三員待命,騎馬九匹立之。已上春坊朝報
冊禮都監郞廳,以都提調意啓曰,冊禮時諸具,一依丙辰年儀軌擧行,而今番冊禮,與前差異,嘉禮儀軌,似當有參酌遵守之擧,故一依榻前定奪,嘉禮時中宮殿衣襨諸具,別單書入,以俟酌處之意,敢啓。傳曰,知道。依付標擧行。
又啓曰,今此冊禮時輦新造所用長杠木,則依前榻前定奪,以尙衣院所儲,當爲取用,而橫杠及槊次二年木,則本院無遺儲,依前例以訓鍊都監·軍器寺所在取用,此外如有所用之處,則依此擧行,何如?傳曰,允。
又啓曰,二房郞廳李明恒,以親病,受由本曹下鄕,都監事務緊重,不可等待其回還,李明恒今姑改差,其代,以戶曹正郞徐來益差下,與一房郞廳朴斗世,相換察任,何如?傳曰,允。已上出冊禮都監儀軌
上在昌德宮。停常參·經筵。
藥房啓曰,歲序易遷,孝思殿節祭奄過,伏惟聖孝,益切追慕。數日內暑熱愈酷,伏未審聖體調攝,若何?臣等區區憂慮,敢來問安。答曰,無事。居諸易邁,節祀又過,感時追慕,益復罔極矣。
中宮殿,藥房問安。答曰,罔極。
世子宮,藥房問安。答曰,知道。
合啓,請碧潼圍籬安置罪人閔鼎重,按律處斷。措語見上答曰,勿煩。
吏曹參判李玄逸上疏。大槪,疾病僵伏,精神昏倒,召牌之下,不得祗赴,伏乞亟遞臣職,兼治臣罪。留院入啓。大槪見昨日朝報答曰,省疏具悉卿懇。卿辭雖懇,斷無勉從之理,卿其須體予意,安心勿辭,調理行公。
江春監司朴鎭圭上疏。大槪,藩臬之任,決不敢承當,亟許遞免,以安微分事。留院入啓。大槪見昨日朝報答曰,省疏具悉。卿其勿辭,速往欽哉。
慶尙監司李聃命上疏。大槪,歉歲藩臬之任,決非如臣庸駑所可承當,懇乞遞免,以幸公私事。留院入啓。大槪見昨日朝報答曰,省疏具悉。此時方面重任,非卿莫可,卿其勿辭,速往欽哉。
祔廟都監郞廳,以都提調意啓曰,都監提調李聃命外任代,以吏曹判書柳命天,差下察任,何如?傳曰,允。
禮曹啓曰,王世子冊禮·莊烈王后祔太廟·中宮殿冊禮,合三慶增廣別試館試,除圓點,合設兩所,旣已定奪於榻前矣。冊禮過後,前頭日子不多,初試則今年內擇日以入,而會試則勢將設行於明春,新曆頒降後,擇日擧行之意,敢啓。傳曰,知道。以上春坊朝報
成均館官員,以同知館事意啓曰,今七月初七日儒生上旬輪次,當爲設行,而大提學閔黯,時未出仕,不得設行,今月內無故日退行之意,敢啓。傳曰,知道。出成均館節製謄錄
上在昌德宮。停常參·經筵。
吏曹判書柳命天上疏。大槪,瀝陳血懇,冀蒙鐫遞事。入啓。答曰,省疏具悉卿懇。卿其安心勿辭,從速行公。
兵曹判書閔黯上疏。大槪,久叨本兵,瘝曠已多,冒暑供劇,重患感冒,呈單冀免,非出例辭,加由之命,惶縮靡措,乞賜矜察,俾釋重負,安心調治事。入啓。答曰,省疏具悉卿懇。本兵重任,決不可輕遞,卿其安意勿辭,從速行公。
領議政權大運三度呈辭。不允批答,王若曰,自前席扶病徑出,固已慮卿之筋力或愆,至今日求退益堅,胡不諒予之眷注方切?予且諭卿以至意,卿須體予而深思,念治化纔已更張,而棼結尙未解紓,民憂國計,涉川而若無津涯,世道人心,猶水之漸就汚下。勅勵驚責之意,輒溢於綸綍,而百僚之怠官猶前,勞來安集之策,每講於廈氈,而群生之失業轉甚。矧今湖·嶺旱乾之慘,已有溝壑流離之憂?經夏而無霢霂之霑,四野如拆龜背,方秋而議賑貸之政,庶事不啻蝟毛,正屬艱虞之辰,誰與爲國?尙賴匡救之力,其可捨卿?惟卿以四朝舊臣,爲予之一德元老,勵氷蘗之淸苦,節操彌堅,經風雨之震凌,棟樑自若。金甌重覆,鼎鼐新於淸朝,赤舃初還,髭髮勝於平昔。任陶勻之宰物,琴瑟改絃,引禮典而頒恩,凡杖扶老。云胡仰成之日,遽上丐閑之章?夙夜勤勞,榮衛或損於霜露,朝野想望,經綸政急於雲雷。辛甘燥濕,欲其調和,惟百責之所萃,飮食起居,自可將理,顧微恙之何傷?雖顧暮年優閑,其奈國事之未了?稍待秋風涼冷,行見體氣之益康,毋庸袖手而傍觀,益勉協心而共濟。於戱,泰山喬嶽,不見其運動,自有及物之功,兒童走卒,亦知其姓名,允副加額之望。倚毗方篤,去就奚輕?所辭宜不允。故玆敎示,想宜知悉。知製敎朴涏製進
祔廟都監都提調以下,請對入侍,入侍時,吏曹判書柳命天兼帶同知春秋,今姑改差,以他無故人差出事,榻前定奪。
合啓,罪人閔鼎重,與宋時烈·金壽恒等,擅弄威福,貶亂宗統,連起大獄,戕殺忠賢之狀,聖明不待臣等之縷陳,而皆已洞燭之矣。向者臺臣之請誅時烈·壽恒之罪,鼎重之獨不竝論,乃是群下之失也。又於筵中下詢之時,大臣以下,請姑容貸者,非以鼎重之罪爲不當死,蓋欲待其自斃而不欲煩王法也。然此亦與古之子産乘遽數墨之義,有間矣。今者歲已再矣,月已累矣。使當死之人尙容偃息,天討不行,王法莫伸,臣等竊不勝慨然也。亂邦之罪,不可不痛徵,小人之禍,不可不亟絶,請碧潼圍籬安置罪人閔鼎重,按律處斷。答曰,勿煩。
府啓,保寧縣監吳命老,爲人庸瑣,行己鄙陋,虱附權門,濫典字牧,人之嗤點,固已久矣。居官以來,不成貌樣,大小政令,專委吏手。上年田政時,多得漏結,濳與書員輩,貿穀分利,又當歲抄簽丁之際,吏緣爲奸,充額與否,係錢多少,閭里騷擾,怨聲載路。境內士夫墓山長養松木,稱以客舍修補,多數斫伐,可合棺材,則輒令浮取,累十大板,添載稅船,致有卜重臭載之患。其他可笑可駭之事,難以毛擧。如此不法之輩,不可使一日在官,以貽民害。請保寧縣監吳命老,罷職不敍。樂安爲郡,僻在海曲,俗悍務煩,號稱難治,新除授縣監韓㙉,爲人庸孱,不合字牧之任。請樂安縣監韓㙉遞差。高原,北路之弊邑,非慈詳愷悌者,難責其蘇殘。新除授郡守李壽民,本以師命之家臣,行己陰狡,爲人悖妄,如此之人,不可畀之弊邑,重貽民害。請高原郡守李壽民遞差。嶺南凶荒太甚,州縣之職,不可不比前擇差,而新除授三嘉縣監鄭夏晉,爲人殘劣,不似官員貌樣。曾爲金吾郞時,見者無不嗤點,如此之人,決不堪荒歲字牧之人。請三嘉縣監鄭夏晉遞差。答曰,風聞未必盡信,更加詳察處之。鄭夏晉事,依啓。以上春坊朝報
吏批啓曰,判書受由未出仕,參判病不來,小臣獨政未安,何以爲之?敢稟。傳曰,只出緊任。
又啓曰,慶州府尹,今當差出,而本州物衆地大,素號難治,當此荒歲,尤不可不擇送,而擬望之人,乏少,未赴任守令,竝擬,何如?傳曰,允。出吏曹公事置簿
有政。
庚午七月初六日,上御□□□,祔廟都監都提調以下,請對入侍時,都提調睦來善曰,今年旱災之慘,前古所無。各道年事,將未免凶歉,而其中嶺南·湖南,被災特甚,將來賑救之策,不容少緩。故頃日差出兩南賑恤堂上,以爲料理之地,而第各邑守令,不能親審災實,只憑面任之文狀,報于監營,故守令,見欺於面任之所告,監司,聽瑩於守令之所報,畢竟朝家,莫知其虛實,事之寒心,莫此爲甚。況今年年事,異於常年,必詳知其農事形止,然後田政無災實相蒙之患,賑政亦有着實擧行之效,而敬差官都事覆審之行,例在於秋收旣畢之後,故農事形止不得詳審,只捧文書而修啓,事甚疏漏。臣意則趁八月各穀成實之時,京官戶曹郞廳·宣惠廳郞廳,或各司官員中,別擇剛明解事之人,慶尙左右道,全羅左右道,各送一員,農事形止,使之詳察以來,則似有所益,巡審之際,別無民間之弊端矣。上曰,此言誠是,別擇京官四員,趁八月初,分送,可也。出春坊朝報中初七日
上在昌德宮。停常參·經筵。
自昧爽至辰時,有霧氣。自巳時至酉時,日暈。
領議政權大運四度呈辭。入啓。傳曰,君臣一體相須,貴乎誠意之交孚,去就實係安危,惟是義理之所在。苟或思於獨善,將何賴於胥匡?惟卿三朝元老,國家藎臣,年愈高德愈卲,自有喬嶽及物之功利,進亦憂退亦憂,罔非仁人君子之用心。故當更化之初,委以首揆之重,朝野想望,都民加額,方玆注意之深切,奚遽請告之頻繁?緣予不足有爲,致卿奉身求退,只切慙赧,寧欲無言。噫,言念邦家之多難,亶由小子之不辟,天心未豫,饑荒之慘,湖·嶺殆甚,而積儲未免罍恥,若何以賙濟,國步斯艱,憂虞之端,指不勝屈,而人心日益玩愒,若何以扶顚,當此之時,思欲協心而共理,要以安民而保邦,在山林,尙且于于,居鼎鼐,其何邁邁?萬機至繁,非一人之獨斷,百責攸萃,捨大臣而疇倚?斯誠危急存亡之秋,決非引疾丐閑之日也。夙夜勤勞,縱有榮衛之或愆,筋力尙旺,可見勿藥而自瘳,卿其須體心腹之懇,亟斷巽辭之章,益殫篤棐之忠貞,庸勉鹽梅之調劑。仍傳曰,遣承旨傳諭。
戶曹啓曰,卽接廣興倉所報,則今秋等祿牌,倉官,進去于領議政權大運家請受,則以爲方在呈告中云,而不爲出給,係是大臣祿俸,何以爲之?敢稟。傳曰,令倉官輸送。
傳曰,吏·兵判三度加由,辭疏亦已批下,竝牌招察任。
禮曹啓曰,頃者再次祈雨祭受香之日,因雨下姑爲停止,以觀前頭之意,稟定蒙允矣。今已十數日,雨意漠然,烈日如焚,禾穀漸枯,民事極爲可慮,故昨日以祈雨祭設行之意,將欲啓稟矣。昨朝適下驟雨,故姑爲停止,今日則歊炎益熾,暎氣尤盛,與前無異,前頭農事,誠爲可慮,不可以浥塵之雨,仍停祈雨之擧。且立秋後祈雨,多有前例,依前啓請,再次祈雨祭,社稷·宗廟·北郊,遣重臣,不卜日,來初十日設行之意,知委何如?傳曰,允。
政院啓曰,來十一日,文臣殿講日次,取稟。傳曰,爲之。
吏曹判書柳命天,兵曹判書閔黯,牌不進。傳曰,更爲牌招。
同副承旨李麟徵書啓,臣承命往諭于領議政權大運,則以爲臣老病濱死,供仕無路,呈單請急,誠不獲已,而兪音久閟,悶鬱方深矣。不圖玆者,承宣傳諭聖旨,而滿紙辭意,丁寧反覆,戒誨深切,責勵備至,有非微臣所可承當者,奉讀未半,感淚難禁,臣雖老昏愚昧,無與比數,豈不知國事之多艱,民憂之孔慘,而出此求退之計,敢爲便身之圖哉?只以精神昏瞀,遇事范然,筋力綿綴,實難自强,不但絲毫無補於國家,居一日,反有一日之害,虛帶其任,久妨賢路,此臣之罪也。欲於未死之前,釋此重負,安意就盡,是臣之願也。寧有一毫可以陳力之勢,而循例飾讓,欲爲孤恩負德之臣哉?聖敎至此,伏地涕泣而已。神昏氣蹙,辭不達意,當以一箚,仰暴危悃云矣,敢啓。傳曰,知道。
合啓,請碧潼圍籬安置罪人閔鼎重,按律處斷。措辭見上答曰,勿煩。
府啓,請保寧縣監吳命老罷職不敍。請樂安縣監韓㙉遞差,高原縣監李壽民遞差。措辭見上答曰,不允。韓㙉事,依啓。已上春坊朝報
上在昌德宮。停常參·經筵。
領議政權大運箚子。大槪,病重請急,誠不獲已,而承宣來臨,傳宣聖旨,惶悚感泣,不知死所,更暴實狀,祈蒙恩遞,亦乞還收祿俸輸送之命事。入啓。答曰,省箚具悉卿懇。已悉如渴之志於昨者勉諭矣,謂卿體寡昧之至意,念時事之多艱,卽起造朝矣,不料巽辭之章繼至,求退之意愈懇,是何情志之不相孚,一至此哉?益用慙靦,無以爲諭。至於不腆常廩,不必過辭,卿其安心,勿辭領受,俟病少間,速出論道,以副予望,以濟時艱。仍傳曰,遣史官傳諭。
戶曹啓曰,領議政權大運秋等祿俸,依傳敎令倉官輸送,則辭而不受,何以爲之?敢稟。傳曰,更令倉官輸送。
吏曹判書柳命天辭職上疏。入啓。答曰,省疏具悉卿懇。卿其安心,須勿過辭,從速行公。
兵曹判書閔黯辭職上疏。入啓。答曰,省疏具悉卿懇。卿其安心,須勿過辭,從速行公。
合啓,請碧潼圍籬安置罪人閔鼎重,按律處斷。措辭見上答曰,勿煩。
院啓,新除授富寧府使李晩輝,爲人愚悖,行己麤鄙。曾爲閫帥,以剝割軍民,諂事權貴爲能事,甚至締結賊胄之奴子,前後賂遺,絡續不絶,而所餽之物,視諸卿宰家,不啻倍蓰。當時重臣目見,而發言於朝班之間,聞者至今唾罵,武夫羞與爲伍,如此庸陋無恥之人,不可齒諸衣冠之列。請富寧府使李晩輝,削去仕版。答曰,不允。
府啓,請保寧縣監吳命老罷職不敍,高原郡守李壽民遞差。措辭見上答曰,不允。吳命老事,依啓。
傳曰,吏曹參判李玄逸,肅謝之日,欲爲引見,而方在未寧中,未果爲之矣。今以政事詣闕,卽爲引見。
備邊司啓曰,當此憫旱恤民之時,大小刑獄疏決之事,一日爲急,而刑曹判書尹以濟,辭疏承批,旣已出肅之後,又呈辭單,不爲行公,事甚未便,卽爲牌招察任,何如?傳曰,允。
備忘記,今觀內需司內奴信發所志粘目,則丁卯年因渠擊錚,自刑曹査處之意,啓下,行移本道,已至四年,而連山縣則與元隻趙哥者,杯酒相親,無意決訟,又爲移訟於恩津縣,則自本縣,趙哥奴子移文推捉者三十餘度,而終不就訟云。故欲知其虛實,令政院,招問該郞,則別定剛明官,明査處決之意,覆啓行會,果爲的實云。啓下行査,是何等重事,而外方官吏,視之尋常,遷延歲月,循私掩置之狀,極爲痛駭。如此之類,不可不隨現懲治,連山·恩津當該守令,竝罷職,色吏,令道臣嚴刑定罪,彼此應訟各人等,竝令攸司,拿致京獄,所謂趙哥燒火文記取來,斯速明査稟處。已上春坊朝報
冊禮都監郞廳,以都提調意啓曰,都監諸務,今日始役,而監造官一員,亦自今日爲始,依前例輪回直宿之意,敢啓。傳曰,知道。
又啓曰,玉冊文敎命文製述官書寫官,金寶篆文書寫官,敎命篆文二字書寫官,別單書入,而中宮殿樂章文,則辛丑年冊禮時,議于大臣勿爲事,啓稟蒙允,故其後冊禮時,亦皆不爲磨鍊,今亦依此不爲擧行之意,敢啓。傳曰,知道。已上冊禮都監儀軌
有政。
庚午七月初八日,上御□□□。吏曹參判李玄逸引見入侍時所啓,小臣新從下邑來,有區區所懷,敢此仰達。安東·豐山縣路東上流,有水勢衝激之處,其地居民數百戶,養藪以防水患,其下千餘石田畓,賴以保存,積有年所矣。頃者有一宮奴,稱以麟坪大君房折受,將打破其藪澤,欲爲起耕作田,其數不過十餘結,其下民田,旣失防障之固,若遇水災,必未免衝破漂沒之患,不但遠民之疾怨,罔有紀極。爲此十餘結之新起,盡棄千餘石民田,論以利害,亦甚較然,此乃安東境內之一大弊也。民怨所係,不敢不仰達矣。上曰,令該曹査覈處之,可也。出戶曹版籍司謄錄
上在昌德宮。停常參·經筵。
政院啓曰,祈雨祭,因禮曹草記,初十日設行事,旣已判下矣。今日當爲受香,而近來旱氣,不至太甚,去夜之雨,亦洽一犁,而仍爲設行,殊涉煩瀆,姑觀前頭,更稟擧行,似合事宜,今日傳香,何以爲之?敢稟。傳曰,煩瀆之說,似乎得宜,依啓辭爲之。
領議政權大運五度呈辭。入啓。傳曰,安心調理。
吏曹啓曰,持平李震休,曾經掌令,而昨日政,全未覺察,誤爲備擬,至於受點,臣等做錯之失,實所難免,不勝惶恐。持平李震休改差,何如?傳曰,允。
備邊司郞廳,以左·右相意啓曰,嶺南·湖南兩道被災形止,趁八月初,發遣京官巡審事,旣已定奪於榻前,而兩道各邑守令,各其境內田畓被災輕重形止,從其實狀,區別成冊上送,然後京官持其成冊而下去,當爲詳審其被災之實狀矣。今都目政新差兩道守令,所當急速發遣,而新迎人馬,或有已到者,或有未到者云。已到之處,則明日發遣,未到之處,則明日內給馬下送,使之趁速赴任,被災實狀,詳審成冊,及期上送,俾無稽緩之弊,其餘各道各邑,輕重間,亦多有被災之處,新差守令,及時赴任,當審其被災之形止,明春賑救之策,亦可以料理,待其新迎人馬,卽爲辭朝事,令該曹分付,何如?傳曰,允。
政院啓曰,嶺南·湖南兩道新差守令,明日內催促發送事,因備局草記,旣已允下矣。其中未署經之類亦多,似不可混同催促,所當分付兩司,使之趁卽署經後發送,而今明日國忌齋戒相値,不得開坐,何以爲之?敢稟。傳曰,除署經發送。已上春坊朝報
上在昌德宮。停常參·經筵。
昧爽,流星出天中淡雲間,入南方天際,狀如拳,尾長二三尺許,色赤。辰時,日暈。未時,日暈。夜三更,月暈。
下直,慶州府尹金海一,善山府使姜琛,順天府使尹弘离,柒原縣監黃銄,玉果縣監李觀漢,三嘉縣監金華重,樂安縣監朴思良,高靈縣監金瑋,康津縣監李順坤。
領議政權大運六度呈辭。入啓。傳曰,安心調理。
中殿·世子宮,藥房問安。答曰,知道。
藥房啓曰,雨後新涼乍動,伏未審聖體調攝,若何?臍腹牽引之候,幾盡痊安乎?臣等憂慮未已,敢來問安,答曰,知道。臍腹牽引之候,今已差愈矣。
明日文臣殿講時,考官,閔黯·尹以濟,參考官,李萬元·姜鋧·沈橃·趙湜。
政院啓曰,明日仁政殿專經文臣殿講時,命官,何大臣進去乎?敢稟。傳曰,左相進去。已上春坊朝報
上在昌德宮。停常參·經筵。
自辰時至酉時,日暈。夜一更,月暈兩珥。二更,月暈。
下直,長湍府使申厚命,南原府使鄭悏,靈光郡守權持,蛇梁萬戶金河振。
領議政權大運七度呈辭。入啓。傳曰,安心調理。
大司諫柳命堅,左承旨吳始萬初度呈辭。入啓。給由。
戶曹判書吳始復上疏。大槪,冒死陳懇,乞遞書寫官之任,以幸公私事。入啓。答曰,省疏具悉。卿其須勿過辭,安心寫進。
政院啓曰,行兵曹判書閔黯,今日文臣殿講考官受點之後,以病不得進參,陳疏到院,原疏則雖以還給,而時刻已過,不可無變通之道,何以爲之?敢稟。傳曰,望單子還入。
望單子還入,沈梓改落點。
掌令李禎啓曰,臣連有式暇,不得行公,近來城上所之任,只當三日,循例出禁,合以計之,則三日出禁之數,不過五牌,而前後犯禁者二十人矣。今聞物議,則以臣出禁過多爲非,勿論牌數之多少,旣有人言,臣何敢晏然於職次乎?請命遞斥臣職?答曰,勿辭。退待物論。
掌令金兌一啓曰,臣近緣同僚有故,代行城上所之任,殆五六日,其間出禁,非止一再,則物議爲非,臣實當之,同僚旣先引避,臣何敢晏然而已乎?請命遞斥臣職。答曰,勿辭。退待物論。
合啓,請碧潼圍籬安置罪人閔鼎重,按律處斷。措辭見上答曰,勿煩。
院啓,請富寧府使李晩輝削去仕版。措語見上答曰,所論未免已甚,所聞未必盡實,勿爲煩論。
府前啓,高原郡守李壽民遞差事,停啓。
傳曰,居首副奉事殷夢相,半熟馬一匹賜給。
兵曹佐郞李寅燁,文臣殿講時,稱病不進,依承傳罷職傳旨,傳曰,兵曹佐郞李寅燁肅謝本職,一番入直之後,連以呈旬,懸頉於監軍單子中,爲日已久,其習固已未安,而今日殿講時,又爲稱病不進,故犯坐罷,尤可駭然。今玆罷職,適足以中其願,勿罷,從重推考,以矯弊習。已上春坊朝報
吏批啓曰,新除授扶安縣監沈枋,呈狀于政廳曰,重患毒痁,轉成氣瘧元氣大脫,坐臥須人,以此病狀,決無赴任之望云。本縣元非厭避之邑,而沈枋病勢如此,則荒歲秋務方急之日,不可等待其差復赴任,扶安縣監沈枋,依近例罷黜,何如?傳曰,允。
又啓曰,新除授慶尙道都事宋廷奎,金山郡守許垓呈狀內,宋廷奎,卽新除授本道監司李聃命同婿,許垓,卽李聃命外三寸叔母夫,俱是相避,照例處置云。都事宋廷奎,金山郡守許垓,竝改差,何如?傳曰,允。
又啓曰,卽接禮曹移文,則敬陵參奉李涵,身病甚重,不得察任,改差,何如?傳曰,允。出吏曹公事置簿
禮曹啓曰,前頭三名日及中宮殿誕日陳賀時,王世子當爲進箋致詞表裏之擧,而取考謄錄,則丁未年冊封後,三名日及內殿誕日陳賀時,以王世子年幼之故,未冠禮前,權停事,傳敎矣。卽今王世子,方在幼沖之年,難於行禮,進箋致詞表裏等事,何以爲之?敢此仰稟。傳曰,未冠禮前,依例權停,表裏,自內隨便爲之,可也。出禮曹稽制司日記批答見內下記草
政院啓曰,文臣殿講時,應參人員服制事,筵臣定奪時,傳曰,緦功之服雖輕,至於慘切之喪,成服之前,其在情理,亦不可進,似不當限以一定之規,近侍臨時啓稟可也事,曾有受敎矣。今日專經文臣應講員中,弘文館副校理權重經,藝文館奉敎閔震炯,昨日俱遭切迫服制,時未成服云,何以爲之?敢稟。傳曰,然則勿爲應講。出禮曹稽制日記
禮曹啓曰,曾前祔太廟及冊禮時,例有方物物膳封進之規矣。來十月初十日莊烈王后,祔太廟陳賀方物物膳及同月二十二日,中宮殿冊禮後陳賀方物物膳,大殿·中宮殿·世子宮,一依冬至物日數,前期措備封進之意,預爲分付于各道及開城府,何如?傳曰,祔廟冊禮,方物物膳,竝勿封進,可也。出禮曹典客司日記
有政。
上在昌德宮。停常參·經筵。
下直,高陽郡守尹謐。
政院啓曰,昨日掌令李禎·金兌一,引避退待,而持平權儹,時未肅謝,大司憲鄭維岳,執義李雲徵,持平成瓘,竝爲呈單,處置經宿,事甚未安,監察茶時,亦爲苟簡,呈告未肅拜人員,竝卽牌招,以爲處置之地,何如?傳曰,允。
合啓,請碧潼圍籬安置罪人閔鼎重,按律處斷。答曰,勿煩。
府啓,竝引嫌而退。循例出禁,曾無濫數,爽實人言,不必爲嫌,請掌令李禎·金兌一,竝出仕。答曰,依啓。
院啓,臣等,以富寧府使李晩輝削版事,相議論啓矣。昨伏承聖批,以所論未免已甚,所聞未必盡實爲敎,臣等竊惑焉。晩輝雖曰武弁,位至閫帥,而締結賊胄之悍奴,以爲納交賊胄之階梯,前後賂遺,絡續不絶,而所餽之物,倍蓰於崇品卿宰,當日重臣,目見而心駭,顯言於朝班稠衆之中,在座之人,有耳皆聞,唾罵之言,至今未已。此非泛然風傳之比,則削版之請,實非過當之論。請富寧府使李晩輝削去仕版。答曰,已諭,毋煩。已上春坊朝報
義禁府啓曰,時囚罪人成胤童,重患黃疸,症情轉劇,月令醫員,累次手本,而輒以爲別救療之意,論題矣。今者月令醫員,又爲手本,成胤童黃疸,變爲黑疸,痢疾兼發,氣息奄奄,自前罪人病重,則有啓稟變通之例,敢此仰稟。傳曰,允。已上義禁府謄錄
上在昌德宮。停常參·經筵。
下直,陽城縣監洪鎭宗,德津萬戶李恒胤,植松萬戶權尙經。
藥房啓曰,雨後日氣陰濕,伏未審聖體調攝,若何?居諸易邁,孝思殿望祭已迫,伏惟聖孝追慕之慟,益復罔極。玉候久在調攝,尙未復常,臍腹牽引之候,雖曰差愈,根委未祛,最有妨於升降拜跪之節,不戒少愈,冒夜將事,則添傷之患,理所必至,勉抑至情,許令攝行,千萬幸甚。臣等不任區區之慮,敢來問安,竝此仰稟。答曰,知道。無事。望祭,卿等之請如此,抑情勉從焉。
中殿,藥房問安。答曰,知道。
領議政權大運八度呈辭。入啓。傳曰,安心調理。
傳曰,大臣·備局堂上引見。引見時,吏曹判書柳命天,兵曹判書閔黯,竝卽牌招察任事,及鍾城府使李國芳,明日內催促發送事,榻前下敎。慶尙都事崔敬中改差,其代,令該曹各別擇差事,榻前定奪。
今日引見時,合啓,請碧潼圍籬安置罪人閔鼎重按律處斷。上曰,勿煩。
正言成儁所啓,史臣之職,秉筆記事,責任甚重,苟非其人,莫宜冒居。前承文副正字李健命,以凶賊師命之從弟,徒藉勢焰,濫被史薦,當初物情,固已不愜,而及今師命伏法之後,尤不可使昵侍左右,記人主之言動。請命亟削李健命史薦。上曰,依啓。
校理沈仲良所啓,正言尹爾厚,承召今已三朔,而旣無辭疏,又不上來,事體實涉無據,而臺閣尙無糾劾之擧,亦甚不當矣。上曰,除拜三朔,尙無辭疏,又不上來,事甚未安,不可無警責之道,遞差,可也。
掌令金兌一所啓,正言尹爾厚,除授已至三朔,尙不上來,臺閣之間,不可無相規之擧,而遷就至今,以至玉堂之非斥,臣何敢一刻晏然於職次乎?請命遞斥臣職。上曰,勿辭,退待物論。
正言成儁所啓,正言尹爾厚,除拜本職,已閱三朔,而尙不上來,則其在臺體,不可無一番相規之擧,而含默至今,見非玉堂,臣何敢一刻仍冒?請命遞斥臣職。上曰,勿辭,退待物論。
大司憲鄭維岳,掌令李禎啓曰,卽伏聞,筵中儒臣,以正言尹爾厚,除拜累朔,遷延不來,而臺諫默無所論,大加非斥云。當論不論,重失臺體,則含默之責,在所難免,入侍同僚,旣以此引避,臣等何敢晏然職次乎?請命遞斥臣等之職。答曰,勿辭,退待物論。已上春坊朝報
傳曰,今下弓矢,植松萬戶權尙經處,給送。已上內下記草
兵曹啓曰,新除授晉州營將,有七十歲老母,柔遠僉使林時蕃,有八十二歲老母,阿吾地萬戶張翊漢,有七十二歲老母,小農堡權管崔海鵬,有七十一歲老母,夞怪權管金益厚,有七十歲老母,或爲獨子,或有兄弟,而皆已身死云。依近例竝改差,何如?傳曰,允。已上兵曹啓草謄錄
庚午七月十三日,上御□□□,大臣·備局堂上引見入侍時,左議政睦來善所啓,今年凶荒,振古所無,救活飢民,一時爲急,而慰安民心,是亦急務,京各司及監·兵·統·水營,濫取良丁之數外定役,以致各邑簽丁之際,每患難得,闕額之代,無以充定,徵布之弊,至及於白骨,而貽害隣族,民間怨苦,愈往愈甚,不可無變通之道,故額外濫定之類,査出牒報事,頃因兵曹判書閔黯所啓,知委中外矣。當此凶歲,事涉騷擾,今姑停止,待明秋擧行之意分付,何如?上曰,依爲之。右議政金德遠所啓,全羅監司李玄紀狀啓中,以爲請得宜松山雜木,煮鹽收稅,欲補賑資云。定界禁松,意非偶然,許斫雜木,則憑藉濫斫之弊,無以防禁。此則不可聽許,而第念救荒之政,鹽利爲最,道內鹽盆,無論戶曹·諸宮家·各衙門所管,限明年畢賑間,全屬本道,使之收稅,以補賑資,則其有益於賑政,亦不淺鮮,辛丑·甲子兩年,曾有已行之例,分付兩南,依此擧行,何如?左議政睦來善曰,朝家若許斫松煮鹽之路,則其間必有憑藉濫雜之弊,此則不可輕許,而京各司所管鹽稅,限明年許給本道,以爲賑救之道,似爲便當矣。金德遠曰,嶺南統營所管鹽盆,則監營不當收稅矣。上曰,兩道所在,戶曹·諸宮家·各衙門鹽盆,限一年收稅,補用於賑資事,分付兩南,可也。戶曹判書吳始復所啓,兩南旱災孔慘,今年民事,萬分切急,前頭賑救之策,今方講究,則凡諸需用,宜有所節損,而至於百官祿俸,春間因聖敎,自四月等,始爲復舊矣,此時頒祿,亦當有裁減之擧,而未過半年,旋以散料磨鍊,似涉顚倒,本曹所儲田米,則猶可支用數年,大米常患不足,來十月等爲始,隨其品級高下,如糙米十石之祿,則交給田米二石,次次參酌代給,且各衙門員役及軍兵放糧,元數內,大米一斗之代,亦給田米一斗,通計一年,則大米贏餘之數,殆至萬石,足爲數朔支用之資,才以此意,議于大臣,故敢此仰稟矣。睦來善曰,輦下親兵,常時各別養恤,而第年事如此,百官祿俸,旣以田米交給,則至於軍兵放糧,以小米參酌交給,小無所妨,以此相議于領相,則領相亦以爲宜云矣。金德遠曰,吳始復所達誠是,軍兵放料,亦自十月爲始,以小米參酌交給,似可矣。上曰,依爲之。左議政睦來善所啓,今年旱荒,諸道皆然,而其中兩南被尤,前頭賑救之策,不容少緩,故咸鏡南道各邑所儲,賑廳及常平廳句管米·太·租遺在之數,分付于本道監司,趁速査報後,酌量多少,移轉于嶺南,以爲賑救之資,而使咸鏡·江春兩道沿海之邑,次第船運,到泊于寧海後,分給于嶺南各邑,何如?金德遠曰,咸鏡道各樣還穀,元數不貲,還分之後,想有留庫之數,而昨年嶺南移轉之穀,亦留置者,故本道,以貿布上納之意,稟報于惠廳堂上,不爲聽許,俾令儲置而待之矣。嶺南賑救之策,他無措手之處,當以此等穀物,趁速移轉,而北道船隻,不過容載數十石,嶺南船隻,可以容載數百石,猶能往來於北道云,分付兩道沿海船隻,使之預爲整待,以爲待朝家分付,一時載運之地,何如?上曰,依爲之。已上春坊朝報右議政金德遠所啓,外方月課軍器,使三軍門打造下送,許捧其價米矣。外方月課,姑爲停止,被災邑價米,捧留本邑,以補賑資,其餘價米,則令賑廳依數收捧,而且軍器寺三名日進上甲胄·鳥銃等物,自今年冬至,限明年,誕日進上停止,其價木,亦令賑廳捧上,補用於賑資,則似爲便當矣。上曰,依爲之。出備局謄錄左議政睦來善所啓,以全羅監司李玄紀狀啓,順天賊徒作亂事,刑曹回啓,營將及兼任光陽縣監,竝請拿問,而第聞曲折,則順天空官時,賊倘數十人,打破獄門,殺其獄卒,事之驚駭,莫此爲甚。營將,以討捕使,專管治盜,方在其城中,而當時不能嚴飭,以致賊徒之作亂,拿推之罰,在所難免,而至於兼官,則似不可罪責矣。一體請拿,實涉過當,此時迎送,亦甚有弊,順天兼官,則宜有分揀之道,營將則爲先拿來,何如?右議政金德遠曰,兼官之事,不可專責於兼任,而亦不可全然無罪,第卽今南邑,被災尤慘,迎送亦爲有弊,拿問,似乎過當矣。上曰,順天兼官光陽縣監朴昌潤,則勿爲拿問,姑先推考,營將則拿問定罪,可也。出義禁府謄錄
上在昌德宮。停常參·經筵。
下直,鍾城府使李國芳,竹山府使朴泰淳。
領議政權大運九度呈辭。入啓。傳曰,安心調理。
持平成瓘啓曰,臣伏見昨日筵中同僚及諫臣之避,不勝瞿然之至。正言尹爾厚之久不上來,孰不疑訝,而但爾厚,身在遠外,疾病事故,有未可知,且朝家之待臺閣,與庶僚自別,徑先糾劾,殊涉率爾,故姑爲遲待其上來矣。同僚旣以當論不論,被斥於儒臣,則含默之失,臣亦有之,決不可苟冒臺席,請命遞斥臣職。答曰,勿辭,退待物論。
司諫尹鼎和,獻納金一夔啓曰,正言尹爾厚,除授之後,久不上來,而遠外事故,有難懸度,至於論啓,似涉輕遽,故遲回至今矣。今聞儒臣以尙不糾劾,大加非斥,臣等之當論不論,含默失體之責,誠有所難免者,兩司諸僚,皆以此引避,臣等亦何敢晏然於職次乎?請命遞斥臣等之職。答曰,勿辭,退待物論。
執義李雲徵啓曰,兩司多官,以不論前正言尹爾厚趁不上來之事,竝皆引避,處置歸於臣身,而爾厚卽臣婚姻家也,法有應避之嫌,臣何敢晏然處置乎?請命遞斥臣職。答曰,勿辭,退待物論。
府啓,竝引嫌而退。未卽論劾,出於周詳,儒臣所斥,亦無深意。婚家相避,自是法例,嫌不處置,勢所固然。請掌令金兌一,正言成儁,大司憲鄭維岳,掌令李禎,持平成瓘,司諫尹鼎和,獻納金一夔,執義李雲徵,竝命出仕。答曰,依啓。已上春坊朝報
傳曰,今下弓矢,鍾城府使李國芳處,給送。已上內下記草
冊禮都監郞廳,以都提調意啓曰,頃承下敎,冊禮時謄錄所付物件,及嘉禮時謄錄所付物件,別單書入,以竢裁處,而其中冊禮時首飾所入,則髢髮四十丹,黑角簪大中小竝五十箇,嘉禮時首飾所入,則髢髮二十丹,黑角簪大中小竝二十七箇,而嘉禮時所入髢髮二十丹內,十丹則姑減,黑角簪二十七箇姑減事,付標啓下。以此觀之,則冊禮時髢髮四十丹,嘉禮時姑減計除十丹,竝當爲五十丹,有加於前日冊禮·嘉禮時所入之數,故昨於榻前,以此仰稟矣。別單中,髢髮姑減付標,及黑角簪二十七箇姑減付標,竝抹去啓下,聖意所在,雖不敢知,而此必以嘉禮時所入髢髮二十丹·黑角簪二十七箇謄錄遵用,以爲節省之地,而自下猶不知適從,如是更稟之意,敢啓。傳曰,啓辭誠然矣。出冊禮都監儀軌批答見內下記草
有政。
上在昌德宮。停常參·經筵。
下直,延豐縣監李弘遂,抱川縣監李蓍徵,井浦萬戶元世楨。
領議政權大運十度呈辭。入啓。傳曰,安心調理。
藥房啓曰,老炎未退,日氣蒸鬱,伏未審聖體調攝,若何?日月如流,孝思殿望祭奄過,伏惟聖孝倍切追慕,臍傍凝聚之氣,已盡消散,腹部牽引之候,益向痊安否乎?臣等憂慮未已,敢來問安。答曰,罔極。臍傍凝聚,已盡消散,牽引之候,日益差愈矣。
中殿,藥房問安。答曰,罔極。
世子宮,藥房問安。答曰,知道。
大司憲鄭維岳啓曰,臺諫之職,以言爲責,而當言不言,則是職雖臺諫,而不能爲臺諫之任也。儒臣之非斥,固其宜矣,尹爾厚之不卽赴召,且不陳疏,無端遷就,至過三朔,殊極不當,自上特遞,以示警責者,允愜處分之道,則含默不言之臺諫,其何敢飾辭而自解乎?處置請出,實甚謬錯,有違臺規,亦損事體,臣雖欲抗顔出仕,不幾於喪廉隅而羞臺閣乎?臣旣負職責,見非公議,則不可以謬錯之處置,而晏然仍冒,請命遞斥臣職。答曰,勿辭,退待物論。
掌令金兌一啓曰,無狀小臣,濫叨憲職,今已四朔,一言無補,罪積瘝曠,恒切愧懼。向日筵中玉堂之臣,以正言尹爾厚承召已久,尙無消息,臺閣之間,當論不論,顯加非斥,臣之含默之失,至此而益無所逃,引避退待,只俟黜免,處置請出,實是萬萬意外,其在廉隅,決不可抗顔於職次。且於伊日榻前合啓下批之後,吏曹參判臣李玄逸,以大論速爲允從之意,縷縷陳達,至請更爲下詢於入侍諸臣,而聖明終閟兪音,臣竊不勝慨然之至。非不欲小獻區區所懷,而臣之愚意,啓辭旣不蒙允,儒賢空言無施,則復有唐突,恐涉煩瀆,趑趄未果矣。卽聞物議,以臺臣之默無一言,大以爲非云。臣之昏懦,尤難自解,以此以彼,決不可一刻冒居,請命遞斥臣職。答曰,勿辭,退待物論。
司諫尹鼎和,獻納金一夔啓曰,臣等,當論不論,重失臺體,見非物議,被斥儒臣,引避退待矣。處置請出,出於千萬意慮之外,夫身居言責,含默不言,是何等所失,而晏然復出,寧有是理?決不可一刻仍冒,請命遞斥臣等之職。答曰,勿辭,退待物論。
持平成瓘啓曰,正言尹爾厚,當論不論,見斥儒臣,引避退待矣,處置請出,出於意外,臣誠驚惑之至。忝在言責之地,旣負含默之失,則公議所在,不可抗顔復出,仍冒臺席,請命遞斥臣職。答曰,勿辭,退待物論。
正言成儁啓曰,臣本庸陋,百不尙人,屢叨言地,絲毫無補,尋常愧恧,靡所容措矣。日昨筵中,峻被儒臣之面斥,引嫌而退,當論不論,理宜見黜,而處置請出,出於意慮之外,臣不勝怪訝之至。且於伊日,吏曹參判李玄逸,以大論速賜允從之意,縷縷仰達,則啓辭批旨雖下,其在臺體,宜陳區區所懷,而欲發未發,趑趄而退矣。卽聞物議極以爲非,以此以彼,俱難冒居,請命遞斥臣職。答曰,勿辭,退待物論。
持平權儹啓曰,昨日兩司諸臣,竝爲引避,臣當處置,而臣意以爲,尹爾厚除授已久,尙不上來,遠地事故,不能詳知,則臺閣之不卽論劾,實出於周詳之道,儒臣所達,亦不至大段,故率意請出矣。卽者兩司多官,又皆引避,以臣之請出,爲出於意外,至以謬錯驚惑等語,大加詆斥。此無非臣之昏謬,處置乖當,終至於違臺規而損事體,臣實慙悚,無以自解,何敢一刻仍冒,以重臺閣之羞恥乎?請命遞斥臣職。答曰,勿辭,退待物論。
光平都正溟上疏。大槪,臣父猝得危惡之病,已至十分地頭,而臣方在直廬,末由奔救,不勝悶迫之情,不避煩猥,敢瀆天聽,亟許遞改享官之任,俾得專意救護事。入啓。答曰,省疏具悉。爾其勿辭,救護父病。
吏曹啓曰,來十七日,祿都目政事爲之之意,敢啓。傳曰,知道。
執義李雲徵啓曰,兩司多官,以處置錯謬之意,相繼引避,其所處置,旣謂之錯謬,則臣以處置中人,何可諉有應避之嫌,而晏然於臺席乎?請命遞斥臣職。答曰,勿辭,退待物論。
政院啓曰,新除授左副承旨權歆,時在京畿仁川地,請斯速乘馹上來事,下諭,何如?傳曰,允。
慶尙監司李聃命上疏。大槪,猥膺不似之重寄,適値無前之歉歲,不勝惓惓之愚忠,敢陳區區之瞽言事。入啓。已上春坊朝報答曰,省疏具悉。百官頒祿,諸處鹽盆,才以參酌變通,他餘可以議處事,令廟堂商確稟處。第念江都餉穀,元來不敷,實難輕許移轉,而況兩西雖云稍稔,方議移粟於嶺·湖則縱欲代塡於江都,力有所不逮,何哉?至於軍兵停番,事體重大,故從前凶歲,雖或減數,而未嘗容易停番,矧玆外多可虞之日乎?決不可輕議也。已上內下記草
上在昌德宮。停常參·經筵。
下直,稷山縣監兪命聃。
領議政權大運十一度呈辭。入啓。傳曰,安心調理。
掌令李禎啓曰,臣可言不言,重失臺體,儒臣非斥,勢所必至,引嫌而退,只俟黜免,處置請出,曾是不意。夫身居言責之地,旣負含默之失,則公議所在,何敢晏然復出,仍冒臺席乎?昨者兩司諸臣,以此相繼引避,而臣之病勢,萬分危篤,旣致違召,又不自列,惶恐悶蹙,益復罔措。今纔少間,收拾精神,經宿之後,艱難來避,臣之罪戾,至此尤大。請命遞斥臣職。答曰,勿辭,退待物論。
玉堂箚子。大槪,請大司憲鄭維岳,司諫尹鼎和,獻納金一夔,掌令金兌一,持平成瓘,正言成儁,掌令李禎遞差。持平權儹,執義李雲徵出仕事。入啓。答曰,依啓。處置乖謬,大違臺例,則不欲苟冒,勢固然矣,有何圖遞之跡,苟且之失乎?予未可曉也。至於權儹,則當論不論,見非公議,而强請出仕,未免苟且,亦爲遞差。
備邊司啓曰,湖南賑恤堂上柳命賢,方有料理酬應之事,而今當以兼帶春秋館堂上,因實錄相考事出去,往返之際,費了多日,事甚可慮。柳命賢兼帶同春秋之任,今姑減下,其代,令該曹卽爲差出,以爲趁速下去,實錄考出之地,何如?傳曰,允。已上春坊朝報
上在昌德宮。停常參·經筵。
申時,日有重珥。夜五更,月暈廻木星。
下直,驪州牧使金聲久,多大浦僉使黃奎,西坪萬戶朴泰元,堤川縣監金鼎壽,碧團僉使金南炅,吾老梁萬戶申附翼,慶基殿參奉柳毗,平陵察訪兪夏震,助羅萬戶安世英,扶安縣監金時傑。
領議政權大運十二度呈辭。入啓。傳曰,遣承旨敦諭。
副提學李鳳徵辭職上疏。答曰,省疏具悉。卿其勿辭,從速察職。
修撰趙湜上疏。大槪,嚴敎之下,不敢晏然於言議之地,懇乞鐫削臣職,仍治臣罪事。答曰,省疏具悉。爾其勿辭察職。
右副承旨李允修書啓,臣承命往諭于領議政權大運,則以爲犬馬賤疾,日阽危綴,重以同氣之慽,悲哀疚心,所患諸症,一倍增劇,丘壑之期,非朝則夕,逐日尋單,計不獲已。若非萬分危蹙,臣亦不至於此,而聖慈不諒,不但不賜允兪,近侍敦勉,又出於千萬意慮之外,臣誠徊徨悶迫,繼以慨惋,竊恐日月之明,亦不能盡燭臣之癃病垂死之狀也。卽今病勢,決無陳力之望,而久病氣弊,神識昏塞,倉卒之際,辭不達意,伏地涕泣,益切悚懼,謹當以一箚更陳危悃,以俟進退云矣。敢啓。傳曰,知道。
政院啓曰,新差守令之未署經者,至於三人,而卽今兩司,執義李雲徵外,無行公之員,各邑秋務方殷,事多可慮,兩司未肅拜呈告人員,明日待開門,竝卽牌招,以爲開坐署經之地,何如?傳曰,允。已上春坊朝報
吏批啓曰,新除授金山郡守權世經,頃日呈狀于政廳,以爲素患類中之證,左邊偏枯,累年病廢,戶庭之內,必須扶杖運步云。以料理賑政,一日爲急,調理赴任之意,再度赴退,今日又呈于政廳,病勢一向危重,萬無起動赴任之望,斯速處置云。問其身病,果爲累年沈痼,而荒歲賑政,亦且緊急,決不可等待其差復,金山郡守權世經,依近例罷黜,何如?傳曰,允。出吏曹公事置簿
冊禮都監郞廳,以都提調意啓曰,郞廳成任,今日政,移拜司諫院正言,其代,以刑曹佐郞睦天麟差下,使之察任,何如?傳曰,允。出冊禮都監儀軌
有政。
上在昌德宮。停常參·經筵。
下直,甕津縣令李世郁·昌原府使崔瑋。
領議政權大運箚子。大槪,賤疾彌篤,恩遇愈隆,近侍敦勉,不敢承當,更陳危懇,冀蒙恩遞,以幸公私,以安微分事。入啓。答曰,省箚具悉卿懇。已悉至意於前後之批矣,復何多誥?廊廟多事,僚相獨賢,新涼乍動,昔疾宜瘳,決不可一向引入,袖手恝視也明矣。卿毋困我,亟斷來章,臥閤論道,勉副至望。仍傳曰,遣史官傳諭。
藥房啓曰,夜晝之間,炎涼異候,伏未審數日來,聖體調攝,若何?日昨問安之批,伏承腹部牽引日漸差愈之敎,而當此夏秋之交,將攝尤宜致愼,臣等猶不勝區區之慮,敢來問安。答曰,知道。無事矣。
中殿,藥房問安。答曰,知道。
合啓,請碧潼圍籬安置罪人閔鼎重按律處斷。措語見上答曰,勿煩。
府啓,新除授掌令權儹,時在京畿高陽地,持平羅學川,時在慶尙道榮川地,請竝斯速乘馹上來事,下諭。答曰,依啓。
院啓,新除授正言金鼎台,時在京畿楊州地,請斯速乘馹上來事,下諭。答曰,依啓。
左副承旨權歆辭職上疏。入啓。答曰,省疏具悉。爾其勿辭,上來察職。
以權頀·鄭棟隆爲假注書。
備邊司郞廳,以左右相意啓曰,當此兩南賑政料理方急之時,嶺南句管堂上李鳳徵,本職辭疏承批之後,尙未出仕,事多可慮,卽爲牌招察任,何如?傳曰,允。已上春坊朝報
戶曹啓曰,本曹郞廳徐來益,身病苦劇,久未察任,多事之地,不可等待差復,今姑改差,何如?傳曰,允。出吏曹公事置簿
上在昌德宮。停常參·經筵。
下直,忠淸都事呂聖擧,金山郡守李菂。
領議政權大運十三度呈辭。入啓。傳曰,安心調理。
政院啓曰,今日乃處暑也,視事當爲取稟,而卽今老炎猶熾,新涼未生,依前例姑俟日候稍涼,更爲取稟之意,敢啓。傳曰,知道。
合啓,請碧潼圍籬安置罪人閔鼎重按律處斷。措辭見上答曰,勿煩。
兵曹判書閔黯,工曹判書吳挺緯,漢城判尹兪夏益,請對入侍。
兵曹口傳政事,副司果徐來益。
藥房啓曰,卽伏聞醫女所傳之言,中殿自初昏,腹部微有不安之候云,佛手散,加益母草二錢,一貼卽爲劑入之意,敢啓。傳曰,知道。
中宮殿,藥房問安。答曰,知道。
中宮殿解娩後,大殿·中殿,藥房問安。答曰,知道。政院·玉堂問安。答曰,知道。
世子宮,藥房·政院·玉堂問安。答曰,知道。已上春坊朝報
刑曹啓曰,本曹佐郞睦天麟,差下冊禮都監郞廳,本曹職務,非他司之比,不可久曠,令該曹閑官換差,以爲着實察任之地,何如?傳曰,允。出吏曹公事置簿
冊禮都監郞廳,以都提調意啓曰,郞廳徐來益,本職辭遞,時無職名,令該曹口傳付軍職,冠帶常仕,何如?傳曰,允。出冊禮都監儀軌
庚午七月十九日,上御□□□,行工曹判書吳挺緯,行兵曹判書閔黯,漢城府判尹兪夏益,請對入侍時,兵曹判書閔黯所啓,本曹正郞趙泰采,除授之後,累次呈旬,不爲行公,聞其曲折,則本曹正郞金文夏爲臺諫時,論其兄泰來貪贓,故泰采以爲贓是死罪,而文夏旣參此啓,則有難從仕於一司云。從前父子間,或有如此事,而亦同仕於一司者,則兄弟旣與父子有間,而以臺諫之一時糾劾,謂之仇怨,必欲遞職,其在事理,已極不當。且以朝廷事體言之,不可因其私嫌,許遞職任,故敢此仰達矣。上曰,不可以私怨,任意遞職,速令行公,可也。判尹兪夏益所啓,臣待罪京兆,已累月矣,今年適當式年,今方修正戶籍,而中人·常漢輩之贈職,或以工曹判書·參判·參議,或以漢城府判尹·左尹·右尹,或以掌隷院判決事爲之者頗多。所贈之職,雖在身死之後,而所坐之地,旣是秩卑之人,則貴賤名分,實無異同於死生,豈可以生前不相當之官爵,遽加於死後,以致名分之乖亂也哉?此乃銓曹之不能審察,而爲渠輩夤緣圖出之致,事之寒心,莫此爲甚。曾前旣贈之類,雖不能一一査出追改,而自今以後,以其生前相當之職,知事·同知·僉知之類,隨品高下而贈職事,奉承傳定式施行,何如?上曰,分付該曹,申飭擧行,可也。又所啓,田畓·家垈買賣之後,自有官斜立案之法,而中古以來,廢閣不行。庚子年間,故掌令臣成後卨,於榻前啓達,申明此法,厥後稍有呈官受立案者,而因循襲謬,文記之未經官斜者,十常七八。因此而僞造明文,非理起訟者,不勝其紛紜,聽斷之際,眞贋難辨。自今以後,家垈·田畓文記,勿論京外,一依法文,必官斜出立案事,奉承傳施行,何如?工曹判書吳挺緯曰,臣累經外官,習知此事,民間,亦知其無官斜之爲虛疎,而只以作木爲難,蓋作木過多,以其薄田所出,難辦其木故也。都承旨沈檀曰,外方則作木所捧無限節,田畓雖多,而盡捧其作木,此不爲官斜之致也。夏益曰,田畓卜數,家垈間閣,雖或數多,而自有毋過二十卷之定制,外方之官,豈敢越法濫捧乎?刑曹·掌隷院,皆捧作紙,而亦毋過二十卷矣。上曰,已往文券,勿爲擧論,自今爲始,申飭京外,使之官斜作木,則後日大臣登對時,稟處,可也。都承旨沈檀所啓,闕門及外城門開閉,事係重大,而闕門開金所盛之櫃,置於本院楹外,無主管之人,城門開金,則置於兵曹郞官所居廳外,任其下人之出納,其爲虛疎莫甚。自今以後,闕門開金所盛之櫃,則置於承旨直宿之房,城門開金所盛之櫃,則置於該曹郞廳直宿之房,使之主管出納事,定式施行,何如?上曰,宮城門開閉之重大,誠如所陳,依此爲之,可也。工曹判書吳挺緯所啓,臣等,以南小門重開事,往審其形勢後,有所稟定事,玆敢請對矣。臣等,在城上而審察,郞官,從城外而遍觀,則城門基址,雖無可驗處,城內外道路,則俱有形址矣。兵曹判書閔黯曰,其所謂城門,舊所築之石,皆是雜石,與他城無異,固無可驗處,但山上城基,例爲外高而內平,此則內外俱高,宛然城門基址矣。挺緯曰,若出城門,則此外無可開處矣。判尹兪夏益曰,招致古老人問之,則以爲某處乃舊門之址,某處乃軍堡之基云,軍堡基,果有瓦礫及石築基址,而所謂古老,不過年六·七十之人,渠輩之言,不可准信,而考見輿地勝覽,則東南有光熙門云,似是南小門之稱號,而水口門,亦在東南,未知其某門的是光熙門也,第以其光熙二字見之,則水口門,世以謂爲喪葬而出,然則光熙之號,似不襯合矣。黯曰,曾前,以水口門稱光熙者,亦或有之,而水口門,追後爲喪葬而出,則水口門,似非光熙門矣。挺緯曰,己未年間,有人陳疏者,以爲陽明方,不可閉塞,而至於小陽方之閉塞,尤有妨於螽斯之慶,伊時臣民,此憂無涯,故臣首發此論於筵中,而凶胄,初則力贊是論,末乃上箚沮止矣。今於十年之後,臣又以工判往見形止,則與前無異矣。其時,故相臣閔熙,以爲錫胄持來冊子,則有巽巳方作門,不利第宅之說,國之都城,雖異於私家第宅,旣有此說,則更爲商確,亦涉穩當,仍爲中止矣。城門開閉,事係重大,更詢地官等,知其方位,然後爲之,似是萬全矣。黯曰,臣於堪輿家,素是昧昧,而招問地師,則巽巳方設門,有妨於第宅之說,果有之,而南小門,則於景福宮,雖是巽巳方,於時御所,卽丙丁方也,陽明方閉塞,大有所妨,今此設門,似涉便好云。使地官,定其方位後設門,何如?上曰,水口門非光熙之說,似涉近理,招問地師講定之說,亦出愼重矣。都承旨沈檀曰,然則使今番往審諸臣,率地官定方位乎?挺緯曰,城門重設,事體重大,詢問大臣而處之,似可矣。上曰,令廟堂廣聚地師,從時御所定方位,而士夫中解地術者,亦一體招問,可也。工曹判書吳挺緯所啓,臣方忝居耆老所堂上,敢陳本所之弊矣。太祖大王,移都漢陽後,始設耆老所,春秋至六十,書御諱於本所壁上,護以紗籠,仍命文宰正二品實職年七十者,亦爲許入,土地臧獲,御筆題給,以爲養老之需,時賜晏樂,以侈優老之恩。逮至世宗·成宗兩朝,一依祖訓,申隆寵典,至昏朝中廢,仁祖改紀,復申舊典,至今無替矣。本所先生案序文,故相臣金堉所製,相臣金尙憲亦記之,祖宗優禮盛擧,詳見於序文中,且詳於先正臣李元翼耆老宴序文中矣。其間或有本所無堂上之時,凡諸賜與魚箭海島等處,無人主管,移屬他衙門,仍而不還,祖宗朝優老盛擧,到此未免虧缺,良可寒心。全羅道羅州都草島鹽盆,守禦廳權執之後,又與訓局相換,乙丑年間還屬本所矣。又於戊辰年,移給黑山別將,慶尙道熊川加德島漁基,因本所無堂上,久未收拾,庚申年復爲收稅矣。因御史書啓,備局回啓,移屬統營,全羅道扶安坡市坪漁船三十隻,因賜與,自本所收稅,其來已久,故判書臣李溟,以本所堂上爲戶判時,自戶曹收稅,半用於經費,半歸於本所,其一半,猶爲石魚五十餘同矣。其後減之又減,近年則只送五六同,今年移文戶曹,則只送七同,凡軍需經費固重矣。壬辰·丙子亂後,朝家非不憂軍需與經費,而至於本所賜與之物,則宣祖·仁祖兩朝,未嘗歇看,無移屬他衙門之事,其重祖宗優老之意可知,而今於聖朝,未免如此,將不成貌樣,可爲欠事也。時領·左兩大臣,皆本所堂上,優老等事,嫌於自己,不欲陳達,臣見先正臣李元翼陳達修擧本所之事,則少不爲嫌,臣若以此爲嫌而不言,則國朝盛意,將至於漸毁,今當入侍,敢此仰達。上曰,令該曹稟處,可也。已上春坊朝報
上在昌德宮。停常參·經筵。
夜五更,月暈廻木星。
下直,參禮察訪許穧。
産室廳啓曰,卽伏聞中宮殿解娩平安,胞衣亦卽順下云,臣等伏不勝喜幸之至。芎歸湯,加桃仁·紅花各一錢,此乃産後例用之藥,此藥一貼,卽爲煎入,何如?答曰,依啓。
領議政權大運十四度呈辭。入啓。傳曰,安心調理。
大殿·中殿,藥房·政院·玉堂·二品以上·六曹·大司諫問安。答曰,知道。
世子宮,藥房·政院·玉堂·二品以上·六曹·大司諫問安。答曰,知道。
藥房啓曰,伏未審夜來,聖體調攝,若何?卽伏聞醫女所傳之言,中宮殿産後氣候平安,羹飯亦且頻進云,尤不勝喜幸之至。昨夜煎入加入芎歸湯,今已進御乎?金有炫·權愉等以爲,前加入芎歸湯,更加荊芥穗二錢用之,宜當云,此藥一貼,卽爲煎入,何如?答曰,知道。無事,前劑入湯藥,姑未進服矣。
合啓,請碧潼圍籬罪人閔鼎重按律處斷。措辭見上答曰,勿煩。
修撰朴涏上疏。大槪,敢陳區區所懷,以備財擇事。呈政院。政院啓曰,昨夕,修撰朴涏,投進一疏,而其中一款,卽廢庶人移處別宮,給廩等事也。曾於上年冬,因修撰李日翼上疏,有今後此等疏章切勿捧入之敎,故退却不捧矣,今又更呈,而至以壅蔽之患,非朝家之福等語,非斥本院,旣是儒臣之疏,而兼陳所懷,則與單擧此事有異,不得已捧入之意,敢啓。傳曰,知道。
答修撰朴涏疏曰,省疏具悉。縷縷陳戒,出於憂愛之誠,予用嘉尙,可不留心而體念焉?疏末給廩等事,當初備忘辭意,極其嚴峻,則其在臣子分義,何敢如是强聒乎?殊涉妄率矣,爾其勿辭察職。已上春坊朝報
上在昌德宮。停常參·經筵。
下直,忠淸兵虞候辛致寬,許沙僉使盧尙信。
中宮殿,産室廳問安。答曰,知道。
藥房啓曰,夜來日氣淸涼,伏未審聖體調攝,若何?中宮殿氣候,一樣安寧乎?加入芎歸湯,乃産後破瘀生新血之要藥,諸醫皆以爲不可不連進云,依前加入,卽爲煎入,何如?答曰,知道。無事,內殿氣候,一樣安穩矣。
大殿,政院·玉堂問安。答曰,知道。
世子宮,藥房·政院·玉堂問安。答曰,知道。
領議政權大運十五度呈辭。入啓。傳曰,安心調理。
吏曹判書柳命天上疏。大槪,重被儒臣之疏斥,決不敢抗顔於職次,亟命鐫削臣本職,仍下臣司敗,以正循私蔑公之罪事。入啓。答曰,省疏具悉卿懇。年少過當之論,不足深嫌,卿其安心勿辭,從速行公。
兵曹判書閔黯上疏。大槪,本兼諸任,乞竝鐫改,仍治循私之罪,以警具臣,以謝人言事。入啓。答曰,省疏具悉卿懇。年少過當之論,不足深嫌,卿其安心勿辭,從速行公。已上春坊朝報
上在昌德宮。停常參·經筵。
大殿·中殿,政院·玉堂問安。答曰,知道。
中殿,産室廳問安。答曰,知道。
世子宮,産室廳·政院·玉堂問安。答曰,知道。
領議政權大運十六度呈辭。入啓。傳曰,安心調理。
産室廳啓曰,伏未審夜來,聖體調攝,若何?中宮殿氣候,一樣安寧乎?昨夕伏聞醫女所傳之言,中宮殿乳汁壅盛不通,以致乳房膨脹不安云,若不預爲治療,則變症可慮。金有鉉·權愉等皆以爲,前用芎歸湯加入中,荊芥穗二錢內減一錢,又加麥芽炒二錢,連用宜當云。此藥一貼,爲先煎入,何如?答曰,知道。無事。內殿,因乳房之膨脹,寢睡不得安穩矣。再啓曰,卽伏承問安之批,以內殿因乳房之膨脹,寢睡不得安穩爲敎,臣等與金有鉉·權愉等,更爲詳議,則消乳散,不可不依古方白湯調進云。此藥四貼,卽爲劑入之意,敢啓。答曰,知道。
傳曰,藥房都提調,自今日,勿爲直宿於産室廳事,分付。已上春坊朝報
吏批啓曰,新除授自如察訪李彦純,呈狀于政廳曰,其父聖麟,方任礪山,而宿患痰火之症,浹月沈痼,今方下去救療,而實無一日離側赴任之望云。自如旣非厭避之地,而聞其父病,果是實狀,不可强令赴任,夫馬久留之弊,亦不可不慮,自如察訪李彦純,今姑改差,何如?傳曰,允。
又啓曰,判書·參判,俱以病不來,小臣獨政未安,何以爲之?敢稟。傳曰,只出緊任。出吏曹公事置簿
有政。
上在昌德宮。停常參·經筵。
下直,交河縣監柳昌運,高原郡守李壽民,慈山郡守李倜,阿吾地萬戶朴爾誠。
吏曹參判李玄逸上疏。大槪,疾勢沈綿,無路供職,尋單請急,見阻喉司,悶抑徊徨,措躬無所。今者判書臣柳命天,參議臣李萬元,以被斥儒臣,上疏自劾,臣何獨晏然而已乎?請命亟遞臣職,以安私分事。入啓。答曰,省疏具悉卿懇。已諭於長官之批矣,卿其安心勿辭,從速行公,以副予望。
領議政權大運十七度呈辭。入啓。傳曰,安心調理。
産室廳啓曰,伏未審夜來,聖體調攝,若何?中宮殿氣候,一樣安寧,而昨日劑入消乳散,亦以連進乎?去夜醫女來傳,中宮殿乳房,有凝聚之氣,微有煩熱之候云,金有鉉·權愉等皆以爲,芎歸湯則今姑停止,令醫女入診後,更議他藥,以爲消乳淸熱之地宜當云。臣等區區憂慮,敢來問安,竝此仰稟。答曰,知道。無事。內殿寢睡,比昨稍勝,而消乳散,亦已進服矣。
中宮殿·世子宮,産室廳問安。答曰,知道。
産室廳再啓曰,卽伏聞醫女入診後來傳之言,中宮殿脈度,微似有力而常數,且有煩熱之候,與金有鉉·權愉等諸御醫相議,則皆以爲卽今症候,猶不至大段,淸熱補血之劑,不可不趁此時劑進,增損四物湯,加黃芩酒炒·荊芥穗·山梔炒各一錢,靑皮七分,速用三貼宜當云,此藥一貼,爲先煎入之意,敢啓。答曰,知道。
以南圖翼爲假注書。
傳曰,大臣·備局堂上引見。引見時,來八月晦間,九月初旬前,新陵陵幸,擇日以入事,及今番陵幸時,道路橋梁,大段毁傷處外,勿爲修治事,及今番慶科,異於他科,而聞大臣·諸臣之言,則京外儒生被罰之類,其數頗多云,使大司成開諭,京外儒生,分輕重解罰,而四館停擧之類,亦爲一體分付,使之解罰事,榻前下敎。南小門開基處,觀象監提調及兵曹判書·工曹判書·漢城判尹,率地師同往看審,泛鐵定方位事,榻前定奪。
合啓,罪人閔鼎重之黨於時烈·壽恒,擅弄威福,貶亂宗統,連起大獄,戕殺忠賢之狀,臣等已極言之,殿下亦洞燭矣。向者臺臣之請誅時烈·壽恒之時,鼎重之獨不竝論,群下之失也。又於筵中下詢之時,大臣之請姑容貸者,非以鼎重之罪爲不當死也。噫,惡如鼎重,而尙容於覆載之間,罪如鼎重,而終死於栫棘之中,則是天討不行,而爲惡者肆,王法莫伸,而有罪者逭,求之古今,寧有是理?我朝雖以仁厚立國,然於討罪懲惡之典,未嘗不嚴。在昔安老當朝,擅弄威福,則中廟誅之,元衡秉國,戕殺忠賢,則明廟殛之,不以大臣而貸之,不以外舅而私焉。此祖宗用法之嚴明,而非殿下之所當法者乎?今者鼎重,弄權之罪,浮於安老,戕賢之禍,甚於元衡,而殿下留時引月,不卽處斷,使當死之人,至今偃息,擧國之情,同懷憤鬱,臺閣之氣,漸至消磨,臣等竊不勝其慨然也。天討不可以不行,王法不可以不伸,請碧潼圍籬安置罪人閔鼎重按律處斷。上曰,勿煩。
禮曹啓曰,徽陵展謁吉日,以祥後八月晦間,九月初生推擇事,榻前下敎矣。令日官推擇,則來九月初二日爲吉云,以此日擧行,何如?傳曰,允。已上春坊朝報
禁衛營啓曰,大將臣閔黯,以兼職春秋館堂上,實錄考出事,明日下去江華府,未回還間,營中諸事,依近例都提調臣睦來善,竝爲擧行之意,敢啓。答曰,知道。
政院啓曰,卽者兵曹判書閔黯,以實錄考出事,下去江華地,而本職兵曹判書命召,及兼帶禁衛大將命召,來請還納,而見前例,則或替授都提調,或有仍佩往還之時,而兵曹判書命召,則似不當替授於禁衛營都提調,何以爲之?敢稟。傳曰,仍佩往還。已上禁營謄錄
庚午七月二十三日,上御□□□。大臣·備局堂上引見入侍時,左議政睦來善所啓,頃者漢城判尹兪夏益所啓,田畓·家垈斜出作木變通事,後日大臣登對時稟定之意,定奪矣。凡干作紙,以木代捧,果是法外,而已成謬規,窮民難於備納,故田畓家垈買賣之後,趁不得官斜,由於此。今後則以常用白紙,量其結卜之多少,許捧作紙,斜給宜當,令漢城府,酌定規式,而多不過二十卷之規,可也。以此定式啓下後,以爲京外通行之地,何如?上曰,依爲之。禮曹參判柳命賢所啓,臣今方待罪氷庫提調,事雖微細,係是弊端,敢此仰稟矣。曾前闕內諸上司所用氷丁,各其司,送人于西氷庫,逐日受來,已成流來之規矣。自上年,諸上司,又令氷庫進排,輸送之時,貽害不貲,捧納之際,又多弊端。自今以後,一依前規,令政院·玉堂以下諸上司,各自送人受來,以除難支之弊,何如?上曰,依爲之。已上春坊朝報左議政睦來善所啓,全羅道檢營所管軍餉等物,令本道成冊上來後,取見其物目,則軍餉·軍器·船隻·鹽盆·軍布等物,果爲不貲。今若着實修擧,則足爲江都應援之地,而備局堂上中,禮曹參判柳命賢,曾爲本道監司,慣知形勢,備諳事體,以柳命賢,句管堂上啓下,使之着念檢察,且檢營所屬格浦,乃是重鎭,而蝟島·古群山,聲勢相依,亦可爲海防之要害,使其僉使管攝本營之事,則其爲責任亦重,不可不各別擇差,依永宗鎭例,武臣堂上中,可合閫帥之人,令該曹擇送以責其效,何如?上曰,依爲之。出備局謄錄
上在昌德宮。停常參·經筵。
下直,柔遠僉使張翊文,舒川郡守李萬夏。
領議政,權大運十八度呈辭。入啓。傳曰,安心調理。
産室廳啓曰,伏未審夜來,聖體調攝,若何?中宮殿氣候,亦何如?昨日煎入加入增損四物湯一貼,今日又爲煎入宜當,臣等憂慮未弛,敢來問安。答曰,知道。無事。內殿氣候,已言于醫女矣。
中殿·世子宮,産室廳問安。答曰,知道。
刑曹判書尹以濟上疏。大槪,臣於罪人放未放啓本中,有不敢晏然議啓者,亟遞臣所叨職名,以便公私事。入啓。答曰,省疏具悉。當令次官議讞,卿其安心,勿辭察職。
吏曹參議李萬元辭職上疏。入啓。答曰,省疏具悉。爾其勿辭,從速察職。已上春坊朝報
禮曹啓曰,取考謄錄,則去丙辰年祥後崇陵親祭時,紅門內展謁時,親祭時,辭陵時,因傳敎竝行哭禮事,磨鍊於儀注中矣。前頭徽陵親祭時,依此例,以哭禮磨鍊之意,敢啓。傳曰,知道。
又啓曰,取考謄錄,則乙丑年永慕殿祥後朔祭親臨時,依辛卯·丙辰已行之例,以哭禮磨鍊矣。今此孝思殿祥後朔望親祭時,亦依乙丑已行之例,以哭臨磨鍊擧行之意,敢啓。傳曰,知道。已上出禮曹典享司日記
上在昌德宮。停常參·經筵。
自辰時至申時,日暈。
下直,臨淄僉使李重昌,古群山僉使韓後信。
中宮殿·世子宮,産室廳問安。答曰,知道。
産室廳啓曰,夜來日氣沈陰,伏未審聖體調攝,若何?中宮殿氣候,亦何如?增損四物湯一貼,又爲煎入,宜當,臣等憂慮未弛,敢來問安。答曰,知道。無事。內殿氣候,詳言于醫女矣。
顉議政權大運十九度呈辭。入啓。傳曰,安心調理。
刑曹參判鄭重徽上疏。大槪,臣於病伏之中,伏聞江春道放未放啓本,有令次官議讞之命,而臣之不敢議讞,與長官無異,亟賜遞改臣職名,以使公私事。入啓。答曰,省疏具悉。卿其勿辭察職。
正言金鼎台上疏。大槪,敢陳情勢病勢之難冒,兼陳所懷,冀蒙垂察事。入啓。答曰,省疏具悉。憂愛進言之誠,予用嘉尙,可不體念焉?疏末事,朝家旣已參酌處分矣。爾其勿辭察職。
吏曹參判李玄逸上疏。大槪,疾病沈痼,若不早加療治,決無生全之望,加以前冬荐遭喪慽,不得遷窆父墳,人子情理,常懷痛迫。伏乞矜愍,亟賜鐫免,使微臣得尋生路,俾化者獲安泉壤事。入啓。答曰,省疏具悉卿懇。所陳之事,實出於情理之不獲已,而第造朝未幾,遽爾請告,不但予心之缺然,士林之失望,爲如何哉?卿辭雖懇,決難準許,卿其須體至意,安心勿辭,亟回遐心,久留京邸,以補不逮。
禮曹啓曰,徽陵親幸時,崇陵展謁事,榻前下敎矣。取考謄錄,則丙辰年祥後,崇陵親幸時,舊陵,竝行展謁之禮矣。今此徽陵展謁,亦在祥後,自上進御黲袍,則別無服色難便之事,健元陵·顯陵·穆陵展謁,何以爲之?敢稟。傳曰,今此展謁,旣在祥後,新陵禮畢後,仍行展謁於四陵,可也。
右承旨睦林一上疏。大槪,卽被臺臣之詆斥,不可晏然於榮次,亟許遞改,以謝人言事。入啓。答曰,省疏具悉。爾其勿辭,從速察職。已上春坊朝報
吏批啓曰,新除授全義縣監權斗寅,呈狀于政廳曰,積年沈痼之疾,添劇於累月供劇之餘,症情危惡,蘇歇無期,以此病勢,決無自力赴任之路云。全義旣非厭避之邑,而其病狀如此,則當此凶歲,料理賑政,一時爲急,決不可等待其差復赴任,全義縣監權斗寅,依近例罷黜,何如?傳曰,允。
又啓曰,判書病不來,參判陳疏,小臣獨政未安,何以爲之?敢稟。傳曰,只出緊任。已上吏曹公事置簿
有政。
上在昌德宮。停常參·經筵。
下直,坡州牧使李台龍,保寧縣監金始慶,平康縣監尹源,慶基殿參奉李敏佐,文城僉使朴昌後。
大殿·中殿·世子宮,政院·玉堂·二品以上·六曹·大司諫問安。答曰,知道。
中殿·世子宮,産室廳問安。答曰,知道。
産室廳啓曰,夜來日氣凄冷,伏未審聖體調攝,若何?中宮殿氣候,亦何如?增損四物湯三貼,昨日已盡進御而無他症候,諸醫皆以爲停藥宜當云。臣等敢來問安,竝此仰稟。答曰,知道。無事。內殿氣候,安穩矣。
領議政權大運二十度呈辭。入啓。傳曰,安心調理。
獻納李震休啓曰,臣頃忝本職,情勢臲卼,違牌尋單,萬不獲已,再召之下,亦不敢冒沒行公,只謝恩命,退俟公議。臣之本意,蓋欲守區區廉義,而終以不參賓廳之議,遭評於臺閣,見斥於大臣,臣常自訟,一倍惶愧,彈墨未乾,復叨前職,難冒之勢,比前層加,加以身病甚重,無路自力,復違嚴召,繼以辭單,罪積逋慢,情實悶蹙。卽伏見正言金鼎台疏本,則以近日臺臣縮頸潛伏等語,大加非斥,臣於此,益不勝瞿然之至。臣之前後引入,雖緣情迹之萬分難安,而縮頸之誚,臣無以自解,何敢晏然於職次乎?請命遞斥臣職。答曰,勿辭。退待物論。
産室廳醫官,以都提調·提調意啓曰,今日,乃中宮殿解娩後第七日也。産室撤罷,入直提調·醫官及下人等,亦依例罷黜之意,敢啓。傳曰,知道。
傳曰,産室廳都提調以下,竝書啓。
正言金鼎台啓曰,今此獻納李震休,以臣陳疏之故,引以爲嫌,處置歸於臣身,而臣有不敢可否於其間者。請命遞斥臣職。答曰,勿辭。退待物論。
備忘記,産室廳前都提調,左議政睦來善,熟馬一匹面給。都提調右議政金德遠,鞍具馬一匹·豹皮一令,提調大司憲閔宗道·副提調都承旨沈檀,竝熟馬一匹面給,豹皮一令賜給。捲草官大司憲閔宗道,護産官御醫金有鉉·權愉·鄭維覺,內醫韓俊興,竝加資。前副提調副提學李鳳徵,熟馬一匹賜給。假注書權慜·權頀,奉敎閔震炯,各加一資,資窮者代加。假注書柳以復,兒馬一匹,掌務官邊永淸·尹聖輔,前掌務官全世弘·玄端夏,各半熟馬一匹賜給。奏時官李晦,兒馬一匹,令本衙門高品付祿。金時顯,兒馬一匹,丁道興,擇日官李貴賢,泛鐵官柳庭翰,各上弦弓一張賜給。次知別監金後擎·金後稷,待令書員崔天翼·申永萬·安世弼,醫女仁香·環玉,竝從自願免賤。其餘下人等,米布分輕重磨鍊題給。次知內官崔尙仰,加資。本殿承傳色內官邊義賢,熟馬一匹面給。差備內官金振聲·李珪,各兒馬一匹賜給。
大司諫吳始壽啓曰,竝引嫌而退。前後引入,只緣情勢,縮伏之斥,何必爲嫌?僚席之避,由於已疏,嫌不處置,其勢固然。獻納李震休,正言金鼎台,竝命出仕。答曰,依啓。已上春坊朝報
禁衛營啓曰,四番左部左中司屬,忠淸道十哨軍兵逢點實數一千二百六十九名,九番海西別驍衛六十六名,步軍標下一名,已爲整齊矣。來八月初一日,與內外三處入直馬步軍兵,依例替代後,舊軍放送,而在前十哨上番之時,則內外三處,例以各一哨磨鍊入番矣。今亦依此擧行之意,敢啓。傳曰,知道。出禁營謄錄
上在昌德宮。停常參·經筵。
未時,太白見於巳地。
下直,牛峴僉使李時雄,礪山郡守許垓。
領議政權大運二十一度呈辭。入啓。傳曰,安心調理。
中宮殿,藥房問安。答曰,知道。
藥房啓曰,夜來風日不佳,伏未審聖體調攝,若何?日月不居,孝思殿祥期不遠,朔祭又迫,伏想聖孝益復罔極。雖不敢仰請攝行,區區下情,猶切添傷之慮。中宮殿氣候,一向安寧乎?敢來問安。答曰,知道。無事,內殿氣候,與昨一樣矣。再啓曰,卽伏聞醫女所傳之言,中宮殿,夜間頭部有微痛之候,産後調治之方,尤不可不致愼,令醫女爲先入診後,仍爲用藥當否議定之地,何如?答曰,依啓。
藥房三啓曰,卽伏聞醫女入診後來傳之言,中宮殿脈度虛軟常數,頭部有時微疼,此外無他症患云。與金有鉉·權愉等諸御醫相議,則皆以爲頭部微疼之症,只由於産後餘熱未盡祛之致,前用增損四物湯,加荊芥穗一戔半,黃芩酒炒,麥門冬各一戔,牡丹皮七分,連用三貼宜當云。此藥劑入之意,敢啓。答曰,知道。
備忘記,連觀朝報,呈告之紛紜,未有甚於近日,其在事體,已極未安,而獻納李震休,累日尋單,昨纔就職,旋又呈辭,尤涉不當,不可無警責之道,遞差。
備邊司郞廳,以左右相意啓曰,日者,儒臣疏中所陳政曹之弊,槪是泛論,未有指斥之深意,而吏曹判書柳命天,陳疏引嫌,批旨之開釋,亦非泛然,猶且尋單,久不出仕,開政之際,每令次官稟政,其在事體,亦甚苟簡。柳命天卽爲牌招察任,何如?傳曰,允。
禮曹啓曰,莊烈王后祔太廟禮畢後,陳賀及飮福宴,權停事,判下矣。聖意所在,臣等,亦非不知,而第念三年制畢,祔廟禮成之後,臨朝受賀,頒敎八方,乃列聖已行之制,飮福宴則辛卯年祔廟之時,因孝宗大王下敎,議大臣權停,其後辛丑以後,三度祔廟時,亦依此權停,而陳賀·頒敎,則竝爲擧行,誠以列聖所行之禮,不可停廢故也。飮福晏,則雖或權停,而陳賀·頒敎等事,竝爲權停,事涉未安,依禮文擧行,恐不可已,敢此仰稟。傳曰,卿等之言如此,陳賀·頒敎,勿爲權停。
副提學李鳳徵上疏。大槪,悉暴難冒之狀,冀蒙恩遞,兼陳瞽說,以備財幸事。入啓。答曰,省疏具悉。憂愛陳誡,言甚切至,予用嘉尙,可不體念焉?已空之窠,別擇差遣事,當申飭銓曹,而至於繡衣趁今分送兩道云者,大意雖好,不若畢賑後廉察勤慢之爲得宜也。卿其勿辭,從速察職。
大司憲閔宗道上疏。大槪,賜典恩資,不宜疊受,乞收成命,以重賞典,以安微分事。入啓。答曰,省疏具悉卿懇。今玆賞典,意非偶然,卿其安心勿辭焉。
以吏曹判書柳命天牌不進,傳曰,旣已開釋之後,一向引入,殊甚不當,明朝更爲牌招。已上春坊朝報
答平安道幼學朱輝朝等疏曰,省疏具悉,疏辭令廟堂稟處。
傳曰,今下弓矢,牛峴僉使李時雄處,給送。已上內下記草
吏批啓曰,産室廳醫官金有鉉·權愉等加資事,命下矣。金有鉉·權愉,本資乃是崇祿,自前如此之類,不得加輔國之階,何以爲之?敢稟。傳曰,金有鉉,守令除授,權愉,熟馬一匹面給。
孝思殿參奉,以入番宗室意啓曰,本殿朔望祭,殿司不可不備員,而參奉韓宗迪遭父喪,其代,令該曹以在京無故人,口傳差出,以爲趁卽察任之地,何如?傳曰,允。出吏曹公事置簿
禁衛營啓曰,各道禁衛軍兵上番當次,則軍裝服色,預爲整齊之事,該道兵使,分付各邑,親點境上,事目本意,不啻嚴明,而忠淸道八月當番軍兵十哨,使中軍黃徵,日昨照點,則軍裝服色之執頉者,至於二百九十名之多。兵使之不勤檢飭之狀,據此可知,事甚可駭。忠淸兵使權儔,從重推考,以爲警責之地,何如?傳曰,允。出禁營謄錄
御營廳啓曰,中部中右司屬京畿八哨,黃海道二哨,京別哨合十一哨,軍兵及京案各差備逢點實數二千八十二名,開城府別馬隊五十三名,已爲整齊矣。來八月初一日,與前左司軍兵替代後,舊軍放送之意,敢啓。傳曰,知道。
又啓曰,本廳中部後司右部前司屬,黃海道五哨,全羅左道五哨,合十哨軍兵,來九月二十五日,京中逢點,十月初一日,與中部中右司軍兵,當爲替代立番,趁期調送事,兩道監·兵使處,依前知會之意,敢啓。傳曰,知道。
又啓曰,本廳六番中部中右司屬,京畿八哨,黃海道二哨,合十哨軍兵,及開城府別馬隊五十四名,已爲逢點整齊矣。來八月初一日,與前左司軍兵替代後,舊軍放送之意,敢啓。傳曰,知道。出御營廳謄錄
吏批啓曰,判書牌招不進,參議病不來,小臣獨政未安,何以爲之?敢稟。傳曰,仍爲之。出吏曹公事置簿
有政。
上在昌德宮。停常參·經筵。
未時,太白見於巳地。申時,日暈。
中殿,藥房問安。答曰,知道。
藥房啓曰,伏未審夜來,聖體調攝,若何?中宮殿氣候,亦何如?昨日劑入湯劑進御之後,頭部微疼之候,其已痊安乎?臣等區區憂慮,敢來問安。答曰,知道。無事。內殿頭部微疼之候,比昨差勝矣,勿爲逐日問安。
領議政權大運二十二度呈辭。入啓。傳曰,安心調理。
合啓,請碧潼圍籬安置罪人閔鼎重,按律處斷。措辭見上答曰,勿煩。
府啓,徽陵參奉李徵龍,乃凶賊自點之外孫也。濫齒仕籍,聽聞駭異,如此之人,不可置之衣冠之列,請徽陵參奉李徵龍汰去。答曰,依啓。已上春坊朝報
觀象監,以提調意啓曰,命譯學兼敎授林涑六品遷轉之代,通德郞崔爾嶷,曉解方書,依例差下付軍職,冠帶常仕,何如?傳曰,允。出吏曹公事置簿
上在昌德宮。停常參·經筵。
卯時辰時,日有重珥。未時,太白見於巳地。申時,日暈。
下直,鎭安縣監尹寔。
領議政權大運二十三度呈辭。入啓。傳曰,敷心腹腎腸,屢悉予意於前後箚單之批,而情志未孚,莫回卿心,巽辭愈懇,造朝愈漠,愕然且慙,無以爲喩。噫,當此時事多艱,民憂孔棘之日,雖君臣上下,早夜孜孜,一心圖治,猶懼其不濟,況大臣之百責所萃,安危所係者乎?請告將攝,已浹三旬,神明所相,昔疾宜瘳,其可曰在家不知,而一向引入,袖手恝視耶?玆遣近侍,申誥至意,卿其亟斷來章,速出論道,毋孤企望,以濟時艱。仍傳曰,遣承旨傳諭。
備忘記,耽羅一域,素稱多産善馬,而比年以來,馬品無形,雜種居半,已極寒心,而今觀歲貢馬匹,箇箇體少品劣,其全不留意馬政,任他抛棄之狀,誠可駭然。濟州牧使李宇恒,姑先從重推考,明年歲貢馬,又如是品劣,則當有別樣論責之擧,以此意各別嚴飭事,言于該寺。
左承旨朴慶後書啓,臣承命傳諭于議政府領議政權大運,則以爲臣老病危篤,年齒且窮,難於供仕之狀,前已屢陳於前席,想或聖明下燭無餘矣。近又添得新恙,熱升則頭疼目眩,精神昏塞,乍冷則腹痛泄瀉,元氣漸盡,飮啖專廢,已至兩月矣。死亡之期,迫在朝暮,旬望之內,喪禍稠疊,弟喪纔斂,妹訃繼至,哭泣悲哀,不能理遣。所患諸症,一倍添劇,伏枕呻痛,望斷回蘇,冒死請急,萬不獲已,兪音久閟,悶鬱益深。不圖今者,承宣又臨,傳諭聖旨,十行綸綍,不啻若耳提而面命。臣雖冥頑不靈,亦非木石,豈不知聖恩之至重,分義之至嚴,亦豈不知國事之多艱,民憂之孔棘,而徒思自便之計,自甘負恩之誅哉?卽今病勢十分危劇,萬無一毫自力之勢,瞻望北宸,只自涕泣,不知所達云矣。敢啓。傳曰,知道。已上春坊朝報
傳曰,徽陵參奉李徵龍汰去之代,卽爲口傳差出,給馬發送。出吏曹公事置簿
成均館官員,以同知館事意啓曰,今七月初七日,儒生上旬輪次,今月內無故日退行事,曾已啓達蒙允矣。大提學閔黯,奉命出使,不得爲之之意,敢啓。傳曰,知道。出成均館節製謄錄
冊禮都監郞廳,以都提調意啓曰,中宮殿冊禮時金寶篆文,依前謄錄,實差朗善君俁,旣已書寫,實預差二本,竝爲封進,以備睿覽裁擇之意,敢啓。傳曰,以實差篆文入刻。出冊禮都監儀軌日記廳郞廳任瑋書。
上在昌德宮。停常參·經筵。
卯時,日暈。辰時巳時,日食。
下直,黃山察訪李煋。
去夜,傳曰,徽陵參奉李徵龍汰去之代,卽爲口傳差出。
吏曹口傳政事,徽陵參奉單,金澥。
孝思殿朔祭親臨後,大殿·中殿,藥房·政院·玉堂·二品以上·六曹·大司諫問安。答曰,罔極。
世子宮,藥房·政院·玉堂·二品以上·六曹·大司諫問安。答曰,知道。
藥房啓曰,日月易邁,孝思殿朔祭奄過,伏惟聖孝益復罔極,聖候久在調攝之中,勞動玉體,冒夜將事,不瑕有添傷之患乎?中宮殿氣候,亦復何如?前劑入增損四物湯,當盡於昨日,詳知卽今症候,然後湯劑之仍進與否,可以議定,臣等區區憂慮,敢來問安,竝此仰稟。答曰,罔極。別無所傷,內殿氣候,詳言于醫女矣。再啓曰,卽伏聞醫女所傳之言,中宮殿頭疼之候,今已痊安,自昨夕後,熱候快祛,寢睡安穩云。諸醫皆以爲別無用藥之事,苦口湯劑,不可連進,今姑停止之意,敢啓。答曰,知道。
中殿,藥房問安。答曰,知道。
領議政權大運箚子。大槪,臣辭愈懇而恩益隆,近侍又臨,傳宣聖批,惶隕感泣,不知死所。病勢漸重,無望回蘇,亟許遞免,以重國事事。入啓。答曰,省箚具悉卿懇。至意已渴,而卿辭愈懇,只恨誠信之未孚而已,復何多誥?予志堅定,雖日呈十章,實無益於準請,而及有損於事體,卿其安心,更勿固辭,臥閤論道,以副如渴之望。仍傳曰,遣史官傳諭。以上朝報
上在昌德宮。停常參·經筵。
巳時午時,日暈。
下直,慶尙監司李聃命。
領議政權大運二十四度呈辭。入啓。傳曰,安心調理。
傳曰,慶尙監司李聃命留待。
傳曰,慶尙監司李聃命引見。
合啓,請碧潼圍籬安置罪人閔鼎重,按律處斷。措語見上答曰,勿煩。
觀象監官員,以提調意啓曰,徽陵展謁吉日,以來九月初二日推擇啓下,而取考方書,則初二日己丑,雖出於選擇出行嚴,而乃是十惡大敗日也。日官之不爲致察,事極驚駭,令攸司從重科罪,陵幸吉日,更令該曹,推擇以入,何如?傳曰,依啓。今月二十八日亦吉云,以此日定行,似當,令該曹,卽爲稟定。以上朝報
傳曰,晉州牧使任堂,定州牧使金洪福段,月課連三次不作,依承傳罷職。
義禁府啓曰,罪人成胤童,病重實狀,啓請保放,使之救療矣。卽接月令醫金俊傑手本內,成胤童,今月初二日申時量,仍病物故云,敢啓。傳曰,知道。
禮曹啓曰,莊烈王后祔太廟禮畢後,陳賀及飮福宴,權停事,判下矣。聖意所在,臣等非不知,而第念三年制畢,祔廟禮成之後,臨朝受賀,頒敎八方,乃列聖朝已行之制,飮福則辛卯年祔廟之時,因孝宗大王下敎,議于大臣權停,其後辛丑以後,三度祔廟時,亦依此權停,而陳賀·頒敎,則竝爲擧行,誠以列聖所行之禮,不可停廢故也。飮福則雖或權停,而陳賀·頒敎等事,竝爲權停,事涉未安,依禮文擧行,恐不可已,敢此更稟。傳曰,卿等之請如此,陳賀·頒敎,勿爲權停。
上在昌德宮。停常參·經筵。
下直,江陵府使朴泰尙。
藥房啓曰,數日來,日氣蒸熱,伏未審聖體調攝,若何?中宮殿氣候,一向安寧乎?臣等猶不無區區之慮,敢來問安。答曰,知道。無事,內殿別無大段症患,勿爲問安。
領議政權大運二十五度呈辭。入啓。傳曰,安心調理。
左議政睦來善箚子。大槪,緣臣病重,今日賓廳之坐,至於頉啓,亟遞臣本職,以幸公私事。答曰,省箚具悉卿懇。所患如此,予用慮念,未得進參,有何所傷,卿其安心勿辭,從容善攝。仍傳曰,遣御醫看病。
禮曹啓曰,命下矣。當初擇日之時,日官,不爲詳考方書,只以己丑日之亦載出行,泛然擇入,事之痛惡,莫此爲甚,而臣等,只憑日官之言,以致本監之稟啓,不勝惶恐。更令日官,詳細推擇,則今月二十八日,雖云平吉,而猶不如九月十九日之最吉云。二十八日則孝思殿祥祭纔過,旋卽動駕,恐有玉體勞傷之患,十九日雖似稍遠,日辰之吉,勝於二十八日,則似當以九月十九日擇入,而以今月二十八日定行似當爲敎,臣曹不敢擅便,以何日定行乎?敢此仰稟。傳曰,十九日,不但稍遠,日氣亦必漸寒,以今月二十八日定行,可也。
漢城府啓曰,命下矣。田畓·家垈買賣後,官斜作紙,大典後續錄,瓦家一間一卷,草家一間十張,田畓則十卜一卷,皆用楮注紙捧上後,立案成給,而近者楮注紙一卷,代捧一疋木,家垈則皆一等,故八間捧一疋矣。今依大臣定奪,楮注紙一卷,代以白紙一卷捧上,毋至二十卷事,頒布京外,而京中則自庚午八月初一日爲始,外方則九月初一日以後,明文無官斜者,勿施之意,敢啓。傳曰,知道。
備忘記,近來京外之官,無一人久於其任,修擧職事之意,輒以月課連次不作,試射稱病不進,爲圖遞之捷徑,事之寒心,固已久矣。晉州牧使任堂,厭避水土,去春三朔月課,連次不作,故犯坐罷,故自備局,啓請仍任矣,今此夏三朔月課,全然不製,有若角勝者然,如使朝廷小有紀綱,渠安敢乃爾?至於定州,本非厭避之地,而牧使金洪福,意在圖遞,有此故犯之擧,其習尤可駭然。竝勿罷仍任,一以存事體,一以矯弊習。
備邊司郞廳,以左右相意啓曰,江春道放未放啓本,上來已久,而判書及次官,皆引嫌,旣不回啓,又不行公,其所引嫌者,勢所固然,有不可抑勒覆奏。因本曹堂上之有嫌,移送其啓本於他司,事體極爲苟簡,刑獄重地,屢日曠職之弊,亦甚可慮。刑曹判書尹以濟,今姑改差,其代,卽爲差出,以爲趁速擧行之地,何如?傳曰,允。
義禁府啓曰,罪人成胤童,病重實狀,啓請保放,使之救療矣。月令醫員金俊傑手本內,成胤童,今月初二日申時量物故云,敢啓。傳曰,知道。以上朝報
吏批啓曰,新除授咸悅縣監洪萬里,呈狀于政廳曰,素患痰火之症,近觸暑感,一倍添劇,旬月之間,差復難期云。洪萬里病勢之危重,果是實狀,當此賑政方急之日,不可等待其差復,洪萬里,依近例罷出,何如?傳曰,允。
又啓曰,獻納及玉堂闕員,今當差出,而擬望之人乏少,外任竝擬,何如?傳曰,允。
又啓曰,四館積滯,秋別薦,何如?傳曰,允。
有政。以李錫爲瑞興縣監,李希亮爲泗川縣監,權守經爲咸悅縣監,朴澄爲金化縣監,宋徵殷爲自如察訪。以刑曹判書望單子,傳曰,禮曹參判,柳命賢除授。以上吏曹謄錄
司僕寺啓曰,濟州三運馬三百十八匹內,一匹到淳昌病留,一匹到龍仁故失,實捧三百十六匹,以時到毛色,別單書入,而臣待罪該寺,不能檢飭,再運歲貢馬匹,尤甚體小品劣,致勤聖敎,不勝惶恐。今此三運馬匹,旣稱進上,則比之歲貢,事體自別,所當益加惕念,而馬匹之無形,前後無異,極爲可駭。若不別樣警飭,馬政必至於漸爲疎虞,濟州牧使李宇恒,姑先從重推考,以觀日後,何如?傳曰,允。已上司僕寺謄錄
備邊司啓曰,江春道放未放啓本,上來已久,而判書及次官,皆引嫌陳疏,旣不回啓,又不行公,其所引嫌者,勢所固然,有不可抑勒覆奏。因本曹堂上之有嫌,移送其啓本於他司,事體極爲苟簡,刑獄重地,累日曠職之弊,亦甚可慮。刑曹判書尹以濟,今姑改差,今日政,其代卽爲差出,以爲趁速擧行之地,何如?傳曰,允。以上備局謄錄
都監郞廳,以都提調意啓曰,郞廳李耉徵,以全羅道災實摘奸事,今已辭朝,都監事務緊重,不可等待其回還,李耉徵今姑改差,其代,以掌隷院司評金一精差下,使之察任,何如?傳曰,允。以上禮曹謄錄
上在昌德宮。停常參·經筵。
下直,江春監司朴鎭圭,泗川縣監李希亮。
領議政權大運二十六度呈辭。入啓。傳曰,安心調理。
合啓,請碧潼圍籬安置罪人閔鼎重,按律處斷。措辭見上答曰,不允。以上朝報
禮曹啓曰,今月十二日,穆陵懿仁王后陵上階砌莎土崩頹處及崇陵兩陵上莎土崩頹處修補時,本曹堂上·郞廳進去,監董畢役事,啓下矣。兩陵同在一山之內,依前例,堂上·郞廳,兼爲進去察任,何如?傳曰,允。
又啓曰,徽陵丁字閣殿內面沙壁,及椽間所塗灰頹落等處,修改告由吉日,以今八月二十八日,曾已推擇啓下矣。同日與陵幸相値,更令日官推擇,則來九月初四日卯時爲吉云,告由祭,同日曉頭設行,而凡干擧行之事,則依前啓下擧行之意,分付各該司,何如?傳曰,允。
又啓曰,卽接徽陵參奉牒報,則今月初三日夜,有盜乘夜毁撤圍排,入於齋內,祭享所用鍮東海一坐,豆泡裹袱四幅付一件,鍮涼盆一坐,鉢里蓋具一坐,木麥三斗六升,竝入布帒偸去緣由,移文捕盜廳,當該守直員役,自陵所從重科罪,見失器皿,斯速進排云。聞來不勝驚愕,偸去賊人,自本陵雖已移文於捕盜廳,不可不別樣跟捕設機,期於捕捉,器皿與木麥米等物,則令戶·工曹,急速進排之意分付,何如?傳曰,依啓。事極驚駭,賊人斯速跟捕,守直員役,令攸司囚禁科罪,可也。以上禮曹謄錄
上在昌德宮。停常參·經筵。
自巳時至未時,日暈。
下直,碧潼郡守白良弼,古城僉使金壽祖,咸悅縣監權守經。
領議領權大運二十七度呈辭。傳曰,安心調理。
政院啓曰,新除授守令及臺諫,有未署經者,而憲府多官,皆陳疏呈單,無行公之員,監察茶時,亦甚未安,憲府陳疏呈告人員,竝卽牌招察任,何如?傳曰,允。
假注書鄭棟隆改,代洪重鉉爲之。
禮曹判書李觀徵上疏。大槪,臣於陵幸擇日之際,只憑日官之言,有不得詳審之失,伏乞聖慈,特罷臣本職,以爲慢事者之戒事。入啓。答曰,省疏具悉。卿其安心勿辭,從速察職。
吏曹參判李玄逸上疏。大槪,昨以療治身病,改葬父墳之意,瀝懇哀籲,終不蒙允,因循遷就之際,孝思殿祥期已迫,分義至切,不敢言去,更暴危懇,冀遞銓職。伏乞亟許矜從,俾就閑秩,以安私分,兼陳所懷,封進朱子大學講義一篇,以備乙夜觀省之資事。入啓。答曰,省覽疏辭,繼觀冊子,罔非格言至論,令人不覺感歎,而益可見憂愛之丹忱也,可不置諸左右,留心而服膺焉?卿其安心,須勿過辭,從速行公,以副予望。
吏曹參議李萬元上疏。大槪,敢陳區區所懷,冀蒙財察事。入啓。答曰,省疏具悉。疏辭,令廟堂稟處。
合啓,請碧潼圍籬安置罪人閔鼎重,按律處斷。措語見上答曰,勿煩。以上朝報
傳曰,今此陵幸時,以御營軍留都事,分付。以上御營廳謄錄
上在昌德宮。停常參·經筵。
午時未時,日暈。
下直,全羅右水右候李光輔,全義縣監尹以亨,高山里僉使金始靖。
正言金鼎台啓曰,閔鼎重按律之請,已過周年,尙未蒙允許,人懷悶鬱,久而彌激,以三司諸臣請對廷爭之意,臣與執義臣李雲徵,聯名發簡,則謹悉三員之外,僚議參差,終未歸一,此皆隨參合啓之員也。連啓隨參,請對面陳,有何差別於其間,而遷延推托,竟至沮尼,是何意也?緣臣疲劣,見輕諸僚,以致論議之携貳,臣何苟冒,重貽臺閣之羞哉?且於日昨,掌令成瓘,書送謹悉於合啓簡通,故臣先詣臺,待其入來,而日旣向夕,强引李徵龍事,始爲來避,未及傳啓,日暮姑停,臣之所失,至此著矣。以此以彼,俱難晏然於職次,請命遞斥臣職。答曰,勿辭。退待物論。
領議政權大運二十八度呈辭。傳曰,安心調理。
執義李雲徵啓曰,閔鼎重按律之請,已至經年,天聽邈然,上下相持,收殺無期,臣妄意三司請對,面陳力爭,則天意可回,合啓請對,事無異同,故與正言金鼎台,率爾發簡,通知此意,則書謹悉者只有三員,其餘或欲待衆議之歸一,至有以迷滯之見終難變改答之者,累次往復,終不歸一。合啓之請,面陳之請,有何所間,而纔參於彼,欲違於此乎?豈以合啓之請,經年未允,視爲典故,請對之擧,耳目稍新,故有所爲嫌耶。此無非如臣疲軟忝居臺席,不識事體,不曉世情,而徑先發簡之致,何敢一刻抗顔,以貽淸朝之羞哉?請命遞斥臣職。答曰,勿辭。退待物論。
大司諫吳始萬啓曰,數日前,兩司以閔鼎重事,齊對廷爭之意發簡,臣意以爲論執經年,尙未蒙允,一番請對,斷不可已,故書送謹悉矣。一日二日,及至今日,以論議携貳,發簡之臺,反爲引避,不量時勢,徑書謹悉,臣有其失,何敢晏然於臺席乎?請命遞斥臣職。答曰,勿辭,退待物論。
掌令成瓘啓曰,臣卽伏見執義李雲徵之避辭,竊不勝疑惑之至。合啓請對,果無異同,則隨參於合啓,而崖異於請對者,臣未知其義何據,發簡右僚,乃以疲軟引避,臣當處置,而請對之簡,旣書謹悉,則疲軟之嫌,臣亦有之。且臣於正言金鼎台之避,尤有所不敢者。伊日合啓,臣與諫臣例當偕傳,簡通謹悉之後,適聞臣所論李徵龍事,有些欠詳,故以先爲引嫌之意,言送憲吏,使之改請,他僚追後詣臺,避草見却,情勢難安,尋單卽出,致使諫臣未免闕啓,强避之斥,臣安得自解?以此以彼,俱不可一刻仍冒於臺席,請命遞斥臣職。答曰,勿辭,退待物論。
司諫金一夔啓曰,臣卽伏見同僚及憲臣引避之辭,竊不勝瞿然之至。臣於閔鼎重按律合啓之請,旣已隨參,則今此請對之議,寧有異同?第三司請對,事體重大,必須從容商確,俾無携貳之端,然後庶有收殺之望,故臣以諸議歸一,則敢不出參之意,答送簡通矣。不意今者,兩司之臣,相繼出避,而至以遷延推托,不曉世情等語,大加譏斥,何其不諒之甚也?噫,登對筵席,面陳力爭,實是臺閣上共公之論,凡在三司之列者,固宜合辭齊籲,期回天聽,而諸議若至於參差,則待其歸一,事勢則然。不書謹悉,蓋出於愼重之意,而情外之斥,乃至於此,臣何敢抗顔仍冒於職次乎?請命遞斥臣職。答曰,勿辭,退待物論。
正言成任啓曰,三司請對,事體重大,必待論議歸一,僚員備位,然後方可爲之,日昨兩司之發簡也,臣意其歸一,書送謹悉矣。今者兩司諸臣,相繼引避,至以意見參差爲言,臣何獨晏然而已乎?請命遞斥臣職。答曰,勿辭。以上朝報
禮曹啓曰,因徽陵參奉牒報,本陵祭享所用鍮器及木麥米等物,爲盜偸竊,令捕盜廳,設機捕捉事,蒙允矣。守直員役,旣令有司科罪,則至於參奉,亦難免其常時不善看護嚴飭之罪,而曾前各陵逢變,參奉有不爲論罪之敎,故初不論罪矣。今此見偸祭器之變,異於陵內故爲作變之事,其在事體,本陵兩參奉,難免不職之罪,竝姑先從重推考,何如?傳曰,允。
上在昌德宮。停常參·經筵。
巳時午時,日暈。未時,太白見於巳地。
下直,熙川郡守張天漢,玉連萬戶崔重卓,朱乙溫萬戶車敬軾。
領議政權大運二十九度呈辭。傳曰,安心調理。
傳曰,明日晝講爲之。
傳曰,近日則日氣稍冷,晝講時刻,以午初差退,可也。
持平沈仲良啓曰,臣病伏中,得見正言臣金鼎台,執義臣李雲徵避辭,臣不勝瞿然之至。臣之妄意,以爲三司請對,事體不輕,必多官濟濟,朝議歸一,然後方可爲之,嘗以此尋常酬酌於儕友之間,乃於日昨答簡也,臣果膠守前見,不能變改,略有所持難矣。今發簡之臺,相繼引避,沮泥之誚,臣無以自解,其何敢一刻晏然於臺端乎?臣落馬重傷,委席〈呻〉痛,跬步之地,無計自致,俟得少間,今始來避,臣之所失,至此尤大。請命罷斥臣職。答曰,勿辭。
刑曹判書柳命賢上疏。大槪,千萬夢寐之外,叨此千萬不似之職,招擢之命,且越常格,驚惶震慄,置身無地,自顧才分,終不敢承當。伏乞天地父母,俯賜鑑燭,亟遞新授之任,仍收特加之資,以重名器,以安微分事。答曰,省疏具悉卿懇。卿計慮周詳,當官盡心,予用嘉尙,曰篤不忘,有此招擢之命矣,夫豈偶然哉,卿其安心勿辭,從速行公,以盡惟明克允之道。
傳曰,十三日則國忌相値,二十三日則祥祭迫近,引接未易,且兵判,纔已入來,今日備局參坐諸臣,來會賓廳事,分付。
大司憲閔宗道啓曰,臣昨見諫臣·憲臣引避之辭,臣不勝瞿然之至。閔鼎重按律之請,經年爭執,尙未蒙允,此物議所以愈往愈激,必欲面對力請,冀回天聽者也。然三司請對之論,已起於臣之未參本職之日,群議參差,歷三旬而未能歸一,則憲·諫兩臣之不復停當,徑先發簡者,已違臺例。且無故在京,曾參合啓之員,或因引入,或有式暇,不得折簡,則不待齊會,徑欲先入者,亦損臺體,臣之再度消詳,所見差異者,不過欲存臺例也,恐損臺體也。不意諫臣先避,竟至起鬧,沮尼之斥,及於臣身,決不可仍叨憲席,復論臺事。適患感冒,痛勢甚苦,今始來避,所失尤大。請命遞斥臣職。答曰,勿辭。
政院啓曰,備局諸臣,來會賓廳事,命下矣。兩司全數引避,持平羅學川,昨已出肅,而未及署經,獻納權重經,時未出謝,今日引見時,兩司無入侍之員,未署經之臺官,雖不可請招,獻納權重經,牌招來待,何如?傳曰,允。
傳曰,大臣·備局堂上引見。
今日引見時,刑曹判書柳命賢牌招察任事,榻前下敎。翊衛李星齡改差事,及廣坪權管邊威親年七十,依近例改差事,及徽陵·崇陵親行展謁時,健元陵·顯陵·穆陵,依禮曹啓辭,遣大臣攝行,親行展謁,姑爲停止事,及黃海道遼軍木代銀八百兩,自賑廳取補賑資事,及海西穀物中,大·小米皮穀竝一萬石,趁秋前船運京江,關西穀物中,大·小米皮穀竝四萬石,解氷卽時船運事,及尙衣院所儲山柚子板二立,自訓局今姑取用,後勿爲例事,榻前定奪。
獻納權重經所啓,臣之前後除拜,俱涉太驟,自揆涯量,萬無堪任之理,累控血懇,見阻喉司,狼狽冞深,不知所出。召牌之下,嚴畏分義,玆敢冒昧出肅,而今此合啓之論,臣之叔父,曾爲諫長,有不可隨參者,故據實引避,重被彈章。臣於今日,宜無異同,則兩司多官之避,臣不敢可否於其間。且執義李雲徵,卽臣之三寸叔母夫也,有應避之嫌,尤難晏然處置。以此以彼,俱不可仍冒,請命遞斥臣職。上曰,勿辭。
忠淸監司洪萬朝辭職上疏上送事。答曰,省疏具悉。卿其勿辭,速往欽哉。
固城縣令崔廷龍,陳本縣弊瘼,冀蒙變通事,上疏上送事。答曰,省疏具悉。疏辭,令該曹稟處。
校理趙湜,修撰柳憲章上疏。大槪,臣旣被兩司之斥,決不可晏然處置,亟許鐫改,以便公私事。入啓。答曰,省疏具悉。爾等勿辭察職。
副修撰柳栽上疏。大槪,難冒之嫌,與兩司無異,何敢晏然處置之際?請命遞斥臣職,以便公私事。入啓。答曰,省疏具悉。爾其勿辭察職。以上朝報
備局堂上入侍時,陵幸時侍衛軍兵,還宮後,自各其軍門犒饋事,榻前下敎。出禁衛營謄錄
同日入侍時,今二十八日,徽陵·崇陵親行展謁時,健元陵·顯陵·穆陵,依禮曹啓辭,遣大臣攝行,展謁姑爲停止事,榻前定奪。出禮曹謄錄
同日入侍時,右參贊李宇鼎所啓,長興庫諸上司進排紙地之弊,最爲難堪,故辛酉年變通時,降其紙品矣。歲月已久,禁令解弛,紙品漸高,其弊如前,更加嚴飭,以杜宿弊,而其中諸上司疏箚紙品,曾前以擣鍊紙進排,而變通之,降以楮注紙行用事,定奪矣。近來諸上司點退之弊日甚,該司不敢抗衡,或以擣鍊紙進排,楮注紙於擣鍊紙,其價懸殊,而戶曹則以楮注紙會減,楮注紙則果爲不合於疏箚紙。今則改以擣鍊楮注紙,使之進排,而此外諸上司雨傘·狀啓先文·褒貶啓本·懸題等紙會減,其價亦且懸殊,今則改以擣鍊紙進排,而從實會減,則貢物人等,庶無呼寃難堪之弊矣。上曰,依爲之。出備局謄錄
傳曰,十三日則國忌相値,二十三日則祥祭迫近,引接未易,今日備局參坐諸臣,來會賓廳事,分付。出備局謄錄
備局堂上引見入侍時,海西穀物中,大·小米皮穀竝四萬石,解氷卽時船運事,榻前下敎。
同日入侍時,黃海道遼軍木代銀八百兩,自賑廳取補賑資事,榻前下敎。以上備局謄錄
上在昌德宮。停常參,只晝講。
下直,統虞侯裵泰綏,西北僉使禹徵。
領議政權大運三十度呈辭。傳曰,安心調理。
晝講入侍,知事沈梓,特進官朴相馨,儒臣李玄逸,承旨朴慶後,玉堂趙湜·柳憲章,假注書洪重鉉,史官李頤晩,兼春秋崔琥,武臣李浚明。
玉堂箚子。大槪,請正言金鼎台,執義李雲徵,大司諫吳始萬,司諫金一夔,正言成任,持平沈仲良,大司憲閔宗道出仕。掌令成瓘,獻納權重經遞差事。入啓。答曰,依啓。以上朝報
晝講入侍時,吏曹參判李玄逸所啓,臣方待罪銓曹,未嘗進一賢才,拔一幽滯,常懷憂懼,敢以鄕曲之拔萃者,有所仰達矣。安東金台重,醴泉張萬傑,尙州金宇泰,操行文學,俱爲可尙,而或不樂仕宦,或蹭蹬科第,將不免沈沒於草莽,誠爲可惜,如此之人,合有收用之道矣。上曰,令該曹各別收用,可也。玄逸曰,此外亦不無可用之人,前參奉朴濟,前敎官金泰基,前參奉張瑾,皆以庚申年前筮仕之人,無端沈滯,而已至十餘年之久,年過六十,以彼老成宿儒,幽滯可惜,亦當有別例收用之道矣。上曰,令該曹稟處,可也。出吏曹謄錄
司僕寺啓曰,卽見濟州牧使牒報,則陸邑分定載馬船隻,俱不趁卽到泊,其中興陽·康津船隻,終不入來,不得已賃船載送云。進上馬載送,何等重事,而各官之慢不擧行,殊極可駭。興陽·康津兩邑守令推考,監色捉致刑推之意,分付本道,何如?傳曰,允。出司僕寺謄錄
上在昌德宮。停常參·經筵。
未時,太白見於巳地。
領議政權大運箚子。大槪,屢上辭本,未蒙恩許,病勢危劇,萬分悶蹙,更陳血懇,冀垂憐察事。答曰,省箚具悉卿懇。當此艱虞溢目之日,小子之所以倚毗仰成者,惟在二三宿德元老而已,則予固不可捨卿而圖治,卿固不可捨予而恝視也,明矣。予志已決,雖日呈十章,萬無釋負之理,卿其須體至意,安心勿辭,亟斷來章,速出論道,以副如渴之望。仍傳曰,遣史官傳諭。
執義李雲徵啓曰,臣於日昨退待還家之際,適當曲路,卒逢錦平尉朴弼成,纔回馬首,未及隱身,致有從人拘執之擧。隔等隱避,載在法典,而身爲法官,反自踰犯,所失大矣,不可仍冒。請命遞斥臣職。答曰,勿辭。
正言金鼎台啓曰,臣昨伏見大司憲閔宗道避辭,則有曰請對之論,歷三旬而未一,徑先發簡,則有違臺例。又曰,徑欲先入,有損臺體,臣竊惑焉。三旬未一之論,今始發簡,則不可謂徑先簡通,纔回元無先入之議,則何謂之損臺體也?宗道之常時論議,正大剛方,合啓之論,超出衆議之中,而獨於廷對之請,氣餒而意沮,三司之臣,以此却步,群議之參差,孰使之然哉?臣以發簡之人,違損臺體之譏,指斥臣身,則臣不敢一刻再冒於臺席,請命遞斥臣職。答曰,勿辭。
傳曰,史官一員待命,騎馬三匹立之。社稷大祭所內摘奸。
大司諫吳始萬啓曰,卽者同僚,以被斥於憲長,至於引避,臣竊見今日三司諸臣,皆是近來同參合啓之員也。合啓與請對,其事一也,其言同也,旣參合啓,則宜無異議,而猶以消詳停當,曠日持久,引起鬧擾,擧措轉駭,臣未知其何也。臣旣書謹悉於違臺例損臺體之簡通,則其爲不安,與同僚無異,何敢晏然於臺席乎?請命遞斥臣職。答曰,勿辭。
正言成任啓曰,卽者正言金鼎台,大司諫吳始萬,以日昨大司憲閔宗道避辭中,違臺例損臺體等語,相繼引嫌而退,臣當處置,而伊日簡問,旣書謹悉,則難安之嫌,實無異同,臣何敢復叨臺端,晏然處置乎?請命遞斥臣職。答曰,勿辭。以上春坊朝報
上在昌德宮。停常參·經筵。
未時,太白見於巳地。夜一更,月入南斗星魁,犯第二星。
下直,安邊府使李光夏,安州牧使李善溥,訓戎僉使權順迪。
領議政權大運三十一度呈辭。入啓。傳曰,安心調理。
刑曹參判鄭重徽辭職上疏。入啓。答曰,省疏具悉。卿辭如此,本職當許遞焉。
政院啓曰,右副承旨李麟徵,昨日再次違牌,今又陳疏到院,而其兄所患,症涉可疑,身旣犯染,則不可出入於近密之地,當此多事之日,亦不可任其瘝曠,合有變通之道,敢此仰稟。傳曰,改差。
大司憲閔宗道啓曰,臣伏見正言金鼎台再避之辭,譏斥臣身,語甚張皇,誠可異也。三司請對之議,其起也雖久,逮臣忝長憲府之後,曾無來會停當之事,且於發簡之日,臣與諸臺,同坐一依幕,而略不語及發簡之意,則臣所謂徑先發簡者,此也。至於再簡之發也,其意以爲,司諫金一夔有身病,持平沈仲良有式暇,俱不得折簡,其餘三司,宜速請對,則臣所謂不待齊會,徑欲先入者,此也。如是而謂之無損於法例,則臣未之知也。臣於合啓之論,本無超出之事,臣於廷對之請,亦無回避之意,而引年引月,天聽邈然,則臺閣之氣餒矣,或疏或單,引入紛然,則臺閣之意沮矣。臣於此時,叨冒首席,則氣安得以飽,意安得以銳乎?臣年紀衰邁,志氣低垂,其不能淬勵也決矣,而區區所自期者,言出於口,或慮前後之相違,事到乎手,猶恐周詳之未盡,有何可以取信於人者,有何可以見重於時者,而今者鼎台,乃以三司之却步,群議之參差,有若係臣之擧足左右,出言重輕者然,望之太高,責之太過,合而爲臣之斷案,臣於此慙竦之不暇,而亦歎其剛果之風,足以振委靡之俗也。且大司諫吳始萬,則臣之本意,旣已詳知,臣之所言,亦嘗親聽,而前後避辭,殊欠平穩,臣竊惑焉。臣一避再避,勞苦實甚,決不可一日抗顔於臺端,請命遞斥臣職。答曰,勿辭。
司諫金一夔啓曰,昨者同僚,相繼引避,處置歸於臣身,而觀其避辭,則以三司却步,曠日持久爲言,臣於請對之擧,欲待諸議之歸一,不書謹悉於簡通,則前後譏斥,理難獨免,臣何敢抗顔仍冒,晏然處置乎?昨緣賤疾猝劇,今始來避,所失尤大,請命遞斥臣職。答曰,勿辭。
開城府呈,忠淸監司洪萬朝辭職上疏上送事。答曰,省疏具悉。卿勿過辭,速往欽哉。
持平沈仲良啓曰,臣於請對之論,重被沮尼之斥,揆以臺體,勢難仍據,處置請出,大拂公議,冒沒行公,斷無是理,而小官違牌,分義未安,不遑他顧,黽勉就職矣。卽伏見正言金鼎台避辭,至以三司却步,群議參差爲言,臣守謬見,略示持難,則却步參差,正指臣身,臣之情勢,一倍窮蹙,其何敢抗顔於職次,重貽臺閣之羞哉?昨緣病劇,今始來避,臣罪至此,益無所逃。請命罷斥臣職。答曰,勿辭。
工曹判書吳挺緯,兵曹判書閔黯,觀象監提調沈梓,判尹尹夏益書啓,臣等,與諸地師,士夫中解地術之人,卽到南小門城基,泛鐵定其方位,且問吉凶,則奉常寺正安命老以爲,以時御所方位,泛鐵觀之,則主龍午向,卽今作門處,正當丙位,則所謂巽方吉凶,更無擧論之事,所謂丙方,則考諸行用方書皆吉,此外更無所達。前判官曺錫以爲,今之所謂南小門,正直時御所之丙位,形家之所謂前案也,又所謂三火位也,又所謂三陽方也。古訣曰,三火竝秀,又曰,三陽明,其曰秀者,高聳竝起也,其曰明者,分明卓拔也。至於前案之有孔穴,或破碎,形家之所深忌,且一卦管三午夾丙丁,今年神殺,占居午丙者亦有之。今若斬山而開塗,穴城而開門,低平之丙方,又從殘破之,以犯年方神殺,恐非古訣之本意,而實無見得。姑陳賤見,伏乞博詢,以求其當。前察訪崔以遠以爲,今此南小門所開之處,與時御所,乃是丙方,則術家所謂三火方中一也。方書曰,三火,宜秀麗不欲低,況且開門出路踏破者乎?臣之所見孤陋,曾不得見第宅開門之方書,今以山家方位之說,略陳淺見,伏願廣詢而處之。幼學任臺以爲,今此南小門所開處,從時御所丙方,則雖未見古方吉凶之訣,自古創開八門,乃是四正·四奇之方,則子午卯酉,四正位也,乾坤巽艮,四奇方也,古之開門,本非論吉凶,別定方位而開之,則今之丙方開門,有何利害之所管?淺見如此,伏惟廣詢。前吏文學官李志遠以爲,看審南小門古址,則爲時御所之丙方也,丙方,乃壬午坐之質庫門也,重設得宜。地理學兼敎授李蕖以爲,看審南小門基址,則於時御所,乃是丙地,門樓經云,壬子坐之於巳丙,爲質庫吉門,今此重設,小無所妨。命理學兼敎授崔爾嶷以爲,看審南小門古基,則是爲時御所壬子坐之丙方也,不但丙午丁三陽方宜開敞,又以袁天綱所作門樓經法論之,子坐之丙方,且合質庫吉門,今此重設,似爲得當。前別將崔斗明以爲,凡大小陽基,開豁通敞則吉,高壓則擁蔽,自是所忌,且第宅開門,不取巽方,亦在方書,今此南小門於慶會樓,巽巳方苦口之閉,無乃避巽之意,於仁政殿丙方,與其固閉,不若通開之爲愈。觀象監參奉韓必雄以爲,凡開門出路,當以吉方取之,則丙方乃三陽六秀之方,而且合於質庫吉門,今此重設,似爲得宜。曺錫·崔以遠所論三火方開門之說,與安命老以下諸人之議不同,故使之論難,則諸人以爲,三火方不可開門之說,不見於方書云,則曺·崔兩人以爲,只見山書,不見第宅開門方術云云。以臣等臆見論之,歷代定都,皆以南方開正門,卽今中原之午門,我國景福宮之崇禮門,皆是午·丙·丁方,則三火方不可開門之議,不爲理勝,敢啓。傳曰,姑待年事稍稔,更稟擧行,可也。
傳曰,今觀刑曹囚徒·時囚罪人,至於百餘名之多,不可無欽恤之道,令各該司,趁卽疎決,俾無滯獄之弊。以上朝報
上在昌德宮。停常參·經筵。
下直,惠山僉使李命相,森森坡萬戶金聲遠。
領議政權大運三十二度呈辭。入啓。傳曰,安心調理。
副護軍尹以濟上疏。大槪,負犯甚重,物情愈激,滓穢賤臣,決不可復玷朝列,先收臣新授軍銜及兼帶籌司之任,仍下臣司敗,勘定罪名,以正國法,以伸公議事。入啓。答曰,省疏具悉。次官議讞,出自上命,則意外非斥,不足深嫌,卿其安心勿辭,從速行公。
政院啓曰,兩司之官,引避退待,而掌令柳挺輝,獻納沈季良,俱未肅拜,掌令權儹連日尋單,尙不處置,且監察茶時,亦涉未安。呈告未肅拜人員,竝卽牌招察任,何如?傳曰,允。
又啓曰,新除授注書沈樘,時在京畿道通津地,斯速乘馹上來事,下諭,何如?傳曰,允。
假注書洪重鉉服制,代李適意爲之。
獻納沈季良啓曰,無狀小臣,濫蒙洪造,前後忝叨,罔非踰分,渺福生災,疾病纏身,入秋以來,呈告居多,孤負實大,尋常惶悚,若無所容。薇垣新命,遽及此際,人器不稱,姑置勿論,沈痾轉劇,陳力無望,未卽祗謝,彌切悶蹙。召牌臨門,分義是懼,不得不出肅,而臣於諸僚之避,有不敢可否者。臣兄持平臣仲良,與諫臣意見參差,致此引避,則臣何敢晏然處置乎?請命遞斥臣職。答曰,勿辭。
府啓,竝引嫌而退。隔等不避,在例當遞,避辭太過,有欠相敬,曠日持久,在我無失,嫌不處置,勢所固然,過於消詳,終致起鬧。請執義李雲徵,正言金鼎台,大司憲閔宗道,持平沈仲良遞差,大司諫吳始萬,正言成任,司諫金一夔,獻納沈季良出仕。答曰,依啓。以上朝報
上在昌德宮。停常參·經筵。
自辰時至申時,日暈。夜二更,月暈。
領議政權大運三十三度呈辭。入啓。傳曰,遣承旨敦諭。
左副承旨睦林一書啓,臣承命往諭于領議政權大運,則以爲身有萬分危篤之病,無一毫陳力之望,冒死請急,誠出於萬不獲已,天日之明,未盡下燭,恩許尙靳,異數便蕃,辭單之上,今過三十,而承旨榮臨,今已四度矣,將死之臣,何以得此於君父哉?瞻望北宸,不知死所,臣受恩如天,報效無路,苟可以自力,則未死之前,豈不欲奔走盡瘁,以盡臣子之分義,而八十衰敗之年,添傷於今夏酷暑,頭疼嘔逆,腹痛泄瀉等症,頻頻發作,委頓床席,晝夜呻痛,飮啖幾至專廢者,今已三箇月矣。元氣澌盡,莫可收拾,精神消耗,有時昏塞,以此病狀氣力,何敢望束帶趨朝乎?伏地涕泣,不知所達云矣,敢啓。傳曰,知道。
上在昌德宮。停常參·經筵。
中殿·世子宮,藥房問安。答曰,知道。
藥房啓曰,秋陰作雨,日候不佳,伏未審聖體調攝,若何?日月不居,孝思殿祥期已迫,節祀又屆,伏惟聖孝感時追慕之痛,益復罔極。仍伏念玉候久在調攝之中,尙未完復,旣行親祭,貼勞聖躬,而前頭祥祭與陵幸,只隔一日,冒夜將事,凌晨動駕,則添傷之患,勢所必至。今此望祭,則勉抑至情,姑許攝行,以副群下之望,千萬幸甚。臣等待罪保護之地,憂慮倍切,敢來問安,竝此仰稟。答曰,知道。無事。居諸易邁,祥期倏迫,攀慕之痛,益復罔極,身無疾恙,而許令攝事,其在情禮,實爲未安,卿等勿爲過慮焉。
領議政權大運箚子。大槪,冒萬死更暴病重實狀,冀蒙矜許,以幸國事事。入啓。答曰,省箚具悉卿懇。已諭如渴之意於前後之批矣,復何多誥?當此祥期迫近,上下哀遑之日,決不可一向引入,袖手恝視,卿其亟遵前旨,安心勿辭,速出論道,以副上下之望。仍傳曰,遣史官傳諭。
上在昌德宮。停常參·經筵。
政院啓曰,明日望祭親行時,諸承旨各有執事,不可不備員,同副承旨李華鎭,昨日公退之際,墜馬重傷,不能運動,陳疏到院,齋戒相値,雖不得捧入,而所患如此,合有變通之道,何以爲之?敢稟。傳曰,改差,卽爲口傳差出。
又啓曰,今日遞差承旨之代,口傳差出事,命下矣。以在京無故人備擬,卽爲牌招察任,何如?傳曰,允。
吏曹口傳政事,以吳始大爲承旨。以上朝報
政院啓曰,望祭親行時,諸承旨各有執事,不可不備員,而同副承旨,昨日公退之際,墜馬重傷,不能運動,陳疏到院,齋戒相値,雖不得捧入,而所患如此,合有變通之道,何以爲之?敢稟。傳曰,改差。今日內,口傳差出。
又啓曰,今日遞差承旨之代,口傳差出事,命下矣。以在京無故人備擬,卽爲牌招察任,何如?傳曰,允。以上吏曹謄錄
義禁府啓曰,今此陵幸時,本府都事九員,依例隨駕,一員當爲守直,而都事十員內,四員出使,一員未差,不得推移,出使都事李日觀·李命麟·洪灝·李溥,令該曹竝卽閑官換差,未差之代,亦爲口傳差出,何如?傳曰,允。
上在昌德宮。停常參·經筵
夜一更,月暈。
下直,神光僉使陳孝謙。
孝思殿望祭親臨後,大殿·中殿,藥房·政院·玉堂·二品以上·六曹·大司諫問安。答曰,罔極。
世子宮,藥房·政院·玉堂·二品以上·六曹·大司諫問安。答曰,知道。
大殿誕日,政院·玉堂·二品以上·六曹·大司諫問安。答曰,知道。
中殿·世子宮,政院·玉堂問安。答曰,知道。
領議政權大運箚子。大槪,病勢危篤,無由起動,孝思殿親祭及誕日起居之班,俱未得進參,乞罷臣職,仍治臣罪事。入啓。答曰,省箚具悉卿懇。所患如此,不得進參,有何所傷?卿其安心勿辭,亦勿待罪,俟得小間,速出論道,以副予望。仍傳曰,遣史官傳諭。
政院啓曰,政事,過國忌後爲之事,命下矣。昨日親祭齋戒,今日誕日相値,明日月蝕齋戒,十七日國忌齋戒,十八日國忌正日,皆不得開政之意,敢啓。傳曰,知道。以上朝報
政院啓曰,政事,過國忌後爲之事,命下矣。昨日親祭齋戒,今日誕日相値,明日月蝕齋戒,十七日國忌齋戒,十八日國忌正日,皆不得開政之意,敢啓。傳曰,知道。出吏曹謄錄
備邊司啓曰,會寧開市事,北京咨文,今已出來,以此分付該道,使之依例擧行,而回咨,令承文院撰出,付送於前頭使臣之行,何如?傳曰,允。
又啓曰,以吏曹參判李玄逸所啓,副護軍金元燮上疏,商議回啓事,命下矣。首相方在呈告中,從當相議回啓之意,敢啓。傳曰,知道。以上備局謄錄
上在昌德宮。停常參·經筵。
夜一更二更,月蝕,月暈回木星。三更四更,月暈回木星。
下直,梨津萬戶金夏兼。
獻納沈季良啓曰,臣病伏昏昏中,得聞大臣以兩司之官不參陪祭,大加非責,臣於此不勝悚慄之至。臣之素患痰塊,近復添劇,有時昏窒,不省人事,加以暴泄兼發,度數無算,元氣澌薾,奄奄欲盡,竟不得進參於親祭之班,情禮俱缺,罪合萬殞。臣雖無狀,亦有秉彝之天,如可一分自力,則當此國祥迫近,上下哀遑之日,何敢便身是圖,自速逋慢之誅,而適緣賤疾深重,以致分義虧損,公議果嚴,私心益蹙。當卽自列,以俟譴罰,而病勢一向危篤,今始扶曳來避,所失尤大。請命罷斥臣職。答曰,勿辭。
大司憲吳始萬啓曰,引嫌而退。一時病故,理或然矣,纔出旋入,物議非之,請獻納沈季良遞差。答曰,依啓。
藥房都提調金德遠,請對入侍。
開城府呈,忠淸監司洪萬朝辭職上疏上送事。今日藥房都提調入侍時,忠淸監司洪萬朝上疏還出給,催促辭朝事,榻前定奪。
上在昌德宮。停常參·經筵。
巳時,日暈。
傳曰,史官一員待命,騎馬三匹立之。崇陵忌辰祭所內摘奸。
三公請對入侍時,門黜罪人㮒拿來,今日內開坐,元情捧入事,榻前定奪。以上朝報
三公請對入侍時,門黜罪人㮒拿來,今日內開坐,元情捧入事,榻前下敎。
義禁府啓曰,門黜罪人㮒拿來處之事,傳旨啓下矣。㮒方在漢江云,依例發遣府都事,拿來,何如?傳曰,允。以上出義禁府謄錄
禁府都事李日觀,門黜罪人㮒拿來事,出去。
禁府都事李日觀,門黜罪人㮒拿來後,入來。
禁府,㮒拿囚。啓。以上朝報
上在昌德宮。停常參·經筵。
以明日視事,取稟,傳曰,祥期迫近,視事姑停。
假注書南圖翼在喪,代權始經爲之。
領議政權大運,左議政睦來善,右議政金德遠箚子。大槪,今因禁府公事,敢陳區區所懷,冀蒙察納事。答曰,省箚具悉卿懇。行次旣不聞知,黜送亦由他事,則似無更問之端,故使之放釋矣。卿等之箚辭,蓋出於明審按獄之意,當令該府,依箚辭施行焉。仍傳曰,遣史官傳諭。以上朝報
吏曹啓曰,東萊府使有闕,依近例,令備邊司議薦,何如?傳曰,允。出吏曹謄錄
義禁府啓曰,門黜罪人㮒,行工曹判書吳挺緯,竝拿來事,傳旨啓下矣。吳挺緯,今方待命,卽爲拿囚,而㮒時在漢江,依前例發遣府都事,拿來,何如?傳曰,允。出禁府謄錄
都監啓曰,中宮殿玉冊文草圖書,戶曹判書吳始復書寫封進,以備睿覽之意,敢啓。傳曰,知道。依此正書。出禮曹謄錄
上在昌德宮。停常參·經筵。
政院啓曰,廳中近來多事,祥祭亦且迫近,承旨不可曠闕,而同副承旨臣吳始大,本以抱病之人,數日內症勢添劇,委頓直廬,不得出廳行公,出納之際,事甚苟簡,合有變通之道,何以爲之乎?敢稟。傳曰,改差。
以高山察訪李彦紀罷黜狀啓,傳曰,不可罷黜而止,拿問處之。
政院啓曰,近因兩司之不備,臺官之未署經者,已過累日,前後守令之未署經者,亦至四人之多,今日新除授臺諫及呈告人員,竝牌招察任,何如?傳曰,允。
備邊司啓曰,忠淸道之被災,比之湖·嶺兩道,雖有小間,槪是凶歲也,賑政料理,不可小緩,而前監司遞任已久,新監司赴任,一日爲急,而洪萬朝,在途陳疏,至於三度,已失藩臣之體,其辭疏,有還給之命,而亦不卽出謝,其在事體,雖甚未妥,洪萬朝從重推考,使之卽爲出謝,不多日辭朝赴任,何如?傳曰,允。以上朝報
吏批啓曰,徽陵參奉,祥祭後當爲復命,其代依例差出,何如?傳曰,允。出吏曹謄錄
義禁府啓曰,卽伏見平安監司閔就道罪人放未放啓本,則盧瑀·李孝源·李彦綱·李琸·朴泰遜·朴致道等,俱入稟秩中,如瑀之誣人以死罪,孝源之犯禁許採,彦綱之封進匿名書,而與譏察誣告之徒,表裏相應,伸救罪魁,而以師命隨坐等語,肆然投疏於鞫問命下之日,泰遜之愛護凶賊,全亡分義,而辭氣忿忿,略無顧忌,朴致道之倡爲怪毒之論,至所以故贊成臣尹鑴追用逆律者,俱是罔赦之罪,而矇然混入於稟秩中,公議所在,不可無警責之道,平安監司閔就道推考,何如?傳曰,允。出禁府謄錄
備邊司啓曰,忠淸道之被災,比之湖·嶺兩道,雖有小間,槪是凶年也。賑政料理,不可少緩,而前監司遞任已久,新監司赴任,一日爲急,而洪萬朝,在道陳疏,至於三度,已失藩臣之體,其辭疏,有還出給之命,亦不卽肅謝,其在事體,殊甚未妥,洪萬朝從重推考,使之卽爲出謝,不多日辭朝赴任,何如?傳曰,允。出備局謄錄
禮曹啓曰,今此中宮殿冊禮時,內外命婦陳賀,已爲磨鍊啓下矣。取考謄錄,則辛卯年上尊號時及冊禮時,因傳敎,外命婦大殿乳母·王妃母·公翁主·大君·王子夫人外,宗親及朝士大夫命婦,則不爲入參,故辛丑·丙辰兩年尊崇冊禮時,亦依此例擧行矣。今番則何以爲之?敢稟。傳曰,今亦依此擧行。
又啓曰,中宮殿冊禮內習儀吉日,已爲推擇啓下矣。內習儀處所,定於何處乎?敢此仰稟。傳曰,定於熙政堂。
又啓曰,禮文內,王妃冊禮後,殿下有會百官如正至會儀之禮,又有上壽之詞,王妃有會命婦如正至會儀之擧,亦有上壽之詞,而考諸辛卯·辛丑·丙辰各年冊禮時謄錄,則竝權停矣,今番則此兩禮,何以爲之?敢此仰稟。傳曰,權停。
又啓曰,今八月二十八日,徽陵展謁出宮吉時,令日官推擇,則同日寅時·辰時爲吉云,而寅時似早,辰時太晩,此兩時外無他吉時,以寅時定行乎?敢稟。傳曰,以寅時定行。以上禮曹謄錄
兵曹啓曰,及第李益明,前判官金三錫,閑良李枝芳,及第朴世弼等,殺害人命賊指示捕捉之功,加資事,命下矣。李益明等,未經准職,未資窮,何以爲之?敢稟。傳曰,竝特爲加資。
又啓曰,五衛將鄭道存,自直所猝得風病,旬月之內,差復無期云,改差,何如?傳曰,允。以上兵曹謄錄
上在昌德宮。停常參·經筵。
夜三更四更,月有小暈。五更,月暈
右尹權珪上疏。大槪,冒死陳情,乞遞金吾之任事。答曰,省疏具悉。卿其勿辭察職。
同敦寧李晶上疏。大槪,臣犬馬之齒,今至八十,當此陵幸擧動之時,自揣筋力,有所不逮,決無驅馳陪從之望,不得不冒死仰籲,伏乞聖慈,俯察誠懇,兼帶摠管之任,爲先遞改事。入啓。答曰,省疏具悉。卿其勿辭察任。以上朝報
義禁府啓曰,以全羅南原推考敬差官啓本,刑曹粘目,謀殺小上典罪人私婢今香,移本府處置事,允下矣。係是綱常,依例府都事發遣,拿來,何如?傳曰,允。
又啓曰,罪人吳挺緯元情公事判付內,議處事,命下矣。本府堂上,不可不備員,而同知事權珪,引嫌不參,知事閔宗道,時未出仕,閔宗道,卽爲牌招,與之同參,何如?傳曰,允。以上禁府謄錄
戶曹啓曰,振武功臣,故鰲川君文晦賜牌田畓,尙未受出矣。罪人立身籍沒全羅道南原府伏在田四負七束,畓一結四十二負五束,康津縣伏在田一結一負,畓二結六十八負三束,合田一結十五負七束,畓四結十負八束,自本家,望呈領受,依例折給之意,敢啓。傳曰,知道。以上戶曹謄錄
上在昌德宮。停常參·經筵。
昧爽有霧氣。辰時,日暈。夜二更,白雲一道如氣,起自坤方,直指艮方,長十餘丈,廣尺許,良久乃滅。三更,月暈。四更,月暈,白雲一道如氣,起自坤方,橫過暈邊,直指艮方,長竟天,廣尺許,漸移南方,良久乃滅。
下直,江界府使李汝柱。
傳曰,政事,過國忌及齋戒後爲之。
諸承旨請對入侍。以上朝報
義禁府啓曰,卽伏見禁府洪塾照律公事所書之紙,則以肅拜單子休紙正書以入,本府下人所爲,殊極痛駭,本府堂上·郞廳,亦難免不察之失,當該堂上·郞廳,竝推考,下吏令攸司囚禁重治,而昨緣夜深,臣等捧入之際,亦有矇不致察之失,惶恐敢啓。傳曰,知道
又啓曰,今此罪人拿來傳旨,及昨日擧行條件,自政院封標以下,則郞廳所當以此傳示諸堂上,而私自拆見,事極可駭,都事李奎壽汰去,何如?傳曰,允。以上義禁府謄錄
上在昌德宮。停常參·經筵。
自卯時至午時,日暈。未時,太白見於巳地。
下直,北評事鄭來祥。以上朝報
兵曹啓曰,前頭祥祭及陵幸時,本曹堂上,不可不備員矣。參知臣李壽徵,與參判臣權瑍,婚嫁相避,而連有齋戒,不得開政,參知相避之代,令該曹,以在京無故人,口傳差出,牌招察任,何如?傳曰,允。
上在昌德宮。停常參·經筵。
未時,太白見於巳地。
下直,瑞興縣監李錫,雲寵萬戶李就堯,永達萬戶宣舜雄,鎭東萬戶權昌胤。
政院啓曰,右承旨朴慶後同姓六寸大父,學生泰亨身死,服制已行四日,出仕,何如?傳曰,允。
傳曰,前頭齋戒相値,開政未易,窠闕守令,今日內口傳差出事,分付該曹。
吏曹口傳政事,以李禎爲羅州牧使,柳星明爲韓山郡守,姜世龜爲靑松府使,李之經爲珍島郡守,李萬根爲務安縣監。
兵曹判書閔黯請對入侍時,今此陵幸時,出宮時刻差早,十里外行炬植炬,限晝停待令之意,分付京畿事,榻前定奪。以上朝報
魂殿參奉,以入番宗室意啓曰,本殿三年祭需用餘,石耳八升,黃角四斤八兩,海衣十四貼,粉藿六十二斤,多士麻三十六斤,早藿二十斤,綠藿二十八斤·細毛十六斤·蔈古一斤五兩·甘苔十三斤·藿耳三十一斤·生薑五十斤·柏子九斗·榛子四斗三升·胡桃十二斗·白淸五升·黃淸二斗四升·雀舌三升·甘醬二瓮,還下該司之意,敢啓。傳曰,知道。出司饔院謄錄
禮曹啓曰,王世子冊禮後,陳賀方物所封中,濟州牧使封進世子宮織毛馬粧一部,旣已本邑封進矣,三名日方物中,大殿所封進阿多介一坐代,豹皮四張,織毛馬粧一部代,結弓獐皮五張,因傳敎恒式代封,則前頭三名日,世子宮所封進阿多介及織毛馬粧,一體代封乎?敢此仰稟。傳曰,依爲之。出禮曹謄錄
禁衛營啓曰,本營大旗幟,渝色不可用,故纔已新造矣,今八月二十四日,神武門外旗祭,依例設行之意,敢啓。傳曰,知道。出禁衛營謄錄
禮曹啓曰,祥後孝思殿薦新之祔廟前封進,山陵則勿爲封進事,啓下行會矣。卽者慶尙監司所封薦新石榴,只封於宗廟·孝思殿·永熙殿,而山陵則不爲封進,今此石榴,雖是九月令,本道封進,旣在於祥前,則所當一體封進,而有此闕封,難免不察之失,監司李聃命推考,莫重薦新,不可以本道闕封有所不薦,以魂殿所封石榴分半,令魂殿內官,陪進陵所,二十四日薦新之意分付,何如?傳曰,允。出禮曹謄錄
上在昌德宮。停常參·經筵。
巳時午時,日暈。未時,太白見於巳地。夜五更,月暈。以上朝報
傳曰,前頭齋戒相値,開政未易,窠闕守令。今日內口傳差出事,分付該曹。
禁衛營啓曰,十番海西別驍衛六十八名,步軍標下一名,已爲整齊矣。來九月初一日,與本營入直別驍衛,依前例替代後,舊軍放送之意,敢啓。傳曰,知道。
上在昌德宮。停常參·經筵。
吏曹口傳政事,以李師賢爲禁府都事,禁府都事李命麟,司導主簿金重九相換,禁府都事李日觀,掌苑別提李萬範相換,禁府都事洪灝,掌隷院司評李行政相換,禁府都事李溥,繕工監役李耉相換。
大殿·中殿,藥房·政院·玉堂夕問安。答曰,罔極。
世子宮,藥房·政院·玉堂夕問安。答曰,知道。以上朝報
祔廟都監郞廳,以都提調意啓曰,今此祔廟時宗廟修理,以繕工監監役官李耉,差定監造官,殿內修理,纔已完畢,而御齋室及諸處役事,極其浩繁。今方始役,不離監董,而李耉,今日口傳政事,差義禁府都事。重大之役,不可付諸生手,仍差本職,俾察修理之役,何如?傳曰,允。出禮曹謄錄
上在昌德宮。停常參·經筵。
大祥祭後,大殿·中殿,藥房·政院·玉堂·百官奉慰問安。答曰,罔極
世子宮,藥房·政院·玉堂·二品以上·六曹·大司憲問安。答曰,知道。
吏曹口傳政事,禁府都事李溥,繕工監役尙弼周相換。兵曹口傳政事,以李世璜爲羽林將。以上朝報
兵曹啓曰,新除授羽林將張宇相,自統虞候任所,未及上來,陵幸擧動,只隔一日,今姑改差,其代,口傳差出,何如?傳曰,允。兵曹謄錄
都監啓曰,中宮殿冊禮時敎文圖書,承政院右承旨朴慶後,書寫封進,以備睿覽之意,敢啓。傳曰,知道。依此正書,
上在昌德宮。停常參·經筵。
辰時巳時,日暈。
下直,殷山縣監尹悠期。
大殿·中殿,政院·玉堂·二品以上·六曹·大司憲問安。答曰,罔極。
中殿,藥房問安。答曰,罔極。
世子宮,藥房·政院·玉堂問安。答曰,知道。
藥房啓曰,伏未審夜來,聖體,若何?歲月易邁,孝思殿祥祭奄過,惟聖孝益切進慕之痛。冒雨將事,達曉哀臨,園陵展謁,又隔一宵,玉體調攝之餘,不瑕有添傷之患乎?臣等,不勝區區之慮,敢來問安。答曰,罔極。別無所傷矣。
政院啓曰,明日陵幸擧動時,承旨不可不備員,而左承旨金,以七十之人,猝得暴泄,症甚危篤,方在奄奄中,決無隨駕往來之勢,似當有變通之道,何以爲之乎?敢稟。傳曰,改差,卽爲口傳差出。
傳曰,明日陵幸擧動時,樂善君潚隨駕事,分付。
吏曹口傳政事,以李華鎭爲承旨。
政院啓曰,新除授承旨李華鎭,牌招不進,進考傳旨,今方捧入而以年老之人,昨日陪祭之後,脚病添重,不得運動云,何以爲之乎?敢稟。傳曰,改差。望單子還入,落點,承旨李壽徵。
吏曹口傳政事,以沈梓爲內醫留?院提調。
政院啓曰,陵幸擧動時,樂善君潚隨駕事,命下矣。卽者宗親府郞廳來言,樂善君潚,身病方重,不得隨駕云。故敢啓。傳曰,知道。以上朝報
上在昌德宮。停常參·經筵。
大駕,詣晝講所,入幕次後,藥房·政院·玉堂問安。答曰,知道。
大駕,詣陵所,入幕次後,藥房·政院·玉堂·二品以上·六曹·大司憲問安。答曰,罔極。
大駕,詣崇陵展謁後,藥房·政院·玉堂問安。答曰,知道。
傳曰,還宮時,自茵叵里至東闕王廟,捧上言。
大駕,還詣晝停,入幕次後,藥房·政院·玉堂問安。答曰,知道。
大駕,還宮後,藥房·政院·玉堂·二品以上·六曹·大司憲問安。答曰,知道。
傳曰,陵殿守·侍陵官以下,竝書啓。
自昧爽至辰時,有霧氣。巳時,日暈。未時,太白見於巳地。以上朝報
義禁府啓曰,以罪人吳挺緯·雪禮等元情啓目,姑待罪人拿來捧招後,一時拿處事,判下矣。罪人㮒妾女英,旣已就囚,爲先捧招以入,而傳書婢子,未及拿來,待其入來捧招後,一時拿處之意,敢啓。傳曰,知道。以上義禁府謄錄
政院啓曰,陵幸擧動時,承旨不可不備員,而左承旨金,以七十之人,猝得暴泄,症甚危篤,方在奄奄之中,決無隨駕往來之勢,似當有變通之道,何以爲之?敢稟。傳曰,改差,其代,卽爲口傳差出。出吏曹謄錄
上在昌德宮。停常參·經筵。
下直,珍島郡守李之經。
大殿,政院·玉堂·二品以上·六曹問安。答曰,知道。
中殿·世子宮,藥房問安。答曰,知道。
藥房啓曰,伏未審夜來,聖體,若何?纔經大祭,旋拜園陵,而凌晨動駕,沾濕霧露,薄晩還宮,觸冒風埃,聖候調攝之餘,不瑕有傷?臣等終宵耿耿,敢來問安。答曰,知道。無事矣。
左議政睦來善箚子。大槪,今日起居之班,病不能進參,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪。仍傳曰,遣鍼醫看病。
持平羅學川啓曰,日昨三司請對之時,僚議以爲,閔鼎重按律之請,閱年爭執,天聽邈然,固宜停止,以問于臣,臣意亦然,卽與之停啓矣。卽今物議以爲憲長旣已差出,則其未及出肅之前,雖未可簡問,所當待其出仕,與議可否,然後可以停當,而不俟長官,遽停重論,以此非之,謂失臺體,臣於其日,亦參停啓之論,則何敢一刻晏然於臺席乎?答曰,勿辭。
漢城府啓曰,禁標內病患有無,每朔間五日,使當部牒報事,非不申飭,而敦化門外戶曹直房止接老女,身死有日,尙無報知之事,擧動迫近,又無出送之擧,昨夕因大臣分付,始爲出送,事甚驚駭。當該部官,從重推考,本府不能檢責之失,亦所難免,不勝惶恐之意,敢啓。傳曰,知道。當該部官,先罷後推。
備邊司郞廳,以領議政意啓曰,昨日夜深後,聞戶曹直房入接之人身死,其屍體,尙不出送,而其死人之病,症涉可疑云,極爲驚駭。督令當部,卽爲出送,而擧動迫近之時,使死於疑病之屍,留在闕內至近之地,事之可駭,莫此爲甚。常時不能檢飭之狀,推此可知。該部下人,已令漢城府各別科罪,而部官之不能擧職者,不可置而不論,當該部官拿問處置,漢城府當該堂上·郞廳,亦難免不能檢察之失,竝爲推考,俾無日後慢忽之弊,何如?傳曰,允。
執義尹鼎和·掌令柳挺輝啓曰,閔鼎重按律之請,經年爭執,未回天聽,與其上下相持,徒傷事體,不如停止之爲愈。故臣等,與兩司諸僚,相議停啓,殊不思長官病未肅謝,則待其行公,通議停當之爲得臺體,而不俟長官之出仕,徑停重發之大論,臣等率爾做錯之失,誠有如物議所非斥者,其何敢一刻仍冒於臺端乎?請命遞斥臣等之職。答曰,勿辭。
京畿監司書目,楊州呈,以領敦寧府事趙師錫箚子上送事。答曰,省箚具悉卿懇。有疾未參,別無所傷,卿其安心勿辭,亦勿待罪。仍傳曰,遣史官傳諭。
持平柳憲章啓曰,閔鼎重按律之請,歲已經矣。兪音尙閟,一向爭執,徒傷事體。故日昨同僚相議停啓之時,臣亦無參差之見矣。今聞物議,以不待長官之出,遽停重發之論,大有乖於臺體,臣不勝瞿然之至。此是朝廷公共之論,而倉卒之間,容易停止,揆以執法之道,固已歉然。及被公議之斥,實無以自解,臣何獨晏然仍冒於臺席乎?請命遞斥臣職。答曰,勿辭。
正言成瓘啓曰,臣卽伏見憲府諸臣之避,不勝瞿然之至。閔鼎重按律之請,旣是兩司合啓之論,則姑待憲長之出仕,相議停當,臺體當然,而徑先停啓,固已顚錯,而且聞物議,以伊日停啓之意,不爲簡問於玉堂,又加非斥,臣之所失,尤無以自解。以此以彼,決不可一刻仍冒於臺席,請命遞斥臣職。答曰,勿辭。
司諫金一夔,正言成任啓曰,閔鼎重按律之請,已周一歲矣。天聽邈然,了當無期,一向爭執,徒損事體。故臣等,與兩司諸僚,相議停啓矣。卽伏見憲長及同僚之避,以不待憲長,不問儒臣,徑停大論,見非物議,相繼引嫌,臣等不勝瞿然之至。重發之論,容易停止,以致物議之非斥,其何敢一刻晏然乎?請命遞斥臣等之職。答曰,勿辭。
大司憲鄭維岳啓曰,卽者本府諸僚,以不待長官出仕,而遽停合啓,物議爲非,竝爲引避,其所謂長官,卽臣也。竊念合啓之請,已過周年,而天心不槪,兪音終閟,上下相持,徒傷事體,寧不如停止之爲愈。故臣除授本職之後,身有疾病,未卽出仕,而屢以此意,言及於人,諸僚雖拘於規例,未卽相面,又未得簡問,臣之意見,則蓋亦聞知之矣。欲爲停止者,旣是臣意則此與不待出仕,而徑先停止有別,其所謂物議者,想必未詳此間曲折而然也。今其處置,當歸於臣,而諸僚避嫌,緣臣而發,則臣不敢晏然處置,請命遞斥臣職。答曰,勿辭。以上朝報
義禁府啓曰,以京畿監司狀啓刑曹粘連,永宗僉使洪以度,移本府處置事,允下矣。洪以度,時在任所,依例發遣府書吏,拿來,何如?傳曰,允。以上義禁府謄錄
禮曹啓曰,江春道觀察使封進去七月令孝思殿·徽陵薦新生鰱魚,今始上來,而孝思殿,則以咸鏡道所封,旣已薦新,徽陵薦新,則今已停止,孝思殿·徽陵所封,則自司饔院捧入之意,敢啓。傳曰,知道。日記廳郞廳崔台衡書。
上在昌德宮。停常參·經筵。
備忘記,守陵官朗原君偘,加資,內廐馬鞍具一匹·外居奴婢六口·田五十結,侍陵官宋尙殷,加資,內廐馬鞍具一匹·外居奴婢四口·田三十結賜給。參奉徐文道,六品遷轉,兒馬一匹,宋世采直長除授,李徵龍熟馬一匹,金澥上弦弓一張賜給。忠義尹必壽,陞授東班職,孝思殿入番宗室靈恩君涵·臨昌君焜·晉平君澤·全山正深,竝加資,臨城君熀熟馬一匹,東平君杭半熟馬一匹,東原君潗·花陵都正洮,各兒馬一匹,靈愼君瀅·光平都正溟,各上弦弓一張,密城都正栻,不粧弓一張賜給,參奉趙泰果·韓宗迪,竝直長除授,韓宗揆上弦弓一張賜給。忠義柳晢·李峻·李基·具昌柱,竝東班職敍用,具揩上弦弓一張。孝思殿都薛里內官朱希聖·金尙俊,竝加資,朴榮張半熟馬一匹,陵進止內官康萬載·金萬弘,各兒馬一匹。薛里內官崔以業·李重蔓,各半熟馬一匹。酒房內官許時亮·金成業·進止內官裵孝益·金克閠·李擢·朴世溫,各兒馬一匹。鄭時僑上弦弓一張賜給。奏時官金鐍·吳重興,竝本衙門高品付祿,奠禮金時海,司鑰除授,飯監朴萬飯監除授,守僕李秀一·朴斗永,各色掌申益精等十五,竝限己身免役,而己免役免賤者子孫妹婿中,限己身免役鄭貴同·林萬業,限五年己身免役,房直金永建·金命立,限三年依他例代免,飯監田大得·金豪傑,別監金燦等,四守僕李二昌等,四各色掌金甲申·金重欽·安唜善·李武金·全聖敏·兪命俊·李禮仁·方仲輝·金汝信·韓佑錫·李加也之·李守元·徐昌建·李仲男·徐海善·徐承敏·李英龍·金一俊·金戒信等,限三年免役,已免賤者妻子中,限三年免役事知守僕李益忠,及奠吏以下諸下人等,令該曹,米布分等磨鍊題給。
政院啓曰,昨日憲府多官,引嫌退待,掌令李宇晉,時未肅謝,今日茶時,當以監察代行,而處置經宿,亦甚未安。掌令李宇晉,牌招察任,何如?傳曰,允。
府啓,竝引嫌而退,經年爭執,迄可停止,而不待長官,未免率爾,不問徑停,責有所歸,而嫌難處置,其勢固然,請持平羅學川,執義尹鼎和,掌令柳挺輝,持平柳憲章,竝遞差,行大司憲鄭維岳出仕。答曰,依啓。
備忌記,忠淸監司洪萬朝再疏還給,催促辭朝,而無意出肅。故自備局,更爲請推,促令肅謝,而一向偃蹇,終不動念,今日國綱,雖曰解弛,其在分義,安敢若是乎?事之可駭,莫此爲甚,決不可置而不論。洪萬朝罷職,以警後人,其代卽爲開政差出,不多日內,使之辭朝。
院啓,新除授大司諫李蓍晩,時在忠淸道監營任所,請斯速乘馹上來事,下諭。竝引嫌而退,經歲爭執,尙未回天,商確停論,固不可已,而憲長之出,旣不遲待,簡問之規,亦且廢閣,揆以臺體,不無所失,請正言成瓘,司諫金一夔,正言成任,竝命遞差。答曰,依啓。李蓍晩,交代後自當上來,姑勿,下諭。以上出春坊朝報
夜二更,黑雲一道如氣,起自南方,直指艮方,長五六尺,廣尺許,良久乃滅。啓。
有政。
吏批啓曰,兩司多官,今當差出,而擬望之人乏少,外任竝擬,何如?傳曰,允。以上吏曹謄錄
兵曹啓曰,新差廣坪權管申緝呈狀內,其老母,年今七十,只有一弟,爲人繼後,人子情理,不忍遠離云,依近例改差,何如?傳曰,允。以上兵曹謄錄
上在昌德宮。停常參·經筵。
判中樞府事呂聖齊上疏。大槪,臣病勢危苦,國祥之日,旣不得進參於陪祭,陵幸時,亦不能祇候於路左,臣罪萬殞,亟削臣職仍治臣罪事。入啓。答曰,省疏具悉卿懇。有疾未參,別無所傷,卿其安心勿辭,亦勿待罪。仍傳曰,遣史官傳諭。
政院啓曰,三南守令未署經者,至於五員,當此秋務方殷,賑政爲急之日,不可不急速赴任,新除兩司多官,竝卽牌招,使之卽爲開坐署經,何如?傳曰,允。
院啓,新除授正言朴澄,時在京畿果川地,請斯速乘馹上來事,下諭。答曰,依啓。
忠淸監司李麟徵上疏。大槪,新授藩臬之任,決非如臣譾劣所可承當,懇乞亟許遞免,以安愚分事。入啓。答曰,省疏具悉。卿其勿辭,速往欽哉。
吏曹參判李玄逸上疏。大槪,曾以調治身病,修改父墳之意,陳疏乞遞,以還朝未久,不得蒙允,今則國祥已過,秋序漸深,玆敢更申前請,伏乞特賜矜從,俾伸情願事。入啓。答曰,省疏具悉卿懇。已諭至意於前後之批矣。卿胡不諒,連章祈免,必欲捨予求去乎?此無非平日情志未孚之致,愕然且慙,無以爲喩。卿辭雖懇,斷無允許之理,卿其須體至意,安心勿辭,久留京邸,以補不逮。以上春坊朝報
禮曹啓曰,江春道觀察使封進,今九月令孝思殿薦新葡萄·獼猴桃等,今始上來,而旣已京畿所封薦進,今此兩色之果,自司饔院,依例捧入之意,敢啓。傳曰,知道。以上禮曹謄錄
上在昌德宮。停常參·經筵。
政院啓曰,今日,乃賓廳日次,兩司當爲來待,而諫院,時無行公之員,呈告陳疏人員,竝卽牌招來待,何如?傳曰,允。
吏曹啓曰,守令有闕,政事,取稟。傳曰,明日爲之。
傳曰,大臣·備局堂上引見。引見時,氷庫別檢閔章道,閑官換差事,及掌令鄭善鳴本職遞差,杆城郡守仍任事,及洪墪·申㶅·李玄祚·朴涏敍用事,榻前定奪。
注書金世欽病,代假注書鄭思孝·洪重鉉·成瑍,假注書鄭思孝在外,代權慜·李漢宗·成瑍。
義禁府啓曰,謀殺其少上典罪人今香,旣已拿來囚,係是綱常,依法例三省推鞫,何如?傳曰,允。
政院啓曰,謀殺上典罪人今香,三省推鞫事,允下矣。委官,何大臣進去乎?敢稟。傳曰,領相進去。
又啓曰,謀殺上典罪人今香,三省推鞫事,允下矣。兩司進參事,城上所牌招言送,何如?傳曰,允。
正言沈最良啓曰,本院,方以罪人吳挺緯及三女嚴鞫事,有所論列,而至以徑先照律,大乖獄體,遽爾放釋,尤涉疎漏等語,侵斥禁府堂上臣父臣梓,以判義禁,旣已議讞此獄,則臣有不可隨參之嫌,何敢一刻晏然於臺端乎?請命遞斥臣職。答曰,勿辭,退待物論。
政院啓曰,卽者禁府都事,以委官意來言曰,本府堂上全數被論,三省推鞫不得開坐云矣。敢啓。傳曰,知道。以上春坊朝報
日出時,日色赤。未時,太白見於巳地。夜三更,流星出畢星下,入東方天際,狀如鉢,尾長四五尺許,色白,光照地。啓。
弘文館啓曰,本館僚員之不齊,未有甚於近日。當此開筵之時,不可不備員,明日政,上下番闕員沒數差出,卽爲牌招察任,何如?傳曰,允。
引見時,吏曹判書柳命天所啓,頃日登對時,吏曹參判李玄逸,薦嶺南人六人,而其中張璶·朴滈·金泰基三人,則竝請各別調用,自上有令該曹稟處之命矣。張璶等三人,俱是前銜,則各別調用之意,或直出六品或陞敍,而此非擅自回啓之事,下問于大臣而議處似當。上曰,大臣之意,何如?領議政權大運曰,三人皆陞六品則似爲過當,擇其中尤稱著者,參酌陞六品矣。上曰,三人中,誰是最優者也?吏曹判書柳命天曰,三人俱有名稱,而其中張璶,屢入薦目,最著名稱矣。上曰,張璶則陞六品,其餘二人,陞敍可也。吏曹判書柳命天所啓,全羅道士人李禧存,早年廢科,四十年讀書,潛心性理之學,名行最著,此誠湖南中望人,似當各別調用,而第禧存,不肯赴科,尙在幼學,幼學除職,監役之外,無他注擬之窠,此人則又不可常調蔭仕者待之,則當別爲調用,故敢達。行副提學李鳳徵曰,禧存操行,鄕黨稱之久矣。禧存,本居靈光,而近年以來,本郡士習不美,論議潰裂,而不曾干預於被此之論,又終移居于扶安地云,其善居鄕,亦可知矣。上曰,令該曹,各別調用,可也。
領議政權大運所啓,近來朝士中,或有不仕者,未知其不仕者何意,而頃日翊衛司官員差出時,勿論在職與前銜,擇其有名稱者,差出矣。與其選者,人皆榮幸,而其後,多有不仕之人,其習誠爲可惡,不可無懲治之道,故敢達矣。行兵曹判書閔黯曰,冊禮時則皆進參,而其後李星齡·李萬東·李明恒,竝不仕矣。右議政金德遠曰,至於李萬東,則自前不仕者已久,非今日始不仕矣。上曰,其不仕之人,査出罷職,可也。以上吏曹謄錄
禮曹啓曰,卽見咸鏡監司李□□狀啓,淑陵陵上左邊曲墻外莎土,爲雨水崩頹,擇日修築及告由等事,急速擧行云,今此曲墻外崩頹之患,極爲驚駭,似當有慰安之擧,而慰安與修補告由等祭,遠地往來,勢難各行,修補告由祝文中,添入慰安之意,措辭撰出,急急下送事,分付藝文館,而修補吉日,令日官推擇,則今九月十九日卯時爲吉云。先告事由祭,則同日曉頭設行,所用雜物,亦令本道措備,別定監董,登時各別堅築,俾無日後之患事,知委擧行,何如?傳曰,允。以上禮曹謄錄
司僕寺啓曰,箭串所放馬,軍兵等處捉給事,來初四日,臣等,與訓鍊大將李鏶·御營大將李義徵等出往之意,敢啓。傳曰,知道。以上司僕寺謄錄
大臣·備局堂上引見入侍時,領議政權大運所啓,頃因守禦使狀啓回啓,有別判付,聖敎極爲允當。京畿秋事,比兩南,雖曰稍勝,漢南·漢北,亦有差異。且習操之時,例多民弊。故以姑爲停止之意,回啓矣。及承軍政疏漏之敎,辭意至當,今當設行矣。上曰,山城異於他處,各道豐歉,歲各不一,凡習操等事,稍稔處則爲之,凶歉處則停止,隨其豐歉,循環設行,實是不忘軍務之道矣。右議政金德遠曰,非不知軍務之至重,而習操之時,糜費甚多。故恐貽民弊,欲爲停止矣。及見聖敎,辭意至當,更以習操之意,分付宜矣。上曰,山城習操,則設行事分付,可也。御營大將李義徵所啓,永宗鎭待變船二十七隻,自九月至二月,則長待彼此津邊,自二月至八月,則出去近海,漁採爲業,六朔營生,艱楚莫甚,固宜拔例完護,使得保存,而近年以來,奉常寺柴木及繕工監草薍輸運事,九月爲始,自京畿監營,分送船隻於諸處,使不得留待於津邊,不但渠等,有役重難支之勢。其在待變之道,亦甚可慮,故敢達。上曰,此事,何如?右議政金德遠曰,奉常寺載柴,繕工監運草,其役甚苦。臣待罪京畿監司時,永宗船隻,則數三處外,切不使用矣。聞其後漸至加定其數,將不勝支當云。卽見永宗鎭將,陞防禦使,則本鎭,比前尤重,其處待變之具,勿復撓動可也。上曰,永宗待變船,此後一切勿侵可也。兵曹判書閔黯所啓,紫燕島之於江都,實有補東之勢,設爲重鎭,稍備物力,事□緩急,可以有賴焉。今陞爲水軍防禦使,節目則與廟堂相議,追後書入,似爲便當,詢問大臣而處之,何如?右議政金德遠曰,兵判所陳之言是矣。今纔看審形勢而來,故欲使永宗,作爲重鎭,而洪以度亦可以擔當措置,陞爲防禦使宜矣。上曰,永宗鎭,特陞爲防禦使,可也。以上備局謄錄
大臣·備局堂上引見入侍時,吏曹參判李玄逸所啓,武臣鄭湛,寧海人也。壬辰之亂,以金堤郡守兼防禦使,熊峙之役,終日力戰,殺賊無算。力竭矢盡,不旋踵而死,賊亦奇之,收瘞其屍,立標其上,書曰弔朝鮮國忠肝義膽,其事蹟,詳載於故相臣柳成龍所著懲毖錄。自朝廷,特贈兵曹參判,而下邑遐遠,亦未有旌閭之事,實爲欠典也。臣以本邑之人,詳知其事,故敢達矣。上曰,所陳事蹟頗詳,特爲旌閭可也。又所啓,天啓甲子年間,崔夢亮,以兵曹正郞,爲義州判官時,西鄙多虞,人皆規避,親舊皆不欲其往,夢亮歎曰,事不避難,臣子之職也。遂往。丁卯之亂,力屈就擒,賊以白刃,亂斫劫降,終不屈,罵不絶口而死,雖唐朝顔杲卿,宋時楊邦乂,亦無以過此,其時只有贈職致祭,而尙無旌閭之擧,實爲欠典矣。行副提學李鳳徵曰,臣亦稔聞其節義,李玄逸所達,與臣所聞,少無異同矣。上曰,如此則特爲旌閭可也。右議政金德遠所啓,故相臣李尙眞,亦以淸白見稱,京外,無一畝田·數椽屋。前歲寓居扶餘地,自沒之後,自上特令復其官爵,題給喪葬之需,其有光聖德,固已大矣。旣許復官之後,則便是大臣,禮葬一節,自是應行之事。且聞其子與婦一時三喪,尙不得掩土云,亦是矜愍。若許禮葬,循例擧行,則似宜於待大臣之道。故敢此仰達矣。上曰,初喪則已過,斂襲諸具,不必擧論,而禮葬一節,依例擧行可也。以上禮曹謄錄
引見時,行兵曹判書閔黯所啓,臣頃往江華時,永宗鎭屬等,呈狀訟其僉使之冤,及見本道査啓,則多有相左者。其所稱冤之說,雖不可盡信,以度則稱以決棍七度,屍親則稱以決棍十度,設如屍親之言,管下之人決杖十度,元非濫刑,邂逅致死之後,以濫刑論罪,則日後居官者,安得措手足乎?況屍親等,欲爲結縛執杖使令,至於作亂官門,渠雖發明,若無作亂之事,則屍親因何事,不見初喪,結倘來到使令之家,又何必拔劍防禦,至傷其母乎?以理推之,以度之稱冤,似非無據矣。上曰,以度元情中發明之語,皆有依據。故使之更査矣。右議政金德遠曰,永宗,方有設施事,閔黯之意,蓋惜以度之材,欲仍置其任,而大槪將卒之間,決棍十度,旣非濫刑,而所謂屍親,又其四寸,則其所作亂,尤極無據,其屍親不可不科罪矣。上曰,元非濫刑,而因此論罪,則日後官吏,何以號令其管下乎?領議政權大運曰,然則似不必更査矣。上曰,洪以度放送仍任,其屍親,令本道囚禁,各別從重科罪,勿爲査覈,可也。以上禁府謄錄
兵曹判書閔黯所啓,內禁衛甲衣所入牛皮,無出處,而曾前禁營所屬屠肆下處,移屬三司。故限三朔還爲收稅事,蒙允矣。其後以一二朔收稅云,此雖微細之事,係關民願,似當分付三司,減除其收稅之數,故敢達。右議政金德遠曰,旣自三司捧用,則今無推給之道,自禁衛,量給其價,何如?領議政權大運曰,三司,計禁營捧用之數,各除一二牌,收贖似可矣。上曰,令三司,依此減贖,可也。以上禁衛營謄錄
又所啓,司僕用度,極其浩大,而珍下山牧場田畓百餘結,頃爲於義宮折受,鐵山所在牧場畓二百石落只,田三百日耕,又爲新生大君房折受,司僕若失此二處,則將無以成樣,珍下山田畓,則初因孝思殿三年內晝茶禮補用之地,移屬於於義宮,而今則三年已過,本宮則曾前雖無此田畓,亦足以經過,司僕則所關非細,珍下山田畓,還屬本寺,何如?上曰,司僕形勢如此,珍下山田畓,還屬本寺,可也。以上司僕寺謄錄
上在昌德宮。停常參·經筵。
傳曰,明日晝講爲之。
昨日引見時,持平趙湜所啓,臣昨伏見吳挺緯議處公事,不勝驚駭之至。當初挺緯之言,諸大臣不啻明白,而及至嚴鞫之下,全然牢諱,再招之時,猶不吐實。曩者流傳之說,是何等叵測之變,而大臣齊會之處,亦非躛言之地,則挺緯,以㮒之至親,索言而無所籍,是其言,必有根柢,而不可歸之於風傳也決矣。況聞濟用正李喜年,聞其言於挺緯家,而卽告之大臣,則大臣之當初所聞,亦自挺緯家出,挺緯之到今牢諱言根者,是誠何心?頃於筵席,殿下,以內間元無是事爲敎,宮中無是事,則造此罔測之言,必有其人,而今不査得,以正其罪,只以虛罔亂言,罪挺緯而止,則大乖於治獄之體,國言未已,人情齊憤,鉤得實狀,不容少緩,請罪人吳挺緯更加嚴鞫,期於得情。上曰,見禁府議處公事,則實合予意。且言根,無可尋之端,勿爲煩論。又所啓,㮒·雪禮·英伊·貴香等諸罪人,昨日禁府覆奏,皆已放送,雖其所供,無更問之端,而挺緯,尙未吐實,方且在囚,則此獄未究竟之前,決不可徑先放釋,請㮒·雪禮·英伊·貴香,更爲嚴囚,以待結末。上曰,尤無更問之端,勿煩。又所啓,濟用正李喜年,以挺緯之姻家,得聞叵測之言,而轉告於大臣,則此與閭巷間泛然風聞有異,其在獄體,不可無一處憑覈之道,請濟用正李喜年,亦爲拿囚鉤問。上曰,勿煩。又所啓,吳挺緯所傳於大臣之言,如彼其明白,而嚴問之下,泛稱以伊日酬酢,終不吐實,有司之臣,所當據法請刑,期於鉤得事情,而不此之爲,乃反循例獻讞,徑請照律,有若疑惑之已釋,而事體,之徒傷者然,按獄之失體莫大於是,請禁府堂上竝命從重推考。上曰,此則尤有所不然者。年七十人則不得施刑,在法當然,而旣無依據之端,則禁府議處公事,實無不當者,至於此啓,尤未可曉也。勿煩。
又所啓,靈雲令義天,頃差貞陵忌辰祭獻官,終日飮酒,醉倒齋所,高聲呵喝,擧措駭異,莫重祭享,專不敬謹之罪,不可不痛懲,請靈雲令義天拿問定罪。上曰,依啓。獻納李震休所啓,日者三公之請對,只憑吳挺緯之言,而其所問答,不啻明白,則淸問之下,所當直陳莫隱,而乃反變幻其說,一歸之於風傳,及至再招,猶不吐實,事之可駭,莫此爲甚。鉤覈言根,在所不已,徑先照律,大乖獄體,至於雪禮等三人所供,各自差異,貴香傳簡之說,出於挺緯對大臣之時,其招則曰,元無是事,此亦可疑之端,平問輸情,萬無是理,遽爾放釋,尤涉疎漏,請罪人吳挺緯及雪禮·英伊·貴香等,竝命嚴鞫得情。上曰,已諭於憲府之批矣。勿煩。又所啓,寧邊府使李尙,本以庸調武夫,夤緣蹊逕,濫典雄邑,物情之駭惑,固已久矣。三載居官,無一善狀,吏緣爲奸,民不堪命,貪黷肥已之事,不一而足,闔境嗷嗷,如在水火,西來之人,莫不傳說,決不可仍置字牧之任,重貽民生之害。請寧邊府使李尙罷職不敍。上曰,曾見其爲人,則非不堪字牧之任,且風聞未必盡信,更加詳察處之。
掌令李宇晉啓曰,本府,方以吳挺緯嚴鞫事,及金吾堂上請推事論啓,而臣兄臣宇鼎,以知義禁,同參於獻讞,則臣於此論,俱有不敢隨參之嫌,決難晏然於臺席。請命遞斥臣職。答曰,勿辭,退待物論。
院啓,前啓引嫌而退,嫌不參啓,勢難仍在,請正言沈最良遞差。答曰。不允。處置事,依啓。
府啓,前啓引嫌而退,嫌不隨參,其勢固然,揆以臺體,不可仍在,請掌令李宇晉遞差。答曰,不允。處置事,依啓。以上朝報
冊禮都監啓曰,都監各房工役,皆已完畢,諸色工匠,竝爲罷送,監造官輪回直宿,郞廳則時時往來看檢之意,敢啓。傳曰,知道。以上冊禮都監謄錄
侍講院啓曰,本院僚員之不齊,未有甚於近日。上下番闕員,今日政,以在京無故人,盡數差出,卽爲牌招察任,何如?傳曰,允。以上吏曹謄錄。
司僕寺啓曰,提調權大運,身病不能出來,臣閔黯,與訓鍊大將李鏶·御營大將李義徵等,出往箭串,軍兵馬捉給,而禁軍所執三十三疋,訓局所執四十三疋,御營廳所執六疋矣。敢啓。傳曰,知道。以上司僕寺謄錄
有政。
李浚明爲伊川府使,鄭善鳴爲杆城郡守,金隼翼爲金化縣監。以上吏曹謄錄
上在昌德宮。停常參,只晝講。
兼春秋金錫來書啓,臣承命馳往于楊根水淸洞行判府事呂聖齊所住處,傳諭聖批,則以爲臣,猥陳一疏,惟俟譴罰,不意玆者,溫批下降,史官傳宣,惶恐感泣,不知所達云矣。敢啓。傳曰,知道。
大司憲鄭維岳啓曰,本府,方以吳挺緯鞫問及禁府堂上請推事,有所論啓。臣之愚意,禁府所謂事歸孟浪,疑惑已釋,必欲究其言根,則究得未易,徒傷事體云,似乎得當。且吳挺緯之前後所供,與對大臣酬酢之言有異,嚴問之下,終不明言直陳者,誠有罪矣。年今七十五歲,歷事四朝,官已一品,亂言虛罔,律不至死,而遽加嚴刑鞫問,則老病垂死之人,幾何其不斃於拷掠之下乎?臣於此,心有所不忍者。曾以七十除刑,載在律文,必欲訊鞫,未免太過之意,言說於公會稠廣之中,今不可變其意見,而强爲參啓矣。當此論議峻發之日,旣不能參啓,則亦不宜仍據臺席,請命遞斥臣職。答曰,勿辭。退待物論。
傳曰,明日晝講爲之。
左議政睦來善箚子。大槪,病伏曠職,惶縮罔措,乞遞職名,以安私分,仍陳所懷,冀蒙察納事。入啓。答曰,省箚具悉卿懇。誡誨勤懇,出於至誠,令人不覺感歎,可不留心而採納焉?第四件事,後日登對時,當與諸大臣議處,李後晟事,看來誠可駭然,拿問處之。他餘條件,竝依箚辭施行,卿其安心勿辭,速出論道,以副予望。仍傳曰,遣史官傳諭。
政院啓曰,左副承旨金龜萬,同姓孽八寸弟鼎成身死,服制已行四日,出仕,何如?傳曰,允。
持平趙湜啓曰,吳挺緯所傳之言,乃是惡逆之大罪,誠有是事,當以逆律處之。若無是事,則做出之人,當服做出之罪,不可不明白處分,以治惡逆之罪,以解國人之惑,而挺緯,一招再招,不肯吐實,泛稱以在大臣酬酢,其所酬酢,不啻丁寧,則當以言根之所自出,更加究問。若有所聞之處,挺緯固無可罪,苟無所聞之處,挺緯宜自當之,不可徑先議處也明矣。雪禮等三人,雖眞有惡逆之罪,以雪禮等自明之辭,斷之以疑惑已釋,按獄之失體,處事之謬錯,莫大於是。故臣與亞僚,相議論啓矣。卽伏見大司憲鄭維岳引避之辭,臣不勝愕然也。挺緯年今七十五,歷事四朝,位至一品,而傳此兇言於大臣諸會之處,嚴問之下,乃反牢諱,此尤可惡也。所傳之言,雖不甚大段,國人疑之,君父問之,所當悉陳而無隱,今其言,是何等惡逆之言,而欲諱言根之所自出,不覺其自陷於忘君負國之罪,寧可以年老而不爲鞫問乎?若使挺緯,不諱其言根,則臣何心,獨爲已甚之論,必拷椋而後爲快哉?臣自承聖敎,非不知元無是事,而做出此言,必有其人,今不斯得,以正其罪,誠恐流言,將不至於此事,而妄意爲國憂憤之衷,人所同得,宜無參差之見,不料維岳,至引七十除刑之律文,欲推其不忍人之心。噫嘻,爲挺緯則有所不忍,爲國家則獨無憂憤之意,其亦異矣。更鞫之論,請推之啓,臣實首發,而人之爲言,至於此極,臣何敢自以爲是,而晏然於臺席乎?請命遞斥臣職。答曰,勿辭,退待物論。
司諫金澍,獻納李震休啓曰,臣等卽伏見大司憲鄭維岳引避之辭,多費說話,至以請鞫爲非,臣等不勝駭惑之至。當初吳挺緯對大臣酬酢之時,其所言說,不啻丁寧,而及其再供,終不直陳,事之可駭,莫此爲甚。其所傳妖惡之說,挺緯雖極老妄,必不自做,則言根出處,所當鉤覈,至於雪禮等三人,一次平問,旋卽放釋,今若只以渠等牢諱,置而不問,則獄體不嚴,衆惑滋甚,臣等所爭,實循公議,而維岳,別生意見,乃以事四朝,位一品,年七十等語,有若緩頰者然,不料維岳,身居憲長,而爲此苟且之論也。憲臣,旣以此引避,則臣等亦何敢晏然於職次乎?請命遞斥臣職。答曰,勿辭,退待物論。
執義金一夔啓曰,臣卽伏見長官引避之辭,竊不勝駭惑之至。今此罔測之言,實是臣子之所不忍聞者,則究覈得實,明白處置,有不容已,而乃因吳挺緯之諉以風傳,終不明言,直施以虛妄亂言之律,而不爲窮問其言根之所自出,有若循例治獄者然,全不顧此獄關係之尤重,臣之愚意,決知其不可,故臣與同僚,相議論啓矣。今者長官,至引年七十除刑之律文,强爲苟且之論,吁亦異矣。同僚旣以此引避,臣何獨晏然而已乎?請命遞斥臣職。答曰,勿辭。退待物論。以上春坊朝報
康熙二十九庚午九月初五日晝講時,同知事柳命天所啓,今次陵幸時上言下吏曹者,多是年八十以上願爲加資事也,在前則勿論兩班與公私賤,年八十之類,一倂加資矣,曾因承旨宋昌所達,常漢之冒年陞資,其弊紛紜,雖士大夫,未經四品者,一切防塞事,定式施行,而第念朝家尙齒之典,因此廢閣不行,不但埋沒,常漢輩則固不無冒錄年甲,欺罔上言之弊,而至於士大夫則必不如常漢輩之冒錄,而未經四品之類,皆不與於加資之中,事涉稱冤。今番回啓時,公私賤則依前防啓,而士族之表著者,則雖未經四品,當以上裁措辭回啓,自上裁處,何如?上曰,公私賤外,士大夫則雖未經四品者,以上裁回啓,可也。參贊官李鳳徵所啓,吏曹判書柳命天,今以八十人上言事陳達,臣亦有所懷矣。朔寧郡守李震殷之父宜茂曾已侍從父年七十,特蒙陞賀之恩,而宜茂今年,又滿八十,其子震殷,方在外任,猥不敢陳疏,與無職士大夫有異,亦不得上言,情理可謂切悶矣。柳命天曰,果是侍從人父,則當蒙恩典矣。上曰,分付該曹,特爲加資,可也。同知事柳命天所啓,庚申冤死人子孫,令該曹敍用事,曾已命下抄啓矣。故相臣許積,本無嫡子,及今伸雪之後,始爲立後,以奉其祀,許積之妻,率其養子許垠,方在京邸,而但其繼後,在於抄啓之後,故未入於冤家子弟收用之中,且許垠,乃是幼學,幼學授職之窠甚狹,故自本曹,尙未得調用,今與當初抄啓中人,一體收用,何如?上曰,一體收用可也。又所啓,臣待罪典醫監提調,兩醫司貢物下人,有難支之弊,故敢此仰達。在昔外方藥材來貢之時,則出納之際,例請臺監,而一自貢物設立之後,則出給價物於貢物下人,使之擔當進排,而元無上納之藥材,自濟州只納陳皮等若干種,故爲此一番請臺而其後別無請臺出納之事,月令監察之有弊於本司,甚多,貢物下人輩,不勝支當,聞掌苑·禮賓等司貢物設立之後,無請臺出納之事,故監察月令,竝皆革罷云,兩醫司月令,一體革罷,未知,何如?參贊官沈禮曰,臣亦待罪惠民署提調,此弊固然,藥材出納之時,則固當有請臺之擧,而今則貢物下人輩,受價備藥,置諸渠家,而進排上司,則濟州數種之藥,雖無臺監,亦可捧納,且聞監參用藥,極其過濫,其他各樣責應之物,通一年計數,則貢物下人等所費錢文,至於數百兩之多云,然則貢物下人輩,決無支堪之勢,其所稱冤,宜矣。軍器·禮賓·掌苑諸司,自貢物設立之後,月令皆已革罷,兩醫司月令,亦一體革罷,何如?上曰,其弊誠然,兩醫司月令,一體革罷,可也。柳命天曰,事係變通,後日議于大臣而稟處,似宜矣。上曰,問于大臣,更稟,可也。參贊官沈檀所啓,送家籍沒家舍,多在於城中及畿內,此公家之物,自該曹,所當趁卽放賣,以補民役之萬一,而士大夫之無家者,今方借入,久不移出,故該曹雖令放賣,常漢中,亦雖有欲買之人,以其士夫方入之故,不敢生意於其間,事甚不當,分付該曹,可也。又所啓,科擧設場處泮水堂則廣闊可合,而其餘學宮,則門庭狹隘,難容多士,設場之時,輒致蹂躙之患,而擧子輩,或有分坐於後庭者,此乃試官不見之處,故亦不無虛疏之慮,卽今籍沒家舍中,金錫胄家,其坐地廣闊,實合設場,若撤去不緊之屋,移設學宮,仍爲設場之所,則似好矣。參贊官李鳳徵曰,近年科擧後,每多人言,此未必不由於試場狹隘,前後庭分坐之際,自爾紛鬧,不能檢察之致也。學宮中,中學不但狹隘,幾盡頹圮,且近於錫胄家,若移設中學於此家,以爲設場之所,則似甚便當矣。上曰,令該曹稟處,可也。特進官鄭樸所啓,臣方待罪掌隷院,故敢達。內局下人及醫女·掖庭下人等,從自願免賤事,曾有成命,所當擧行,而第此輩,若其兄弟子女叔侄中,從其自願,許贖,可也,而或以遠族,或以他人,稱以强近族屬,捧價於免賤之人,自望許贖,故京各司奴婢及各邑奴婢,以此漸縮,其弊亦可慮矣。臣意則有兄弟子女叔侄中,近族免賤者則許之,若無强近族屬者,則或施以他賞,未知,何如?上曰,今番産室廳恩典已下者,則依備忘擧行,此後則强近族屬外,勿許從自願免賤,施以他賞事,定式施行,可也。又所啓,臣有所懷,適當入侍敢此仰達。近來私意大行,非但政官·訟官而已。內而京各司,外而各營門及郡邑,無不皆然,凡事拘於請囑不得自由,多有知非誤決者,甚至於得一形勢家書札,則有罪而終免其罪,枉法而終成其事,豈不大可痛駭者乎,關節之禁,不可不嚴飭矣。參贊官李鳳徵曰,此言誠是,切中時弊,各別申飭,宜矣。上曰,所達之言,極爲切實,此後關節請囑,各別嚴禁事,申飭,可也。
上在昌德宮。停常參,只晝講。
自昧爽至辰時,沈霧。
晝講入侍,知事李觀徵,特進官柳命賢,承旨李允修,玉堂洪墪·柳栽,假注書權慜,史官李允明·李頤晩,武臣禹瑞圭,儒臣李玄逸。
今日晝講時,玉堂呈告未肅拜人員,竝卽牌招察任事,榻前定奪。
義禁府郞廳,以委官意啓曰,三省罪人今香,拿來已久,因諸堂上被論,尙未開坐,事體極爲未安。今見左相箚本,則極論李志傑事議讞之失。當志傑旣已就囚,禁府堂上,亦被問備之罰,以誤爲議讞之堂上,仍按其獄,事涉苟簡。其時議讞當該堂上,今姑改差,令該曹口傳差出,卽爲牌招察任,毋使莫重省鞫,有稽延之弊,何如?傳曰,允。
玉堂箚子。大槪,請大司憲鄭維岳遞差,持平趙湜,司諫金澍,獻納李震休,執義金一夔出仕事。入啓。答曰,依啓。
吏曹啓曰,判義禁今當差出,而當品中,無故可擬之人,只有二員,以二望備擬以入之意,敢啓。傳曰,知道。
吏曹口傳政事,判義禁閔黯·李觀徵,知義禁尹以濟·兪夏蓋·柳命堅。以上春坊朝報
吏批啓曰,新除授羅州牧使李禎,呈狀于政廳曰,昨朝肅謝後,自闕下還家之際,落馬重傷,至於違骨,四肢痿痺,刺痛難堪云。聞其所患,果爲非輕,決雜赴任,災邑守令,一日爲急,不可等待差復,羅州牧使李禎,依近例罷黜,何如?傳曰,允。以上吏曹謄錄
答左議政睦來善箚曰,省箚具悉卿懇。誡誨勤懇,出於至誠,令人不覺感歎。可不留心而採納焉?第四件事,後日登對時,當與諸臣議處。李後晟事,看來誠可駭然,拿問處之。他餘條件,竝依箚辭施行,卿其安心勿辭,速出論道,以副予望。以上禁府謄錄
禮曹啓曰,今此孝思殿告動駕祭親行時,自上有冕服事,磨鍊啓下矣。諸執事所着祭服,依前例該司所上祭服取用之意,分付,何如?傳曰,允。以上禮曹謄錄
上在昌德宮。停常參·經筵。
自昧爽至辰時,沈霧。
下直,忠淸監司李麟徵。
京畿監司書目,辭職上疏上送事。啓。答曰,省疏具悉。疏中辭意,殊欠和平,一則曰惜其才而全釋之,爲國惜才之道,固當如是,一則曰才臣,幾不免獲罪,顯有譏斥之意。同朝相敬之風,果若是乎?殊未可曉也。卿其勿辭察職。
吏曹啓曰,臺諫有闕,政事,取稟。傳曰,過國忌後爲之。
傳曰,忠淸監司李麟徵留侍。
傳曰,忠淸監司李麟徵引見。
兵曹啓曰,世子翊衛司不仕之人,令本曹査出罷職事,命下矣。翊贊柳宜河,以年迫七十之人,除授後,身在嶺南,未及上來,洗馬李嵩逸,以操行被薦,亦在嶺南,除授後,未及上來。似不當論以此科,伏惟上裁。翊衛李星齡,翊贊韓後相·李萬東·李明恒,或以病不仕,或以受由過限遞任,竝爲罷職,何如?傳曰,依啓。柳宜河·李嵩逸,竝勿論。
政院啓曰,禁府都事,以委官意來言,今日,國忌〈齋戒〉,明日,國忌正日,三省推鞫不得爲之之意,敢啓。傳曰,知道。以上春坊朝報
上在昌德宮。停常參·經筵。
自辰時至申時,日暈。
成均館官員,以知館事意啓曰,今九月初九日,儒生科試,當爲設行,而政府東·西壁,方在被論中,不得設行,今月內無故日退行之意,敢啓。傳曰,知道。
政院啓曰,來十一日輪對日次,取稟。傳曰,爲之。
傳曰,明日晝講爲之。
傳曰,明朝大提學命招。以上春坊朝報
沈檀啓曰,左議政加土呈辭到院,而以國忌留院之意,敢啓。傳曰,入之。
左議政睦來善,楊州地父母墳加土呈辭。入啓。傳曰,給由馬,奠床備給。
上在昌德宮。停常參,只晝講。
下直,京畿水使鄭后亮。
傳曰,明日晝講爲之。
政院啓曰,大提學閔黯,承牌來詣矣。敢啓。傳曰,書題書入。
政院啓曰,禁府都事,以委官意來言,判義禁閔黯,以大提學,承牌來詣,今日三省推鞫不得爲之云矣。敢啓。傳曰,知道。
傳曰,都承旨與大提學,偕往泮宮,儒生等製述以來。
府啓,臣等以吳挺緯更加窮問事,有所論列,而聖明不惟不允,至以言根無可尋之端爲敎,臣等竊不勝抑鬱焉。挺緯之所傳於大臣,不啻明白,及其嚴問之下,全然牢諱,再招之時,猶不明言,泛然以大臣箚記中所達,大抵伊日酬酢爲對。其所酬酢云,卽叵測之言也。挺緯,以㮒之至親,傳此凶言於大臣諸會之處,而節節索言,略無所藉,是其言必有根柢,而不可歸之於風傳也,決矣。李喜年,以其姻家,亦得聞其說,則挺緯家間,此說之盛行,亦可見矣。挺緯之於㮒,雖不源源相見,得聞此言之後,不卽探問於㮒,以辨其虛實,求之人情,萬無此理。挺緯雖甚年老,豈不知此言之爲驚怖,而諉之風傳,而率爾傳說耶?日者聖敎以爲,內間元無是事。宮中無是事,則做出罔測之言,必有其人,以挺緯之所傳觀之,亦非茫昧難尋之類。且旣云伊日與大臣酬酢,則當以酬酢之言,所得聞所自出處,更爲究問,尋其根柢,而終無苗脈,然後議其虛罔之罪,猶或可也,今乃歸之於亂言,而直欲勘律,其於治獄之體,果何如耶?此而不覈言根,以正其罪,則造言之奸,將無所自戢,擧朝之驚惑,亦無以自解,豈不大可懼哉?國言未已,公議轉激,鉤得實狀,不容少緩。請罪人吳挺緯,更加嚴鞫,期於得情。㮒·雪禮·英伊·貴香等諸罪人,昨因禁府覆奏,皆已放送,雖其所供,無更問之端,而挺緯尙未吐實,方且在囚,則此獄未究竟之前,決不可徑先放釋,請㮒·雪禮·英伊·貴香,更爲嚴囚,以待結末。濟用正李喜年,以挺緯姻家,得聞叵測之言,轉告於大臣,則此與閭巷間泛然風聞有異,其在獄體,不可無一處憑覈之道。請濟用正李喜年,亦爲拿囚鉤問。吳挺緯所傳於大臣之言,如彼其明白,而嚴問之下,泛稱以伊日酬酢,終不吐實,有司之臣,所當據法請刑,期於鉤得事情,而不此之爲,乃反循例獻讞,徑請照律,有若疑惑之已釋,而事體之徒傷者然,按獄之失體,莫大於是。請禁府堂上竝命從重推考。答曰,勿煩。
政院啓曰,成均館儒生製述科次時,弘文提學柳命天,依例牌招,以爲同參科次之地,何如?傳曰,允。
院啓,日者三公之請對,只憑吳挺緯之言,而其所問答,不啻明白,則淸問之下,所當直陳無隱,而乃反變幻其說,一歸之風傳,及至再招,猶不明言,事之可駭,莫此爲甚。鉤覈言根,在所不已,徑先照律,大乖獄體。至於雪禮等三人所供,各自差異,此亦可疑之端,平問輸情,萬無其理,遽爾放釋,尤涉疎漏。請罪人吳挺緯及雪禮·英伊·貴香等,竝命嚴鞫得情。寧邊府使李尙,本以庸調武夫,夤緣蹊逕,濫典雄府,物情之不協,固已久矣。三載居官,無一善狀,吏緣爲奸,民不堪命,闔境嗷嗷,怨罵莫甚,西來之人,莫不傳說,有何更加詳察之事乎?決不可仍置其任,以貽民害。請寧邊府使李尙罷職不敍。新除授正言宋廷奎,時在京畿廣州地,請斯速乘馹上來事,下諭。答曰,不允。下諭事,依啓。
司諫金澍啓曰,昨者適有宿客來家,便旋暫出,爲人所捽去,幾至折項氣塞,不勝驚愕。時則鍾聲未動,定非巡邏之卒,觀其擧措,必是醉狂之人,卽捉送于捕盜廳,則本廳,以爲邏卒而不之治罪。臣未諳邏卒,徑先捉送,未免失體,物議爲非云。臣何敢晏然於臺端乎?請命遞斥臣職。答曰,勿辭,退待物論。
夜一更,月暈。夜三更,流星出敗苽星下,入坤方天際,狀如拳,尾長二三尺許,色白。
有政。以李國熏爲羅州牧使,崔敬中爲義興縣監。以上春坊朝報
吏批啓曰,判書·參判,皆式暇,小臣獨政未安,何以爲之?敢稟。傳曰,只出緊任。又啓曰,羅州牧使,今當差出,而本州物衆地大,最稱難治。不可不極擇差送,而擬望之人乏少,守令中,勿論州牧,聲績表著之人,竝擬,何如?傳曰,允。又啓曰,卽接司饔院牒報,則奉事洪受宙,身病甚重,不得行云,改差,何如?傳曰,允。
有政。
李國憲爲羅州牧使,崔敬中爲義興縣監。以上吏曹謄錄
吏批,判書柳命天式暇,參判李玄逸式暇,參議李萬元進,都承旨沈檀進。
以李玄祚爲副應敎,尹拯爲大司憲,沈檀爲承文提調,權歆·李萬元爲承文院副提調。出燼餘日記
庚午九月初九日晝講時,上御熙政堂,晝講周易,自未濟序卦,止觀象而審辨之。同知事吳始復,特進官柳命堅,參贊官睦林一,待讀官洪墪,檢討官許熲,假注書權慜,記事官李頤晩·李宇謙。特進官李命堅所啓,自古六鎭守令,皆是武臣,故北評事,必以名官差送,使之彈壓,而頗有畏憚之心矣。近年以來,爲北評事者,到任過二三朔後,旋卽受由上來,以移他職,更不還任,一年之內,在官之時,未滿數月,此豈朝家設官之意乎?事甚不當。自今以後,各別申飭,使不得任意受由,亦勿頻數遷移,以爲久在任所,彈壓邊倅之地,何如?上曰,評事設置,意非偶然,今後勿令數數受由,而如有如前之弊,隨現論罪,可也。又所啓,嶺南,乃是人材府庫,儒臣,前後陳達,調用者多矣,而至如北關,武夫亦多可用之材,朝家申飭,使之別樣調用,而猶不得見用,故北邊武士,擧皆落莫。不可不及時擇用,以慰遐裔之人心矣。上曰,其中表表可稱者,擧名陳達。命堅曰,穩城居前虞候全百祿,端川居前僉使沈若虛,富寧居前縣監張起文等三人,皆是拔萃可用者矣。上曰,三人分付銓曹,各別調用,可也。
同知事吳始復所啓,臣方待罪歸厚署提調,敢此仰達。山陵修改時及禮葬之擧,莎土匠,應爲多數付役,而爲役最重。本署案付莎土匠名數,不至鮮少,而皆是私奴,亦無常時待令者,山陵奉審之擧,每出於不時,如有急時使役之事,則以殘司一二書員,東西推捉,艱難率往,事甚苟且,難免生事。蓋匠手輩,仰役於厥主,未卽來現故也。莎土匠,依工曹繕工監例,限二十名,從自願給代,永屬於本署,使之輪回待令,以爲使役,則似爲便當矣。上曰,依爲之。又所啓,歸厚署棺板,如有輸送之命,則內司官員,率木手進往,本署卽廳眼同極擇,可合於喪用,據此可知,而喪家累次點退,至於治罪下吏。賜給之板,如是點退,非但事體未安,其弊不貲。自今以後,廣板備納之時,擇其木品極好者,而除白邊一尺九寸,長則七尺,永爲定式,則定數外板材,必無點退求索之弊。敢此仰達。上曰,尺數,依此定式擇捧,可也。以上歸厚署謄錄
上在昌德宮。停常參,只晝講。
申時,雷動。
下直,新寧縣監閔洵,務安縣監李萬根,淸道縣監鄭祖甲。
傳曰,明日晝講爲之。
傳曰,下直守令留待。下直守令引見。
備忘記,居首進士李喜茂,直赴殿試,之次進士李允文·李九齡,竝直付會試,進士李世載·梁重宇,各給二分。
傳曰,史官三員待命,騎馬九匹立之。
傳曰,史官二員待命,騎馬六匹立之。
府啓,吳挺緯事。措語見上新除授大司憲尹拯,時在忠淸道尼山地,請斯速乘馹上來事,下諭。答曰,不允。下諭事,依啓。
院啓,吳挺緯事。措辭見上引嫌而退。初旣不省,捉送何傷?不可以此輕遞言官,請司諫金澍出仕。答曰,不允。邏卒捉送之擧,未免失體,鍾聲未動之說,極涉苟且,司諫金澍遞差。院前啓,寧邊府使李尙罷職不敍事,停啓。
獻納李震休啓曰,司諫金澍之捉送邏卒,雖涉失體,而邏卒之乘醉作拿,旣在鍾聲未動之前,其不覺察,固不足怪,事非大段,則亦不當輕遞言官,故敢請出仕矣。卽伏承特遞之敎,臣之處置乖當之失著矣。何敢一刻晏然臺席乎?請命遞斥臣職。答曰,勿辭,退待物論。
義禁府啓曰,前縣令李志傑拿問事,傳旨啓下。今當捧招,而已因申光烈擊錚元情,自刑曹移本府,而本府,更令刑曹,取考文書,應問各人等,拿致憑覈事,覆啓允下矣。待其畢査,移本府推問,何如?傳日,允。以上禁府謄錄
上在昌德宮。停常參,只晝講。
持平金文夏再度呈辭。入啓。踏啓字
義禁府啓曰,誣告謀殺罪人今香,旣已承服正刑,依律文,子女爲奴,破家瀦澤,降其邑號,罷其守令等事,令各該司,捧承傳擧行,何如?傳曰,允。
晝講入侍,同知事柳命天,特進官鄭重徽,儒臣李玄逸,承旨金龜萬,玉堂李鳳徵·沈仲良,注書沈樘,史官李頤晩·李宇謙,武臣李彭壽。
吏曹啓曰,臺諫有闕,政事,取稟。傳曰,明日爲之。
今日晝講入侍時,忠州牧使李國憲仍任事,榻前定奪。
視事,溫繹間頉稟。
府掌令成瓘啓,臣等,以吳挺緯更加窮問事,有所論列,而聖明不惟不允,至以言根無可尋之端爲敎,臣等竊不勝抑鬱焉。挺緯之所傳於大臣,不啻明白,及其嚴問之下,全然牢諱,再招之時,猶不明言,泛然大臣箚記中所達,大抵伊日酬酢爲對。其所酬酢云者,卽叵測之言也。挺緯,以㮒之至親,傳此凶言於大臣諸會之處,而節節索言,略無所藉,是其言必有根柢,而不可歸之於風傳也,決矣。李喜年,以其姻家,亦得聞其說,則挺緯家間,此說之盛行,亦可見矣。挺緯之於㮒,雖不源源接見,得聞此言之後,不卽探問於㮒,以辨其虛實,求之人情,萬無此理。挺緯雖甚年老,豈不知此言之爲驚怖,而諉之風傳,而率爾傳說耶?日者聖敎以爲,內間元無是事,宮中無是事,則做出罔測之言,必有其人,以挺緯之所傳觀之,亦非茫昧難尋之類。且旣云伊日與大臣酬酢,則當以酬酢之言所得聞所自出處,更爲究問,尋其根柢,而終無苖脈,然後議其虛罔之罪,猶或可也。今乃歸之於亂言,而直欲勘律,其於治獄之體,果何如也?此而不覈言根,以正其罪,則造言之奸壬,將無所自戢,擧朝之驚惑,亦無以自解,豈不大可懼哉?國言未已,公議轉激,鉤得實狀,不容少緩。請罪人吳挺緯,更加嚴鞫,期於得情。㮒·雪禮·英伊·貴香等諸罪人,因禁府覆奏,皆已放送,雖其所供,無更問之端,而挺緯尙未吐實,方且在囚,則此獄未究竟之前,決不可徑先放釋。請㮒·雪禮·英伊·貴香,更爲嚴囚,以待結末。濟用正李喜年,以挺緯姻家,得聞叵測之言,而轉告於大臣,則此與閭巷間泛然風傳有異,其在獄體,不可無一處憑覈之道。請濟用正李喜年,亦爲拿囚鉤問。吳挺緯所傳於大臣之言,如彼其明白,而嚴問之下,泛稱以伊日酬酢,終不吐實,有司之臣,所當據法請刑,期於鉤得事情,而不此之爲,乃反循例獻讞,徑請照律,有若疑惑已釋,而事體之徒傷者然,按獄之失體,莫大於是。請禁府堂上竝命從重推考。新啓,引嫌而退。處置乖當,勢難仍在。請獻納李震休遞差。答曰,不允。處置事,依啓。
今日晝講入侍時,同知事柳命天所啓,近來州牧有窠,則苟簡極甚。雖有可擬之人,而拘於越等,不得備擬。越等,元非國法,而乃是一時定奪之事,故曾於如此之時,或有變通之擧,而大臣之意亦如此,故敢達。上曰,越等之數,幾何?命天曰,甲子年以後越等,幾至百人。取見謄錄,或有抄啓蕩滌之事,或因故相臣鄭太和所達,抄啓蕩滌,事甚不均,有一竝蕩滌之時矣。上曰,卽今越等之類,一竝蕩滌,可也。又所啓,前日所達兩醫司月令革罷事,問議于領·左相,則皆以爲兩醫司,旣無請臺出納之事,則月令革罷,宜當云。敢達。上曰,然則兩醫司月令,革罷,可也。以上春坊朝報
禮曹啓曰,開城府·江華府·長湍·豐德·高陽·金川等地,高麗王陵墓所在處,有三年一次發遣本曹卽廳摘奸之規矣。今年年次,而前頭非但多事,京官下送,亦似有弊。曾有各其道定守令,摘奸後啓聞之例,今亦依此例,使其守令,着實摘奸後,啓聞之意,分付,何如?傳曰,允。又啓曰,凡親祭時,世子亞獻事,禮文所載,而世子方在幻沖之年,前頭親祭時亞獻官及禫祭時望哭之禮,竝不磨鍊之意,敢啓。傳曰,知道。以上禮曹謄錄
傳曰,往自乙卯年,故相臣許積下往江華時,旣有將校·軍兵·書吏·官屬等雜色試才之事。今此右相之行,只試將校,則軍兵·雜色等,不無落莫之歎,依乙卯年例,竝皆試才之意,右相處下諭。
傳曰,今觀北兵使李相勛狀啓,邊民等犯越之事,出於意外,不覺驚駭也。一自乙丑生事之後,朝家禁令,非不至嚴,而奸民等,見利忘生,有此潛越彼境,殺害作變之事,非但事之痛駭,莫此爲甚。前頭査勅出來,定在不遠,犯越各人等,不可不別樣譏察,趁卽搆捕,以爲按覈之地,令備局斯速稟處。以上備局謄錄
上在昌德宮。停常參·經筵。
昧爽,下霜。未時,太白見於巳地。夜五更,流星出彎狐星下,入東方天際,狀如拳,尾長五六尺許,色白,光照地。
下直,富寧府使李晩輝,慶源府使洪受疇。
以備忘記,言于李允修曰,今下弓矢,慶源府使洪受疇·富寧府使李晩輝處給送。
有政。吏批,判書柳命天進,參判李玄逸進,參議李萬元病,左承旨朴慶後進。
以李玄祚爲司諫,沈季良爲獻納,洪墪爲持平,李華鎭爲羅州牧使,黃聖龜爲坡州牧使,柳毗爲司饔奉事,尹必壽爲司宰奉事,成儁爲兵曹正郞,李世馨·申厚拭爲禁府都事,李煿爲繕工副正,金垕爲校書副正字。
兵批。行判書閔黯進,參判權瑍病,參議睦林儒進,參知姜銑進,右副承旨金龜萬進。
以崔柱天爲訓鍊主簿,李光鎭·曺廷亮爲五衛將,崔繼天爲廣坪權管,徐瑱爲曹司衛將,金澍爲副護軍,金文夏·李震休爲副司直。
金龜萬,以禁衛營言啓曰,今番陵幸時,隨駕禁軍馬步軍兵犒饋,設行於今月十五日慕華館矣。所入器皿,依前例令各該司進排,何如?傳曰,允。
以右議政金德遠,以江華軍兵雜色等,依乙卯年例,竝皆試才事,卿其知悉擧行事,傳敎矣。臣旣離本府,來到京城隔江之地,爲此軍兵試才,還向江華,則不無瞻聽致訝之慮,前頭句管堂上承命試才,似涉便當。留待津頭,敢此稟事狀啓。傳于金龜萬曰,今觀狀啓,旣已來到津頭云。卽爲入來,以爲進參於今日引見之地,試才,依狀啓前頭句管堂上等下去後擧行事,遣史官傳諭。
吏批啓曰,卽接義禁府移文,則謀弑主罪人今香所居,乃南原地云。變生時守令則勿罷事,旣已定奪,南原府,依例降爲縣監,時任府使鄭悏,以縣監改下批之意,敢啓。傳曰,知道。以上燼餘移謄
吏曹參議李萬元上疏。大槪,乞遞新授槐院副提調之任,以重官方事。入啓。答曰,省疏具悉。爾其勿辭察職。
傳曰,大臣·備局堂上引見。引見時,按覈御史極擇差出,從速發送事下敎,北兵使李相勛拿來代,今日內口傳差出,急速發送事,及大倘捕捉人司果韓說,依崔時亨例陞敍定奪。
傳曰,右議政·訓鍊大將引見。
府啓,吳挺緯事。措語見上
政院啓曰,卽者大臣送言,北兵使口傳差出,則未下批前,勢難辭朝出去。卽今政官在闕中,此意稟達,使之開政下批,宜當云。敢啓。傳曰,知道。
左議政睦來善,加土後入來。
傳曰,左議政引見。
吏曹,咸鏡道按覈御史李震休。啓。
兵曹,左邊捕盜大將李鏶。〈啓〉。
吏曹判書柳命天所啓,謀弑主罪人今香胎生,乃是南原,當依法典,降其邑號,罷其守令,而其時當該守令,卽戶曹參判李義徵也。李義徵依例罷職,何如?上曰,本邑依例降號,李義徵則所坐元非大段,身帶將任,法例雖如此,不可無變通之道,特爲勿罷,可也。
右議政金德遠,工曹參判李鏶引見時,右議政金德遠所啓,臣奉命往江都,一邊啓聞,一邊聚會將校試才,則其中義旅鄭潤,邊四中入格,旗牌官安夢祥,三中四分入格。乙卯年,故相臣許積奉使江都試才時,三分以上六人,竝許直赴矣。今此入格二人等,臣不爲施賞而來,自本府盡給賞布乎?或依乙卯年例施行乎?敢達。上曰大臣奉命,前後無異,依乙卯年例,特爲直赴殿試,可也。
慶源府使南聚星,北兵使李相勛,訓戎僉使李後降,阿山萬戶金鼎三,乾原權管朴信赫,安原權管金光世拿來事,定奪。以上朝報
領議政權大運所啓,今見咸鏡監司及北兵使狀啓,則有邊民越採,至於殺人馬,淸人來告於慶源。乙丑年生事之後,朝家禁令,極其嚴截,而民不畏法,見利忘生,又有此犯越之患,事極驚駭。其犯越罪人,旣未及現捉,則雖不知從何處越去,而北兵使則有常時不能檢飭之失,不可不先爲拿問,卽今淸人發告之處,在於慶源境,則其地方官,亦宜拿問。凡越境之弊,多出於各鎭堡,而此則旣不知從何境入去,北邊諸堡官,雖不可盡爲拿來,慶源地四堡官,則爲先一體拿問,何如?上曰,事體誠然。北兵使及慶源府使,爲先拿問,慶源地堡官,亦一體拿來,可也。以上吏曹謄錄
副提學李鳳徵所啓,犯越人購捕時懸賞之規,已有乙丑年事目,而其中公私賊,則只爲免賤。今此犯越人捉得尤難,似當更加其賞矣。領議政權大運曰,免賤外,加給木綿,則似好矣。上曰,懸賞事目中,以加給木同之意,添入,可也。又所啓,乙丑生事時,凡朝家分付之事及本道啓聞之事,慮有稽緩之弊,竝令驛馬急傳矣。今亦依此爲之乎?領議政權大運曰,罪人斯得之後,則凡啓聞之事,不可不給馬急報矣。上曰,今此擧行節目及關文,以撥馬下送,而罪人捕捉後,則凡干啓聞之事,給馬急送事,分付,可也。
備邊司卽廳,以左右相意啓曰,臣等引見退出後,以榻前下敎之意,通議于領議政,則其意亦無異同。齎咨官,令該院極擇差定,咨文,亦令槐院趁卽撰出,以爲急速發送之地,何如?答曰,允。以上備邊司謄錄
上在昌德宮。停常參·經筵。
未時,太白見於巳地。
尙衣別提朴燖,柒田摘奸後入來。
奉常副奉事殷夢相,栗木斫伐事,慶尙道出去。
戶曹參判李義徵上疏。大槪,臣以曾任南原時事,罪固難逭,而勿罷之命,出於格外,聞命驚惶,感淚無從,第國家典法,不可因臣輕重,伏乞亟許鐫罷,以存國體,以安私分事。入啓。答曰,省疏具悉。卿其安意,須勿過辭,從速察職。
都承旨沈檀再度呈辭。入啓。傳曰,還出給。
司諫李玄祚啓曰,正言宋廷奎,卽臣之妹夫,在法有應避之嫌,臣何敢晏然仍冒乎?請命遞斥臣職。答曰,勿辭,退待物論。
府啓,吳挺緯事。措語見上
大司諫李蓍晩,忠淸監司遞來。
謝恩,大司諫李蓍晩。
大司成權歆上疏。大槪,新授槐院副提調之任,萬不近似,乞賜鐫免,以重官方,以安愚分事。入啓。答曰,省疏具悉。爾其勿辭察任。
大司諫李蓍晩啓曰,引嫌而退,在下應避,則於義何嫌?請司諫李玄祚出仕。答曰,依啓。
司諫李玄祚就職。
吏曹參判李玄逸上疏。大槪,曾以切迫之懇,屢煩祈扣,未得蒙允,悶縮徊徨,無以爲心。今則霜風戒寒,土功將始,伏乞曲賜矜從。及此天氣未甚寒沍,許遞職名,退歸田里,獲伸人子至情事。入啓。答曰,省疏具悉卿懇。卿之情事,予豈不念?而第目今博學窮經,凝然爲士林之矜式者,無出卿右,則此時啓沃寡昧,轉導元良之責,捨卿其誰乎?是予之所以終始眷眷,必欲挽回遐心者也。卿其須體此意,安心勿辭,久留京邸,毋孤企望。以上朝報
上在昌德宮。停常參·經筵。
卯時,黑雲一道如氣,起自巽方,直指西方,長十餘尺,廣尺許,良久乃減。未時,日暈。夜五更,電光。
下直,靑松府使姜世龜。
兵曹判書閔黯上疏。大槪,冒萬死陳情,乞遞兼帶文衡,俾得專意本職事。入啓。答曰,省疏具悉卿懇。卿其安心勿辭,從速行公。
府啓,吳挺緯事。措語見上
吏曹判書柳命天,戶曹參判李義徵請對入侍時,政官牌招,當日內開政事,榻前定奪。以上朝報
李義徵所啓,永宗僉使,旣兼防禦使,則以防禦使,依前兼把摠,似爲未安。事當以兼千摠改下批,而卽今軍額之數,不過一司,則其領將之爲千摠,亦有違於軍制,今若又添一哨,分作左右兩司,而置千摠,則似合便宜,故待都提調自江都奉命後稟處之意,曾已陳達矣。今則都提調旣已入來,故臣昨者就議,則都提調,亦以一哨添兵爲當云,兼千摠爲先啓下後,添待一哨,分作兩司之意,永宗僉使處,分付,何如?上曰,依爲之。以上兵曹謄錄
義禁府啓曰,月令醫員崔尙燿手本內,時囚罪人宋揆,素患水土之疾,腹部浮脹,時時疼痛,食飮專減云,故使之各別救療矣。宋揆脹症,比前尤甚,食飮專廢,今至委頓云。自前罪人病重,則有啓稟變通之例,敢此仰稟。傳曰,姑爲保放。以上禁府謄錄
禮曹啓曰,今此中宮殿冊禮,內習儀節次甚多,今方自都監聚集醫女,逐日私習,若不預爲傳習於內人,則恐有臨時失儀之患,依丙辰年例,自初度,傳習於女官,何如?傳曰,允。
又啓曰,今此中宮殿冊禮時敎命,當有安寶之擧,依前例安施命之寶,何如?傳曰,允。以上禮曹謄錄
備邊司啓曰,越犯人譏捕事,關西沿邊,亦當一體分付,而事係緊急,決不可循例付撥,別定禁軍,撥馬下送,以爲急急傳致之地,何如?答曰,允。以上備邊司謄錄
上在昌德宮。停常參·經筵。
初昏,雷動電光。夜一更,電光。
都承旨沈檀,身病出仕。
尙衣直長黃鐸,柴場摘奸後入來。
下直,忠淸水使禹弼漢,鏡城判官金德基,自如察訪金萬柱。
獻納沈季良啓曰,本院,方以罪人吳挺緯等鞫問事論啓,而啓辭中,有侵斥禁府之語。故臣兄臣最良,頃叨本院,以此引避見遞,則臣之難冒之嫌,少無異同,當卽自列,以俟公議,而適緣賤疾危阽,累日稽謝,今始來避,所失尤大。請命遞斥臣職。答曰,勿辭,退待物論。
府啓,吳挺緯事。措語見上
工曹佐郞李昌興,全羅左道災實摘奸後,入來。
政院啓曰,按覈使催促發送事,榻前定奪矣。按覈使李震休新除館職,今日不爲肅謝。卽爲牌招,明日內使之辭朝,何如?傳曰,允。
吏曹參判李玄逸上疏。大槪,昨以修改父墳之意,封章哀籲,未蒙矜許,私情切迫,不免敢冒斧鉞,重煩祈扣,伏乞特許數月之告,俾伸人子至情事。入啓。答曰,省疏具悉卿懇。已諭至意於昨者疏批矣。復何多誥?卿辭雖懇,必無准請之理,宜遵前旨,久留京邸,以副予望。
謝恩,修撰李震休。
京畿監司書目,豐德呈,以轉德申㶅辭職上疏上送事。啓。答曰,省疏具悉。爾其勿辭,從速上來察職。
正言宋廷奎上疏。大槪,寵擢之典,濫被庸駑,馹召之命,奄及蓬蓽,驚惶感激,罔知所措,反覆循省,決難承當。且緣母病危重,未忍暫離,待得少間,纔詣都下,而旣無可堪之理。又有應避之嫌,伏乞聖明,亟賜鐫免,以幸公私。仍陳區區所懷,以備裁察事。呈政院。
政院啓曰,卽者正言宋廷奎,因其乞遞之章,兼陳所懷,乃廢庶人移處別宮給稟事也。前以修撰李日翼疏,有今後此等疏章,切勿捧入之敎,而此則係是諫臣之疏,不得不捧入之意,敢啓。傳曰,知道。
正言宋廷奎上疏。入啓。答曰,省疏具悉。不有禁令,挺身投疏,誠可駭然也。勿辭察職。以上朝報
兵曹啓曰,永宗僉使洪以度,重得傷寒,不卽和解,適會就理,轉輾添重,旬月之內。無以起動,以此病勢,萬無赴任之望云。本鎭方有設施事,不可等待其差復,今姑改差,何如?傳曰,允。以上兵曹謄錄
上在昌德宮。停常參·經筵。
自昧爽至辰時,有霧氣,太白見於巳地。夜一更,流星出句陳星下,入西方天際,狀如拳,尾長二三尺許,色白。四更,流星出五車星下,入東方天際,狀如拳,尾長二三尺許,色白。啓。
下直,北兵使金夢良,淸州牧使李弘迪,義興縣監崔敬中·金化縣監金準翼。
禁府都事金重九,前北兵使李相勛拿來事,出去。
咸鏡道按覈使李震休出去。
左參贊沈梓,右參贊李宇鼎上疏。大槪,獻讞失當,重被臺彈,決難冒居職次,亟罷臣等所帶本兼諸任,以謝物議,以安微分事。入啓。答曰,省疏具悉。卿等勿辭察職。
正言宋廷奎啓曰,人之才分,自知爲審。言責之重,豈臣所堪,而纔陳悃愊,未蒙矜許,嚴畏分義,黽勉出肅,其爲名器玷汚,固已多矣。疏末草草之語,實出於區區憂愛有懷必達,而徒觸禁令,致勤聖旨,此無非如臣無狀,誠意淺薄,言不見信於君父之致也。臣何敢一刻晏然於臺席乎?且司諫李玄祚,卽臣之妻兄也。在法有應避之嫌,以此以彼,俱難仍冒。請命遞斥臣職。答曰,勿辭,退待物論。
知事閔宗道上疏。大槪,頃佐金吾,議讞失當,見非公議,果遭臺評,不敢以已遞金吾之任,而晏然仍冒於職次。乞遞本兼諸任,以謝公議,以安愚分事。入啓。答曰,省疏具悉。卿其勿辭察職。
府啓,吳挺緯事。措語見上
司諫李玄祚啓曰,獻納沈季良,正言宋廷奎,相繼引避,而臣與廷奎。旣有應避之嫌,則臣何敢晏然處置乎?請命遞斥臣職。答曰,勿辭,退待物論。
大司諫李蓍晩啓曰,竝引嫌而退。旣有嫌礙,不得同參,則揆以臺體,勢難仍冒,意外嚴批,不必爲嫌,相避之法,在下當遞,嫌難處置,其勢固然,則不可以此輕遞諫職。請獻納沈季良,正言宋廷奎遞差,司諫李玄祚出仕。答曰,依啓。
新生大君卒逝後,大殿·中殿·世子宮,政院·玉堂問安。答曰,知道。
中殿,藥房問安。答曰,知道。
藥房,以承傳色,口傳啓曰,卽伏聞新生大君阿只氏病患,終至不救,自上驚慘之懷,當復何如?臣等,已不勝憂慮之忱。中宮殿氣候,尙未完復之中,又遭此意外慘切之喪,恐必有添傷之患,臣等尤不任仰慮之至。世子宮,在於至近之地,若自上悲哀過度,則或不無驚動之憂,伏願爲世子寬抑至情,以副群下之望。敢來問安,竝此仰稟。答曰,大君,終至不救,慘悼心事,未能鎭定,所達之言,當勉抑爲之矣。以上朝報
備邊司郞廳,以三公意啓曰,沿邊犯越之禁,朝家常時非不嚴重。頃年生事之後,別立科條,各別申飭矣。纔過數年,邊上奸民,貪利忘生,又爲生事,其爲痛駭,何可勝言?邊上任事之臣,所當益加着念,犯越之人,不可不趁卽譏捕,而本月初三日一番啓聞之後,今過半月,而譏捕等事,尙不馳啓,其不謹慢忽,甚矣。監司及南北兵使,竝爲從重推考,以爲警責之地,犯越罪人等,從速譏捕,期於斯得,而擧行形止,使之連續飛報,若或罪人趁未捕得,則監兵使難免重罪之意,知委施行,何如?傳曰,允。以上備局謄錄
上在昌德宮。停常參·經筵。
左參贊沈梓,判義禁減下肅拜。
大殿·中宮殿·世子宮,政院·王堂·二品以上·六曹·大司諫問安。答曰,知道。
司諫李玄祚就職。
藥房啓曰,伏未審夜來,聖體,若何?仍伏念聖慈奄遭慘痛,累月調攝之餘,得無添傷之患乎?中宮殿調候,尙未復常,如或悲哀過度,則傷損之患,理所必至,臣等尤不勝區區之慮,敢來問安。答曰,知道。千萬意外,奄遭慘痛,悲悼之懷,實難自抑矣。
慶尙監司書目,知禮呈,以去八月二十一日巳時地震,事係變異事。
府啓,吳挺緯事。措語見上新啓,金化,以峽中殘縣,遞易頻數,已成弊邑,不可不擇差,而新除授縣監金準翼,庸孱衰敗,不似官員貌樣,如此之人,不可畀之以蘇殘起弊之責。請金化縣監金準翼遞差。答曰,不允。遞差事,依啓。
院啓,日者三公之請對,只憑吳挺緯之言,其所問答,不趐明白,而及其拿問之後,乃反變幻其說,諉以風傳,一招再招,終不吐實。凡在聽聞,莫不駭憤,鉤得實狀,斷不可已。請罪人吳挺緯,嚴鞫得情。答曰,勿煩。
司正洪萬運,慶尙左道災實摘奸後,入來。
吏曹啓曰,臺諫有闕,政事,取稟。以上朝報
上在昌德宮。停常參·經筵。
夜三更四更,月有小暈。
護軍張是奎,京畿水使遞來。
大殿·中殿,政院·玉堂問安。答曰,知道。
中殿,藥房問安。答曰,知道。
藥房啓曰,伏未審夜來,聖體,若何?昨伏承悲悼之懷,實難自抑之敎,或恐聖上不能理遣,因此致傷,臣等,終宵耿耿,敢來問安。答曰,知道。別無所傷矣。
戶曹佐郞李耉徵,全羅右道災實摘奸後入來。
府啓,吳挺緯事。措語見上
院啓,吳挺緯事。措語見上
備邊司郞廳,以三公意啓曰,秋初,連接兩南監司啓本,則皆以道內列邑被災赤地爲言,故朝家極以爲慮,欲審其被災之形止,以施賑恤之實惠。兩南左右道,分遣京官,使之十分詳審其被災之輕重矣。今見嶺南左道京官洪萬運巡審成冊,則所管四十邑內,十二邑則只捧成冊,不爲親審。又二邑,則以災冊不爲來到懸錄,而終不致責於該邑,其餘二十六邑被災之狀,雖曰看審,而觀其成冊懸錄,則亦涉欠詳,不可以此明知其實狀,其爲處事,疎漏莫甚,殊極未妥,當該京官洪萬運從重推考。該道敬差官,時未下去,四十邑禾穀未刈之前,拔例踏驗,俾無災實相蒙之意,各別申飭,明日內辭朝事,分付,何如?傳曰,允。
戶曹啓曰,來十月等爲始,百官祿俸田米代給石數,別單開錄以入,而掖庭署下人·各衙門員役及軍兵給料斗數多寡,本來不齊,九斗以下受食者則置之,十斗以上者,則大米一斗代,交給田米一斗,至於各殿有所任內官分給散料之類,則以其石數零星之故,辛亥年裁減之時,田米不爲交給,今亦依此爲之,而尙膳以下內官祿俸,及其他各樣受祿之類,竝依百官例,田米交給之意,敢啓。傳曰,知道。以上朝報
上在昌德宮。停常參,只晝講。
慶尙左道災傷敬差官成儁,全羅左道災傷敬差官李一台出去。
下直,伊川府使李浚明,長鬐縣監蔡廷麟。
中宮殿誕日,政院·王堂·二品以上·六曹·大司諫問安。答曰,知道。
大殿·世子宮,政院·玉堂問安。答曰,知道。
傳曰,政事,明明日爲之。
府啓,吳挺緯事。措語見上
院啓,吳挺緯事。措語見上答曰,勿煩。以上朝報
上在昌德宮。停常參·經筵。
未時,太白見於巳地。夜一更二更,電光。五更,月犯五車西南星。
刑曹參判李沃初度呈辭。入啓。給由。
院啓,吳挺緯事。措語見上
府啓,吳挺緯事。措語見上
行副護軍鄭弘佐,忠淸水使遞來。
左議政睦來善箚子。大槪,臣於收議中,有做錯之失,惶恐待罪事。入啓。答曰,省箚具悉。偶然錯認,別無所傷,卿其安心勿待罪。仍傳曰,遣史官傳諭。以上朝報
輔德申㶅上疏。大槪,臣之情勢,決難復叨榮次,縣道封疏,敢暴血懇,未蒙恩遞。及承溫批,分義是懼,不得不黽勉就道,來伏城外,而情勢之外,病勢且重,實無趨謝之路,未免瀆擾於聖上悼夭之中,臣之罪戾,益無所逃。懇乞亟遞臣職,仍正臣罪,以爲人臣逋慢者之戒事。呈政院。還出給。以上春坊朝報
上在昌德宮。停常參·經筵。
未時申時,日暈。夜自二更至五更,月暈。
司圃別檢尹廷錫,收稅事,開城府等地,出去。
下直,尼山縣監洪受寅。
兵曹判書閔黯上疏。大槪,敢申前懇,乞解文衡事。入啓,答曰,省疏具悉卿懇。卿其安心,勿爲過辭,從速行公。
府啓,吳挺緯事。措語見上
京畿監司睦昌明,西道各陵奉審後入來。
謝恩,兼春秋朴涏。
院啓,臣等以吳挺緯鞫問之請,累日論列,而兪音尙悶,竊未曉聖意之攸在也。當初三公之招問挺緯也,酬酢曲折,不啻明白,而及其拿問之際,顯有變幻掩諱之跡,一招再招,終不明言,物情之駭惑,固已極矣。設令挺緯初得於風傳其所云云之說,是何等大驚怖之事,而況又語涉於至親之間,則寧可泛然聽過,有若閑漫說話,而全不記所傳之人也?揆以常情,萬萬無此理,鉤得實狀,斷不可已,請罪人吳挺緯嚴鞫得情。吳挺昌之罹於庚申之禍,終難免知情不告之科,而直施以逆律,則固過矣。昨年之議雪冤獄也,入侍諸臣,皆以挺昌之復官,爲過當者,實是執法之意,則聖上之參酌情法,許令追復,雖出於特恩,至今物情,亦疑其太厚矣。不意今者,又下賜祭之命,乃與全無干涉混被慘禍者,一例施行,事旣失中,恩亦濫觴,請還收吳挺昌遣官致祭之命。答曰,不允。以上朝報
有政。
吏批啓曰,判書·參判俱以病不來,小臣獨政未安,何以爲之?敢稟。傳曰,只出緊任。
以鄭載垈爲羅州牧使,洪璛爲金海縣監。以上吏曹謄錄
禮曹啓曰,卽接典牲署牒報,則近來本署牛疫甚熾,留養黑牛十八首內,得病致斃者五首,傳染方病者五首,無事不病者只八首,而十月初十日,行祔太廟親祭時,封進黑牛實預差竝四首,永寧殿攝行大祭時,封進者實預差竝三首,而卽今無病者八首,皆是新捧未及肥澤,且前頭得免染痛,未可預料。湖西分養黑牛,雖及期上來,均一肥澤,祭享可合,亦未可必。祭日迫近,不可無趁時變通之道,祭享可合五六首,依前例,令戶曹貿給云。本署牛疫猝然熾盛,爲日已久,尙無寢息之期,封進日期漸迫,其在預備以待之道,似不可已,依所報,令戶曹及時貿給,各別善養,以爲推移封進之地事,分付,何如?傳曰,允。以上禮曹謄錄
上在昌德宮。停常參·經筵。
神懿王后忌辰齋戒。
夜二更三更,月暈。
下直,坡州牧使黃聖龜。
藥房都提調金德遠,提調閔宗道,副提調沈檀啓曰,伏未審數日來,聖體,若何?伏聞聖上止慈之念,過於傷懷,時日已過,猶不能理遣,以致玉色比前稍減云。七情所傷,惟哀最甚,累月調攝之餘,必不無傷損之患。臣等待罪保護之地,竊不勝區區憂慮之至,敢來問安。答曰,知道。無事矣。
中殿,藥房問安。答曰,知道。
啓辭後,因以口傳啓曰,久未瞻望玉色,敢請入侍。答曰,依啓。
金龜萬,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管姜萬碩,以能麼兒堂上,除標信,訓鍊院坐起進去之意,敢啓。傳曰,知道。
沈檀,以內醫院官員,以都提調·提調言啓曰,駝酪粥當自十月初一日封進,依前例擧行事,分付司僕寺之意,敢啓。傳曰,知道。
傳于沈檀曰,忠淸都事呂聖擧罷黜之代,令該曹口傳差出。
吏曹口傳政事,以趙德純爲忠淸都事。
備忘記,傳于李壽徵曰,長番內官吳善榮·金斗先,承傳色差下,政院知悉。
注書沈樘病。代以鄭思孝爲假注書。以上燼餘移謄
禁府,金百鍊·金正夏拿囚。啓。
忠淸監司書目,都事呂聖擧病重罷黜事。
今日藥房都提調以下,請對入侍時,敦寧都正金壽增改差事,定奪。以上朝報
藥房入侍時,都提調金德遠所啓,內局醫藥廳及鍼醫廳,各有護軍遞兒一窠,輪回受祿矣。頃年兵曹以其護軍一遞兒,分作司勇兩遞兒,以其一遞兒,分給他歧醫官之祿,遂至減削,生理寒薄,每至告訴。此輩爲任,旣在於保存之地,則其在事體,不可不顧念。鍼醫廳司勇一窠,則送兵曹,護軍遞兒,仍舊還給,以其護軍兩窠,俾爲兩廳如前輪受之地,則似爲便當,故敢達。上曰,依爲之。以上兵曹謄錄
上在昌德宮。停常參·經筵。
神懿王后忌辰。
巳時,日暈。未時,日暈,太白見於巳地。夜一更,流星出織女星下,入河鼓星上,狀如拳,尾長三四尺許,色赤,光照地。四更五更,月暈。
朴慶後啓曰,明日祔太廟初度習儀相値,視事,頉稟。傳曰,知道。
睦林一啓曰,備邊司郞廳,以大臣意來言,今日賓廳坐起日次,而以國忌不得來會,外司開坐云矣,敢啓。傳曰,知道。
事變假注書李泰煥出使,代以洪重鼎爲假注書。
以咸鏡監司李瑞雨狀啓,傳于金龜萬曰,北兵使及沿邊各邑,犯越人搜捕形止,今至二十餘日,尙無一番報知,令備局査覈稟處。
朴慶後啓曰,卽者吏曹參判李玄逸陳疏到院,觀其措語,則封疏投進,不待批而徑出云。原疏則以國忌留院,而聞昨暮已出城作行。係是儒臣去就,敢此仰達。傳曰,疏本入之。疏本殘缺不錄以上燼餘移謄
吏曹參判李玄逸上疏。大槪,猥以庸虛,蒙被殊恩,感激洪私,千里赴召。第誠意淺薄,學術空疏,無以動宸聽而適實用,當去一也。待罪政官,不能少有稱塞,間或擬薦,每不厭衆心,當去二也。曾有碧潼按律早賜處分之請,致以儒爲名,而勸人主殺人之謗,當去三也。求退不得,迹成濡滯,致廉隅毁頓,椎迫不去之譏,當去四也。負此四當去,豈宜仍蹲冒處?是敢封疏投進,不待批而徑去,伏乞俯諒情勢,寬其斧鑕事。呈政院。
吏曹參判李玄逸上疏。入啓。答曰,省疏具悉卿懇。自卿造朝之後,至誠啓沃,裨益弘多,心常欣喜,如有所得矣。不料今者,遽引不當嫌之嫌,過自引咎,決意長往,無乃不足與有爲而然耶?愕然且慙,無以爲懷。玆遣史官,諭予至意,卿其須體思想之至,亟回若浼之心,幡然上來,毋孤側席虛佇之望。仍傳曰,遣史官傳諭,仍與偕來。以上朝報
上在昌德宮。停常參·經筵。
辰時,有霧氣。夜二更三更,電光。
朴慶後啓曰,明日常參·經筵,取稟。傳曰,停。
沈檀啓曰,臣與左承旨朴慶後,祔太廟初度習儀進去,下直。傳曰,知道。
府啓,吳挺緯事。措語見上
獻納申㶅啓曰,滓穢小臣,性本愚妄,擿埴冥行,動輒得咎,杜門屛跡,自分爲聖世之棄物矣。不料今者,復置淸班,任以言責,臣誠惶隕感激,罔知攸措。恭俟物議,縮伏累日,分義是嚴,黽勉出肅,而臣於吳挺昌之啓,誠有所慨然也。噫,庚申之事,尙忍言哉?得一妖豎,以爲奇貨,搆成大獄,網打一世,究其根本,則不過曰一場妖惡之言,夫焉有可知之情?聖敎所謂誅止其身者,誠爲勘斷此獄之大公案也。今以知情之科,加之挺昌者,抑何心哉?挺昌果有知情之端,則其罪奚止於致祭之還收,而聖明旣已參酌情法,復其官爵,則今之言者,未必非心知其冤,而及爲此言耶?臣之意見如此,苟不敢苟同,則亦不可仍冒臺席,請命遞斥臣職。答曰,勿辭。
大司諫李蓍晩啓曰,庸陋如臣,忝叨匪據,辭疏未徹,長單見阻,黽勉隨行,愧懼則多。日者同僚以吳挺昌賜祭還收之意,來問於臣,臣亦以爲挺昌之復官,雖出於特敎,而至於致祭,則實涉過當,故仍與相議論啓矣。昨聞物議多言其不可,而至以措語之失當爲咎,玉堂公論之地,亦有非之者,臣之論事,率爾之失,固所難免,而搆草之際,不得稱停,失當之責,臣實當之,有不敢晏然者,方欲自列,詣臺之後,又見獻納申㶅引避之辭,尤不勝瞿然之至。昨年議雪冤獄之日,臣以承旨入侍,得聞大臣及諸臣,皆以復官爲過,反覆持難者,蓋欲歸之於知情之科,則豈臣昏謬之見,創出於今日耶?人之所見,各自不同,而物議之非斥旣如彼,同僚之避辭,又如此,決不可一刻仍冒於長席,請命遞斥臣職。答曰,勿辭。
司諫李玄祚啓曰,吳挺昌之初因羅織,竟陷大辟,固是國人之所共嗟傷,而至於逆柟希覬之情,晩悅妖惡之言,蓋亦有聞而知之者,則故相臣李恒福所謂,白惟讓之逆名可雪,官爵不可復者,殆與之同科矣。昨年之特命復官,雖出於參酌情法之意,而伊日入侍諸臣,皆有所持難,公議所在,此亦可見,乃今賜祭之命,又下於意外,豈不失之於太厚乎?臣之迷滯之見,本來如此,故與長官相議,論請還收矣。昨聞物議,多以爲非,率爾之失,臣固難免。將俟習儀之罷,以爲自劾之地,卽又見獻納申㶅引避之辭,蓋不勝驚惑之至。夫逆柟之所以爲逆,只是將心而已,挺昌之所聞知者,亦不過此無跡可執,無事可證,至親之間,終有所不忍發告者,則此其情,容有可恕。㶅之所以爲挺昌伸辨者,其意蓋在於此,而惡逆之名,柟旣不免,則知逆柟之情狀者,果不歸於知情之科乎?雖使挺昌不幸而聞此惡言,便卽嚴加斥絶,不復通問,以折其將萌之奸,則其自處之道,猶或有辭。此則不然,聞之而不能斥,知之而不能絶,及其顚覆之際,竝受其禍,臨死一言,有不能自解者,此豈非挺昌之罪乎?混被逆名,雖涉冤枉,而迹其行事,不能無罪,則豈可與無一毫干涉之跡,而枉死於非辜者,均蒙一例之恩典乎?臣之論執之意,只欲使朝家,事體得中,恩數不濫,而㶅之爲言,乃及如此,臣竊未曉也。人之意見,有萬不同,則直陳所懷,未爲不可,又何必心知其冤,而及爲此言耶?臣雖無狀,平日之所自勉者,不欲爲兩面之語,表襮之心,而今㶅之所以斷臣者,及以此爲案,臣實恥之,臣何敢一刻抗顔於臺席乎?請命遞斥臣職。答曰,勿辭。
李允修啓曰,獻納申㶅,大司諫李蓍晩,司諫李玄祚,再啓煩瀆,退待物論矣。傳曰,知道。以上燼餘移謄
刑曹參判李沃再度呈辭。入啓。加給由。
大司諫李蓍晩上疏。入啓。答曰,省疏具悉。疏辭令該曹稟處。
假注書李泰煥出使,代洪重鼎。
禮曹,前留守兪瑒,今九月二十一日卒逝云,弔祭致賻,依法例擧行,何如?啓依所啓施行。
陳奏兼謝恩使書目,臣等一行,九月初三日,自北京離發,十二日出山海關事,先來出來事。以上朝報
傳曰,騎蒭五中人李有成,直赴殿試。以上禁衛營謄錄
上在昌德宮。停常參·經筵。
未時,太白見於巳地。
李允修啓曰,明日常參·經筵,取稟。傳曰,停。
朴慶後,以禮曹言啓曰,取考五禮儀冊妃儀,則王妃受冊後,百官詣宮門,陳賀如常云。中宮殿受冊禮畢,命婦陳賀時,御坐于熙政堂外門外,而丙辰年冊禮時,熙政堂門外,地勢狹窄,有難行禮。熙政堂與仁政殿,亦爲相近,故中宮殿百官陳賀,先行於仁政殿,大殿陳賀,仍行於仁政殿矣。今此冊禮時,中宮殿百官陳賀,依丙辰年冊禮時例,先行於仁政殿東庭,大殿陳賀,次行於仁政殿,何如?傳曰,允。
李壽徵,以世子冊禮儀軌都監言啓曰,都監儀軌,今已畢修正,粧䌙以入,而其餘四件,分送各處之意,敢啓。傳曰,知道。
李允修,以備邊司郞廳,以三公意啓曰,今番謝恩使先來,過期不來,故方以爲慮矣,卽見謝恩使狀啓,則所幹兩件,皆得竣事而來,誠爲多幸。似當差出謝恩使,仍兼冬至使,而正使則依例,以大臣差下,副使則曾差冬至正使徐文重,雖是正二品,仍爲副使,旣有前例,書狀官權纘,已經四品,仍差以送,宜當。以此意分付該曹,而使臣發行,當在不遠,令該曹今日內口傳差出,何如?傳曰,允。以上燼餘移謄
副校理金澍初度呈辭。入啓。給由。
京畿監司書目,安城呈,以副提學李鳳徵辭職上疏上送事。啓。答曰,省疏具悉。所陳之事,予當留念。量給錢布,以助奠需事,令該曹從優磨鍊擧行,他餘可以議處事,令該曹稟處,卿其勿辭,從速上來察職。
府啓,吳挺緯事。措語見上
院啓,吳挺緯事。措語見上新啓,護軍鄭弘佐,頃以忠淸水使,國祥之月,挾妓張樂,且事酗酒,靡日不然,可駭之擧,不一而足,道內之人,無不傳說。渠雖武夫,職是閫帥,其在事體,安敢乃爾?不可以旣遞其任,而置之不論,請護軍鄭弘佐削去仕版。生民休戚,係守令之賢否,其不可不擇差也,審矣。扶餘縣監李明著,爲人庸鈍,專不解事,累年居官,無一善狀。民有告訴,不肯聽理,下吏操切,罔有紀極,怨咨之聲,遍聞隣邑,荒歲字撫之情,不可付諸如此之人,請扶餘縣監李明著,罷職不敍。竝引嫌而退。旣有定見,心知其冤,則不欲苟同,大意固好,語不稱停,見非公議,則揆以臺體,勢難仍在。請獻納申㶅出仕,大司諫李蓍晩,司諫李玄祚,竝遞差。答曰,不允。處置事,依啓。前啓吳挺昌致祭還收事,停啓。
獻納申㶅就職後啓曰,臣昨於吳挺昌之啓,妄陳所見,而及見司諫李玄祚之避辭,則以臣有若爲挺昌伸辨者然,臣竊惑焉。臣於昨年,挺昌復官之時適在鄕,未及聞諸議之如何,而卽今臺啓中,知情不告四字,臣實初聞,有違於聖上參酌情法,復其官爵之意,故不敢苟同矣。玄祚費辭引避,至以臣爲爲挺昌伸辨,臣何敢自以爲是,而晏然仍冒於臺席乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
吏曹口傳政事,謝恩兼冬至使,領議政權大運,左議政睦來善,右議政金德遠。傳曰,一品宗班中備擬。以上朝報
禁衛營啓曰,來十二月當六番中部前左司屬,京畿十哨軍兵,來十一月二十五日,京中逢點,而依例準二朔立番之意,本道監司處,預爲行文知委,何如?傳曰,允。又啓曰,五番左部右司後屬,忠淸道十哨軍兵逢點實數,一千二百七十名,十一番海西別驍衛六十三名,步軍標下一名,已爲整齊矣。來十月初一日,與內外三處入直馬步軍兵,依例遞代後,舊軍放送之意,敢啓。答曰,知道。以上禁衛營謄錄
上在昌德宮。停常參·經筵。
朴慶後啓曰,明日常參·經筵,取稟。傳曰,停。
下直,林川郡守黃道光。
吏曹口傳政事,以東原君潗爲謝恩兼冬至正朝聖節使。
李壽徵,以兵曹言啓曰,右邊捕盜大將李旰,臺諫方以罷職事論啓矣。左邊捕盜大將李鏶,姑爲兼察,何如?傳曰,允。
傳于李壽徵曰,世子今二十八日,當移接於內醫院,而弘文館亦當通用本館,則移往他所事,分付。
傳于李壽徵曰,香室·藝文館·武兼廳,竝令移接他所,而都摠府,則仍存勿移,嚴禁雜人,內三廳亦勿移出,以備虛疎事,分付。
傳于李壽徵曰,內醫院明當修理,紙地·席子及容入雜物,待開門進排,而塗褙軍,則自內隨便使役,勿爲待令事,分付。
李壽徵,以內醫院官員,以都提調意啓曰,世子今月二十八日,欲爲移御于內醫院,此意言于提調事,傳敎矣。考見戊申年日記,則內醫院移御時,藥房移接於尙衣院及典設司,依此擧行,何如?傳曰,允。以上燼餘移謄
副校理金澍再度呈辭。入啓。加給由。
刑曹參判李沃三度呈辭。入啓。遞差。
正言朴澄啓曰,庸碌如臣,忝叨匪據,猥陳辭疏,未蒙矜遞,固當惶隕感激,卽爲趨謝,而顧臣老父,七十衰年,重患毒疾,沈綿累月,完復無期。人子情理,不忍暫離,未赴恩命,已浹兩旬,逋慢之罪,自知難逭矣。卽到京邸,得聞物議,則以臣之虛帶職名,久不上來,大以爲非,僚席之間,至欲駁遞而中止云。臣雖緣父病深重,未卽赴召,而稽謝之失,臣實有之。非斥之來,無以自解,臣何敢晏然仍冒臺席乎?請命遞斥臣職。答曰,勿辭,退待物論。
正言李萬齡啓曰,昨年之議雪冤獄也,至吳挺昌事,諸臣不能無軒輊,而聖明之所以斟斷者,可見聖人處分,得之於情法之間也。旣許以原復之後,則追降致祭之命,恐不歸於格外濫賞之典,而乃者還收之論,措語多不稱停,獻納臣申㶅之不欲苟同者此也。臣於處置之際,以此立落,則其所停論,不但臺體之卽宜,抑亦事理之當然也。卽聞物議以爲,今此致祭之擧,與循例致祭有間,而遽停其啓,大以爲非云,臣於此不勝瞿然,繼之以惑也。當初挺昌不復官則已,旣復官之後,則便是二品之人,而二品致祭,乃朝家應行之典也。臣之愚滯之見,不知分別於其間,而今旣見非於物議,則臣之臨事做錯,在所難免,臣何敢一刻仍冒於臺席乎?請命遞斥臣職。答曰,勿辭,退待物論。
府啓,吳挺緯事。措語見上新啓,金吾郞之有武臣窠,自成近來之謬規,而必擇名望已著,文筆頗優者而除之,不可人人置占也,審矣。禁府都事李萬範,以守門將纔陞六品,而遽授本職,官方之太驟,固已甚矣。且其文筆短粗,不堪爲郞官之任,擧措顚錯,多有可駭之事,同列恥與爲伍,物情亦多不愜,請義禁府都事李萬範汰去。楊州居喪人徐進世,稱名人,呈狀于本府,而觀其狀辭,則年前與捕盜大將李旰之妾子成夔·成鵬等,有材木交易之事,經年之後,欲爲還退,故據理不許,成夔等挾感於不許還退,常常出送捕盜軍,多般恐喝矣。今八月初三日,成鵬率捕盜軍士,出來于材木留置之所,瞞辭邀請,渠卽往見,則成鵬使渠來請厥父之分付,執捉而扶曳,詬辱萬端,盡奪喪服而還,渠露髮徒跣,追至于李旰家,則李旰只言少兒輩有此悖戾之擧,不勝愧慙云,而終無處置之事,故呼冤于法司云。李旰雖是武夫,官居宰列,職是大將,則縱其無賴妾子,凌辱喪人,恣爲悖惡之行,而不知禁戢,況捕盜軍之設,全爲機捕盜賊,則任其妾子,私自率去,作拿畿郊,尤極無狀。請捕盜大將李旰罷職,其子成夔·成鵬等,令攸司囚禁科罪,以杜後弊。答曰,不允。以上朝報
上在昌德宮。停常參·經筵。
巳時午時,日暈。未時,太白見於巳地。夜自一更至五更,電光。
朴慶後啓曰,明日祔太廟二度習儀相値,視事,頉稟。傳曰,知道。
又啓曰,來十月初一日輪對日次,而祔太廟三度習儀相値,頉稟。傳曰,知道。
睦林儒,以尙衣院官員,以提調意啓曰,今二十八日,世子移御于內醫院,內醫院移接于尙衣院事,自藥房入啓定奪矣。戊申年移御時,本院移接于昌慶宮舊尙衣院,而今則昌慶宮尙衣院,盡爲破落,且無房間。莫重冕服,旣無移安之處,許多物件,亦無容接之所。昌慶宮兵曹,今爲忠翊·忠壯,兩衛將則使之移接于他處,而本院冕服移奉,許多物件,一日之內,勢難搬運,軍士限三十名,令兵曹急急定送,何如?傳曰,允。
朴慶後啓曰,世子宮移接于藥房事,傳敎矣。取考戊申九月日記,則以爲藥房前面虛疏,自進善門北邊,禁川橋西邊,至金虎門東邊,令訓鍊都監柱設鋪帳,禁戢喧聒矣。今亦依此擧行之意,分付,何如?傳曰,允。
又啓曰,香室移接他所事,傳敎矣。取考戊申九月日記,則香室則移接于內侍敎官廳,官員則與尙瑞院官員,同爲直宿於尙瑞院。今亦依前移接之意,分付,何如?傳曰,允。
沈檀啓曰,祔廟再度習儀時,臣與左承旨朴慶後,當爲進參,而神輦侍衛承旨二員,何承旨進去乎?敢稟。傳曰,右承旨·左副承旨進去。中間殘缺不錄
傳于金龜萬曰,大臣·備局堂上引見。
朴慶後,以侍講院言啓曰,來二十八日,王世子移次于內醫院事,命下矣。旣已移次之後,則彼此相距隔遠,本院及翊衛司,俱以宮官,仍在前所,事體未安,所當移往之時,無傳敎,何以爲之?敢稟。傳曰,依戊申年例爲之。
李壽徵,以備邊司郞廳,以領·左相意啓曰,世子移次內醫院後,禁軍仍在仁政殿月廊事下敎云,而許多禁軍,入接於月廊,則月廊之距內局,其間逼近,不但喧聒難以禁抑,閭閻不潔之患,亦不可不慮,而他無可移之處。聞弘文館移接于扈衛廳云,弘文館則移居于昌慶宮舊弘文館,禁軍則移接于扈衛廳,似爲宜當。儒臣所居,與時御所稍遠,雖似未安,前日自上移御昌慶宮時,弘文館仍在本館,與此無異,欲以此陳達于榻前矣。臣等老昏,專然忘却而退出,不勝惶恐,敢此仰稟。傳曰,依爲之。
兵曹口傳政事,右邊捕盜大將黃徵,禁軍別將李聖賚。
金龜萬啓曰,新除授右邊捕盜大將黃徵,卽爲牌招,命召及大將牌·傳令牌傳授之意,敢啓。傳曰,知道。
朴慶後,以春秋館郞廳,以領·監事諸堂上意啓曰,藝文館移往他所事,命下矣。本館所藏實錄及時政記,卷秩浩多,無可出之處,郞廳直宿,亦不可遠離,而禁軍旣已移接於扈衛廳,藝文館則依戊申年例,移入於禁軍別將廳,何如?傳曰,允。
有政。
吏批,判書柳命天進,參判李玄逸在外,參議李萬元進,都承旨沈檀進。
兵批,行判書閔黯進,參判權瑍式暇,參議睦林儒進,參知姜銑進,右副承旨金龜萬進。
以權歆爲大司諫,尹鼎和爲司諫,洪重鉉爲說書,睦天麟爲戶曹佐郞,申必淸爲兵曹佐郞,李昌興爲江西縣令,李玄祚爲宗簿正,羅學川爲兵曹正郞,韓九搏爲濬源殿參奉,張宇相爲五衛將,尹云慶爲鷹牌頭,金厚鎰爲木浦萬戶,副護軍李沃·李蓍晩。以上燼餘移謄此以下殘缺不錄
副校理金澍三度呈辭。入啓。踏啓字。
通津幼學宋世弘上疏。大槪,目見儒賢去朝,不勝眷眷之心,敢陳願留之意,以備裁察事。入啓。答曰,省疏具悉。爲國留賢之誠,予用嘉尙,可不體念焉?
政院啓曰,大臣及備局堂上,今方來會賓廳,兩司之官,當爲來待,而諫院多官,引避退待,無他入侍之員。新除授大司諫權歆,司諫尹鼎和,竝卽牌招,以爲推移入侍之地,何如?傳曰,允。
太學儒生金泰慶等上疏。大槪,請益加誠禮,勉留儒賢,以慰士林之望事。入啓。答曰,省疏具悉。今玆儒賢之去國,豈但士林之不幸而已?實國家之不幸也。予當益篤誠禮,期回遐心焉。
謝恩,大司諫權歆,司諫尹鼎和。
今日引見時,戶曹正郞朴明義仍任事及禁軍別將以堂上閫帥陞差事及明聖王后誌文,以今番改撰之文,改錄於儀軌事及江都所置戶曹封不動木綿三千同內,一千同移送賑恤廳,追後還償事,榻前定奪。
護軍徐文重箚子。大槪,玆敢承命,撰進贈議政金漢佑碑文事。入啓。答曰,省箚具悉。箚辭知道。
東原君潗上疏。大槪,敢陳切迫之情,冀蒙垂察事。入啓。下該曹。
引見入侍時,左議政睦來善所啓,當初吳挺緯往領相家酬酢之言,不啻明白,而及其嚴問之下,終不直陳,誠可駭矣。其凶言,渠雖無狀,必不自做,應有所聞之處。若不明覈,究其言根,則造言之凶人,無以自戢,國人之疑惑,無以解釋,臺諫之累日爭執,必欲究問者,蓋以此也。頃日禁府之徑請照律者,大失議讞之體,究得實狀,斷不可已。以前問目,逐條更爲究問,明白處置,宜矣。挺緯以年老重臣,豈可終始不爲直告乎?領議政權大運曰,叵測之言,挺緯必不自做,應有所聞之處。今若更爲推問,而終不直陳,則渠當被造言之律,渠豈敢不爲直陳乎?上曰,吳挺緯必不自做凶言,應有所聞之處,以前問目,更爲逐條發問,而言根所聞之處直告一款,添入問目中,可也。又所啓,頃者京畿監司睦昌明,以畿內八邑給災事啓聞,而臣等以太過之意,防啓蒙允矣。副提學李鳳徵,亦見沿路被災之狀,疏請給災。朝家旣不給災,又無顧恤之擧,則畿邑之民,必將缺望。其疏回啓時,當爲議啓,而臣有所懷,故敢達矣。南方船運之米,若或致敗,則其所拯之米,分給於致敗處地方官,使之改色,自是流來舊規,故水邊各邑之民,不能支當。往年未收拯米,今年若爲停捧,則似爲一分之惠,故以此意,議于領相,則領相以爲,往年未收拯米,蕩滌似好云,何以爲之?領議政權大運曰,穀物致敗,出於沙格輩不善運船之致,非水邊邑民之罪,以腐敗拯米,勒令分給水邊邑民,使之改色以納,此雖出於流來舊規,而其貽害於民,誠爲不貲。當此凶歲,若特爲蕩滌其往年未收,則此可爲實惠矣。上曰,以實惠言之,則蕩滌勝於停捧矣。往年未收拯米之數,幾何耶?戶曹判書吳始復曰,拯米非但戶曹有之,各衙門亦多有之,抄出然後,可以知之矣。上曰,抄啓稟處,可也。又所啓,京畿監司睦昌明,西道各陵奉審後來言,敬陵至近之處,有一古塜,見其碑則乃大君之塜,而其名糞字也。其塜上有大松,所見甚爲未安云,故臣考見璿源譜略,則睿宗朝仁城大君名字也。其下註云,早卒贈大君,諡孝昭,墓在高陽。此古塜,明是仁城大君之塜也。其塜上松木,所當斯速斫伐,而此是陵寢至近之地,遣禮官斫伐,似宜,故敢此仰達。吏曹判書柳命天曰,非但斫伐松木,若改封其墓而致祭,則尤似宜當矣。上曰,特遣禮官,斯速伐木,改封而致祭,可也。又所啓,人臣之事君至誠,人子之事親至孝者,世罕有之,忠孝俱全之人,不可不別爲褒奬,故敢此仰達。故監司李,卽仁祖朝名臣也。受任西藩,死於王事,仁祖大王聞訃震悼,下敎曰,予忘西憂,失此良臣爲敎矣。管餉使時,先知時亂,輸入管餉財貨於平壤島中,人或以爲怪矣,不久値丙子亂,管餉財貨,小無遣失,故閔聖徽爲其代,露章以聞曰,若無李臨危效節,善藏財穀,則國何以賴?仁祖大王特贈左參贊。且故相臣李聖求陳達曰,李持廉太苦,死後無覆屍之衣衾。仁祖大王特命有司,優給賻物。事親至孝,有父病危篤時,親自嘗糞,夜則祈天,至於問藥之時,貧無所騎,故身爲朝官,而徒步問醫。臣曾與,居在比隣,故詳知其至行矣。如此忠孝之人,合有贈諡之典矣。上曰,特爲贈諡,可也。又所啓,故判書臣洪宇遠,淸白直節,爲世所推重,自上亦嘗待之以恩禮矣。不幸爲奸壬之所搆捏,死於邊塞謫所,故聖明洞燭其被誣,特爲復官致祭,泉下之魂,亦必感泣。今若褒贈,則實聖朝美事矣。刑曹判書柳命賢曰,宇遠子孫,亦宜錄用矣。上曰,議政追贈,其子孫錄用事,分付該曹,可也。明聖王后·仁敬王后以今番改撰文,改錄於儀軌事,榻前定奪。
引見入侍時,刑曹判書柳命賢所啓,臣見副提學李鳳徵之疏,人各有見,臣非欲非斥進言之人,而其疏中金錫衍事一款,臣意有所未釋然者,敢此仰達。國家本支不繁,國勢孤危,肺腑之親,只有錫衍。渠若赤心奉公,隨事盡忠,則其有益於國家,不爲淺尠,在渠之道,亦有得於休戚與同之義矣。頃日臺諫之論罪錫衍也,伏承上敎,始聞金錫衍曾以信任鉉宦之意,陳達前席之事,卽此一款,可見錫衍平日將心,少無爲國之誠。伊日臺諫執法論罪,而聖明只令放歸田里,蓋出以恩掩義之意,此誠聖德事也。其在終始全安之道,使之老死田里,實無所妨,不必更爲擧論於今日矣。領議政權大運曰,臣以李鳳徵疏語之謬錯,與左相相議,必欲辨破於榻前矣,及其入侍之後,精神昏耗,未及陳達矣。金錫衍事,柳命賢之言固是矣。其他疏語,亦多失當,自上未聞有公主家待遇,不爲如前之擧,則有何別樣加待之事乎?洪致祥之事,固不敢擧論於今日,至於沈廷輔兄弟,渠自負罪,上意雖欲容護,其於國法何?金萬重母喪題給葬需事,固爲好矣,而至以金萬重竄謫事爲言,亦未妥當。且其家豈有賣土田,營葬需之理哉?此亦必是虛傳也。上曰,李鳳徵旣以儒臣進言,故其批答,吾不欲顯加非斥,而泛以予當留意爲救,而其疏中措語,誠爲可駭,使我加勉云者,是何語也?至於翼陵在天之靈,庶可慰悅云者,尤可異矣。睦來善曰,李鳳徵之疏,實爲可駭,其所陳之說,皆非矣。至於翼陵在天之靈云者,其下語尤爲不當矣。權大運曰,不可無警責之道,似當推考矣。睦來善曰,不可不推考矣。上曰,推考,可也。以上朝報
戶曹參判李義徵所啓,臣頃往江都時,永宗試才事,旣已定奪,下去之後,發令分付,而猝聞國有慘慽,未及轉往永宗,而復命矣。若仍停其試才之擧,則本鎭將校等,必有缺望之心。自前或有中軍別將中,下送試才之例,今亦依此爲之,何如?上曰,旣已知委之後,終不試才,則必爲缺望,依所達爲之,可也。吏曹判書柳命天曰,臣亦以江都軍兵試才事,承命下去,而未及設行,不意還來。或分付留守,使之試才乎,抑前頭監董往來之臣,追後擧行乎?上曰,前頭監董之時,更稟擧行,可也。以上備邊司謄錄
上在昌德宮。停常參·經筵。
京畿都事李浚,道內各邑災傷覆審事,出去。
下直,高山察訪元聖兪。
院啓,鄭弘佐削去仕版事。措語見上上曰,更加詳察處之。又所啓,扶餘縣監李明著罷職不敍事。措語見上上曰,不允。又所啓,竝引嫌而退。心知其冤,伸辨何妨,而至於再避,殊涉瀆擾。情理雖切,恩謝太稽,則物議之來,在所難免。措語失當,論斥固宜,而一啓獨停,未免率爾。請獻納申㶅,正言朴澄·李萬齡,竝遞差。上曰,依啓。其所引避,大意旣好,則一事再避,別無所妨。當初臺啓,措語失當,則卽停其啓,未爲不可,申㶅·李萬齡出仕。又所啓,臣除命纔下,召牌遽降,猝當引對,處置歸臣。臣意以爲,申㶅之避辭,欲爲伸辨,大意固好,而再度引避,殊涉瀆擾。李萬齡之請遞李玄祚也,只言措語之過中,不論啓辭之當否,而獨停已發之啓,終未免失體之歸,故竝請遞差矣。緣臣意見之乖當,致勤聖敎至有特出之命,且被儒臣之非斥,臣何敢一刻晏然於臺席乎?請命遞斥臣職。上曰,勿辭,退待物論。前啓,吳挺緯事。措語見上上曰,勿煩。李萬範汰去事。措語見上上曰,更加詳察處之。李盱罷職事。上曰,依啓。李盱先罷後推。又所啓,近來世道澆漓,人心波蕩,怪鬼之輩,煽動訛言,聽者不察,相與傳播,群情眩亂,擧世疑惑,識者之憂,未有如今日之甚者也。衛率鄭重萬,連姻近宗,持身不端,罔念懲畏謹勅之道,敢生憑依幻弄之計,夫婦唱和,譸張辭說,或操切至親,或恐動搢紳。當此宮禁至嚴之日,有若夤緣曲逕者然,形跡難掩,國言藉甚,決不可一日置諸輦轂之下,以長妖惡之習,請翊衛司衛率鄭重萬極邊定配。上曰,依啓。
司諫尹鼎和啓曰,臣於昨者,處置同僚之啓,與長官相議停當矣。長官旣以致勤聖敎,見斥儒臣,引避而退,則乖當之失,臣亦無異,何敢仍冒於臺席乎?請命遞斥臣職。答曰,勿辭,退待物論。
獻納申㶅就職後啓曰,昨臣避辭,僚臺以再避請遞,而特出之命,出於萬萬意外,臣誠惶隕罔措,情勢一倍難安。臣以旣遞之官,其在臺體,決難仍冒,請命遞斥臣職。答曰,勿辭,退待物論。
正言李萬齡就職後啓曰,臣率爾停啓之失,詣臺自劾,退俟物議矣。今此請遞之啓,可見公議所在,而特出之命,出於意慮之外,召牌繼降,臣誠驚惑,罔知攸措。分義所在,逋慢是戒,不得不黽勉趨詣,而處置之際,至請遞差,則便是旣遞之官也,其在廉隅,何敢一刻仍冒於臺席乎?臣忝叨是任,幾浹一旬,而毫無裨補,因此一事,數日之內,只事瀆擾,臣之罪戾,至此尤大,請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,明明日爲之。
禁府,鄭重萬昌城府極邊定配。啓。
世子宮移次後,世子宮,藥房·政院·玉堂·二品以上·六曹問安。答曰,知道。
大殿·中殿,政院·玉堂問安。答曰,知道。
中殿,藥房問安。答曰,知道。
藥房啓曰,秋陰欲雨,日候不佳,伏未審此時,聖體,若何?昨日引接臣僚,移時乃罷,不瑕有所傷乎?世子不意移次于藥房衙門,房室規制淺露,居處之穩便,不如宮中,臣等不勝憂慮,敢來問安。答曰,知道。無事矣。
府啓,吳挺緯事,李萬範事。措語見上竝引嫌而退。處置請遞,旣採公議,則特出之敎,何必爲嫌?無論前事,旣已見遞,則揆以臺體,勢難仍在。請大司諫權歆,司諫尹鼎和出仕,獻納申㶅,正言李萬齡遞差。答曰,不允。李萬範事及處置事,依啓。
大司諫權歆,司諫尹鼎和就職。
禮曹判書李觀徵上疏。大槪,今此祔廟禮儀使,是臣例任,而宿患腰脚之痛,添劇於供仕之餘,贊導折旋之禮,決無堪當之勢。伏乞聖慈,特加矜憐,亟遞本職,以幸公私事。入啓。答曰,省疏具悉。卿辭如此,本職今姑勉副焉。以上朝報
禮曹啓曰,因左議政睦來善所啓,敬陵至近之處仁城大君墓,遣禮官伐木,改封墓致祭事,命下矣。改封墓及致祭吉日,令日官推擇,則來十月十六日卯時爲吉云。本曹郞廳處,香祝下去,當爲致祭之物及執事,令本道預爲分定,待其修墓後,仍爲設祭,而伐木及改封墓等事,則亦令本道,分付地方官擧行之事,知委,何如?傳曰,允。
上在昌德宮。停常參·經筵。
未時,太白見於巳地。
中宮殿·世子宮,藥房問安。答曰,知道。
藥房啓曰,伏未審夜來,聖體,若何?臣等昨見藥房修理之所,壅鬱特甚,溫涼不適。世子移次之後,亦得一樣平安乎?終宵耿耿,敢來問安。答曰,知道。無事。世子一樣平穩矣。
吏曹啓目,粘連啓下是白有亦,觀此東原君潗疏辭,則老母今年六十六歲,而終鮮兄弟,疾病纏身,藥餌爲事,人子情理,無以財抑是如爲白有臥乎所。潗親年旣高,且無兄弟,則萬里離親,情甚切迫,孝理之下,似當矜察是白乎矣。使事旣重,親年未及七十,則法外之恩,該曹不敢擅便,上裁,何如?啓改差,其代卽爲口傳差出。
吏曹口傳政事,謝恩兼冬至使瀛昌君沈。
府啓,吳挺緯事。措語見上答曰,勿煩。又啓目,吳挺緯更推云云。觀此吳挺緯所供,則當初與大臣酬酢之語,諉以老昏,終不一一指陳是白乎旀,言根段,今年夏間鄭重萬妻言內,吾娚家入送藥物於大內之說,傳播閭間,而娚家旣無是事,內間又無是言,此必謀害吾娚者所爲是如爲白去乙,與領相問答時,以出於風聞是如爲白乎旀,領相又問㮒之黜妾屛女事是白去乙,矣身嘗聞㮒家咀呪事覺事,故隨其問而答之是如爲白臥乎所,凶言所聞之處,今始直告是白乎矣。進藥大內事乙,鄭妻以爲無是事是如爲白遣。黜妾屛女事,挺緯隨問答之云爾,則當初與大臣問答時,於此兩款,何以或稱上敎,或稱上命,有所說道是白如乎喩,前後所言,自相矛盾,事極可駭,刑推得情,何如?啓。當初與大臣酬酢,不啻明白,則到今或諉老昏,或稱病劇,終不一一指陳,極爲無據是旀,凶言所聞之處,今雖直告,而進藥大內事及黜妾屛女事,與大臣問答時說話,大相矛盾,其終始欺隱,不爲明白,直陳之狀,尤極痛駭是置。以此發爲問目,反覆嚴問以啓。以上朝報
上在昌德宮。停常參·經筵。
夜二更,電光。五更,流星出北斗星下,入艮方天際,狀如甁,尾長四五尺許,色白,光照地,有聲。
同義禁鄭重徽初度呈辭。入啓。給由。
忠淸監司書目,尼山兼任連山呈,以大司憲尹拯辭職上疏,上送事。啓。傳曰,今觀大司憲尹拯上疏,疏中語意,不正不美之態,殊甚駭然,此疏還出給。
副護軍李觀徵上疏。大槪,臣旣蒙恩遞宗伯,則祔廟都監提調,自當歸於新判書,亟令都監,照例稟處,不勝幸甚事。入啓。答曰。省疏具悉。疏辭,令都監稟處。
府啓,吳挺緯事。措語見上答曰,勿煩。
有政。以上朝報
備邊司啓曰,北邊生事之後,犯越罪人搜捕之事,本道監·兵使以下擧行形止,頓無啓聞之擧,事甚可駭。監司則旣已再次請推,而南兵使韓根,終不一番啓聞,亦無報本司之擧,纔已請推矣。觀此本月二十一日成牒啓本,則因朝家嚴飭之擧,機捕之事,自以爲已勤申飭,修牒馳啓之狀,尤極痛駭,固當請拿重棍,而至於督責擧行之事,姑徐請拿,而其慢忽不勤之狀,不可不懲。南兵使韓根,爲先從重推考,何如?答曰,允。又啓曰,犯越罪人機捕事,前後嚴飭於監司及南北兵使者,非止一再,而今至一朔,罪人尙未斯得,擧行形止,亦甚緩忽,只待本道之機捕,時日漸至淹延,前頭之慮,十分悶迫。不可不自朝廷別樣設機,以爲及時捕得之地,別擇解武人二人,星火下送本道,使之從便詗察,期於必捕。
上在昌德宮。停常參·經筵。
下直,魚川察訪柳龜徵,阿山萬戶金德夏。
備邊司啓曰,北邊生事之後,犯越罪人搜捉之事,本道監·兵使以下擧行形止,頓無啓聞之擧,事甚可駭。監司則旣已再次請推,南兵使韓根,終不一番啓聞,亦不報本司之擧,纔已請推。□觀此本月二十一日成貼啓本,則因朝家嚴飭之擧,譏捕之事,自以爲已勤申飭,修飾馳啓之狀,尤極痛駭,固當請拿重究,而急於督責擧行之事,姑徐□□,而其慢忽不勤之狀,不可不懲。南兵使韓根,爲先從重推考,何如?傳曰,允。
府啓,㮒·雪禮·英·貴香等諸罪人,因禁府覆奏,皆已放送,謂其所供,無更問之端,而挺緯尙未吐實,方且在囚,則此獄未究竟之前,決不可徑先放釋。請㮒·雪禮·英·貴香,更爲嚴囚,以待結末。答曰,勿煩。
院啓,生民休戚,係守令之賢否,其不可不擇差也,審矣。扶餘縣監李明著,爲人庸鈍,專不解事,累年居官,無一善狀,民有告訴,不肯聽理,下吏操切,罔有其極,怨咨之聲,遍聞隣邑。荒歲字撫之政,不可付諸如此之人,請扶餘縣監李明著罷職不敍。新除授正言孫萬雄,時在忠淸道槐山郡任所,請斯速乘馹上來事,下諭。答曰,依啓。已上春坊朝報
漢城府啓曰,本府適値式年,京外帳籍,逐日査准。且庫間狹窄,許多戶籍,無處藏置,至於戶籍監董之所,元來未備,鳩聚物力,今方營造,而判官姜碩老,專管兩役,時未完畢,昨日移拜槐山郡守。莫重帳籍,考准時急,公廨營造之任,不可付諸新手。前判官姜碩老,今姑仍任,以完本府之事,何如?傳曰,允。以上吏曹謄錄
義禁府啓曰,定配罪人鄭重萬拿問事,判下矣。鄭重萬,平安道昌城府配所,纔已下去,依例發遣府羅將,拿來,何如?傳曰,允。以上禁府謄錄
上在昌德宮。停常參·經筵。
下直,忠淸都事趙德純,金化縣監洪璛。
府啓,㮒·雪禮·英·貴香等諸罪人,因禁府覆奏,皆已放送。雖其所供,無更問之端,而挺緯尙未吐實,方且在囚,則此獄未究竟之前,決不可徑先放釋。請㮒·雪禮·英·貴香,更爲嚴囚,以待結末。今此吳挺緯所傳之說,語極兇悖,虛實莫測。若不窮覈端緖,明白處分,則非但群疑衆惑,終無以解,其在獄體,斷不如是。此群下之所以必欲鉤得實狀,再推三推,而猶不敢止者也。今者挺緯不敢終諱,始告言根,則固當拿致其人,嚴覈得情,而伏見判付,今遽就理,有所不忍,置其妻而問其夫,臣等竊惑焉。重萬之妻,屬籍至近,若其微眚細過,則寬貸之,容或可也,投藥內間,是何等莫重莫大之變,而其言旣出於其口,則究問其身,不容少緩,豈可使其夫,獨爲置對,而不問其身乎?王法至嚴,群情益激,請鄭重萬妻李氏,一倂拿鞫。臣等卽伏見大司憲尹拯之疏,其矯誣變幻之態,誠可駭然,不料世道之悖亂,人心之陷溺,至此極也。己亥論禮之時,拯之父宣擧,初是尹鑴,時烈盛怒欲絶,則宣擧乃作兩是之論,而以鑴爲君子,過從不絶,時烈之蓄怒懷恨,槪有年所。及宣擧死,而時烈爲文以祭,悉數其平生之瑕,拯之初師時烈,而後背之者,蓋由於此。且拯於鑴死之後,往見鑴壻,再三嗟傷,至引前事,比諸史禍,此實搢紳之所共聞者也。時烈伏法之後,凶徒之恨拯毒拯,歸咎拯身者,不遺餘力,則拯乃怵於餘威,將欲圖免後患之說,流播已久,而頃年時烈之疏,至有宣擧當先鑴伏法之語,人皆謂爲其子者,若不喪性,則必不爲如此擧矣。今乃掩其前迹,變其父說,以爲苟合彌縫之計。噫,此何人哉?況其所謂失身於禮論云者,尤極肆然。國是已定之後,渠何敢發此無倫之言,以爲日後立幟之地哉?至於李珥·成渾之黜享文廟,實洗俎豆之羞辱,以定百世之公論,而敢以絶淵源·拔根本等語,登諸章奏,以眩群聽,其輕朝廷蔑公論,莫此爲甚。若不明辨痛斥,則其流之害,有不可勝言。請大司憲尹拯,削奪官爵。答曰,不允。重萬妻之姑置不問,非以情有可恕也,屬籍至近,一倂置對,有所不忍而然也,勿爲煩論。尹拯之汲於爲他日立幟,挺身投疏,反覆矯誣之狀,誠可痛心,削奪之罰,亦云末減也,依啓。
禮曹判書李宇鼎上疏。大槪,新授宗伯之任,決難承當,而例兼親祭時禮儀使,誓戒已迫,不敢退在,徑還城外,瀝血陳懇,伏乞聖慈,諒臣難冒之情,亟許遞免,以便公私。答曰,省疏具悉。卿其安心勿辭,從速行公。
本院啓曰,新除授禮曹判書李宇鼎,來到城外,陳疏辭免,疏批已下,而明日受誓戒時,以禮儀使,不可不進參。禮曹判書李宇鼎,卽爲牌招察任,何如?傳曰,允。
掌令成瓘啓曰,尹拯投進一疏,而其矯誣之狀,變幻之態,誠甚駭然,故臣與同僚相議論啓矣。今承聖批,以削黜之罰,亦云末減爲敎,臣之擬律乖當之失,著矣。何敢一刻仍冒於臺席乎?請命遞斥臣職。答曰,勿辭,退待物論。已上春坊朝報
有政。以洪萬源爲扶餘縣監,辛必馨爲槐山郡守,金澍爲司諫。漢城判官姜碩老仍任事,承傳。智陵參奉吳羽達,和陵參奉柳賀單付。
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。已上吏曹謄錄
冊禮都監郞廳,以都提調意啓曰,冊禮時所用翟衣諸具,赤舃·赤襪,已自尙方內入矣。首飾髢髮諸具,翟衣函·舃襪函及床袱等物,依例精備,別單開錄,竝爲前期內入之意,敢啓。傳曰,知道。
冊禮都監郞廳,又以都提調意啓曰,都監提調工曹判書吳挺緯,方在囚繫之中,不得察任。前頭習儀及正日,提調不可不備員,吳挺緯今姑改差,以禮曹判書李宇鼎差下,使之察任,何如?傳曰,允。已上冊禮儀軌
上在昌德宮。停常參·經筵。
執義金一夔,持平趙湜·洪墪啓曰,尹拯疏中,矯誣之狀,變幻之態,有不忍正視者,故臣等相議論啓矣。聖敎以削奪爲末減,而同僚旣已引避,臣等亦何敢晏然於臺次乎?請命遞斥臣等之職。答曰,勿辭,退待物論。
院啓,全州,非徒物衆地大,難於爲治。且以豐沛,素多豪右之族,如非才望俱優,風力表著之人,難以彈壓。自古以文官擇差者,意有所在,而近年以來,連以蔭官差送,物情之不滿,固已久矣。新除授判官朴奎世,雖是文官,地望素輕,又無履歷,而乃以小邑,猝陞雄府,除目之下,人皆爲駭,請全州判官朴奎世遞差。國家任人,自有其序,而蔭官驟陞,近成謬例。新除授江西縣令李昌興,陞六未幾,旋授五品,羅州牧使李夏徵,未經四品,遽陞准職,循序授官之道,豈容如是?請江西縣令李昌興,羅州牧使李夏徵,竝命改正。竝引嫌而退。論以削奪,意在參酌,末減之批,亦非嚴敎,何必以此,過爲引嫌?請掌令成瓘,執義金一夔,持平趙湜·洪墪,竝命出仕。答曰,不允。處置事,依啓。
未時,太白見於巳地。已上春坊朝報
備邊司啓曰,本司武郞廳申光翼,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又啓曰,左參贊李觀徵,判尹兪夏益,本司堂上差下,使之察任,何如?傳曰,允。
又啓曰,今日賓廳日次,而祔祭迫近,且無緊急稟定事,以本司坐起之意,頉稟。傳曰,知道。已上備局謄錄
朴慶後啓曰,吏曹郞廳來言,臺諫有闕,政事,何以爲之?取稟。傳曰,過齋戒後爲之。
又啓曰,以宗簿寺官員,以提調意缺璿源錄修正書役,比前有加,太白·五臺·赤裳·江華等四處,缺冊,一時完畢,趁歲前奉安,其勢末由。正冊二件,今已畢書,太白·五臺則爲先奉安,赤裳·江華則回還間,又以畢書,鱗次奉安,似合事宜,而今則又有中宮殿·王世子御帖,一時修正,陪往奉安之擧,事體尤爲重大。本寺堂上·郞廳,一依壬戌年御帖奉安例陪往,書吏·庫子亦依前例,給馬發送。自前如此之時,則例有監司陪行檢飭之事,而今年則年事不登,賑政方急,姑勿陪行,以除一分之弊事,各道監司處,行移,何如?傳曰,允。
李壽徵,以兵曹言啓曰,當日御營軍李成立稱名人,自丹鳳門入來,差備門外擊錚,極爲駭愕,令攸司囚禁治罪,同門守門將石東龜,常時不能禁〈斷〉雜人,以致闌入,亦難免其責,推考,何如?傳曰,允。
朴慶後,以觀象監官員,以領事·提調意啓曰,天文學別設兼敎授琴九成遭母喪,命課學兼敎授崔爾嶷身死,而其代久未差出矣。今聞士人李序,天文術業頗精,士人李命完,推數亦能精通云。此兩人各以其學,竝兼敎授差下,付軍職,冠帶常仕,何如?傳曰,允。
李允修啓曰,執義金一夔,持平趙湜·洪墪,再啓煩瀆,退待物論矣。傳曰,知道。以上燼餘
上在昌德宮。停常參·經筵。
下直,安東府使李慣。
以知事李之翼病重,上去不得事,傳曰,調理上來事,回諭。
備邊司啓曰,左參贊李觀徵,判尹兪夏益,本司堂上差下,使之察任,何如?傳曰,允。已上春坊朝報
未時申時,日暈。
金龜萬,以都摠府言啓曰,今日入直軍士,當爲中日習射,而禫祭齋戒相値,不得爲之之意,敢啓。傳曰,知道。
又以兵曹言啓曰,今此祔廟時節目,一依前謄錄磨鍊,啓下矣。丁卯年宗廟夏享親祭時,高峰斥候,通路伏兵,依例擧行,則祔廟親祭與夏享親祭,似無異同,斥候·伏兵擧行事,別單書入之意,敢啓。傳曰,知道。
李壽徵,以禮曹言啓曰,今十月初九日動駕後,孝思殿所排雜物中,鍮器及木物,依前例還下戶曹,其餘褥帳,各項席子·薍簾·平牀等物,令本曹郞廳,本殿參奉眼同,燒火之意,敢啓。傳曰,知道。以上燼餘
上在昌德宮。停常參·經筵。
夜三更,流星出鬼星上,入艮方天際,狀如拳,尾長二三尺許,色赤。五更,流星出參星上,入南方天際,狀如鉢,尾長三四尺許,色赤,光照地。
兵曹口傳政事,副司直權歆,副司果尹贇單付。已上春坊朝報
金龜萬,以吏曹言啓曰,祔太廟祭親行敎是時,堂上執禮,以前大司諫權歆,塡差以啓,而明日肄儀時,實預差,不可不備員。權歆,呈辭遞職,時無職名,執事中文兼尹贇,亦未及付軍職,竝令該曹,承傳付軍職,以爲及時進參之地,何如?傳曰,允。已上燼餘
上在昌德宮。停常參·經筵。
孝思殿禫祭後,大殿·中殿,藥房·政院·玉堂·百官奉慰問安。答曰,罔極。世子宮,藥房·政院·玉堂問安。答曰,知道。
藥房啓曰,居諸易邁,禫事奄過,伏惟聖孝,倍切追慕之痛。仍伏念冒夜將事,勞動玉體,不瑕有所傷乎?世子移次以後,爲日已久,伏未審一樣安穩否?臣等,區區憂慮,敢來問安。答曰,別無所傷。世子一樣安穩矣。已上春坊朝報
義禁府啓曰,頃以雪禮事,勿拘常規,雖齋戒日,開坐事,定奪矣。今者鄭重萬,拿囚已久,而尙不開坐。此與雪禮等事,不是別件事,則宜亦勿拘開坐,何以爲之?敢稟。傳曰,依爲之。已上禁府謄錄
李壽徵,以弘文館言啓曰,本館下番副修撰臣朴涏,祔太廟肄儀時,以執尊,今日晝仕出去之意,敢啓。傳曰,知道。
李允修啓曰,頃以雪禮等獄事,勿拘常規,雖齋戒日,開坐事定奪矣。今者鄭重萬,拿囚已久,而尙不開坐。此與雪禮等事,不是別件事,則宜亦勿拘開坐,何以爲之?敢稟。傳曰,依爲之。
李壽徵,以袝廟都監郞廳,以都提調意啓曰,取考謄錄,則祔廟時所用冊欌·祭器等物,都監郞廳·監造官,前期陪進宗廟矣。冊欌·祭器,及今番改造靑紅蓋等物,今月初七日,依例陪進之意,敢啓。傳曰,知道。
金龜萬,以禮曹言啓曰,冬至使拜表,以今月二十九日,推擇啓下矣。謝恩使旣已差出,兼差冬至使,故拜表吉日,改推擇以入之意,敢啓。傳曰,知道。已上燼餘
上在昌德宮。停常參·經筵。
未時,太白見於巳地。
下直,海美縣監羅弘佐。已上春坊朝報
義禁府啓曰,今此祔太廟擧動時,本府都事應分把者,神輦侍衛二員,大駕考喧二員,挾輦二員,而不足二員,假都事差出,何如?傳曰,允。已上禁府謄錄
沈檀啓曰,來十一日,文臣殿講及輪對日次,而冊禮初度習儀相値,頉稟。傳曰,知道。又啓曰,初十日祔廟還宮後,陳賀頒敎事,已爲啓下矣。明日,大提學命招,敎文製進之意,敢啓。傳曰,知道。
李允修,以都摠府言啓曰,今日入直軍士,當爲中日習射,而告動駕祭齋戒相値,不得爲之之意,敢啓。傳曰,知道。
沈檀啓曰,藥房都提調以下,來詣請對矣。傳曰,引見。
又以兵曹言啓曰,卽接曹司衛將牒報,則今十月初十日缺宗廟·永寧殿·永昭殿冬享大祭,及祔廟擧動時缺差備軍九百七十名內,各處派定軍等除出,則不足之數,至於五百八十五名,而連接冊禮都監甘結,則今十月十一日初度習儀時,所用差備軍,亦至於三百二十名之多。兩處通計九百五名之軍,他無推移之路,依例給價次,坊民調用,而都監所定軍三百二十名,自初度至正日,自都監分付使用之意,敢啓。傳曰,知道。又以兵曹言啓曰,今十月初十日,行宗廟·永寧殿·永昭殿冬享大祭,及袝廟擧動時,各樣差備軍之數,至於九百七十名之多,而他無推移之路。五百八十五名,坊民給價調用,其餘則不得已啓下勿用,掖庭內差備,及諸上司各衙門派定軍士等,調用次,除出處別單書入之意,敢啓。傳曰,知道。
又以義禁〈府〉言啓曰,今此袝太廟擧動時,本府都事應爲分把者,神輦侍衛二員,大駕考喧二員,挾輦二員,駕導二員,駕後二員,當直一員,本府留司一員,竝計十二員,而本府都事十員內,都事金重九出使,吳遂大在外,令該曹口傳換差,不足二員,假都事差出,何如?傳曰,允。又以兵曹言啓曰,今此袝太廟擧動時,本曹郞廳各差備,不可不備員,而正郞李一台·成儁出使,正郞趙泰采·羅學川,差宗廟大祝,佐郞李寅燁·洪萬紀·申必淸,俱差差備官,餘存郞廳,只是一員。內外司上直,及侍衛各差備,無以備員,正郞李一台·成儁,竝令姑改差,以在京無故人,卽爲口傳差出,何如?傳曰,允。已上燼餘
午時,上御熙政堂。藥房請對引見時,都提調金德遠,提調閔宗道,副提調沈檀,記事官沈樘·李頤晩·李宇謙入侍。金德遠曰,冬節已屆,而晝暖夜寒,日氣不調,伏未審聖體,若何?上曰,連爲無事矣。德遠曰,中宮殿氣候,卽今已盡平復乎?上曰,無異常時矣。德遠曰,世子氣候,昨日藥房之批,以一向安穩爲敎。臣等,不勝喜幸,而移次之後,其處房舍之安穩,不如宮中,未知平安乎?上曰,連爲平安矣。德遠曰,修理之後,臣等看審,則房舍規制,異於宮中,頗爲狹窄,且甚淺露。若畏外風,一向蔽戶,則擁鬱可慮。臣等欲爲請對陳達而不及矣,似當有變通之道。東則頗虛,宜封窓,西則是廳事,固當垂簾,故曾已口達蒙允。上曰,卽今日氣不寒,而予曾已居處,詳知其房舍規制。上房二窓,則封之,下房二窓,不封,西邊上間大戶,亦令閉之,下間則不閉,使之或時出入行步矣。德遠曰,昨聞往來問安宦侍之言,則雖未移步,亦能獨立云,卽今漸爲運步乎?上曰,時時獨立,而未及運行矣。德遠曰,大祭迫近,缺變通稟定,敢達。凡祔廟行祭之時,自缺難堪勞,況自上春夏以前玉候,久在調攝之中,今雖平復,寒夜將事,不無致傷之慮。曾在辛丑年,先朝親祭時,因大臣陳達,只第一室詣尊所,依節目行禮,第二室以下,令瓚酌官,預進斟酒,而自上出神門,過尊所,直詣神位前,以此變通行之,而近年親祭時,亦依辛丑年例行之矣。今若以節目減省爲未安,則依辛丑丙寅已行之例,第一室奠酌後,出神門,由楹外,過尊所,而仍詣神位前,則雖不詣尊所,猶有巡過之意,而無久立尊所之勞矣。上曰,大臣所慮如此,依丙寅年例爲之。德遠曰,晨祼禮親鬯一款,亦如初獻禮行之,何如?上曰,依爲之。德遠曰,冊禮敎命,旣已書之,而書之之時,一畫,有水黑之處,此非大段,曾已陳達於榻前矣。當初請改織一本者,冊禮日子頗遠,正·副使,亦不書塡,或慮又有差誤處,故有所陳織,而預備一件,今旣織成,御覽纔下,外議以爲冊封大禮敎命,固當無一毫未盡之事。水墨之處,雖不大段,終有所未安,以新本改書爲當云,使之改書,宜矣。上曰,以一字水墨,不必改之,而旣已織成,改書無妨也。德遠曰,舊本,置之外間,亦似未安,新本書入之時,竝爲還入,似當矣。上曰,然矣。德遠曰,使臣狀啓見之,則彼國事情,雖不可盡信,而所得十八丈,皆是敗報,以草衰姑退爲言,而此亦不可知也。上曰,胡蒙風習,待其冬寒之後動兵,自是彼人之規,而其言不可信也。妖術驚動之語,似非虛套,而皇帝存沒,亦不知,皇太后往見等語,亦似殊常。如有秘不發喪之事,則其時則雖或秘諱,豈至今無聲息耶?德遠曰,使臣離發之後,至今無傳訃之事,以此見之,皇帝病死之說,必是虛傳也。且以地方而見之,則皆是塞外,皇明之時,也先巖塔所居近處,而巖塔,則頻頻入寇,至於皇都而退。以今見之,尙遠燕京,長驅之勢,似未易也。上曰,見其地方,則尙遠於北京矣。德遠曰,北路潛越之變,出之已久,而罪人斯得,實如捕風,晝夜以是爲慮矣。平安監司狀啓見之,則庶有捕捉之路,誠爲喜幸也。上曰,今則缺之潛越之人,可得捕捉矣。德遠曰,已前北道狀啓見之,缺稱名者,我國慶興人之子也。開市之時,每差胡使之來,彼中□□多以此探知,故今番慶源問答,不爲詳密,使之更問白年,探知以報矣。白年則近無出來之事,白年麾下一人出來,慶興府使,招來親問,則答以採蔘出往者十九人,而來時,則乃十八人。以此見之,中丸致斃之說,似爲信然。且出去時,則十三人,竝跨馬以去,而來時,則皆徒步而歸云矣。問其致死者,是淸人,是漢人云爾,則答以採蔘出來之時,竝持公文,且授行裝,以漢人爲淸人之奴者致斃。又問以厚春生事之後,旣馳報於彼國云,則答以採參出來之人,十月晦間,當爲還去,其時,渠當入告,無報狀之事云矣。上曰,作變之事,則似非虛言也。變生之後旣久,而潛越之人未捕,甚爲沓沓矣。今則旣得苖脈,可幸矣。德遠曰,漢城府戶籍,爲先考出,則其中所告之人,吉州有三人,甲山有二人,故咸鏡監司處,急送禁軍,使之捕捉追問矣。德遠曰,前日劑進枳朮丸,今則幾盡進御乎?上曰,已前劑入,則旣進御,其後又進一劑矣。德遠曰,枳朮丸,則夏間上候不寧之時,欲治濕痰故也。今則冬節已屆,不必更進,而前進加減心神丸或胎丸中進御,似當。過袝廟後,與諸醫相議,議定當進之劑以進矣。上曰,依爲之。枳朮丸,則燥澁之劑,是可慮也。所劑枳朮丸,旣盡進御,此藥則欲爲止之矣。德遠曰,枳朮丸,則專主燥澁,健脾不顧心神,旣已冬寒之後,則似不必更進此藥矣。閔宗道曰,宣惠廳錢文,自八月初二日始鑄,中間因乏炭,數日停役,卽今所鑄錢,合一萬八千兩,而近聞工匠輩,鑄錢之際,潛持銅鐵,私自盜鑄,而不用含錫,全以鉛鐵和銅,賣之市上,以爲乘時財利之計,不但錢品甚劣,其重,比官錢稍輕云。此弊,不可不痛革,而利之所在,防之甚難,發奸未易,雖禁不從,事極可慮。凡錢文前面,則書常平通寶四字,後面上端,書所鑄官曹之名一字,如戶曹所鑄,則只書戶字,工曹所鑄,則只書工字,此則以表某司之所鑄也。後面下端,書二字,此則以明錢一文重二缺之意也。今此惠廳所鑄錢,則面上端之宣字,仍存缺二字減去,更以天地玄黃,定其次第,書塡於二字缺排一字,則冶所三十爐所排之字,當爲三十字,而每缺磨等匠,列書匠人之姓名,成冊踏印,藏之本廳。近日本廳所鑄之錢,今姑藏置,以新本所鑄之錢,行用市上,自本廳知委五部,有能執捉不用含錫,全和鉛鐵,品制薄劣之錢,來告官門者,徵給賞錢於犯人之意,明白曉諭匠人等處,亦以用奸之錢,日後現發,則先考錢文後面所排之字,且考惠廳冊子所書之名某字,匠人犯禁,則字內工匠,竝依盜鑄之律治之,徵給摘發人賞錢於犯人事,一一捧招,則渠輩,有所畏忌,而似不敢恣意私鑄。臣以此意,議于大臣,皆以爲便。自今日停鑄,欲造新本,而事係變通,敢此稟達矣。上曰,以此行之,則其在防奸之道,似勝於前矣。德遠曰,盜鑄之律,乃是一罪,此則憑依官鑄,得以私鑄,與盜鑄者有間。論以一罪,未免過重,參酌論罪,可矣。宗道曰,刑推定配,似爲得宜矣。上曰,論以一罪,則果爲過重,以刑推定配事,定式施行,可也。擧行條德遠曰,世子移次之所,近間則無醫官輩入診之事矣。上曰,近間,則不使入診,而欲於明日使之入見矣。德遠曰,常時無事之時,則雖不必逐日入察,而凡長幼之人,欲生病之時,則凡人雖不知之,而醫官輩,則觀形察色,亦能先知,且不無預防之道。世子宮入侍乳母之外,侍者竝不知保養之道,定諸醫中一二人,使之循環頻數入察,似可矣。上曰,唯。檀曰,卽今幾能行步,如此之時,或爲往來,則似益於學步。頃者侍講官,亦上疏陳之矣。德遠曰,陳達此言,極涉惶恐,而殿下在東宮時,先王嘗下敎,王世子厭見多鬚者。以此言之,外人,亦多接見之時矣。遂罷出。已上燼餘
上在昌德宮。停常參·經筵。
自昩爽至卯時,有霧氣。未時,太白見於巳地。
吏曹口傳政事,以成任爲兵曹正郞,沈最良爲兵曹正郞,金麟至爲禁府都事。禁府都事金重九,軍器主簿李東英,相換。已上春坊朝報
兵曹啓曰,今此祔太廟擧動時,本曹郞廳各差備,不可不備員,而正郞李一台·成儁出使,正郞趙泰采·羅學川,差宗廟大祝,佐郞李寅燁·洪萬紀·申必淸,俱差差備官,餘在郞廳,只是一員,內外上直及侍衛各差備,無以備員。正郞李一台·成儁,竝今姑改差,以在京無故人,口傳差出,何如?傳曰,允。
義禁府啓曰,今此祔太廟擧動時,本府都事應爲分把者,神輦侍衛二員,大駕考喧二員,挾輦二員,駕導二員,駕後二員,當直一員,本府留司,竝計十二員,而本府都事十員內,都事金重九出使,吳遂大在外,令該曹閑官口傳換差,不足二員,假都事差出,何如?傳曰,允。
吏曹啓曰,因義禁府草記,都事金重九·吳遂大,閑官換差事,命下矣。金重九奉使未還,依例換差,而吳遂大,則時未肅拜,未肅拜人員相換,曾無前例。吳遂大改差,其代改爲差出,何如?傳曰,允。已上吏曹謄錄
睦林一啓曰,今此袝太廟時,第五室祝文誤字改入事,命下矣。考准之際,不能詳察,致勤聖敎,不勝惶恐之至。當該忠義,難免不勤書寫之失,令攸司推治,何如?傳曰,允。
金龜萬,以兵曹言啓曰,祔廟節目,只依舊節目啓下。舊節目,則似是禁衛·御營未設立時磨鍊者,故兩營軍兵,無區處之事矣。取考丁卯宗廟夏享親祭時節目,禁衛軍兵,木花廛前路結陣,御營軍兵,板子廛前路結陣,則高峯斥候,通路伏兵,旣依丁卯親祭時例,擧行事啓下,則今此兩營軍兵,亦依此擧行,故別單書入之意,敢啓。傳曰,知道。又以兵曹言啓曰,今月初十日,賓廳武臣武經七書講書日次,而祔太廟擧動相値,不得爲之之意,敢啓。傳曰,知道。
政院啓曰,本院,元無典僕,且非米布衙門,事體與該司自別,故凡於擧動時,依幕等事,自各該司進排擧行,乃是流來古規。此不但爲本院物力之無出處,亦所以重事體也。曾在丙寅年,因該監都提調陳疏防塞,而本院,他無推移變通之路,厥後擧動之時,該監,因舊擧行,以至于今云,而此是自該監捧承傳之事,則本院之卽爲分付,實涉未安。但假家依幕,不過一時進排,用後還下,則別無大段貽弊之事,而祔廟擧動,只隔一宵,露處經宿之際,若値雨雪,則依庇無所,苟簡莫甚。此雖微細,有關事體,自今以後,凡經夜擧動之時,本院所接假家鋪板等事,依舊例,令該曹擧行,何如?傳曰,允。已上燼餘
上在宗廟齋宮。停常參·經筵。
孝思殿告動駕親祭後,大殿,藥房·政院·玉堂問安。答曰,知道。大駕詣宗廟,入幕次後,藥房·政院·玉堂問安。答曰,知道。大駕望廟禮後,藥房·政院·玉堂問安。答曰,知道。
政院啓曰,宗廟望廟禮時,臚唱引儀,平身發聲之後,改唱拜禮,事甚駭然。當該引儀,從重推考,何如?傳曰,汰去。
汰去現告,假引儀權聖揆。
政院啓曰,望廟禮時,臚唱誤唱假引儀,則依傳敎旣已汰去矣。詳問曲折則以爲,自中亦有右位·下位之別,御前臚唱,生事最易,故以下位生疎之人差送,致有做錯之弊云。御前臚唱,是何等重事,苦歇取舍,苟充差送之狀,殊甚痛駭。當該差備定送官,摘發科罪,何如?傳曰,允。已上春坊朝報
禮曹啓曰,今十月初九日動駕後,孝思殿所排雜物中,鍮器及木物,依前例還下戶曹,其餘褥帳,各項席子·薍簾·平牀等物,令本曹郞廳,與本殿參奉眼同,燒火之意,敢啓。傳曰,知道。已上禮曹謄錄
兵曹啓曰,祔廟節目,只依舊節目啓下。舊節目,則似是禁衛·御營未設立時磨鍊者,故兩營軍兵,無區處之事矣。取考丁卯宗廟夏享親祭時節目,禁衛軍兵,木花廛前路結陣,御營軍兵,板子廛前路結陣,則高峯斥候,通路伏兵,旣依丁卯親祭時例擧行事,啓下,則今此兩營軍兵,亦依此擧行,故別單書入之意,敢啓。傳曰,知道。已上禁衛營謄錄
王世子,遣宮官問安。答曰,知道。
上詣太廟,行望廟禮,仍奉審。詣殿內神門外,顧謂朴慶後曰,前日大臣奉審時,靑紅蓋色渝者,修改事,下敎矣。今見或改或不改,何耶?慶後曰,臣曾未之見,故未能知也。宗廟令李雲徵曰,第九室靑紅蓋,尤甚色渝,故只爲修改,其餘,則當初奉審時,無執頉之事,故不爲修改矣。上曰,後日奉審時,色渝處,一倂修改事,分付,可也。
上奉審罷出時,至齋室西門外,沈檀啓曰,藥房都提調請對矣。上曰,進來。都提調金德遠啓曰,勞動遠步,恐有損傷,姑以小輿,仍取前路,至神輿幕次,還爲降輿,何如?領議政權大運曰,丙寅祔廟奉審時,亦有此例矣。若仍爲遠步,則必致損傷,今亦依前,以小輿仍取前路,何如?上曰,此乃一時權行之事,而相距不遠,仍爲步進,可也。大運曰,臣等,豈以不可之事,敢爲陳達乎?殿內出入之際,行步已多,若仍爲遠步,則必致汗出致傷。不勝憂悶,敢此仰達。沈檀曰,旣有丙寅已行之例,今亦依前升輿,無妨矣。上曰,大臣之言,如此,當依所達爲之。仍乘小輿,過神輦幕次,降輿步過。又乘輿至永寧殿,行望廟禮,仍奉審殿內,出神門外。顧謂慶後曰,殿內紅綃帳及靑江蓋中,尤甚色渝者,後日奉審時,竝爲修改事,分付該曹,可也。永寧殿行望廟禮,大殿入幕次後,藥房·政院·玉堂問安。答曰,知道。
備忘記,傳干朴慶後曰,史官二員待命。
朴慶後啓曰,宗廟望廟禮時,臚唱引儀,平身發聲之後,改唱拜禮,事甚駭然。當該引儀,從重推考,何如?傳曰,汰去。
朴慶後啓曰,卽者都監提調送言曰,昨日祔廟時,神主陞祔後,廟司內侍,帥其屬,各捧冊寶,入置於案事,儀註中,旣已磨鍊,入啓矣。冊寶旣多且重,造次之間,依例排設,或不無不能整齊之患,遲延之弊,亦不可不慮。臨其時先爲權安於東邊空間,祭罷後,令廟司從容排安,實合便宜,且有前例云,今亦依此擧行之意,敢啓。傳曰,允。又以禮曹言啓曰,今此祔太廟陳賀各道箋文,臣等齊坐看審,則開城留守禹昌績,慶興府使閔暹,京畿監司睦昌明,伊川府使李浚明,慶尙兵使元振洙,龍仁縣令柳瑺,孟山縣監金世重封進箋文中,有差誤之處,未免不察,竝推考,何如?傳曰,允。已上燼餘
上在昌德宮。停常參·經筵。
莊烈王后祔太廟親祭後,藥房·政院·玉堂·二品以上·六曹問安。答曰,知道。
大駕還宮後,藥房·政院·玉堂問安。答曰,知道。
中殿·世子宮,藥房問安。答曰,知道。
傳曰,頒赦·百官加爲之。
政院啓曰,頒赦·百官加爲之事,命下矣。某罪以下宥之乎?敢稟。傳曰,雜犯死罪以下竝宥。
敎。王若曰,先王制禮,貴賤所以通行,太廟配尊,情文所以咸備。勅彝典而播告,撫餘哀而興言。恭惟慈懿恭愼徽獻康仁貞肅溫惠莊烈王后,育德名家,作嬪王室,長秋壺範,至哉,坤元之配乾。三世母臨,巋然靈光之在魯,自抱終天之恨,幸奉愛日之歡。禮隆三朝,拱寸心於喜懼,宮名萬壽,祝遐算於崗陵,不料白簪之災,永貽彤管之慼。痛徽音之云逖,遑遑若求,如窮人之無歸,煢煢在疚,霜露旣降,纔伸展陵之忱,星辰累移,奄及踰月之制。肆遵吉凶之順變,誕擧升祔之盛章。廟庭陳儀,怳輿衛之如昨,冕服承事,列邊豆而薦誠。儼先祖陟降之靈,齊美竝享,而小子羹墻之慕,觸目增忡。惟其有事之辰,可無同慶之擧,宜改賀而爲慰。善乎,前哲之言。卽去舊而圖新,寔從今日而始。爰降十行之札,倂推肆赦之恩,自本月初十日昧爽以前,雜犯死罪以下,咸宥除之。在官者,各加一資,資窮者代加。於戱,人情有感則必通,天運無往而不復。商宗之喪,旣免,益覩沾理之流熙,鎬京之祀,孔昭,佇期黎庶之興孝。故玆敎示,想宜知悉。大提學閔黯製進
吏曹啓曰,在前頒敎爲之,則例有別歲抄之擧,何以爲之?敢稟。傳曰,依例爲之。
未時,太白見於巳地。已上春坊朝報
李壽徵,以吏曹言啓曰,別歲抄爲之事,命下矣。永不敍用,準期不敍,褒貶居下,竝書入乎?敢稟。傳曰,竝書入。
以備忘記,傳于李允修曰,頒赦·百官加爲之。已上燼餘
上在昌德宮。停常參·經筵。
未時,太白見於巳地。
下直,省峴察訪姜植。
藥房啓曰,祔廟之禮已成,反冕之哀猶切。伏惟聖孝追慕,益復如何?昨日暄暖無異夏令,當午行禮,流汗沾濕,達夜將事,勞動倍多,還宮經夜之後,伏未審聖體,若何?臣等,終宵耿耿,敢來問安。答曰,知道。別無所傷矣。
吏曹啓曰,別歲抄爲之事,命下矣。永不敍用,準期不敍,褒貶居下,竝書入乎?敢稟。傳曰,竝書入。
判尹兪夏益上疏。入啓。答曰,省疏具悉。卿其勿辭,從速察任。
知事李之翼辭職上疏。入啓。答曰,省疏具悉。卿辭至此,金吾之任,今姑勉副,卿其勿辭,從速上來。
掌令金兌一上疏。入啓。遞差。
工曹佐郞尹夏濟上疏。大槪,敢暴尹拯疏中搆誣臣亡父之說,冀蒙裁察事。入啓。答曰,省覽爾疏。實出於痛迫申辨之意,而尹拯矯誣變幻之情態,朝家業已洞燭矣。
院啓,請全州判官朴奎世遞差。請江西縣令李昌興,羅州牧使李夏徵,竝命改正。措辭竝見上答曰,依啓。
府啓,請鄭重萬妻李氏,一倂拿鞫。措辭見上文化縣令金碇,入夏以後,病廢坐衙,凡干政令,專委下吏,惟以虐斂爲事。至於戶牌,自官造給,一牌之價,定以白米五升,逐名督捧,盡歸私用,巧作名目,貽害生民之類,不可不隨現論列。請文化縣令金碇罷職不敍。松禾縣監朴來慶,到任以來,大小政令,一聽奸吏之言,多有可駭之擧,官需米文書磨鍊發牌之後,未盡收捧,而諉以文書閪失,改磨鍊之際,已納,或入於未捧秩,未納者,或指爲已捧,任意操縱,專出吏手,而漫不省察,民怨孔棘,西來之人,傳說甚詳,如此之人,不可置諸字牧之任,以貽民生之害,請松禾縣監朴來慶,罷職不敍。答曰,不允。
領議政權大運箚子。大槪,所帶廚院提調,令該曹照例處置事。入啓。答曰,省箚具悉卿懇。廚院提調,大臣亦有兼帶之例,卿其安心勿辭焉。仍傳曰,遣史官傳諭。
備忘記,頃年太祖大王影幀,自資政殿奉安于眞殿時,予先詣南別殿,祗迎後,仍行酌獻禮事,節目啓下,而適緣事故,尙未果焉,缺然之懷,至今未弛于中也。其令禮官,酌獻禮吉日,趁未寒前,以今月念前,推擇以入,而節目,一依丁巳年例擧行。已上春坊朝報
有政。以鄭維岳爲知義禁,李萬齡爲掌令,崔潮爲章陵參奉,睦林儒爲右承旨,高汝弼爲碧沙察訪,金益礪爲假引儀,權歆爲大司成,朴重圭爲刑曹佐郞,權珪爲京畿監司,金昌錫爲濟原察訪,柳以升爲星州牧使,睦林一爲大司諫,尹尙冕爲工曹佐郞,李震休爲副校理,李玄祚爲副應敎,權愈爲漢城右尹,權儹爲直講,睦昌明爲大司憲,權瑍爲同義禁。待敎李頤晩,檢閱閔彦良,學錄李碩意,校書博士金世衡竝單付。李碩意,奉常副奉事單付。
吏批啓曰,兩司長官及大司成,今當差出,而擬望之人乏少,承旨·外任竝擬,何如?傳曰,允。
吏批啓曰,新除授濟原道察訪朴行義,呈狀于政廳,本以有病之人,近來添得外感,症勢萬分危急,旬月之內,決無起身之望,以調理察任之意,題送矣。今日又呈于政廳,以所患漸漸添劇,危症疊出,斯速入啓處置云。聞朴行義所患,果爲非輕,旬月之內,決難赴任。遠地人馬,留待有弊,濟原道察訪朴行義,依近例改差,何如?傳曰,允。已上吏曹謄錄
禮曹啓曰,南別殿酌獻禮吉日,以今月念前推擇以入事,命下矣。酌獻禮吉日,令日官推擇,則今十月十七日,十八日,十九日爲吉,而十七日冊禮內習儀二度,十九日內習儀三度,十八日,卽空日,以此日擧行乎?敢稟。傳曰,依爲之。已上禮曹謄錄
李壽徵啓曰,明日常參·經筵,取稟。傳曰,停。又啓曰,來十五日儒生殿講日次,取稟。傳曰,爲之。
兵批,以曺世傑爲忠翊將,李爲洗馬,李道源爲全羅兵使,權儔·柳東亨爲護軍,李序爲司果,李命完爲司勇,成任·李一台爲副司直,洪世普·朴徵虎·黃胤耉·郭就成爲副司果,
以守禦使李宇鼎,以夜操時爛傷者金悌雲殞命事狀啓,傳于李壽徵曰,令本道恤典擧行。
領議政權大運箚曰,伏以廚院提調,乃王子君兼帶之職也,雖或有大臣兼帶之時,非古事也。臣之兼帶此任,亦適會宗班無可帶之員故也,而卽今王子君一員,三年之制已畢,宜回臣所帶而授之,伏乞聖明,令該曹照例處置,不勝幸甚。取進止。答曰,省箚具悉卿懇。廚院提調,大臣亦有兼帶之例,卿須安心勿辭焉。仍傳曰,遣史官傳諭。
知中樞府事李之翼疏曰,伏以臣疾病纏身,不能供仕之狀,纔已上徹於宸嚴之下,而不料聖明,不賜遞改,反下調理上來之命,臣誠惶蹙,罔知所爲。臣雖無狀,豈不知分義之至嚴,退伏郊外,一向控辭乎?顧臣犬馬之齒,已迫七旬,水土之疾,已成膏肓,臣雖感激恩私,策勵駑鈍,圖報萬一,其於精神銷亡,不省職事,長帶呻痛,筋力不逮,何之?近且胸背牽痛之症添劇,旣不得進參於初六日陪祭,前頭祔廟大禮,亦無起動入參班列之望。臣罪至此,萬殞難贖,伏乞聖明,亟命削罷臣本兼諸任,仍治臣罪,不勝幸甚,謹昧死以聞。答曰,省疏具悉。卿辭至此,金吾之任,今姑勉副,卿其勿辭,從速上來。
判尹兪夏益疏曰,伏以臣本無寸長,最居人下,偏蒙剪拂之恩,濫叨卿宰之列,居常感結,一味惶隕,惟以奔走效力,爲螢爝補裨之地,而顧臣魯鈍之質,昏瞀之見,其於事務上昧昧,素不識其萬一,此實通朝之所共知,豈徒臣自知不審也?不料今者,備局兼帶之命,出於千萬夢寐之外,驚悚震駴,益無所措。仍竊伏念,籌司之任,與聞廟堂之區劃,參論軍國之機務,其爲責任,顧不重歟?歷數前後,膺是命之人,苟非幹局有裕,望實俱著者,莫宜居之,以臣空疎,何敢承當也?臣之從前踐歷,無非過分,而今此所叨,尤不近似,揣量才分,決無可堪之望。伏乞聖慈,將臣新授備局堂上之任,亟賜遞免,以便公私,不勝萬幸,謹昧死以聞。答曰,省疏具悉。卿其勿辭,從速察任。
工曹佐郞尹夏濟疏曰,伏以臣慘禍餘生,幸蒙洪造,昭雪至冤,復見天日,居常感戴,糜粉是甘。不意今者,尹拯之疏又發,侵辱臣亡父臣䥴,不遺餘力,一則曰,自其禮訟缺已下其失身,一則曰,末稍無狀,則尤無足更論者,缺匪人,引爲其身之罪,造意陰譎,下語兇狡,臣看來不勝骨驚而心寒也。臣伏讀前後聖敎,聖明已洞燭其情態,臣固不敢更有所煩說,而終始曲折,聖明或有所未盡下燭者,玆敢不避鈇鉞,一一辨暴,伏願聖明,更加澄省焉。臣之亡父與拯父宣擧相厚數十年矣。及至己亥大喪之日,臣父,答時烈之問,而明辨朞制之非,則宣擧追後入京,與臣父言聞大喪初問答之事,以朞制爲非,以三年爲是,所見與臣父相符矣。旣而,時烈因論禮之事,以生殺禍福,危動一世,拯以時烈門徒,見時烈方見柄用,誘脅其父,使從時烈之議,則宣擧,外慴於時烈之勢焰,內誤於其子之邪說,遽變前見,貽書於臣父,其所以恇懹脅持,無所不至。至以往謝李惟泰爲言,臣父,鄙其不能執守,隨時變遷,答書戒責,有曰,愚但是非不相蒙之爲忠信,有過必改之爲盛德,過失相責,不避嫌疑之爲君子,相與瞻前顧後,相助匿非之爲小人黨比之事。又曰,至於謝過之敎,出入時賢俯仰談論,以自見於當世,或是當世君子,如老兄者之事乎?誠非賤子之所能爲也。一言於親舊間曰,尹拯,以新學小生,旣誤其師,又誤其父,其罪大矣云云。拯聞此等說,而挾感於臣父者,久矣。今日拯所謂自禮訟之初,斥其失身,告戒不從,終至於絶云者,無乃指此事耶?力扶宗統,守正不撓者,臣父也,變幻前後,傅會時烈者,宣擧也。失身之誚,反欲歸之於臣父者,豈不謬哉?必若如渠父之變其初心,附托邪議,自喪其所守,見侮於時烈,貽譏於士友,取笑於後世,然後謂之非失身哉?至於告戒不從云者,臣父之告戒宣擧也,可謂明正矣。宣擧,旣不從臣父之告戒,終爲喪身之人,而拯反以臣父,不從其父之告戒爲言。噫,臣父之告戒宣擧,責善之義也,宣擧之告戒臣父,黨惡之意也。告戒之中,自有邪正,則從與不從,厥咎何哉?拯缺彰父之善,而不知反爲彰父之過也。宣擧,蔽痼黨惡,眷戀利害,不能樹立己見,曲從賊烈之意指,實非士君子之行,故臣父,薄其爲人,雖不如平昔之交契,而原其本心,有異於賊烈之包藏陰賊,故臣父,不廢舊要之義,宣擧亦時通弔唁之問。及其死也,臣父爲文而祭之,有曰,世變萬端,禮之爲訟,人之多歧,幸子余同,俄然一書,縷縷繾綣,憂我太深,責我太峻云云,蓋寫宣擧平日之心事也。臣亦於其時,爲弔其父喪,往見尹拯,則拯語及其祭文曰,此乃尊丈,與吾父平日相責之語,幽明無異,吾何憾恨云?以此觀之,則宣擧生時,未嘗與臣父相絶也。今拯之所謂終至於絶云者,臣未知何說也。其所謂末稍無狀云者,雖未知的指何事,而臣父,晩而出世,數年在朝,而時烈,斁敗倫紀,傾陷世道之罪,不可不治,故言議之際,略有所辨明之事,而兇徒切齒,日甚一日,潛伺間隙,竟罹奇禍,此則一世之所共覩者。拯今日之言,無乃是耶?臣父冤死之由,聖明之所洞燭,婦孺之所共知也,而拯獨以爲不冤,此則兇胄賊烈之言,而賊烈兇胄,復生於今日也,得其言之善惡,固不足爲損益,而拯之必爲此說,以播人目者,蓋有由焉。拯父事時烈,仰之如泰山,信之如神明,率其父而從之,自以爲終時烈之世,得時烈之報,而旣而時烈,不受詬辱,其父,終至見絶於時烈之門,則拯之所謂不幸而不得保終者,此也。時烈,雖已伏法,餘黨可畏,而昨年更化之事,賊烈徒黨,歸咎於拯,謂拯有所低昂於其間,而益肆恐脅之言。且引昔年拯之稱冤臣父之說,以爲口實,故拯,怵賊烈之餘威,畏賊烈之餘黨,欲祔於賊烈旣斃之後,復尋宿昔之路,而必擧賊烈平日所甚怨嫉處爲言,然後可以見售於其黨,故擧臣父之姓名,以爲投祔之降幡,而不自覺其忘親罔上之歸,其爲情態,誠可笑而不足較也。當初賊烈,見宣擧,外雖面從,內實心非,終不爲渠之缺宣擧,積有年矣。及其旣死之後,拯爲父乞文於時烈,缺於其文中,寓其譏貶之意,泄其平素之慍,與其儕流往復之書,至謂宣擧,外似篤實,內實虛劫,拯悶時烈之毁短其父,陳情乞哀,求改其文,首尾十數年,時烈終不肯許,而猶不敢告絶,委身師事,匿怨苟容,出入其門,曲意承奉,當時士類,固已唾鄙於拯之行事矣。末終背絶,亦時烈絶之也,非拯之所樂爲也。輾轉層加,互相詆謗,旣辱其父,又辱其母,至今爲搢紳間傳笑之資。以此觀之,則拯之於賊烈,宜有讐視之心,而反以見絶於賊烈,自謂不幸。臣父之與宣擧,猶存故舊之義,別無相絶之事,而拯乃肆然詬辱至於此,拯亡其父母之讐怨,隱然更附於賊烈之餘黨,以爲後日之計,都喪人理,全昧恥辱,拯亦人耳,豈忍爲此態耶?人心世道,至於拯而極矣。伏願殿下,益恢日月之明,快辨而痛斥焉。臣官微分賤,固不敢干冒於宸嚴之聽,而臣父,以平日聖上禮遇之臣,枉被奸細之搆誣,人子痛迫之情,不容泯默,敢此疾聲呼籲於天地父母之前,臣罪萬死,謹昧死以聞。答曰,省覽爾疏,實出於痛迫伸辨之意,而尹拯矯誣變幻之情態,朝家業已洞燭矣。
掌令金兌一疏曰,伏以臣稟質虛弱,少嬰疾病,而賦命奇釁,中罹喪禍,十餘年間,四經草土,人非木石,烏得不損傷形神乎?自玆以還,病日益甚而貌日益衰,內則痰火積成痞塊,而心腹疼痛無節,外則蒲柳未秋先零,而鬚髮種種星星,犬馬之齒,纔踰知命,而癃老之狀,有若七八十者然,此則通朝之所共知,而卽古人所謂鍾鳴漏盡者也。臣之不敢從宦,臣固自知,而只緣遭逢更化之昌辰,感激剪拂之殊恩,驅策病軀,顚仆爲期,廁跡淸班,非一非二。福過之災,臣每懼之,今夏虐炎,前古所無,而臣四朔在臺,逐隊隨行,觸冒暑暍,仍以勞悴,七月之間,宿恙猝㞃,頭目眩暈,腹痛如刺,僵臥旅邸,晝宵叫苦,人生脆薄,朝不謀夕。臣於此時,竊有客死之憂,而缺天恩,得遞職名,臣急於首丘,卽日出城,寸寸作行,僅僅缺而長途跋踄之餘,病勢轉加一層,貼身牀席,專廢食飮,百藥不效,只待死期者,今已兩箇月矣,豈意奄奄垂盡之中,伏受本道觀察使所傳聖旨?以臣爲司憲府掌令,使之乘馹上來,臣聞而戰悸,魂不附體,實不知聖明,奚取於微臣,而恩數之稠疊,若是其眷眷也?糜臣之身,粉臣之骨,固不足以少答涓埃。臣雖萬萬無狀,苟有一分自力之路,則其何敢偃然違命,自速逋慢之誅哉?顧以一病危惙,望斷復起,擧頭西方,但有涕淚,到此地頭,臣將奈何?玆敢瀝血封章,冒陳病狀於天地父母之前,伏乞聖慈,憐臣將死之哀鳴,遞臣所帶之憲職,俾得安意就木,則雖死之日,猶生之年也。臣無任瞻天望聖,隕越祈懇之至,謹昧死以聞。踏啓字。已上燼餘
上在昌德宮。停常參·經筵。
下直,慶基殿參奉李明徵。
傳曰,祔廟都監都提調以下,及親祭時亞獻官以下諸執事,竝書啓。
禮曹啓曰,南別殿酌獻禮吉日,以今月念前推擇以入事,命下矣。酌獻禮吉日,令日官推擇,則今十月十七日,十八日,十九日爲吉,而十七日冊禮內習儀二度,十九日內習儀三度,十八日卽空日,以此日擧行乎?敢稟。傳曰,依爲之。
吏曹啓曰,國綱解弛,百隷怠官,大小事務,必欲規避,殊極寒心。近來連有禫·祔兩大禮,且有親臨擧動,雖依法受由,由限未盡,而受由之日子已久,朝家之大禮稠疊,則似當趁期還來,竝參褥儀。受由十餘員,偃然在鄕,終不還仕,不但諸執事,無以塡差,揆以事體,亦極駭然,受由未還仕人員,竝査出,從重推考,以警日後,何如?傳曰,竝罷職。
府啓,請鄭重萬妻李氏,一倂拿鞫。請文化縣令金碇罷職不敍。請松禾縣監朴來慶罷職不敍。三啓措辭竝見上答曰,不允。末端兩件事,依啓。
副提學李鳳徵初度呈辭。入啓。給由。
領敦寧趙師錫,交河呈箚子上送事。啓。答曰,省箚具悉卿懇。卿其安心勿辭,亦勿待罪。仍傳曰,遣史官傳諭。已上春坊朝報
禮曹啓曰,取考謄錄,則戊戌年南別殿酌獻禮時,行禮吉時推擇·齋戒,依例啓下,而丁巳年酌獻禮時,則吉時與齋戒等事,以大臣之意,不爲啓下矣。今此酌獻禮吉時推擇·齋戒等事,依何年例擧行乎?敢稟。傳曰,依丁巳年例,爲之。已上禮曹謄錄
朴慶後啓曰,明日二度習儀相値,視事,頉稟。傳曰,知道。又啓曰,吏曹郞廳來言,守令有闕,政事,何以爲之?取稟。傳曰,明日爲之。
金龜萬,以都摠府言啓曰,副摠管姜萬碩,以摠戎中軍新軍點考事,除標信,摠戎廳進去之意,敢啓。傳曰,知道。
以權始經爲假注書。
備忘記,祔廟都監都提調左議政睦來善,鞍具馬一匹賜給,提調,左參贊李觀徵,判書吳始復·柳命天,都廳正沈橃·李玄祚,竝加資,提調判書吳挺緯,半熟馬一匹,副護軍尹以濟,兒馬一匹,前副提學李聃命,都廳前弼善權愭,各上弦弓一張,佐郞閔昌道,不粧弓一張賜給,郞廳正郞尹漪,判官李周徵,竝陞敍,前佐郞李萬根,主簿申暘,司儀許慄,前翊衛鄭祖甲,各半熟馬一匹,主簿尹尙冕·李錫,各兒馬一匹,正郞朴明義,上弦弓一張賜給,前正郞權儹·鄭悏,竝勿論,監造官副正字柳以復,別檢吳始亨,直長成大顯,別工作監役官李允協,竝六品遷轉,宗廟修理監役官李耉六馬一匹賜給,親祭時亞獻官右議政,鞍具馬一匹賜給,終獻官錦平尉朴弼成,進幣瓚爵官參議李萬元,缺判書李宇鼎,堂上執禮行司直缺馬一匹,堂下執禮正沈橃,各室大祝副司果缺正郞趙泰采,校理柳憲章,副司果沈枋,正郞成任,掌令成瓘,正郞羅學川,執義金一夔,輔德申㶅,正郞沈最良,正言李宇晉,各半熟馬一匹,典祀官安命老,廟司令李雲徵,各兒馬一匹,祭監監察及七祀官官守沈轍等六,各上弦一張賜給,祝史副司果鄭尙獻以下諸執事,各加一資,資窮者代加,神輦侍衛右承旨睦林一,右副承旨金龜萬,各熟馬一匹賜給,都承旨沈檀,左承旨朴慶後,竝加資,入侍左副承旨李允修,同副承旨李壽徵,各半熟馬一匹,神輦侍衛注書金世欽,奉敎李允明,入侍注書沈樘,檢閱李頤晩·李宇謙,各加一資,資窮者,兒馬一匹,陪香官正字孟養浩,忠義李廷植,侍衛禁軍李廷敏等二十,各上弦弓一張,左通禮任弘亮,右通禮朴世,司謁庾重安·朴時元,各兒馬一匹賜給,贊儀柳翊,神輦侍衛司鑰馬點碩,各加一資,資窮者代加,捧諡冊官佐郞魚史徽,申必淸,捧諡寶官佐郞吳命羲,博士安俊儒,嘉禮時捧玉冊官司果李寅錫,別檢李再春,捧金寶官司評洪灝,直長鄭重朝,尊崇時捧玉冊官奉事尹弼星,直長李聖漢·趙儀漢·洪萬規·李壄,主簿成大維,訓導韓·韓以原,捧玉冊官奉事金泓,直長尹亨來,主簿李命麟,直長尹道敎,學諭李碩意,副正字權始經,直長李適意·金汝鍵,攝通禮相禮李舜元,僉正李必茂,攝司僕寺正副正李煿,僉正睦昌遇,各兒馬一匹,擧案者奉事尹泓等,及香盒差備庶尹鄭載厚,香爐差備奉事李時鼎,尙瑞院假官武兼宣傳官李廷·朴慶茂·宋㷞·趙龜齡·李禧蕃·李柱,各加一資,資窮者代加,軍人領率部將內禁衛鄭尙演,上弦弓一張賜給,祔廟時宮闈令車天義·申晐,竝加資,神輦侍衛魯尙益·裵璘各熟馬一匹,諡冊差備元萬始·洪萬徵,諡寶差備康萬載·許時亮,嘉禮時敎命差備林鳳瑞·鄭太周,金寶差備李夏昌·鄭文益,玉冊差備崔萬裕·朴文昌,尊崇時玉冊差備申珀·李以馨·金麗潤·朴俊榮·金成業·崔以業·朴忠益·沈榮碩,玉寶差備朴世茂·朴世鎭·朴世煥·姜渭重·金克潤·朱天建·金斗望·沈之河,香榼差備金振榮,香榼差備金遇龍,几差備金興先,臺差備李信白,帕差備李重蔓,箱差備吳信憲,各兒馬一匹,奉神轝吳時禮等二十,朱杖差備宋廷雄等二十,歸遊赤李益昌等二十,各上弦弓一張賜給,案差備金國弼以下諸執事,各加一資,資窮者代加,親祭時祭侍文成胤·金成輝·林成翼·金禹鼎,各半熟馬一匹,宮衛令金斗光·張世相,各兒馬一匹賜給。
備忘記,今此賞格中,都監員役工匠,及別監下人等,令該曹,米布分等磨鍊題給,而雖兼數事,毋得疊授。已上燼餘
上在昌德宮。停常參·經筵。
沈檀啓曰,臣與左承旨朴慶後,冊禮二度習儀,下直。傳曰,知道。
金龜萬啓曰,明日常參·經筵,取稟。傳曰,停。
李允修啓曰,備邊司郞廳,以大臣意來言,今日賓廳坐起日次,而冊禮二度習儀相値,不得開坐云矣,敢啓。傳曰,知道。
睦林儒啓曰,卽伏見吏曹參判李玄逸處,傳諭史官狀啓,則外面臣字之下,不爲着署者,殊甚不察,推考,何如?傳曰,允。
李允修,以都摠〈府〉言啓曰,副摠管姜萬碩,除標信,以冊禮二度習儀侍衛事,議政府進去之意,敢啓。傳曰,知道。
李允修,以都摠府言啓曰,今日入直軍士,當爲中日習射,而冊禮二度習儀相値,不得爲之之意,敢啓。傳曰,知道。
內醫院官員,以都提調意啓曰,今此謝恩兼冬至使瀛昌君赴京時,內醫韓俊興隨往事,傳敎矣。考見院上謄錄,則內醫定送之時,雖無持藥物隨往之敎,藥物,例爲磨鍊,書員,亦爲定給,不爲明白稟奪,循例擧行,事未妥當,今則何以爲之?敢稟。傳曰,藥物磨鍊,書員定給,可也。
沈檀啓曰,今日爲政事,命下矣。兵批,則右副承旨金龜萬,以該房,當爲進去,而吏批,則臣檀及代房左承旨朴慶後,今將偕進於冊禮習儀,左副承旨李允修式暇,廳中只有右副承旨睦林儒,同副承旨李壽徵。吏批政廳,何承旨進去乎?敢稟。傳曰,兵吏批兼進。
答大司諫睦林一疏曰,省疏具悉。疏辭,令該曹稟處。
睦林儒,以全羅監司,以幕軍大浦鮑人朴衣先家失火,五十五戶,連次燒燼事狀啓,傳曰,事極驚慘。令本道各別顧恤事,分付。
答京畿監司權珪疏曰,省疏具悉。卿其勿辭,速往欽哉。疏本在下
有政。吏批,判書柳命天進,參判李玄逸在外,參議李萬元進,右副承旨金龜萬進。以金元燮爲修撰,安如石爲楊州牧使,鄭載恒爲江西縣令,李命麟爲文化縣監,鄭樸爲刑曹參判,李蓍晩爲兵曹參議,潘尹衛爲典籍,柳粹然爲典籍,鄭維卨爲典籍,權儹爲司藝,金炳爲假引儀,洪彪爲西部主簿,宋尙漢爲禮賓別提,張振文爲松禾縣監。奉常參奉單,李泰顯。兼養賢奉事單,李瀏。以金爲承旨,柳以復爲典籍,吳始亨爲宗簿主簿,成大顯爲長興主簿,朴尙郁爲羅州牧使,李允協爲典牲主簿,權重經爲兼中學敎授,權大胤爲敦寧都正,缺判官,李夏徵仍任。以李東馣爲直講,缺爲工曹判書,左賓客李觀徵,右賓客閔黯,吏曹判書柳命天,今加正憲,缺判書吳始復,今加正憲,都承旨沈檀,今加嘉義,左承旨朴慶後,今加嘉善,副應敎李玄祚,今加通政,司僕沈橃,今加通政,內官車天義·申䀭,今加嘉善。兵批,行判書閔黯習儀進,參判權瑍習儀進,參議未差,參知姜銑進,右副承旨金龜萬進。兵批,無政事。
睦林儒,以備邊司郞廳,以三公意啓曰,工曹判書吳挺緯被囚,今已累月,而前頭結末遲速,亦未可知,本曹之事,殊甚可慮。判書吳挺緯,今姑改差,其代,今日差出,何如?傳曰,允。
金,以吏曹參判李玄逸處傳諭史官狀啓,傳曰,纔付虛佇之意於史官之行,意謂諒予緇衣之誠,回卿若浼之心矣。情志未孚,巽辭愈懇,造朝漠然,只用慙赧,無以爲喩。此時企待,不啻飢食渴飮而已,以卿體國之誠,胡不念及於斯,而一向邁邁至此乎?予不多誥,卿毋困我,幡然改圖,從速登途,以補不逮事,更爲傳諭,必與偕來事,下諭。
睦林儒,以內乘,以提調意啓曰,卽今內廐所立御乘馬,多有不合者,次第當改立,而近來閭閻間好馬絶乏,事甚悶慮。不得已今番使行,依前例定送馬醫嚴順光,以爲求買於彼中之地,而與馬醫同力周旋,期於求得御乘可合馬以來之意,別爲分付於首譯張燦,何如?傳曰,允。
執義金一夔啓曰,請鄭重萬妻李氏,一倂拿鞫。措辭見上答曰,勿煩。已上燼餘
上在昌德宮。停常參·經筵。
大殿·中殿·世子宮,藥房問安。答曰,知道。藥房啓曰,伏未審數日來,聖體,若何?眞殿酌獻期又不遠,一旬之內,親祀連仍,貽勞聖躬,不瑕有傷,臣等,竊不勝區區之慮。前日劑入竹瀝枳朮丸,進御已盡,腹部所患,亦旣痊安,則燥濕之劑,不必連進,故曾以調理之藥,更爲議定之意,仰稟於榻前矣。與諸醫等相議,則皆以爲,加減心腎丸,累試有效,此藥劑進,宜當云。依前加減劑入乎?敢來問安,竝此仰稟。答曰,知道。無事。丸藥,依前加減劑入。
以假注書李泰煥,吏曹判書李玄逸處傳諭狀啓,傳曰,纔付虛佇之意於史官之行,意謂諒予緇衣之誠,回卿若浼之心矣。情志未孚,巽辭愈懇,造朝漠然,只自慙赧,無以爲喩。此時企待,不啻飢食渴飮而已,以卿體國之誠,胡不念及於斯,而一向邁邁至此乎?予不多誥,卿毋困我,幡然改圖,從速登途,以補不逮事,更爲傳諭,必與偕來事,下諭。
府啓,請鄭重萬妻李氏,一倂拿鞫。答曰,勿煩。啓辭措語見上
政院啓曰,來十五日儒生殿講日次,取稟。傳曰,爲之。
謝恩兼陳奏使全城君濬,副使權愈,書狀官金元燮,入來。傳曰,上·副使·書狀,留待引見
戶曹判書吳始復上疏。大槪,新授恩資,亟命收回,以重賞典,以安私分事。入啓。答曰,省疏具悉。今玆賞典,實循舊章,卿其安心勿辭焉。
政院啓曰,明日仁政殿儒生殿講時,命臣何大臣進去乎?敢稟。傳曰,左相進去。
行左承旨朴慶後上疏。大槪,新授資級,亟命還收,以重賞典,以安私分事。入啓。答曰,省疏具悉。今玆賞典,實循舊章,卿其勿辭焉。
左參贊李觀徵上疏。大槪,敢陳血懇,乞收加資之命,以重賞典,以安私分事。入啓。答曰,省疏具悉。今玆賞典,實循舊章,卿其安心勿辭焉。
吏曹判書柳命天上疏。大槪,臨政做錯,情勢難安,新授恩典,尤難承當,懇乞鐫削臣職,繳回臣新資,以安私分,以重賞典事。入啓。答曰,省疏具悉。〈今玆賞典〉,實循舊章,卿其安心勿辭,從速行公。
吏曹啓曰,近來毋論宗班·外朝,祭官謀免之習,已成痼弊,以此至於請推,亦非一再,而小不動念,猶踵前習,事之寒心,莫此爲甚。今此永昭殿望祭時獻官,以花山君渷,礪山君枋,實·預差啓下矣。今日受香時,兩員,皆稱有病,互相推諉,累度催促,終不入來,日已停午,無意受香。如使國家,小有紀綱,豈敢若是?不可無別樣警責之道,花山君渷,礪山君枋,竝從重推考,使之趁卽入來受香,何如?傳曰,事極可駭,竝拿推。
行都承旨沈檀上疏。大槪,新授恩資,決難承當,乞收成命,以重賞典,以安私分事。入啓。答曰,省疏具悉。今玆賞典,實循舊章,卿其勿辭焉。已上春坊朝報
備邊司啓曰,云云事,命下矣。使行赴北時,餘馬太多,則不無濫雜之弊,使臣所陳,亦有意見,分付本道監司,今後使行時,申飭義州府尹,方物餘馬外,其他餘馬,依例禁斷,俾無如前過濫之弊,何如?傳曰,允。已上備局謄錄
兵曹啓曰,王世子移次內醫院,而西邊金華門,與內醫院逼近,往來雜人,不可不禁斷。依銅龍門例,金虎門入直砲手十名,除出分把,使之嚴禁,何如?傳曰,允。已上結束色謄錄
以朴行義爲假注書。
上御熙政堂。回還使臣引見。上使全城君濬,副使權愈,左副承旨睦林儒,書狀官金元燮,假注書權始經,記事官李宇謙·閔彦良。上曰,萬里之行,無事往返,誠爲多幸。權愈曰,臣等,伏蒙天恩,無事往返矣。上曰,別單,旣已知之,別單之外,更有說話乎?權愈曰,別單之外,無大段所聞。上曰,皇帝之死,果信然乎?權愈曰,皇帝動靜,唯閣老臣伊桑阿及蝦一人外,無人知之者。且皇帝病重之說,傳說已久,及其還宮之時,及長春苑出去之際,俱無一人見其面者,故彼人亦皆疑其已死,而實狀則難知,方在疑信間矣。上曰,若死,則已過數月矣,何至今秘諱耶?以此觀之,似乎不死矣。上曰,蒙古形勢,何如?權愈曰,淸兵敗沒,而蒙古四十八旂,坐視不救,又於遼·瀋甲卒還歸之日,路經蒙古地方,則蒙古,乘夜多取淸人戰馬殆盡,臣之淺慮,蒙古叛形,已具矣。又曰,彼人,皆言阿魯德,以草衰難喂馬,故已爲退兵云,而語不近似矣。
權愈曰,臣等,在北京時,大通官等齊會,使譯官傳言於臣等曰,會寧開市時,迎送接待間,近甚解弛,將告于禮部而移咨耳。臣等,使譯官答曰,約條外事,則設若移咨,決難更議,若是缺事,則豈有解弛之理乎?通官等曰,俺等,非敢於約條之外,有責望約條內事,流來應行之事,近甚解弛,故開市時進去通官等,必欲告于禮部,移咨變通。自貴國朝廷,若或有分付申飭之擧,則俺等,固當不告于禮部,不然則趁未開市前,將告于禮部矣。臣等,使譯官等答曰,若是約條內事,則自朝廷當爲申飭,何煩告部?通官等曰,如有申飭之擧,則俺等,何必告于禮部云云。若有告部移咨之擧,則必有巨弊,故臣等,旣以此答之。以約條內,或有解弛之事,更爲申飭之意,咸鏡監司處分付,何如?上曰,自備局分付,可也。出擧行條權愈曰,臣行在北京時,禮部下人來言,上使全城君名字,與國王諱字,音相似,此何故耶?臣等答曰,以我國字音,則本不相同矣。以此言送,而關國之人,若是言之,則似乎改矣。全城君濬曰,我國字音,雖不相似,漢音自是正音,且彼人,旣以此言之,則何可仍存舊名?不可不改矣。上曰,改之,可也。
權愈曰,皇歷之行,冷井逢着,則以爲入去之後,雖欲知彼國事情,手中無物,以是爲悶矣。元來使价往來時,必有所持之物,然後乃可以探知其事情,此後則使行入去時,多持賂物,以探彼中事情,似可矣。上曰,此言然矣。旣無所持,則雖欲探知,其勢似難矣。
權愈曰,自古使行所帶譯官,謝恩使,則八九員,冬至使,則十一二員,此足以周於事,而近年以來,橫生名目,轉輾增數,無益於事而貽弊不貲,誠甚不當。且今驛路凋弊,馬案空疎,堂上一驛之行,入二馬二人,而一番往來,則馬不復任載,人亦多斃於道,爲無益驛官營生之地,不念許多人馬之弊,事極無謂。自今以後,一依古規定送,絶勿加數,實合事宜。臣目見其弊,敢此仰達矣。上曰,令司譯院稟處,可也。出擧行條掌令李萬齡啓曰,請㮒·雪禮·貴香事。請鄭重萬妻李氏事,一倂拿鞫。答曰,勿煩。
領敦寧府事趙師錫疏曰,伏以先后禫祀再過,祔禮繼行,斯誠國家之大事,聖朝之縟儀。伏想殿下追慕之極,必多愴感之思。凡係在廷之僚,罔不悲喜交集,駿奔承事,以自盡其忱誠,則況在臣心,亦豈無哀且慶於其間哉?祗緣罪大病甚,不敢自齒於恒人,屛伏村廬,跡阻都門,前後慰賀之班,俱不得進參。臣情到此,亦云戚矣,何可以詣官外而望哭,封短章而替伸,爲少自安於中哉?分義掃地,生不如死,席藁私次,恭竢嚴譴,伏乞聖明,鐫臣虛帶之職,治臣闕禮之罪,以肅朝綱,千萬幸甚。取進止。
京畿監司權珪疏曰,伏以臣猥以無似,過蒙添撥,朝除夕遷,妄躋冥升,再及一朞,躐致宰納,雖使有才智器幹,犁然爲緩急之用者當之,猶且逡巡而不敢居,況臣之庸駑薄劣,無一長之可效可紀者乎?臣居常悚慄,若隕淵谷,愧懼一念,食息靡弛。不意玆者,又有畿藩之命,臣誠驚惶震越,益不知所以爲缺卽古連帥之任,專一面黜陟之權,生民之休戚,守令之臧否,於是乎係焉,其爲任之重且大,豈直尋常一有司之比,而迺以臣苟然塡補,有若循資例授者然哉?古語曰,官至刺史,亦榮矣。以臣言之,固可謂寵耀之大者,以國家言之,取一無才無狀之臣,畀之以莫重莫大之責,終至於僨敗顚蹶,重誤國事,則臣之獲罪,固不足恤,其貽累於則哲之明,爲如何哉?臣百爾思之,終無冒昧承當之理,伏乞聖慈,俯諒微悃,亟命遞改臣授職名,回授可堪之人,以重方面之任,不勝萬幸。臣無任惶恐隕越之至,謹昧死以聞。已上燼餘
上在昌德宮。停常參·經筵。
未時,太白見於巳地。
禮曹正郞韓後望,仁城大君封墓伐木後,致祭事,高陽地出去。
府啓,請鄭重萬妻李氏,一倂拿鞫。措語見上答曰,勿煩。
備忘記,居首生員朴良儉,幼學沈梅,竝直赴會試,之次進士趙鳳徵,幼學丁道明,各給一分。
今日儒生殿講時,命官,以承傳色口傳啓曰,今此殿講儒生書啓中,中學儒生崔厚載受點,而曾時讀書啓中,以幼學崔載厚書塡,莫辨其名,招問其儒生,則載厚爲是云。莫重書啓,如是誤書,事甚疏脫,難免不察之失,當該成均館官員,從重推考,幼學崔載厚,取講當否,自下不敢擅便,何以爲之?敢此仰稟。傳曰,推考。儒生則仍爲受講。
注書金世欽服制,代以朴行義爲假注書。
備邊司啓曰,羅州,以南方最大之邑,素稱難治,故該曹必不得其人,前日政,以利川府使朴尙郁,擬望受點,而利川,亦是畿甸被災之邑,災邑守令,不可輕易遷動,朴尙郁,則仍任利川,羅州牧使,令該曹口傳擇差,數日內發送,宜當。三登縣令朴奎世,亦於前日政,移拜全州判官,而因臺啓遞差矣。三登在官時,未聞有疵政,而今將遞歸,迎送有弊,前三登縣令朴奎世,亦爲仍任,何如?傳曰,允。
吏曹口傳政事,以尹鼎和爲羅州牧使。已上春坊朝報
冊禮都監郞廳,以都提調意啓曰,轝輦儀仗,明日三度習儀時,陪進于殿庭,行禮後,轝輦儀仗,依前例,分送于內司僕寺後儀仗庫,姑爲藏置,以待正日,何如?傳曰,允。
金龜萬,以禮曹言啓曰,今此南別殿酌獻禮出還宮時,王世子,當有祗迎祗送之節,而方在沖幼之年,不爲磨鍊之意,敢啓。傳曰,知道。已上燼餘
上在昌德宮。停常參·經筵。
未時申時,雷動。
政院啓曰,南別殿酌獻禮祝文製述日子已迫,尙不擧行,問啓事,命下矣。問于禮曹,則酌獻禮卜日單子啓下之後,卽爲捧甘于藝文館,而祝文製述,尙不啓下云。藝文館之趁不擧行,事極稽緩,分排單子,方此捧入,而當該官吏,不可無警責之道,官員則從重推考,該吏則令攸司囚禁科罪,何如?臣等,待罪出納之地,亦不能覺察,致勤聖敎,惶恐待罪。傳曰,依啓。勿待罪。莫重祝文,置之相忘之域,尙不分排之狀,殊甚駭然。當該官,先罷後推。
罷推現告,檢閱閔彦良。
政院啓曰,前頭科日迫近,各道京試官,不可不預爲差出,及期下送,而開政未易,今日內口傳差出事,分付,何如?傳曰,允。
吏曹口傳政事,以朴涏爲慶尙左道京試官,金文夏爲全羅左道京試官,沈仲良爲忠淸左道京試官,趙泰采爲平安南道京試官。
府啓,請鄭重萬妻李氏,一倂拿鞫。措辭見上答曰,勿煩。
備邊司啓曰,慶興府使閔暹,拿來事,命下矣。其交代,斯速差出,催促下送後,方可拿來,而前頭連有擧動,開政未易,令該曹,新府使,今日口傳差出,數日內發送,何如?傳曰,允。
瀛昌君沈上疏。大槪,行期已迫,乞蒙數日之暇,往省父母墳事。入啓。答曰,省疏具悉。卿其依辭疏往來焉。仍傳曰,給由馬,澆奠牀備給。
正言孫萬雄辭職上疏,廣州呈上送事。啓。答曰,省疏具悉。爾其勿辭,從速上來察職。
吏曹啓曰,慶興府使閔暹,拿來之代,口傳差出事,命下矣。今番,則以文官差出,而堂上無可擬之人,以堂下三品及外任中,曾經侍從人員,竝擬以入之意,敢啓。傳曰,知道。
吏曹口傳政事,以柳挺輝爲慶興府使。已上春坊朝報
義禁府啓曰,今此南別殿擧動時,本府都事應把之數九員,本府入直一員,而都事十員內,金麟至呈辭在外,令該曹,口傳閑官換差,何如?傳曰,允。已上吏曹謄錄
敎京畿觀察使權珪書,王若曰,方嶽之責任甚重,必須才賢,畿輔之保釐尤難,肆庸委寄,實循僉擧,允叶予衷。惟卿,性行淑均,儀度雅潔。家傳淸白,律己以儒素之稱,庭襲詩書,承訓有純深之譽,妙年聲望之早著,人莫之先焉。中間險阻之備嘗,予不欲言者。收簪記履,幸魚水之重歡。擁笏垂紳,喜鳳毛之無恙。所以官序之殊擢,實出予心之懋嘉。處帷幄而論思,文雅特達。典喉舌之出納,裨益弘多。旣遍敡於華要,時望方鬱。宜歷試於內外,予眷冞隆。漢帝欲用望之,姑畀憑翊,唐宗思試李泌,先授外州。睠玆畿藩,實我根本。屛蔽洛邑,政類蒼姬之二南,拱衛長安,卽同赤劉之三輔。民所止而惠當先究,理宜優而澤未下敷。客行相望,未免徭役之稠疊,民困轉甚,又値饑饉之荐臻。慘目傷心,雖不如南之赤地,離邦去里,亦可哀一路之蒼生。苟非共理之良,疇若往欽之命。捨卿無可仕者,故予强委重焉。玆授卿以嘉善大夫京畿觀察使兼兵馬水軍節度使巡察使開城府留守江華府留守。卿其光膺寵綸,毋負隆寄,勤加濟恤,用慰待哺之望,竝施恩威,益勵攬轡之志。其他百爲規畫,惟在一切便宜。須軫意外之虞,備御之策可忽?若夫目前之急,賙賑之政宜先,至於寬假弛張之方,缺凡諸稟裁節定之事,卿必備諳。要思持風之政成缺課最。於戱,經邦論道,予方倚乃父之忠勤,宣化承流,卿毋忘今日之委任,故玆敎示,想宜知悉。已上燼餘
上在昌德宮。停常參·經筵。
下直,木浦萬戶金厚鎰。
府啓,請鄭重萬妻李氏,一倂拿鞫。措辭見上答曰,勿煩。
吏曹啓曰,因禁府草記,都事金麟至,閑官換差事,命下矣。其受由下鄕,旣因私故,則與奉使在外者有異,閑官換差,曾無前例。都事金麟至,今姑改差,以他無故人,卽爲口傳差出,何如?傳曰,允。
吏曹口傳政事,以李奎壽爲禁府都事。已上春坊朝報
備邊司啓曰,平安道罪人朴得忠,本道差使員,纔已押來矣。依乙丑年例,令刑曹,爲先嚴囚推問,朝夕饋飯,及定送守直軍等事,亦令兵·戶曹,依前例擧行之意,分付,何如?傳曰,允。已上備局謄錄
義禁府啓曰,以平安監司狀啓,刑曹粘目,小吉號里權管李尙說,移本府處置事,允下矣。李尙說,方在任所,依例發遣府羅將拿來,何如?傳曰,允。
又啓曰,卽接月令醫員金兌興手本,則囚人吳挺緯,以年八十之人,兩朔在囚,所患痰喘,乘寒苦劇,一日之內,數次窒塞,童便淸心丸,隨卽投下,僅通呼吸,旋復發作,食飮專廢,氣息奄奄,若不保朝夕,姑爲保放,何如?傳曰,允。
又啓曰,慶興府使閔暹拿來事,允下矣。依例新府使下去交代後,拿來之意,敢啓。傳曰,知道。已上禁府謄錄
上在昌德宮。停常參·經筵。
未時,太白見於巳地。
大駕,詣南別殿後,藥房·政院·玉堂問安。答曰,知道。行酌獻禮後,藥房·政院·玉堂·二品以上·六曹·大司諫問安。答曰,知道。
大駕還宮後,藥房·政院·玉堂問安。答曰,知道。
府啓,請鄭重萬妻李氏,一倂拿鞫。措辭見上答曰,勿煩。
吏曹啓曰,慶尙道京試官朴涏,與慶尙道敬差官成儁,同婿相避,成儁,旣以敬差官兼臺,則朴涏,又不可以兼臺下批。慶尙道京試官朴涏,今姑改差,卽爲口傳差出,以爲趁速下送之地,何如?傳曰,允。
吏曹口傳政事,以申㶅爲慶尙左道京試官。已上春坊朝報
上在昌德宮。停常參·經筵。
未時,太白見於巳地。
下直,永宗僉使元德徽。
中宮殿·世子宮,藥房問安。答曰,知道。藥房啓曰,夜來霜寒稍緊,伏未審聖體,若何?昨日駕幸眞殿,躬親祀事,勞動之餘,不瑕有傷,臣等竊不勝區區之慮,敢來問安。答曰,知道。無事矣。
大司憲睦昌明辭職上疏。入啓。答曰,省疏具悉。卿其勿辭,從速察職。
府啓,請鄭重萬妻李氏,一倂拿鞫。措辭見上答曰,勿煩。已上春坊朝報
金啓曰,冊禮後頒敎事,曾已允下矣。大提學閔黯,明日待開門牌招,使之製進敎文之意,敢啓。傳曰,知道。已上燼餘
上在昌德宮。停常參·經筵。
未時,太白見於巳地。
備邊司郞廳,以左議政意啓曰,前頭增廣,實是一國同慶之科,而臣聞館學及外方儒生之被罰者甚多,將不得觀國之光。頃於七月二十三日登對時,臣請令成均館査出被罰之類,開諭京外儒生,分輕重解罰,四館停擧之類,亦令一體解罰,俾得赴擧同慶之意,陳達蒙允矣。今聞四館,則解其被罰之儒,而齋任等以爲,其時入侍注書草冊中,有曰大臣所啓,士論乖激,前後相似云云,故以此措語爲未安,不得奉承上敎云,而其士論乖激,前後相似等語,非臣所達之語,而其時注書,誤書於日記中,播傳外間,致有士論之拂鬱,尙不得奉行成命,事甚可駭。當該注書,從重推考,誤錄日記,使之改修,何如?傳曰,允。
輔德申㶅上疏。大槪,乞遞臣職任,兼陳所懷事。入啓。答曰,省疏具悉。疏辭,令該曹稟處,爾其勿辭往來焉。
府啓,請鄭重萬妻李氏,一倂拿鞫。措辭見上國祥及禫祭之日,在外臣僚,先一日齋宿望哭,例也。今此回還謝恩上使全城君濬,本月初五日先到安州,與牧使李善溥,兵虞侯尹濟萬等,齊會公廳,畢集邑妓,大張聲樂,達宵沈酗,天將明僅得扶醉望哭云,臣子分義,何敢乃爾?傳說藉藉,聽聞俱駭,如此之人,不可無懲治之道,請全城君濬,安州牧使李善溥,平安兵虞侯尹濟萬,竝命罷職。頃者尹拯之疏陳故贊成尹䥴事,變其父說,專沒實狀,情態可惡,故朝家旣已辨斥矣。爲其子者,必欲暴其顚末,則擊鼓登聞,猶之可也,而工曹佐郞尹夏濟,乃以微末庶官,敢上訟父之章,且其疏語,亦涉猥越,而喉司不察,泛然捧入,出納惟允之義,豈容如是?不可以事在已往而置之不論,請當該承旨,從重推考。答曰,不允。罷職事,更加詳察處之,推考事,依啓。已上春坊朝報
備邊司啓曰,北道犯越罪人,不久當爲入來,典獄狹隘,將無以容接,此輩,與〈他〉罪人混處,亦涉難便。取考乙丑年前例,則守禦廳庫間,竝爲移囚,而今聞守禦廳米布軍器,多儲其中,實無一間空曠之處云。錫胄家舍,方爲空虛,間架頗曠,許多罪人,可以容置,令戶曹,急速修補,俾無虛疎之弊,待其罪人之入來,多定軍士,嚴密守直,刑曹郞官,與典獄署官員,依前例使之輪回直宿。且刑曹郞官六員,分掌各房,常時亦患不足,而今此査事,本曹專管,則許多罪人推覈之際,決難周旋。乙丑年減省郞官二員,限査事結末間,差出察任,而今番罪人元數,不至如乙丑之多,一員姑先改爲加出事,分付該曹,預爲差出,以爲推移察任之〈地〉,何如?傳曰,允。已上備局謄錄
冊禮都監,以都提調意啓曰,取考前例,則冊禮時敎命冊寶,正日前一日,自都監陪進闕庭,敎命安寶後,仍爲內入奉安于內別殿,正日,請出行禮矣。明日,卽正日前一日,當依此擧行,而中宮殿謝箋文,取來于承文院,一時陪進內入之意,敢啓。傳曰,知道。已上冊禮儀軌
金,以禮曹言啓曰,每朔應行各祭,觀象監,前期磨鍊,排日牒報,則本曹例爲依牒呈啓下矣。來十二月二十七日,乃臘日,而社稷·宗廟·南別殿·永昭殿臘享大祭,該監誤以初三日牒呈,以致莫重祭享日子,誤爲啓下,極可驚駭。該監當該官員,難免不謹之責,令攸司囚治,臣曹亦難免不察之失,不勝惶恐。社稷·宗廟·南別殿·永昭殿臘享大祭,原啓本中,以二十七日改付標以入之意,敢啓。傳曰,知道。
傳于睦林儒曰,入直軍士等,內中日〈習射〉時,砲手試放,則限世子移次間,姑停事,分付兵曹·都摠府。已上燼餘
上在昌德宮。停常參·經筵。
自昧爽至辰時,有霧氣
都承旨沈檀,左承旨朴慶後,右副承旨李允修,同副承旨金龜萬上疏。大槪,臣等所失,與該房無異,請遞事。入啓。答曰,省疏具悉。卿等,勿辭察職。
府啓,請鄭重萬妻李氏,一倂拿鞫。請全城君濬,安州牧使李善溥,平安兵虞候尹濟萬,竝命罷職。措辭竝見上答曰,不允。罷職事,依啓
司諫金澍啓曰,卽者臣以都監郞廳,隨提調之後,坐於殿陛,方爲敎命安寶,而戶曹判書吳始復,離席遽出,臣意以天陛之上,敎命方張,大臣在座,故拘於壓尊之例,不敢起動矣。吳始復,以臣不起爲失體,至有下吏推治之擧,臣不敢晏然,將欲自劾,旣已詣臺之後,下吏,則旋令勿治,而臣甚迷滯,初不覺其所尊之又有在焉,而旣以失體,見非於堂上,則臣之難冒之勢。著矣。何敢自以爲是,而抗顔於臺席?請命遞斥臣職。答曰,勿辭。
院啓,引嫌而退。我旣有執,吏亦不治,何必以此,過爲引嫌,請司諫金澍,出仕。答曰,依啓。
館學儒生盧思齊等上疏。大槪,請痛辨尹拯詖淫之疏,以嚴國是,以快士論事。入啓。答曰,省疏具悉。爾等,居首善之地,慨邪議之橫流,封章痛辨,語極明快,予用嘉尙焉。已上春坊朝報
義禁府啓曰,以全羅監司狀啓,刑曹粘目,前扶安縣監鄭䎖,移本府處置事,允下矣。鄭䎖,方待命於本府,卽爲拿囚之意,敢啓。傳曰,知道。已上禁府謄錄
睦林儒啓曰,吏曹郞廳來言,守令有闕,政事,何以爲之?敢稟。
又以備邊司言啓曰,北道犯越罪人,不久當爲入來,典獄狹隘,將無以容接,此輩與他罪人混處,亦涉難便。取考乙丑年前例,則守禦廳庫間,亦爲移囚,而今聞守禦廳米布軍器,多儲其中,實無一間空曠之處云。錫胄家舍,方爲空虛,間架頗廣,許多罪人,可以容置,令戶曹,急速修補,俾無虛疎之弊,待其罪人之入來,多定軍士,嚴密守直,刑曹郞官典獄署官員,依前例使之輪回直宿。且刑曹郞官六員,分掌各房,常時俾無不足,而今此査事,本曹專管,則許多罪人推覈之際,決難周旋,乙丑年減省郞官二員,限査事決末間,差出察任,而今番罪人元數,不至如乙丑之多,一員姑先加出事,分付該曹,預爲差出,以爲推移察任之地,何如?傳曰,允。
又啓曰,臺諫出仕事,命下矣。今已夜深,明日待開門牌招之意,敢啓。傳曰,知道。已上燼餘
上在昌德宮。停常參·經筵。
備邊司啓曰,北道犯越罪人,不久當爲入來,典獄狹隘,將無以容接,此輩,與他罪人混處,亦涉難便。取考乙丑年前例,則守禦廳庫間,竝爲移囚,而今聞守禦廳,則實無一間空曠之處云。錫胄家舍,方爲空虛,間架頗廣,許多罪人,可以容置,令戶曹,急速修補,俾無虛疎之弊,待其罪人之入來,多定軍土,嚴密守直,刑曹郞官與典獄署官員,依前例使之輪回直宿。且刑曹郞官六員,分掌各房,常時亦患不足,而今此査事,刑曹專管,則許多罪人推覈之際,決難周旋。乙丑年減省郞官二員,限査事結末間,差出察任,而今番罪人元數,不至如乙丑之多,一員姑先加出事,分付該曹,預爲差出,以爲推移察任之地,何如?傳曰,允。
府啓,請鄭重萬妻李氏,一倂拿鞫。措辭見上答曰,勿煩。
傳曰,頒赦·百官加爲之。
政院啓曰,頒赦·百官加爲之事,命下矣。某罪以下竝宥乎?敢稟。傳曰,雜犯死罪以下,竝宥。
執義金一夔,掌令李萬齡,持平趙湜·洪墪啓曰,日昨同僚,以全城君濬,於國禫前日,與安州牧使李善溥,兵虞候尹濟萬,聚妓張樂,扶醉望哭之擧,將有論劾,簡問于臣等,意謂同僚所聞,必有信的,書送謹悉,論啓蒙允矣。卽聞濬與善溥,以一家之親,雖曲會於衙軒,無張樂之事,至於尹濟萬,元不參會云。臣等初不詳審,率爾論人之失,著矣。何可晏然仍冒於臺席乎?請命遞斥臣等之職。答曰,勿辭。
左承旨朴慶後上疏。大槪,乞蒙恩暇,歸省病母事。入啓。答曰,省疏具悉。卿其勿辭往來焉。
敎,王若曰,乾道至大,匪坤則乏,成物之功,人倫肇基,自家而致御邦之化,値此隆禮之告訖,宜與率土而同歡。顧寡昧丕承以來,而壼職中曠厥位,苟不能求得聖女,用副寤寐之思,則何以祗奉明禋,裨主宗廟之事,幸賴穹昊之眷,光啓堯門之祥,尙德則嗣妊·姒之徽音,動遵規度,以貴則合春秋之大義,誕育元良,嘗衣裳外除之辰,首先涓吉而正號,念古昔內助之益,蓋將謹始而圖終,庸講臨軒之舊章,聿擧備物之縟典,乃於本年十月二十二日己卯,冊封張氏爲王妃,琬琰載耀,翟茀斯煌,戒存鷄鳴,卽夙夜箴儆之美,慶叶麟趾,實社稷生靈之休,屬慶貺之潛,周布大命而肆宥,自本月二十二日昧爽以前,雜犯死罪以下,咸宥除之,在官者各加一資,資窮者代加。於戱,尙資十亂,永裕後昆,日月竝明,已覩神人之胥悅,雷雨作解,佇期品物之俱新,故玆敎示,想宜知悉。大提學閔黯製進
戶曹判書吳始復上疏。大槪,諫臣侵侮,出於意外,決不可晏然,乞遞職名事。入啓。答曰,省疏具悉。卿其勿辭察職。
掌令成瓘啓曰,全城君濬等,張樂達宵,扶醉望哭之說,人之所傳,有若目覩,故臣不勝駭然,與同僚相議論啓蒙允矣。卽者同僚,遽以論人不審引避,而一則曰,曲會衙軒,無張樂之事,一則曰,尹濟萬,元無參會。同僚所聞,得於何處,而不待臣之自列,徑先出避,未知果合於體例,而率爾發簡,致有爽實之物議,臣何敢自以爲是,而晏然於臺席乎?請命遞斥臣職。答曰,勿辭。
傳曰,冊禮都監都提調以下員役,及正·副使以下,竝書啓。
司諫金澍啓曰,臣之昨日所遭,不過體例間微細事,而引嫌措語,未能稱停,至令堂上,有所陳疏,疏本未下,雖未知措辭之如何,而似聞臣於諸堂上出入之時,或起或不起爲非,此則有不然者。三堂上還入之時,戶判先入,致有下吏推治之令,其後兩堂上齊入之時,所坐稍狹,妨於竝入,臣暫起移席,無乃以此執言耶?臣旣被堂上之疏斥,則難冒之勢,又加一層,臣何敢抗顔於臺席?請命遞斥臣職。答曰,勿辭。
吏曹啓曰,在前頒赦爲之,則例有別歲抄之擧,今則何以爲之?敢稟。傳曰,依例書入。
又啓曰,別歲抄爲之事,命下矣。永不敍用,准期不敍,災傷罷黜,褒貶居下人員,竝書入乎?敢稟。傳曰,竝書入。已上春坊朝報
傳于沈檀曰,政事,明日爲之。已上燼餘
上在昌德宮。停常參·經筵。
大司憲睦昌明初度呈辭。入啓。給由。
右參贊沈梓,高陽地焚黃呈辭。入啓。給由。
修撰朴涏上疏。大槪,敢陳烏鳥之情,冀蒙矜許事。入啓。答曰,省疏具悉。疏辭,令該曹稟處。
工曹判書閔宗道上疏。大槪,疝症猝劇,二便不通,國有大禮,竟未進參,臣罪萬死,將臣職名,亟許罷免,以重公議,以安私分事。入啓。答曰,省疏具悉。卿其安心勿辭,調理行公。
院啓,竝引嫌而退。遣辭不審,不必深咎,而或起或否,未免失體,論人之啓,旣欠詳愼,則揆以臺體,勢難仍在,請司諫金澍,執義金一夔,掌令李萬齡,持平趙湜·洪墪,掌令成瓘,竝命遞差。答曰,依啓。
備忘記,冊禮都監都提調右議政金德遠,鞍具馬一匹賜給,提調左參贊李觀徵,判書吳始復,加資未久,熟馬一匹面給,都廳司諫金澍,副司直閔宗道,竝加資,提調判書吳挺緯,半熟馬一匹,判書李宇鼎,兒馬一匹,都廳府使洪受疇,上弦弓一張賜給,郞廳正郞禹鼎九·朴斗世·趙泰采,佐郞睦天麟,翊衛徐來益,竝陞敍,司評金一精,半熟馬一匹,佐郞李耉徵,正郞成任,各兒馬一匹,佐郞金鼎壽,上弦弓一張賜給,翊贊李明恒,勿論,監造官敎官柳星五,別檢閔章道,參奉睦昌萬·洪天齡,學正權大臨,監役官蔡時祥,別工作監役官閔思道,竝六品遷轉,員役工匠等,令該曹米布分等磨鍊題給。冊禮時正使領議政權大運,鞍具馬一匹賜給,副使判書閔黯,傳敎官右承旨金,左通禮任弘亮,竝加資,進圭官都承旨沈檀,加資未久,熟馬一匹面給,玉冊文製述官大提學閔黯,書寫官吳始復,敎命文製述官提學柳命天,書寫官行左承旨朴慶後,金寶篆文書寫官朗善君俁,竝熟馬一匹,敎命篆文二字書寫官監司權珪,右通禮朴世,各半熟馬一匹,捧玉冊官正郞金錫來,佐郞申慶濟,敎命執事正郞沈最良,佐郞洪萬紀,翟衣執事佐郞尹尙冕,奉事李,寶綬執事主簿權泰時·成大經,各兒馬一匹賜給,擧案者判官柳㵑等以下,諸執事,各加一資,資窮者代加。入侍承旨行左承旨朴慶後,左副承旨睦林儒,右副承旨李允修,同副承旨金龜萬,贊儀柳詡,各兒馬一匹賜給,入侍注書金世欽·沈樘,待敎李頤晩,檢閱李宇謙,各加一資,資窮者代加,禮貌官假引儀鄭德祚·柳命新,各樣儀物領去部將內禁衛李廷憲等十五,各上弦弓一張,奏時官金厚健·李晦·周後昌·金時聲·洪得榮,各不粧弓一張賜給。司鑰別監下人及醫女等,令該曹米布分等磨鍊題給。冊禮時敎命差備趙希益·金玲,玉冊差備魯尙益·林成翼,命服差備裵璘·金成輝,金寶差備邊義賢·全重性,竝加資,排設次知文碩胤,熟馬一匹,赤舃差備金厚白,半熟馬一匹,尙傳吳善業,侍衛長番內官睦後立等十九,敎命案差備姜遇周·姜思愼,玉冊案差備鄭尙賢·金興善,命服案差備張義傑·金振榮,金寶案差備李翰榮·全以忠,紅陽繖差備金正基,扇差備韓益文·崔鎭河,各兒馬一匹賜給。縟差備元弼憲以下諸執事,各加一資,資窮者代加。侍衛出入番內官金廷藎等五,朱杖差備宋國良等二十,歸遊赤金碩朋等二十,司謁庾重安·朴時元,排設司鑰梁時漢·張壽萬·金永業,各上弦弓一張賜給。本殿排設司鑰李時蕡·馬點碩竝書題除授,次知別監李次萬,司鑰除授。今此都監賞格中,一人雖兼數事,毋得疊受。
傳曰,湖堂及玉堂·春坊·騎省·翰注等,竝於明朝來會銀臺,而承旨,亦在其中,知悉。已上春坊朝報
上在昌德宮。停常參·經筵。
未時,太白見於巳地。三更,流星出星星上,入文昌星下,狀如鉢,尾長四五尺許,色赤,光照地。
下直,羅州牧使尹鼎和,濟原察訪金昌錫。
獻納沈季良啓曰,臣於昨日處置之後,得聞物議,則以爲,諸臺聯名之避,雖以爽實爲辭,發論之臺,終執前聞,則處置之際,宜有區別,而一例句斷,未免疎闊云。臣之處置做錯之失,著矣,何敢一刻晏然於職次乎?請命遞斥臣職。答曰,勿辭。
傳曰,日氣漸寒,晝講時刻,以午正差退。
傳曰,試券,當爲科次,大提學,卽爲牌招來待。
傳曰,二十韻排律,大提學亦爲製進事,分付。
院啓,引嫌而退。處置措語,旣欠分明,揆以臺體,勢難仍在,請獻納沈季良遞差。答曰,依啓。
吏曹啓曰,近來國綱解弛,人皆規避,守令之呈遞,極其紛紜,揆以分義,不當如是。星州牧使柳以升,江西縣令鄭載恒,俱以病難赴任之意,呈狀于政廳,雖未知疾病輕重之如何,而跡涉圖遞,殊甚未妥。卽今官務方殷,賑政且急,曠官之弊,委屬可慮,星州牧使柳以升,江西縣令鄭載恒,竝推考,使之不多日內辭朝,何如?傳曰,允。已上春坊朝報
有政。以朴泰長爲平昌郡守,權大臨爲典籍,睦昌萬爲司宰主簿,呂聖擧爲正言,李禎爲成川府使,丁時潤爲持平,沈枋爲持平,權愈爲大司憲,元振澤爲楊州牧使,申慶濟爲居昌縣監,沈橃爲判決事,洪天齡爲掌苑別提,蔡時祥爲禮賓別提,李玄祚爲戶曹參議,柳星五爲司䆃主簿,李宇晉爲掌令,金一夔爲司諫,李震休爲執義,李善淵爲狼川縣監,柳沺爲靈巖郡守,李達意爲掌令,李日觀爲監察,宋尙漢爲監察,李之煥爲監察,許垠爲慶安察訪,柳晢爲南別殿參奉,金是鉉爲檢校,趙泰果爲內資直長,成瓘爲獻納,權聖重爲引儀,李震獻爲敦寧參奉,洪百源爲掌苑別檢,李禧存爲童蒙敎官,權德昌爲繕工假監役,趙湜爲副校理,禹昌夏爲宗廟直長,鄭行萬爲繕工假監役,安至爲永春縣監,安如石爲刑曹參議,權儹爲司僕正。利川府使朴尙郁,三登縣令朴奎世,仍任事,承傳。
吏批啓曰,兩司多官,今當差出,而擬望之人乏少,外任竝擬,何如?傳曰,允。
又啓曰,新除授楊州牧使安如石,戶奴呈狀內,奴矣上典,卽本道監司權珪妻同姓四寸,法當相避,照例處置云。楊州牧使安如石,依法例改差,何如?傳曰,允。
又啓曰,卽接內資寺牒呈,則直長朴榏,身病甚重,不得察任云,改差,何如?傳曰,允。已上吏曹膽錄
睦林儒,以御營廳言啓曰,永宗鎭將校·軍兵等別遣本廳中軍別將中一員,試射砲施賞事,曾已定奪於榻前矣。今十月二十六日,別將臣李弘述,敎鍊官二員,書吏一人,竝爲給馬下送事,分付兵曹。試射放規矩,則一依本廳上番軍兵賞中日例,柳葉箭五矢一巡,片箭三矢一巡,鳥銃三柄一巡,試射放後,以本廳所儲綿布三升,從分數磨鍊分給,別單書入之意,敢啓。傳曰,知道。
備忘記,傳于金龜萬曰,排律居首大提學閔黯,豹皮一令·貂皮紗帽·耳掩一部,之次副司直洪墪,貂皮笠·耳掩一部,司正蔡彭胤,鼠皮紗帽·耳掩一部,表居首正郞沈最良,虎皮一令,之次正郞成任,佐郞洪萬紀,注書沈樘,說書洪重鉉,各草注紙三卷,筆七柄,墨三笏,賜給。已上燼餘
上在昌德宮。停常參·經筵。
未時,太白見於巳地。
備忘記,排律居首大提學閔黯,豹皮一令,豹皮紗帽·耳掩一部,之次副司直洪墪,豹皮笠·耳掩一部,司正蔡彭胤,鼠皮紗帽·耳掩一部,表居首正郞沈最良,虎皮一令,之次正郞成任,佐郞洪萬紀,注書沈樘,說書洪重鉉,各草注紙三卷,筆七柄,墨三笏,賜給。
政院啓曰,啓覆吉日,令日官推擇,則初覆來十一月十三日,再覆十六日,三覆二十四日爲吉云,以此分付該曹,何如?傳曰,允。
又啓曰,憲府無行公之員,連以監察茶時,事甚未安。憲府未肅拜人員,竝卽牌招察任,何如?傳曰,允。
持平沈枋啓曰,臣本空疎,百無一能,郞僚庶職,尙恐不堪,況此言責重地,何敢冒昧承當有若循次例補者然哉?臣聞命踧踖,措躬無地,不意玆者,恩召繼降,分義是嚴,不得不趨詣出謝,自顧慚恧,人將謂何?情勢之萬分悶縮,姑捨勿言,本府吳挺緯鞫問之啓,時在姑停之中,且有两件事,方爲論列,而俱涉於挺緯。挺緯,卽臣之異姓四寸兄也,臣旣有應避之嫌,不可一刻苟冒,請命遞斥臣職。答曰,勿辭。
大司憲權愈啓曰,引嫌而退。嫌難參啓,不可仍在,請持平沈枋遞差。答曰,依啓。已上春坊朝報
備邊司啓曰,前大司憲睦昌明,本司堂上差下,行副護軍李鳳徵,近以辭職,久未行公,所管賑政,甚多積滯,卽爲牌招察任,何如?傳曰,允。已上備局謄錄
兵曹啓曰,十二番海西別驍衛六十六名,步軍標下一名,已爲整齊矣。來十一月初一日,與本營入直別驍衛,依例替代後,舊軍放送之意,敢啓。傳曰,知道。已上禁營謄錄
睦林儒,以都摠府言啓曰,副摠管全溪君溥,除標司,新番軍士點考坐起事,禁衛營進去之意,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。已上燼餘
庚午十月二十五日,上御□□殿,大臣·備局堂上引見入侍時,行兵曹判書閔黯所啓,司僕寺用度,極其浩大,專靠於屯田穀物,兩南則有諸處牧場,西路則只有定州都致串屯田,或致三南失稔,則用度全賴於都致串收稅矣。頃日自新生大君房折受,其時上下喜慶,不敢爭執,今則轉屬於於義宮。馬政,國家所重,祖宗朝以來,司僕所屬,元無遷動之事,今此移屬於義宮,旣涉無名,司僕用度,極爲可慮,問于大臣,許令還屬,何如?領議政權大運曰,臣亦待罪司僕提調,而本寺用度浩繁,本無銀貨出處,每以此等收稅者,或作銀添補馬價,或以穀物,添助馬料,所關不貲,而國有螽斯之慶,不計本寺之事,不敢爭執矣。今已還罷,許令還屬本寺,似宜矣。右議政金德遠曰,祖宗朝大君公翁主,亦非不多,而至於司僕屯田,則曾無折受之時,蓋緣馬政,有國所重故也。今番大君房折受之所,上下喜慶,不敢陳請,而今旣還罷,則仍屬他宮,似爲不當,許令還屬本寺,可矣。上曰,日用御供,龍洞宮擔當,而本宮,係是世子宮所屬,故今則還屬世子宮,御供則移屬於義宮。於義宮,本來疲弊,一年所入,只是三百石穀物,實難繼用。當此寸土如金之時,空閑之地,得之未易,都致串屬於大君房,旣罷之後,仍爲移屬,事涉順便,故使屬於義宮矣。大臣之言如此,此則還給本寺,他可合處,令本宮望呈,可也。已上太僕牧場色謄錄
上在昌德宮。停常參·經筵。
備邊司啓曰,前大司憲睦昌明,本司堂上差下,行副護軍李鳳徵,近以辭職,久未行公,所管賑政,事多積滯,卽爲牌招察任,何如?傳曰,允。
傳曰,明日晝講爲之。
領敦寧趙師錫箚子,交河呈上送事。啓。答曰,省箚具悉卿懇。卿其安心勿待罪。仍傳曰,遣史官傳諭。已上春坊朝報
沈檀啓曰,吏曹郞廳來言,臺諫有闕,政事,何以爲之?取稟。傳曰,明日爲之。
備忘記,傳于睦林儒曰,今秋等試射時,出入番內官林萬柱,柳葉箭十巡四十九分,依邊義賢例,特爲加資。
睦林儒,以兵曹言啓曰,今日將官朔試射時,入直訓鍊都監把摠·哨官及禁衛營哨官等,依前日榻前定奪,以他員代直出付之意,敢啓。傳曰,知道。已上燼餘
上在昌德宮。停常參·經筵。
自卯時至辰時,有霧氣。未時,太白見於巳地。
下直,碧沙察訪高汝弼。
右承旨金上疏。入啓。答曰,省疏具悉。今玆賞典,實循舊章,卿其勿辭焉。
副摠管李沃上疏。入啓。答曰,省疏具悉。卿其勿辭,救護父病。
傳曰,今日晝講,停。
政院啓曰,來十一月初一日,輪對日次,取稟。傳曰,爲之。
樂善君潚箚子。大槪,緣臣言說,致有擊鼓之擧,敢陳委折,惶恐待罪事。入啓。答曰,省箚具悉卿懇。遽爾登聞,所失在彼,於卿有何所嫌乎?卿其安心勿待罪。仍傳曰,遣史官傳諭。
吏曹參判李玄逸辭職上疏,寧海呈上送事。啓。答曰,省疏具悉卿懇。已悉至意於前後之批矣,卿胡不諒,陳章祈免,捨予恝視,若是其邁邁乎?益用慙赧,倍切思想,如失左右手也。卿其須體此意,安心勿辭,亟回遐心,幡然上來,以副如渴之望。
政院啓曰,備邊司郞廳,以大臣意來言,今日雖非日次,久未登對,故來會賓廳云矣,敢啓。傳曰,引見。
左承旨朴慶後辭職上疏,陽智呈上送事。啓。答曰,省疏具悉。卿辭如此,本職當許遞焉。
大司成權歆請對。傳曰,備局堂上引見時,入侍。
假注書洪重鼎病,代以鄭思孝爲假注書。
有政。以鄭洙碩爲社稷令,李沆爲右尹,金澍爲工曹參議,李國華爲司藝,柳以復爲禮曹佐郞,金鼎台爲通川縣監,李東郁爲安州牧使,權琝爲典設別檢,權泰時爲懷德縣監,權擇爲竹山府使,尹夏濟爲永春縣監,閔震炯爲持平,朴澄爲兵曹佐郞,權德養爲繕工監役,沈季良爲副校理。已上春坊朝報
吏曹啓曰,新除授永春縣監安至,呈狀于政廳曰,家有八十七歲老母,方往于同生兄振威任所,振威之距永春,四百餘里,法典內親年七十,勿敍三百里外,依法典入啓處置云。安至親年,旣是八十餘歲,振威·永春,相距又四百餘里,則勢難離側赴任,依法典改差,何如?傳曰,允。
兵曹啓曰,本曹佐郞李寅燁,身病不得行公,今姑改差,何如?傳曰,允。已上吏曹謄錄
庚午十月二十七日,大臣·備局堂上引見入侍時,領議政權大運所啓,行副護軍李鳳徵,主管嶺南賑恤之事,而久不行公,事多積滯,故昨自備局啓請牌招,使之察任矣,終又違牌,殊甚非矣。特爲推考,牌招察任,何如?上曰,依爲之。出擧條祔廟都監提調以下賞格中,戶曹正郞朴明義陞敍,監役官李耉六品遷轉事,傳旨中,改付標事,榻前定奪。大司憲權愈所啓,㮒·雪梅·英·貴香等諸罪人,因禁府覆奏,皆已放釋,雖其所供無更問之端,吳挺緯,方且在囚,未得究竟,則決不可徑先放釋,請㮒·雪禮·英·貴香,更爲嚴囚,以待結末。上曰,勿煩。又所啓,請鄭重萬妻李氏,一倂拿鞫。措辭見上上曰,勿煩。又所啓,新除授執義李震休,方在咸鏡道,掌令李達意,時在慶尙道榮川地,持平丁時潤,時在忠淸道永春縣任所,請竝斯速乘馹上來事,下諭。上曰,依啓。李震休,竣事後自當上來,勿爲下諭。大司諫睦林一所啓,慶尙右兵使元振洙,到任以後,無一善狀,而曾爲尙州營將時,沈惑邑婢,多有可駭可愕之事。及爲兵使巡到尙州,試射得中之類,賞給軍布之際,減其賞布,優給所惑之妓,不但將士失望,聞者莫不駭憤。且以厥妓之父,奸吏贖良者,爲其軍官,營門凡事,一從其言,大小軍政,隨賂操縱,橫行作弊,罔有紀極,列邑不勝其憤苦。如此之人,不可仍畀閫鉞之任,以貽軍民之害,請慶尙右兵使元振洙,罷職不敍。上曰,更加詳察處之。又所啓,新除授正言呂聖擧,時在慶尙道星州地,請斯速乘馹上來事,下諭。上曰,依啓。已上春坊朝報載二十八日中領議政權大運所啓,三南及京畿,各衙門戊辰以上,沿海各邑致敗拯米石數,抄出後更稟事,頃日榻前下敎矣。今者抄出,則京畿·忠淸道·全羅道三道離穀,合而計之,則乃六千一百四十餘石也。今若蕩減,則其在恤民之道,蒙惠實多,而朝家經費所損,不至大段矣。上曰,其在恤民之道,雖多,亦所不惜,況其數不多,特爲蕩減,可也。右議政金德遠所啓,務安縣紫山書院,卽故儒賢鄭介淸俎豆之所也。秋初改建之後,禮官,以致祭事,齎香祝奉命下去,則祠宇三間,爲人所衝火,終不得致祭而還矣。蓋聞前日改建時,旣有衝火之變,而及至今日,又有此變,其地人心,極可痛駭。前後作變,必有其人,而致令奉命致祭之官,千里虛還,朝家崇儒尙賢之擧,終未免寢格,事之寒心,孰過於此?所燒祠宇,固當趁卽改建,衝火罪人,亦且窮覈定罪,令道臣出其物力,斯速改構,作變之人,亦爲現出,俾令依律定罪,何如?上曰,其時因禮曹回啓,衝火罪人,使之推覈重治矣。大臣所達如此,更爲申飭書院,亦令本道監司,斯速改建,可也。大司成權歆所啓,京外被罰儒生,分輕重解罰,使赴慶科事,命下矣。依傳敎分付四館,則李秀實等十四人,卽爲解停,館學齋任,累次開諭,則崔邦式等一百三十二人,昨日始爲解罰,而外方儒生之被罰者,本館,自前無行會解罰之規,令該曹稟處,何如?上曰,分付該曹,使之斯速行會,外方解罰,可也。已上春坊朝報載二十九日中權大運所啓,司甕院磁器燔造時,所用白土,例爲掘出於慶州·晉州等地,而今年以嶺南凶荒最甚,貽弊民間爲慮,不得已啓請掘取於宣川矣。郞廳下送之後,得見平安監司狀啓,則白土,勿爲掘取事,曾爲定奪,而近來十年間事,臣所未及聞知,故不爲更稟而行,極爲惶恐。郞廳旣去,工役已畢,則工匠人等料布,似當磨鍊劃給,管餉耗穀外,無他題給之穀,而係是軍餉,自下不敢擅便,敢此仰達。上曰,旣爲始役,今至完畢,匠人等料布,以管餉耗穀劃給,可也。金德遠所啓,曾因副使權愈所啓,有使行員役減除事,令司譯院稟處之命矣。臣考見前後文書,則元無別作名目科外入去之人,而壬戌年間,閔鼎重爲都提調時,創設偶語廳,以漢人爲訓上,抄選年少譯舌輩,講習漢語,仍作遞兒,每行入送一員,以爲勸奬之地,故通語之效,比前顯勝。今若諉以別設,而遽爲還罷,則殊甚可惜,該廳一人,又稱以別灣上,每行入送,此則自備糧馬,雖無支馬之弊,係是不緊員役減去,似可矣。刑曹判書柳命賢曰,臣待罪提調,聞譯舌輩所言,則卽今勸奬之道,無過於偶語廳云矣。上曰,壬戌年間,閔鼎重爲提調時,創設此廳,使漢人文可祥等,敎習漢語,其時以爲有效云,而左右所達,又如此,罷之可惜,則勿罷,所謂別灣上,減去,可也。金德遠所啓,諸臣,以陰雨之備,有所陳,而臣有所懷,敢此仰達。平安監營雜色軍兵之數,多至四萬餘名,而爲監司者,率是書生,非但不閑於軍旅,且其所簡事務煩劇,戎政,則專委於中軍,而中軍,例以監司所親之人帶去,故監司遞來,則中軍亦隨而遞還,四萬餘軍摠領之任,有同逆旅,其軍兵,皆是好身手,而器械不備,且昧坐作之方,一任抛棄,無以整頓,他日緩急,何以得力?臣意則以爲,平安監營中軍,以武弁中表著之人,兵曹抄擇,備望受點,定其朔數,以爲團束部伍,隨便操鍊之地,則戎務着實,必有成效,故臣待罪西藩時,以此意陳啓,未得見施。又於前日仰達於榻前,而亦未及定奪,玆敢更達矣。上曰,右相所達,誠爲得宜。自今以後,平安監營中軍,兵曹各別擇差,依營將例,定朔數,可也。兵曹判書閔黯曰,前郡守金重器,方爲平安監營中軍,重器,卽故忠臣金應河之孫,曾入於閫帥抄選中,今若擇差,此亦可合,仍以中軍單望,啓下,金重器遞來後,始爲備望受點,何如?上曰,依爲之。已上備局謄錄
上在昌德宮。停常參·經筵。
夜五更,流星出軫星下,入東方天際,狀如鉢,尾長四五尺許,色白,光照地。
下直,璿源殿參奉韓九搏。
世子生辰日。大殿·中殿·世子宮,政院·玉堂問安。答曰,知道。
院啓,請慶尙右兵使元振洙,罷職不敍。措辭見上答曰,不允。
奉敎李允明,待敎李頤晩,檢閱李宇謙·閔彦良等上疏。大槪,昨日筵中,爲撰擧行條,有本館實錄更考之擧,敢陳所懷冀收成命,以重史事事。入啓。答曰,省疏具悉。今玆更考,實出於詳審之意,有何關於後弊乎?
備邊司郞廳,以三公意啓曰,今日王世子生辰陳賀時,儀物,先爲陳設後,方可爲之,而衛將所輦輿軍,不爲整齊,累度催促,終不待候,濟用監,則輦輿軍所着衣服,亦不進排,以致陳賀漸至遲延。卽今百隷怠官,莫可收拾,據此可知,事之可駭,莫此爲甚。當該衛將及濟用監當該官員,從重推考,部將汰去,衛將所·濟用監下吏等,令攸司,囚禁治罪,何如?傳曰,依啓。事甚可駭,衛將及濟用監,當該官員,竝先罷後推。
罷推現告,衛將韓厚明,濟用奉事沈榰。汰去現告,部將申振漢。
備邊司啓曰,昨日榻前,閫帥可合及州郡可合人等,抄啓事,命下,而日勢已暮,未及奉行矣。今日世子宮陳賀後,會于闕內,相議抄出,各爲別單以入之意,敢啓。傳曰,知道。已上春坊朝報
上在昌德宮。停常參·經筵。
太白見於巳地。
禮曹正郞韓後望,獻陵碑閣基址看審事,出去。
全城君混上疏。大槪,臣奉使無狀,罪在罔赦,而坐罷數日,遽下敍命,聖恩天大,惶隕罔措,而情勢難安,身病且苦,末由趨謝恩命,伏乞聖慈,亟寢成命,以謝人言,以安微分事。入啓。答曰,省疏具悉卿懇。臺臣旣以爽實引避,則於卿別無引咎之事,卿其安心勿辭焉。
院啓,請慶尙右兵使元振洙,罷職不敍。措辭見上園陵齋室,何等重地,而崇陵參奉李長慶,挾娼酣歌,彈琴吹笛,至與守僕,對舞相戱,怪駭之擧,不一而足,隣陵參奉,亦皆唾鄙,傳說藉藉,莫不駭憤,如此之人,不可齒諸衣冠之列,崇陵參奉李長慶,請命削去仕版。答曰,依啓。李長慶,先罷後推。
領議政權大運箚子。大槪,老病沈痼中,添得寒疾,症情危苦,斷無供仕之路,乞遞職名,以便調治事。入啓。答曰,省箚具悉卿懇。所患如此,予用慮念,不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。已上春坊朝報
有政。以柳以復爲兵曹佐郞,李蓍晩爲左副承旨,沈橃爲兵曹參知。
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。已上吏曹謄錄
兵曹啓曰,前哨官丁是斗,出身張宇樞,御寶僞造罪人捕捉,加資事,命下矣。俱未經准職資窮,何以爲之?敢稟。傳曰,竝特爲加資。已上兵曹政色謄錄
上在昌德宮。停常參·經筵。
假注書李泰煥,以吏曹參判李玄逸,病不得偕來之意,馳啓事,傳曰,予意已渴,而巽辭愈懇,只恨情志之未孚而已。第行役勞瘁之餘,一向敦迫,亦有乖於禮遇儒賢之道,當俟春和,益篤誠禮,期回遐心,爾其姑爲上來事,下諭。
吏曹判書柳命天辭職上疏。入啓。答曰,省疏具悉。卿其安心勿辭,調理行公。
院啓,園陵齋室,何等重地,而崇陵參奉李長慶,挾娼酣歌,彈琴吹笛,至與守僕,對舞相戱,怪駭之擧,不一而足,隣陵參奉,亦皆唾鄙,傳說藉藉,莫不駭憤,如此之人,不可罷推而止,崇陵參奉李長慶,請命削去仕版。答曰,不允。
府啓,請鄭重萬妻李氏,一倂拿鞫。措辭見上答曰,勿煩。已上春坊朝報
備邊司啓曰,北道犯越罪人,不久當爲入來,囚禁處所,纔以錫胄家定奪矣。罪人推覈之際,必有監杖書員·鎖匠使令等,而典獄署若干下人,決難推移使用,處所旣異,往來看護之際,力有所不給,書員·鎖匠二名,史令二名,軍士二名,別爲擇定,自兵曹題給料布之意,分付,何如?傳曰,允。已上備局謄錄日記廳郞廳宋聚行。燼餘添補日記廳郞廳李壽鳳書。
上在昌德宮。停常參·經筵。
下直,楊州牧使元振澤,文化縣令李命麟。
府啓,㮒·雪禮·英·貴香等諸罪人,因禁府覆奏,皆已放釋,雖其所供,無更問之端,吳挺緯,方且在囚,未得究竟,則決不可徑先放釋,請㮒·雪禮·英·貴香,更爲嚴囚,以待結末。臣伏見吳挺緯所供,則流傳凶悖之說,言根旣歸於鄭重萬之妻,固當嚴覈得情,而聖明,以今遽就理,有所不忍爲敎,只命拿問其夫,臣竊惑焉。重萬之妻,屬籍至近,若其微眚細過,則寬貸之,容或可也,今其言,是何等惡逆之變,而旣出於其口,挺緯所納三度諺簡,又是重萬妻手筆,則情迹已露,端緖昭著,寧可以王室至親,恐或有難處之事,不爲究問其身,獨使其夫置對乎?王法至嚴,群情益激,請鄭重萬妻李氏,一倂拿鞫。答曰,勿煩。
院啓,園陵齋室,何等重地,而崇陵參奉李長慶,挾娼酣歌,彈琴吹笛,至與守僕,對舞相戱,怪駭之擧,不一而足,隣陵參奉,亦皆唾鄙,傳說藉藉,莫不駭憤,如此之人,不可罷推而止,崇陵參奉李長慶,請命削去仕版。答曰,依啓。
政院啓曰,昨者幼學申尙華等七十人,來呈一疏,而觀其措語,則托以伸辨尹拯之被罪,而槪其主意,盛稱李珥·成渾道德淵源,眩亂譸張,務爲角勝之計者,誠甚駭然。臣等,以昨年三月二十日受敎,是非已定之後,如此邪詖之疏,不當捧入,出給可也之敎,及閏三月二十三日榻前下敎,中外儒生等,以兩臣黜享事,稱以伸辨陳疏之類,今後則自政院一切禁斷,勿爲捧入之意,前日承傳中,更爲添入事,兩度受敎之意,相議退却矣。今日又爲來呈,而以壅蔽舞弄等語,侵辱政院,臣等亦不敢任意退却,此上疏,何以爲之乎?敢稟。傳曰,旣有受敎,勿爲捧入
禮曹啓曰,以弘文館啓辭,南別殿號,令禮官,斯速議定事,命下矣。今此殿號議定,事體重大,非本曹所可輕議,初三日賓廳開坐時,東西壁及館閣堂上·本曹堂上,齊會議定,何如?傳曰,允。已上春坊朝報
備邊司啓曰,今番節使之行,雖無兼管之事,三南各邑,因年凶例贈盤纏,甚爲零星,一行譯輩中,銀貨持去者,亦且絶少云矣。使臣及到彼中,如有意外需用之擧,則旣無所持物貨,難以周旋,事涉可慮,運餉所儲銀五百兩,拔例出給,終無用處,則回還時,以本色還捧之意,平安監司及義州府尹處,分付,何如?答曰,允。已上備局謄錄
上在昌德宮。停常參,只晝講。
下直,慶興府使柳挺輝。
府啓,請㮒·雪禮·英·貴香,更爲嚴囚,以待結末事。請鄭重萬妻李氏,一倂拿鞫事。兩啓措語見上答曰,勿煩。
晝講入侍,知事沈梓,特進官兪夏益,承旨金龜萬,玉堂沈季良·朴涏,注書沈樘,史官李宇謙·閔彦良,武臣李世璜。已上春坊朝報
傳曰,今下弓矢,慶興府使柳挺緯處,給送。已上內下日記
上在昌德宮。停常參·經筵。
政院啓曰,今日賓廳開坐時,政府東西壁及館閣堂上·禮曹堂上齊會,議定南別殿號事,因禮曹啓辭,旣已允下矣。兩館提學,俱不來待,竝卽牌招,何如?傳曰,允。
領議政權大運箚子。大槪,舊病新恙,一時俱劇,委頓牀席,供仕無路,冒死陳懇,冀蒙恩遞事。入啓。答曰,省箚俱悉卿懇。有疾未參,別無所傷,從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭。
左參贊李觀徵上疏。大槪,臣疾病沈綿,不得進參於南別殿議號之時,惶隕憫蹙,不知所出,懇乞遞免,以安私分事。入啓。答曰,省疏具悉。卿其安心勿辭,調理行公。
傳曰,大臣·備局堂上引見。引見時,大司憲權愈所啓,請㮒·雪禮·英·貴香,更爲嚴囚,以待結末。上曰,勿煩。又所啓,請鄭萬重妻李氏,一倂拿鞫。上曰,勿煩。兩啓措語見上
兵曹參判權瑍再度呈辭。入啓。加給由
以進善丁時翰辭職上疏,答曰,省疏具悉爾懇。爾其安意,須勿固辭,從速上來察職。
以鄭海尙爲假注書,
禮曹啓曰,南別殿殿號,以永禧殿,旣已定號,本殿當有告由之擧,告由祭吉日,令日官推擇,則今十一月初七日,爲吉云。以此日設行,而永禧殿定號之意,亦爲知委於京外,何如?傳曰,允。已上春坊朝報
備邊司啓,咸鏡監司災實分等狀啓,還上一款,不爲擧論,原粘目中,改付標以入之意,敢啓。傳曰,知道。
又啓曰,北道犯越罪人林仁等二十一名,纔已押來矣。依乙丑年例,令刑曹嚴囚推問,朝夕饋飯,襦衣題給,定軍守直等事,亦令該曹擧行之意,分付,何如?答曰,允。已上備局謄錄
庚午十一月初三日,賓廳入侍時,左議政睦來善所啓,頃日世子生辰陳賀時,儀物不卽陳設,故臣等再三催促,則司僕官員,請謁曰,輦輿軍,自衛將所,未及整齊待候云。招問衛將所書員則以爲,輦輿軍所着衣服,濟用監不卽進排,故以致遲延,玆以竝爲請推,仍有先罷後推之命矣。其後詳問實狀,儀仗庫官員,例於擧動前一日,報于兵曹,則兵曹移文戶曹,戶曹捧甘于濟用監,然後該監進排衣服,而儀仗庫官員,不爲報兵曹之故,濟用監官員橫被罷推之罰,似爲冤抑,故敢達。上曰,儀仗庫官員,先罷後推,本庫下吏,令攸司囚禁治罪,濟用監官員,則勿罷仍存,可也。右議政金德遠所啓,嶺南之分等狀啓,雖未及畢到,今年失稔,湖南甚於湖西,嶺南甚於湖南。明春賑救之政,所當預爲拮据,俾無後時之患,而國儲匱乏,實無料理之策。以已事觀之,則京外衙門所儲之銀布,自賑廳啓下,取用於外方民役之代矣。今年則戶曹所管,江都木一千同外,更無取用之處,前頭事勢,誠極悶慮,京衙門及外方營門銀布有裕處,一依前例,參酌啓下,以爲前期料理之地,何如?上曰,自廟堂參酌啓下,使之料理,可也。已上春坊朝報
兵曹判書閔黯所啓,平安監營中軍,後日政當爲啓下,而職名,以平安監營中軍爲之,旣出於政目,則品秩,亦當定式,以堂上正三品定之,朔數,依營將例,以二十四朔定之,似當,而祿亦依營將例,自京給之乎?右議政金德遠曰,中軍朔料,例自監營給之,而不至薄略,似不必自京給祿矣。上曰,竝依爲之。祿則自監營旣有朔料,不必自京給之矣。已上
上在昌德宮。停常參·經筵。
未時,太白見於巳地。
府啓,請㮒·雪禮·英·貴香,更爲嚴囚,以待結末。請鄭重萬妻李氏,一倂拿鞫。措語見上答曰,勿煩。已上春坊朝報
上在昌德宮。停常參·經筵。
左議政睦來善針炙呈辭。入啓。傳曰,安心調理,遣針醫看病。
右尹李沆初度呈辭。入啓。給由。
府啓,請㮒·雪禮·英·貴香,更爲嚴囚,以待結末。臣卽伏見判付,有鄭重萬,以虛罔亂言之罪照律,吳挺緯分揀放送之敎,臣不勝駭惑焉。頃來流傳之說,何等惡逆,而言根旣歸於重萬之妻,挺緯所納三度諺書,又是重萬妻手書,則隨卽拿致究問,明得其情,以破國人之惑,然後有所裁處,容或可也,今若不問其身,而遽以誣罔之罪,但罪其夫,則非但有乖於王法,國人之惑,亦必滋甚。且其誣罔,非重萬之專自誣罔也,其妻誣罔,而重萬隨而誣罔也。前旣造言,後復誣罔,則雖王室至親,決不可容貸,而重萬之妻,則安其室,獨其夫受罪,豈有是理?至於挺緯,累次嚴問之下,不卽吐實,已極可駭,而辨對之際,互相推諉,筆迹眞僞,猶未覈得,則特以老病,徑先放釋,大違按獄之體,公議至嚴,群情益激。請還收鄭重萬照律,吳挺緯放送之命,鄭重萬妻李氏,亟命拿鞫,期於得情。今此鄭重萬照律,吳挺緯放送判付,遽出於物情之外,其在喉司之道,宜卽封還覆逆,而矇然奉承,不復覺察,有若循例擧行者然,出納惟允之義,豈容如是?請當該承旨,從重推考。答曰,不允。今玆重萬照律,挺緯放送之判付,出於十分酌處矣,更勿煩論。
院啓,臣等伏見鄭重萬更推判付,竊不勝駴惑之至。玆事之累次推覈,蓋欲鉤得實狀,以正王法,言根雖有所歸,事端猶未盡露,則按獄之體,正宜窮覈,明白處置,豈可以屬籍至近,有所容貸,徑先究竟乎?況吳挺緯所引,在於李氏,不在於重萬,而重萬雖辭窮理屈,其前後所供,亦皆替妻以對,則曾不一問其妻,獨施以虛罔亂言之律,果合於用法之道乎?重萬之罪,固無可恕,而叵測凶言,其妻之自做與否,決不可不嚴問取服,依律處斷,請鄭重萬妻李氏,亟命拿鞫。卽伏見禁府判付,有吳挺緯分揀放送之命,臣等竊以爲不然也。言根旣在於至親,則不卽吐實,情雖可恕,今此推覈,何等重事,而挺緯,以年老重臣,嚴問之下,初不直招,揆以獄體,不可全釋,請令該府照律定罪。慶尙左水使權曦,年過七十,衰敗已甚,當初除拜之時,已多人言,及其到任之後,所管詰戎之策,漫不知何,至於簿書期會之事,亦委下吏,如此老敗昏耗之人,決不可久畀閫任,重貽其害,請慶尙左水使權曦,罷職。昨日拜表擧動時,東西班,甚爲希疎,不成貌樣,事體所在,宜有警責,衆所共知,老病人員外,請竝令該曹,査出推考。答曰,不允。吳挺緯等事,已諭於憲府之批矣,更勿煩論。末端事,依啓。已上春坊朝報有政。
答吏曹曰,自朝家推考催促,而必欲規避,終不赴任,其在事體,安敢乃爾?事之可駭,莫此爲甚,柳以升·鄭載恒,竝拿推。已上內下日記
吏批啓,新除授星州牧使柳以升,江西縣監鄭載恒,除授之後,皆病難赴任之意,累度呈狀,而近來守令之規避呈遞,極涉紛紜,故自本曹以推考催促之意,啓請蒙允矣。除授已久,日日催促,而無意赴任,徒事煩呈,雖未知疾病輕重之如何,而其在事體,不可一向强迫,星州牧使柳以升,江西縣令鄭載恒,竝罷黜,何如?已上吏曹公事置簿
上在昌德宮。停常參·經筵。
下直,扶餘縣監洪萬源,槐山郡守辛必馨。
院啓,請鄭重萬妻李氏,亟命拿鞫。請吳挺緯,令該府照律定罪。請慶尙左水使權曦,罷職。措語皆見上答曰,不允。
兵曹判書閔黯上疏。大槪,乞遞職名,仍給數日之由,俾臣往訣於遷窆之日。入啓。答曰,省疏具悉卿懇。卿其安心,勿辭往來焉。仍傳曰,給由。
檢閱閔彦良上疏。大槪,敢陳病勢危急之狀,乞遞職名,俾得安意調治,以延垂絶之命事。答曰,省疏具悉。爾其勿辭,調理察職。
府啓,請㮒·雪禮·英·貴香等,更爲嚴囚,以待結末。請還收鄭重萬照律,吳挺緯放送之命。重萬妻李氏,亟命拿鞫,期於得情。請當該承旨,從重推考。措語皆見上答曰,勿煩。
傳曰,夜對爲之。夜對入侍,承旨睦林儒,玉堂柳憲章·柳栽,假注書鄭海尙,史官李頤晩·李宇謙。已上春坊朝報
備邊司啓曰,北道犯越罪人,昨已入來,分付刑曹,一倂堅囚,而卽者刑曹郞廳來言,罪人等所着衣服單薄,遠路驅馳之餘,囚繫凍獄,恐不免瘐死之患,誠爲可慮云。襦衣題給事,旣已命下矣。襦袴足襪等物,亦不可不備給,以免其凍傷,令該曹急速備給之意,分付,何如?答曰,允。已上備局謄錄
上御熙政堂。夜對,承旨睦林儒,校理柳憲章,修撰柳栽,假注書鄭海尙,記事官李頤晩·李宇謙,入侍。柳憲章進讀綱目,自晉安帝十一年,止泓待弼如初,無忿恨之色,五章。上曰,下番讀之。柳栽進讀,自熒惑不見,止蒲等退討悉誅之五章,訖。上曰,文義奏。憲章曰,別無可解之文義矣。至明年大熟,憲章曰,此當兵革饑饉之時,而魏主嗣能躬耕勸農,明年大熟,民遂富安云,雖五胡搶攘之日,此等事,猶足數行缺淸光,顧何有補於高明聖學乎?自上,時講大學衍義,缺數字治平之道,鑑戒之方,似不外是矣。上曰,史記,乃古今治亂所載,而綱目,書法森嚴,鑑戒之道,莫如此矣。乃掩卷。上曰,夜氣寒甚,諸臣飮酒,可也。乃命內官,各賜珍羞一盤,仍宣醞。上曰,夜對卽從容密席,有同家人父子之禮,勿爲惶恐,隨量飮懽。酒五行,憲章進曰,臣旣醉昏,而有所懷仰達矣。本館書冊,切勿出借之意,曾已捧承傳矣。臣取考置簿,則見借未推之數,至於五六百卷,事體所在,殊甚未安。今後,則雖本館官員,使不得借去,從前轉借之冊,亦爲一一推還,而或有趁不還送者,囚家童推尋事,更爲捧承傳擧行,何如?上曰,依爲之。出擧行條又啓曰,藏經閣所藏書籍,累經兵燹,盡爲散帙。臣頃者親自考閱,則其中亦多有可觀書冊,而歲月已久,粧䌙盡弊,若不趁今改粧,則將爲無用,極爲可惜。所藏閣,亦多頹破之處,書冊粧䌙以入,及閣中修補物力,令該曹斯速磨鍊擧行,何如?上曰,分付該曹,趁速擧行,可也。出擧行條睦林儒曰,臣等,濫蒙洪造,十年滓穢之蹤,復此昵侍,而今日一堂之上,況承如家人父子之敎,惶悚感激,涕淚無從,醉昏之中,亦有所懷,仰達矣。聖學高明,一心圖治,而治效愈邈,國勢委靡,心常慨然矣。書經曰,在知人,在安民人之第一件,在於知人,知人任用之盡其道,然後可以安民。人主,以知人爲主,卿相,以薦賢爲主,百僚,以忠實爲報效之本,則可責安民之效矣。憲章曰,承旨所達,誠然。大學格致之功,實不外於觀人·知人之道也。上曰,所達皆好,當留意焉。上乃手書四韻詩,以示諸臣。詩曰,天地茫無垠,眇然有一身,秉彝本自善,物誘乃亡眞,操舍毫釐判,聖狂俄頃臻,閑邪莫若敬,克己日維新。上曰,諸臣各爲和韻以進。使內官授簡,諸臣迷醉之中,僅搆以呈。酬恩寧有垠,銘德已忘身,聖世敷文敎,人心喪朴眞,微臣誠願切,至理皞熙臻,淸夜都兪地,惟祈日日新。翰林李頤晩製進聖渥遍無垠,榮光浹一身,報君惟寸悃,憂國自天眞,盛德三皇上,休祥一代臻,良宵魚水會,拜祝主恩新。假注書鄭海尙製進天恩蕩無垠,感激已忘身,聖主治方著,文敎俗返眞,休祥千載罕,盛事一時臻,魚水明良會,惟祈德日新。翰林李宇謙製進馨香覃入垠,爲國在修身,言行宜誠正,威儀辨僞眞,百年吾道最,三代聖治臻,末學叨經幄,惟祈日日新。校理柳憲章製進聖德天無垠,非徒爲一身,尺威忘地分,酒後見天眞,却恐興亡戒,宜思毫忽臻,聖心今若此,何慮日維新。承旨睦林儒製進聖德天無垠,修齊在一身,玉色寧容僞,恩存自任眞,至治千秋最,神功一代臻,小臣叨講席,惟冀聖心新。修撰柳栽製進翌日還下諸臣所作詩,上以丹筆題于李宇謙詩曰,此作最優。
上在昌德宮。停常參·經筵。
自辰時至午時,日暈。夜三更,流星出參星下,入南方天際,狀如拳,尾長四五尺許,色赤,光照地。
下直,竹山府使權擇。
右尹李沆再度呈辭。入啓。加給由。
左承旨金初度呈辭。入啓。給由。
政院啓曰,全羅右水使韓身死,本道監司,雖未及啓聞,而本營軍官,旣已還納密符,閫帥身死之代,不可不急速差送。今日政官牌招,開政差出,數日內發送,何如?傳曰,允。
又啓曰,近來兩司呈告甚多,憲臣有未署經者,守令之未署經,亦有三員,兩司陳疏及呈告人員,竝牌招,使之卽爲開坐,署經,何如?傳曰,允。
吏曹判書柳命天,牌不進後上疏。大槪,病勢漸劇,朝夕待盡,召牌再降,竟未趨詣,伏乞先遞臣本兼諸任,仍下司敗,以正臣罪事。入啓。答曰,省疏具悉卿懇。卿勿過辭,調理行公。
獻納成瓘,牌不進後上疏。大槪,臣秋冬以來,重傷於冒寒茶時之任,宿患水土之疾,挾感轉劇,晝夜咳喘,頑啖塞喉,症情危惡,無望供仕,尋單見阻,貼席叫痛,召牌臨門,竟未祗赴,臣之罪戾,至此難逭。伏乞聖慈,亟罷臣職,仍治臣罪,以爲人臣逋慢者之戒事。入啓。遞差。
府啓,請㮒·雪禮·英·貴香等,更爲嚴囚,以待結末。請還收鄭重萬照律,吳挺緯放送之命。重萬妻李氏,亟命拿鞫。請當該承旨,從重推考。措辭皆見上答曰,勿煩。
院啓,請鄭重萬妻李氏,亟命拿鞫。請吳挺緯,令該府照律定罪。請慶尙左水使權曦,罷職。措辭皆見上答曰,不允。罷職事,依啓。
傳曰,史官二員待命。已上春坊朝報
上在昌德宮。停常參·經筵。
未時,太白見於巳地。
傳曰,明日晝講爲之。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
傳曰,典獄摘奸,輕囚放釋。
大司諫睦林一,正言孫萬雄啓曰,臣等,以吳挺緯照律定罪事,相議論啓矣。今聞物議,以獄事未盡究覈之前,徑請照律,有違論事之體,大以爲非云。臣等做錯之失,著矣。何敢晏然仍冒於臺次乎?請命遞斥臣等之職。答曰,勿辭。退待物論。
司諫金一夔啓曰,臣於吳挺緯照律定罪之啓,與之同參矣,卽伏見同僚引避之辭,以徑請照律,見非物議爲言,論事做錯之失,臣亦難免,何敢晏然仍冒?請命遞斥臣職。答曰,勿辭。退待物論。
府啓,請㮒·雪禮·英·貴香等,更爲嚴囚,以待結末。請還收鄭重萬照律,吳挺緯放送之命,重萬妻李氏,亟命拿鞫,期於得情。措語見上答曰,勿煩。
院啓,竝引嫌而退。徑請照律,未免做錯,揆以臺體,勢難仍在,請大司諫睦林一,正言孫萬雄,司諫金一夔,竝命遞差。答曰,依啓。
政院啓曰,同副承旨除授,當日肅謝,例也,而同副承旨閔昌道,牌招不進,左副承旨李允修,亦爲牌不進,出納之地,事甚苟艱。今日則日勢已暮,明日待開門,竝更爲牌招察任,何如?傳曰,允。
傳曰,館學到記儒生等,竝於再明仁政殿,命官殿講事,分付。已上春坊朝報
有政。
兵曹啓曰,今番前後閫帥可合被薦人中,曾前不爲抄入於輪對武臣者,加抄以入之意,敢啓。傳曰,允。
又啓曰,平安監營中軍,自本曹備三望差出事,定奪之後,時任中軍金重器,實爲可合,故今番則單望啓下事,仰達蒙允矣。金重器,以前任沃川郡守時事,方在罷職中云,改差,何如?傳曰,允。已上兵曹啓草
上在昌德宮。停常參,只晝講。
未時,太白見於巳地。夜一更,月暈廻木星。五更,東方有氣,如火光。
傳曰,卒福寧君遷葬云,葬需,令該曹從優磨鍊題給,擔持軍·造墓軍,亦令本道,量宜題給事,分付。
政院啓曰,明日館學到記儒生殿講時,命官,何大臣進去乎?敢稟。傳曰,右相進去。
晝講入侍,知事閔宗道,特進官李鏶,承旨李允修,玉堂柳憲章·許熲,假注書鄭海尙,史官李頤晩·李宇謙,武臣張宇相,掌令李宇晉,獻納沈季良。
兵曹啓曰,庭試,今月十九日設行事,命下矣。武科初試,則或有不定其數之時,或取三百人,或取五百人,何以爲之乎?且中間日子急迫,令日官,趁卽擇日,何如?傳曰,依啓。取三百人,可也。
傳曰,史官二員待命,騎馬六匹立之,外軍營內摘奸。
刑曹判書柳命賢,請對入侍時,安州牧使李東郁,改差事,榻前下敎。
左議政睦來善箚子。大槪,冒死進言,冀蒙察納,仍進病重之狀,乞遞本兼諸任,以延殘喘事。入啓。答曰。省箚具悉卿懇。今玆獄事,蓋欲覈得言根,而吳挺緯,旣引姪女爲證,若以獄體論之,則自當問於李氏,何必替問於其夫乎?誠以公法雖重,私恩亦不可全廢也,及今累次窮詰之下,違端自露,情僞易辨,則執此折獄,亦足以破群疑而正國法也。今若必欲鉤問於李氏,待其自服後,酌處,則予恐得實未易,末稍難處,遷延時月,收殺無期。至於吳挺緯,則分揀意亦有在,卿其安心勿辭,從容思量焉。
兵曹啓曰,庭試別試武科初試吉日,令日官推擇,則今月十二日爲吉云,以此日知委,何如?傳曰,允。已上春坊朝報
賑廳啓曰,賣爵帖文,定式行會之後,黃海道成冊,今始上來,而願受人等都數,老職嘉善一百十四名,通政一千二名,加設察訪四十二名,僉知一百二十三名,護軍二十一名,主簿一名,僉使七名,萬戶四名,司直一名,判官二名,補充隊五十一名,所納之米,摠以計之,則其數至於五千八百四十八石。帖文,依此數成帖下送之意,分付該曹,而帖價米,則待明春卽爲船運,以補賑資之意,敢啓。答曰,允。
備邊司郞廳,以領右相意啓曰,刑曹推案,追後來到者,二度,議政府刑決合坐,必趁卽爲之,然後啓覆之前,方可修正文書,而政府司錄成瑍,身病適重,不得行公。無郞廳,則不得開坐,例也。成瑍,今姑改差,卽爲口傳差出,使之察任,何如?答曰,允。已上備局謄錄
庚午十一月初九日,晝講入侍時,獻納沈季良所啓,今此鄭重萬·吳挺緯等獄事,何等重獄,而端緖纔露,徑加勘斷,至有鄭重萬照律,吳挺緯放送之命,臣於此,不勝駭惑焉。玆事之累次推問,蓋欲鉤得實狀,以正王法,而特其重萬之妻,屬籍至近之故,不復窮覈,遽爾究竟,豈不大有乖於按獄之體乎?且挺緯所引,在於李氏,不在於重萬,而重萬所供,亦皆替妻以對,則曾不一問其妻,而獨施以虛罔亂言之律,果合於用法之道乎?況此言根,旣有所歸,則兇言之自做與否,尤不可不嚴問取服,依律處斷。至於挺緯,則當初與大臣酬酌說話,不啻明白,而逮夫置對,旋卽牢諱,四招五招之後,始乃吐實,其前後欺隱之狀,誠極痛惡,豈可以諉之以年老重臣,而有所寬貸也?此獄未究竟之前,斷不可徑先放送,請還收鄭重萬照律,吳挺緯放送之命,重萬妻李氏,亟命拿鞫,期於得情。上曰,勿煩。當初云云之說,宮中元無是事,則今此獄事,只欲究得其言根,而言根旣歸於重萬之妻,重萬之妻若可以直爲拿問,則何必替問於其夫乎?誠以重萬之妻,非閭巷婦人之比,置對王府,有所不忍,而臺啓亦云夫婦唱和,則重萬,必無不知之理,故替囚重萬矣。今則彼此情僞,旣以盡露,而又欲究問其妻,待其自服,則吐實未易,末稍難處。凡事必量度其始終,然後可爲收殺之道,故有此酌處,而至於吳挺緯,則非但情有可恕,八十崇品之臣,三朔滯獄,亦足徵其罪,今玆放送,實出於十分參酌矣。掌令李宇晉所啓,請㮒·雪禮·英·貴香,更爲嚴囚,以待結末。措辭見上上曰,勿煩。又所啓,請還收鄭重萬照律,吳挺緯放送之命,重萬妻李氏,亟命拿鞫,期於得情。措語見上上曰,勿煩。又所啓,昨日承旨望單子,以吏曹佐郞閔昌道,有特除之命,臣竊惑焉。夫中批除官,固非聖世之美事,而一年之內,特恩居多,除拜無漸,驟陞太濫,惡在其循序任用之道哉?佐郞爲階,乃是六品,而超躐三級,遽授承宣,恩除之下,人皆爲訝,請還收同副承旨閔昌道,特除之命。上曰,不允。刑曹判書柳命賢所啓,近來國綱解弛,奸僞日滋,以致詞訟之紛紜,無時止息,間有不逞之徒,非理起訟,此弊不可不痛革,以爲懲礪之地矣。頃日有朴承昌·梁尙彦相訟之事,槪尙彦以爲,承昌掘銀於家後園中,初以分用之意相約,終不出給,爲羅列承昌罪狀,不遺餘力,承昌則以爲,渠之養子,與尙彦結婚,而尙彦,發怒於掘銀之不分,奪去其女,還下弁髻,欲爲改嫁之計云。取考其所納婚書,則承昌,果以其子戒白,結婚於尙彦之女,而所謂戒白,元非承昌之子,以北道驛奴,率畜其家,欺瞞尙彦,有此結婚之擧。尙彦·承昌,雖非士族,似是兩班家餘派,俱與賤庶有異,而承昌,假稱其子,成書結婚,尙彦,還奪已嫁之女,欲適他人,原其罪犯,實係大段。詳問此輩根因,則此兩人,與出身金重鳴稱名者,結爲一黨,恣行無賴,或僞造文記,賣人奴婢,或替人呈狀,得決分利,前後名謄法曹文書者,幾至十餘度。或爭利而爲仇,或復合同惡,其中重鳴,纔以僞造文券,現發於本曹,其情狀,十分痛惡。此非一時笞罰之罪,必欲從重科斷,而但尙彦·重鳴,皆是武科出身,自本曹不敢擅治,方在未及究竟中,事甚難處。三人等,特一奸細之徒,雖不至大段貽害於國家,而如此奸究之徒,亦難置而不論,以長其奸僞之習,竝爲屛黜遠地,使不得接跡於京輦,未知,何如?上曰,三人等所爲,俱極可駭,今若置之輦下,必有巧惡之擧,竝刑推後,絶島定配,可也。已上春坊朝報
上在昌德宮。停常參·經筵。
未時,太白見於巳地。
下直,忠淸兵使韓樞,松禾縣監張振文。
吏曹口傳政事。以安俊孺爲司錄。
院啓,臣,昨以還收鄭重萬照律,吳挺緯放送之命,及重萬妻李氏嚴鞫得情之意,有所論列,而聖明,不惟不賜允兪,至以累次窮詰,僞端已露,執此折獄,足以破群疑定國法,爲敎,臣竊以爲不然也。今玆獄事,關係兇逆,而重萬前後供辭,俱歸誣罔,其妻三度諺書,終不自明,則其妻之凶言,自做與否,不可不嚴問取服,依律處斷,豈可以屬籍之至近,遽爾容貸,曾不一問,而只以亂言之律,獨罪其夫乎?聖敎又以,今雖拿鞫,不卽就服,則不無末稍之難處,爲慮,而重萬替對之供,語窮理屈,情僞難掩,則渠豈敢終始文飾,一向牢諱乎?獄體至重,輿論俱憤,不可以一時之私恩,輕撓三尺之公法也,決矣。至於挺緯,則當初與大臣酬酢說話,不啻明白,而含糊置對,初不直招,及至四推五推之後,始乃吐實,全昧分義,疑亂獄情,已極痛駭,身爲重宰,欺隱至此,則其貽辱朝廷,爲如何哉,而況此獄未究覈之前,尤不可徑先放送,大損獄體,請還收鄭重萬照律,吳挺緯放送之命,重萬妻李氏,亟命拿鞫,期於得情。新除授司諫權愭,時在忠淸道公州地,正言李文興,時在京畿通津縣任所,請竝斯速乘馹上來事,下諭。答曰,不允。下諭事,依啓。
府啓,請㮒·雪禮·英·貴香,更爲嚴囚,以待結末。措辭見上請還收鄭重萬照律,吳挺緯放送之命,重萬妻李氏,亟命拿鞫,期於得情。措辭見上請還收同副承旨閔昌道特除之命。措辭見上答曰,勿煩。
傳曰,今日殿講時,周易通儒生趙鳳徵·李華翊·李宜晩等三人,來會賓廳事,分付。已上春坊朝報
傳曰,近觀朝報,戶曹判書吳始復,連在呈告中,雖未知疾病輕重之如何,而度支煩劇之地,事務之積滯,殊甚可慮,卽爲牌招察任。已上內下日記
上在昌德宮。停常參·經筵。
卯時辰時,日暈。
副摠管西川君榥初度呈辭。入啓。給由。
傳曰,大提學命招。
政院啓曰,諫院行公之員,只有獻納沈季良,而行大司諫沈檀未肅拜,正言李文興,自任所未及上來,司諫權愭,正言呂聖擧,皆在外。明日武科初試兩所,則可以推移進參,而再明啓覆時,無入參之員,何以爲之?敢稟。傳曰,正言呂聖擧,改差,明日開政,以無故人差出,牌招察任。
政院啓曰,卽者行大司諫沈檀,牌不進,推考傳旨,今方捧入,而明日武科試所,無推移進參之員,行大司諫沈檀,更爲牌招,何如?傳曰,允。
備忘記,居首生員李宜晩,直赴殿試,之次進士李華翊·趙鳳徽,生員南夏明·金履達·白暻,幼學洪處升·黃仁世·金邦瑞·趙沆·金夏鉞·金邦翼·盧祉錫·洪錫周·康晉三,各給二分,進士李元白,幼學陳好仁·金慶賚·崔載厚·尹燦·申汝翼,各給一分,幼學邊寬·任致慶·宋世卿,各草注紙四卷,筆四柄,墨三笏,賜給。
府啓,請㮒·雪禮·英·貴香,更爲嚴囚,以待結末。措辭見上臣等,以還收鄭重萬照律,吳挺緯放送之命事,及重萬妻嚴鞫得情事,論列已久,兪音尙閟,臣等竊不勝慨然之至。不意日者筵中,又以屢次窮詰,僞端已露,執此折獄,足以破群疑定國法,爲敎,臣等之惑,滋甚焉。頃來流傳之說,何等惡逆,而言根旣歸於重萬之妻,挺緯所納三度諺書,又是重萬妻手書,則非重萬之獨爲誣罔,其妻誣罔,重萬,隨而誣罔也。唯當拿致究問,明得其情,然後可以破群疑定國法,而今乃以其屬籍之至近,曲爲容貸,曾不一問其身,直以亂言之罪,獨罪其夫,寧有是理?私恩雖重,王法至嚴,決不可以末稍之難處,爲慮,而容易處決。至於吳挺緯,則累次嚴問之後,始乃直告,已極可駭,而言根雖有所歸,推覈姑未究竟,則其獄體,尤不可徑先放送,請還收鄭重萬照律,吳挺緯放送之命,重萬妻李氏,亟命拿鞫,期於得情。請還收同副承旨特除之命。答曰,勿煩。
院啓,請還收鄭重萬照律,吳挺緯放送之命,重萬妻李氏,亟命拿鞫,期於得情。措辭見上朝家取士,莫大於設科,故外方,則必以都事掌試,蓋所以重科事之意也。今此監試時,江春都事崔恒齊,托以病故,至使守令,替行其任,事體苟艱,且關後弊,請江春都事崔恒齊,罷職。科場事體,至嚴且重,都事如有病故,則監司所當趁卽啓聞,以爲變通之地,而江春監司朴鎭圭,任其都事之呈病,終使守令,代行主試之任,後弊所關,宜有警責,請江春監司朴鎭圭,推考。答曰,不允。罷職及推考事,依啓。
備忘記,呈告違牌之紛紜,未有甚於近日,事之寒心,固已久矣。大司憲權愈,出仕之後,連尋辭單,今日召牌,無緣不進,事體之未安,已不可言,而前日勅礪之意,果安哉?不可無警責之道,遞差。已上春坊朝報
兵曹啓曰,今此庭試別試初試兩所試官,事當各備三員擬望,而二品以上,無故可擬之人乏少,依近例,每望各二員備擬以入之意,敢啓。傳曰,允。以上兵曹啓草
上在昌德宮。停常參·經筵。
下直,靈巖郡守柳沺。
左參贊李觀徵初度呈辭。入啓。給由。
左議政睦來善箚子。大槪,病勢增劇,委頓牀席,明日啓覆時,決無入參之勢,乞遞職名,以幸公私事。入啓。答曰,省箚具悉卿懇。所患如此,予用慮念,未得進參,有何所傷?卿其安心勿辭,從容善攝。仍傳曰,遣史官傳諭。
府啓,請還收鄭重萬照律,吳挺緯放送之命,重萬妻李氏,亟命拿鞫,期於得情。措辭見上昨日試官望備擬之後,同知李世選,無端違牌,疾病輕重,雖未知何如,而其偃蹇自便之習,殊甚駭然,不可無警責之擧,請同知李世選,罷職。答曰,不允。罷職事,依啓。
院啓,日暮姑停。已上春坊朝報
政院啓曰,卽者兵曹判書閔宗道,受由辭朝,而所受兵曹判書命召,及大將命召,竝爲來納,而在前兩局大將,受由在外,則有替授之規,今此兵曹判書命召,則無替授之處,何以爲之?敢稟。傳曰,仍佩往還,可也。已上禁營謄錄
上在昌德宮。停常參·經筵。
副摠管西川君榥再度呈辭。入啓。加給由。
今日啓覆時,吏曹判書柳命天,牌招察任事,及安州牧使李東郁仍任事,及全羅右水使韓喪柩上來時,全羅·忠淸·京畿道擔持軍題給事,榻前下敎。已上春坊朝報
備邊司啓曰,賓廳日次,以啓覆相値,頉稟。傳曰,知道。已上備局謄錄
庚午十一月十三日,啓覆入侍時,執義李震休所啓,請㮒·雪禮·英·貴香,更爲嚴囚,以待結末。措辭見上上曰,勿煩。又所啓,請還收鄭重萬照律,吳挺緯放送之命,重萬妻李氏,亟命拿鞫,期於得情。措辭見上上曰,李氏拿鞫事,末終處置爲難,決無允從之理,而臺臣所論,獨罪其夫之說,亦不爲非,善地定配,吳挺緯,則累次嚴問之下,不卽吐實,不爲無罪,而三朔牢囚,亦足懲罪,故分揀放送矣。臺臣所論,全釋未安之說,亦有意見,削職,可也。正言洪萬紀所啓,本院,以還收鄭重萬照律,吳挺緯放送之命,及重萬妻李氏,嚴鞫得情之意,有所論列,而聖明,不惟不賜允兪,至以累次窮詰,僞端已露,執此折獄,足以破群疑定國法爲敎,臣竊以爲不然也。今玆獄事,關係兇逆,而重萬前後供辭,具歸誣罔,其妻三度諺書,終不自明,則其妻之兇言,自做與否,不可不嚴問取服,依律處斷,豈可以屬籍至近,處以容貸,曾不一問,只以亂言之律,獨罪其夫乎?雖因憲府啓辭,有重萬夫妻遠配之命,原其所犯,不可不明覈得情,豈可以一時之私恩,輕撓三尺之公法乎?至於挺緯,則當初與大臣酬酢說話,不啻明白,而含糊置對,終不直招,及至四推五推之後,始乃吐實,全昧分義,疑亂獄情,已極痛駭,而身爲重宰,欺隱至此,則其貽辱朝廷,爲如何哉?今雖有削職之命,而原其罪犯,決不可削職而止,請還收鄭重萬夫妻遠配,吳挺緯削職之命,重萬妻李氏,亟命拿鞫,期於得情。上曰,已諭於憲府之批矣,勿煩。又所啓,卽伏承下憲府之批,有吳挺緯削職之敎,臣竊惑焉。挺緯,身居崇品,受國厚恩,而置對之下,全諱酬酢之初說,五推之後,始吐言根之所自,其忘分義亂獄情之罪,斷不可削職而止,請還收吳挺緯削職之命。上曰,一日再啓,旣無前例,勿爲煩論。又所啓,臣新入臺閣,未諳規例,只知隨事論執之爲得體,不知一日再啓之爲違例,而傳啓聽批之後,又煩新啓,致勤聖敎,臣之做錯之失,著矣,何敢一刻仍冒於臺次乎?請命遞斥臣職。上曰,勿辭。退待物論。右副承旨金龜萬所啓,吳挺緯削職,鄭重萬妻李氏善地定配事,命下矣。臺諫方以還收論啓,不得捧傳旨之意,敢啓。上曰,知道。右議政金德遠所啓,江西縣令鄭載恒之禁府議啓,固爲是矣,而聞其身病,旣是實狀,且其情勢,又甚悶蹙云,似當有推恕變通之道矣。領議政權大運曰,此人本情,異於近日托病不仕之類,實狀若然,則變通宜矣。上曰,然則罷黜,可也。又所啓,今此宋俊連之罪,無容別議,而如此無賴之漢,差定泉流庫別將,以致公貨六百餘兩,擅用無面之患,當該監司,不可無警責之道矣。上曰,如此無賴之徒,監司之差定別將,極爲非矣,推考,可也。又所啓,今此黃州趙戒方,當初現捉,雖在於兵營,兵使得情枚報之後,道臣所當差定同推官,依法更推後,考覈親問,仍爲啓聞,可也,而不此之爲,終始委之於兵使,治獄之體,如是疎謬,前後監司,不可無警責之道矣。領議政權大運曰,監司不知獄體,而委諸兵使,則兵使,擔當推治,雖不足深責,而前後監司似當有警責之道矣。上曰,前後監司,竝推考,可也。校理柳憲章所啓,凡獄事,妻不得證夫,子不得證父事,曾有受敎矣。今觀金柱明推案,則其罪,固不可容貸,而有妻證夫子證父事,尤極無據矣。以曾前受敎之意,更爲申飭,以防後弊,似可矣。右議政金德遠曰,其時推官,不可無警責之道,推考宜當,而以受敎更爲申飭,何如?上曰,其時推官,推考,以受敎之意,更爲申飭,可也。已上春坊朝報領相權大運曰,南別殿定號酌獻禮已行,庭試不可不設行,而近來科擧頻數,今番則不必廣取,可也。且近來科製,專尙四六,爲弊多矣,以宣廟朝已事,觀之,宣祖大王,試製儷文,慨其未易構成,乃搜上科儒表具類抄後,一日數三篇,容易構出,乃曰,此非當世可用之文矣。臣意以科文之專尙儷句,爲不可也。上曰,庭·謁聖等科,則例爲出表矣。右相金德遠曰,爲句文者,必不爲行文,而專尙行文者,未必爲句文,詩表,乃詞家根本,不可廢也。刑曹判書柳命賢曰,臣則以四字文,倖竊科第,而箴·銘·頌,尤異於表,非取士之文矣。上曰,闕內亦有登科錄,而自前庭·謁聖之科,皆有出表之例,策文,則非庭·謁聖所出之文也。出燼餘日記
上在昌德宮。停常參·經筵。
下直,全羅右水使柳星漢。
左參贊李觀徵再度呈辭。以國忌齋戒,留政院。
以吏曹參判李玄逸辭職上疏,答曰,省疏具悉卿懇。卿之固辭至此,一向强迫,亦有所未安。本職,今姑勉副,卿其安心勿辭,稍待春和,翻然上來,毋孤思想之望。
中殿·世子宮,藥房問安。答曰,知道。藥房啓曰,一兩日間,日氣猝寒,伏未審夜來,聖體,若何?昨日出御寒殿,終夕慮囚,不瑕有傷乎?臣等不勝區區之慮,敢來問安。答曰,知道。無事矣。
府啓,引嫌而退。隨卽爭執,大意固好,而一事再啓,未免做錯,正言洪萬紀,請命遞差。答曰,依啓。已上春坊朝報
備邊司啓曰,朴得忠下送北道之意,昨已定奪於榻前矣。只令沿路各邑,次次押送,事涉疎闊,委送禁軍一人,使之押去,而所經沿路,多定將吏,嚴加防護,善爲供饋,毋令徑斃之意,京畿·江春兩道監司處,分付,何如?答曰,允。
又啓曰,鍾城京籍官前府使李東郁,旣已遞任,交代之後,決不可以當該現告。新府使未赴之前,本留鎭將,當其罪責,昨已留鎭將捉來,以待査使之意,定奪於榻前矣。令本道監司,罔夜捉送鍾城留鎭將,俾無遲延之患,何如?答曰,允。已上備局謄錄
上在昌德宮。停常參·經筵。
傳曰,明日諸承旨,持留院公事,入侍。
大司諫沈檀啓曰,臣曾添銀臺,積傷半年,夙夜之任,榮衛日損,羸悴已甚,及叨本職,又添寒疾,症情危惡,神精昏窒。且有情勢之萬分難安,廉隅所在,決不可冒恥行公,適因武所監試,召牌下臨,臣雖無狀,粗知君臣分義,亦嘗深惡於近來牌不進之紛紜,豈敢身自犯之?以自陷於逋慢之誅,而病狀益篤,情勢愈蹙,竟未趨命,致辱再召,臣罪至此,實合萬死,而聖上曲恕,不加罷斥,臣固一倍惶懼,不顧病勢情勢,扶曳往來於試所,而第權愈,旣蒙特遞,李世選,又被臺罷,同是違牌,而臣獨倖免,尙帶諫職,寧有是理哉?臣於此尤不可一刻晏然,而旣往試所,不敢徑還,黽勉竣事,今始自列,此亦臣冒沒之甚者也。請亟命罷斥臣職。答曰,勿辭。退待物論。已上春坊朝報
答武二所草曰,雖盡取二中者,猶未滿額數,則以四十七人出榜,太涉埋沒,邊二中以上,一體出榜,可也。已上內下日記
上在昌德宮。停常參·經筵。
未時,太白見於巳地。初昏,電。夜一更,電光。
左參贊李觀徵再度呈辭。入啓。加給由。
左承旨睦林儒初度呈辭。入啓。給由。
傳曰,明日晝講爲之。
武科一所差備官,以試官意啓曰,今此庭試初試,柳葉箭以三分取三百人事,判下矣。兩所,當各取一百五十人,而本所擧子錄名之數,三千六百九十人內,卽今未射者,只是二百人。三分以上入格者,僅至五十餘人,則二中以上,雖或一體出榜,似未滿本數,而時未畢射,故不敢徑先稟啓矣。卽今試取垂畢,而依分數入格者,如此,二中以上之類,亦當依二所例出榜,而事係變通,自下不敢擅便,何以爲之?敢稟。傳曰,依爲之。
領議政權大運箚子。大槪,賤疾添劇,鬼事日迫,曠廢職務,罪戾徒積,乞蒙恩遞,以幸公私事。入啓。答曰,省箚具悉卿懇。所患如此,予用慮念。卿其安心勿辭,從容善攝。仍傳曰,遣御醫看病。
今日諸承旨入侍時,都承旨睦昌明所啓,年八十者,曾經四品實職,則循例加資,而若未經四品,則有旨乃授矣。頃日陵行時,上言之類,因吏曹判書柳命天所達,表表士族,則雖無職者,特許陞資,而其中李馨英之子震成,爲其父年八十,亦爲上言矣。及其回啓之時,考見其戶籍,則曾祖秀光,贈左贊成,馨英之四祖,皆無名稱,而贈職太高,該曹不知其士族,防啓勿施矣。今聞秀光,乃故相臣李景奭之祖,故其所贈職,乃推恩之職云,明是士族,而獨未蒙加資之恩,似爲不均,故敢達。上曰,一體加資,可也。
府啓,請㮒·雪禮·英·貴香,更爲嚴囚,以待結末。措辭見上日昨筵中,有鄭重萬妻,善地定配,吳挺緯削職之命,臣等竊以爲不然也。頃來流傳之說,是何等惡逆,而言根,旣歸於重萬之妻,挺緯所納三度諺書,又是重萬妻手書,則非重萬之獨爲誣罔,其妻誣罔,而重萬隨而誣罔也。惟當拿致究問,明得其情,然後可以破群疑定國法,而今乃以其屬籍之至近,曲爲容貸,曾不一問其身,而直以亂言之罪,照律重萬,寧有是理?私恩雖重,王法至嚴,豈以末稍之難處爲慮,而容易處決乎?至於吳挺緯,以秩高宰臣,累次嚴問,一向牢諱之後,始乃直告,原其罪犯,決不可削職而止,重萬之妻,推覈未究竟之前,尤不可徑先發配,請還收鄭重萬照律,吳挺緯削職,重萬妻李氏善地定配之命,亟命拿鞫,期於得情。答曰,勿煩。
獻納沈季良啓曰,江春都事崔恒齊,托以病故,不爲掌試之說,士友相傳不啻丁寧,前頭大科,亦且迫近,故不復審察,遽爾論啓矣。追後聞之,則都事於未開場之前,累度呈病,竟爲道臣之敦迫,果入試院,京儒赴鄕試之類,亦多有目見都事之掌試而來者,臣之論事,未免大段做錯,當卽自列,以暴爽實,而適差武所,未及復命,今始來避,所失尤大,請命遞斥臣職。答曰,勿辭。退待物論。已上春坊朝報
武二所差備官,以試官意啓曰,今此庭試初試,以柳葉箭三分,取三百人事,判下矣。一二所,當各取一百五十人,而開場之後,日寒風亂,得中者甚少,本所錄名三千七百九人內,三分以上,四十七人,此外邊二中者,亦不過九十五人。今已畢射,而以三分以上出榜,則不滿判下額數,何以爲之乎?敢稟。傳曰,雖盡取二中者,猶未滿額數,則四十七人出榜,太涉埋沒,邊二中以上,一體出榜,可也。已上承傳謄錄
禮曹啓曰,各陵及永禧殿·永昭殿參奉,或有事故,則例以付祿忠義衛差送,而付祿忠義衛二十員內,永禧殿冬至祭進去九員,永昭殿守直一員,香室代直一員,本廳入直一員計除,其餘八員,勢難推移差送。各陵中如齊陵·英陵·寧陵,則依前例,以各其本官境內忠義衛,擇差,光陵·章陵,則道路稍遠,故庭試出榜後,勢難參祭,以忠義衛差送,道路稍近各陵,則令本陵參奉,十九日罷場後,二十日出去陵所參祭,宜當。此外各陵,庭試前,守直假官忠義衛不足代,則亦依前例,以三醫司差送,何如?傳曰,允。已上禮曹典享祀日記
上在昌德宮。停常參,只晝講。
下直,懷德縣監權泰時。
左承旨睦林儒再度呈辭。入啓。加給由。
傳曰,明日晝講爲之。
府啓,請㮒·雪禮·英·貴香,更爲嚴囚,以待結末。措辭見上請還收鄭重萬照律,吳挺緯削職,重萬妻李氏善地定配之命,亟命拿鞫,期於得情。措辭見上竝引嫌而退。當初違牌,旣緣情勢,終卽承召,又何深嫌?初不詳審,徑先論啓,爽實之責,在所難免。請行大司諫沈檀出仕,獻納沈季良遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。
兵曹啓曰,濟州御史試才時入格,直赴殿試之類,例付於式年增廣,而別試·庭試,則元無許赴之規,今此濟州姜斗燦·金汝聲·吳後周·金彦甲·康致完等五人,以己未年巡撫御史試才時,三技入格之人,反居於二技之下,不得直赴殿試。頃因本州士人陳弊疏,姜斗燦等七人,特許直赴,而其中高斗瞻,適在京城,已於今年四月唱榜,金壽長,方遭喪不來,姜斗燦等五人,應榜次上來,欲付於今十九日庭試,呈狀於本曹,而取考前例,庚申年金碭等,因其呈狀,自本曹措辭啓稟,則特爲許赴於別試,至於庭試,則尤有異於他科,如此試才之類,似難變通許赴,而但慮絶島之人,與在京在近鄕者,不同,留待式年,其勢誠難。今若一切退却,則不無落莫之心,何以爲之?敢稟。傳曰,姜斗燦等,俱是絶島之人,不可無變通之道,特爲許赴庭試,而後勿援例,可也。已上春坊朝報
義禁府啓曰,今此文武科庭試時,闕內三門禁亂官三員,武科所左右二員,本府當直交代都事各一員,當以八員分差,而本府都事十員內,一員未差,八員赴擧,假都事七員,令該曹差出,何如?傳曰,允。已上義禁府謄錄
庚午十一月十七日巳時,上御熙政堂。晝講入侍時,知事沈梓,特進官李義徵,承旨閔昌道,玉堂柳憲章·許熲,假注書鄭海尙,史官李順晩·李宇謙,武臣洪以度入侍。參贊官閔昌道所啓,昨日諫臣,以江春都事崔恒齊罷職,監司朴鎭圭推考事,爽實論啓之意,旣已引避,則崔恒齊罷職,監司朴鎭圭推考,似當還收矣。上曰,崔恒齊,所當仍任,而新除授都事尹星駿,已爲給馬發送,前都事崔恒齊,罷職還收,監司朴鎭圭推考,亦爲爻周,可也。已上春坊朝報
上在昌德宮。停常參,只晝講。
未時,太白見於巳地。
左議政睦來善箚子。大槪,病重,乞遞職名事。入啓。答曰,省箚具悉卿懇。卿之所患,尙未差愈,予用慮念,卿其安心勿辭,從容善攝。
政院啓曰,明日慕華館武科庭試殿試時,兩司進參事,城上所,當爲牌招言送,而諫院無行公之員,諫院呈告未肅拜人員,竝卽牌招,以爲推移言送之地,何如?傳曰,允。
又啓曰,明日慕華館庭試武科殿試時,命官,何大臣進去乎?敢稟。傳曰,領相進去。
領議政權大運箚子。大槪,寒疾一向彌留,眼病亦且非輕,明日武科命官,無路進參,冒死陳懇,亟罷臣職,仍治臣罪事。入啓。答曰,省箚具悉卿懇。疾恙如此,不得進參,有何所傷?卿其安心勿辭,從容善攝。
傳曰,右相,當進文科庭試,領·左相,皆有病故,原任大臣,亦皆在外,明日武科殿試命官,無進去之大臣。自前如此之時,有從一品進參之例,右參贊沈梓,使之進去事,分付。已上春坊朝報
傳曰,今年凶歉嶺南尤甚,本道,大殿·中宮殿·世子宮封進節膳,特爲限明秋權減事,分付。已上內下日記
禮曹啓曰,嶺南封進節膳,限明秋權減事,命下矣。今此權減之敎,實出於恤民之至意,所當依此擧行。曾在辛亥·甲子等年,有三南進上停封之敎,而莫重進上,全然廢閣,事甚缺然,其中若干新産物種,不可不參酌仍存之意,啓稟後,有別單書入付標量減之事。今則依甲子年依,嶺南朔膳別單書入,付標裁減,何如?已上禮曹享祀日記
庚午十一月十八日巳時,上御熙政堂。晝講,同知事柳命天,特進官李鳳徵,承旨李蓍晩,玉堂柳憲章·金元變,假注書鄭海尙,史官李頤晩·李宇謙,武臣李筬,入侍時,執義李震休所啓,請㮒·雪禮·英·貴香,更爲嚴囚,以待結末。措辭見上上曰,勿煩。又所啓,請還收鄭重萬照律,吳挺緯削職,重萬妻李氏善地定配之命,亟命拿鞫,期於得情。措辭見上上曰,毋庸堅執。
執義李震休所啓,臣於奉命北關之日,詳問煙臺不准之由,則皆言烽漢給復之外,若干戶役,雖復減除,而其他雜役,多有侵及之端,不但不能支保,且居在五里,或六七里許,當祈寒暑雨,或有闕擧之弊云。烽漢生涯,實爲可矜,各別蠲減,厚其生理,必令恒居於烽臺,然後可免不准之患也。烽燧,於國家,最爲緊重,而虛疎如此,故敢達矣。上曰,令備局詢問本道,以爲變通之地,可也。已上備局謄錄
上在昌德宮。停常參·經筵。
未時,太白見於巳地。
下直,星州牧使李國華。
府啓,請㮒·雪禮·英·貴香,更爲嚴囚,以待結末。請還收鄭重萬照律,吳挺緯削職,重萬妻李氏善地定配之命,亟命拿鞫,期於得情。措辭竝見上上曰,勿煩。已上春坊朝報
上在昌德宮。停常參·經筵。
下直,安州牧使李東郁,成川府使李禎,通川縣監金鼎台,永春縣監尹夏濟。
西川君榥上疏。入啓。答曰,省疏具悉。疏辭,令該曹稟處。
吏曹啓曰,新恩政事,取稟。傳曰,當日爲之。
府啓,請㮒·雪禮·英·貴香,更爲嚴囚,以待結末。請還收鄭重萬照律,吳挺緯削職,重萬妻李氏善地定配之命,亟命拿鞫,期於得情。措辭竝見上答曰,勿煩。已上春坊朝報
答持平丁時潤疏曰,省疏具悉。爾其勿辭,上來察職。已上內下日記
兵曹啓曰,拜表擧動時,東西班不參人員,令該曹査出,推考事,命下矣。依前例,令司憲府査出,推考,何如?傳曰,允。
又啓曰,輪對武臣,有頉居多,更爲抄入之意,敢啓。傳曰,允。已上兵曹啓草
禮曹啓曰,今此冬至方物,時未復進,大殿,只封弓帒筒箇事,前已行會矣。卽接全羅監司李玄紀移文,則大殿所封弓帒筒箇外,世子宮方物黃毛七條,梳省五枚,亦爲進封,而世子宮方物,旣已權減,則此是科外,一體捧入未安,還送本道之意,敢啓。傳曰,知道。已上禮曹典客司日記
上在昌德宮。停常參·經筵。
夜五更,流星出貫星下,入巽方天際,狀如甁,尾長四五尺許,色白。
大司諫沈檀初度呈辭。入啓。給由。
領議政權大運箚子。大槪,賤疾沈綿,一向危篤,今日賀班,亦不得進參,惶恐待罪,仍乞斥免事。入啓。答曰,省箚具悉卿懇。所患彌留,予用慮念,不得進參,有何所傷?從容調理,神明所相,勿藥有喜,卿其安心勿辭,亦勿待罪,益加善攝。仍傳曰,遣史官傳諭,遣御醫看病。
大殿·中殿·世子宮,政院·玉堂問安。答曰,知道。
傳曰,明日晝講爲之。
奉敎洪重夏辭職上疏。答曰,省疏具悉。爾其勿辭,上來察職。
府啓,請㮒·雪禮·英·貴香,更爲嚴囚,以待結末。請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭竝見上答曰,勿煩。
傳曰,召對爲之。
正言閔震炯啓曰,臣自前月,重患寒病,久未和解,症情漸苦,而頃者重違嚴召,力疾出肅,仍又曉赴習儀之班,冒寒往來之際,添得感冒,宿患痰火之症挾發,寒熱交攻,元氣萎苶,決無供職之望,不得不尋單請急矣。今聞物議,目之以避事,至有駁正之論,臣何敢一刻仍冒於臺席乎?請命遞斥臣職。答曰,勿辭。退待物論。
政院啓曰,待敎李頤晩,檢閱李宇謙·閔彦良,再招之下,又爲不進,史局體例,雖曰嚴重,其在分義,何敢乃爾,再招不進?傳旨今方捧入,而史局重地,不可一刻暫曠,待敎李頤晩,檢閱李宇謙·閔彦良,更爲從重推考,竝卽牌招入直,何如?傳曰,事甚可駭,竝拿推。
傳曰,召對命下,而史官有故,以致日暮,夜對爲之事,分付。已上春坊朝報
庚午十一月二十一日,上御熙政堂。夜對入侍,承旨閔昌道,玉堂沈季良·洪墪,假注書鄭海尙,史官李允明,兼春秋尹訓甲。副修撰洪墪所啓,祭酒李玄逸,博涉經傳,決非卽今章句小儒之比。如臣無似,亦添經幄,若使玄逸,出入經席,則豈無裨補之益乎?且玄逸乞退之疏,以有事墳山爲辭,其在禮遇之道,宜令道臣隨便顧見,至於召還之時,每遣史官,則玄逸,以過隆之禮,不安。漢家故事,有勅令州郡,親勸爲駕之規,稍待春和,令道臣開諭勸起,給馬上送之意,分付似當矣。上曰,李玄逸墳山有事時,令道臣量給役丁,開春後,卽令道臣,開諭勸送,可也。已上春坊朝報
上在昌德宮。停常參,只晝講。
下直,全羅兵使李道源,居昌縣監申慶濟,狼川縣監李善淵。
大司諫沈檀再度呈辭。入啓。加給由。
傳曰,下直兵使·守令,留待引見。
東原君潗上疏。大槪,敢陳切迫之情,俾遂至願,以續將絶之祀事。入啓。答曰,省卿疏辭。情事可矜,當令該曹稟處。
備忘記,三冬積雪,實驗來歲之豐熟,而冬序過半,大雪尙靳,嗣歲之憂,有不可勝言。祈雪祭,令該曹姑觀今月,稟旨擧行。
左議政睦來善,右議政金德遠,戶曹判書吳始復,請對入侍。
庚午十一月二十二日午時,上御熙政堂。晝講,同知事吳始復,特進官柳命堅,承旨睦林一,玉堂沈季良·洪墪,注書金世欽,史官李允明,兼春秋尹訓甲,武臣洪夏明,獻納李萬齡,持平申必淸入侍時。持平申必淸所啓,請㮒·雪禮·英·貴香,更爲嚴囚,以待結末。措辭見上上曰,勿煩。又所啓,請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭見上上曰,勿煩。獻納李萬齡所啓,臣伏見日昨憲府之批,有鄭重萬妻李氏善地定配,吳挺緯削職之命,臣竊以爲不然也。今玆獄事,關係惡逆,而重萬前後供辭,俱歸誣罔,其妻三度諺書,終不自明,則其妻之兇言自做與否,不可不嚴問明覈,依律處斷,豈可以屬籍之至近,曲爲容貸,一不究問,徑施定配之律乎?至於重萬,則前日判付內,以亂言之罪,有照律之命,獄事未究竟之前,不可徑先照律,且挺緯,當初與大臣酬酢說話,不啻明白,而置對之下,不卽直招,五推之後,始乃吐實,其全昧分義,疑難獄情之狀,已極可駭,而身爲重宰,欺罔至此,則貽辱朝廷,爲如何哉?今雖有削職之命,而原其罪犯,決不可削職而止,請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。上曰,勿煩。又所啓,引嫌而退。纔出旋入,跡涉避事,見非物議,勢難在職,正言閔震炯,請命遞差。上曰,依啓。已上春坊朝報
庚午十一月二十二日申時,上御熙政堂。左議政睦來善,右議政金德遠,戶曹判書吳始復,請對入侍時,戶曹判書吳始復所啓,兩南賙賑之資,不宜專責於本道,賑廳穀物,當爲移給,趁明春解氷,嶺南,則各穀三萬石,自京賃船載送,湖南,則二萬石,當自本道,送船運去,而至於嶺南,則幅圓旣廣,凶荒尤甚,忠州楊津倉軍餉米一萬石,亦爲踰嶺移給,以補賑資,似爲便當。且曾前嶺南穀物,移轉於北道者,亦多矣,今以米租二萬石,還給嶺南事,已與大臣議定,故敢此仰達。左議政睦來善曰,賑穀移轉之時,所載船隻,別定備局郞廳,使之預爲整待,而平安道穀物四萬石,解氷後,亦當趁卽運來,故容載船隻,方且整齊矣。上曰,依爲之。右副承旨金龜萬所啓,今日晝講入侍時,擧行條件中,臺諫啓辭,注書誤書以入,其不察甚矣。當該注書,推考,何如?上曰,推考,可也。已上春坊朝報
左議政睦來善所啓,春初,自上深慮江都·南漢軍餉之數,比前大損,故臣與宣惠廳堂上相議變通,以兩湖儲置米五萬石,及時運來,三萬石,則輸入於江都,二萬石,則輸入於南漢,以備陰雨之意,定奪於榻前,分付該廳矣。今聞南漢所納二萬石內,湖西一萬石,則已準納,湖南一萬石內,羅州·全州·靈巖·井邑·長城等五邑未準之米,多至二千四百十四石零云。此乃各邑儲置之米,不是民間猝徵之穀,而今正行會之後,過了春夏,至於入秋,終不上送,事極可駭,而守御史李宇鼎,一不督納,亦甚未便,城池器械,雖云完備,若無軍食,則何以守禦乎?莫重軍餉之事,如是疎忽,不可無警責之道,守禦使李宇鼎,推考,五邑當該守令,竝從重推考,何如?上曰,依爲之。已上備局謄錄
上在昌德宮。停常參·經筵。
未時,太白見於巳地。
吏曹啓曰,臺諫有闕,政事,取稟。傳曰,當日爲之。
院啓,請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭見上答曰,勿煩。
掌令李宇晉啓曰,臣卽伏見刑曹草記之批,竊不勝瞿然悚慄之至。臣於昨日茶時,有一士夫,代奴呈狀於本府,以爲無賴人六七名,今月十七日,稱以剔肉禁亂,內上典獨在之時,突入於內堂,再三搜覓,終無現捉之物,自知士夫家無端作挐之爲罪,自其袖中,出一片陳膏,有若捉得禁物者然,此而不治,則孤單士夫,無以保存,捉來痛治之意,縷縷來訴。其爲作挐,果如所訴,則不可無糾正之道,故其時禁吏,卽爲捉致推閱,則刑曹出禁,乃十五日,其所作挐,乃十七日也。發牌累日,橫行閭家,已極可駭,而且出禁之規,不過書吏·使令各一人而已,今其所率,多至六七人,其爲濫雜,推此可知。問其執捉之物,則只是牛屎陳膏,別無明白現捉之事,其所執禁,旣涉虛疎,作挐情節,亦甚痛駭,故略施笞罰矣,該曹,以徑先推治,張皇辭說至有草記之擧,臣實未曉也。禁吏之作挐,如彼狼藉,而本曹,旣無覈治之擧,至使受侮之士夫,呈狀法府,則法府,旣拘於他司禁吏,而全不糾檢乎?況於禁制條件中,三司出牌,如有違越規制,自本府摘發糾劾,明有備局事目,則今此該曹之創出無前之定式云者,抑獨何哉?玆事委折,不過如斯,而今旣見斥於該曹,又承未安之敎,臣何敢自以爲是,而晏然仍冒?請命遞斥臣職。答曰,勿辭。退待物論。已上春坊朝報
備邊司啓曰,今此齎咨之行,事係重大,到彼之後,如有周旋之事,則不可無需用之物,而當自餉運餉,給送銀貨,而近來連續取用,所儲無幾,今番,則平安監營所在銀,限八百兩別爲出給,而如無緊急需用之處,則回還時還納之意,本道監司處,分付,如何?答曰,不允。
賑恤廳啓曰,賣爵帖文定式行會之後,全羅道成冊,今始上來,而願受求都數,通政一千六百八十五名,嘉善二十一名,實同知三名,許通七名,察訪四十一名,別坐一名,判官一名,萬戶十名,僉使八名,護軍二十六名,司直七名,所納之米,摠以計之,則其數,至於九千六百二十石。帖文,依此數成帖下送之意,分付該曹,而帖價米段,自本道取用於賑資之意,敢啓。答曰,允。
上在昌德宮。停常參·經筵。
未時,太白見於巳地。
右議政金德遠箚子。大槪,病勢猝劇,不得進參啓覆入侍之列,乞蒙恩遞,以便調治,仍陳所見,冀蒙酌處事。入啓。答曰,省箚具悉卿懇。所患若此,予用慮念。不得進參,有何所傷?箚中所陳之事,予當量處,卿其安心勿辭,從容善攝。仍傳曰,遣御醫看病。
領議政權大運箚子。大槪,賤疾尙未向歇,今日啓覆時,無路入侍,臣罪萬死,伏乞亟賜遞免,以安微分事。入啓。答曰,省箚具悉卿懇。有疾未參,別無所傷,卿其安心勿辭,從容善攝。
執義李震休啓曰,臣於日者,適聞刑曹禁吏,多率無賴輩,憑藉作挐於士夫家內廳之上,心竊驚駭,力勸同僚,使卽推治,而同僚,亦據本家之所訴,査得其實,略施笞罰矣。今因該曹草記,伏承未安之敎,臣不勝瞿然之至。本府事體,與他司自別,風聞糾檢,自是古例,而三司之出禁,或有違規制者,亦許摘發糾劾,則同僚之直爲推檢,未見其不可也,然而同僚,旣以此引避,則臣以當初力勸之人,其何敢獨爲晏然於職次乎?昨緣日暮,今始來避,所失尤大,請命遞斥臣職。答曰,勿辭。退待物論。
今日三覆時,湖南賑恤堂上柳命賢改差事,榻前定奪。
兵曹參議姜銑上疏。大槪,臣自直廬,歸見老母,則猝患寒感,症勢深重,至情所迫,決難一刻離側,冒陳危懇,冀蒙恩遞事。答曰,省疏具悉。爾其勿辭,救護母病。
以禮曹參議姜鋧,試官牌不進罷職傳旨,傳曰,兵曹參議姜銑,纔以爲親病,陳疏受由,則今此姜鋧之牌不進,與無端違牌者,有異,只推勿罷。已上春坊朝報
備邊司啓曰,鄭忠源齎來禮部咨文,更爲考見,則末端,有應將疎防各官職名,俱行査明之語矣。今此本國移咨,只陳犯人等捕捉聽勘之語,雖非禮部咨文回答之意,犯人等姓名及供辭,已錄於咨文中,則該道監·兵使·地方官·京籍官職名,亦宜俱錄,以照應疎防各官職名,俱行査明之意者,似合事理,而啓下咨文中,泛言官吏而已,職名不爲開錄,齎咨官,雖已發行,該道官吏,應被査勘之類,開錄於咨文中,令承文院更爲正書啓下,安寶後,別定禁軍,撥馬追給於齎咨官所到處,何如?答曰,允。已上備局謄錄
庚午十一月二十四日辰時,上御熙政堂。三覆入侍時,持平申必淸所啓,請㮒·雪禮·英·貴香,更爲嚴囚,以待結末。措辭見上上曰,勿煩。又所啓,請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭見上上曰,勿煩。又所啓,引嫌而退。隨聞糾檢,自有禁條,未安之敎,不必爲嫌,請掌令李宇晉出仕。上曰,禁吏之作挐與否,詳問該曹而後處之,未爲不可,而因其呈狀,直爲治罪,殊欠詳審,掌令李宇晉,遞差。又所啓,本府事體,與他司自別,凡有所聞,隨事糾檢,自是古例也。臣於同僚之避,未見其可遞,故臣敢請出仕矣,卽伏承掌令李宇晉特遞之敎,臣之處置乖當之失,著矣,何敢晏然仍冒?請命遞斥臣職。上曰,勿辭。退待物論。獻納李萬齡所啓,請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭見上上曰,勿煩。又所啓,今日筵中,有平壤罪人德禮減死定配之命,臣竊惑焉。德禮,以前監察邊四達子婦,淫奸情迹,敗露無餘,則其斁倫傷風,爲如何哉?其在法例,斷無一毫可生之道,而至於供辭中,聽人敎誘之說,亦不過死中求生之計也,豈可以苟且自明之辭,曲爲貸乎?此路一開,後弊難防,請還收平壤罪人德禮減死定配之命,依律處斷。上曰,今玆減死,實出於酌處,勿煩。左議政睦來善所啓,史局事體,至嚴且重,爲下番者,雖有切迫事故,不敢任意出入。今者下番翰林閔彦良,身病果是實狀,方在死生可慮之境,非循例稱病也,若徒守館規,不爲變通,則上番,亦難替行下番之任,故陳疏徑出,每致紛撓,下番翰林閔彦良,罷職,何如?上曰,今聞大臣所達,閔彦良,果是實病,今姑罷職。已上春坊朝報
左議政睦來善所啓,江都築城之擧,實是陰雨之備,而當此凶歲,事甚難便,而旣已定奪之事,不可中止。第觀三軍門所用雜物,磨鍊分定之數,則極其浩多,分定四道,民不堪其弊,臣極以爲慮,與三軍門大將,相議變通,撤其分定之擧,昨已行會各道矣。行兵曹判書閔黯曰,今此築城時,所用石灰·炭柴·眞長木·生葛等物,必須多用人力而後,可以辦備,輸用三軍門,雖有若干銀布,軍兵,不可出用於此等之役,不得已分定於京畿·黃海·忠淸·江春所産官,題給糧資,使之措備軍物矣。大臣,猶以凶歲擾民,爲慮,必欲使三軍門,各自料理,辦備雜物,以除民弊,故昨日已爲行關撤罷矣。第其中石灰,當入萬餘石,雖有私賣之處,決不可及時準數得用,若欲燔出,則浮石之役,取木之時,當用許多人力,及其燔出後,輸運亦難。今若募得可能辦事者,定爲監官,給以物力,使之辦備,其中用財少而得功多者,因其資地,或除僉萬戶,或除守令,或爲加資,無如循例承傳之比,令兩銓趁卽收用,則或可以準事矣。左議政睦來善曰,軍門擇人,完事之後,別爲論賞,則必有興起而辦事者矣。上曰,必得人力,然後可以完事,隨其功勞,別爲施賞,令吏兵曹無或掩置,劃卽擧行,可也。已上承傳謄錄
上在昌德宮。停常參·經筵。
中宮殿·世子宮,藥房問安。答曰,知道。藥房啓曰,伏未審夜來聖體,若何?昨因慮囚,引接臣僚,酬酌移日,不瑕有勞傷之患乎?臣等不勝區區之慮,敢來問安。答曰,知道。無事矣。
傳曰,還下去差使員守令·察訪,留待引見。
吏曹啓曰,臺諫有闕,政事,取稟。傳曰,明明日爲之。
傳曰,史官二員待命,騎馬六匹立之。
院啓,請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭見上臣於筵中,以平壤罪人德禮減死定配還收之意,有所論列,而聖明不賜允從,臣竊惑焉。德禮,以前監察邊四達子婦,淫奸情迹,敗露無餘,則其斁倫傷風,爲如何哉?揆諸法例,斷無一毫可生之道,而至於供辭中,聽人敎誘之說,亦不過死中求生之計也,豈可以苟且自明之辭,曲爲容貸?此路一開,後弊難防,請還收平壤罪人德禮減死定配之命,亟命依律處斷。親民之官,莫如守令,其不可不擇差也,明矣。陰竹縣監金喜臣,爲人昏庸,處事顚錯,糶糴出納,專委監色,中間作弊,罔有其極,聽訟之際,優游不斷,吏輩操切,賄賂公行。又於春間,稱以支勅所用,濫捧錢文於民間,顯有憑公營私之跡,人言藉藉,一境怨咨。如此之人,不可付諸字牧之任,請陰竹縣監金喜臣,罷職不敍。竝引嫌而退。處置請出,臺體當然,雖有特遞,不必爲嫌,勸以推治,元非失禮,何可以此輕遞言官?請持平申必淸,執義李震休,竝命出仕。答曰,不允。處置事,依啓。
刑曹啓曰,減死罪人德禮·崔後先·鄭哲等,先爲擧行事,命下,而其中德禮,則臺啓,方以還收論啓,不得擧行之意,敢啓。傳曰,知道。已上春報
禁衛營啓曰,六番中部前左司屬,京畿十哨軍兵,逢點實數一千二百六十九名,十三番海西別驍衛六十二名,步軍標下一名,已爲整齊矣。來十二月初一日,與內外三處直步軍兵等,依例替代後,舊軍放送之意,敢啓。傳曰,知道。已上禁營謄錄
上在昌德宮。停常參·經筵。
下直,慶尙左兵虞候洪時範。
本院啓曰,大司憲兪夏益呈辭,卽已入啓,掌令李達意在外,一員未差,執義李震休,持平申必淸呈辭,持平丁時潤未肅拜,連日監察茶時,事甚未安,呈告未肅拜人員,竝卽牌招察任,何如?傳曰,允。
院啓,本院,以李氏定配,重萬照律,吳挺緯削職還收事,累日論列,天聽邈然,臣等,竊惑焉。今玆獄事,初係惡逆,而重萬前後供辭,俱歸虛罔,其妻三度諺書,終不自明,則李氏做言之罪,不可不嚴問明覈而處之,豈可以屬籍之至近,曲爲容貸,徑施定配之律乎?至於重萬,則前日判付內,以亂言之律,有照律之命,旣曰亂言,獄事未究,則揆以獄體,不可徑先照律。且吳挺緯,當初與大臣酬酢說話,不啻明白,而置對之下,不卽直招,累推之後,始乃吐實,迹其所爲,終歸欺罔,其全昧分義,疑亂獄情之罪,決不可削職而止,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。本院,以還收平壤罪人德禮減死定配之命,累日論列,而兪音尙靳,臣等,竊惑焉。德禮,旣是仕宦者之子婦,非如賤娼之比,而淫奸情迹,敗露無餘,其黷行傷風之罪,斷無一毫可恕之道。至其供辭中,聽人敎誘之說,亦不過死中求生之計,則不可以苟且自明之辭,曲爲容貸,請還收平壤罪人德禮減死定配之命,亟命依律處斷。請陰竹縣監金喜臣,罷職不敍。措辭見上答曰,不允。已上春坊朝報
武一所差備官,以試官意啓曰,擧〈子〉單子收捧錄名之際,錄名官觀其四祖職銜中,如有落字及誤書處,則一一檢察,或爲拔去,或爲改捧,例也,而今此擧子錄名時,四祖單子中,誤書·落字,全不檢察,混同收捧,殊涉可駭。誤書·落字擧子,則當爲隨現拔去,而當該錄名官,爲先汰去,其代令該曹,卽爲差出,何如?傳曰,允。已上承傳謄錄
上在昌德宮。停常參·經筵。
未時,太白見於巳地。
禮曹參議姜鋧辭職上疏。答曰,省疏具悉。爾其勿辭,從速察職。
傳曰,明日晝講爲之。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。請還收平壤罪人德禮減死定配之命,亟命依律處斷。請陰竹縣監金喜臣,罷職不敍。措辭見上答曰,不允。末端事,依啓。已上春坊朝報
義禁府啓曰,以咸鏡監司狀啓,刑曹粘目,三水郡定配罪人李仁夏,移本府處置事,允下矣,李仁夏,時在配所,依例發遣府書吏,拿來,何如?傳曰,允。已上義禁府謄錄
上在昌德宮。停常參,只晝講。
卯時,太白見於巳地。
下直,陽城縣監安堅。
傳曰,明日晝講爲之。已上春坊朝報
庚午十一月二十八日午時,上御熙政堂。晝講,知事閔黯,特進官尹以濟,承旨李蓍晩,玉堂趙湜·金元燮,注書沈樘,史官李頤晩·李宇謙,武臣李夏禎,正言成任,亦爲入侍時,兵曹判書閔黯所啓,武一所錄名官,以擧子錄名一張違格,因試所啓辭,汰去矣。試日前期數日,錄名官,始爲收捧單子,開場後,則撤而不捧,當其錄名之時,單子雲委,錄名官,坐於堂上,擧梯而捧之,可想其紛紜。如此之故,從前試場時,只將入格擧子錄名單子,自試所考見後,拔其違格者,例也。今若以錄名單子之違格,罪其錄名官,則此後科擧錄名單子,必有未及收捧之弊,事雖微細,係關後弊,敢達。上曰,錄名官,勿爲汰去,可也。又所啓,三水遠竄罪人李仁夏,移配之際,濫騎驛馬二匹,因而致斃,因本道監司啓聞,拿來事,命下矣。濫騎驛馬,自有其律,而本道行査之事,仁夏,亦何以自明乎?遠方罪人拿來之際,其弊不貲,仁夏,依律文本罪,加一等,則當爲圍籬安置,自此直爲照斷,似爲順便。大臣之意亦如此,敢達。上曰,仁夏濫騎之事,本道監司,旣已査啓,別無更問之事,本罪加一等,圍籬安置,勿爲拿問。又所啓,凡係禮葬時,役軍,宣惠廳及本曹,分半給價,而中間裁減,減半給價,已成規例矣。丙寅年花善君禮葬時,故相臣李䎘,爲兵曹判書,因其私囑,不爲減半,盡數許給,其後禮葬之家,必欲援此爲例,以致紛紜。今後,則依近例減半給價事,永爲定式施行,何如?上曰,依爲之。正言成任所啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請平壤罪人德禮減死定配之命,亟命依律處斷。措辭見上上曰,勿煩。已上春坊朝報
上在昌德宮。停常參·經筵。
未時,太白見於巳地。
下直,陽智縣監李師賢。
傳曰,今日晝講,停。
古阜郡守崔日熙等七邑守令上疏。答曰,省疏具悉。疏辭,令廟堂稟處。
吏曹啓曰,守令有闕,政事,取稟。傳曰,明日爲之。已上春坊朝報
兵曹啓曰,今日習陣罷後,招致番將及七番禁軍等於臺下,傳宣聖敎,時存番將六人,各貂皮耳掩一部,分給,在外別將一員,番將一員,待其上來,當爲分給,分給每番,抄出貧寒禁軍二十人,各赤狐皮耳掩一部,賜給,箭竹二百十部,則禁軍元數七百人,每一人箭竹各三十箇,賜給,其中未差禁軍五人,待差下後,當爲一體賜給,弓子一百四十張,別筈長箭一百四十部,則試場方開,閑良禁軍,俱爲觀光,待試場罷後,依聖敎試才分給之意,敢啓。傳曰,知道。已上兵曹啓草日記廳郞廳沈鑧書。
上在昌德宮。停常參·經筵。
下直,新溪縣令李明鎭。
院啓,請還收鄭重萬之妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請還收平壤罪人德禮減死定配之命,亟命依律處斷。措辭見上臣等,伏聞日昨筵中,以三水遠竄罪人李仁夏,濫騎驛馬事,有圍籬安置之命,臣等,竊以爲不然也。夫驛馬濫騎,國法至嚴,雖平常之人,苟有所犯,則當施以流三千里之律,況仁夏,本以兇狡之徒,負罔赦之罪,投畀有此,亦云末減,則在渠之道,固宜革面悛惡之不暇,而猶踵舊習,擅騎驛馬,致斃之數,至於二匹,其身爲罪人,不有國法之狀,尤極痛駭,而加律太恕,輿情共惋。如此縱恣無忌之人,不可無別樣懲治之道,請三水遠竄罪人李仁夏,亟命拿致,考律處置。答曰,不允
進善丁時翰辭職上疏。答曰,省疏具悉爾懇。屢悉予意,而固辭至此,不其太過乎?安意勿辭,宜速上來。
備邊司郞廳,以左議政意啓曰,今日放榜,文科紅牌,吏曹郞官,所當分給,而佐郞權重經,發怒於新進不恭,累度催督之後,緩緩入來。卽今朝綱,雖極頹弛,怠慢之習,殊甚可駭,從重推考,何如?傳曰,允。已上春坊朝報
上在昌德宮。停常參·經筵。
下直,通津縣監朴涏。
判府事呂聖齊上疏。大槪,病伏鄕曲,與死爲隣,朝家前後大禮,俱不得進參,臣之罪戾,萬殞難贖。且前頭殿最,緣臣在外,又將不得磨勘,公私狼狽,先遞臣本職及軍資監都提調之任,仍正臣罪事。入啓。答曰,省疏具悉卿懇。卿其安心勿辭,從速上來行公。
琴暹爲假注書。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。請還收平壤罪人德禮減死定配之命,亟命依律處斷。請三水遠竄罪人李仁夏,亟命拿致京獄,考律加罪。措辭見上答曰,勿煩。
掌令李達意辭職上疏。答曰,省疏具悉。爾其勿辭,上來察職。已上春坊朝報
上在昌德宮。停常參·經筵。
巳時,日暈。啓。
下直,平昌郡守任以道,江西縣令睦天麟,稷山縣監李昌興。
政院啓曰,今日乃賓廳日次也,兩司當爲來待,而憲府,則大司憲李玄逸,執義申㶅,掌令李達意·金兌一,竝在外,持平申必淸·丁時潤,俱在呈告中,而申必淸,則呈辭纔已入啓,丁時潤,卽爲牌招,以爲入侍之地,何如?傳曰,允。
右議政金德遠箚子。大槪,賤疾一向彌留,今日賓廳之坐,亦不得進參,亟賜遞免,以正瘝曠之罪,仍陳區區所懷,冀蒙裁處事。入啓。答曰,省箚具悉卿懇。所患彌留,予用慮念,不得進參,有何所傷?箚中所陳,正合予意,當與他大臣,熟講而處之,卿其安心勿辭,從容善攝。
吏曹啓曰,承旨有闕,政事,取稟。傳曰,過國忌後爲之。已上春坊朝報
司饔院官員,以都提調意啓曰,本院郞廳以下,及鷹牌頭·飯監等褒貶,因前都提調有故,自戊辰春等,至今年春夏等,皆不得爲之,今當一體等第,而日月旣久,官員等,幾盡遞易,今無以考績。他各司,亦有如此之事,則有竝爲蕩滌之規,今亦依此爲之,何如?傳曰,允。見兵曹謄錄
庚午十二月初三日,上御熙政堂。大臣·備局堂上引見時,祈雪祭,不卜日今初八日設行事,及都承旨睦昌明,今姑改差,專察湖南賑恤句管堂上之任事,榻前定奪。持平丁時潤所啓,請㮒·雪禮·英·貴香,更爲嚴囚,以待結末。措辭見上上曰,勿煩。又所啓,頃於筵中,有鄭重萬妻善地定配,吳挺緯削職之命,聖明之參酌處分,雖出於鎭定之意,蓋言根旣歸於重萬之妻,挺緯所納三度諺書,又是重萬妻手書,則非重萬之獨爲誣罔,其妻誣罔,而重萬,從而誣罔也。惟當拿致究問,明得其情,然後可以破群疑定國法,而今乃以其屬籍之至近,曲爲容貸,曾不一問其身,而徑先發配,大乖獄體,直以亂言,照律重萬,亦涉不當。私恩雖重,王法至嚴,豈以末梢之難處,而容易處決乎?至於吳挺緯,以秩高宰臣,累度嚴問之後,始乃直告,揆以獄體,不可削職而止。請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。上曰,勿煩。又所啓,新除授執義申㶅,以京試官,方在慶尙左道試所,請斯速乘馹上來事,下諭。上曰,竣事後,自當上來,姑勿下諭。獻納李萬齡所啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上上曰,勿煩。又所啓,請還收平壤罪人德禮減死定配之命,亟命依律處斷。措辭見上上曰,勿煩。又所啓,請三水遠竄罪人李仁夏,拿致京獄,考律加罪。措辭見上上曰,旣已酌處,勿爲煩論。領議政權大運所啓,湖南七邑守令上疏,請蠲民役,右相陳箚,亦請施其疏,又請給綿田災於嶺南一道,而今年旱田之災,三南同然,而獨許嶺南,則朝家恤民之道,甚爲不均。湖南之次邑,亦不但七邑,則其他之次邑,不可異同,以此論議不一矣。左議政睦來善曰,曾前災實,只分三等,而中間或有分四等之時,已非古制。今年慶尙道,則至分五等,豈可以一時之見,變改古規乎?爲惠則小,而所損甚多,本道監司,殊極不當矣。領議政權大運曰,外方,則每請蠲役,而廟堂,則拘於事勢,多不聽許,自上恐或未盡下燭,而京各司需用,若至匱竭,則國何以爲國乎?右相之意,欲破東補西,其言固好,而卽今京各司所儲蕩竭,不成模樣,實無推移變通之道矣。上曰,諸臣所見,何如?行兵曹判書閔黯曰,湖南之次七邑,又許減布,則嶺南·湖西之次邑,亦不可異同,蓋尤甚·之次,分四等,非前例也。卽今廟堂,甚非之,而猶且遵行,日後之次邑給災,亦將如此矣。十數年來連値凶年,中間兩年稍勝,而今年又未免凶荒,國家經費,專靠兩南,而聞今年田結大縮,明年若或不登,且或有意外之事,所謂破東補西,姑可爲目前惠政,而其如後慮何?國無三年之蓄,國不爲國,今無三年之蓄,而將些少遺儲,又欲移用,未知其可也。博施濟衆,堯·舜猶病,民憂固切,國計不可不顧也。戶曹判書吳始復曰,綿田,不可容易給災之意,臣於當初,備陳於廟堂,則今亦有何別議,而至於之次邑,更加蠲役事,因守令等陳疏,獨許其七邑,則本道他之次邑,及嶺南·湖西之次之邑,亦不宜異同,事甚掣肘。且三南裁減之代,當自賑廳劃給,而卽今各衙門所儲,擧皆罄竭,實無推移取用之勢,前頭之事,委屬可慮,七邑蠲役,恐難變通矣。禮曹判書李宇鼎曰,若有破東補西之勢,則一依右相箚意,蠲給似好矣,而非但京各司物力蕩竭,實無變通之道,三南凶荒,無甚異同,而若只蠲湖南七邑,不許嶺南·湖西,則亦甚不均,此亦不可不慮矣。刑曹判書柳命賢曰,今此湖南七邑守令之言,亦有所執。當初廟堂,不許三南木花田災,而其覆啓中,有曰,綿田,設令給災,所減者,黃豆之稅,災實分等之後,若蠲減各樣身布,則民蒙實惠云云。及今分等之後,之次邑,則三疋之數,不過數三名而已,其他實無所蠲之役。前日備局覆啓中,蠲役之意,終歸虛地,此所以之次邑之稱冤者也。且取考辛丑年謄錄,則之次邑蠲役,與卽今尤甚邑,相同,蓋緣分爲四等之故,事多掣肘,以致之次邑之未得蒙惠。臣意,右相箚語,誠是矣,而大臣諸宰之意,皆以爲此七邑旣許其請,則三南之次邑,亦當一體蠲役,事甚難處云,然則似難變通矣。上曰,右相之箚,意在恤民,予亦非不知其得宜,而第反覆商確,事事掣肘,三南之次邑,旣已分等蠲役,則湖南七邑,實難異同,嶺南綿田,亦不可獨許給災。至於災實分等之規,自前只分尤甚·之次·稍實三等,而今年嶺南,則至有分五等之擧,亦極不當。今後,則諸道災實分等時,依前只分三等事,申飭,可也。又所啓,一二所主掌官,例爲同坐錄名,而兩所所錄,多小縣,則推移分錄,必使擧子之數均適者,乃是流來古規,而今此科擧時,兩所主掌官,爲擧子所迫,不爲分錄,以中場收券數見之,二所,則只是九百餘張,一所,則至於一千五百餘張,其錄名之不均,甚矣。古者錄名不均,則或有罷榜之時矣,今雖不可罷榜,主掌官,不可無警責之道,兩所主掌官,竝命罷職,以爲懲後之地,何如?上曰,兩所主掌官,竝罷職,此後,則各別申飭,使之均錄,可也。刑曹判書柳命賢所啓,犯越罪人査覈時,依乙丑年例,本曹郞廳,加出一員,而以備邊司郞廳李相頊,差下矣。卽今諸罪人,旣盡輸情,別無更問之端,査使之出來遲速,旣難的知,仍置冗官,亦涉有弊。加出郞廳,似當減下,而李相頊,爲人明敏,綜核事務,實合郞僚之任,本曹郞廳,適有未差之窠,其代,以李相頊仍差,而加出郞廳,姑爲減下,何如?上曰,査使,旣不知其必爲出來,設令出來,事在齎咨官回還之後,加出郞廳,不必仍置,姑爲減下,而李相頊,則仍差本曹郞官,可也。兵曹判書閔黯所啓,禁府都事,以李仁夏圍籬事,辭朝出去之後,臺諫,以拿問爭執,故不得前進,方住楊州云。久留畿邑,則廚傳有弊,若使還來,則肅謝之節,亦有所難便,下詢于大臣處之,何如?上曰,凡罪人未出獄中,而臺論若發,則不得發配,押去都事,下直後臺論若發,則仍爲押去,乃是古規也。中間變改,都事雖發去之後,若有臺論,則不得前進矣。領議政權大運曰,果非古規。頃年因臣移配時,大臣建白,有此變改之事,而朝家法例,亦不可續續更改,都事,勢將還爲入來,待臺啓收殺後,更爲發配,似當矣。上曰,旣非古規,則中間變改之法,不可遵行,此後則不但李仁夏,凡罪人或加律,或押去時,旣已發行之後,則雖有臺論,一依古規,仍令前進,中間變改之規,則罷之,可也。戶曹判書吳始復所啓,頃因兵曹參判李鳳徵上疏,水原等八邑,別爲給災事,啓下本曹,此亦本道前監司睦昌明曾所馳啓,請給分災之邑,追給災結。臣曹有難獨斷,故就議于廟堂,令該邑守令,一一親審災處,區別成冊,上送之意,覆啓分付本道矣。八邑成冊,纔已來到,取考其成冊,則災結都數,不過六百九十餘結,而今年畿甸農事,漢南若干邑,尤爲不實,其在自上軫恤之道,不可無特爲施惠之擧。此意已議于大臣,故敢此仰達矣。上曰,此八邑所報災結,特爲給災,可也。已上春坊朝報
行兵曹判書閔黯所啓,上年臣待罪金吾時,以小農權管李許採事,本道馳啓,事多可疑,更令査問,而經年後本道査啓,今始來到,前日之所疑,猶未能釋然,敢此仰達。當初三水郡守洪時九,令定配人洪原衙前洪聖績,伺察犯越人,或令人持木疋,潛求人參於村家,或不意搜覓於土兵家,徑施刑杖,仍爲就服,其語或相矛盾,雖以査啓觀之,全武元,越去,故李使朴命哲·金正祿招來云。李,許送武元一人,有何所得?前後採蔘云者,只是數人,而皆言朝往暮來,越採非一日可爲之事也。且李,出給三升戰服·水靴子·耳掩等物於朱世永·朴命哲等,求貿四兩蔘於命哲妻娚戒生云,而及其査問之時,本官,推捉各人等,則世永,溺水自死,金正祿,逃去不現,因權管之令,命哲,往招武元·世永,求買人蔘,則胡大罪也,而正祿,永永逃躱,世永,至於自死乎?再度査啓中,武元越採之事,當初發告之命哲,以誤告爲招,至於刑推,終始發明李貿蔘事,以金世重爲證,而世重,則戒生之上典,命哲之妻上典,身爲鄕任者也。郡守之意向,如此,無乃此輩,因而欲成之而然耶?李遞來時,脫給耳掩於交代權管金尙鉉,約以正月,送奴推尋未收蔘兩云。當蔘節,身在任所,而不得捧者,遞歸後千里送人,欲捧背節人蔘者,甚不近理。其中李大進,終始發明者,而春間劉山石擊錚內,李大進,累次受刑,正月二十七日物故,而二月二十日捧招,在於査啓中云,故自備局行査,已至八九朔,尙不査啓,事極可駭,此獄,似當移査於他處矣。判尹尹以濟曰,此事,極爲可疑。洪時九輩,希功望賞,有此發告,而事若虛罔,則累朔囚繫,誠甚矜惻,不可無速處之道,其擊錚公事,四月初自備局行關本道,使之明査,而尙今不來,事極可駭矣。上曰,本道査啓後,可以處之,其事査出,亦非難事,本道監司,迄今遲滯,外官稽緩之習,殊甚未妥,監司從重推考,使之從速査啓,可也。見備局謄錄
入侍座目,領議政權大運,左議政睦來善,行兵曹判書閔黯,禮曹判書李宇鼎,吏曹判書柳命天,戶曹判書吳始復,漢城判尹尹以濟,刑曹判書柳命賢,工曹判書李鏶,戶曹參判李義徵,左副承旨李允修,校理柳憲章,持平丁時潤,獻納李萬齡,假注書琴暹,事變假注書鄭思孝,記事官李頤晩,記事官李宇謙。以燼餘日記移謄而筵說,不可辨識,故不能追錄
上在昌德宮。停常參·經筵。
夜一更二更,艮方巽方,有氣如火光。四更,流星出北斗星下,入艮方天際,狀如鉢,尾長三四尺許,色白。啓。
下直,藍浦縣監朴世華,開城敎授全聖準。
傳曰,史官一員待命,騎馬三匹立之。已上春坊朝報
上在昌德宮。停常參·經筵。
辰時巳時,日暈左珥。午時未時,日暈。啓。
傳曰,今月十一日,當移御于儲承殿矣,政院知悉。已上春坊朝報
大臣·備局堂上引見入侍時,戶曹參判李□□所啓,諸軍門保人,勿定他役事,曾有受敎矣,御營廳保人李點,乙丑年入屬本廳,而今者內需司,以本司水鐵匠金貴一物故之代,充定啓下。李點,旣是御營保人,則不當移屬於內需司水鐵匠。水鐵匠之役,特爲頉下,以杜日後軍保等,避苦投歇之弊,何如?上曰,水鐵匠,頉下,可也。見御營廳謄錄
上在昌德宮。停常參·經筵。
夜二更,流星出參星下,入西方天際,狀如鉢,尾長五六尺許,色赤。啓。
府啓,請㮒·雪禮·英·貴香,更爲嚴囚,以待結末。措辭見上請還收鄭重萬照律,吳挺緯削職,重萬妻李氏善地定配之命,李氏,亟命拿鞫,期於得情。措辭見上答曰,勿煩。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請還收平壤罪人德禮減死定配之命,亟命依律處斷。措辭見上臣等,以三水遠竄罪人李仁夏濫騎驛馬之罪,有所論執,而聖明,不惟不賜允兪,至以旣已酌處爲敎,臣等,竊不勝慨然之至。怙終賊刑,邦禁至嚴,失其當施之律,徑用寬恕之典,則法綱壞,而奸宄無所懲,故犯多而後,弊亦難防,可不愼哉?今此仁夏所犯,是何等重罪,而先爲酌處,使國之大禁,任壞於濫猾之一武夫,而莫之懲治乎?況仁夏,本以凶狡狠毒之人,平日負犯,罪固罔赦,投畀有北,亦云末減,而乃反輕蔑國法,無所忌憚,擅騎驛馬,至斃二匹,如使今日朝廷,少有紀律,渠何敢身爲罪人,肆然故犯,一至於此哉?如此之類,不可不別樣痛治,而爲慮罪人來往之弊,有此苟且酌處之擧,豈不有乖於設法懲惡之本意乎?因配加等,適足以長其惡,而朝廷處分,終未免爲失當之歸,未知聖明,何惜於怙終無嚴之罪人,而不施當施之乎?輿論駭憤,愈往愈激,請三水遠竄罪人李仁夏,亟命拿致京獄,考律定罪。答曰,勿煩。已上春坊朝報
傳曰,史官二員待命,騎馬六匹立之。見內下草記
有政。吏批啓曰,判書式暇,參判方入試所,小臣獨政未安,何以爲之?敢稟。傳曰,只出緊任,又啓曰,平壤庶尹今當差出,而本府物衆地大,素稱難治,不可不極擇差送,守令中有聲績人,竝擬,何如?傳曰,允。李奎徵爲平壤庶尹。吏批啓曰,卽接禮賓寺牒報,則正柳星三,身病甚重,不得察任,改差,何如?傳曰,允。
上在昌德宮。停常參·經筵。
未時,太白見於巳地。
下直,慶尙右兵使洪時疇。
傳曰,史官三員待命,騎馬九匹立之,祈雪祭所內摘奸。
備邊司啓曰,訓鍊都監三手糧所載待變船三隻,改造年限已滿,統營及全羅左·右水營各一隻,依例改造,而改槊船四隻,亦爲下送于統營,全羅左·右水營,忠淸水營各一隻,改槊之意分付,何如?答曰,允。見備局謄錄
上在昌德宮。停常參·經筵。
未時,太白見於巳地。
下直,盈德縣令尹漪。
中宮殿·世子宮,藥房問安。答曰,知道。
藥房啓曰,邇來酷寒,近年之所未有,伏未審聖體,若何?世子氣候,亦安寧乎?移住之所,房舍淺露,寒氣易透,不瑕有傷乎?臣等,不任區區之慮,敢來問安。答曰,知道。無事。世子氣候,一樣平穩矣。已上春坊朝報
上在昌德宮。停常參·經筵。
未時,太白見於巳地。
閔興道爲假注書。
傳曰,湖堂被抄人員,明朝竝來會銀臺,而仍念祖宗朝,抄選文學之士,特賜長暇,日日課製,其着實勸奬之意,爲如何哉?故於昨年湖堂應行節目磨鍊之日,略倣祖宗朝故事,被抄之人員,所讀之書,朔末書啓,有時特召,講論首尾,且五日一課製等第,朔末入啓,分等施賞事,明白定式啓下,而一不擧行,秋間因左相箚子,更爲申飭,而亦不奉行,使朝家勸奬之盛意,未免廢閣不行之歸,事之未安,莫此爲甚。自今以後,一依節目,着實擧行事,另加嚴飭。已上春坊朝報
備邊司啓曰,乙丑江都府城議築時,浮石所,行告祭事,定奪矣。今此城役節目,旣已啓下,浮石所應入諸具,略已料理整待,來正月晦間,推擇吉日,依前定奪,先行告祭之意,分付該曹,何如?答曰,允。見備局謄錄
上在昌德宮。停常參·經筵。
下直,文川郡守柳㬅,唐津縣監魚史徽。
傳曰,讀書堂製述,當爲科次,大提學牌招。
府前啓,㮒·雪禮·英·貴香等,更爲嚴囚事,及鄭重萬照律,李氏善地定配,吳挺緯削職還收事,停啓。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上答曰,勿煩。前啓,德禮減死定配還收事,停啓。
傳曰,湖堂被抄人,明日當爲內宣醞於讀書堂,今日製述科次後,賞格,亦當頒賜於湖堂,以此意分付。
傳曰,明日湖堂宣醞時,依古規特爲賜樂。傳曰,湖堂被抄之人,堂上之後,雖有減下之規,而今此賜樂宣醞,旣是稀罕之事,則只以三人進參,事甚埋沒,李玄祚·閔昌道,竝令進參事,分付。
備忘記,居首司正蔡彭胤,織毛馬裝一部,之次副修撰洪墪,鼠皮紗帽耳掩一部,佐郞權重經,草注紙二卷,筆七柄,墨三笏,賜給。已上春坊朝報
上在昌德宮。停常參·經筵。
申時,黑雲一道如氣,起自巽方,直指坤方,長竟天,廣尺許,良久乃滅。
吏曹啓曰,承旨有闕,政事,取稟。傳曰,明日爲之。
玉堂箚子。大槪,敢陳區區之說,冀收湖堂賜樂之命,以盡遇災應天之道事。入啓。答曰,省箚具悉。今玆賜樂之命,不過遵列聖之故事,侈一時之恩榮而已,斯豈忽天譴告,忍民飢餓,而作此擧耶?第縷縷箚陳,實出於憂愛之誠,予甚嘉尙焉。
儲承殿移御後,大殿·中殿,藥房·政院·玉堂·二品以上·六曹·大司諫問安。答曰,知道。
世子宮,藥房·政院·玉堂問安。答曰,知道。
院啓,本院,以李氏定配,鄭重萬照律,吳挺緯削職還收事,閱月論執,天聽邈然,臣等,竊惑焉。今玆獄事,何等惡逆,而挺緯所納三度諺書,重萬,旣以其妻之筆,納供,則李氏做言之罪,雖欲免,其可得乎?聖明,每以屬籍至近,曲施容貸之恩,此有不然者。閭巷士夫家婦子,罪不至此之重,而亦多有囚繫者,則李氏,雖王室至親,旣嫁之後,便是士夫家婦子,何可以屬籍至近,有所掩庇,而不加嚴覈乎?且聖明,以末梢難處爲慮,此則尤有所不然者。重萬,旣以其諺書,爲其妻之筆迹,挺緯,旣以聽於李氏,納供,則三人相對面質之際,李氏,何敢爲誣罔不服之計乎?旣服之後,自有王法,則聖明,雖欲曲貸,有不可得也。至於重萬,則前日判府內,以亂言之罪,有照律之命,旣曰亂言,獄事未究,則揆以獄體,不可徑先照律。且吳挺緯,當初與大臣酬酢說話,不啻明白,而置對之下,不卽直招,累推之後,始乃吐實,迹其所爲,終歸欺罔,其全昧分義,疑難獄情之罪,決不可削職而止。請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。請三水遠竄罪人李仁夏,亟命拿致京獄,考律定罪。措辭見上臣等,卽伏見朝報,有湖堂宣醞時賜樂之命,竊恐聖明未及深思也。命題應製,宣醞賜樂,此固盛擧,而當此歲飢民困之日,三南之民,陷於窮餓之水火,日望拯己於水火之中,而旣不減災邑之稅,又不給木花之災,而反爲此修飾鋪張之擧,有若豐巘豫大之時,彼遐外愚氓,聞殿下此擧,必將曰,吾王,不恤民之急,而乃爲無益之盛事云爾,則其爲聖德之累,何如哉?請寢湖堂宣醞時,賜樂之命。答曰,不允。末端事,已諭予意於玉堂之箚批,而卿等之論,至此,依啓。
府啓,頃日長鬐安置罪人金壽興,喪柩之上來也,慶州營將南巘,至發編伍軍二哨,使其將官,領率擔持云。調發軍兵,是何等重事,而不有國法,爲酬私恩,任自調發,至於二百名之多,其縱恣無嚴之狀,誠極駭異。請慶州營將南巘,拿問定罪。答曰,依啓。已上春坊朝報
備邊司啓曰,北道犯越罪人李抆,纔已押來矣。令刑曹嚴囚,朝夕饋飯,襦衣題給等事,依他罪人例,擧行之意,分付,何如?答曰,允。見備局謄錄
政院啓曰,慶州營將南巘,拿問定罪事,命下矣。依例新營將交代後,拿來之意,敢啓。傳曰,知道。見義禁府謄錄
禮曹啓曰,祈雪祭設行之後,已過累日,雪意愈漠。曾在壬戌年,有再次祈雪祭設行之事,今亦依壬戌年例,風雲雷雨山川·雩祀,遣重臣,三角山·木覓山·漢江,遣近侍,不卜日來十五日,設行之意,知委,何如?傳曰,允。
上在昌德宮。停常參·經筵。
辰時,日暈兩珥。夜一更,月暈。
下直,慶尙左水使張宇相。
中宮殿·世子宮,藥房問安。答曰,知道。
藥房啓曰,伏未審夜來聖體,若何?當此嚴凝之日,昨有移御之擧,寒氣易襲,不瑕有傷?臣等,終宵憂慮,敢來問安。答曰,知道。無事矣。
禮曹啓曰,祈雪祭設行之後,已過累日,而雪意愈漠。曾在壬戌年,有再次祈雪祭設行之事,今亦依壬戌年例,風雪雷雨山川·雩祀,遣重臣,三角山·木覓山·漢江,遣近侍,不卜日來十五日,設行之意,知委,何如?傳曰,允。
羅州牧使尹鼎和,敢陳民間倒懸之勢,冀蒙朝家寬恤之典事,上疏。答曰,省疏具悉疏辭。令該司稟處。
右議政金德遠箚子。大槪,昨日藥房問安之班,擔舁進參,所患賤疾,一倍添劇,旬月之內,無望起動,所管諸司褒貶,限內亦不得磨勘,伏乞本職及兼帶提調之任,倂許遞免事。入啓。答曰,省箚具悉卿懇。所患彌留,予用慮念,從容調理,神明所扶,勿藥有喜,卿其安心勿辭,益加善攝。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上答曰,勿煩。已上春坊朝報
賑恤廳啓曰,賣爵帖文定式行會之後,開城府成冊,今始上來,而願受人等都數,通政十七名,嘉善一名,僉知二名,察訪四名,補充隊一名,價米摠以計之,則其數至於一百十四石。帖文,依此數成送本廳,以爲分給之地,而價米段,使願受人等,直爲輸納於本廳,何如?答曰,允。見備局謄錄
兵曹啓曰,曹所屬典設司官員,今庚午秋冬等褒貶,因本司提調未差,限內不得磨勘以入之意,敢啓。傳曰,知道。見兵曹謄錄
上在昌德宮。停常參·經筵。
申時,日有左珥。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上答曰,勿煩。
傳曰,召對爲之。入侍時,南兵使身死之代,不拘齋戒,明日開政差出,不多日內發送事,榻前定奪。已上春坊朝報
大臣·備局堂上引見入侍時,左議政睦來善所啓,近來人心甚惡,公私船卜,往往有佯爲致敗者。閏三月全羅道法聖倉,漕船十二隻內,八隻,致敗於扶安邊山前洋,而七隻,則大洋致敗,一隻,則依岸致敗云,而扶安縣監成碩藎,則托以風勢不順,不爲親自摘奸於敗船所,又無近地居民處,推問其敗船眞僞捧招之事,且格軍百餘人中,死者,只四人,若果致敗於大洋,則死者,豈止於四人乎?此外可疑之端,不一而足。押領官,自分載至發船,其間四十日,遲留不進,致有敗船之患,所當依事目論罪,而刑曹,以公罪照律,殊甚不當,監司,不爲明査其敗船形止,而啓聞蕩滌,亦甚疏漏,此而不懲,則前頭漕運之際,後弊難防。本道監司及地方官·守令·刑曹堂上,難免其責,故敢此仰達。上曰,大臣之言如此,前後監司及地方官·守令·刑曹堂上,竝推考。見戶曹謄錄
是日召對,綱目二十四下,自二年宋高祖武帝,止兼行先救之。參贊官李蓍晩,侍讀官趙湜,檢討官洪墪,注書金世欽,記事官李允明·李宇謙。見玉堂日記
上在昌德宮。停常參·經筵。
備邊司啓曰,副提學睦昌明,專管湖南事,啓下矣。料理賑政,事多緊急,而新命未謝,不得來會,睦昌明,卽爲牌招察任,何如?傳曰,允。
傳曰,史官四員待命,騎馬十二匹立之。
敦寧府啓曰,本府郞廳,今秋冬等褒貶,當爲等第,而領敦寧府事趙師錫,今方在外,限內不得磨勘之意,敢啓。傳曰,知道。
忠勳府啓曰,本府,今庚午年秋冬等褒貶,當爲磨勘,而有司堂上不齊,限內不得爲之之意,敢啓。傳曰,知道。
中樞府啓曰,本府郞廳及錄事醫員等,今庚午年,秋冬等褒貶,當爲等第,而領府事鄭載嵩,判府事呂聖齊,皆在外,限內不得爲之之意,敢啓。傳曰,知道。
傳曰,大臣·備局堂上引見。已上春坊朝報
備忘記,明春江都經營之事,實出於陰雨之備,而第此巨役,適當災荒溢目餓莩顚連之日,雖已從便料理,不煩力民,一面設賑,一面動役,於予心終有所未安者,其令各該衙門,今姑停止,待秋擧行。見備局謄錄
御營廳啓曰,本廳所屬將校,今秋冬等褒貶,當爲等第,而都提調臣金□□方有身病,限內不得磨勘之意,敢啓。見御營廳謄錄
賑恤廳啓曰,賣爵文定式行會之後,開城府成冊,今始上來,而願受人等,都數,通政十七名,嘉善一名,僉知二名,察訪四名,補充隊一名,價米,摠以計之,則其數至於一百十四石,帖文,依此數成送本廳,以爲分給之地,而價米段,使願受人等,直爲輸納於本廳,何如?傳曰,允。見兵曹謄錄
庚午十二月十四日。上御進修堂。大臣·備局堂上引見時,前南兵使韓根喪柩上來時,令所經三道擔軍,各別題給事,下敎。都摠府堂上·郞廳,與侍講院·翊衛司換入事,及副提學睦昌明,兼春秋姑爲減下事,及副率李象賢改差事,及會寧軍民之政,留鎭將兼官,姑爲句管,新除授南兵使鄭德謙,急速馳進察任,新府使張是奎,催促發送事,及判尹尹以濟,備局有司堂上,今姑許遞,其代以睦昌明差下察任事,榻前定奪。領議政權大運所啓,頃者慶尙監司李聃命,以綿田給災事,不稟朝廷,徑先捧成冊於民間,殊甚不當。且兩湖監司,皆以綿田給災事,狀聞,而旱田給災,係是法外,不得聽施,則不可獨許於嶺南,故前日入侍時,以勿施之意,陳達矣。臣等退而更思,且聞外議,及自南來者之言,則三南民事,誠極可悶,若無別樣矜恤之擧,則塡壑之患,勢所必至,而卽今綿田之災,査出無路,災邑綿田田稅條黃豆太,特爲減除,則似爲一分之惠,而三南被災,不無輕重之別,嶺南,則尤甚及尤甚之尤甚邑,皆減除,湖南,則尤甚之尤甚邑,減除,湖西,則只減其尤甚之尤甚,黃澗等四邑,以爲蒙惠澤之地,宜當,敢此仰稟。左議政睦來善曰,三南被災綿田,今番不爲給災者,以其各樣身布蠲減之故,而慶尙監司李聃命,不稟朝廷,先捧災冊,事不得行,致有民怨,事極未妥,然而民事,不可不別爲顧恤。嶺南,則被災之慘,比他道最甚,尤甚之尤甚邑,及尤甚邑,湖南,則尤甚之尤甚邑,湖西,則尤甚之尤甚,黃澗等四邑,被災綿田稅太,一體全減,則宜無向隅之嘆,普施惠澤之道,似爲得宜矣。上曰,民事至此,予意則本欲如此,依爲之。又所啓,頃者古阜等七邑守令陳疏,以爲身役之納三疋者,只減一疋,納二疋者,元不擧論,而納二疋之類,其數甚少,雖曰蠲役,實無軫恤之意云云,而當初廟堂之論,定蠲役時,一從前日凶歲蠲役之舊規而爲之。且賑廳所儲,甚少,許多災邑蠲減之代,賑廳,將無以充補,則京各司,實無成樣之路,故臣等,亦以難施之意,陳達矣。退而更思,且聞外議,則京各司經費,雖甚可慮,納二疋之類,不可不稍加減除,以慰民心,三南之次邑,納二疋者,竝減半疋,何如?左議政睦來善曰,納三疋者,雖減一疋,蒙減之類,厥數甚少,名雖恤民,恐非博施之意。三南之次災邑,納二疋之類,亦減半疋,以示均恤之澤,宜矣。上曰,三南之次邑,納二疋之類,亦減半疋,以示朝家均施惠澤之意,可也。工曹判書閔宗道所啓,得接慶尙監司李聃命報宣惠廳之狀,今年木花之失稔,近古所無,本廳虎贖木,無以備送。上年因木花之稀貴,己巳條虎贖木,亦許蠲減,則況於今年,不可無減除之道云。上年虎贖木蠲減,出於一時特恩,則固不當引以爲例,每請減除,而本道不幸凶荒,民事十分切急,至於木花之大無,朝廷之所共知,慶尙一道虎贖木,只是二十三同,其數不多,似當許減,而旣減嶺南,則湖南綿田之災,比嶺南無甚異同,不可不竝減,兩南,竝爲減除,則湖西虎贖木,獨爲收捧,亦不無不均之歎,三南庚午條虎贖木八十二同零,竝許全減,以示朝家軫恤之意,何如?上曰,三南虎贖木,竝令特爲全減,可也。兵曹判書閔黯所啓,副率李象賢,以病累度呈狀,遞差何如?領議政權大運曰,象賢,以名相之孫,少有名稱,頃者枉被刑訊,十年竄謫,不可無矜恤之道。從前如此之人,或出六品,或爲陞敍,而象賢,則獨爲淹滯,誠爲可矜矣。上曰,李象賢,特爲陞六,可也。持平丁時潤所啓,今此鄭重萬等事,雖是重發之論,而閱月爭執,天聽邈然,一向强聒,亦涉支離,故頃與同僚,相議停啓矣。今聞物議,以率爾停啓,大加非斥云,何敢一刻晏然於職次乎?請命遞斥臣職。上曰,勿辭。退待物論。已上春坊朝報
刑曹判書柳命賢所啓,本曹物力疲弊,若干奴婢貢布之外,只以災傷贖木及禁亂收贖,僅成貌樣,而頻數出禁,則反有貽弊民間之患。員役布,常患不足,三南災傷贖木,戶曹取用,京畿·海西·江原三道贖木,則自本曹取用,而其數零星,〈難〉以繼用。丙子亂後,兩界災傷,推考贖及官吏罪贖木,竝留本道,槪出添助軍餉之意,而卽今兩道軍餉,積峙旣優,不必添助,本曹,自今年爲始,兩界贖木,以爲一分之助,何如?上曰,兩界贖木,竝令本曹取用,可也。見備局謄錄
行大司諫權瑍所啓,海西新設之鎭,至於十一,其中不無從便變通之事矣。卽今一邑之內,掌印之官,或至三四,邊將,則爲鎭民,土官,則爲邑民,互相猜礙,將不勝紛紜。各鎭邊將,收稅火田,大則至於千餘結,少不下七八百結,丙子以後,田政廢棄,且甚疎闊,爲守令者,只以火田所收,補用於支勅矣。今則盡入於邊將,將無以支堪。且邑民之謀避諸役者,盡入於邊鎭,邊鎭,爲一逋盜藪,必自朝家,定爲限節,然後可無如前濫雜之患矣。兵曹判書閔黯曰,臣亦詳知事之曲折矣。鎭民及鎭田,非設田之後別樣劃給者,本是訓鍊院管餉司句管之物也。在上司之時,則爲守令者,不敢生意,而今則給於諸鎭,故爲此相爭之言,火田入作之民,無異山禽野獸。今年火田,明年棄之,今日在此,明日去之,雖輟罷諸鎭,劃給本縣,入作之輩,盡爲逃散,則無田無民,實爲虛套。一邑之內,多置官員,其言誠然,而以慶尙道言之,則一郡掌印之官,多則或至於六七,海西,則今始設鎭,故爲如此之言矣。瑍曰,邑民·屯民,何莫非國家之民,而必定數額,邊鎭所收火田結數斗數,亦定限節而後,可無濫雜之患。海西徭役,無異於西南,而至於勅使,獨自當之,故民窮而爲盜,亦甚殘忍,不可無變通之道矣。上曰,當初廟堂回啓之時,旣因監司狀啓,不無變通之事矣。見備局謄錄
入侍座目,領議政權大運,左議政睦來善,行左參贊李觀徵,行兵曹判書閔黯,行右參贊沈梓,行副護軍兪夏益,吏曹判書柳命天,判尹尹以濟,工曹判書閔宗道,刑曹判書柳命賢,工曹參判李鏶,吏曹參判權愈,兵曹參判李鳳徵,行大司諫權瑍,左副承旨金龜萬,持平丁時潤,校理趙湜,記事官沈樘,假注書閔興道,記事官李頤晩·李宇謙。以燼餘日記移謄而筵說,不辨識,故不能追錄
上在昌德宮。停常參·經筵。
未時,太白見於巳地。
掌令李達意啓曰,臣以無似,癃病亦甚,忝叨臺職,今纔旬日,外間論議,全未覺察,循例隨行,常懷愧懼矣。至於㮒·鄭重萬·李氏·吳挺緯等事,半年論列,迄未蒙允,而一向相持,亦傷事體,故頃與同僚,相議停啓矣。今聞物議,以重發之論,率爾停啓,爲非云。臣之昏謬不察,徑先停啓之失,與同僚無異,何敢一刻仍冒乎?昨因日暮,今始來避,所失尤大,請命遞斥臣職。答曰,勿辭。退待物論。
持平李東根啓曰,臣頃與同僚,行相會禮也,僉意以爲,鄭重萬等事,一向相持,亦傷事體,竝爲停論,得宜云,故臣亦從之矣。今聞物議,大加非斥,臣之率爾之失,與同僚無異,何敢一刻晏然於職次乎?昨因日暮,今始來避所失尤大,請命遞斥臣職。答曰,勿辭。退待物論。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上答曰,勿煩。
下直,海南縣監柳尙載。已上春坊朝報
上在昌德宮。停常參·經筵。
副提學睦昌明辭職上疏。入啓。答曰,省疏具悉。卿勿過辭,從速行公。
李九齡爲假注書。
吏曹啓曰,來二十一日都目政事爲之之意,敢啓。傳曰,知道。
院啓,鄭重萬妻李氏,拿鞫得情事,臺臣之爭執,已閱數朔,再昨筵中,臣瑍,亦嘗反覆論列,而聖明,只以旣已參酌處分,爲敎,頓無允從之意,臣等,竊不勝憫鬱焉。今此獄事,苟不係于惡逆,則聖明之所不忍,亦出於敦睦之至恩,臣等,何必力爭?獄情未明,端緖未露,則聖明之所持難,臣等亦何必强煩也?諺書旣出,辭意可駭,則李氏之自做兇言,灼然可知。李氏所言,挺緯親聽,彼此置對,終難掩諱,則獄情之明白,端緖之露出,若是無疑,而聖明,只欲以私恩,屈王法而曲貸之,此臣等之所以終始力請,而不知止者也。此獄終不嚴治,則竊恐蓋長燕王之變,復起於今日,而亂臣賊子,無所懲畏也。至於重萬,則前日判付內,以亂言之罪,有照律之命,旣曰亂言,獄事未究,則揆以獄體,不可徑先照律。且吳挺緯,當初與大臣酬酢說話,不啻明白,而置對之下,不卽直招,累推之後,始乃吐實,迹其所爲,終歸欺罔,其全昧分義,疑亂獄情之罪,決不可削職而止。請還收鄭重萬妻善地定配,鄭重萬照律,吳挺緯削職之命,李氏,亟命拿鞫,期於得情。請三水遠竄罪人李仁夏,亟命拿致京獄,考律定罪。措辭見上竝引嫌而退。徑停重論,殊涉率爾,見非物議,勢難仍在。請持平丁時潤,掌令李達意,持平李東根,竝命遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。已上春坊朝報
備邊司啓曰,鍾城留鎭將金遂成,把守將李順巾·金柱石,煙臺漢許順弄·高仲尙等,旣已拿來矣。此五人,竝爲移送刑曹,堅囚以待結末,而其中如有衣薄者,則襦衣題給,守直軍及供饋等事,分付各該司,依他罪人例施行,何如?答曰,允。見備局謄錄
上在昌德宮。停常參·經筵。
夜二更,月暈。五更,月暈
吏曹啓曰,本曹佐郞沈季良,除授已多日,而昨日開坼之坐,旣不來參,大政此迫,而亦無意出肅,揆以事體,殊涉未妥,佐郞沈季良推考,使之從速察任,何如?傳曰,允。
執義申㶅上疏。大槪,新授職名,萬不近似,復命是重,來詣闕下,而霜臺亞席,決非已試僨敗之蹤,所敢叨冒。且臣隆寒遠途,數月驅馳之餘,水土舊病,挾感增劇,尤無自力供仕之勢,懇乞亟賜遞免,仍陳沿路聞見事。入啓。答曰,省疏具悉。疏辭,令廟堂議處,爾其勿辭,從速察職。
院啓,請還收鄭重萬妻李氏善地定配,鄭重萬照律,吳挺緯削職之命,李氏亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上昨日李震相上變也,兵曹送于政院,則毋論事之虛實,政院,所當卽爲密問以啓,而再三推諉於兵曹,至昏黑之後,致勤聖敎,始乃問啓,事極不當,請當該承旨,推考。答曰,不允。末端事,旣已推考矣。
傳曰,召對爲之。已上春坊朝報
備邊司啓曰,卽伏見下刑曹判付,李震相之虛妄,亦甚明白,移送刑曹,考律定罪,爲敎。震相,果是狂易失性之人,則聖明處分,誠爲得宜,而第以告變爲言,旣有援引許多之人,則其在事體,不可不一番究問,其被告諸人,知其虛實,然後處之。令刑曹直斷震相之罪,事涉疎漏,且關後弊,竝令該府,卽爲開坐,推覈拿處,何如?答曰,允。又啓曰,昨日李震相,稱以告變,闌入闕中,自兵曹捉送政院,則政院,不卽推問,推諉於兵曹,使之啓達,承旨雖緣生䟽之致,後弊所關,不可無警責之道,昨日入直承旨,竝推考,何如?答曰,允。見備局謄錄
吏曹啓曰,兩司·玉堂,今當差出,而擬望之人乏少,外任竝擬,何如?傳曰,允。
義禁府啓曰,備邊司啓辭,告變罪人李震相,令該府推覈後,稟處事,允下矣。李震相,卽爲拿囚之意,敢啓。傳曰,知道。見義禁府謄錄
庚午十二月十七日,上御進修堂。召對入侍,承旨金澍,玉堂沈仲良·柳栽,注書沈樘,史官李頤晩·李宇謙。已上春坊朝報綱目二十四下,自夏四月魏主攻虎牢不克,止北曰平朔。出玉堂日記
上在昌德宮。停常參·經筵。
夜一更,南方有氣如火光。二更,月暈。四更五更,月暈。
工曹參判李鏶針灸呈辭。入啓。給由。仍傳曰,遣針醫看病。
政院啓曰,大司憲李玄逸,掌令金兌一·鄭善鳴,持平金文夏在外,執義申㶅呈辭,持平蔡成胤未肅拜,憲府無行公之員,連以監察茶時,事甚苟簡,呈告未肅拜人員,竝卽牌招,察任,何如?傳曰,允。
傳曰,召對爲之。
戶曹判書吳始復,請對入侍。
獻納李萬齡啓曰,日昨城上所,適有事故,臣替行其任矣。下吏,以爲本院奴婢,多在結城,十月間,自本縣沒數受貢,付送頭目,以此文報,而頭目上來已久,貢木,尙無來納之意,故臣於詣臺時,所謂頭目,招致査問,則稱以雖非頭目,而文狀,旣已受來,貢木,從當來納云云。觀其情狀,則其所偸竊,昭然無疑,而聞其族屬,居在城中,故分付下人,逢授其族屬,使之備納矣。今聞厥漢,意外結項,竟致自死,當部,枚報該曹,自該曹旣有本院喝導捉囚之擧,臣於此,不勝驚愕之。臣當初不能詳審,有此慮外之事,其何敢一刻仍冒於職次乎?請命遞斥臣職。答曰,勿辭。退待物論。
兵曹判書閔黯上疏。大槪,乞遞金吾之任,以便公私事。入啓。答曰,省疏具悉卿懇。事勢如此,判義禁之任,今姑勉副焉。
傳曰,判義禁,今日內口傳差出,卽爲開坐事,分付。
今日召對時,修撰許熲·李震休,竝牌招察任事,榻前定奪。
大司諫權瑍,正言成任啓曰,卽者獻納李萬齡,引避退待,臣等,當爲處置,而有不敢晏然者。頃日臣等,齊會于朝房也,禮山居金之昇稱名人,以本院奴婢事,受本官文狀來到,而厥奴婢,遠在金堤郡,必待行關,捉致厥奴,彼此對辨,然後方可知其曲折,故文狀持來人,姑使之逢授於其接主人家矣。今此同僚所逢授者,意外自斃,至於引避,事雖不同,而法外逢授,臣等,亦難免失着,自咎不暇,何敢處置同僚乎?請命遞斥臣等之職。答曰,勿辭。退待物論。
吏曹啓曰,判義禁,口傳差出事,命下矣。當品中只有二人,依近例以二員備擬以入之意,敢啓。傳曰,知道。
沈梓爲判義禁。
傳曰,召對爲之。入侍,承旨睦林一,玉堂洪墪·柳栽,注書金世欽,史官李頤晩·李宇謙。以上朝報綱目二十四下,自宋元嘉二年,止世號靖節先生。出玉堂日記
庚午十二月十八日,上御進修堂。戶曹判書吳始復,請對入侍時,戶曹判書吳始復所啓,奉常寺東西籍田穀物,乃粢盛所供,與他糶糴之穀,自別,決非本寺之官,私自許貸者,而籍田近處所居典僕處,則例有若干餘穀,分給還捧之規,春間本寺該官,有請給還上之報,臣以只給典僕,京中士夫切勿許給之意,累次論題矣。及今聞之,分給之穀,尙未還捧云,故分給成冊,取來考見,則累百石之穀,任意許貸於京中士夫,及畿甸所居之人,卽今未捧之數,亦且不貲,至於穀物,所貿錢文,又爲貸給,事之寒心,莫此爲甚。本寺當該官員,不可無各別論罪之擧,而穀物及錢文,未還納者,士夫則囚家僮督徵,常漢則囚禁催促,以爲趁時畢捧之地,何如?上曰,聞來誠極可駭,當該官員,竝拿問處之,其未納者,依所啓督捧,可也。已上春坊朝報
戶曹判書吳始復所啓,頃於陵行時,金萬埰妻上言,啓下戶曹,而其中辭緣,則益勳家近處,又有一舍,此則乃萬埰外祖母,以萬埰兒名次喜,買得給者云,而取考文書,則曾前內需司所賣家舍,果以次喜名買之。蓋其時萬埰,年尙幼稚,必無私蓄之財,文記中,旣無厥外祖母買給之事,其間實狀,無憑可考,則只因其上言,似難輕易出給,至於廣州鳳山等田畓,四五年前,萬埰之所買得者,而亦爲混同屬公云,益勳田畓,盡數移屬於御營廳矣。令本廳取考文記,以爲稟處之地,且其上言,末端中奴婢事,尤非本曹所可處斷者,亦令掌隷院稟處,何如?上曰,依爲之。見戶曹謄錄
上在昌德宮。停常參·經筵。
未時,太白見於巳地。夜五更,月入太微西垣內
持平蔡成胤上疏。大槪,爲覲父母,請由道臣,昨纔入城,而觸寒跋涉,素患吐血之症,一倍增劇,閉戶委頓,擁褐叫苦。不意新命,遽下於夢寐之外,又於此際,召牌臨門,分義是懼,不得不黽勉出肅,而顧臣病勢,無望供職,懇乞亟賜遞免,以重名器,以專調治。且新自南來,竊有區區所懷,敢此附陳事。入啓。答曰,省疏具悉。目擊民隱,有此疏陳,予用嘉之,可不留心焉?爾其勿辭,從速察職。
府啓,日昨,有湖堂賜樂之擧,而旣因臺啓,還收成命,則在諸臣之道,所當感激恩榮,顧憚物議,聞命卽止之不暇,而終日張樂,前導入城,其於聽聞,殊甚不當。況今兩南赤地,流丐盈路,三冬將盡,點雪不下,此正君臣上下,憂勤惕慮之日也,豈宜臺啓旣發,聖明允從之後,因以不輟,有若誇詡者哉?不可以事在旣往,而全無警責之道,請湖堂諸臣,推考。新除授掌令鄭善鳴,時在江春道杆城郡任所,請斯□□□□□來事,下諭。答曰,不允。下諭事,依啓。
院啓,請還收鄭重萬妻李氏善地定配,鄭重萬照律,吳挺緯削職之命,李氏,亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上竝引嫌而退。有罪逢授,旣緣公事,意外縊斃,非所當嫌,不爲處置,出於自咎,揆以臺例,元非可遞。請獻納李萬齡,行大司憲權瑍,正言成任,竝命出仕。答曰,不允。出仕事,依啓。前啓,當該承旨推考事,停啓。
上在昌德宮。停常參·經筵。
未時,太白見於巳地。
持平蔡成胤啓曰,本府,方有湖堂諸臣請推之啓,而司正臣蔡彭胤,卽臣之家弟也,副校理洪墪,卽臣之從兄也,在法應避,不可隨參,昨緣日暮,賤疾且劇,今始來避,所失大矣,請命遞斥臣職。答曰,勿辭。退待物論。
院啓,請還收鄭重萬妻李氏善地定配,鄭重萬照律,吳挺緯削職之命,李氏亟命拿鞫,期於得情。措辭見上請三水遠竄罪人李仁夏,亟命拿致京獄,考律定罪。措辭見上答曰,勿煩。
府啓,請湖堂諸臣推考。引嫌而退。不爲聯名,自有近例,請持平蔡成胤出仕。答曰,不允。出仕事,依啓。已上春坊朝報
賑恤廳啓曰,賣爵帖文定式行會之後,京畿各邑成冊,今始上來,而願受人都數,通政四百十八名,嘉善七十八名,僉知三名,察訪四十六名,主簿一名,同知一名,萬戶一名,價米摠以計之,則其數至於二千一百七十一石,帖文依此數成送本廳,以爲分給之地,而帖價段,使願受人等,從自願直輸納於本廳,何如?答曰,允。
備邊司啓曰,會寧開市,旣已完畢,令承文院撰出回咨,別定禁軍下送於義州府,使之傳給鳳凰城將處,以爲轉送北京之地,何如?傳曰,允。已上見備局謄錄
上在昌德宮。停常參·經筵。
院啓,請三水遠竄罪人李仁夏,亟命拿致京獄,考律定罪。措辭見上臣等,卽伏見政目,義城縣令趙沔,移拜高陽郡守矣。嶺南大侵,義城尤甚,送舊迎新,爲弊不貲,況聞趙沔,多所料理,鳩聚賑資云。今不可付之生手,以貽賑政不實之弊,請高陽郡守趙沔,仍任義城縣令。北路邊倅,惟會寧·慶源·鍾城三邑之外,穩城·富寧·慶興·甲山,則皆是堂下窠,祖宗朝設官分職,制爲等列,意非偶然,其不可容易擅改也,審矣。向者權奸秉國,穩城·富寧·慶興·甲山四邑,亦皆陞爲堂上窠,以爲酬私恩施私惠之欛柄,名器之壞,倖門之啓,大爲識者之寒心,而除授是任者,未得之前,謀占貂玉,百計圖得之後,厭避塞上寒苦之地,或因殿最,或緣他逕,必遞乃還,曾未有朞月在任者,事之可駭,莫此爲甚。卽今勿論文武,以邊倅陞堂上者,其數甚多,皆在散班,未得實職,在其人,則失職之怨不貲,在官方,則冒濫之弊斯極,朝廷事體,豈容如是苟且乎?請富寧·穩城·甲山·慶興四邑,自今以後,皆作堂下窠,以復祖宗朝舊制。答曰,不允。仍任事,依啓。末端事,令該曹稟處。前啓,李氏·鄭重萬·吳挺緯等事,停啓。
府啓,湖堂諸臣推考事,停啓。
下直,天安郡守朴斗世。已上春坊朝報
吏批啓曰,今都目政,各歧仕滿應遷者,相避及未准朔監察·禁府都事·刑曹·掌隷院郞官,各司久任·時推人員,竝擬,何如?傳曰,允。又啓曰,寧邊府使李尙馥,瓜滿之代,甲山府使,今當差出,而擬望之人乏少,營將及未準朔禁軍將,竝擬,何如?傳曰,允。又啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。傳曰,十考十上,五考五上,連次褒啓守令·邊將,各別錄用事,言于兩銓。傳曰,仕路之混淆,實由於不擇初入仕之致,今番大政時,各別擇用擬望事,分付。傳曰,前後扈有功勞人,及淸白吏·戰亡子孫,各別錄用事,言于兩銓。吏批啓曰,陰竹縣監李相,爲人不似,多有物議,決不可赴任云,陰竹縣監李相改差,何如?傳曰,允。李後晟爲寧邊府使,姜碩老爲順興府使,李鳳齡爲穩城府使,李漢珪爲定平府使,李世璜爲甲山府使,洪時中爲龍川府使,金珏爲三和府使,嚴纘爲高陽郡守,李渙爲丹陽郡守,鄭碩耉爲載寧郡守,洪萬運爲高城郡守,李寅熽爲杆城郡守,沈良弼爲寧越郡守,申五章爲郭山郡守,閔思道爲左水運判官,羅學川爲慶尙都事,申光浹爲巨濟縣令,金一精爲甑山縣令,李宇益爲積城縣監,安後尹爲陰竹縣監,盧三錫爲淸安縣監,洪灝爲連山縣監,安靖爲保寧縣監,李奎壽爲黃澗縣監,許慄爲安奇察訪,具文洙爲宜寧縣監,趙愿爲長鬐縣監,吳始震爲南平縣監,李受益爲求禮縣監,李喜昌爲金郊察訪,申世淸爲康翎縣監,李始興爲麟蹄縣監。見吏曹公事置簿
上在昌德宮。停常參·經筵。
夜四更,月暈
金泰慶爲假注書。
府啓,昨伏見禁府判付,則有誣告罪人李震相減死定配之命,臣不勝駭惑之至。誣人惡逆,何等重罪,事歸虛妄,則反坐之律,三尺至嚴,豈可諉以狂易,不施當施之法乎?固知聖明好生之德,有玆不忍之擧,而此若置之,則無賴之輩,亦將接迹而起,於其所不悅者,或因言語之失,必生陷害之計,後弊所關,誠非細慮。請還收誣告罪人李震相,減死定配之命,依律處斷。今年嶺南之凶歉,實前古之所未有,凡奉使往來者,皆以省弊爲主,而奉常寺副奉事殷夢相,頃以栗木敬差官,下往嶺南,毋論栗木有無,遍歷列邑,作拿於官家,貽害於民間者,罔有紀極,至如有妓之邑,則故爲延拖,到輒留連,以夜繼晝,作樂酗酒,皆令進排各牀於累十妓輩之前,橫臥其間,可駭可愕之狀,不一而足。渠以嶺南之人,或有親舊來見者,則一口所用之酒,幾至六七十饍,如或酒已告罄,則鞭扑狼藉,人不堪命。且與泛鐵官韓斗翼,爭一妓生,相鬨詬辱,醜不忍聞,南中之人,莫不唾鄙,所帶書吏,又從中而起,索賂於官吏,無所不至。不但此也,推奴一款,朝家旣已防塞,而聽人私囑,推捉飢民,所過之邑,如經兵火,雖云奉命,不過奉常寺一差官,何敢憑公貽弊,若是其極乎?不可無懲礪之道,請奉常寺副奉事殷夢相罷職,泛鐵官韓斗翼,及所帶書吏,竝令攸司,囚禁科罪。答曰,不允。殷夢相,先罷後推,囚禁科罪事,依啓。
院啓,請三水遠竄罪人李仁夏,亟命拿致京獄,考律定罪。新除授正言鄭有徵,時在京畿廣州地,請斯速乘馹上來事,下諭。答曰,不允。下諭事,依啓。前啓,富寧等四邑復舊制事,該曹稟處間,姑停。已上春坊朝報
禁衛營啓曰,來辛未二三月,當七番中部中·右司屬,京畿四哨,江春道六哨,八番中部後司屬,江春道五哨,當以次第徵召上番,而前頭江都城役時,從便近使役次,今姑停留,其代,以八番右部前左司屬,全羅道十哨軍兵,來正月二十五日,京中逢點,而依例準二朔立番之意,本道監·兵使處,預爲行文知委,何如?傳曰,允。見禁營謄錄
上在昌德宮。停常參·經筵。
辰時,日有兩珥。巳時,日暈兩珥,暈上有冠,色赤外靑。夜一更二更,巽方有氣如火光。三更,流星出天中淡雲間,入巽方天際,狀如鉢,尾長四五尺許,色赤。四更五更,巽方有氣如火光。
下直,濟州敎授文榮俊。
大司諫權瑍,司諫金元爕,正言成任啓曰,今此李氏·鄭重萬·吳挺緯還收之啓,獄體旣重,所關非細,所當終始力爭,期於得請,而閱月論執,天聽愈邈,憲府旣已停論之後,本院獨爲持久,徒傷事體,臣等,不得不相議停止矣。今聞物議,以憲府遽停,纔已見遞,而本院,又從而停論,事體不當,大加非斥,況臣瑍,卽伊日處置憲臣之人也,譏斥之來,烏得免乎?且日昨邊邑變通之啓,穩城,則考諸大典,乃是從三品窠,不知何時陞爲堂上,而臣等,混入於甲山·富寧·慶興等三邑泛稱堂上窠,論事不審之失,著矣。以此以彼,俱難晏然,請命遞斥臣等之職。答曰,勿辭。退待物論。
左議政睦來善,請對入侍。已上春坊朝報
賑恤廳啓曰,賣爵帖文定式行會之後,江春道成冊,今始上來,而願受人等都數,通政五百八十五名,嘉善九十五名,主簿六名,司直一名,察訪十八名,護軍名補充隊十六名,價米摠以計之,則其數至於二千四百七十二石,帖價米,則待明春卽爲船運,以補賑資,而無水路難運之邑,則捧留本邑,以待改分付之意,敢啓。答曰,知道。見備局謄錄
義禁府啓曰,濟州減死定配罪人李震相,依律處斷事,臺諫方爲論啓,不得發配之意,敢啓。傳曰,知道。見義禁府謄錄
庚午十二月二十三日。上御□□。左議政睦來善請對時,所啓,自上萬機至煩,非不孜孜,而大小臣僚,必須一心奉行,然後方可爲國,而百隷怠職,已成痼弊,前後勅勵之敎,至且勤矣,而猶且不改,大小之官,惟以呈辭上疏爲事,無一人專意察職,誠可寒心。衆所共知有實病人及情勢難安者外,呈辭上疏,令政院一切勿捧,如或循例捧入,則當該承旨,從重推考,何如?上曰,情勢難安者,及衆所共知有實病人外,呈辭上疏,一切勿捧,承旨,若或循例捧入,則推考,可也。又所啓,外方之民,凡干徭役,無不謀避,而至於大同收米,則亦知其不可不納,故雖値凶年,非有朝家停捧之令,則民莫敢不納,爲守令者,亦不當任意自處,而臣取考三南所報宣惠廳文書,則大同米,或有任意許貸者,或有願受人處許給,久而不捧,任其牟利者,或有初不捧置者,或有擅自那移者,僞成文書,虛稱儲置,事之可駭,莫此爲甚。旣令各道,査報其當該官吏,待其査報,犯法之類,不可不痛懲,而當此設賑之時,遞易有弊,時任守令,則營門決杖,已遞守令,則拿囚決杖,色吏則拿致營門,各別嚴刑後,未捧及未報之穀,待明秋無遺督捧事,分付該廳及各道,何如?上曰,事甚可駭,時任守令,則營門決杖,已遞守令,亦令禁府決杖,次知色吏,拿致營門,刑推後,未捧及未報之穀,待明秋畢捧事,嚴飭各道,可也。又所啓,不幸今年三南,災荒孔慘,賑政蠲役,最是急務,故廟堂諸臣,憑考京官書啓,道臣狀本,參以所聞,十分商確,一從被災之輕重分等,而古規,則雖値大侵,只是三等,而中間創出分四等之謬規,至於今番嶺南,則分五等而啓聞,群議,皆以爲非,而過慮民事,分四等,以致賑政之掣肘,此臣等之罪也。以其蠲役移粟之數言之,嶺南,則各樣賑穀七萬四千石,蠲役之布,八百十一同二十七疋,米二千四百十五石零,尤甚邑及尤甚之尤甚邑,綿田稅太,亦皆全減,明春京倉賑穀,運送價米,亦減三千石,湖南,則各樣賑穀,三萬一千八百八十石,減役之布,四百四十九同二十疋,米九千二百八十石零,此皆量其被災之輕重,度其國力之所及,而稟旨定奪者也。許多區處之外,聽施兩南監司之所請報者,難以毛擧,凡諸在朝之人,當此凶歲,孰不念民生之飢餓,而置賑事於度外哉?慶尙監司李聃命,罔念事體,任意自斷者,非止一二,再次請推,猶且不戢,不稟廟堂,不問該司,任其自斷,分付列邑之後,只報其緣由,此何事體,此何道理?嶺南士民,以此感恩於道臣,歸怨於朝廷,至以臣主張防塞云,臣獨何心,恝視嶺南乎?臣又有可慮者,許多守令,未必盡賢,曾於設賑之時,或有因賑罔利者,或以國穀,僞稱自備,而蒙賞者,或以賑資,委諸監色,而多有偸失之患,自朝家若不別樣嚴飭,則徒費賑資,民不得蒙惠,是誠可慮。兩南設賑之後,發遣御史,嚴明廉察,則貪官猾吏,可以畏戢,賑民之政,亦必有實效,臣願聖明,令廟堂,御史可合之人,極擇抄啓,臨時發送,而亦不可一番廉問而止,限其畢賑,頻頻發送,察其勤慢,以爲賞罰之地,幸甚。慶尙監司李聃命,雖急於賑事,旣已被推之後,戶曹·兵曹所納各樣身布,竝爲奉留,之次邑災面,各樣身布蠲減等事,不稟廟堂,不問該司,又皆自斷,徑先分付列邑之後,只報其由,尤極未妥,不可不更加警責,李聃命,從重推考,何如?上曰,設賑之後,發遣御史,廉察勤慢,事甚着實,御史可合人,令備局極擇抄啓,可也。李聃命蠲役之事,率爾自斷,難免其責,從重推考,亦可也。已上春坊朝報
上在昌德宮。停常參·經筵。
持平蔡成胤避嫌。大槪,臣於諫院處置,有不可晏然者,請遞事。呈政院。
政院啓曰,卽者持平蔡成胤,以諫院多官不得處置事,來避,而觀其措語,則以本府之官,曾以率爾停論,見遞,臣代其職,輒復含默,自訟不暇,何敢處置爲辭。旣非當初停論之人,則到今處置諫官,實無不安之理,而强引不當引之嫌,再三往復,必欲捧入此避辭,何以爲之?敢稟。傳曰,別無可避之嫌,勿爲捧入。
府啓,竝引嫌而退。見非物議,勢難仍在,請行大司諫權瑍,司諫金元爕,正言成任,竝命遞差。答曰,依啓。
吏曹啓曰,臺諫有闕,政事,取稟。傳曰,明日爲之。已上春坊朝報
上在昌德宮。停常參·經筵。
下直,江華經歷宋道興
東平尉鄭載崙鍼灸呈辭。入啓。給由。仍傳曰,遣鍼醫看病。
院啓,請三水遠竄罪人李仁夏,亟命拿致京獄,考律定罪。措辭見上答曰,勿煩。
備邊司郞廳,以三公意啓曰,今番都目政,差出守令,太半被災之邑,其中亦有未署經者,而卽今賑政迫頭,赴任一日爲急,今日政除授臺諫,令政院卽爲稟旨牌招,使兩司,當日開坐署經,以爲一兩日內,催促發送之地,何如?傳曰,允。
持平金文夏上疏。大槪,千里撼頓之餘,素患痰火之症,及水土所傷之病,挾感重發,一時苦劇,累日調治,差復無期,玆敢冒死呼籲於宸嚴之下,伏乞聖明,亟許遞改,俾尋生路。且以沿路所聞,附陳疏末,冀蒙裁察事。入啓。答曰,省疏具悉。疏中所陳,予用嘉之,而第玆移屬,已有近例,非今創始也,爾其勿辭,調理察職。
政院啓曰,因備邊司草記,兩司牌招,守令署經事,允下矣。大司憲李玄逸,掌令鄭善鳴·金兌一,正言鄭有徵,皆在外,持平金文夏,疏批未下,大司諫柳命堅,司諫李震休,正言洪萬紀,竝卽牌招,開坐署經,何如?傳曰,允。
副校理洪墪上疏。大槪,敢陳血懇,祈蒙矜許事。入啓。答曰,省疏具悉。爾之情事,予用矜念,疏辭,令該曹稟處。
執義申㶅啓曰,臣伏聞日昨筵中,大臣,擧臣疏中之語,縷縷陳辨,顯加非斥云,不勝瞿然之至。臣新自南來,目見災荒之慘,一道生靈,擧將顚壑,懷不自已,有所附陳,而其曰,道臣差官之前後狀聞也,民之顒望實惠,不啻若赤子之待哺,及其回下,反有問備之擧,蚩蚩之氓,不知廟堂之本意,擧皆蹙頞相告云云者,不過據其聞見,達其怨鬱,欲使朝家軫恤之方,無一毫未盡而已。至於士民之因臣此語,增氣造謗,非臣淺慮之所可及也。復命之後,又見大臣,極陳南中事狀,以爲愚氓不識事勢,徒怨國家,不可不更加蠲免,別爲曉諭,以爲慰悅之地云,則大臣亦以爲然,而仍言道臣,不稟朝廷,事多擅便,問備之擧,實出於此云,臣答以果如此,則嶺伯,失矣。問備固然,而但遠外民聽,豈能知如許委折耶?伊日問答,亦不過如斯。蓋臣疏中語意,只慮愚氓之不識廟堂本意,而問備之當否,初非臣所論,則今者大臣,以臣泛陳塗聽,斥之以不審,臣何敢自謂無失,而晏然仍冒於臺席乎?請命遞斥臣職。答曰,勿辭。退待物論。
持平蔡成胤啓曰,卽者執義臣申㶅,引避退待,臣當處置,而第㶅之前日疏中,以道臣差官,至被問備爲言,大臣之所以非責㶅者,指此一款,而臣於待罪嶺幕時,果因木花請災之啓,亦被問備之罰,則所謂差官,臣卽其一也。且臣於本職出謝之日,亦以民瘼之所目擊者,疏陳萬一,原其大意,擧㶅一般,臣名雖不入於大臣論斥之中,而㶅之所引之嫌,臣亦有之,自訟不暇,何可論人?其不敢處置也,決矣,請命遞斥臣職。答曰,勿辭。退待物論。已上春坊朝報
有政。吏批啓曰,判書呈辭受由,參議病不來,小臣獨政未安,何以爲之?敢稟。傳曰,仍爲之。李東馣爲禮安縣監,沈思沈爲珍山縣監,韓世卿爲井邑縣監。見吏曹公事置簿
上在昌德宮。停常參·經筵。
未時申時,日暈兩珥。
正言洪萬紀啓曰,卽者憲府處置,歸於本院,而執義臣申㶅,卽臣之姻家也。旣有應避之嫌,臣何敢晏然處置乎?請命遞斥臣職。答曰,勿辭。退待物論。
金萬衡爲假注書。
傳曰,史官三員待命,騎馬九匹立之。
院啓,竝引嫌而退。目擊民瘼,隨事疏陳,而大臣所達,元非深斥,伊日筵說,旣無所斥,則引而爲嫌,亦涉太過,嫌不聯名,自有近例,何可以此輕遞言官?請執義申㶅,持平蔡成胤,正言洪萬紀,竝命出仕。答曰,依啓。已上春坊朝報
上在昌德宮。停常參·經筵。
辰時巳時,日暈。申時,日暈。
府啓,請還收誣告罪人李震相,減死定配之命,依律處斷。措辭見上臣等,伏見進善丁時翰,向者辭職之疏,自陳以六條論時政,而見阻縣道,不得上達云,臣等竊歎焉。元疏旣未登徹,則雖未知措語之如何,而凡儒臣諫官之疏,雖有觸犯之言,事體所在,不得退却,已有近例,況丁時翰,以朝家禮遇之臣,目擊時艱,有所條陳,則可否之間,裁擇在上,朝家所當優容奬納,惟恐其不得自盡,而爲道臣者,何敢擅自退却,使不得上徹乎?後弊所關,不可以事在旣往而置之,請江春監司朴鎭圭推考。災歲守令,不可不擇送,而新除授求禮縣監李受益,爲人孱劣,事多怪悖,長鬐縣監趙愿,行己旣秘,履歷且無,淸安縣監盧三錫,性本昏庸,全不曉事,前頭賑恤之責,不可付諸如此之人。請求禮縣監李受益,長鬐縣監趙愿,淸安縣監盧三錫,竝命遞差。答曰,不允。推考事,依啓。
院啓,請三水遠竄罪人李仁夏,亟命拿致京獄,考律定罪。措辭見上答曰,勿煩。已上春坊朝報
備邊司啓曰,因左相榻前所啓,兩南御史可合人抄啓事,命下矣。侍從中八人,抄出別單書入之意,敢啓。答曰,允。兩南御史可合人,李震休·金元爕·沈仲良,趙湜·李寅燁·丁時潤·成任·金文夏。見備局謄錄
敦寧府啓曰,庚午式大王·王后族譜,京外單子收捧,修正之案二冊,書寫粧䌙,奉安于族譜閣,次案二冊,亦爲成置,以爲日後參考之地,敦寧應參人員成冊,移送于吏曹之意,敢啓。傳曰,允。見吏曹公事置簿
禁衛營啓曰,一番海西別驍衛六十三名,步軍標下一名,已爲整齊矣。來辛未正月初一日,與本營入直別驍衛,依例替代後,舊軍放送之意,敢啓。傳曰,允。見禁營謄錄
上在昌德宮。停常參·經筵。
宣惠廳啓曰,忠淸道監·兵營,三名日方物進上皮物,例以虎贖木劃給本道,使之封進矣。今年湖西虎贖木,旣已全減,故辛未正朝監·兵營進上皮物,自本廳措備封進之意,敢啓。傳曰,知道。見宣惠廳儀軌
禁府啓目,鄭重萬,依判付,斷以虛妄亂言之律,杖一百,流三千里定配,何如?啓依允。同府,鄭重萬,鐵山府流三千里定配。啓。
府院前啓,國忌齋戒,今明日姑停。已上春坊朝報
上在昌德宮。停常參·經筵。
兵曹判書閔黯上疏。大槪,積勞成疾,猝然危劇,呈單請急,非因例讓,而加由之命,出於意外,冒死陳情,乞遞職名,俾尋生路事。及吏曹判書柳命天上疏。大槪,敢陳萬萬難冒之狀,冀蒙鐫遞事。國忌留政院。已上春坊朝報
上在昌德宮。停常參·經筵。
吏曹參議李萬元辭職上疏。入啓。答曰,省疏具悉。爾其勿辭,調理察職。
司諫李震休,正言洪萬紀啓曰,卽於朝房之坐,長官以爲,頃日兵曹參判李鳳徵爲副提學時,疏語謬戾,戶曹參議李玄祚爲司諫時,避辭妄率,宜有相規之道,將以論啓之意,發言於席上,而臣等之意,不能無差異者。槪其兩臣疏避措語之間,雖不稱停,鳳徵之疏,大臣旣已條陳請推,玄祚之避,物議爲非,處置見遞,則時月旣久之後,必欲追論,似涉過當,故臣等,以此持難,而反覆消詳,猶且堅執,此無非臣等不見信於同僚之致。旣不能苟同,則其何敢晏然仍冒於職次乎?請命遞斥臣等之職。答曰,勿辭。退待物論。
兵曹判書閔黯辭職上疏。入啓。答曰,省疏具悉卿懇。本兵之長,任重責大,其不可人人輕授也,決矣。卿其安心勿辭,從速行公。
大司諫柳命堅啓曰,兵曹參判李鳳徵,日者投疏,營護金錫衍,或謂之譴罰已行,或謂之宗祀將絶,必欲置之於祿位,且戶曹參議李玄祚,追論吳挺昌,驅之於知情不告之科,至謂之臨死一言,無以自解。鳳徵·玄祚,俱是士類中人,而伸救有罪之戚畹,勒加惡名於枉死,語意之謬戾,一至於此,有識之寒心,久矣。近日朝著之間,未嘗規警,將至於莫敢矯非,臣竊慨然,卽與同僚,會於朝房,將欲相議論啓矣。司諫李震休,正言洪萬紀,不以臣言爲非,而只以旣有問備,時月已久,必欲論劾,似涉過重等語,終不回聽,未曉其意也。如知臣言之不非,則追後論列,誠無不可,推考薄罰,不足以警其失,而偏執苟且之見,終至起鬧,此無非如臣疲劣,見輕同僚之致,臣何敢仍冒於長席乎?請命遞斥臣職。答曰,勿辭。退待物論。
獻納李宇晉啓曰,卽者長官,以兵曹參判李鳳徵,戶曹參議李玄祚論劾之意,發言於席上,鳳徵疏中,收用之語,玄祚避辭,知情不告之說,果是失當,長官之必欲論列者,意有所在,而僚議參差,或以爲時。以下缺
