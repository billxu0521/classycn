定奪矣。今此歲首,似當擇日擧行,而王世子方在衰絰之中,循例擧行,有所難便,勿爲擧行乎?或以進見時服色,磨鍊擧行乎?敢稟。傳曰,勿爲擧行。禮曹謄錄
傳曰,今番陵幸還宮後,隨駕軍兵,自其各軍門,依前犒饋事,分付。御營廳謄錄
義禁府啓曰,今日,朔祭正日,科獄罪人等,不得加刑之意,敢啓。傳曰,知道。義禁府謄錄
上在慶德宮。停常參·經筵。
巳時至申時,日暈。
下直,連山縣監兪命聃。
平安監司書目,鐵山呈,以去月十二日閃雷,自乾方三次大震,事係變異事。
合啓及府院前啓,以敬陵親祭齋戒,自今日初四日至,姑停。
備邊司啓曰,曾於榻前,以全羅右水使李碩根,四五日內催促下送之意,定奪之後,自該曹,累度催促,而稱以情勢難安,呈狀本司,非止一再。事體分義,決不敢乃爾,故更爲分付該曹,別爲催督,而一向呈狀,無意赴任。武臣自處之道,自與文宰有異,自前內而將任,外而閫帥,不敢以廉義,終始撕捱於朝命之下,則今此李碩根之已過十餘日,尙不辭朝,事甚可駭。所當別樣重究,而若開此路,則武臣之引嫌圖遞,亦關後弊,李碩根姑先從重推考,當日內,使之辭朝,何如?傳曰,允。
下直,全羅右水使李碩根。
政院啓曰,忠淸道監司李震休,姑先推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
吏曹口傳政事,以李東彦·呂必重爲兵曹正郞,金遇華爲兵曹佐郞。以上朝報
兵曹啓曰,本曹郞廳八員內,正郞二員,佐郞一員未差,今此陵幸敎是〈時〉,各差備侍衛,將無以備員,郞廳未差之代,令該曹卽爲口傳差出,何如?傳曰,允。
政院啓曰,前司諫李徵龜加資,因臺啓,有還收之命矣。李徵龜加資,纔已還收,臺職似當仍存,而旣出其代,事異常規。臺〈諫〉去就,不可不明白定奪,何以爲之?敢稟。傳曰,旣出其代,不當仍存也。政事見上
義禁府啓曰,今日,敬陵祭散齋日,初三日,致齋日,初四日,陵行擧動,此三日,科獄罪人等,不得開坐加刑之意,敢啓。傳曰,知道。
上在昌德宮。停常參·經筵。
傳曰,自今年正月至八月,禁士夫嫁娶,而只知委京中及畿湖。
明日敬陵擧動時,大駕出宮初嚴,五更一點,二嚴,五更二點,三嚴,五更三點,王世子出宮正時,寅正三刻,開門,四更一點。
政院啓曰,向者藥房問安之批,以陵幸已迫,決難差退爲敎,臣等非不知聖意之所在,而卽今雪後,饕風大作,寒威猝嚴,有倍深冬。此時侵晨動駕,抵暮還宮,玉體損傷之憂,已不勝言,況王世子方在沖年,纔經感冒,觸寒勞動,添傷之患,不可不慮。豈可以行幸之期,只隔一宵,忽於聖人愼疾之戒,不思所以變通之道乎?稍俟和暖,差退日期,實合愼重保護之方。臣等忝在近密,不任區區憂愛之忱,惶恐敢啓。傳曰,決難差退,須勿煩請。
輔德金致龍,弼善兪命弘,文學尹憲柱,司書宋宅相,兼司書權尙游,說書金興慶,兼說書尹志和上疏。大槪,今此陵幸時,王世子當爲陪行,而日寒如此,臣等不勝區區憂慮之忱,敢此齊聲仰籲,春宮謁陵之禮,伏願稍待和暖,改定期日事。入啓。答曰,省疏具悉。世子陪往,情禮當然,爾等,勿爲過慮。以上朝報
上在慶德宮。停常參·經筵。
大駕·王世子,詣陵所,入幕次後,藥房·政院·玉堂·二品以上·六曹問安。答曰,知道。大駕,敬陵展謁後,藥房·政院·玉堂·二品以上·六曹問安。答曰,知道。王世子,明陵·翼陵望廟禮後,藥房·政院·玉堂·二品以上·六曹問安。答曰,罔極。明陵親祭後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。大駕,明陵奠酌時,高陽田稅,自辛巳年爲始,依楊州例永減,以示軫恤之意事,下敎。
傳曰,自蜂峴至慕華館出馬橋,捧上言。
大駕還宮時,初嚴,未正一刻,二嚴,未正二刻,三嚴,未正三刻,王世子還宮正時,未正二刻。還宮後,大殿·世子宮,藥房·政院·玉堂·二品以上·六曹問安。答曰,知道。
備忘記,守陵官礪山君枋,侍陵官申晐,各加一資,參奉朴鏜·李喜聃,進止忠義金九鼎,進止內官金時輝·李擢,各加一資,資窮者,代加。以上朝報
上在慶德宮。停常參·經筵。
刑曹參判李國華初度呈辭。入啓。給由。
兵曹啓曰,朝參差退稟定事,命下矣。每月十一日·〈二十一日〉,二十五日,皆是應行之日,此三日中,以何日定行乎?敢稟。傳曰,以二十一日,定行。
大殿,政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,昨日冒曉動駕,展謁陵寢,陟降將事,抵暮還宮之際,至有御坐馬驚動之患。伏未審夜來,聖體,若何?王世子勞動之餘,氣候,亦復何如?臣等,終宵耿耿,不勝區區憂慮之至,敢來問安。答曰,知道。無事。世子氣候,平穩矣。
副應敎李晩成上疏。大槪,臣之情勢,萬萬危蹙,尋單見阻,縮伏俟譴。況自數日以來,重感寒疾,趁未解表,病狀危惡,僵臥昏昏,若將殞絶。昨於法駕拜陵之後,竟未趨參於陪祭之列,律以邦憲,萬戮猶輕。乞命削臣職名,仍正臣罪事。入啓。答曰,省疏具悉。爾其勿辭,從速察職。
左承旨李壄上疏。大槪,臣於昨日陪從還歸之際,所騎猝蹶,重致落傷,左脚入於馬下,幾至折骨之境。擔曳還家,委頓牀席,不能轉動,作一僵尸,旬月之內,萬無差可之望,出納重地,不容一日暫曠。玆敢冒死呼籲於宸嚴之下,伏乞聖明,諒臣病重實狀,亟許遞改,俾得專意調治,以尋生路,千萬幸甚事。入啓。答曰,省疏具悉。爾其勿辭,調理察職。
政院啓曰,內乘之職,專在於調習御乘,而今日御坐馬入把之際,忽然橫逸,以致驚動玉體。若使平日調習,能盡其方,則豈有此意外驚逸之患乎?揆以事體,所當各別重究,而本院推考之外,無他請罪之道,請當該內乘,爲先從重推考。傳曰,今番入把之馬,曾前屢經御乘,本來良順,而頭冕,偶爲筒箇所觸,墮落馬頭,故暫有驚逸之患,非內乘不善調習之罪,勿爲推考。
咸鏡監司書目,利城呈,以去月十四日大雨後,虹霓見於南方,事係變異事。
合啓,春秋之法,莫嚴於討賊。爲人臣者,苟昧沐浴之義,則其不可逃罪於倫綱也,決矣。頃年逆豎希載之窮凶情節,天地所不容,神人所共憤,而聖敎初下,凶賊吐款,則凡爲臣子者,按法擧行之外,無容他議,而前領府事南九萬,以伊時按獄大臣,別引議親之法,假托深長之慮,至以世子及宗社不安等語,眩幻於三尺之外。若使九萬,果無一分顧瞻之計,何其營救至此之極耶?大憝終逭王誅,倫綱遂至斁敗,啓日後無窮之禍,致業同埋凶之變,而亦不之懲,復緩其獄,卒至於釀成今日之禍。若使希載早伏昭憲,妻妾收坐,則到今事變,必不若是之酷。尋根討源,罪將誰歸?前日聖批,以只論其誤事之罪爲敎,臣等竊惑焉。夫所謂誤事者,卽指一時做錯之失,而此則不然。容貸必討之賊,竟召罔極之禍,豈與尋常施措間差誤者比哉?其在懲討之義,決不可罷職而止,請前領府事南九萬削奪官爵,門外黜送。自古妖惡之變,未有如丙子埋兇之慘。其凶謀密計,有不忍言,而前判府事柳尙運,以按獄大臣,端緖旣露之後,曲爲周遮,至以罪疑惟輕,不可窮覈之說,眩惑天聽,侵夜請對,徑罷鞫廳。感祝之言,言亦可笑,而終使兇蠱毒手,繼出於希載之家,釀成今日之禍,究厥禍源,罪有所歸。至於甲戌希載之貸死,果出自己之倡論,則挨過八年,何無一言,必於國哀悲遑之初,猝然露章,乃以罪首自當耶?執此而觀,則前之隱默,後之首實,終難掩其苟且要覬之歸。臣等所論,只據實情而已,何嘗有一毫勒加之語哉?輿憤愈激,公議難遏,罷職薄罰,不足以懲其罪。請前判府事柳尙運削奪官爵,門外黜送。臣等,以領敦寧府事尹趾完罷職事,合辭爭執,而前日聖批,以此與朴萬鼎等有異爲敎,臣等竊以爲不然也。夫名位旣定,則等分截嚴,固不可犯義侵禮,以亂經常,而不思竝后之嫌,遽生逼尊之義,其所萠心發口,已極無嚴,而萬鼎等相繼投疏者,皆祖於此,則章奏私簡,雖似有間,而旣以私書措語,至於露章上徹,則究厥情犯,實無異同。今當萬鼎等被譴之日,當初倡論大臣,亦安可以一時之誤入,而獨免其罪乎?若以位崇而過加涵貸,官卑而偏施罪罰,則朝廷用法,未免斑駁,國家大體,亦且傷損。公議鬱咈,久而愈激,請領敦寧府事尹趾完罷職。
府啓,請罪人杭家籍沒等事,令該府,照例擧行。措辭見上請還寢炤兄弟放歸田里之命,竝命絶島定配。措辭見上請罪人李宇謙,與諸罪人,一體勘律。措辭見上請忠淸監司李震休罷職。措辭見上日昨諸都監官濫受賞典,擧皆收還,而獨前掌令鄭維漸,仍存其資級,臣竊不勝訝惑焉。夫維漸與李徵龜之仕進都監,毋論日數多寡,俱未準滿,則一倂陞資,實涉太過。到今還收,不宜異同,而乃以十餘日之稍多,一與一奪,輕重懸殊,非但爲苟且不均之歸。恩賞,乃國家重典。若啓濫觴之端,則日後之弊,有不可勝言,請鄭維漸加資之命,一體還收。
院啓,頃日鞫廳罪人壽長·貞伊等,以妖巫之子女,其母生時,設置神堂,主張祈禱,則其妖惡情節,雖未得究問於其子女,而五禮咀祝不道之語,旣皆同參而承款,則豈可以獄事端緖,初因壽長等發露,有所容貸乎?請罪人壽長·貞伊等,依律處斷。倫紀者,天地之棟樑,一日無此,則人而禽獸,國而夷狄,可不懼哉?往在己巳之初,坤聖出宮之後,擧國臣民,莫不涕泣奔走,而睦來善·李玄逸等,獨乃包藏禍心,略不顧籍,或以不敬不恭之說,轉奏於前席,或以自絶于天等語,筆之於疏章,搆成罔極之惡名,遽加於不加之地。爲人臣子,而苟有平日母事之心者,豈忍以此窮凶絶悖之言,萠於心而發於口耶?論其罪狀,合置重辟,而只緣邦法之不嚴,薄施投畀之寬典,曾未幾何,荐蒙恩宥,優游自在,尙今不死,神人之憤,容有極哉?噫,大行王妃正位壼極,而終始卄載之間,玉度無愆,懿德益彰,而光復未久,徽音永閟,若喪之痛,愈往愈切。人情所在,天理可見,而兇蠱之變,始露於仙寢未冷之際,妖腰亂領,次第伏法,則惟此二兇之構誣坤聖,罪犯倫紀者,豈可諉之於別無他罪,而使自晏然偃息於田廬之間哉?當天討大行之日,決不可有所容貸於今日,請放歸田里罪人睦來善·李玄逸,極邊圍籬安置。有罪人吳始復圍籬安置之命,臣竊以爲不然也。始復,頃於國哀之初,哭班往來之日,探問服制之說,非但緊出於諸罪人之招,渠亦不得自掩,乃以更來回報等語,納供,則其網繆情節之昭著,固已如泥中之鬪獸矣。噫,堂上下悲遑倉卒之際,始復之必先以不當問之問,往復偵探者,其意,不止於欲知服制而已。其所以幸國家之不幸,乘機覬覘,陰圖不敢圖之事者,是可忍也,孰不可忍也?始復,以位高卿宰,且爲渠輩之所推重,則伊時相聚謀議,莫非此人之所先倡,而終不吐實,遽被寬典,其爲失刑,莫此爲大。請罪人吳始復更加嚴鞫得情。吳道一激成陞位疏之說,緊出於彦良前後之招。噫,國有巨創,仙寢未冷,而怨國不逞之徒,幸其不幸,汲汲聚議,陰圖不敢圖之事,論其將心,人得以誅。顧此道一,用意譎詭,持身悖肆,自知不容於明時,蓋嘗陰結於兇黨,脈絡之交通,言議之相孚,已自難掩,十手所指,而今於陞位之論,亦忍爲慫惥之說,激勸罔測之計,同歸於不道之科,其爲情節,萬萬痛惋,而林一·檀等,旣以此勘罪,道一斷無倖免之理。請前判書吳道一遠竄。昨日臣伏聞,自上御坐馬裝之際,馬不和順,以致玉體驚動,臣於是不勝震駭之至。夫內乘之職,專掌內廐,調養御乘。若使常時能盡閒習之方,則御冕,雖偶爾墮落,必無驚逸之事,而乃於路次倉卒之間,遽有此無前不諧之節,其平日慢不馴擾之狀,據此可知。若不別樣懲治,則將來泛駕之慮,有不可勝言。請當該內乘拿問定罪。
答合啓及府院曰,不允。
判尹閔鎭厚上疏。大槪,千萬意外,猥蒙給由馬之異數,感泣惶駴,罔知置身之所。冒死陳懇,乞寢成命,以重恩例,以安微分事。入啓。答曰,省疏具悉卿懇。卿其體予至意,安心勿辭焉。
傳曰,中道付處罪人崔錫鼎,負犯雖重,被謫經年,方當陽春,其可無寬大之典乎?特爲放送。
有政。副護軍沈枰·林濩·洪時亨·金萬埰,副司直洪受瀗,副護軍申澤萬·李允命·邊是泰·金萬增,副司直李震壽·李世奭·趙泰一·李宜顯·任守幹·李晩堅·柳鳳輝·金栽,副司正兪珉·趙興璿,副護軍朴壽雄·成就程,江華監牧官李方岳,習讀官金麗海。
吏批,正言黃一夏,兵曹佐郞朴萬普,大司憲李濡。
禮曹啓曰,今此太廟展謁時,王世子隨駕祗迎祗送節目,當爲磨鍊以入,而卽今禮節,有異常時,何以爲之?敢稟。傳曰,勿爲磨鍊。禮曹謄錄
吏曹啓曰,判書李畬式暇,參判□病不來,小臣獨政未安,何以爲之?敢稟。傳曰,只出緊仕。又啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,卽接司圃署牒呈,則別檢李相如,身病甚重,不得察任云,改差,何如?傳曰,允。
政院啓曰,明陵奠酌禮時,祭膳不卽陳設,以致出次啓稟遲延,屢勤下敎,事甚可駭。典祀官,從重推考,守僕,令攸司囚禁科罪,何如?傳曰,依啓。
兵曹啓曰,侍從·閫帥臣,父年七十人,每於歲初,吏·兵〈曹〉抄啓稟旨事,曾有定奪矣。閫帥臣,父年七十人,別單書入之意,敢啓。傳曰,加資。
宗親府啓曰,本府郞廳辛巳年秋冬等褒貶等第,當爲磨勘,而典簿趙遠明,除授日淺,限內不得爲之之意,敢啓。傳曰,知道。
上在慶德宮。停常參·經筵。
四更,火星犯房宿第一星。
下直,全羅左水使李碩寬。
兵曹參議洪受疇,持平沈宅賢初度呈辭。入啓。給由。
傳曰,明朝,大提學命招。
成均館官員,以知館事意啓曰,今正月初七日儒生上旬輪次,當爲設行,而大司成時未差出,不得爲之,今月內無故日退行之意,敢啓。傳曰,知道。
合啓,請前領府事南九萬削奪官爵,門外黜送。措辭見上前判府事柳尙運削奪官爵,門外黜送。措辭見上請領敦寧府事尹趾完罷職。措辭見上答曰,勿煩。
府啓,請罪人杭家籍沒等事,令該府照例擧行。措辭見上請還寢杭子炤兄弟放歸田里之命,竝命絶島定配。措辭見上請罪人李宇謙,與諸罪人,一體勘律。措辭見上請忠淸監司李震休罷職。措辭見上請鄭維漸加資之命,一體還收。措辭見上新除授大司憲李濡,時在京畿廣州地,請斯速乘馹上來事,下諭。答曰,不允。李震休事及下諭事,依啓。
院啓,請罪人李壽長·貞伊等,依律處斷。措辭見上請放歸田里罪人睦來善·李玄逸,極邊圍籬安置。措辭見上請罪人吳始復,更加嚴鞫得情。措辭見上請前判書吳道一遠竄。措辭見上請當該內乘,拿問定罪。措辭見上答曰,勿煩。
疊傳曰,中途付處罪人崔錫鼎,負犯雖重,被謫經年,方當陽春,其可無寬大之典乎?特爲放送。
義禁府啓曰,卽接月令醫員李善慶手本,則罪人趙世行,方在草土之中,元氣耗損,小飮粥物,旋卽嘔吐,咳嗽痰喘,時或吐血,惡寒惡熱,脈度洪數,症情十分危重云。罪人病勢如此,則例有保放救療之規,敢此仰稟。傳曰,依爲之。又啓曰,今日判義禁臣李畬,吏曹褒貶講坐進,知義禁臣金昌集,議政府肄儀進,同義禁臣李□身病,科獄罪人等,不得加刑之意,敢啓。傳曰,知道。
上在慶德宮。停常參·經筵。
刑曹參判李國華,持平沈宅賢再度呈辭。入啓。加給由。
右承旨李壄初度呈辭。入啓。給由。
昨日,吏曹啓曰,今日本曹褒貶時,各道褒貶等第題目,開拆考見,則咸鏡道守令貶褒啓本中,慶興府使尹世衡,以政昏宜貶,數遞可憫爲目,而置於上考。數遞雖曰有弊,旣曰政昏,則不可仍置,以益民害,慶興府使尹世衡,罷職,何如?傳曰,允。又啓曰,本曹大政時,不可無實郞官,而佐郞崔昌大在外,今日褒貶,亦不來參。勢難等待,今姑改差,口傳差出,使之察任,何如?傳曰,允。
政院啓曰,大提學,來詣賓廳矣。傳曰,書題書入。
傳曰,都承旨持此書題,與大提學,偕往泮宮,儒生等製述以來。
吏曹口傳政事,以權尙游爲吏曹佐郞。
傳曰,召對爲之。入侍,承旨魚史徽,玉堂李坦·李觀命,假注書尹東魯,兼春秋權聖大,史官金相元。
合啓,請前領府事南九萬削奪官爵,門外黜送。措辭見上請前判府事柳尙運削奪官爵,門外黜送。措辭見上請領敦寧府事尹趾完罷職。措辭見上答曰,勿煩。
府啓,請罪人杭家籍沒等事,令該府照例擧行。措語見上請還寢炤兄弟放歸田里之命,竝命絶島定配。措辭見上請罪人李宇謙,與諸罪人,一體勘律。措辭見上請鄭維漸加資之命,一體還收。措辭見上答曰,勿煩。
院啓,請罪人壽長·貞伊等依律處斷。措辭見上請放歸田里罪人睦來善·李玄逸極邊圍籬安置。措辭見上請罪人吳始復更加嚴鞫得情。措辭見上請前判書吳道一遠竄。措辭見上請當該內乘拿問定罪。措辭見上答曰,勿煩。
傳曰,敬寧殿春享大祭,世子親行事,分付。
咸鏡監司書目,茂山府使李弘喆,田政量案亂雜錯漏,爲先罷黜,罪狀,令攸司稟處事。
京畿監司書目,長湍呈,以左參贊徐宗泰辭職上疏上送事。啓。答曰,省疏具悉。卿其勿辭,上來行公。
今日召對時,副應敎李晩成牌招察任事,榻前定奪。
護軍沈枰上疏。大槪,臣於日昨陞秩之命,終有所不敢冒承者,敢陳忠懇,乞蒙收回成命,以重恩典,以安微分事。入啓。答曰,省疏具悉。卿其勿辭察職。
副應敎李晩成,牌不進,罷職傳旨。傳曰,只推勿罷。
召對時,參贊官魚史徽所啓,京外獄囚之遲滯,未有甚於近日。至於刑曹,則判書崔奎瑞,除授已至三朔,而以親病,無意上來,參判李國華,亦有身病,今又呈辭受由,參議一員,勢難句管。刑獄重地,事多積滯,極爲可慮,何以爲之?上曰,承旨所達誠然。刑曹無長官,刑獄多滯,而崔奎瑞,無意上來,姑爲遞差,以無故人差出,可也。又所啓,近來牌不進之弊,極其紛紜。前後申飭,非不嚴明,而三司之人,輒皆違牌,坐罷未幾,旋又請敍,事體亦甚未安。臣意則罷職之罰,未足以警礪,而適足以中其願,自今以後依舊例,改以禁推,未知,何如?上曰,近來牌不進之弊,極其紛紜,此由於綱紀解弛之致。當初禁推之罰,改以罷職者,意有所在,而今因弊習,續續變改,則朝家事體,未免顚倒。凡三司出入之人,如非大段情勢疾病,則顧念分義,不當違牌,以此另加申飭,可也。又所啓,大政日記已定,而適有區區所懷,敢達。淸白吏及戰亡子孫錄用之敎,每下於大政之時,而銓曹無着實擧行之事,前後下敎,未免爲文具之歸,常切慨然矣。戰亡子孫中,或以枝子而錄用者有之,至於嫡長子孫,則多有未蒙恩典者。朝家必令錄用其主祀子孫,俾毅魄不至於餒而者,實出於酬報之盛意,則嫡孫之不得收錄,誠是欠典。自今以後,戰亡與淸白吏嫡長子孫,必爲廣問,各別錄用事,分付,何如?上曰,令該曹稟處,可也。
左議政李世白箚子。大槪,敢陳病狀,冀蒙釋免事。入啓。答曰,省疏具悉卿懇。才諭予意,更何多誥?卿其須念盡瘁之義,勿以疾病爲辭,卽起視事,毋孤予望。仍傳曰,遣史官傳諭。
合啓及府院前啓,祈穀祭齋戒,今日姑停。
去秋冬等褒貶,司果崔啓翁·權以鎭·蔡明胤·李夏源,洗馬宋一源,習讀鄭之僑·李重五,訓鍊奉事金義鼎·趙汝璜·金時英·鄭一萬·鄭京學·林茂盛·高泰益·張善榮·康德裕·金震鳴·洪萬里,部將梁益遠·韓時煜,以上中,鷹牌頭南彦章,下。
刑曹啓目,幼學洪泰猷元情云云。所供如此,上裁,何如?啓致祥誣上之罪,萬萬痛惋,而到今泰猷,乃敢肆然擊鼓,欲爲伸雪之計,事之驚駭,莫此爲甚是置,所當科罪,而今姑參酌放送,擊錚內辭緣,勿施。
副修撰李觀命,牌不進,罷職傳旨。傳曰,只推勿罷。以上朝報
黃海監司書目,鳳山郡守金命熙,與兵使金重元相避,及長連縣監居下之代差出事。
義禁府啓曰,今日判義禁臣李畬,以大提學,泮中賜柑進,知義禁臣金昌集,春享大祭,旣已受誓戒,同義禁臣李□,兵曹褒貶進,科獄罪人等,不得開坐加刑之意,敢啓。傳曰,知道。又啓曰,今月初八日,社稷祈穀祭受香,初九日,春享大祭受香,初十日,正日,此三日,科獄罪人等,不得開坐加刑之意,敢啓。傳曰,知道。
上在慶德宮。停常參·經筵。
未時,太白見於巳地。
備忘記,居首生員韓重熙,直赴殿試,之次生員尹彙成,進士李以興,幼學沈壽賢,各給一分。
慶尙監司書目,居昌縣監睦昌胤,其老母上送之後,忽有疾病,不得救護,其在法例,不可强令察任,罷黜事。
左議政李世白上疏。大槪,敢陳病狀,冀蒙釋免事。入啓。答曰,省箚具悉卿懇。才諭予意,更何多誥?卿其須念盡悴之義,勿以疾病爲辭,卽赴視事,毋孤予望。仍傳曰,遣史官傳諭。
去秋冬等〈褒貶〉,司果崔啓翁·權以鎭·蔡明胤·李夏源,洗馬宋一源,習讀鄭之僑·李重五,訓鍊奉事金義鼎·趙汝璜·金時英·鄭一萬·鄭京學·林茂盛·高泰益·張善榮·康德裕·金震鳴·洪萬里,部將梁益遠·韓時煜,以上中,鷹師牌頭南彦章,下。
刑曹啓目,幼學洪泰猷元情云云。所供如此,〈上裁,何如〉?啓洪致祥誣上之罪,萬萬痛惋,而到今泰猷,乃敢肆然擊鼓,欲爲伸雪之計,事之驚駭,莫此爲甚是置,所當科罪,而今姑參酌放送,擊錚內辭緣,勿施。
修撰李觀命,牌不進,依承傳罷職傳旨。傳曰,只推勿罷。
上在慶德宮。停常參·經筵。
未時,太白見於巳地。夜三更,月暈。
副應敎李晩成,牌不進,依承傳罷職。
傳曰,史官三員待命,騎馬九匹立之,春享大祭所等處內摘奸。
明日敬寧殿大祭時,王世子出宮正時,三更四點。
副修撰李觀命,牌不進,依承傳罷職。
上在慶德宮。停常參·經筵。
夜一更,月入畢星,月暈。
下直,開城留守申懹,柒谷府使洪夏臣,鎭安縣監呂光周,文化縣監李鼎相。
吏曹參議李健命上疏。大槪,母病危篤,冒死呼籲,伏乞亟賜遞改,專意救護事。答曰,省疏具悉。爾其勿辭,救護母病。
司諫崔重泰上疏。大槪,敢陳病癈之狀,冀蒙恩遞,兼附無隱之忱,乞垂澄省事。入啓。答曰,省疏具悉。疏陳之事,深得臺體,爾其勿辭,從速察職。
敬寧殿大祭後,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂·二品以上·六曹問安。答曰,罔極。
府啓,請罪人杭家籍沒事。還寢杭子炤兄弟放歸田里之命,竝命絶島定配。措辭見上請罪人李宇謙,與諸罪人,一體勘律。措辭見上請鄭維漸加資之命,一體還收。措辭見上答曰,勿煩。
刑曹參判李國華·持平沈宅賢三度呈辭,及兵曹參議洪受疇·左承旨李壄再度呈辭。入啓。遞差。
開城留守書目,臣宿病之外,新恙深㞃,無望趨承,亟遞臣職,且於賜馬之恩,亦令還收成命事,上疏上送事。啓。答曰,省疏具悉。卿其勿辭,從速察職。
左副承旨李國芳上疏。大槪,重被諫臣之疏斥,決不可冒居於近密之地,伏乞特罷臣職,以爲不職者之戒事。入啓。踏啓字。
戶曹參議趙泰耉上疏。大槪,臣於擊錚人洪泰猷供辭,有不可晏然於官次者,而昨緣差祭太廟,今始露章自列,乞蒙遞改,以安私分事。入啓。答曰,省疏具悉。爾其勿辭,從速察職。
傳曰,頃年洪致祥復官之命,非曰無罪,蓋出於爲貴主之意矣。第負犯則狼藉,而官職則自如,論以國法,終涉苟且,今此泰猷之輕蔑國家,欺罔擊錚,亦未必不由於此也。復官之命,其令還收。
掌令朴泰昌上疏。大槪,負犯旣大,賤疾且重,乞蒙斥罷,兼陳愚見,以備裁察事。入啓。答曰,省疏具悉。疏中世龜之事代異之說,殊未知其穩當也。爾其勿辭察職。
有政。副司直李國芳,副護軍韓錫祚,副司直趙慶基,守門將文世郁,宣傳官梁彬,訓鍊判官李亨命·宋廷蕃,內禁將李文海,守門將郉翊賓,水原監牧官李喜益,老江僉使金相漢,武兼金斗彰,五衛將李萬楨,訓鍊主簿崔日陞,訓鍊僉正李星耉·梁楫,部將朴敏道,訓鍊副正鄭淵,五衛將崔鼎鉉,副司果宋道錫,副護軍邊是泰,副司直崔昌大,淸州營將趙爾璧,助羅浦萬戶崔尙嶔,守門將車萬壽,善積僉使鄭世傑,柒浦萬戶宋相周,豆毛浦萬戶金就貞,乶下僉使宋興逸,彌助項僉使金聲玉,副司果李彦經,副護軍崔奎瑞·李守長·金應瀷·崔鼎鉉,副司直李國華·李壄·洪受疇·沈宅賢·申行楫,今加嘉善,賞加,金載輝,今加折衝,賞加,羅州監牧官金砯,上土僉使李晩得,坡知僉使李斗辰,南虞候金載輝,司僕將柳德玉,訓鍊判官李星耉,都摠經歷河龍甲,中樞經歷金鼎鳴,訓鍊奉事李廷安,副䕶軍李廷延,副司果金斗彰·金重九·申漢龜·黃孝童·鄭碩道·李熙齡·許鎭,全羅左水虞候柳之楨,訓鍊僉正安弘碩,都摠管李尙,五衛將李翊周,鷹牌頭申瑩,羽林將邊是泰,南陽監牧官李羽朝,副護軍呂必容·沈轍·趙敬錫·李世延,今加折衝,賞加,兼司僕黃世徽。
吏批,長連縣監鄭斗平,禮曹佐郞李相周,淸河縣監李勛相,玄風縣監朴尙淳,濟用直長李萬始,歸厚別提宋淳錫,巨濟縣令林煜,禮曹正郞金世,固城縣令李休徵,承文正字李熙台,待敎金興慶,富寧府使閔任重,司畜別提金浣,內贍奉事李鶴年,漢城參軍洪泳,恩津縣監李碩亨,平陵察訪許壕,雲山郡守金命彬,泗川縣監李必華,北靑判官朴璿,茂山府使申澤萬,竹山府使申命仁,居昌縣監金遇華,漢城參軍朴重九,刑曹判書閔鎭厚,楊口縣令黃夏英,敦寧奉事金澯,靑丹察訪張益文,鳳山郡守閔會重,尙州牧使李益著,尙衣別提李挺益,三嘉縣監姜聖復,谷城縣監金得光,靑松府使徐文徵,信川郡守李鼎華,工曹正郞沈齊賢,江東縣監金壽能,宗簿主簿崔天瑞,司饔奉事鄭汝,直長徐宗震,工曹佐郞李命徵,監察沈璜,刑曹佐郞申轂,司評崔昌演,持平李東彦,肅川府使許梓,長興主簿金盛後,繕工直長洪受澤,司饔奉事柳一運,直講金潤海,承旨趙泰東·李敏英,繕工奉事鄭一容,禮賓直長李弘廷,安東府使李壄,司贍主簿趙命楨,光陽縣監朴廷元,慶興府使尹濟萬,長興直長李喬岳,禮賓奉事李秀憲,忠淸監司趙泰耉,內贍主簿李世沆,河東縣監金重潤,興陽縣監安弘錫,刑曹正郞許琡·權守經,金郊察訪呂渭良,司䆃主簿趙始煥,校理李晩成,義禁府都事金浣,漢城判官李湛,監察金益輝,濟用奉事申命一,兵曹正郞李晩堅,金海府使權擇,造紙別提趙泰徵,尙衣直長任歚,校書校理金盛始,廣興守閔挺柏,監察鄭重胤,戶曹佐郞金楙,引儀金益炳,義盈主簿金天興,司贍奉事柳應運,長水察訪金若礪,司䆃直長洪得圭。
吏曹啓曰,今都目政,各歧仕滿應遷者,相避及未準期監察·禁府都事·刑曹·掌隷院郞官,各司久任時推人員,竝擬,何如?傳曰,允。又啓曰,都目政守令之窠,例有禁軍將啓請之規。今亦依例,未准朔禁軍將,竝擬,何如?傳曰,允。又啓曰,尙州牧使,今當差出,而本府,以嶺南劇邑,素稱難治。不可不擇差以送,守令中有聲績人,竝擬,何如?傳曰,允。又啓曰,忠淸監司,今當差出,而擬望之人乏少,承旨,竝擬,何如?傳曰,允。又啓曰,新除授平安都事李龜齡,連次呈狀內,六朔虛汗之餘,轉成風痺,元氣大敗,素患疝症,遇寒輒發,旬月之內,實難復起爲人之望,斯速入啓遞改云。龜齡實病如此,旣難促赴,而本道試期漸迫,不可等待其差復,今姑改差,何如?傳曰,允。傳曰,前後扈從有功勞人及淸白吏,戰亡子孫,各別錄用事,言于兩銓。傳曰,十考十上,五考五上,連次褒啓守令邊將,及討逆時別單人員,各別錄用事,言于兩銓。傳曰,初入仕,各別擇擬事,分付。
吏曹啓曰,政院啓曰,因弘文館草記,禁直不得備員,令政院稟旨變通事,允下矣。上·下番闕員,卽爲差出事,分付該曹,何如?傳曰,允事,命下矣。玉堂擬望之苟簡,未有甚於近日,除昨日坐罷兩員外,更無無故在京之人,合有變通之道,而自下不敢直爲請敍,何以爲之?敢稟。傳曰,竝敍用。又啓曰,玉堂闕員,今當差出,而擬望之人乏少,相避竝擬,何如?傳曰,允。又啓曰,大司成,今當差出,而擬望之人乏少,承旨竝擬,何如?傳曰,允。又啓曰,淸白吏·戰亡子孫錄用之規,必用嫡長乃舊例也也,曾酋在辛酉以所謂嫡長者未必皆合於入仕,而只以嫡長擬望,似非擇差之意,陳稟定奪,勿論支嫡,擇其可合者擬望事受敎,尊行數年矣。又於乙丑,因大臣陳達,以支嫡中擇擬,意非不好,而公不勝私,徒啓奔競淆雜之弊,只依舊例,奉祀孫除職事改定式,至今尊行,其或耳目有所不及,戰亡與淸白吏後孫奉祀者,未盡收錄,則固宜有之,而至於捨嫡孫用支孫,則前後擬望,曾不如此,今無更爲稟定之事,惟當一依定式,訪問收錄,而戰亡人,則本曹曾無錄案之事,惟就其死事表著者,自本曹隨其聞見,錄用其嫡長子孫,至於淸白吏子孫,則自前本曹,捧單錄案收用,而因中間曹格變改,苟係淸白吏子孫,則不分支嫡,混同錄案,政官,雖臨時聞見擇用,而事甚混雜,嫡孫之見漏,亦由於此。今後則更爲申明,只以嫡長改單子,載案施行,何如?傳曰,允。
上在昌德宮。停常參·經筵。
下直,大靜縣監崔東齊。
左尹李寅燁上疏。大槪,敢陳私懇,冀蒙矜察事。入啓。答曰,省疏具悉。卿其勿辭往來焉。
明日宗廟展謁時,三嚴,辰初一刻。
左議政李世白箚子。大槪,更申呼籲,乞蒙矜許事。入啓。答曰,省箚具悉卿懇。予意屢悉,而巽牘又上,自愧誠淺,寧欲無言。予不多誥,卿無困我,卽起視事,以濟時艱。仍傳曰,遣史官傳諭。
禮曹啓曰,張氏葬山擇定事,方外曉解地術者五人,本監地師三人,更爲出送畿內諸處,求得可合之地,然後本曹堂上,依前稟定,出去更審稟處事,啓達矣。所送地師等,今已還來,使之齊會,相議等第,則坡州倉洞酉坐卯向,則堂局雖似緊固,坎癸方低陷,不但爲欠,今年坐向,決不可用云,此則無可更議,砥平壽洞甲坐庚向之地,諸人所見,皆以爲少無欠處,比之諸處,可謂最上,水原龍鳳里壬坐丙向,則龍眞穴的,而久遠村落,不無傷處,楊州仁章里甲坐庚向,則諸法皆好,而後托似爲孤單,廣州下道子坐午向,則形局緊固,土色不足云。臣墪,當率諸地師,下去詳審,以爲擇定之地,而當初大臣,特爲陳達,使本曹苟管,別擇葬地者,意有所在,則不可只憑地師之口,以決取捨,宗室錦川君榰,曉解風水家說,見稱於世,臣行與之偕去,以爲審決之地,似爲合宜,大臣之意,亦如此矣。本曹堂上,除朝辭出去事,曾已啓稟允下,則錦川君榰出去時,亦當依此例爲之,竝此仰稟。傳曰,依爲之。
禁府,朴斗珍拿囚。啓。
京畿監司書目,楊根兼任砥平呈,以持平吳命峻辭職上疏上送事。啓遞差。
傳曰,故僉正沈廷協,晩有一子,不幸而死,言念情事,予用矜惻。其寡妻尙存,令該曹問本家,依願立後。
合啓,請前領府事南九萬削奪官爵,門外黜送。措辭見上請前判府事柳尙運削奪官爵,門外黜送。措辭見上請領敦寧府事尹趾完罷職。答曰,勿煩。措辭見上府啓,請罪人杭家籍沒等事,令該府照律擧行。措辭見上請還寢炤兄弟放歸田里之命,竝命絶島定配。措辭見上請罪人李宇謙,與諸罪人,一體勘律。措辭見上請鄭維漸加資之命一體還收。答曰,勿煩。
院啓,請罪人壽長·貞伊等,依律處斷。請放歸田里罪人睦來善·李玄逸,極邊圍籬安置。請吳始復,更加嚴鞫得情。請前判書吳道一遠竄。請當該內乘拿問定罪。措辭竝見上答曰,勿煩。
副校理李晩成上疏。大槪,荐違嚴召,罪合萬死,遞罷屬耳,牽復自如。召牌之下,分義是懼,不得不來詣闕外,而且被囚人之誣衊,尤不敢晏然於榮次,玆敢陳疏徑出,乞命鐫削臣職,以爲人臣逋慢者之戒事。入啓。答曰,省疏具悉。爾其勿辭,從速察職。
有政。副護軍黃震文,折衝池日賓,以李潚爲訓鍊主簿,金鎭奎爲副摠管,崔相爲部將。潼關僉使丁舜弼,唐浦萬戶李時蕃,訓鍊僉正李厚根,守門將權得平,武兼金重九,訓鍊主簿張時漢,副護軍鄭弘佐·柳德三·李尙,丑山萬戶洪禹功,阿耳僉使李東伯,慶尙左水使李行成,神光僉使梁楫,保山萬戶辛馨馝,禿用別將張時漢,鎭東萬戶崔日陞,都摠都事閔聖基,守門將崔東奎,宣傳官洪禹九,羽林將金載輝,都摠經歷金鼎鳴,守門將鄭維,宣傳官申漢龜,文山萬戶李天瑞,趙東陽·崔元緖,今加嘉善,賞加,副司果洪乃奎·李世復,副護軍柳德玉,副司果鄭翊周·金九鼎,今加折衝,賞加,副護軍趙爾璧,副司直許埰,副護軍金載輝,副司直李千益,副護軍李晩得,副護軍楊憲奭,副司直吳命峻,宣傳官金洙,北評事權尙游,永達萬戶金有信,僉知李善溥,守門將林碩華,武兼鄭碩道,武兼黃孝童,宣傳官李熙齡,武兼白漢耉,武兼許鎭,忠壯將申汝逵,都摠都事尹慤,麟山僉使朴尙殷,訓鍊主簿趙揚,武兼黃鈺,守門將尹百齡,內禁將楊憲奭,五衛將鄭維載,訓鍊主簿金命佑,訓鍊判官李贇,南虞候安大規,中樞都事金嗣鼎,訓鍊判官李學萬,訓鍊副正安斗齡,上土僉使李萬楨,平南萬戶洪以徵,所江僉使李輝,訓鍊僉正金大節,訓鍊主簿閔遠重,中樞經歷李星耉,訓鍊僉正權世胤,四山監役洪受渼,訓鍊主簿尹遇聘,五衛將李志傑,宣傳官李森,宣傳官沈逵,吾乙足萬戶李時耉,登山串萬戶李長白,造山萬戶秦彦璞,吾老梁萬戶李承賢,所非浦權管林夏炅,甫老知李萬馨,小吉號里趙鋋,於丁灘崔泰益,雲頭里洪震海,馬馬海里李蕃,廟洞南斗樞·池日賓,今加折衝,賞加,副護軍黃震文·白希文,副司直張雲相,訓鍊奉事宋斗萬,副護軍柳命才·李斗千·金命熙。
吏批,尙衣別提徐宗震,掌樂主簿李挺英,司䆃正李溭,監察邊攸·金得汶,司䆃主簿尹寔,廣興主簿申鐔,尙瑞直長李夏輔,平海郡守河龍申,南部主簿朴春阜,京畿都事沈宅賢,歸厚別提辛受和,儀賓都事柳綄,宗廟直長李揆一,司䆃主簿尹世綏,宗廟奉事金敏行,禁府都事李挺益,監察崔天瑞,掌苑別提李復仁,引儀李晩夏,掌樂僉正韓宗建,典牲主簿李揆一,禁府都事徐宗震·李世沅,軍資主簿李夏亨,尙衣僉正趙遠明,尙瑞直長李基漢,奉常判官李榏,典牲奉事柳充廷,西部主簿趙彛重,兼引儀崔翊漢,廣興奉事南宮埞,司畜別提李天翊,瓦署別提卞三彬,咸鏡都事權,兵曹佐郞李相周,司饔直長李翛,刑曹正郞韓世益,尙衣別提尹泓,內贍主簿吳遂協,典籍尹佑甲,兼校書校理崔昌大,濟用正鄭載岱,宗廟直長李世松,軍器判官李岋,平安都事柳述,大司成金鎭圭,長興奉事申采華,引儀李山齡,刑曹參判李彦紀,戶曹參議黃欽,兵曹參議徐宗憲,典籍鄭銉,典簿許琡,工曹參議兪集一,典獄奉事趙休徵,兼西學敎授崔昌大,軍資判官尹泓,刑曹佐郞李坪,童蒙敎官李軒佐,開城敎授朴來慶,禮曹佐郞李相成,宗簿主簿朴鐔,尙衣別提趙泰徵,右尹姜銑,重蒙敎官兪相基,工曹參判李寅燁,刑曹正郞林淨,判尹崔奎瑞,氷庫別檢曺夏奇,光陵參奉尹世顯,平市令鄭鎬,司圃別檢黃夏弼,桃源察訪宋夏錫,健元陵參奉魚有鳳,永昭殿參奉李翊文,副校理李觀命,禁府都事李世璉,引儀權聖揆,慶基殿參奉鄭壽期,左尹沈枰,濬源殿參奉李老成·任謜,造紙別提李震華,司贍主簿洪得圭,章陵參奉尹時敎,高原郡守李畛,敦寧參奉權益隆,敬陵參奉朴宗厚,康陵參奉崔重鼎,持平李晩堅,思陵參奉鄭東復,北部主簿金重鼎,司圃別檢李彦緯,思陵參奉沈潛,永昭殿參奉房斗天,長寧殿參奉邊震一,司評趙命禎,靖陵參奉李誠中,引儀丁達行,典獄參奉趙碩輔,引儀金益遠,咸鏡道別遣重臣徐宗泰。
義禁府啓曰,今日判義禁臣李畬,同義禁李□,都目政事進,知義禁金昌集,戶曹坐起進,堂上不齊,十二日宗廟展謁擧動,十三日國忌齋戒,十四日正日,十五日望祭正日,十六日望日,此六日,科獄罪人等不得加刑之意,敢啓。傳曰,知道。
平安監司書目,道內平南萬戶李東益,卽兵使柳星彩之外四寸弟,令該曹照例處置亦爲白有臥乎所,兵使·邊將,法當相避,萬戶李東益,改差,何如?傳曰,允。
兵曹啓曰,新除授上土僉使李晩得呈狀內,老母年今八十三歲,其在情理,決難遠離赴任云。依近例改差,何如?傳曰,允。又啓曰,都摠府啓辭,副摠管金重器,素患腰痛添劇,於陵幸陪從之餘,昨日雖扶曳入直,而宗廟展謁擧動時,決無侍衛進參之勢,不可無變通之道,令該曹稟處,何如?傳曰允事,命〈下〉矣。副摠管金重器,病勢如此,則當此擧動臨迫之時,合有變通之道,今姑改差,何如?傳曰,允。
上在慶德宮。停常參·經筵。
大駕詣宗廟,入幕次後,藥房·政院·玉堂問安。答曰,知道。
展謁後,藥房·政院·玉堂問安。答曰,知道。
還宮三嚴,午正初刻。
還宮後,藥房·政院·玉堂問安。答曰,知道。
謝恩,校理李晩成。
假注書尹佑甲遷轉代,金始煥。
持平李東彦辭職上疏。入啓。答曰,省疏具悉。爾其勿辭,從速察職。
副校理李觀命上疏。大槪,臣迫於嚴命,不得不隨參於太廟陪從之班,而老母病勢,一向深篤,決無離側供仕之望。玆冒萬死,陳章退歸,乞賜鐫削,以伸人子至情事。入啓。答曰,省疏具悉。爾其勿辭,救護母病。
禮曹啓曰,日者,以自今年正月至八月,禁士夫嫁娶,而只知委京中及畿湖事,傳敎矣。自本曹,旣已依傳敎知委于京中及畿內·湖西·湖南,而取考前後謄錄,則自朝家禁婚後,各道監兵以下外任人及元居流寓士夫等處捧單事,使各其監司,例爲擧行,移文本曹,以爲入啓之地。今此聖敎,只擧畿湖,蓋出於畿湖元居流寓士夫,比他道最盛之故,而至於京中及畿湖士夫之爲外任者,則乃是諸道之所皆有。今若以禁婚傳敎,只爲知委於畿湖等道,而其餘諸道,不竝分付,則士夫之見在諸道外任者,必多有落漏之弊。畿湖則元居流寓士夫及監兵以下外任人之入籍京中·畿湖者,竝皆禁婚,其餘諸道,則元居流寓士夫,雖勿擧論,而京中·畿湖人之爲監兵以下外任者,則亦當在一體禁婚中,此意,畿湖及諸道監司處,一倂知委,而似伏聞京中及畿內士夫等家,或有欲爲移去他道,以行婚事者云,事之寒心,莫此爲甚。果有如此之事,則自其元居及移居官,嚴加禁斷,隨現啓聞,繩以重律之意,知委,何如?傳曰,允。
院啓,請罪人壽長·貞伊等,依律處斷。請放歸田里罪人睦來善·李玄逸,極邊圍籬安置。請罪人吳始復,更加嚴鞫得情。請前判書吳道一遠竄。措辭見上前大司諫尹德駿·掌令朴泰昌等,相繼投疏,深攻近日臺啓,而至以昨年親鞫,謂之不合,何其言意之悖謬也?希載·業同,何等惡逆,而其時按獄大臣,汲汲營護,到今二賊伏法之後,兩臣請罪之啓,實出於一國共公之論。前後營救者,亦非一二,而猶不敢曰無罪,則今此德駿·泰昌輩之立異大論,挺身分疏者,已極無嚴,至於姜世龜之疏,語極危險。其煽動疑亂之罪,合置重誅,而當初被譴,亦涉太寬,則爲今日臣子者,何敢發口伸救,而相與和應,費辭力解?有若爲國家深慮,而枉被罪罰者然,其縱恣無忌,何至此哉?其在警責之道,不可置而不論,請前大司諫尹德駿,掌令朴泰昌罷職。日昨,嶺儒柳沆爲名者,投進一疏於政院,而政院退却不捧,其一篇措語,未及詳知,而槪聞其主意,則以昨年討逆,歸之誣獄,掘穢宮禁,謂之暗昧,用意凶慘,遣辭陰險。沆雖遐方鄙儒,亦是殿下臣子,則何敢以大庭親鞫,快施天討之獄,置之疑信之間,而肆然投疏,略無顧忌乎?諉之不卽上澈,而不加嚴訊,則將無以定民志伸邦法,請投疏人柳沆,拿致鞫問。答曰,不允。當該內乘拿問定罪事,停啓。
全城君焜,全山君深上疏。大槪,乞蒙恩暇,往省先壠事。入啓。答曰,省疏具悉。卿等,安心往來焉。仍傳曰,全城君,給由馬,祖父母掃墳時,澆奠牀備給。
京畿監司書目,陰竹呈,以修撰李肇辭職上疏上送事。啓。答曰,爾其勿辭,俟母病間,上來察職。以上朝報
兵曹啓曰,昨日政,忠壯衛將申汝逵,副擬受點矣,汝逵資秩,乃是堂下云。怱迫之中,昏不覺察,有此錯認誤擬之擧,不勝惶恐。申汝逵,卽爲改差,何如?傳曰,允。
傳曰,齋室,不爲預先修理,臨時點火,以致房堗疏冷,四面且有煙氣,事甚可駭。守僕,令攸司囚禁科罪事。
禮曹啓曰,來二月初六日社稷親祭時,王世子當有亞獻及闕門外祗送之禮,而卽今與常時有異,不爲磨鍊之意,敢啓。傳曰,知道。
上在慶德宮。停常參·經筵。
未時,太白見於巳地。
校理李晩成,牌不進,推考傳旨捧入。
謝恩,校理金盛始。
校理李晩成,牌不進,依承傳罷職。
戶曹,觀察使薦,金德基·洪璛·朴東恒,節度使薦,蔡以章·李壽民·李芬國。以上朝報
仁獻王后忌辰齋戒。
李敏英啓曰,行大司憲李濡,掌令李世弼在外,執義尹弘离呈辭,掌令朴泰昌被論,持平李東彦未肅拜,今日以監察茶時之意,敢啓。傳曰,知道。
朴權缺興妻金氏上言,情事誠可矜念,令該曹,特爲依願施行事,命下矣。法典內缺數字支子爲後,而長子則不許出繼,惟親功臣·國舅宗祀缺數字或許其以長子立後,而此出於一時特恩,非可以混缺數字也。金氏情理,雖甚切迫,旣非功臣國舅奉祀之缺數字支子中,亦不無可以爲後者,而只以其未及成長之故,欲缺數字之長子益昌之祀,則欲令益昌亡子之妻,別爲立後,揆以法缺數字已極違越,參以人情,亦甚乖舛。今此特敎,固知出於矜悶缺數字無告之盛意,而此路一開,後弊難防,有不可容易聽許缺臣忝在該房,旣有所懷,惶恐敢啓。傳曰,此是特敎,何缺後弊乎?
兪命雄啓曰,卽者開城留守尹世紀缺稱有身病,使其軍官,替納密符,揆以事體,殊涉未安。缺何如?傳曰,允。
柳之發啓曰,左議政箚子到院而以以下缺傳曰,允。
又啓曰,京畿上言啓下,一百六十一張,而一百三十六張,分下各司缺二十張,違格五張,啓字爻周次還入之意,敢啓。缺違格,仍下該曹。
又以司饔院官員,以監膳提調意啓曰,濟缺月朔別進上唐柚子,今月來納,而第六閣元數一百箇內,欠縮多至四十五箇,莫重進上之物,如是不謹,事極可駭。封進之官,難免不能檢飭之罪,從重推考,當該陪持人,令攸司囚禁科罪,何如?傳曰,允。
摠戎廳啓曰,西營入直本廳壯抄三運軍兵,今已准番,依前例與訓鍊都監軍兵,今月十五日,還爲替代後,放送之意,敢啓。傳曰,知道。摠戎廳謄錄
上在慶德宮。停常參·經筵。
未時,太白見於巳地。
明日敬寧殿望祭時,開門,三更三點。
備忘記,觀此上言,金氏情事,誠可矜念。令該曹特爲依願擧行。
政院啓曰,故縣監權益興妻金氏上言,情事誠爲矜念,令該曹特爲依願施行事,命下矣。法典內,無後者,取同宗支子爲後,而長子則不許出繼,惟親功臣·國舅之將絶者,或許其以長子立後,此出於一時特恩,非可以混施人人者也。金氏情理,雖甚切迫,旣非功臣·國舅奉祀之人,且其同宗支子中,亦不無可爲立後者,而只以其未及長成之故,欲取益昌之長子,益昌之祀,則益昌亡子之妻,別爲立後,揆以法理,已極違越,參以人情,亦甚乖舛。今此特敎,固知出於矜悶無告之盛意,而此路一開,後弊難防,有不可容易聽許者。臣忝在該房,旣有所懷,惶恐敢啓。傳曰,此是特敎,何關後弊乎?
又啓曰,式年監試,在於來三月初十日,而北評事權尙游,除拜屬耳,未及治裝,勢難趁期下去。曾前北評事有故,本道都事,移送北道,南道京試官,則別爲差送,已成近例。今番事勢,亦當有變通之道,令該曹稟處,何如?傳曰,允。
大司諫尹世紀上疏。大槪,臣猥將病重之狀,敢陳乞免之章,時未承批,不宜復有所煩瀆,而卽今所患,實無自力登途之望,所受密符,不得已以軍官朴再華替納,伏乞亟遞臣職,仍治臣罪事。留政院。
左議政李世白箚子。大槪,乞將臣本兼職任,盡行鐫削,俾得退伏田里,以保餘命事。入啓。答曰,省箚具悉卿懇。再諭至意,復何多誥?年少過激之言,尤不必介懷,卿其亟遵前旨,安心勿辭,速出論道,用副如渴之望。仍傳曰,遣史官傳諭。
副校理李觀命,牌不進。傳曰,只推勿罷。以上朝報
左議政李世白箚曰,伏以,臣之猥煩再籲,缺可已而不已,實出於萬分危迫缺數字閔覆之天,有缺矜諒,而伏承聖缺數字誠淺爲缺臣雖無狀,若有自力缺起缺體我聖缺之旨,直爲此私便身圖之計哉?缺之齒,已迫七十,高缺之疾,積有年記,到今諸症,乘弊迭作,種種危苦難狀,而又缺五日前口唇生瘡,飮啖全却,火熱大升,神識全昧,摧殘氣缺不能與病爲敵,委頓涔涔,若不能支吾,旬月之間,決無復缺爲人之望。台府重地,其何敢一向虛帶,以重瘝曠之誅哉?缺臣疾痛之外,又有情勢之萬分難安者,昨伏見持平李東彦之疏,其所詬斥,卽一彈文。臣之爲的於世,久矣。受矢已慣缺足爲怪,與之爭較,非臣本情,而凡其引喩之危怕,固缺至於隆勢二字,自不覺毛骨俱竦,寢夢猶驚缺嘗有得此號名,而終保其性命者乎?不知東彦,何故因缺其爲言至此極也?以此所遭,決不容一刻遲徊朝廷之上,而缺且隱忍至此者,欲待聖明之快正臣罪,以尊臺閣而已。臣缺祿已極,涯分已溢,病且朝暮死矣,榮辱。以上燼餘批答見上
上在慶德宮。停常參·經筵。
未時,太白見於巳地。夜一更月暈,有霧氣。二更三更,月暈。
下直,楊根縣監趙益彬。
望祭後,大殿,藥房·政院·玉堂·二品以上·六曹問安。答曰,知道。世子宮·嬪宮,藥房·政院·玉堂·二品以上·六曹問安。答曰,罔極。
左議政李世白初度呈辭。入啓。傳曰,不允批答。
持平李萬堅上疏。大槪,臣曾忝諫職,重被臺彈,縮伏循省,分甘廢捐,不意恩敍未幾,除命荐降,在臣分義,惟當卽爲趨命,而臣之情病,決無陳力之望,玆敢冒死哀籲,冀蒙鐫免事。入啓。答曰,省疏具悉。爾其勿辭,從速察職。
平安監司書目,義州呈,以告訃使先來軍官金琦回來事。
政院啓曰,今日賓廳日次,兩司當爲入侍,而憲府無行公之員,除在外及被論陳疏人外,呈告·未肅拜人員,竝卽牌招,以爲推移入侍之地,何如?傳曰,允。
副校理李觀命上疏。大槪,老母病勢,決無離側供仕之望,更陳血懇,冀蒙鐫遞,俾伸至情,以警具僚事。入啓。答曰,省疏具悉。爾其勿辭,救護母病。
答大司諫尹世紀疏曰,省疏具悉。卿其勿辭,上來察職。
忠淸監司書目,延豐呈,以禮曹參議鄭澔辭職上疏上送事。啓。答曰,省疏具悉。爾其勿辭,上來察職。
謝恩,持平李東彦。
京畿監司書目,廣州呈,以大司憲李濡辭職上疏上送事。啓。答曰,省疏具悉。卿其安心勿辭,上來行公。
又書目,長湍呈,以左參贊徐宗泰辭職上疏上送事。啓。答曰,省疏具悉卿懇。卿勿過辭,上來行公。
持平李東彦啓曰,情地危蹙,尋單縮伏,不意此際,嚴召荐降,分義是懼,不得不黽勉出肅,而第臣於昨者大臣之箚,尤爲一倍惶懼之至。大抵臣之向日論啓者,職責也,今玆疏陳者,事體也。旣無私懲惡於其間,只爭公是非於彼此,則雖有辭語之欠於嫵媚者,亦何傷淸朝不比之氣象,而乃以詬斥爲目,危怕爲言耶?至於隆勢云者,臣之愚見,妄以爲過奬碩根之言,初旣迭進,催令赴閫之請,繼又荐發,設令此擧,非出於爲渠之地,而渠以驕蹇妄狠之心,眞若有所依負,蔑視臺劾,揚揚急赴,隆勢云者,指被憑恃放恣之狀,而自不覺其語逼於大臣,此不過遣辭之際,或未深量而已,夫豈有他意於其間哉?向使廟堂處置,十分周便,臺閣公議,不至摧抑,則臣何必追後提擧,故爲過激之語哉?以大臣休休之量,何不洞量臣之本情,今乃摘出句語,至以終保性命,無面人世等語,過自謙抑,疑阻太深耶?實非臣平日所望於大臣者也。抑臣於此,尤有所慨然者,夫廟堂·臺閣,年位逈別,體例相拘,故凡於可否之際,意見或不無參差,言議或不能沕合,而況新進之類,寧激無渝者,自古然矣,而苟不寬裕調娛,容物包荒,則易致否隔而睽盭。頃來朝象之乖和,寅協之無期,未必不由於此。若使大臣,深思細究,則其於此等事,必將兼容竝包,扶植培達,而祗緣臣疲劣疎樸,冥行直趨,話頭本不宛轉,文字又不宛曲,因一微事,轉輾觸激,空辭無補,節拍層生,致令宿德元老,深懷不安節攝之中。自顧點檢,咎實在臣,何敢復以臺閣自處,而一刻晏然於職次乎?請命遞斥臣職。答曰,勿辭。退待物論。
今日引見時,北評事權尙游改差事,及咸鏡道京試官差出事,榻前下敎。
工曹,觀察使薦,南致熏·閔鎭遠·朴泰恒。節度使薦,金淮·李諿·朴廷賓。
政院啓曰,近來玉堂,不得備員,上番闕直,已過累日,事體極爲未安,而校理李觀命,以親病,陳疏受由,無他推移入直之員,政官,待明朝牌招,卽爲差出闕員,何如?傳曰,允。
吏曹口傳政事,咸鏡都事李萬選,南道京試官成璹。
今日引見時,水原府使閔鎭遠推考,催促下送事,榻前下敎。以上朝報
合啓,請前領府事南九萬削奪官爵,門外黜送。上曰,勿煩。措辭見上請判府事柳尙運削奪官爵,門外黜送。上曰,勿煩。措辭見上請領敦寧府事尹趾完罷職。上曰,勿煩。措辭見上執義尹弘离所啓,兩大臣論罪事,合辭論執已久,而尙靳允許,不勝悶鬱焉。兩司合辭,異於獨啓,大臣請罪,事體至重,若非一國共公之議,則臣等何可一向爭執乎?此與眚災肆赦,宥過無大,有所不同。夫惡逆之賊,咀呪之逆,雖婦孺之微,皆知必可殺,豈兩大臣,獨不知之乎?知而猶且伸救,則論以國法,安得無罪責乎?若曰非其本情云爾,則抑有所不然者。夫爲將者,戰勝則國家賴安,其身榮貴,孰不欲必勝,而若致敗軍,則豈可諉之於非情,而曲爲容恕乎?且希載貸死之論,果由自已之首倡,則八年之間,何無一言,而必於國哀悲遑之初,露章自當?以此觀之,雖謂有要覬之跡,不爲太過也。至於尹趾完,不思竝后之嫌,遽生逼尊之議,而朴萬鼎等,相繼投疏,皆祖於此,則尹趾完,根柢也,萬鼎等,枝葉也。萬鼎之罪,至於中途付處,當初倡論之大臣,豈可以根柢,獨免罪責乎?臣等此請,非有所疾忤於大臣而然也。自上若不允許,臣等決不可止。金相稷曰,今日合辭之請,旣得臺體,而兩大臣緩獄之事,大段誤着,則勿論有情無情,其罪,豈至罷職而止乎?且當初緩獄,雖曰爲國深慮,曲貸必討之賊,竟招罔極之禍變,則罷職之罰,不足以懲其罪,非但在國之法當然,而兩大臣之心,被罪然後,可以小緩矣。上曰,當初兩大臣,不能善處,而合啓措辭,不無過中之處,顧瞻利害等說,乃是情外之言,故只以一時誤事,參酌罷職矣。希載·業同,俱是罔赦之賊,而以當初緩獄容貸之故,竟致前冬罔極之變,卽今臺啓,誠得臺體。兩大臣之無他意,予旣知之,而事係重大,一向相持,似爲未安,前領府事南九萬,前判府事柳尙運,削奪官爵,門外黜送。尹趾完,則不過一時意見誤入之致,罷職似過矣。
執義尹弘离所啓,罪人杭家籍沒等事,請令該府照例擧行。上曰,勿煩。措辭見上請還寢杭子炤兄弟放歸田里之命,絶島定配。上曰,勿煩。措辭見上請罪人李宇謙,與諸罪人,一體勘斷。措辭見上上曰,勿煩。請鄭維漸加資之命,一體還收。措辭見上上曰,加資還收。熟馬一匹賜給,而傳旨中,改付標以入。
正言金相稷所啓,請罪人壽長·貞伊等,依律處斷。上曰,勿煩。請放歸田里罪人睦來善·李玄逸,極邊圍籬安置。措辭見上上曰,勿煩。請罪人吳始復,更加嚴鞫得情。措語見上上曰,勿煩。請前判書吳道一遠竄。措辭見上上曰,只出於彦良之招辭,而無他顯出之端緖矣。以此罪之,似過,勿煩。請前大司諫尹德駿,掌令朴泰昌罷職。措辭見上上曰,尹德駿疏中,以何必親鞫爲言,親鞫,非今日創開之事,且前冬之獄事,旣無上變之事,出自內間,亦無文書付之外臣,何以鉤得其端緖乎?德駿非不知此,而身爲臺臣,倡此無謂之說,爲他日邪論之嚆矢。此而置之,後弊無窮,尹德駿罷職。朴泰昌事,不允。請投疏罪人柳沆拿致鞫問。措辭見上上曰,大義則好,而原疏旣未登徹,臺臣亦非親見,則到今拿致,有關後弊,柳沆今姑置之,而兇逆之伏法未久,迭相救解,至謂之誣獄,護逆,亦一逆也。今後如有繼起如此之論,則論以逆律,定式,可也。又所啓,日昨柳沆疏語,果有妖妄,則喉司之臣,所當措辭啓稟,以俟處分之如何,而反諉於寫疏之不精,姓字之不書,任自退却,事之寒心,莫此爲甚。不可無規警之道,請當該不捧承旨從重推考。上曰,依啓。以上朝報
禮曹判書金鎭龜所啓,在前自朝家禁婚令下之後,仍卽捧單,故應不入於捧單中者,則許婚矣。今番,禁婚之敎雖下,而捧單之期尙遠,應不入於禁婚者,不可不預爲稟定許婚,故敢此仰達。上曰,頃見該曹草記,則多有避出他道而成婚者云。紀綱雖曰解弛,豈敢如此乎?鎭龜曰,不有國禁,移去成婚,誠極寒心,故前已陳達,京中士夫之移去成婚者,則應爲禁之,而至於國姓及當代異姓八寸,貫籍不同李姓,寡家女,中人·庶孽此五條,應不入於捧單之類,而不爲禁婚,曾有前例,依此分付,何如?上曰,在前如此之類,不禁矣,依前例施行,可也。又所啓,上年冬節甚暖,京江終不合冰,若又遷就,則春前無路藏冰,故頃因日氣稍寒,取稟始役,使之勿論遠近,代取藏置,而取爲冰片,則旣不精白,且未堅固,春夏間易致消瀜。京畿各邑近峽處,別爲藏冰,以待不時取用之意,頃已分付,而外邑之着實擧行,亦未可必,許多國用,將有不繼之患,誠爲可悶矣。自前氷丁,或有用餘,則氷官,例有親舊間碎冰帖用之事,下人輩,亦有朔下之規,今年則切勿私用,十分撙節,俾無國用不足之弊事,東·西氷官處,各別分付,何如?上曰,依所達分付,可也。
右議政申琓所啓,臣於前冬,以畿民役價,以大同減給之意,有所陳達矣。蓋朝家之役民,自有定式,至於常時所無之役,則必給其價矣。雖以京中言之,凡於擧動時役民之價,亦自兵曹,雖尺寸之布,計日分給矣。外方則,自惠廳,分給其價,而每爲官吏中間所花消,民不蒙惠,故各以其大同所納計給之意,陳達蒙允,而近聞畿邑之民,元無減給之事,民甚缺望云。朝家之事,守令不爲奉行,至於如此,事甚可駭。使該廳別捧成冊,一一計價減給,而不爲擧行守令,別爲論責,似當矣。上曰,依爲之。朝家分付之事,久不奉行,事甚可駭。令該㕔精査給價,可也。
工曹判書李寅燁所啓,三南大同,出於民結,故曾無未收之弊,而近來國綱解弛,外方守令,不遵朝令,或稱敗船,或稱指徵無處,年年未收,其數不貲。若無別樣變通之道,則斷無準捧之路,今後則分大·中·小邑,以未收大同米,差等劃給於官需,則守令,爲其官需,似爲着實收捧,故敢達。申琓曰,近來外方,不遵朝令,大同之未收甚多,誠極駭然。若以官需畫給,則爲其自用,似可着實收捧矣。李寅燁曰,大邑畫給,以五十石爲定,次次減數分定,則在各邑,其數無多,而其於徵捧之道,似爲便好矣。上曰,依所達分付,可也。
右議政申琓所啓,曾因大臣陳達,三朝侍從臣宋奎濂·李壄·李光迪,皆以年七十,特有加資之命,相繼陞資矣。前參判宋昌,亦是孝廟朝翰林也。今年七十云,似當一體加資,故敢達。上曰,一體加資,可也。
禮曹判書金鎭龜所啓,伏聞故相臣金壽恒家墳山有故,將爲遷葬,日期當在開月云,而故相臣閔鼎重遷葬時,朝家旣施禮葬之恩。今此金壽恒遷葬時,亦依其例,似當一體施恩,下詢于大臣而處之,何如?申琓曰,閔鼎重遷葬時,因大臣陳達,特爲禮葬,則似當一體施恩矣。上曰,分付該曹,一體禮葬,可也。
執義尹弘离所啓,司憲府,間架不少,材木甚美,而年久雨漏傷破之處頗多,若使蹉過今年,則修改之際,功役必倍,而自本曹無他修葺之道,分付該曹,趁今修改,以爲尙功之地,何如?上曰,分付該曹,卽爲修改,可也。以上朝報
工曹參判李寅燁所啓,月課火藥之焰硝,京軍門與各道,間年煮取事,曾已定式,故上年則自軍門備送,而今年則本道當爲煮取,以此分付諸道之意,敢達。上曰,依爲之。
又所啓,湖南月課鉛丸,上年則禁衛營,以新造鳥銃之故,專管取用,而今年,旣無造銃之擧,勅行今當出來,而常平廳虛竭,無以策應,依前劃給常平廳,何如?上曰,劃給常平廳,可也。
又所啓,年前大同木折錢之數甚多,蓋緣戊寅年木花極貴之故也。上年及上上年,木價頗賤,故錢文旣減五錢文之數,猶且不少,上年則各邑,皆請以本木上納,今年則錢文上納之數,比前大縮,事甚可慮矣。以今定式言之,一匹之價,三兩三錢,米一石代錢爲九兩九錢,木價漸賤,而折錢猶重,民之難於納錢,其勢然矣。大同木折錢之數,先爲減却一石,以七兩定式,各司所捧,亦依此例,稍減,何如?上曰,依爲之。
右議政申琓所啓,近歲,惡虎囕殺人命之患,遍於八路,而諸道狀聞,前後相續,其中官家之不得聞知,方伯·守令之不得報聞者,又不知其幾何,其爲驚慘,當如何哉?自歲前,畿甸近處,此患尤甚,楊州·抱川·加平近處,則或有突入人家,傷害人物者,不可勝數云,此豈非可憂之甚者乎?從前如此之時,或有發遣三軍善放砲手,使之捕捉之時,今亦依此出送,似當矣。前日出送砲手之時,不能捕捉,徒爲貽弊於村間,此亦可慮,分付三軍門,擇送領去將校,申飭以送,則似無此患矣。且府使鄭時凝,習於捉虎,故前日出送砲手之時,使之同去,設置機械於邑內,以爲捕捉之地,而近日守令,多不奉行朝令,村民亦且厭苦,元無着實設置之事云,其習,誠爲可痛矣。今亦因爲出送,使之着實看檢,而守令,如有如前不爲擧行之事,別樣論責,則庶有其效矣。李寅燁曰,近來虎患,誠如大臣所達。三軍門砲手發送,雖有若干弊端,有不可顧藉,而若先聞虎患尤甚處,然後擇送將校,使之行獵,則似不至大段貽弊於村間,且必有賞罰,可以激勸,如有作弊而現發者,則從重論罪之意,別爲申飭,宜矣。上曰,先問其尤甚處,然後發送三軍門軍士,可也。寅燁曰,海西蔥秀近處,虎患滋甚,撥路幾乎不通,誠非細慮。此亦別樣申飭於監·兵使,多發軍卒,使之大獵,則雖不能盡捕,亦可以驅逐矣。上曰,申飭監·兵使,着實爲之,可也。琓曰,凡事,必有賞罰,然後有所興起警動矣。捉虎事目中,有捉虎人分等論賞之語,而守令則曾無擧論之事,故守令,視之尋常,不爲動念。武弁守令,旣如此,則文蔭守令,尤何可言耶?其中若有領率軍校,多數捕捉者,則似當別爲論賞,以示聳動之意矣。頃日慶尙監司崔錫恒,以陜川郡守金洵,領率軍校,捕捉惡虎,至於四首,別爲論賞之意,報於備局,而以其前例,守令親自放射之外,曾無論賞之事,故不爲啓達矣。以捕捉賞格,比以論之,則措示捕捉,竝爲論賞,則親率軍校,多捉惡虎,爲民除害者,豈在於指示盜賊者之下乎?朝家若別樣論賞,以示激勸之意,則武弁守令,必多聳動興起,多相慕效矣。上曰,此言誠然。金洵論賞事,分付該曹,以此意,申飭於諸道,可也。李基夏曰,若無賞罰,則固不能勸懲,所當別爲申飭,而第發送軍兵,大貽民弊。且於雪消之後,則無以尋蹤,不能尋蹤,則何以捉虎乎?設置穽駑,實便於捉虎,而近來守令,不爲着實募設,故終無實效。今若申飭列邑,而其中慢不擧行者,隨現論罪,則其所捕捉,似尤於出送軍兵矣。上曰,着實設穽事,亦爲分付于該道,可也。
李寅燁曰,數三年來,江都軍餉之收蓄者,至於十萬餘石,則比諸山城之匱竭,雖似有間,而猶不準於曾前所儲之穀,保障重地,誠爲可慮。一時充補,其勢雖難,而今若逐年隨得隨送,則庶可以充上,三南大同米二萬石,轉送山城之外,其餘八千石,則劃送江都似宜,故敢達。上曰,依所達劃送,可也。
禮曹判書金鎭龜所啓,南漢山城習操,例以秋間設行,而每以秋務相値,故設行春操事,曾已定奪矣。至於今年,則非但年事凶歉,因山時畿民之責役浩大,且前頭客行時民役,亦將煩重,今春操鍊,勢難設行,而城中武士,不可無點閱之擧,且寺刹·公廨,多有修葺之處,臣於今月念後,除朝辭出去,留數日,巡審點閱之意,敢達。上曰,依爲之。
李寅燁所啓,三南米二萬石,劃送南漢事,旣已定奪,而但南漢地勢,異於江都,輸運之際,事多難矣。蓋水下船隻體大,難泝上流,渡泊京江之後,又復債船上送,則當有船價,自松坡,輸入山城之際,亦當有馬價,元來數少之米,又除船馬價,則輸納山城,其數幾何?若以卽今餉穀之匱竭爲急,雖有些少耗費,必欲輸運則已矣。不然,則以山城附近邑春秋收米,逐年換納,則不過三年,可足二萬之數,似爲兩便,故敢達。上曰,運轉之際,雖有小費,不如輸納之爲愈也。寅燁曰,今若必欲輸納,則湖西米自水上下來者,當爲八千石,此時,使之直納於松坡倉,自水下上來者一萬石,則當某條輸送,而其餘二千石,以山城附近六七邑,今春收米磨鍊,則足可相當,以此換送,事甚便當。使各邑,輸納山城,則弊端不貲,故使廣州,從其附近面,領率民人,往受於各邑之便否,問議于廣州,則府尹李濟,日昨來見,言其難便之事數款。槪以新米,盡爲糶糴,則恐非用舊蓄新之道,而朝家,若必令受來,則雖有若干弊端,亦何敢固必於其間云。其言亦有所據,何以則得當也?下詢大臣而處之,何如?申琓曰,使各邑,輸納於山城,則捧上之際,監色輩,不無作弊之端。初頭雖自本府,申飭禁斷,固不可必其終無弊端矣。廣州則必苦其領率民人,受來於諸邑,而此不過一邑之弊也。諸邑則往來領受之弊,非如一邑之弊,使廣州受來,似便當矣。上曰,水上八千石,則使之直納松坡倉,二千石則以春收米劃給,而雖有些少弊端,使廣州民人,往受於各邑,可也。
又所啓,南漢軍餉,自經荐飢以來,發散未收,卽今大小米,僅有五千餘石,皮雜穀,亦僅萬餘石,保障重地,餉穀如是缺蹙,誠極寒心矣。上年三南收租,今方磨鍊,而上納儲置之數,僅計支用之外,湖南得一萬石,湖西得萬餘石,嶺南亦當得二三千石。其中二萬石,劃送南漢,以補軍餉之意,問議于大臣,則亦以爲宜,故敢達。上曰,依所達輸送,山城可也。
又所啓,頃者兵曹判書金構,以內局牛黃二十五部復舊事,陳達蒙允矣。臣考見文書,大同未設之前,八道各有分定數,而大同設入之後,亦無所減矣,癸巳年間,咸鏡道所納十二部中一部,先王朝,又復減捧,蓋以兩道田結少,而卜定多故也。今若復舊,則嶺東·咸鏡道所減者,合十部,當爲復舊,而第念癸巳·己酉,年紀已久,先朝所減之物,似難到今復舊,且十部,雖或復舊,其價零星,與其徒有復舊之名,無寧自本廳推移米木中,從其時價貴者,或以折半,或以三分之一,限蘇復間盡給,則貢物主人輩,庶可支保,而進排國用,故曾以此意,議于兵判,則亦以爲便矣。上曰,所達似好,依爲之。備局謄錄
右議政申琓所啓,水原府使閔鎭遠,除授已久,而累度呈狀於備局,尙未出肅。觀其狀辭,則蓋以湖西監賑時抄啓人,兩銓未盡收用,爲辭矣。在前私賑之人,雖有調用之命,多未得施行,而此則臣在曹時,先用其一人,厥後兩銓之收用者,幾至六七人云。此與全不收用者,有間,且其抄啓,至於十五人,其數太多,兩銓雖欲調用,何可一時盡用乎?其所以此引嫌,誠爲過當。鎭遠之陞資,若由於善賑,則以此爲辭,容或可也,而今此除命,有何關涉,而如是固執乎?畿輔重鎭,不可久曠,況勅行當前,前府使交龜之後,自可赴任於海西,此亦不可不慮。閔鎭遠推考,使之從速赴任,何如?上曰,十五人,勢難一時調用,閔鎭遠以此引嫌,殊甚不當。推考,使之趁速赴任,可也。兵曹謄錄
大司憲李濡疏曰,伏以,臣纔過外除,僅延縷命,百疾交作,萬念俱灰,惟思屛伏田野,守分養疴,無復經世之望矣,不意恩除,遽加於苫缺喘,召旨猥降於蓬蓽之中,臣誠驚感摧隕,但缺積殃酷罰,早喪怙恃,只有祖母,相依爲命,而今又見背缺更無所倚,則從今至死之年,無非事君之日耳。顧臣不肖,缺恩深厚,違離闕庭,已及四載,況且騩馭上賓,因山甫訖,缺天陛,以伸區區犬馬之忱,實是分義之不容已者,而筋骸精魄,缺敗已極,目視昏暗,脚力痿弱,雖欲强起就列,其勢誠難缺然者,何敢故爲遲回,以自陷於逋慢之誅哉?且念臣言議風缺非可觀,曾前屢叨臺憲,輒皆控免不居者,蓋以自量之缺到此白首殘齡,尤豈有冒昧承當之理哉?儻蒙天地缺成之德,得解此職,專意調息,缺人則臣當奔走缺朝,以備驅策,糜粉殞結,亦不敢缺聖慈,曲缺亟許鐫改,以便公私,千萬幸甚。臣無任瞻望宸極,屛營〈祈〉懇之至,謹昧死以聞。答曰,省疏具悉卿懇。卿其安心勿辭,上來行公。
禮曹參議鄭澔疏曰,伏以,臣民無祿,坤聖賓天,山陵禮畢,普痛冞切。螻螘微臣,病蟄田廬,凡干酧缺動作,公私俱廢,前月伏聞因山期迫,揆以分義,不敢偃伏私次,舁疾西上,忍死前進,初七日始到城邸,僅僅隨參於迎哭班,二十二日,入參於卒哭陪祭之列,宿病轉輾添劇,缺難久淹旅次,旋尋歸路,間關還鄕,未滿十日,千萬夢缺忽承春曹佐貳之命,驚惶感激,若無所容。棄缺恩出尋常,揆分揣義,所當竭蹶趨命,而顧臣癃病積缺餘,重傷於冒寒行役之日,宿患疝症,挾感添重,兼以水土所缺左臂痿痛之症,漸至沈劇,晝夜叫苦,坐臥須人,委帖牀缺作一僵尸,顧此病狀,實無一分起動之缺數行許遞改,俾無公私狼狽之患。不勝缺至,謹昧死以聞。答曰,省疏具悉。爾其勿辭,上來察職。
持平李晩堅疏曰,伏以,臣於昨歲,猥叨諫職,自揣才分,已缺承當,加以臲卼之跡,沈痼之疾,實無一分陳力之勢,而危悃缺召牌遽臨,坐犯違逋,罪止褫罷,惶悚之極,若無所容,曾缺臺評,縮伏省愆,分甘廢捐,不料恩敍才下,除命缺誠惝怳感惕,不覺涕泗之交頤也。臣之向來所遭,非如尋缺規警之比,至今追惟,愧汗先瀉。事在旣往,今不欲更提,而第缺坐罷之翌日,國有事變,以致公議峻發,至以無端違牌,缺議不快等語,一筆句斷,有若臣臨事顧瞻,畏惴退縮者然,缺人之不諒本情,臆逆至此耶?噫,藉使臣,巧於自謀,眞欲缺其何能逆睹未然之事,故犯逋慢之罪哉?若以臣之犯分違缺命,斷爲罪案,則雖被重何,臣固無辭,而直欲歸之於規避之缺不少舒究,臣誠莫曉其故也。缺臣平日言行,缺於同朝,動招疑謗,亮取顚躓,缺誰怨尤?雖缺聖明,滌蕩瑕垢,曲加剪拂,誠無顔面可以復立於朝端,矧玆風缺之地,職在繩糾,雖在平常無事之時,必待剛方正直之士,當缺國綱頹弛,朝議潰裂之日,豈可使如臣疲劣,承乏苟充,上而缺則哲之明,下而招鵜梁之譏也?臣雖欲忍羞攘尤,抗顔就列,其於缺廉隅而玷名器,何哉?且臣積病纏身,羸瘁已極,少觸風寒,缺送發,飮啖全却,眞元日削,委身牀席,昏昏欲絶,以此症狀,尤缺自力。伏乞聖慈,諒臣情勢之危迫,憐臣疾病之沈頓,亟命鐫遞臣職名,俾免瘝闕之罪,公私不勝幸甚。臣無任屛營祈懇之至,謹昧死以聞。批答見上
大司諫尹世紀疏曰,伏以,臣猥將病重之狀,才陳乞免之缺時未承批,不宜復有所煩瀆,而臣之所患,蓋原於觸冒風寒,積勞行役之餘,宿患痰火之病,新添風感之症,一時缺劇,昏倒牀席,作一僵屍,實無自力起缺數行問藥不容少緩,而顧臣卽今病狀,跬步缺程,不可以時月爲期,所受密符,不得已使軍官前縣監朴再缺齎去替納,臣之罪戾,至此尤無所逃。伏乞天地父母,俯垂矜愍,亟遞臣職,仍治臣逋慢之罪,不勝幸甚。臣無任惶隕戰灼祈懇之至,謹昧死以聞。批答見上
左參贊徐宗泰疏曰,伏以,臣除命之下,缺聞今幾次矣。其癃廢沈篤之實,如未蒙天日之照燭焉,則引缺控免,雖是臣僚之常事,一向偃伏,跡涉稱托,是乃虛飾而缺瞞也,其罪固自難貸。且臣身遠闕庭,魂殿畢虞,而缺伸哀隕之悃,聖駕拜陵,而不進陪護之列,分義虧缺極矣。重賜譴何,事體當然,而日昨臣辭疏之上,恩缺降,不惟不加之罪,而諭以上來行公,天鑑之明,尙未俯察缺情矣,而猶然有此意者,聖度涵容,猥以班秩,見待於其缺之地,姑有此寬貰之恩數缺是感惶交缺涕淚之橫迸焉。嗚呼,螻蟻微臣,缺病爲辭,在缺差也,筵席聖敎至嚴,又於判尹辭疏之批,至以缺爲辭,不啻如嚴父之詔迷子,人臣得此於君上,憂懼戰灼,無地自安。如使疾病,不至於濱死,豈敢有不爲自力趨承之缺臣區區本意,窮毒罪惡之極,至痛糾結,人理已盡,不欲復缺弁揚揚於平人之列,然而威命所壓,不敢每以此爲言,而只是缺孱敗日以益甚,筋力日以益盡,百病迭攻,不能撑持,顧其形體,則缺瘁幻變,殆至肉脫,察其言語,則七顚八錯,未終忘始,言其精缺則居常浮浮,有同喪性而失魂。膈痞而不能食,臂痺而缺火熱蒸灼,竟夜廢眠。最是痰升窒塞之症,其始缺今則遇暑則發,觸寒則發,傷於食則發,發輒叫呼,不省頃缺絶其餘種種危症,俱非時月所可將理,藥物所可痊差,特是外缺之人形稍存,而一縷朝夕未絶耳。臣雖欲銜恩畏義,自陳力於周行之間,其勢眇然,已絶其望缺我聖明,況人非時需,在所其斥,而屢缺欲自廢,不思盡瘁之義,此豈人情也?臣之此危苦情病缺屢矣,訖未得聖王之哀憐,乃者參贊重銜,虛縻經月,缺勢澌綴,起身無路,情地迫隘,靡所因極,冒萬死復敢申缺此違逋之外,重以瀆冒之罪,臣當萬死。伏乞聖慈天缺察崩迫至懇,諒臣情事外,疾病亦難復起爲人之實狀,缺命遞免臣本兼職名,仍治臣前後負犯,以安私分,不勝幸甚。臣無任惶悶震越瞻望祈懇之至,謹昧死以聞。答曰,省疏具悉。卿勿過辭,上來行公。
副校理李觀命疏曰,伏以,臣幸蒙恩暇,救護母病,攢祝鴻私,惶感靡容,而顧念缺所患,非一朝偶感風寒之比,年逾七秩,宿恙纏身,又缺晦添得胸腹之痛,症情危惡,一日之間,乍劇乍歇,痛發則缺不通,氣下則昏倒不省,老人筋力,日就澌綴,委頓牀褥,轉側須人。臣左右扶持,焦煎度日,缺離側,而職名未解,不可一任瘝曠,憂懼熏心,進退缺情理若不至缺悶迫,則當此僚員不齊,累日闕直之時,其何敢不顧分義,一向缺慢,以自速罔赦之罪哉?微臣危悃,有未盡暴於仁覆之下,尙缺蒙恩許,而嚴召又下,臣情窮勢迫,不得不趨詣闕下,陳章徑退,恭竢嚴誅,而勿罷之命,又出格外,臣於此,惶恐感激,罔知攸措。臣母卽今病情,旣非旬日之內,可望其蘇缺而經幄重地,決不可緣臣久曠。玆敢不避瀆擾,仰首哀籲,伏乞聖慈,諒臣危迫之悃,亟賜鐫削臣職,俾得專意救護,以伸人子至情,仍勘臣前後負犯,以肅朝綱,不勝幸甚。臣無任屛營祈懇之至,謹昧死以聞。批答見上
傳于兪命雄曰,大臣·備局堂上引見。
午時,上御興政堂,大臣·備局堂上引見。右議政申琓,禮曹判書金鎭缺,工曹判書嚴緝,工曹參判李寅燁,韓城君李基夏,訓鍊都正缺就商,左副承旨兪命雄,執義尹弘离,正言金相稷,副校理缺坦,假注書李祥徵·朴萬恒,記事官金興慶·金相元入侍。缺琓曰,歲後日氣寒凜,無異嚴冬,此時聖體,若何?上曰,無事矣。
金鎭龜曰,卽接莊陵參奉所報,則丁字閣薍簾蘆簟,已爲傷弊,趁卽備送,禁火諸缺豆毛,亦依他陵例造送云,而缺陵寢有異缺陵所絶遠,簾簟等物,或可備缺簾簟與豆毛,遠缺致未易。分付本道監司,丁字閣所用薍簾蘆蕈及缺火諸具,以某樣穀物,料理造送進排,而所入物力,使之啓聞缺。上曰,此與近陵有異,依所達分付本道,進排,可也。出擧行條
金鎭龜啓曰,禮曹,常時則雖可謂閒局,朝家有事,則實深緊急缺本來淸寒,旣無物力,且無奴婢,只有茶母一人,堂郞或以官缺分往他處,則不成貌樣,宜有變通之道。今番籍沒奴婢中缺及近畿所居奴婢各十口,特爲劃給,則可以成樣,故事極細缺而敢此仰達。上曰,令該院,劃給,可也。出擧行條
又曰,臣待罪活人署提調,敢此仰達。本署,病人救療之外,本無緊重之事,而或値朝家缺事,則郞廳,招集巫女,例有點考定送之擧,而城中旣無公廳,故每借他司開坐,事之苟簡,莫此爲甚。且緊急擧行之缺此而不無遲延生事之患。今番籍沒家舍,以下缺
李寅燁曰,乙丙缺棄兒收養,以爲奴婢事,定式矣。其後筵臣陳達,以爲有虛缺蒙之弊,使之更査,而見其立案,則遺棄兒十分之中,八九分缺八賤,其間,似多有用奸之端,故凡違格之類,俱已拔去。今若缺査,則必將有紛紜之弊,姑爲仍置,何如?上曰,更査不便,仍置,可也。出擧行條上曰,告訃使狀啓中,人蔘事,彼蔘與我蔘,姑未可知矣。申琓曰,缺中亦不明白辨別,姑爲置之,待彼區別後,可以知矣。上曰,似是彼中物,而姑未明白矣。申琓曰,彼蔘與我蔘,形體有缺細見之,則或可知矣。李寅燁曰,近來人心,漸不如古,義州搜驗時,見捉之物,必行賄圖免。且聞彼中受賄之弊,近來尤甚缺姑未缺姑未知結梢之如何矣。申琓曰,槪聞彼中,亦多産出人蔘,而缺蔘則不佳,我蔘則善乾,故彼人,以我蔘爲貴缺提督以下。缺數行
李坦曰,卽今玉堂,無入直之員,又無可差之人。北評事權尙游,雖已除拜,變通似宜,而缺直請未安,議于大臣,何如?上曰,何如?申琓曰,玉堂人員乏少,旣無可差之人,而北評事,則或三司出入之人,差出矣。李缺,權尙游遞差,何如?上曰,玉堂無推移之員,遞缺
尹弘离曰,今聞守令,國穀未收者率多。以國法論之,則守令難免其罪,而近來守令,不奉國法缺有國穀未收之弊,不可無懲治之道矣。李寅燁曰,臺諫以下缺以上燼餘
上在昌德宮。停常參·經筵。
未時,太白見於巳地。夜二更,月暈。五更,月犯軒轅星月暈。
下直,龍岡縣令姜履相。
吏曹參議李健命上疏。大槪,嚴召之下,趨詣闕外,而臣之情勢,決無暫離病母,奔走職事之望,乞蒙鐫遞,以伸至情事。入啓。答曰,省疏具悉。爾其勿辭,救護母病。
政院啓曰,官婢蓬仙花,以丙辰年內奴婢陳告,請蒙賞典,而後以其身之年老,欲爲移施於其女上言,下該院,院以依願施行,覆啓矣。陳告論賞,壬申年,旣已防塞,則丙辰陳告,不當擧論三十年之後,而若以事在令前,必欲論賞,則施之於當身,容或可也,而其年老之故,移施於所生子女,大違規例,該院之法外請施,殊甚未妥,而臣以該房,初不覺察,矇然捧入,不勝惶恐。此回啓還入,啓字爻周後,勿施,何如?傳曰,允。
司僕寺官員,以提調意啓曰,本寺所屬各牧場牧子之役,最爲苦重,雖以子枝,亦勿定他役者,明有事目,所以重馬政也。自經乙丙飢之後,牧子散亡之數居半,馬政疎虞,亦由於此,而己卯自廟堂,査出各司冒屬之類,汰定軍役之際,各場牧子應役者,亦多混入,庚辰十月間,因瑞山牧子金孝逸等上言,以本寺所在牧子案,謄送諸道,其中各場之人及牧子子枝之在帳籍,一一頉下後,或責其代定,或疊徵身役者,當該官吏,繩以重律之意,覆啓蒙允,知委諸道矣。今因南陽牧子等,來訴本寺,査問於本場,則牧子中,己卯移定他役者六名,旣未頉下,辛巳移定者,又爲一名,竝皆被侵,朝令旣下之後,已定之類,不惟不爲頉下,又從而加有移定,本場牧子等,因此至有澳散之弊云云,事之可駭,莫此爲甚,不可仍而置之,南陽當該守令,爲先罷職,監色則令本道,捉致營門,嚴刑推治,被侵牧子所定之役,則使之卽爲頉下,以爲看守牧場之地,何如?傳曰,允。
罷職現告,南陽府使李世維,前府使李後晟。
黃海監司書目,康翎等官呈,以雷電,事係變異事。
又書目,擅給災結,臣實爲首,先勘臣罪,仍存給災,以保民命事,上疏上送事。答曰,省疏具悉。疏辭,令廟堂稟處,卿其勿辭察職。
吏曹參判趙泰采上疏。入啓。答曰,省疏具悉。卿其勿辭察任。
左議政李世白初度呈辭。不允批答,王若曰,勤懇之旨屢宣,謂遐心之可挽,休退之請遽至,愧淺誠之不孚。卿或未思,予庸申告。顧今國事之罔措,豈意輔相之丐閒?飢饉癘疫之相仍,赤子有塡壑之慘,雷電孛彗之迭見,蒼天視警予之災。朝論日益乖張,若爲調劑之策,民心日益散澳,若爲懷保之方。非卿鍊達之才,則無以裁斷機務,非卿重厚之量,則無以鎭服浮澆。惟卿,氣度莊嚴,識慮宏遠。公忠正直之操,允矣楷範於百僚,淸謹儉約之風,展也砥礪於一世。任柱石之丕責,在鼎席者殆四五年,賴經綸之弘酞,濟屯艱則非一二計。雖寡躬或有闕失,幾煩匡救之功,而朝綱漸至廢隳,實多整頓之力。故予倚毗深篤,必以大小咸咨。任卿以山陵總護之勞,不以奔走爲憚,委卿以鞫獄按治之事,必以平允爲心。區畫百爲,俱有協於予意,夙宵一念,罔不在於王家。夫何仰成之辰,遽有釋負之請?想頃日供務之劇,常慮營衛之致愆,而屢朔積瘁之餘,不瑕調攝之失節?設有霜露之恙,詎無神明所扶?惟臺臣章疏之間,縱或言議太激,在元老含弘之量,豈以進退自輕?休休如有容,不害相濟之道,望望若浼已,寧爲自便之圖?矧當客使方來之時,尤非大臣可去之日。匪卿忠信之姿,曷以接儐,匪卿通敏之器,曷以應酬?卿雖曰情勢之難安,固非纖芥之可懷,卿雖曰疾病之難强,尙幸精力之可恃。克體心腹腎腸之告,宜念元首股肱之須。於戱,觸目疚懷,予方深失良佐之痛,鞫躬盡瘁,卿宜勉弼厥辟之誠。亟斷來章,勉副至意。所辭宜不允。故玆敎示,想宜知悉。知製敎尹憲柱製進
副司直洪受瀗上疏。大槪,臣自山陵復命之後,卒患奇疾,委頓昏昏,已浹旬望,恩賞之下,尙未祗謝,前後擧動,一未進參,臣之罪戾,萬殞難贖。日前囚人置對之辭,尤有所不可晏然,乞賜鐫遞,仍勘臣逋慢之罪事。入啓。答曰,省疏具悉。卿其勿辭,安心行公。
禮曹正郞曺復卿,明陵主山後入葬處及水口門外樹木長養處,摘奸後入來。
合啓,國賊希載之罪,天地神人之所共憤。甲戌初鞫獄下敎,旣發其情節,則其時按獄大臣,只當奉承聖旨,擧行王法,而別生異議於春秋大經之外,乃以深長慮三字,反覆營護,致令倫常大憝,偃息於八載之間。王綱一輕,世變百出,而業同之獄,又從而屈法緩解,至於宮掖之變,媒孽於逆豎之家。若使希載,早伏邦刑,則今日國家之禍,豈至於此境乎?到今天討夬行,巨惹顯戮,則前日當事之大臣,勿論有情無情,其貽禍國家之罪,決不可削黜而止。請門黜罪人南九萬遠竄。希賊貸死,本出於甲戌首相之倡,而削黜罪人柳尙運,乃於國哀悲遑之初,猝然露章,便以容護希載之罪,引以自當。向使尙運,果若首倡,則擧國公議,齊攻首相之時,何獨默無一言,而挨過八年之後,始乃自首耶?其心所在,實未可知。至於業同獄事,自有春秋之大法,而周遮緩解,至發感激之辭,其所干犯,非止於誤事而已,門黜之罰,不足以懲其罪。請門黜罪人柳尙運遠竄。請領敦寧府事尹趾完罷職。措辭見上答曰,亟停勿煩。
府啓,罪人杭家籍沒等事,請令該府,照例擧行。請還寢杭子炤兄弟放歸田里之命,竝命絶島定配。請罪人李宇謙,與諸罪人,一體勘律。引嫌而退。疏語欠穩,旣無深意,前後論斥,亦有所執,不可以此,輕遞言官。請持平李東彦出仕。答曰,不允。處置事,依啓。
院啓,請放歸田里罪人睦來善·李玄逸極邊圍籬安置。請罪人吳始復更加嚴鞫得情。請前判書吳道一遠竄。請投疏人柳沆拿致鞫問。措辭竝見上前大司諫尹德駿,掌令朴泰昌,相繼投疏,所坐一般,而昨日罷職之命,獨不及於泰昌,臣等竊不勝訝惑也。夫兩大臣請罪之啓,實出於一國公共之論,雖極力營救者,猶不得其說,乃以誤事達理爲言,則罪犯輕重,據此可知,而今此泰昌,掇拾德駿之緖餘,崖異大論,挺身分疏,至以臺閣合辭之請,歸之於黨同,姜世龜危險悖倫之說,謂之妄發,同聲相應,略無顧忌,言議乖舛,何至此哉?論其罪罰,固無異同,而德駿旣以此坐罷,則泰昌決不可獨免其責。請掌令朴泰昌罷職。答曰,勿煩。前啓李壽長·貞伊依律處斷事,停啓。以上朝報
有政。僉知蘇正宇,副護軍池日賓·李廷芳·李樟·金璡·李萬樹·鄭士昌·鄭士成·鄭士興·李萬林·方堣,副司果兪彦明·魏東岺,砥平縣監崔後徵,南陽府使尹憲柱,副校理權尙游,兵曹正郞金栽,中學敎授權尙游,宗簿正鄭維漸,典籍朱恒道。
副司直洪受瀗疏曰,伏以,臣自山陵復命之後,舊患手脚麻痺之症,因外感越加苦重,添得頰車違缺偏頭暈痛等症,飮啖專廢,言語鈍澁,委頓昏昏,人鬼莫分,缺至旬望之久,恩賞之下,尙不得祗謝,前後擧動之時,缺未進參於陪衛之列,臣之罪戾,萬殞猶輕。伏乞鐫遞缺職,仍命有司,勘臣之罪,以爲人臣逋慢者之戒焉。臣缺伏中,伏見囚人時憲·金盛最等缺辭,則欲掩其罪缺隱然若全無所犯,而爲都監所搆誣者缺不得不略陳其委折缺江華及海州分定磚石來到之後,卸下浦口,仍令郡人守直,及缺輸入鋪排之際,多有不足,固已疑其有奸矣。得聞江邊人與該缺沙格等,符同作奸,撞破一石,分作數片,以充其元數,除出餘剩缺恣意偸賣,臣不勝駭。發遣監造官及領役部將於幸州江缺諭以居民輩,始雖誤買,及今自首者,當從寬貰之意,則小民缺數輩,爭來首實。時憲·盛最等數家,亦在潛賣之中,而獨不現出,一向牢諱,累次曉諭,終不動念。詰問里人,畏怵不言,捉囚里任於本郡,使之窮覈,則兩人所犯,果露於缿筩告引之中,自官發牌之後,始以若干立草草塞責,至於囚其奴督出,而亦不缺其餘因山日期缺鋪排甚急,不得不取用戶曹所儲缺石四百餘立,僅以完役。此由於各人等中間幻弄,私相買賣,缺發之後,亦不直告,以致國用之不足,論其罪狀,缺極切缺故臣與諸堂上,相議狀聞矣。今其所供缺詆謗,則其爲羞辱甚矣,臣安得晏然?缺賜鐫罷,以存事體,以安微分,不勝幸甚。臣無任屛營祈懇之至,謹眛死以聞。答曰,省疏具悉。卿其勿辭,安心行公。
吏曹參判趙泰采疏曰,伏以,臣老母病情,積月沈痼,尙未離牀第之中,離側供仕,其勢末由,而連値朝家多事,百缺奔之時,不容一向言私,黽勉□出,捱過數旬者,非以母病已缺無虞之境而然也。況今首缺呈告,佐貳陳疏,本曹事勢,無可推移之路,雖不敢一時祈免,而其不可强抑私情,久縻職缺則決矣。至於兼帶摠府,卽是宿衛輪直之地,非如他職之可缺以出而供承,歸則救護之比,則以臣情界,萬無持被禁廬,曠缺離違之勢,此臣所以前後力辭,期於解免而後已者也。玆敢冒萬死,更申前懇,仰瀆宸嚴,伏乞天地父母,曲加矜憐,先許遞改臣兼帶摠管之任,以便公私,不勝幸甚。臣無任屛營祈懇之至,謹昧死以聞。批答見上
判決事許玧疏曰,伏以,臣之湔劣,最居人下,立朝缺一可取,冗官散秩,尙懼難堪,顧此詞訟之地,何等重任,而冒缺忝居,至此之久耶?除拜之初,陳請祈免,必遞後已,乃臣本情,而缺値國恤,上下哀遑之日,微末蹤跡,未敢輒申私悃,仰塵天聽,泯默包羞,冒沒隨行,時月荏苒,倏過五朔,無他技能缺以仰裨絲毫,只以殫筋力,奔走簿書之勞,爲少效職責之萬一矣。自去冬至今春,連差大祭,日候乖常,寒煖不適,衣裘脫着之際,病孱之軀,受傷最深,輾轉添劇,漸至委頓,狗馬賤疾,雖不敢一一煩達於君父之前,而卽今症情,已難供仕。且臣於中和官婢蓬仙花上言回啓勿施事,竊缺惶悚之至。夫陳告免賤防塞之令,在於壬申年,蓬仙花之內奴婢陳告,在於丙辰年,令前陳告之類,曾有施賞之例,故臣亦援此回啓矣。喉司,以代賞其女,有違規例者,誠不無所執,而亦有所不然者。缺陳告受賞之法,勿缺其年老除役,受賞無用,而强許賞典缺陳告奴婢無弊收貢,將近三十年,終靳賞給,則缺失信缺臣之初意,只欲使朝家無失信之擧,匹婦無呼冤之弊矣。喉司之臣,缺同入啓蒙允之公事,終至更請防塞缺是臣做錯不審之失,至此而著矣,何敢晏然在職乎?況缺廢坐之餘,文簿多滯,加以諸道上言,次第啓下,以臣抱病昏庸之身,其何能剗煩剸劇,挈綱提要,稟旨擧行乎?百而思之,萬無堪當之勢。玆敢冒死呼籲於宸嚴之下,伏乞天地父母,察臣才分之莫逮,諒臣病情之難强,所帶職名,亟許遞改,俾公務無曠,賤分獲安,千萬幸甚。臣無任屛營祈懇之至,謹眛死以聞。答曰,省疏具悉。爾其勿辭察職。以上燼餘
敦寧府啓曰,參奉宋堯佐所患咽喉之症,近又添重,調治浹旬,尙未差復,故參奉閔厚重,連日入直矣,自昨猝得寒疾,症勢非輕,勢難將事。進止忠義李晠,假參奉差下,使之察任,何如?傳曰,允。敦寧府謄錄
義禁府啓曰,今日判義禁李畬,呈辭受由,知義禁金昌集,請對入侍,同義禁李思永身病,堂上不齊,科獄罪人不得開坐加刑之意,敢啓。傳曰,知道。禁府謄錄
上在慶德宮。停常參·經筵。
左議政李世白再度呈辭。傳曰,不允批答。
吏曹判書李畬,兵曹判書金構,三度呈辭。入啓。加給由。兼說書尹志和辭職上疏。入啓。答曰,省疏具悉。調理察職。
謝恩,副校理權尙游。
合啓,請門黜罪人南九萬遠竄。措語與削黜啓辭同請門黜罪人柳尙運遠竄。措語與削黜啓辭同請領敦寧府事尹趾完罷職。措辭見上答曰,亟停勿煩。
院啓,請放歸田里罪人睦來善·李玄逸極邊圍離安置。請罪人吳始復更加嚴鞫得情。請前判書吳道一遠竄。請掌令朴泰昌罷職。請投疏罪人柳沆拿致鞫問。措辭竝見上答曰,勿煩。
府啓,罪人杭家籍沒事,請令該府照例擧行。請還寢杭子炤兄弟放歸田里之命,絶島定配。請罪人李宇謙與諸罪人,一體勘斷。
新啓,日昨茶時,部將李坦爲名人,來呈所志,觀其措語,則今月初八日本廳薦會時,出身鄭文斗,入於薦中,而文斗,曾前累次見塞於本廳,故渠以前事,略有所酬酢於坐上矣。數日後,文斗猝然來到其家,曳出歐打,盡拔其髭髯,幾至死境云云。一邊所訴,有難偏信,而蓋其所拔之鬚,收聚作團者,殆至一把,以此觀之,其所呈訴,決非虛妄矣。內三廳,乃武弁初選,而爲先進者,例有可否通塞之規,若果有冤枉之端,則從容伸辨,未爲不可,而乃敢恃力肆惡,爲此絶悖不忍之擧,若不痛加懲治,則日後之弊,必不至鬪鬨,而衣冠將未免爲禽獸之歸。請出身鄭文斗拿問定罪。答曰,不允。末端事,依啓。
工曹判書嚴緝,參判李寅燁上疏。大槪,重被囚人等侵詆,有不敢自安者,更陳其時委折,以備裁處事。入啓。答曰,省疏具悉。囚人誣飾之招,何足爲嫌乎?卿等安心焉。
戶曹判書金昌集,大司成金鎭圭,請對入侍時,兩西守令,不數日內,催促發送事,及黃海都事李翊漢,因諫院有相避之員,尙未署經,諫院呈告人員,待明朝牌招,使之開坐署經,一體催促發送事,榻前定奪。
謝恩,刑曹正郞林淨。
禁府,姜碩臣拿囚。啓。
全光道光山幼學朴光有等上疏。大槪,請仁敬王后姓貫之地,勿令降號事。入啓。答曰,省疏具悉。疏辭,令該府,稟處。
京畿監司書目,果川呈,以左尹姜銑辭職上疏上送事。啓。答曰,省疏具悉。卿其勿辭,上來察職。以上朝報
同副承旨魚史徽所啓,頃年大司成尹德駿,疏論士習之不美,而士子輩,激怒於德駿之疏語,至有相率封章之擧,其時臺臣,論遞德駿,疏頭李命臣,亦請停擧,蒙允矣。前頭大小科時,疏下儒生等,以疏頭尙未解罰,難於赴擧云,命臣被罰,今已經年,科期亦且不遠,宜有參酌解罰之道。大司成金鎭圭,亦爲入侍,使之分付擧行,何如?上曰,分付解罰,可也。以上朝報
戶曹判書金昌集所啓,希載父母木主,付其族屬,家舍田畓,令該曹劃給事,旣有成命矣。田畓,則外方査問文書齊到後,可以劃給,而至於家舍,則希載本家外,只有奴僕小家一坐,此兩家,旣已籍沒。尹廷錫所入之家,希載伏法後,卽爲移出,亦是希載家云云,而無明白文書,故不爲籍沒矣。籍沒兩家外,無他可給者,希載本家,旣有祠堂,仍爲出給奉祀之人,何如?上曰,出給其本家,可也。
大司成金鎭圭所啓,臣以無似,復忝師儒之長,其於敎導作成之事,固非所敢與議,至若尋常製述考講,庶或可以勉勵擧行,而陞補及學製,有不可不稟定變通者,故敢此仰達。蓋陞補之規,每年自本館,累次試製,通計其十分以上者十人,許赴監試覆試,學製,自每年,分四等試製,各抄十人,竝爲百十六人,而都聚於本館而合製,選十六人,亦許赴覆試,考講,初選八十人於四學,會講本館,而選八人,亦如製述之例矣。在前陞補·學製,未得擧行於當年,則退行於翌年,如各司褒貶之追後磨勘,則己卯年間,判敦寧徐文重,以四學兼官之怠慢不卽試製,而退行於初試後,多有紛沓之擧,請蕩滌學製之年條已過者,竝有成命矣。上年則坤候違豫,連設議藥廳,終至昇遐,館學之不得開坐製述,理勢固然。陞補,前日大臣所達,旣不竝論,今不必混入於蕩滌之中,而雖以學製言之,大臣所達,蓋爲學官不勤擧行,而上年,實由於國家之不幸有故,非學官之罪也。況今人才日降,儒生以詩賦著名場屋者,蔑蔑無聞,人才,必須培養於其初,後來可以成就,而今場屋之無人如此,則他日館閣之選,何處得來乎?以此觀之,勸課之政,尤當加意,日後學官怠慢,不爲試製,而過其年條者,依大臣所達蕩滌,而辛巳條未設行者,則宜追行於初試前矣。仍念學兼官之無故者,只權尙游一人,而本職,又非閒官,有何暇隙,遍試四學累等製述乎?臣聞故相臣閔鼎重,爲大司成時,間或自考學製云。今亦使四學儒生,咸聚本館,而於其試券,各書中東西南,如中朝南北券之例,臣與學官,同坐考試,從其額數而抄之,更以被抄者合製,則足以擧行於初試之前,亦可防冒赴他學許多雜亂之弊矣。上曰,上年,因朝家有故,不得試製,此非學官之責,上年條,勿爲蕩滌,而退行,可也。金鎭圭曰,學製旣令退行,則考講,亦一體擧行乎?上曰,依爲之。
大司成金鎭圭所啓,本館養士之需,自戶曹,每朔計給七十五人飯米於養賢庫,則以此支用,而飯米之外,又以爲酒米,故齋儒之數,雖或不滿七十五人,而米則每患不足。且在前多士所供魚菜,收用於市民,而中間革罷其規,朴泰尙·金昌協爲大司成時,泮僕自備魚菜之呼冤,前後陳達,則自朝家,劃給連山·藍浦稅米二百石,以爲魚菜之價矣。丁丑年間,大司成朴泰尙,又以儒生供饋之垂乏,請加得糧米,則戶曹覆啓,加下一百石,而該曹,以本庫前日流來無面及貸下數多,加下一百石中,計減五十石,上年連山·藍浦米上納時,二百石中,又計減五十石矣。本庫前日無面貸下之數多者,誠爲可訝,而事有曲折,且與連山·藍浦米之上納者,體端有異,無面者,固當査出徵捧,貸下者,亦宜從容還償,何可於朝家特爲劃給之物,抑減不給乎?且前頭東堂及謁聖時,外方儒生,必爲輻湊,恐難以七十人之糧米,支用矣。戶判今方入侍,請令還給上年所減連·藍米五十石,何如?戶曹判書金昌集曰,此事,臣初未詳知,才於閤外,聞大司成之言,取見文書,則養賢庫前日無面之數,不但甚多,下人等本曹推問時,亦有以貸下納招者,而久未還償,故不得不計減此米矣。金鎭圭曰,本庫事,臣固寒心。本庫官員,以鄕曲新進,未能檢察,而下人輩則奸猾,以致如此,此誠可罪,而然戶曹之歸咎於此事,抑減特賜之米,則論以大體,終涉切迫。朝家之授臣以此任,蓋令敎誨士習,而今乃以區區錢穀之事,如是煩瀆,極知惶恐,而在朝家待士之道,使其廩餼不乏而後,方可責以禮讓之風矣。上曰,大司成之所達如此,戶曹所減米五十石還給,而本庫事,査覈處置,可也。
戶曹判書金昌集所啓,移御後,昌德宮修理事,卽當稟定擧行,而適無登對之時,而尙今未果矣。昨者,自內傳敎戶曹,使之定算員修理,而前冬凶穢之物掘出之後,姑未知其功役巨細之如何,且與常例修理有異,該曹堂郞,詳細看審後,可以擧行矣。曾在辛卯年,闕內埋凶之物掘出後,卽爲修理,而役處浩大,故別設都監,差出堂郞,使之監董,外方僧軍,亦爲調用,今番則未知何以爲之耶?上曰,昨日分付者,非大內修理之事也。殯殿設處及居廬廳,或破舊壁,或出新門,而發靷後,日氣猶寒,尙未依前修葺,故使之修改矣。金昌集曰,殯殿及居廬,則當依傳敎,先爲修擧,而前頭大同修理,何以爲之耶?上曰,辛卯年則大內盡爲修理,故功役浩大矣,今番則通明·大造兩殿,只爲修理,而前冬埋兇之物,雖已掘出,若有未盡,則闕內不淨,兩殿四面庭除舊土,更塡新土,而待解凍始役,可也。昌集曰,辛卯年,大內舊土,盡爲掘去,塡以新土,故役處浩大,別設都監矣。今番亦當依辛卯年例,掘舊土塡新土,而只修通明·大造兩殿,則本曹獨爲句管修理乎?上曰,依爲之。
魚史徽所啓,昨者左議政初度呈辭,不允批答,注書正書,仍付史官,傳諭矣。今聞批答中落漏者,至於一句云,多事紛擾之際,臣以代房,亦未覺察,不勝惶恐,而當該注書,不可無警責之道,從重推考。今此落書處,上下文義,不相連續,非如一二字見漏之比,莫重王言,如是落漏,其在事體,極爲未安。分付政府郞廳,取來其批答,見漏之句,更爲書塡安寶,仍令郞廳還送,何如?上曰,依爲之。司錄,取來批答,呈于政院,史官還爲傳諭。政府謄錄
奉敎尹志和疏曰,伏以,臣宿患痰火之症,遇寒添劇,連尋長單,一味惶蹙,適緣春坊番次之苟艱,不得不忍死入直矣。忽於眼胞上,又生一節,一夜之間,肆毒甚急,滿面浮腫,眼睫莫開,昨日書筵不得入參,致令講官,竟未備員,事體之未安,職責之孤負,有不可言,而卽今症情,轉成風丹,旬日之內,決無供仕之望。伏乞聖慈,亟許遞臣職名,以便公私,以尋生路,不勝幸甚。臣無任祈懇屛營之至,謹昧死以聞。批答見上
左尹姜銑疏曰,伏以,臣一病沈綿,久直牀席,不能陳力就列,于今三載矣。區區犬馬之戀,已不能勝言,而前後京兆之命,缺事控瀝,惶蹙一念,何嘗食息少弛哉?不意玆者,又有缺新除缺一行餘是臣分義之當然,而顧臣所患,源委旣痼,缺一時外感之比,積年痰火之症,久而愈痼,形缺羸,氣血缺渴,食不得近口,寢不得交睫。雖只此一病,已不堪奔走供職,而往歲跌傷之病,轉成血塊,隱結於臟腑之內,發作無常,乘虛上衝,則關膈痞塞,挾感流注,則呼吸喘急,俄頃之間,若將垂絶者,數矣。前冬大行王妃發靷返虞時,亦末由進參於班行,只得擔舁匍匐,瞻哭送迎於路次散班。有生如此,不如死之久矣,撫躬悲悼,只自涕泣而已。自郊外迎哭返虞後,爲就煖堗將息之計,直到江外村舍,委頓奄奄,方在人鬼關頭,百爾思惟,實無一分起動之望,瞻望象魏,益增霣越。顧此詞訟劇地,不宜緣臣癃疾,任其瘝廢,區區危悃。玆不得不冒死哀籲,伏乞聖明,俯垂矜察,將臣新授職名,亟賜恩遞,俾延殘喘,毋曠公務,千萬幸甚。臣無任懇迫祈祝之至,謹昧死以聞。答曰,省疏具悉。卿其勿辭,上來察職。
工曹判書嚴緝,工曹參判李寅燁等疏曰,伏以,臣等得見缺·盛最等供辭,則滿紙張皇,費辭自解,詆毁都監,不遺餘力,臣等誠不勝駭悚之至。當初掩置不告之狀,曾悉於狀聞中,今不必與之呶呶,以傷事體,而亦有所不得不辨者。蓋幸州居人潛買磚石之說,缺聞於都監,故發遣監造官究覈,則小民俱現納,而兩班,則愈益掩匿云。不獲已捉囚其里任,使之現告,而畏懾不敢發,本官用缿筩之法,始鉤得時憲等買得之狀,發差督納,然後只以若干塞責,而其所買者,又不止於所納之數云,故仍囚其奴,而督納其未准者矣。噫,山陵所用之物,何等重大,爲士夫者,初雖誤買,旣聞國用不足,至有搜索之擧,則宜爲自首,而今乃不然,迫而後納,其畏義怵法,反缺於村氓之無知者,人心世道,誠極寒心,故馳啓請罪者,實由於此也。今於其供辭中,或云無處自首,或云自首,意所不及,又以㤼奪抑勒等說,乃敢操切都監,甚至粧撰疑似,誣及缺聽。今日紀綱,雖曰頹廢,囚人之反侵都監,乃至於此,尤極駭然也。臣等缺一行餘眛死以聞。批答見上以上燼餘
上在慶德宮。停常參·經筵。
午未時,日暈。未時,太白見於巳地。
都承旨柳之發再度呈辭。遞差。
左議政李世白再度呈辭。不允批答,王若曰,鼎軸不可以暫虛,旣宣如渴之旨,巽牘遽至於再上,胡堅若浼之心?決難允從,申用敷告。惟卿氣局峻整,才識淹通。粵自甘棠播詠之初,志礪氷蘗,洎至金甌叶卜之後,望茂鹽梅。入告嘉猷,言幾切於藥石,望鎭雅俗,行足徵於模楷。得良輔而仰望昇平,緣涼德而自底杌隉。喪慽禍變之相繼,天象又多示兇,飢荒癘疫之洊經,民心若將難保。譬巨廈之將壓,所恃支柱之功,如大水之無津,庶賴拯濟之績。不料丐閒之請,遽在仰成之辰。蓋以盡瘁之身,偶感微疾,抑亦易退之志,過引少嫌。然不容去就之自輕,盍少念安危之所繫?念國家艱虞之勢,宜仗老成,顧臺閣過激之言,寧介懷抱?使至尊憂社稷,豈安卿心?若大旱望雲霓,須諒予意。北使方至,想廟算日亦未遑,右揆獨賢,念時務誰與共濟?毋爲曠日之計,遄示造朝之期。於戱,爲其所包,唐史美婁公之盛德,死而後已,漢業賴諸葛之鞫躬。純誠不讓於古人,細故寧顧於今日?休思獨善,勉勵共貞。所辭宜不允。故玆敎示,想宜知悉。知製敎李坦製進
合啓,請門黜罪人南九萬遠竄。請門黜罪人柳尙運遠竄。請領敦寧府事尹趾完罷職。措辭竝見上答曰,亟停勿煩。
府啓,請罪人杭家籍沒等事。請令該府照例擧行。請還寢杭子炤兄弟放歸田里之命,竝令絶島定配。措辭竝見上答曰,勿煩。
前啓,請罪人李宇謙與諸罪人,一體勘律事,停啓。
院啓,請放歸田里罪人睦來善·李玄逸極邊圍籬安置。請罪人吳始復更加嚴鞫得情。請前判書吳道一遠竄。請投疏人柳沆拿致嚴鞫。措辭見上國哀成服前,守令之望哭於客舍者,乃臣子伸哀之節,而淸州牧使嚴纘,當國恤之初,晏然寢處於衙中,客舍望哭,時多廢闕,邑內居肆,依舊狼藉,道內赴擧儒生,行到本州者,稠會廣集,酒樂俱張,本州多士,莫不憤惋,欲罰本土儒生之同參其會者,則纘又威力阻止,一道之內,公議大發,宴會儒生,旣已摘發,今方致罰云。今日巨創,孰不抱如傷之痛,而纘獨何必興居自如,無異平常,至於宴會儒生,亦禁其施罰,則如此無倫之人,不可不隨現痛懲。請淸州牧使嚴纘削去仕版,其時宴會儒生等,邊遠定配。晉州牧使朴斗世,當國恤初喪時,辭狀棄任,成服前一日,離官發程。斗世旣非坐罷之官,又異被拿之行,其所決歸,不過私計,則姑留官次,以過成服,有何一刻難忍之事,而張蓋乘轎,呵擁馳發?成服一節,雖未知擧行於何處,而揆諸分義,殊極駭惋。請晉州牧使朴斗世罷職不敍。前啓,掌令朴泰昌罷職事,停啓。
備邊司啓曰,弔祭勅行牌文,雖未出來,數日內,必爲來到,遠接使預爲差出下送,然後可無窘急之患。遠接使卽爲差出,問禮官及義州延慰使,令政院及該曹,亦卽差出。兩西守令,昨日已有催促下送之命,而從前勅行之時,例有給馬發送之規。夫馬未及上來守令,令兵曹給馬發送,何如?傳曰,允。
吏曹,遠接使嚴緝,問禮官任守幹。
政院啓曰,今二十一日朝參擧動時,承旨不可不備員,而右承旨朴權,受由下鄕,還期尙遠,不可無變通之道,何以爲之?敢稟。傳曰,改差。
吏曹啓曰,承旨有闕,政事,取稟。傳曰,明日爲之。
兵曹判書金構上疏。大槪,臣之病勢情勢,決無一刻仍冒之理,而三告加由,出於常格之外,益復驚惶,罔知攸措。更申血懇,乞蒙亟鐫本兼諸任,俾延殘喘,仍治臣罪,以謝人言,以安微分事。入啓。答曰,省疏具悉。本兵重任,決難輕遞,過激之言,不必深嗛,卿其安心勿辭,從速行公。
答院啓曰,不允。末端兩件事,依啓。
兵曹判書金構疏曰,伏以,臣積勞成疾,源委已深,早宜解務調息,而僅僅挨過大政,蓋以此爲界限也,不自意三告加由,恩出格外,臣誠惶惑失圖,罔知攸處。臣之淺薄昏劣,伏惟天鑑之明,洞悉無餘,缺猶且旣遞旋授,苟然冒據,荏苒之頃,已抵三載,匪分之職,理缺二行餘者,每以爲戒。雖使臣,及今便休,更不以職務缺有不可必,況可尙有所繫絆乎?此在天地父母缺憫而保缺之,不宜復以虛文相□也。且臣伏見持平李東彦疏本,不勝駴悚之至。一武弁去就,何至大費氣力,而臣之當初注擬,繼而疏辨,亶出於各陳所聞之實狀,臺啓旣停,請令速赴者,亦不過職分例事。古事姑不暇悉數,雖以近年事言之,或有資歷崇重,過於此人,當時彈劾,甚於今日,而亦皆辭不獲命,終至勉赴,未聞有仍以得遞者。臣意謂朝家之處帥臣,帥臣之自處,法當如是,故據例陳情而已,豈亦與臺閣角勝哉?臺閣之職,言是非則可也,若欲必行已志,人不敢違,則亦不可謂無弊矣。古人亦惟曰優容臺閣,何嘗曰臺閣之言,不問是非虛實,曲從而不可違乎?夫缺曰宰相與臺閣,相可否而爭是非,則臺閣之所是,宰相以爲非者,有之矣,臺閣之所否,宰相以爲可者,有之矣。若令宰相,一聽缺臺閣,少有相違,輒謂之摧折,則可否相濟之道缺吏但欲循常守例,不知變通,致令臺臣不平缺此亦臣難冒之一端也。伏乞聖慈,曲賜矜愍,將臣本兼諸任,竝行鐫免,俾臣得以任便將息,少缺殘喘,仍治臣罪,以謝人言,以安微分,千萬幸甚。臣無任戰恐懇迫之至,謹眛死以聞。批答見上以上燼餘
兵曹啓曰,卽接部將廳牒報,則本廳薦一會時,出身鄭文斗稱名人,部將柳以培,欲爲呼薦,則部將李坦,偶爾言曰,此人,曾於薦時,未得准點云云,而只此一說之外,別無害言,則柳以培,因以不爲放薦,故同官鄭文燮,稱以親戚,自爲薦主,當圈點,亦未得越薦之人鄭文斗,嫌憤其未越。問于以培,則曰同官李坦防塞,故不得越薦云,則今月十三日,文斗父子,直到李坦家,李坦頭髮扶曳,多般詬辱,無數蹴打,至於滿面勒髯,沒數拔去之際,李坦妻,聞其痛楚之聲,顚倒出外,扶護李坦,則文斗父子,以手搥胸,顚仆於泥濘之地,衣裳亦爲沾汚,世安有如此之變乎?李坦勢將窘迫,以曖昧發明,則文斗父子,驅去李坦於柳以培家,以培趁不出來,餘存鬚髮,又爲拔去,以不測之言,萬端詬辱之際,以培移時出見。李坦曰,汝何虛言發說,使同官,以至此境乎云,則以培終不快言伸救,文斗父子之肆惡,又加一層。薦會時李坦所言,旣非大段,又扶廳中公議,則柳以培,一聽公會所言,浪傳於文斗,有此可駭莫測之變,自本曹入啓處置,以杜日後如此之變云,事之可駭,莫此爲甚。若無別樣重治之擧,則後日之弊,有不可勝言,部將柳以培及出身鄭文斗父子罪狀,令攸司稟處,何如?傳曰,允。兵曹謄錄
上在昌德宮。停常參·經筵。
五更,月暈。
下直,肅川府使許梓,鳳山郡守閔會重,江東縣監金壽能,慶基殿參奉任謜,碧潼郡守李雲松。
左議政三度呈辭。不允批答。
刑曹參判李彦紀三度呈辭,及掌令朴泰昌初度呈辭。入啓。遞差。
政院啓曰,今日爲政事,命下,而判書·參判·參議,俱以有故,不得開政,而參判趙泰采,方有身病,呈辭入啓,而判書李畬,三度旣已給由,參議李健命,親病受由,亦且有日,判書·參議,竝卽牌招開政,何如?傳曰,允。
吏曹判書李畬,牌不進。
去秋冬等褒貶,校檢裵榮成,肄習官趙泰一·鄭贇·韓湙,禮賓正金日省,左通禮李琩以上,中,承文副正字李嘉運,肄習官李晩成·李肇·崔昌大·李夏源·權以鎭·權·任守幹·權世恒·李宜顯·李瑁·尹海翊以上,下。
禁府啓目,吳碩夏·洪受禹,刑問各三十二次,宋晟·金麟至,刑問三十次,李聖輝·朴泰晦,刑問二十五次,李秀哲刑問二十三次,李道徵刑問二十九次,閔時俊刑問二十八次,忍杖不服,竝只加刑得情,何如?啓各別嚴刑,期於得情。
又啓目,朴斗辰元情云云。泛稱遲晩,刑推得情,何如?啓除刑推,議處。又啓目,吳尙友·李泌,刑問各一次不服,加刑得情,何如?啓除加刑,問啓。
傳曰,召對爲之。入侍,承旨魚史徽,玉堂權尙游·李坦,假注書李熙台,史官金興慶·金相元。
謝恩,承文正字李熙台。
傳曰,下直守令,留待引見。
院啓,請放歸田里罪人睦來善·李玄逸極邊圍籬安置。請罪人吳始復更加嚴鞫得情。請判書吳道一遠竄。請投疏人柳沆拿致鞫問。措辭見上答曰,勿煩。
禮曹參判李墪上疏。大槪,以前日故縣監趙昱,奉祀覆啓釐正,重被上言人趙重昌之搆誣,決不可仍據職次,以重辱朝端,亟命遞斥臣職,以快人心,以安微分事。入啓。答曰,省疏具悉。卿無所嫌,勿辭察職。
司諫崔重泰啓曰,昨與同僚相議,以嚴纘·朴斗世兩人事,論啓蒙允矣。其中斗世,則人以爲棄官發行後,始聞國哀,此一款,未免誤聞云,果如其言,則宜其爲冤。臣屢忝言地,論人每以審愼爲戒,今玆一事,旣云爽實,則其在臺例,不可一刻蹲仍,請命遞斥臣職。答曰,勿辭,退待物論。
正言金相稷·黃一夏啓曰,昨日本院,以晉州牧使朴斗世罷職不敍事,有所論啓矣。今聞物議,以爲成服發行,未免爽實云,而發論同僚,旣以此引避,臣等何敢晏然仍冒於言地乎?請命遞斥臣職。答曰,勿辭,退待物論。
今日召對時,問禮官任守幹改差事,榻前下敎,晉州牧使仍任事,下敎。
吏曹判書李畬,牌不進後上疏。大槪,臣病伏昏迷中,三告加由,出於格外,又被牌招之命,而不得祗赴,惶怖悶蹙,罔知攸措,冒暴情悃,乞蒙鐫遞本兼職名,仍治臣罪事。入啓。答曰,省疏具悉。此時此任,非卿莫可,須勿過辭,從速行公。以上朝報
有政。護軍朴知英·朴權·朴泰昌,副司直柳之發·李彦紀,副司果李充著·朴台東·趙泰果,訓鍊奉事徐昌碩,副護軍柳德玉·金載輝·李文海·楊憲奭·洪夏明,副司直白漢相,司果李森,副司正梁彬·沈逵,司猛金洙·洪禹九·許慶,副司果李熙齡·鄭碩道,司正許鎭·黃鈺·申漢龜,司勇金重九·黃孝童·金斗彰,司正金大星·徐昌碩,司猛魚海忠,司勇李廷安·金夢業·方以矩,大護軍安大規,訓鍊參軍方以矩·金夢業。
吏批,淸州牧使李聖肇,掌令鄭維漸,晉州牧使金一夔,刑曹參判姜銑,兵曹參判李彦紀,兵曹參知呂必容,承旨李思永·徐宗憲。
今日召對入侍時,參贊官趙泰東所啓,頃者刷妓事,有勘罪不均之端,故敢此仰達矣。臺啓初出於己卯夏間,至庚辰三月,臺啓再發,請刷治不送之類,而朴萬鼎·鄭缺等三四人,庚辰二月還送,故該府論啓中,以爲初雖冒禁,缺飭前還送云,而分揀放送矣。前相禮洪禹績之還送,在缺己卯十月,則當與朴萬鼎等同科,而獨被奪告身之缺似涉偏重矣。上曰,然則洪禹績,一體分揀,可也。
召對入侍時,上曰,淸州牧使嚴纘事,以臺啓觀之,實爲駭異,且缺樂之說,亦甚驚愕,而其虛實,未可知也。參贊官趙泰東曰,遠外風傳,或不無爽實之言矣。上曰,科儒姑勿發配,爲先令本道査覈,可也。竝出擧行條
午時,上御興政堂。召對入侍,參贊官趙泰東,侍讀官權尙游,檢討官李坦,假注書李熙台,記事官金興慶·金相元。權尙游,進讀自甲申萬曆十二年,止我兵往援解圍。李坦,又進讀自十月鄖陽兵變,止人人效死矣。上命承旨進讀。趙泰東曰,臣自去夜,有咽喉症,不能讀。上命上番翰林讀之。金興慶,進讀自九月御缺萬國,止召釁而肆毒者也不報。上又命下番翰林讀之。金相元,進讀自癸巳萬曆缺二行以疑君怒上爲罪,則何望國家之治乎?李坦曰,寡慾之言,尤爲切實,自古帝王,敗國亡家,無不由於慾之一字,殿下於此等處,宜加戒察,有則加之,無則加勉。上曰,所達好矣。權尙游曰,養心,莫善於寡慾。加心者,直是私慾,無心者,只是人心,而食色之不可無者,則聖人不得免焉。凡係於形氣者,必寡之又寡,以至於無則善矣。趙泰東曰,七情有慾,雖聖人不能無,中節則爲天理,放肆則爲人慾,凡慾之生時,深辨義利公私之別,則人慾自可消去矣。又曰,人君治國之道,開言路爲第一,言路阻隔,則比如血脈之壅滯,言路開通,則一國民情,莫不上達矣,伏願殿下,恒加惕念,常以言路壅閼爲戒,則庶幾下情畢達,而無血脈壅滯之患矣。上曰,所達誠然矣。李坦曰,太宗貞觀政要,以爲有慙德,而缺之有不然者,古之人君,有監戒之缺慙德,然政要中,多有可法者,以慙德爲戒,以致缺矣。權尙游曰,大明,多以名義爲重,蓋太祖之家,缺正,故以倫紀爲重,其於聚麀之行,有所駭異而廢之也。趙泰東曰,權尙游之說,是矣,大明人君,家法最正,而以太宗閨門不正爲累,而欲廢政要,然政要,則雖與古聖王有間,而亦多觀省處,人君不可廢也。權尙游曰,師心不師迹,可矣。趙泰東曰,以太宗之英明,政要豈不美矣,而一有慙德,遂掩其美,然則人君,可不以心德爲務哉?太宗,雖多激切之言,而閨門不正,則餘無足觀矣。又曰,宋纁之言,多有人君警省之處,言官論事,必要人主動聽,故其言不切,則人君安得惕念乎?人君如此等處,必優容奬納,然後方可以集群言而來衆善矣。神宗皇帝,每於此等處,輒加怒氣,由是,後世多疵議,殿下亦到此等處,言官雖或過當,亦當寬容,以神宗爲戒則可矣。神宗缺久,若臺省直言,卷而封之,侈心日肆,而宋纁之言,亦驗矣,殿下,亦在位日久,若有輕視群下之心,則豈非大可憂者乎?衛武公之抑戒,作於在位旣久之後,此直缺法也。上曰,可不留意焉?權尙游曰,壬辰之事,誠爲缺激。當時倭變,生於不虞,未滿十日,猝入王京,九廟顚倒,八路魚肉,其時之事,尙忍言哉?國之不亡者,僅一髮耳,若非神宗皇帝之德,則群黎百姓,子孫臣庶,豈有今日哉?及至丙子,天飜地覆,勢窮力屈之後,雖有此擧,而其時上下大小,皆無欲生之心矣,卽今日遠日忘,人心反生恬然,數千里讐人役之恥,全然忘却,漸至於應行之事,不爲擧行,讀之至此,不禁感涕。顧念我東,國小力弱,雖不能閉關絶缺每以忍痛含怨之事,不忘于中,則庶有一脈人心,而不至缺然忘却矣。趙泰東曰,權尙游之說,是矣。君臣缺大倫,大明之於我國,義則君臣,恩踰父子,壬辰缺慈父之救子,不過於此,以數千里外服之國,竭中國之缺之中國之疲,實由於此,朝鮮之到今冠裳,莫非神宗之德也。其後,天地雖有飜覆,先王豈忍忘之耶,而宗社之計,異於匹夫,忍痛事讐,以至于此。其時則去舊未遠,故舊臣亦有守正者,朝鮮之人,無不知大義者。卽今舊臣盡沒,前事寖遠,上下人民,全忘大明二字,誠可痛也。殿下常以此意,存諸胸中,則庶不至於全忘矣。權尙游曰,雖非此事,卽今天災時變,罔有紀極,宵旰之憂,想不少弛,而臥薪嘗膽之心,常常不忘,則凡發於事爲者,必多可觀者矣。上曰,我國兵少力弱,雖不得已有丙子之擧,神宗皇帝再造藩邦,生死肉骨之恩,寤寐何可忘也?聞其時朝鮮事入奏,則雖中夜,必起而行,其至誠救恤之事,二行缺御諱以下闕書,而書湎于酒三字,宣廟湎禮之說,臣等亦未得聞,此史必誤矣。權尙游曰,東缺將士之事跡,亦與我國所聞異矣。李坦曰,其時昇平日久,壬辰前,先正臣李珥,每留心於戎務,其時柳成龍,亦不之信曰,無故養兵,致亂之道,其後壬辰亂作,成龍爲首相當國,倉卒乃歎曰,李文正,眞聖人也。由此觀之,李珥,眞王佐之才也。權尙游曰,陰雨之備,誠不可闕,臣居鄕,詳知軍役之弊。我國小民,一家父子兄弟,皆入兵籍,則軍布供納,無路辦出,至於白骨徵布,害及族隣,軍政之弊,此爲尤大,若釐革此弊,則生民幸矣。趙泰東曰,權尙游之說,誠然矣。臣屢次任外,目見其事,小民何罪,而傷心慘目,不願生男,人情可缺若多生男子,則一家之內,納布數多,隣族之弊,有不可言。臣每見此事,深思救弊之道,我國有租庸,而調則缺今之議者,或曰若行戶布,則庶可均役,而經費缺除軍布,只有身役,則必不怨矣。故相臣金錫胄缺磨鍊事,而我國風俗,兩班則閒遊,今若行戶布,則缺怨,故相臣申欽曰,我國不可失士夫之心,若失士夫之心,則缺爲云。戶布雖好,而亦難猝行,且目今戶口大縮,比古只餘缺分之三四,前頭生聚之後,庶可爲之,卽今則雖欲行之,而似難爲矣。權尙游曰,其弊如此,若能變通,則小民可安矣。趙泰東曰,徵布之兵,非兵也,常時無敎鍊之法,臨亂安能爲用乎?卽今南北,雖無警急,而禍變難測,殿下常時恒存惕念,必得材幹之臣,整頓軍政,則國家幸矣。上曰,此弊誠然,其來已久,而不得善變之道,故至今未能變通耳。諸臣遂退出。
上一行缺引見入侍時,左承旨趙泰東,假注書李熙台,記事官金興慶·金相元,肅川府使許梓,鳳山郡守閔會重,碧潼郡守李雲松,江東縣監金壽能。上命注書,以次招入。許梓進伏曰,小臣,肅川府使許梓也。上問已前履歷,梓歷數陳達。上曰,西路上年農事不稔,前頭勅行將近,盡心官事,可也。對曰,臣新到西關,凡事,當與道臣相議上達矣。遂退出。閔會重進伏曰,小臣,鳳山郡守閔會重也。上問已前履歷,會重歷數陳達。上曰,海西,新經水災,且當客行,民事可慮,各別盡心爲之,可也。對曰,聖敎丁寧,敢不竭力奉行?遂退出。李雲松進伏曰,小臣,碧潼郡守李雲松也。上問已前履歷,雲松歷敷陳達。上又問七事,雲松亦歷數以對。上曰,七事,皆守令所當着實擧行,盡心爲之,可也。缺壽能進伏曰,小臣,江東縣監金壽能也。上問已前履歷,壽能歷數陳達。上曰,已前屢經治民,必不生疏,盡心爲之。對曰,若大段弊瘼,則當與道臣相議啓達矣。遂退出。
吏曹判書李畬疏曰,伏以,臣之當退,固非一端,臣不肖無缺恩無用之實已著,不稱之職難强,而守死不變之志,有愧缺操,冒處匪據,居然三載,外而致損於世敎,內而自喪其本心,此一當退也。臣於前春大政時,猥被聖旨丁寧懇惻,不得不涕泣承命,四方聞者,皆知臣過政必遞,而臣乃輾轉拘攣,苟蹲不已,以至今日,俗以再經都政,稱爲銓長瓜期,以不可復留也。況以臣情事,以臣蹤跡,過再而至三,臣雖自謂非出於貪戀,而人誰信之?此二當退也。臣當藥院復設之日,顚倒入朝,藥院未罷,不敢求退,逮遭如喪之痛,攀號無及,惟以耐過因山,爲小伸情理之地,間値變故,義難自顧,力疾供職,期以顚殞,至陪駕寢園,而臣之筋力,亦盡矣,猶以都政不可廢,未敢輒乞解職,忍死冒經,今臣之去就,庶無復所拘矣。旣往春夏兩政之後,臣之不得便退,尙有可諉,今則不然,而若又淟涊苟缺是眞無恥之甚,此三當退也。臣之血懇,固聖朝之缺二行餘伏臣父戒臣之言,於斯驗矣。人之賢否,各有定分,陳力之義缺天鑑在上,臨燭無餘,庶幾哀憐臣父子之情,俾不至於缺陷罪戾,此四當退也。臣險釁不死,形殼徒存,神精消盡,疾病交缺在鄕之時,一意靜伏,杜門簡出,凜凜自保,入京以後,積久勞損,至前冬鞫廳而極矣。舊患喪氣頭疼之外,感傷連發,而不能調息,帶痛奔忙,食不省味,眠輒成魘,心神迷瞀,若擁煙霧,今番兩日政廳,如醉如癡,幾於暈仆,旣罷之後,扶曳還寓,仍委牀褥,氣息苶然,若將頓盡,有如霜後之草,了無生意,膈火壅盛,煩亂不定,少有接應,輒致眩冒。此與一時表症不同,苟非解務投靜,積日息勞,難以藥力調救,誠恐一朝溘死,貽累聖化,安有復起從仕之望乎?此五當退也。臣詿誤至此,狼狽無措,僵臥旅舍,缺念交中,恐終不免爲不忠不孝之鬼,政後呈告,雖若例節,區區情悃,尙冀天日之俯諒矣。三告加由,旣出格外,卽者缺牌召之命,臣益增窘蹙,但有悲泣,疾勢方苦,缺犯違逋之科,此後臣之事勢,不知又有幾層負犯缺伏乞聖明,特賜矜諒,亟命將臣本兼職名,倂行缺治臣違召之罪,以嚴朝綱,不勝萬幸。臣無任戰灼哀懇之至,謹昧死以聞。批答見上
禮曹參判李墪疏曰,伏以,臣卽伏見下本曹趙重珩等上言,以臣前日故縣監趙昱奉祀覆啓釐正事,構誣詆斥,不遺餘力,臣看來不勝駭然之至。此事,久爲趙家子孫自中相爭之端,而士夫之間,論議頗多,此大臣所以特爲建白,令該曹査問釐正者也。事係先賢立後,不可率爾處之,故臣於其時,適忝本曹,推捉彼此,發條目査問曲折,則趙重珩,乃昱之五代孫,而自其高祖奉其祀,趙門衡,卽昱之四代孫,而因昱之神主代盡,遞遷於其家,終至於自奉其祀而後已,其間事狀,不過如此,故臣果就議於當初建白之大臣,又博採士夫間公論,覆啓釐正矣。今缺言曰,獨以私意,一筆句斷,其所現納之文書,揮却不受云。何缺二行餘以重辱朝端。伏乞聖慈,俯賜諒察,亟命遞臣缺心,以安微分,千萬幸甚。臣無任屛營祈懇之至,謹眛死以聞。答曰,省疏具悉。卿無所嫌,勿辭察職。
獻納尹行敎疏曰,伏以,臣頃赴因山,拜命四日,留疏徑歸,雖緣父病,實犯常憲,歸來惕缺息席藁以竢,聖批追下,許臣歸省,感祝聖恩,惶悸靡定,方將缺一疏,恭伸螻蟻之忱矣,千萬夢寐之外,復蒙薇垣除命,馹召之旨,遠下窮鄕,臣不勝驚懼震越,置身無地。人輕任重,萬不近似,然在臣分義,惟當卽日就道,而臣之病情,末由自力。蓋臣氣火暈眩,已作積年痼疾,今不敢縷訴,腹部痰塊,右邊麻痺,添劇於觸寒行役,凝聚於右脚膝上,結核如鷄卵鴨卵者,多至四五,刺痛缺熱若將成膿,跬步轉側,亦且叫呼辛苦,雖欲貪戀恩寵,冒昧缺進,旬月之內,實無其路,贍望宸極,但有惶隕。仍竊伏念,臣之父缺且病,不可以遠離之狀,前已屢達於天聽,而尙未蒙聖慈缺察,微誠淺薄,不能上格,此實臣之罪也。雖然,君臣猶父,缺此哀懇,終不畢辭於孝理之下乎。臣早失慈母,獨與缺之懼,每逢新歲添齡,輒爲之喜懼惝怳,顧影惜日,頃刻萬缺臣之父年七十四,年益衰而病益深,常若有朝夕難保之憂,氣力之凘惙,精神之昏昧,月異而歲不同。噫,逝日難追,親年不待,設令臣父無疾,臣身無故,相與保守,以送殘齡,其日能幾何,而加以衰疾至此,人事有不可期者,則臣之私情悶迫,尤作如何?此臣所以每聞有召,怵惕驚遑,不忍爲離親恭職之計者也。臣旣科第發身,爲養干祿,則初無不樂仕宦之心,只宜缺居以盡臣子之分,顧何敢有命輒辭,以速違慢之誅哉?其所以爲此者,寔出於萬分不獲已也,臣罪萬殞。臣聞古人有棄官而終養者,臣之陋劣,雖不敢妄以古人自擬,而若臣缺日之祝望,則實在於乞蒙恩許,收攝病軀,以守老父之餘日而已。如使臣有一分才識,可以有補於衮闕,爲益於朝政,則當此天災人事憂虞溢目之日,亦何敢辜負隆恩,苟循私情哉?今臣之蒙學昧識,累試蔑效,不堪復任論思言議之責者,業已聖明之所洞燭也。在缺二行朝班乍進旋退,罪戾山積,不能自贖,新命之下,猶以父病缺息偃在家,冒瀆宸嚴,雖其迫切之極,無轉身之路,而缺越之罪,萬戮猶輕。伏願聖慈,察臣無矯飾之辭,憐臣有難强之實,亟賜鐫削臣匪分職名,仍治臣慢命之罪,以肅朝綱,以遂微懇,公私幸甚。臣無任瞻天望聖屛營祈懇之至,謹昧死以聞。答曰,省疏具悉。爾其勿辭,上來察職。以上燼餘
禮曹啓曰,今此問禮官齎去儀注,當爲磨鍊,而迎勅時,則王世子方在沖年,勢難行禮,弔祭時,則王世子似不可不入參,以此磨鍊乎?敢稟。傳曰,依爲之。禮曹謄錄
義禁府啓曰,卽者西部聚賢洞契居金武吉等六人呈狀內,矣身等妻族罪人丑生緣坐同姓姪車以俊,全羅道光陽縣押去,到配之後,無端逃來于新門外,故執捉發告云。莫重緣坐罪人,旋卽逃還,極爲可駭,車以俊,令該曹依法治罪後,還發配所,而該邑守令,不謹保守,致有逃還之擧,從重推考,何如?傳曰,允。禁府謄錄
傳曰,別驍尉閑良洪律,騎芻五中,直赴殿試。禁營謄錄
上在慶德宮。停常參·經筵。
未時,太白見於巳地。
下直,雲山郡守金命彬,省峴察訪鄭洊,金郊察訪呂渭良,長連縣監鄭斗平,靑丹察訪張翊文。
政院啓曰,明日朝參時,兩司當爲進參,而諫院之官,在外人員外,昨日全數引避,無以備員,憲府呈告未肅拜人員,竝卽牌招,以爲處置之地,何如?傳曰,允。
右承旨徐宗憲上疏。大槪,臣於騎省直廬,重得寒疾,退伏私次,一向危苦,新命之下,無望趨承,且有前任時不職之咎,決不敢忝叨邇列。乞賜遞改臣職名,以幸公私事,入啓。答曰,省疏具悉。爾其勿辭察職。
明日朝參時,三嚴,辰正一刻。
吏曹,問禮官朴彙登。啓。
忠淸監司書目,尼山呈,以獻納尹行敎辭職上疏上送事。啓。答曰,省疏具悉。爾其勿辭,上來察職。
持平李晩堅牌不進,依承傳罷職。
府啓。請罪人杭家籍沒等事。請令該曹照例擧行。請還寢杭子炤兄弟放歸田里之命,絶島定配。措辭見上竝引嫌而退。論人不審,致有物議,揆以臺體,勢難仍在,請司諫崔重泰,正言金相稷·黃一夏遞差。答曰,不允。處置事,依啓。
政院啓曰,明日朝參擧動時,兩司不可不備員,諫院·憲府闕員,今日內政官牌招,開政差出,何如?傳曰,允。
左議政李世白三度呈辭。不允批答,王若曰,屢宣敷心之語,謂卿改圖,繼覩引疾之章,增予缺望,云胡邁邁?肆用申申。顧念今日之多艱,曷堪中夜之興歎?民情之愁怨已極,若爲懷保之道,乾象則災異荐臻,若爲消弭之策。矧國家網紀之頹廢,伊朝著論議之乖張?玆惟寡眛之仰成,尙賴元老之協贊,國倚以爲柱石,身任扶顚,人仰之若泰山,利多及物。榮辱禍福之不顧,卿固竭其忠精,存亡休戚之與同,予亦託以心膂。方玆注意之冞切,奈何請告之頻煩?豈時事之泯棼,無可着手?抑人言之過激,未免介懷?惟臺閣可否之間,非有深意,當國家危亂之際,必資宏猷,豈忍奉身而自便?是宜戮力而共濟。憂深宵旰,予無樂乎爲君,身佩安危,卿豈果於忘世?禮非假於外貌,言寔由於中心。顧一時榮衛之小愆,神明必相,以平日報效之深悃,進退奚輕?於戱,國方思良,須恢亨屯之績,卿毋困我,亟回釋負之心。所辭宜不允。故玆敎示,想宜知悉。知製敎權尙游製進。
政院啓曰,今日政差出,兩司臺官,待開門牌招,以爲擧動時進參之地,何如?傳曰,允。
有政。司直崔奎瑞,副司直洪受瀗·李國華·柳之發,司果黃震文·洪受疇·李國芳·朴權·金萬埰·林濩·朴泰昌·李彦經·吳命峻,副司果崔鼎鉉·李志傑·鄭維載·李翊周·兪彦明·魏東岺·趙泰果·韓爾恒·李光著·朴台東,副司正趙爾璧·李世延·呂尹齊·宋道錫·徐宗積·兪相基,副司猛金竚漢·崔相季,副司勇韓錫祚·李斗望·柳命才·沈轍·梁必興·南峻·申瑩。
吏批,兵曹正郞申弼賢,正言李德英,持平金相稷,結城縣監申命元,司諫鄭維漸,左通禮李溭,咸鏡都事朴萬普,正言宋宅相,掌令黃一夏。以上
右承旨徐宗憲疏曰,伏以,臣自冬末以來,宿患虛憊之症,缺氣升胸膈痞滿,肌肉外消,精神內爍,怳惚如在煙霧中,墐缺身牀席,日以藥餌爲命,實乏筋力之可以奔走周行,而日昨缺佐貳之命,適及於太廟展謁之時,係是宿衛之任,不敢以病缺忍死祗肅,仍參陪衛之列。且以僚員有故,連日入直,勞憊之餘,添缺外感,頭臚如碎,遍體如焚,頑痰塞胸,呼吸急促,氣息奄奄,若將頃刻隕絶者然。不得已舁歸私次,多般調治,症情危苦,日復一日,無望供職,陳章乞免,蓋出於萬不獲已,而見阻喉司,方切悶蹙矣。千萬意外,復叨銀臺新命,臣病裏承命,惝怳起坐,不覺感淚之交橫也。臣本極陋,無足備數,而昨年以來,連蒙寵數,昵侍缺可謂屢矣。缺無絲毫仰備衮職,而尋常奉行之間,釁累百缺敗隨至,而不惟不加以不職之罪,恩點每下,有若眞可任使者缺豈臣糜粉所可仰報?只緣賤疾危篤,無望自力復此冒昧瀆擾。臣罪萬缺病之外,又有情勢之決難苟冒者。臣之前冬忝在本院也,缺二行末終之如何矣。到今臺章峻發,問備旋下,臣豈可缺然復據於出納之地,以重罪戾也哉?玆敢悉暴情悃於缺下,伏乞天地父母,俯察病勢情勢之俱難更冒,缺新授職名,以嚴公議,以安私分,不勝幸甚。臣無任祈懇屛營之至,謹昧死以聞。批答見上以上燼餘
政院啓曰,卽見吏曹草記,咸鏡都事李萬選改差事,命下矣。咸鏡北道試邑最遠,行期且迫,令該曹卽爲口傳差出,催促發送,何如?傳曰,允。
吏批啓曰,陜川郡守金洵,以捕虎之功,加資事,命下矣。雖已資窮,未經準職,何以爲之?敢稟。傳曰,特爲加資。以上吏曹謄錄
上在慶德宮。停常參·經筵。
去夜,政院啓曰,監試初試,日期已迫,而咸鏡道試所,道里遙遠,試官趁今發送,可無未及之患,新除授都事朴萬普,除署經,明日內,使之辭朝,何如?傳曰,允。
下直,咸鏡道都事朴萬普。
左議政李世白四度呈辭。入啓。傳曰,勤旨屢宣,謂卿已諒,巽牘連上,愧予淺誠。言念邦家,未堪多難,中夜無寐,曷勝憂歎?此時扶顚,望深宿德,以卿體國,盍思盡悴,袖手恝視,棄予如遺?愕然之極,寧欲無言。積勞之餘,榮衛小愆,神明護持,勿藥有喜。臺閣言議,縱或過激,休休之量,何足介懷?矧今客使,已有聲息,廊廟多事,右揆獨賢,曠日引入,豈安卿心?噫,金甌叶卜,倚毗方隆,綠野退閒,時則不可。玆遣承宣,申誥心腹,須念國事,毋執撝謙,速出論道,勉副至望。仍傳曰,遣承旨傳諭。
正言李德英上疏。大槪,彈墨未乾,復玷榮塗,驚惶震駴,不知所措。嚴召之下,不敢坐違,趨詣闕外,顧臣情勢,決無抗顔冒出之理,亟許鐫改,以安私分事。入啓。答曰,省疏具悉。爾其勿辭,從速察職。
司錄趙以進,文臣朔試射時,稱病不進,依承傳罷職。
傳曰,吏·兵判疏批已下,卽爲牌招察任。
副摠管李尙三度呈辭。入啓。遞差。
兵曹判書金構,牌不進後上疏。大槪,臣之病勢,更無陳力之望,三告一疏,未蒙諒察,益復隕蹙,無地措躬。兩次擧動,一未進參,昨日招牌,旣犯違慢之科,今玆特牌,又未克趨承,罪戾層積,萬殞難贖,冒死哀籲,乞賜鐫罷,仍正臣罪,以肅朝綱,以安微分事。入啓。答曰,省疏具悉卿懇。卿勿過辭,安心行公。
司憲府,觀察使薦,魚史徽·兪命雄·呂必容,節度使薦,蔡以章·申澤萬·鄭文彬。
今日朝參時,三司出入人員罷職敍用,居中居下蕩滌事,榻前定奪。正言宋宅相所啓,臣以無似,猥通淸班,纔叨春坊,旋授薇垣,揣量才分,已難承當,且兩司,方以領敦寧府事尹趾完罷職事論啓,而臣於此,有不可參涉者。趾完卽臣異姓五寸叔也,自在童稚,同在一閈,問字資業,情分不泛,其在私義,決難參涉,何敢一刻晏然於臺次乎?請命遞斥臣職。上曰,勿辭,退待物論。
合啓,請門黜罪人南九萬遠竄。請門黜罪人柳尙運遠竄。請領敦寧府事尹趾完罷職。措辭竝見上上曰,亟停勿煩。
執義尹弘离所啓,罪人杭家籍沒等事,請令該府,照例擧行。請還寢杭子炤兄弟放歸田里之命,絶島定配事。上曰,勿煩。
又所啓,朝參親臨,實是莫重之擧,以在廷之臣,毋論所懷有無,當一齊來參,而今日班列,殊甚稀疎,自正二品,至堂上之班,僅一二人來參,不成貌樣,其中如有無故而不參者,則揆以分義,極涉未安。請一一査出,從重推考。上曰,依啓。
司諫鄭維漸所啓,請放歸田里罪人睦來善·李玄逸極邊圍籬安置。措辭見上上曰,勿煩。請罪人吳時復更加嚴鞫得情。措辭見上上曰,勿煩。請前判書吳道一遠竄。措辭見上上曰,勿煩。請投疏人柳沆拿致鞫問。措辭見上上曰,勿煩。
同副承旨魚史徽書啓,臣敬奉聖旨,馳往傳諭于左議政李世白,則以爲,臣觸冒萬死,日事號籲,隆旨三宣,猶未趨承,罪戾益重,悚蹙方深,不意聖念曲軫,近侍儼臨,十行溫綸,委曲懇至,臣莊誦再三,惶恐隕涕,誠不知所以爲心也。臣雖萬萬無狀,更何敢一向遲回,而第臣狗馬之疾,日就沈痛之域,實無一分陳力之望,區區悶迫之情,若蒙天日臨燭,必將早有處分,而猥敢覼縷於近侍之回奏,亦極惶恐,謹當以一箚,更請嚴命云矣,敢啓。傳曰,知道。
吏曹判書李畬,牌不進後上疏。大槪,臣病勢方苦,貼席待盡,兩日之內,再違嚴召,惶怖無地,萬殞是甘,席藁申懇,乞遞臣職,仍勘臣罪事。入啓。答曰,省疏具悉卿懇,卿勿固辭,安心行公。
左承旨趙泰采上疏。大槪,臣於今日該房承旨被推事,有不敢晏然者,玆敢露章首實,乞蒙鐫遞事。入啓。答曰,省疏具悉。爾其勿辭察職。
右副承旨李敏英,同副承旨魚史徽上疏。大槪,臣等於大臣請推當該之事,有不敢晏然於榮次者,乞遞臣等之職,以安私分事。入啓。答曰,省疏具悉。爾等勿辭察職。
右議政申琓所啓,近來牌不進之弊,殊極駭然。頃者承旨,亦以此弊,陳白於筵中,請以依前禁推,而自上不爲允從。此固出於禮待群下之盛意,而在下之人,不能仰體上意,每以牌不進,爲圖遞之階,事之寒心,莫此爲甚。君父有命,則臣子之道,苟非難强之疾病,難冒之情勢,則何敢晏然違牌乎?臣實慨然於此矣。卽今乏人甚矣,玉堂屢致闕直,兩司不能備員,春坊亦然,此蓋由於三司之人褒貶居中居下,及牌不進罷職者,居多故也,雖以昨政觀之,苟簡可知,合有變通之道矣。上曰,罷職者敍用,居中居下者,蕩滌,可也。以上朝報
朝參入侍時,右議政申琓所啓,統營春水操,例行於二月內,而期會啓聞,必於二月旬前爲之矣。卽今新統制使元德徽,則時在京畿水營任所,當待新水使交待後下去,舊統制使柳星樞,則方在削版中,旣不得啓聞,虞侯則雖於循例尋常之事,或可代行,而至於如此莫重之事,則虞侯不敢爲之,故具由稟報於備局。且見黃海兵使金重元所報,則以今春操鍊,爲請矣,舊統制使,旣在被罪中,新統制使,赴任遲速,未可預料,則統營習操,似難及期爲之。海西亦與勅行相値,今春習操,亦難爲之,竝爲今姑停止,以此分付于統營及黃海兵使,何如?上曰,皆停止,可也。
李寅燁所啓,三南米三萬石,輸送南漢之意,頃已定奪於筵中,而賃船載送之祭,耗費不少,若於前頭左水運站船漕運還歸時,仍爲載送,則可除賃船之費,且自本府捧上,則下輩操蹤,必有濫捧之弊。從前亦有遣守禦廳從事官捧上之事云,今亦依此爲之,而此非如移轉之穀,另加嚴飭,俾無濫捧欠縮之弊,何如?上曰,站船載送,遣從事官捧上,可也。
又所啓,頃因大司成金鎭圭陳達,有乙丙以後裁減代參酌給之之敎,從當推移劃給,而但奴牌身貢,丁丑則全減作米,故其代六千餘兩錢文,已爲還報,而鎭圭所謂二千餘兩者,卽戊寅以後三年裁減者,而此則當初自備局減省之時,以其司所減,補其所用之意定奪,則本館三年所減者,足以相當,卽今元無可償之物矣。金鎭圭曰,李寅燁之言,似未詳悉日昨擧行條件而然矣。元數九千餘兩內,還報者六千餘兩,不給者二千餘兩,而乃欲以戊己庚裁減之物,移充其代之爲不當也。本館與他衙門不同,賑廳,有以養士之需,作米用之者,已未知其可,而旣用之後,又不準數還給,欲以本館裁減之物,移充其代,此果合於事體乎?本館之還推者,是丁丑作米代未準償之數,元非乙丙以後裁減之謂也。且備局,雖爲裁減,養士之事,非他經費之比,故館官每加優假,不得盡行減削,則有何推移可充之物乎?寅燁曰,荐飢之後,各司貢布,亦皆取用於賑廳,若皆效本館,盡數還推,則賑廳實無支當之勢。今番則雖依聖敎參酌劃給,而此後俾勿更爲擧論,至於諸各司,雖有效此紛紜之擧,竝勿施行事,預爲定奪,何如?鎭圭曰,本館用度浩繁,財力罄竭,而多士供億,不可廢閣,故典僕輩,稱貸以用者,已多年矣。朝家若以養士之政爲文具,而不爲則已,如其不然,則有司之持難於應給之物,實爲未安。況本館事體自別,又何必預慮各司之紛紜爲例乎?上曰,成均館,異於他司,參酌給之,可也。以上備局謄錄
領敦寧府事□□重所啓,臣方待罪敦寧府,有所仰達矣。今當式年,有璿源錄修正之事,而古規,正本則藏閣,只留草本于外,以便考閱,至如吏曹來問敦寧代數於本府,則考其根派以答矣。前領相崔錫鼎,爲判敦寧時,陳達于榻前,以其役鉅,員役料布,所費甚多,舊缺不必盡書,只以新錄成案,則不至浩多,可以省減其費,缺允,而第念若不書本派,而只書新錄,則正本不可考出缺子孫無以明知,事甚難便矣,何以爲之乎?缺之費爲慮,則或減其朔數始役,猶似爲之矣。上曰,依前爲之,而減其朔數,始役,可也。出擧行條
戶曹參判李光迪所啓,臣待罪戶曹佐貳之官,以例兼提調,司贍寺事缺達矣。國朝官制,倣於周禮,該司各有職掌,司贍寺職缺乃各道奴婢貢布,而往在庚戌·辛亥,八路飢荒癘疫之餘,奴婢殆盡物故流亡,蕩減其貢布之故,該曹不得劃給本寺,而厥後仍成謬例,奴婢貢布,專管於版籍司,以致本寺不成貌樣,而又於乙亥年,無祿官選缺停罷之後,本寺官員,守直空衙,而至如進排白休紙等役,及監察月令試場應辦官添補,勅使時待令諸般責,一從舊例,小無減缺,不能支保,擧皆逃避,頃日大內修理時,幾不缺過,前頭將有大內修理,大小科應辦添補之役缺本寺形勢,萬無責應之路,誠極渴悶,而取考文書缺以上奴婢身貢蕩減後,自賑恤廳,應給役價米二行缺數題給,以爲本寺應役之需,而辛亥以後,謬例缺變通,無祿官選上,爲先復舊事,亦令該曹稟缺寺支保之地,何如?上曰,令該廳·該曹,稟處,可也。戶曹判書金昌集曰,司贍寺凋殘之狀,誠如戶曹參判李光迪所達,而但缺祿官,自本寺例給選上,而其後年事連凶,料布單薄,故朝家變通,以料米劃給,奴婢作木缺,戶曹捧之矣。卽今米布之間,得失無甚相懸,則選上復舊,固無不可,而不然,則無祿官只給選上,必有單薄之歎矣。上曰,選上則姑勿復舊,可也。出擧行條
臨陽君桓所啓,臣待罪宗簿寺提調,本寺方有璿源譜略校正之役,有定奪之事缺大行王妃,譜牒中,以繼妃殿下載錄,國喪後依缺事體未安。下詢于大臣而處之,何如?右議政申琓曰,缺事勢與前有異,大行王妃昇遐之缺徽號及殿號·陵號,竝當詳細書錄矣。上曰,今則與前有異,以卽今所稱改刊,可也。臨陽君曰,缺略,一從庚辰六月以前,修正刊行事,已有成命,其缺錄中些少有頉處,雖不可撓改,而至於罪死人等,不可缺平常時例書錄,此亦問于大臣而處之,何如?右議政申琓曰,此亦當從卽今書之矣。上曰,從卽今書之,可也。戶曹判書金昌集曰,譜略事,臣亦有所達矣,今聞全山君深缺,則當初璿源譜略,朗原君偘,與故相臣金錫胄,承命缺入刊之時,自該曹進排物力而已,元無設局之事矣,杭誣罔缺至於設局纂成,而畢竟訛誤甚多,至有改修之擧,以私家族譜言之,必須精詳之人,從容考證,可無未盡之歎,而缺則不然,堂上·郞廳,往來修正之際,事不着實,徒費書役,未缺修之處,當有幾許,而若依前例,勿爲設局,宗班及缺六行別無缺廳之事,又無缺聽,以至于今矣。臣等伊時,卽當陳暴缺,而身在草土,及至闋服,連値國家多事之際,遷就未果,今始敢達矣。且譜略跋文,卽故相臣金錫胄承命撰進者,而杭無端拔去,未知其意之如何,而雖士夫家文集,族譜序跋,非止一二,使缺仍舊,何如?先臣於譜略編摩之時,子孫中五歲以上載錄者,意有所在,而今番則不分年限,一竝載錄缺有幼穉而見錄者,或有婚娶而被漏者云。今亦依缺主管之人,又與曉解譜法者,益加商缺其於改刊之事,似無遷延難便之患矣。缺曰,臣曾爲待罪宗簿正,亦知玆事始末,敢達矣。璿源譜略設局之時,只捧單子於各其門長,印出封缺後頒賜,諸臣中,有疏陳差處,故更有校正之擧,而缺設局之事,本寺及句管堂上,仍察擧行,或慮差誤之缺非止一二,啓稟使各家書呈單子,盡爲釐改,旣已補刊,而適値國恤,不得印出矣。臨陽君桓曰,子孫之當爲追錄者,必有定年限爲之缺續追書之弊,又不可不更捧單子,而捧單之際,動經時月,且有紛擾之患,今年適當式年,例捧元單子,催促收捧,一邊査考缺則似爲便當矣。右承旨徐宗憲曰,子孫中續續添載,以致煩數改更,了當無期,決不可更爲捧單,只得缺爲之缺宜矣。呂必容曰,冊子,庚辰六月封進,故更爲校正時,其後雖有缺勿爲追錄,以啓紛紜之弊事,本寺曾爲草記,缺二行二款事,今若限年改捧單子,則又將動經時月,缺力殆無完了之期矣。上曰,今若更捧單子,則太遲,未易完了矣。都承旨李思永曰,今此諸臣所達,極其紛紜,若然則了當無缺二段改正外,依前成命,限以庚辰六月以前事,分付,何如?上曰,依爲之。出擧行條
正言李德英疏曰,伏以,臣於昨年待罪憲職也,以不參缺啓,重速臺劾,罪名至大,郵罰反輕,蹙伏追愆,分作棄物,缺除命隨至,雖庶官,事體異於榮塗,泯默隨行,不敢控籲缺懼,久而冞切,不意薇垣新命,又及此際,驚惶震駴,不知所措。缺之不參臺啓,固知見非於公議,而第鳳徵,卽臣之外四寸妹夫也,缺雖無避,親則至近,實以參涉爲嫌,非直私義是徇,而人之不諒缺以規避,臣固不幸,何敢分疏?顧今輿論猶嚴,彈墨未乾,臣雖欲冒沒趨承,祗謝恩命,區區廉義缺不恤,嚴召之下,不敢坐違,趨詣闕門之外,而以此情勢,決無冒出之理。伏乞聖慈,諒臣危迫之忱,亟許鐫改,以謝公議,以安微分,千萬幸甚。臣無任屛營祈懇之至,謹昧死以聞。批答見上。
兵曹判書金構疏曰,伏以,臣缺難安,不必屢事煩瀆,而惟是積病纏髓,形缺傷才缺柴脫,更無復起供職之勢,瀝血號籲,出缺已而三告缺未蒙準許,惶隕窘蹙,置身無地。本兵之長,缺役繁有缺二行者,莫非缺覆露缺若復顧戀遲回,至於僨敗國缺赦然後已,則豈止臣一身之私哉?其所關係國體者,爲缺豈聖上終始保全之意哉?是故願得於缺速解缺戾者,是臣才分自量之審也,臣之疾病,旣非時月之缺氣升虛,榮肉內損,肌膚焦枯,精神昏耗,接人則對缺其名缺事則聽言而迷其意,長時忽忽,有若浮寄,一日所噉,不過數三合,或至終日不食,而痰滯厥缺稠坐,嘔湧不止,一日二日,漸至危惙,死生之分,間不容髮,以此病狀,雖欲冒當劇務,亦不可得,此則臣疾病難强之實也。今此兩款,皆同朝之所共知,不敢有一毫虛假,誠忱苦切如此,而尙未蒙日月之垂照,則是臣平日缺君飾詐無狀,無以見信於君父,其罪又不容於誅矣。頃日太廟展謁,今日朝參擧動,臣職在環衛,而俱不得進參,分義缺逃罪,且於昨日召牌,旣犯逋慢之誅,今日牌招,出於缺趨承之不暇,而病委牀第,末由起動,竟未缺層積,萬戮猶輕,惶悚震越,求死不得,陳章缺縮泯默,引日虛帶,尤有所未安,不得不冒萬死畢露危缺宸嚴,伏乞聖慈天地父母,曲垂體諒,將臣本兼諸任,盡缺俾臣得以隨便調治,以尋生路,仍治臣罪,以重國事,以安微分,千萬幸甚。臣無任悲泣懇迫之至,謹昧死以聞。批答見上
左承旨趙泰東疏曰,伏以,今日朝參時,大臣,以吏曹參判趙泰采辭單捧入事,至有當該承旨請推之擧,臣於此不勝瞿然之至。泰采,臣之從弟也,臣之叔母,年滿八十矣,纔經大病,長在牀褥,氣缺惙,近又遇感添劇,一倍危懍,泰采身親藥物,左右扶護,一時參政,非夙夜奔走之比,而猶有所不忍暫捨者。且其身病,亦發於公私勞瘁之餘,項痛泄缺憊已極,臣以一家之故,審知其情理之迫切,病狀之難强,缺時力言於同僚,勸其捧入,則同僚初甚持難缺回敢缺之失,委實由臣,而畢竟現告之際,乃以臣有親嫌,而使同僚缺之罰,臣何敢以倖免爲幸,不自首實,而靦然仍據於出納。下二行缺批答見上
右副承旨李敏英,同副承旨魚史徽等疏曰,缺吏曹參判趙泰采呈辭到院,而臣等以爲,判書方在呈告,亞銓缺其在事體,決不可捧入云爾,則僚席之間,備陳缺理之缺且言其身之難强,故果於翌日,相議捧之矣。今者大臣,以政院之率爾捧單,爲缺至有當該請推之擧,臣等不勝瞿然之至。凡於出納之缺房掌雖缺若其疏單捧入,必待僚議之歸一,則缺職均有其責,何可幸其獨免,而晏然於榮次乎?伏乞聖慈,缺遞臣等之職,以安私分,不勝幸甚。臣等無任屛營祈懇之至,謹昧死以聞。批答見上
吏曹判書李畬疏曰,伏以,臣於再昨,冒進一疏,畢暴衷悃,庶幾愍覆之天,有以下燭於螻蟻之懇矣。伏承聖批,不惟不賜允許,反有萬萬不敢當之過奬,諭以宜速行公,臣誠惶隕窘隘缺忸,不覺涕汗之交流也。藉使臣眞有才具,能辦是職,可以不缺上任使之意,銓衡重任,自昔未有過三大政而仍居者,誠缺於他職,非可久秉故也,雖以名臣宿望,莫缺義捐廉恥,越分而承命,初則只期以一大缺至三而猶不去,則其辱淸朝,壞士風,果何如哉?其始聖上缺强加以重委,眞若可以堪是責者,其貽笑四方,固已多矣。臣旣缺命,不得堅守己志,自謂居位稍久,長短難掩,不待控籲,聖明缺情實矣。到今臣之愆負,種種難數,正宜首被黜幽之典,以彰不職缺而顧乃誅罰不行,寵諭愈隆,臧否顚倒,擧措混施,其有傷於則哲之明,豈細故哉?然臣至愚下,固不敢以古人去就之義自擬,而最是殘骸垂盡,痼疾難藥,旣往限缺非有分毫餘力,過政之後,氣息頓竭,若將頃刻隕絶缺火挾痛,痰塞胸膈,積勞積感,根委已深,晝夜煩亂,廢眠與食,頭痛兼劇,隱隱如椎委缺增無減,自惟榮極爲災,分溢招咎,死期已迫,難望復起,尙缺昨日以開政被牌,而不得祗赴,今又召命缺可動之勢,何敢片時偃息,在缺章亦無缺萬殞猶輕。玆。以下缺以上燼餘
傳曰,前校理李晩成,前正言李彦經·兪彦明,前持平李晩堅等,竝敍用。
傳曰,去辛巳秋冬等褒貶居中,肄習官趙泰一,副司果崔啓翁·蔡明胤·李夏源·權以鎭,居下,隷習官李晩成·崔昌大·李肇·任守幹·李宜顯·權世恒·權·權以鎭·李夏源,居中居下,竝蕩滌。吏曹謄錄
觀象監啓曰,時御所觀象監公廨,亂前所建,今盡傾倒,測候官印曆工匠等,無處止接,不可不趁今修改,而所入材瓦,自本監,無以料理。曾於昌德宮外監修改時,以本監印曆紙地價權減之數,該廳計數折給,以完其役矣,自丙子至己卯,四年亦以年凶,權減八分之一,亦令該廳計給二年條價米,以爲工匠役軍雇立之價番,籍沒逆家可用材瓦十餘間,亦爲劃給,使之及時修改,何如?啓依允。嶺南廳謄錄
上在昌德宮。停常參·經筵。
辰時,日有重暈,內暈有珥,暈上有冠。巳時,日有重暈,內暈有兩珥,暈上有冠,暈下有左戟,白虹貫日,冠上有小虹。午未時,日暈有左戟。申酉時,日有重暈,色皆內赤外靑。五更,月暈兩珥。
傳曰,前持平李晩堅,正言李彦經·兪彦明敍用,肄習官權世恒·權·李夏源·趙泰一·崔啓翁·蔡明胤·權以鎭,崔昌大·李肇·任守幹·李宜顯·李晩成·李夏源·權以鎭,居中居下,竝蕩滌。
戶曹判書金昌集上疏。大槪,猥陳私懇,冀蒙矜許事。入啓。答曰,省疏具悉卿懇。卿其勿辭,安心往來焉。
禁府,爀拿囚。啓。
左議政李世白箚子。大槪,伏蒙恩暇,彌增惶隕,更竭血懇,冀蒙諒察事。入啓。答曰,省箚具悉卿懇。才諭至意,復何多誥?矧今上天示警,憂虞溢目,此豈大臣丐閒之秋乎?卿若念及于此,則必幡然而赴矣,須體如渴之旨,亟斷巽讓之章,速出論道,弘濟時艱。仍傳曰,遣史官傳諭。
合啓,請削黜罪人南九萬遠竄。請削黜罪人柳尙運遠竄。請領敦寧府事尹趾完罷職。答曰,亟停勿煩。
府啓。請罪人抗家籍沒等事,令該府照例擧行。請寢杭子炤兄弟放歸田里之命,絶島定配。措辭竝見上
院啓。答曰,勿煩。
院啓,請放歸田里罪人睦來善·李玄逸極邊圍籬安置。請罪人吳始復更加嚴鞫得情。請前判書吳道一遠竄。請投疏人柳沆拿致鞫問。措辭竝見上引嫌而退。法外引嫌,殊涉太過,請正言宋宅相出仕。答曰,不允。處置事,依啓。
禮曹,觀察使薦,閔鎭遠·李三錫·李濟,節度使薦,李奎成·李壽民·成德望。
正言宋宅相就職。以上朝報
義禁府啓曰,卽接月令醫員崔龜慶手本,則罪人李松年,積年滯囚之餘,猝得傷寒,頭痛身熱,胸膈煩悶,四肢疼痛,症情危重,罪人病勢如此,則例有保放救療之規,敢此仰稟。傳曰,依爲之。
又啓曰,今日判義禁李畬,未出仕,知義禁金昌集,摠府入直,同義禁一員未差,二十三日社稷告祭受香,四日此〈?〉三日,科獄罪人不得加刑之意,敢啓。傳曰,知道。以上義禁府謄錄
上在昌德宮。停常參·經筵。
辰時,日有重暈,內有兩珥,暈上有靑色,內赤外靑。未時,太白見於巳地。
下直,信川郡守李鼎華。
去夜,政院啓曰,朝者日官,奔告天變,臣等下庭仰觀,則陰虹橫貫於日中,冠履交戟,景象愁慘,相顧錯愕,繼以危懍,莫究所以致此之由也。噫,前冬之雷電虹霓,晝霧星妖,疊現於數月之內,其他可駭可愕之災,不一而足,而今此太陽陰慝之變,又出於歲首,臣等未知何樣禍機,伏在於冥冥之中,而天之示譴,一至於此哉?災不虛生,必有所召,而天人相與,感應如響,則一念之差,一事之失,皆足以干天和而致災沴,今日之變,雖不可指爲某事之應,而竊恐殿下於修省之道,或有所未盡而然也。仰惟殿下,每遇災異,未嘗不大警動厥心,凡於修禳之方,靡不用極,旣已播綸而求助矣,亦嘗減供而恤窮矣,而延拖時日,懈意旋萠,因循塗轍,實效未著,其所以敬天而勤民者,未免爲應文備數之歸,天心安得以悅豫,咎徵安得而不作乎?殿下苟能惕然警懼,奮發大志,勿拘於常套,毋泥於文具,先自一心之微,益篤對越之誠,凡於政令施措之間,務存誠實,一脫舊習,以之勅勵群工,整頓頹綱,而上可以格天意,而災變爲祥,下可以結民心,而危轉爲安,今日仁愛之警,安知不爲轉移之一太機會也耶?臣等待罪邇列,不勝區區憂懼之忱,敢此仰達。傳曰,災沴頻仍,倍切危凜,陳戒縷縷,可不留心焉?
傳曰,明朝,左右相命招,使之卜相。
傳曰,明日開政事,分付。
左議政李世白五度呈辭。入啓。傳曰,安心調理。
吏曹參判趙泰采三度呈辭。入啓。傳曰,只遞副摠管。
府啓,請罪人杭家籍沒等事,請令該府照例擧行。請寢杭子炤兄弟放歸田里之命,絶島定配。措辭竝見上日昨兵曹回啓,有陜川郡守金洵加資之命,臣等竊不勝訝惑焉。夫捕賊指示之論賞,已成痼弊,濫觴之端,不一而足。今於捉虎之賞,以此援例,至於陞資,如使洵,眞有親自射殺之勞,則猶或可也,若以捕賊指示之事,援以爲例,則非但有乖於愼重賞典之道,此路一開,後弊難防。請陜川郡守金洵加資,特爲還收,捉虎指示論賞之規,一切防塞。答曰,不允。
假注書李祥徵改,代尹東魯。
京畿監司書目,長湍呈,以左參贊病重上去不得事。啓。傳曰,卿勿固辭,調理上來事,回諭。以上朝報
義禁府啓曰,卽接月令醫員崔龜慶手本,罪人姜碩臣,本以元氣虛弱之人,今有再中之患,左邊面部浮腫,手足不仁,胸膈煩悶,食飮甚減,症情一向危重云。罪人病勢如此,則例有保放救療之規,敢稟。傳曰,依爲之。禁府謄錄
上在慶德宮。停常參·經筵。
夜一更,巽方,有氣如火光。三更,電光。
下直,水原府使閔鎭遠,定平府使安世衡,丑山萬戶洪禹功。
左議政李世白箚子。大槪,病未赴召,不勝惶隕,乞亟鐫免,仍治臣罪事。入啓。答曰,省箚具悉卿懇。因災責免,本非美事,卿其須體前後之旨,勿以疾病爲辭,卽起視事,母孤虛佇之望。仍傳曰,遣史官傳諭。
持平李東彦再度呈辭。入啓。遞差。
賓廳,卜相封入。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,絶島定配。請陜川郡守金洵新授加資,特爲還收,捉虎指示論賞之規,一切防塞。措辭竝見上答曰,勿煩。
黃海監司申銋上疏。大槪,海臬新命,萬無承當之望,而來伏城外,賤疾且重,冒進乞免之章,不敢徑入天門,所帶密符,不得已使軍官替納,伏乞亟許遞改,仍治臣罪,以安微分,以嚴邦憲事。入啓。答曰,省疏具悉。卿其勿辭,速往欽哉。
謝恩,修撰李坦,文學李彦經。
右議政申琓箚子。大槪,敢援策免之故事,乞賜斥退,只陳昏謬之罪,以請譴罰事。入啓。答曰,省箚具悉卿懇。災孽之作,實由涼德,輔臣引罪,無已太過,卿其安心勿辭,速出論道,弘濟時艱。仍傳曰,遣史官傳諭。以上朝報
有政。〈兵批〉,副司果許玷·李聖時,副司勇李重發·李日芳。吏批,司書李萬堅,同義禁趙泰采,校理李萬成,文學李彦經,兼文學崔昌大,修撰李坦,兵曹佐郞權忭,司成崔重泰,司錄李廷。廳堂上一員有闕之代,久未差出,只有工曹參判李寅燁,獨爲行公矣,昨以掃墳事,受由出去,而無他堂上,非但卽今本廳凡事,無復主管之人,前頭勅使之時,亦多酬應之事,不可不急時差出,以兵曹判書金構,惠廳堂上差下,察任,何如?傳曰,允。湖南廳儀軌
上在慶德宮。停常參·經筵。
右議政申琓,禮曹判書金鎭龜,佐郞鄭東虎,繕工提調金昌集,假監役尹春敎,翼陵莎草枯損處奉審事,出去。
下直,都事柳述,保山萬戶辛馨馝。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,絶島定配。請陜川郡守金洵所授加資,特爲還收,捉虎指示論賞之事,一切防塞。措辭見上新除授持平兪彦明,時在京畿衿川地,請斯速乘馹上來事,下諭。答曰,不允。,下諭事,依啓。
左議政李世白六度呈辭。入啓。傳曰,安心調理。
禁府,鄭時尹·柳以培拿囚。啓。
京畿監司書目,龍仁呈,以判尹崔奎瑞辭職上疏上送事。啓。答曰,省疏具悉。卿其勿辭,上來行公。
右議政申琓,翼陵奉審後,入來。
平安監司·義州府尹書目,告訃使一行,本月二十一日午時,還渡江事。以上朝報
兵曹啓曰,今月二十三日,入直內三廳·武兼禁軍等中日試才時,部將李遂良,柳葉箭五中,六品遷轉事命下,而遂良,係是參上,何以爲之?敢稟。傳曰,邊將除授。兵曹謄錄
司僕寺啓曰,本寺所管各牧場馬匹之數,不惟漸就耗減,馬品逐年不及於前,殆無所用之馬,此由於各場侵耕漸廣,牧馬之處,年年減縮,不善牧養之致,事極寒心。必須別樣變通,庶可修擧馬政,而其中黃海道殷栗縣席島,舊以牧馬之場,馬品頗好矣,曾在戊辰年間,因本縣論報,以地瘠泉枯,移其場馬於他島,盡歸殞斃,本島則許民耕作,其後,因往來官吏之言,更聞其詳,則水草豐足,正合養馬,當初撤場,大是謬誤云。前冬會寧開市時,貿得胡馬之種,其數雖其些少,待其上來,若又別擇諸島中善馬之種,合放於席島舊域,以爲取種孶息之地,則數年之後,庶有成效,以此分付施行。此外諸道牧場,自前間有發遣本寺郞官,摘奸禁耕之規,今年兩南,則點馬當次,其時別作事目,申明界限,如有冒耕之處,各別嚴禁,而其餘諸道牧場,更觀事勢,不可不發遣郞官,檢察禁耕,以廣養馬之場,依此擧行,何如?傳曰,允。司僕寺謄錄
義禁府啓曰,刑曹啓目,出身鄭時尹·柳以培等,移本府處置事,允下矣。鄭時尹·柳以培,方待命於本府,卽爲拿囚之意,敢啓。傳曰,知道。禁府謄錄
上在昌德宮。停常參·經筵。
下直,竹山府使申命仁,砥平縣監崔後徵,長水察訪金若礪。
戶曹啓曰,卽接廣興倉所報,則來二月朔頒料次,倉官進去于領議政徐文重,左議政李世白家,請受祿牌,則領議政徐文重,以爲時未肅拜,左議政李世白,以爲方在呈告中,祿牌竝不給云。係是大臣祿俸,何以爲之?敢稟。傳曰,竝令倉官輸送。
左議政李世白七度呈辭。入啓。傳曰,安心調理。
兵曹判書金構辭職上疏。入啓。答曰,省疏具悉卿懇。卿勿固辭,速出行公。
持平金相稷啓曰,臣頃在諫職時,以淸州牧使嚴纘削版事,及宴會儒生定配事,相議論啓矣。今又詳聞其事實,則儒生所會之處非淸州,乃是文義邑內,而赴擧儒生九人,大張酒樂,達夜宴飮於官妓之家,其中一人,以國恤初喪,宴會未安之意,發言於座上,則參宴諸生,以悖惡不道之說,公肆叱辱,而琴聲自若。其時本邑縣令,適會上京,過國恤成服後還官,而聞其事狀,極其驚駭,捉囚其官妓及鄕所齋儒,及査問儒生之參會者,則淸州儒生,亦入其中,故移文本州,使之起送,則嚴纘周遮阻搪,終不捉送云。蓋儒生之酒樂宴會,嚴纘之周遮儒生,果如前日啓辭,至於文義之換認以淸州,移文之錯聞爲儒罰,小有相差,前頭査覈,自當畢露,而顧臣初聞,旣不無欠詳不察之端,亦安得默然,而仍冒於臺次乎?請命遞斥臣職。答曰,勿辭,退待物論。
掌令黃一夏啓曰,臣頃忝諫院之時,右僚以淸州牧使嚴纘事,及赴擧儒生宴會事,論啓之意發論,臣亦同參矣。今者同僚有所引避,臣亦不得不隨而自列。槪纘之所爲,發啓蒙允之後,追又詳聞,不啻明白,而至於儒生,則當國恤初喪,果會於文義邑內妓生之家者,至於九人之多,琴聲酒肉,一如常時。其〈後〉淸州儒生申姓人,爲先發覺於妓生·鄕所之所告,本邑縣令,不勝驚駭,捉囚其官妓,移文淸州,推捉申姓人,以爲究覈之地,則纘果終始阻搪,不施其移文,纘之自處,旣不謹公喪,便以儒生張樂,視爲尋常底事。此臣等所以驚駭絶痛,必欲懲礪,竝爲請罪,前頭査啓,或將畢露,而第此儒生所會處,非淸州地,卽文義也,推捉儒生,乃移文也,非通文也,雖其事實固不差爽,而卽此數段,未免有換錯之失,臣何敢晏然於臺次乎?請命遞斥臣職。答曰,勿辭,退待物論。
司諫鄭維漸啓曰,日昨行到鍾樓近處,有一人僵臥道側,流血被面,喘喘然垂絶,使下人就視,則乃本院喝導也。翌日,喝導扶曳來告云,爲訓局邏卒所毆打,衣服雜物,盡爲見奪,至於頭䐉破碎,方在死生中,而訓局,又從以棍打云,臣聞來不勝驚愕。蓋兩司,異於閒司,下輩因公事,犯夜奔走,勢有所難免,而旣以冒禁,則邏卒之執捉,猶或可也,至於劫奪打傷,已極駭然。且訓局,旣見其傷處狼藉,則又加以棍罰,亦且已甚,故欲知其間實狀之如何,以邏卒·喝導輩,一處憑閱處置之意,移文訓局,而措辭中,不能斟量,至有侵及主將之語矣。今聞物議,以臣之失於相敬,大以爲非,且訓局,乃是相位衙門,本院之通關,亦甚失體云。臣誠愚眛,未諳事體,又因一時觸激,語不擇發,致此非議,其妄率之失著矣,何敢自以爲是,而晏然冒據於臺次乎?請命遞斥臣職。答曰,勿辭,退待物論。
政院啓曰,卽者兩司多官,相繼引避退待,兩司人員,竝卽牌招,以爲處置之地,何如?傳曰,允。
正言宋宅相啓曰,臣敢以私義之難安,引避退待,而處置請出,出於意外,臣之情勢,一倍悶蹙,數日以來,賤疾猝劇,尋單縮伏,不知所措矣。今以僚臺處置,召牌又降,嚴畏分義,不得不趨詣,而臣於領敦寧府事尹趾完,雖是五寸親,情義實同內舅,而在臣私分,已難參涉,且於論劾之啓,意見亦有所參差,旣有不敢可否之嫌,不得開喙於其間,則今於僚臺處置,何敢晏然仍冒乎?以此以彼,決不可一刻苟冒於臺次,請命遞斥臣職。答曰,勿辭,退待物論。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝命絶島定配。請陜川郡守金洵所授加資,特爲還收,捉虎指示論賞之規,一切防塞。措辭竝見上竝引嫌而退。論劾措辭,旣據其實,雖有小差,非所深嫌,不可以此輕遞言官。語侵主將,殊欠相敬,違例通關,亦有其失。規外引避,崖異重論,揆以臺體,勢難仍在。請持平金相稷,掌令黃一夏出仕,司諫鄭維漸,正言宋宅相遞差。答曰,不允。處置事,依啓。以上朝報
禁衛營啓曰,五番左部右司屬,忠淸道五哨軍兵,逢點實數六百三十四名,四番海西別驍衛五十六名,步軍標下一名,已爲整齊矣。來二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。禁營謄錄
上在昌德宮。停常參·經筵。
下直,理山府使崔日熙。
左議政李世白八度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
掌令黃一夏·金相稷,就職。
府啓,請罪人杭家籍沒等事,令該府照例擧行。請罪人杭子炤兄弟還寢放歸田里之命,絶島定配。請陜川郡守金洵所授加資,特爲還收,捉虎指示論賞之規,一切防塞。措辭竝見上答曰,勿煩。
領議政徐文重箚子。大槪,敢陳已試僨敗之狀,乞收新命,回授可堪之人,以濟時艱,以安微分事。入啓。答曰,省箚具悉卿懇。今玆重卜,意非偶然,須勿撝謙,安心論道,以濟時艱。仍傳曰,遣史官傳諭。
司直宋昌上疏。大槪,分外恩資,不敢承當,乞賜收還,以安私分事。入啓。答曰,省疏具悉。今玆恩命,意非偶然,卿其安心勿辭焉。輔德金致龍,文學李彦經,兼說書尹志和上疏。大槪,敢陳區區所懷,冀蒙財察事。入啓。答曰,省疏具悉。疏辭,令該曹稟處,而下款事,政合予意,可不聽納焉。
吏曹判書李畬辭職上疏。入啓。答曰,省疏具悉卿懇。銓衡重任,決難許改,須勿控辭,速出行公。
京畿監司書目,果川呈,以刑曹參判姜銑辭職上疏上送事。啓。答曰,省疏具悉。卿其勿辭,上來察職。
禁府,李東榮拿囚。啓。
京畿監司書目,廣州兼任龍仁呈,以大司憲李濡病重上去不得事。啓。傳曰,卿勿過辭,安心上來行公事,回諭。
全羅監司書目,光山呈,以去十二月二十一日,正月初四日,天動地震,事係變異事。以上朝報
上在慶德宮。停常參·經筵。
下直,安邊府使許墀。
京畿監司書目,驪州呈,以刑曹判書閔鎭厚辭職上疏上送事。啓。答曰,省疏具悉。卿其勿辭,從速上來行公。
政院啓曰,卽者吏曹郞廳來言,今日爲政事,命下,而判書李畬,身病未出仕,參判趙泰采,兼帶未肅拜,參議李健命,病不來,不能開政云。判書·參判·參議,竝牌招開政,何如?傳曰,允。
左議政李世白九度呈辭。傳曰,安心調理。
傳曰,明日晝講爲之。
假注書尹東魯服制,代具萬理。
大司諫尹世紀上疏。大槪,猥將病狀,再陳辭疏,誠未格天,未蒙恩遞,一向退伏,分義惶悚,不得不舁疾登程,來伏私次,而顧臣卽今所患,實無自力出肅之望。伏乞亟遞臣職,仍治臣罪,不勝幸甚。且臣待罪開府也,有區區欲陳之民瘼,敢此冒昧附陳,冀蒙財擇事。入啓。答曰,省疏具悉。疏辭,令廟堂稟處,卿其勿辭,調理察職。
吏曹判書李畬,牌不進。
明日晝講正時,午正。
晉平君津上疏。大槪,臣於重臣·宗臣所達璿譜校正事,有不能晏然者。乞命削去臣句管堂上之號,仍治臣誤事之罪,以謝人言,以安賤分事。入啓。答曰,省疏具悉。卿無所嫌,安心行公。
府啓,請罪人杭家籍沒等事,令該府照例擧行。請罪人杭子炤兄弟還寢放歸田里之命,絶島定配。請陜川郡守金洵所授加資,特令還收,捉虎指示論賞之規,一切防塞。措辭竝見上答曰,勿煩。以上朝報
有政。副護軍柳東亨,司果李東彦,副司果崔昌太·尹泂,副司猛崔斗明·金萬鍾,副司果宋宅相。
吏批,副修撰崔昌大,宗廟令尹世綱,正言李宜顯,司僕正崔重泰,司諫李徵龜。以上朝報
上在慶德宮。停常參,只晝講。
司直宋昌,加資肅拜。
下直,麟山僉使朴尙殷,唐浦萬戶李時蕃。
全羅監司書目,茂長縣監愼惟益,今月十九日,遭父喪事。
禮曹,粘連,觀此輔德金致龍等上疏,則張氏之喪,王世子終不得一臨,少伸情事爲言,而乃以爲以義掩恩,雖是不易之典,緣情設禮,亦有處權之道。王世子沖年居憂,血氣未完,非不知降屈委巷,躬行變節之重難,而求之天理人情,不容亶已,深思博詢而處之亦爲白有臥乎所。今此張氏初喪,王世子擧哀之節,及靷窆時望哭節目,臣曹,參以情理,果爲啓稟磨鍊以入,而至於王世子親臨喪次一款,係是莫大之變禮。且沖年居憂,血氣未完,降屈委巷,躬行變節,至重且難云者,誠如疏中所陳,而旣以博詢處之爲言,則臣曹之不可擅便,議大臣稟處,何如?啓依允。
又啓目,粘連,議于大臣,則右議政申琓以爲,今此張氏於王世子,雖是私親,唯其顧復之恩,有未忍遽絶者,故初喪及引葬之時望哭節次,該曹所以特以義起,啓稟磨鍊以入者也。至於降屈委巷,躬臨喪次,則雖出於情理之不可已者,而王世子,方以沖年居憂,血氣未完,不但恐有驚動致傷之慮,且如此變節,若有可據之禮,則不可以膚淺之見,有所斷定,惟在博考古禮而處之,伏惟上裁。領議政徐文重以爲,時未肅謝,不敢獻議。左議政李世白,病不收議。領中樞府事尹趾善,病不收議。領敦寧府事尹趾完,在外不得收議。大臣之意如此,上裁,何如?啓領相及病不收議大臣處,更爲問議。又啓目,粘連,判下更爲問議,則領議政徐文重以爲,至哀所在,情無所不盡,幽明之際,不可無臨訣之節,今此王世子,於張氏之喪,一番躬臨於發靷之前,以伸私情,似無大害於公法,倉卒之間,難考古禮,而愚淺之見如是,伏惟上裁。領中樞府事尹趾善以爲,王世子於張氏,雖曰以義掩恩,天屬之親,自有不泯之情理,若於未經發引前,終無臨哭之節,不但爲目前隱懷之痛,亦必貽將來無窮之恨,而第念沖年居憂,血氣未完,臨視之際,悲哀過節,如或有驚動致傷之患,則宗社臣民之憂,有不可勝言者。臣積年病痼,卽一未冷之尸,居常昏塞,心神顚錯,莫重變禮,不敢輕議,伏惟上裁。左議政李世白以爲,以王世子情理言之,則宜若有不容已者,第此變禮之難於輕議,臨喪之慮或致傷,臣之愚見,亦何異於一二大臣之所獻議者乎?病伏之中,神識昏昧,略陳及此,不勝惶恐,伏惟上裁,何如?啓依領相議施行。
左議政李世白十度呈辭。傳曰,安心調理。
領議政徐文重箚子。大槪,更申前懇,乞蒙恩許事。入啓。答曰,省箚具悉卿懇。此時此責,深有望於輔相,卿毋困我,速出視事,用副虛佇之望。仍傳曰,遣史官傳諭。
吏曹判書李畬辭職上疏。入啓。答曰,省疏具悉卿懇。卿勿固辭,速出行公。
政院啓曰,侍講院草記,王世子出臨張氏喪所時,宮官不備,合有變通之道,令政院稟旨擧行事,允下矣。宮官在外人員,竝爲改差,政官卽爲牌招,竝與未差之代,以在京無故人差出,卽爲牌招察任,何如?傳曰,允。
晝講入侍,同知事趙泰采,特進官金昌集,承旨李敏英,玉堂李坦·李觀命,假注書具萬理,史官金興慶·金相元,武臣具後翼。
兵曹參議李寅炳牌不進。傳曰,只推勿罷。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,絶島定配。請陜川郡守金洵所授加資,特爲還收,捉虎指示論賞之規,一切防塞。措辭竝見上新除授司諫院司諫李徵龜,時在京畿豐德地,請斯速乘馹上來事,下諭。答曰,勿煩。下諭事,依啓。
王世子出宮正時,未正初刻,明日張氏發引時,王世子望哭時,四更一點。
兵曹判書金構上疏。大槪,臣於垂死惶蹙之中,再承召牌於半日之間,嚴畏分義,不暇他顧,不敢不扶舁趨造於闕外,而卽又伏見政院啓辭,尤不勝慙悚。以臣情勢病勢,決無冒出之理,咫尺天陛,末由致身,冒萬死瀝血哀籲,伏乞聖慈,亟鐫臣職,仍治臣罪,以安微分事,入啓。答曰,省疏具悉。卿其勿辭,安心行公。
林原君杓上疏。大槪,臣於朝參時,重臣·宗臣陳達之事,有不敢獨爲晏然者。乞削臣校正句管之號,仍治臣誤事之罪,更擇曉解譜系之人,付以修正之任,以謝人言,以安微分事。入啓。答曰,省疏具悉。卿無所嫌,勿辭察職。
明日張氏下棺時,王世子望哭正時,申初初刻。
弼善李聖肇,牌不進,罷職。
王世子還宮〈後〉,政院·玉堂問安。答曰,罔極。
京畿監司書目,長湍呈,以左參贊徐宗泰辭職上疏上送事。啓。答曰,省疏具悉。卿勿撕捱,從速上來。以上朝報
有政。副護軍兪命弘,副司果李晩堅。
特進官金昌集所啓,修理時,掘去舊土,塡以新土之際,役事自至浩大,辛卯年修理時,別設都監,調用僧軍,而今番則只自本曹句管,料理修改事,曾有定奪矣。役軍,當爲預先料理,而第念山陵大役之餘,戶·兵曹財力匱乏,給價募軍,其勢亦難,臣適有所思,故敢達。乙丙年間,都城民人等,受食賑廳還上之後,多不還納,積成逋欠,前頭實無徵捧之勢,今此修理時,抄出還上未納之人,使之立役,計其功役,以減應捧之數,雖以士夫家言之,以閒遊奴子立役,猶勝於備納還米,在朝家,亦自不費米布,公私似涉俱便。臣已與賑廳兩堂上相議,則皆以爲便好矣。上曰,所達誠好,依此爲之。又所啓,臣待罪繕工提調,故敢達矣。崇禮門·興仁門修改時,本監直長崔天瑞,奉事李宇春,終始監董其役,曾在先朝,監役朴邁,亦以崇禮門修改時監董事,至於六品遷轉,崔天瑞·李宇春,似當有依前例論賞之擧,故敢達。同知事趙泰采曰,觀其功役巨細,論賞似當矣。上曰,參酌陞敍,可也。趙泰采所啓,臣有區區所懷,敢達。昨日臺官,以己巳榜削版事,有所論啓,蓋出於扶植名義,而措語則誠不無過重處矣。頃當己巳之初,窮谷婦孺之賤,莫不奔走涕泣,則今此榜中諸人,自是士夫,豈盡無狀,而獨無痛迫之心哉?第或有不知而赴科者,或迫於事勢而入場者,然以公議言之,則固難免處義之失當,而至於略不爲戚,恬然赴試,揚揚應榜等語,必非其本情也。臺臣避辭,亦非爲永錮,而旣以父事母事之義,峻加論責,則當之者,誠無顔面自立於覆載之間,雖非臺啓,自至於終身自廢之歸,故南正重·宋徵殷,前後除拜,輒皆辭遞,蓋其情勢然也。臣於丙子年間,因校理鄭澔之疏,以南正重等情勢之異於榜中諸人之意,略有所陳,想聖明亦必記識矣。正重今除南邑,亦屢呈辭狀,必不欲赴,自朝家,若無開釋之擧,則終不敢晏然赴任矣。右副承旨李敏英曰,處義固難免失當,而第臺臣避辭中,以略不爲戚,恬然赴試爲言,則本情必不如此,措語之間,輾轉層激,以至於此,而當之者,以何顔面,復立於朝端乎?上曰,臺啓出於公議,大意則好,而轉輾層激,至責以父事母事之義者,誠甚過重矣。朝家旣知其心事,不可以此一向自廢,至於外除,則尤不可每每辭遞,南正重催促赴任,可也。上曰,在前勅行時,遠接使,雖自備局,前期差出,例於牌文來到後出去,而今番則徑先辭朝,一路廚傳之弊,殊甚可慮。今後則必待牌文出去事,政院別爲申飭,可也。特進官金昌集所啓,今此閔彦良籍沒家舍,卽故相臣李浣家也。蓋其家垈,本以甥姪韓汝濟世傳之物,李浣給價買得,造舍入居者,殆過五十年矣。己巳後,閔宗道指嗾韓家外族,誣起非理之訟,圖囑訟官,決給於韓家外族,仍爲買得,而督令李家撤其家舍,威脅萬端,李家迫不得已,受廉價斥賣於宗道矣。李浣,以武將歷事三朝,公忠正直,爲世所推,其所買家垈,若涉不義,則豈有買得之理,而宗道遽爾橫奪,一時人心,莫不憤痛矣。及今籍沒之後,李浣後孫,呈于本曹,請納宗道處所受之價而還退,故旣已許之,而至於家垈,則本家家力不逮,姑不得納價竝買,本曹亦難公然出給,故姑爲置之,而第念唐朝,有魏徵舊第贖還之事,今此李浣,旣是朝家所嘗依重之臣,若倣故事,特爲出給其家垈,則似爲美事矣。上曰,所達誠是矣,其家垈,勿爲受價,出給,可也。
吏批,司䆃直長李宇春,弼善李聖肇,兼司書權尙游,茂長縣監崔道燁。
同知事趙泰采所啓,臣於年前,待罪西關,有區區所懷,敢此仰達。西路人才,以其遠於京華,故未免鹵莾,而近來則明經製述者,頗多有之,至於得中大小科者,其數亦多,雖以自中門閥著稱者,輒皆見礙於監察,自初入仕,過典籍而止,或至終身不調,誠可矜惜。此是小臣與判書,隨聞隨用,而以武弁言之,則豈有如西路人才者乎?小臣莅任之後,略備施賞之資,遍試道內武藝,則無非好身手,平才之外,六兩遠射一百五六十步者,比比有之,至於營下人物,亦不下於都監將士,而皆汨沒不伸。西路卽關防重地,而待之若此,常時不爲調用,緩急何以得死力乎?曾前或因陳達,有收用之敎,而一二人塞責,終無實效,臣以爲諸軍門及訓鍊院武兼之職,別置西北窠闕,而鍊試武才,以其才優者,隨窠充擬,則西路人心,庶可收拾,而馬軍之才,亦無虛老之歎矣。上曰,令該曹稟處,可也。承傳謄錄
禁衛營啓曰,傳曰,禁軍犒饋,以今月二十八日定行事,曾已啓達矣。摘奸中使,當爲發遣,而本曹終無來報之事,設令退行,宜有稟告之擧,而尙今寂然,事甚未安,卽爲問啓事,命下矣。問於兵曹,則以爲各軍門犒饋之日,有入直軍士出送之擧,故臨時啓稟而已,別無前期定日先啓之規,而本曹則以器皿諸具,分付各司取用之意,啓達之際,適有日子擧論之端,亦非定日入啓之意也。判書金構,連在呈辭中,不敢與知於入啓文書,而行公堂上,循例爲之矣。追聞軍士犒饋,非大將親往,不得爲之云,而草記有日子擧論之事,極爲惶悶難處,欲以不得設行之意啓達,而又念當初日子,偶然擧論於器皿取用,草記行語之間,本非定日啓達之草記,則到今以不得設行啓達,有違常規,犒饋定日,與有故退行啓達,皆各軍門所無之事,故不爲啓達云矣,敢啓。傳曰,知道。禁營謄錄
上在慶德宮。停常參·經筵。
王世子望哭後,世子宮,藥房·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
左議政李世白十一度呈辭。入啓。傳曰,安心調理。
傳曰,史官一員待命,騎馬三匹立之,穆陵忌辰祭所內摘奸。
明日朔祭時,開門三更三點。
王世子望哭後,世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
備邊司啓曰,政府觀察使·節度使薦,例於歲首爲之,而領議政,時未肅謝,左議政方在呈告中,限內不得議薦之意,敢啓。傳曰,知道。承傳謄錄郞廳李載顯校正。日記廳郞廳李翼元書。
上在慶德宮。停常參·經筵。
夜五更,流星出軫星上,入南方天際,狀如拳,尾長三四尺許,色赤。
朔祭罷後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
左議政李世白十二度呈辭。傳曰,安心調理。以上朝報
上在慶德宮。停常參·經筵。
未時,太白見於巳地。
下直,興陽縣監安弘錫,結城縣監申命元。
左議政李世白十三度呈辭。傳曰,安心調理。
正言李德英三度呈辭。入啓。遞差。
政院啓曰,大典,薦擧條,每年春孟月,東班二品以上,西班二品以上,各薦堪爲守令·萬戶者,竝毋過三人,而今觀諸道監司薦擧單子,則堂上郡守·僉使及堂下虞候,竝皆爲之,問于本曹,則如此違格單子,則自前雖已啓下,而不爲施行云。法典中三品,指實職而言,非指謂資級,而諸道監司之不爲致察,矇然收捧上送,事甚不當,違格單子,還爲下送,諸道監司,竝推考,何如?傳曰,允。
京畿監司書目,廣州呈,以左尹柳之發辭職上疏上送事。啓。答曰,省疏具悉。卿勿過辭,上來察職。
又書目,楊州呈,以右參贊趙相愚辭職上疏上送事。啓。答曰,卿其勿辭,調理往來。
又書目,果川呈,以刑曹參判姜銑病重上去不得事。啓。傳曰,卿勿過辭,調理上來事,回諭。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝令絶島定配。請陜川郡守金洵所授加資,特爲還授,捉虎指示論賞之規,一切防塞。科場之換封行私,皆由於差備官及入場下人之居中用奸,當此大小科事稠疊之日,不可無別樣申飭之道。許多差官,雖難盡擇,而其中緊要之任,則不可不擇塡,率入下人,雖難全減,而其中閑冗之人,則不可不減除。請令該曹差備官各別擇差,入場下人,從略磨鍊,以爲嚴科場之地。昨日陪祭之班,來參者甚少,其中或有入來外班,而不入內班,以此班行不成貌樣,東西僅各數十許人,而至於東班堂上,則不過二人,事之未安,莫此爲甚。不可無規警之道,請實病及公故應頉外,不參人員,竝命査出,從重推考。答曰,不允。末端兩件事,依啓。
遠接使書目,義州呈,以勅行,本月十二日,自北京,騎馬牌文出來,渡江之期,似在來月初六日間事。
京畿監司書目,高陽呈,以校理李晩成,持平兪彦明辭職上疏上送事。啓。答曰,省疏具悉。爾其勿辭,上來察職。
政院啓曰,大提學李畬,再招不進,推考傳旨今方擇入,而自前大提學有故,則藝文提學,當爲製進矣。今則兩館提學皆未差,聞李畬有實病,不能到闕下陳情云,莫重親祭祭文,不可以知製敎製進,何以爲之?敢稟。傳曰,提學一員差出。
平安監司狀啓,旱田給災事,本道都事盧世夏,旣已罷職,則臣何敢獨爲晏然乎?乞罷臣職,浦落田災等邑,仍許給頉災事,令廟堂稟處事。啓。傳曰,勿辭,察職事,回諭。
吏曹啓曰,臺諫有闕,政事,取稟。傳曰,當日爲之。
忠淸監司書目,尼山呈,以左贊成尹拯病重,上去不得事。啓。傳曰,卿其體予思想之心,趁此春和,幡然造朝,以補不逮事,回諭。
修撰李坦上疏。大槪,臣父衰年草土之中,重感寒疾,症勢彌重,情理煎迫,乞蒙恩遞,俾得專意救護事。入啓。答曰,省疏具悉,爾其勿辭,救護父病。
政院啓曰,今此社稷親祭擧動時,兵曹堂上不可不備員,而參議李寅炳,身病極重,勢難察任,合有變通之道,何以爲之?敢稟。傳曰,改差。以上朝報
有政。副司直李寅炳,副司果李德齡。
吏批,同敦寧金昌協,正言李萬堅,淸州牧使金萬增,弘文提學金鎭圭,典籍韓在垕,兵曹參議洪璛。吏政
禮曹啓曰,社稷大祭,親祭事,已爲啓下矣。禮文內,有大祀後陳賀訖,行飮福宴之文,而近年以來,竝爲停止矣。今此親祭後,陳賀·飮福宴等節目,不爲磨鍊以入之意,敢啓。傳曰,知道。以上禮曹謄錄
政院啓曰,今壬午年春孟月,東班三品以上·西班二品以上,守令薦擧單子一百六十丈,邊將薦擧單子一百五十六丈,吏任薦擧單子八十八丈捧入矣。其中應薦不薦人員,令該曹稟處,何如?傳曰,允。
又啓曰,提學一員差出事命下,而曾前擬望之人,俱在外,卽今無故可擬者絶乏,提學乃文望極選,當此首席引入小臣獨政之日,有難差出,何以爲之?敢稟。傳曰,差出。以上吏曹謄錄
義禁府啓曰,今月初二日三日四日,社稷親祭致齋日,初五日受香,而初六日正日,此五日,科獄罪人等不得開坐加刑之意,敢啓。傳曰,知道。以上禁府謄錄
備邊司啓曰,曾於榻前,以全羅右水使李碩根,四五日內催促下送之意,定奪之後,自該曹屢度催促,而稱以情勢難安,呈狀本司,非止一再,事體分義,決不敢乃爾,故更爲分付該曹,別爲催促,而一向呈狀,無意赴任。武臣自處之道,自與文宰有異,自前內而將任,外而閫帥,不敢以廉義,終始撕捱於朝命之下,則今此李碩根之已過十餘日,尙不辭朝,事甚可駭。所當別樣重究,而若開此路,則武臣之引嫌圖遞,亦關後弊,李碩根姑先從重推考,當日內,使之辭朝赴任,何如?傳曰,允。
上在慶德宮。停常參·經筵。
未時,太白見於巳地,初昏,白氣一道,起自西方天際,直指天中,其狀似彗,至二更,隨天西沒,而根柢星體,則不得看候。
下直,忠淸監司趙泰耉。
左議政李世白十四度呈辭。入啓。傳曰,安心調理。
定州延慰使,李翊周出去。
府啓,請罪人杭家籍沒事。請寢杭子炤兄弟放歸田里之命,絶島定配事。請陜川郡守金洵所授加資,特爲還收,捉虎指示論賞之規,一切防塞事。措語見上新除授正言李晩堅,時在京畿高陽地,請斯速上來事,下諭。答曰,不允。捉虎指示論賞當否,令廟堂議處。下諭事,依啓。
傳曰,忠淸監司趙泰耉,留待引見。
吏曹,館伴金構,延接都監提調金昌集,郞廳八,崔重泰·梁重廈·曺復慶·吳羽進·林淨·李蓍徵·尹趾慶·趙命楨。啓。
大司成金鎭圭上疏。大槪,新除文苑之任,遽出夢想之外,自揣蒙陋,決難冒叨,而嚴召繼降,不敢坐違,仰暴肝膈於象魏之下,伏乞曲受體諒,亟賜鐫改,使名器不輕,涯分無溢事。入啓。答曰,省疏具悉。卿其勿辭察職。
忠淸監司書目,本道兵使黃銓,去月三十日卒逝事。
忠淸監司引見時所啓,臣以三南大小好白綿紙事,慣知其弊端,故敢此仰稟矣。三南乃是紙地産出之地,而且自朝家,申飭楮田,無弊備納矣。中間盡數上京,使貢物人受價貿納,故外方楮田,仍爲廢棄,且近年以來,紙地甚貴,貢物人等,無路備納,一半則還送三南,以大同米許給其價,使各邑備納,而三南所給之價,比諸貢物人等所受之價,多寡懸殊,以此民間頗有怨言。頃因道臣狀聞,加給二斗,而猶有難支之端,自今以後,勿分京外,一體給價,則似無不均之弊矣。上曰,令該廳稟處,可也。以上朝報
忠淸監司趙泰耉所啓,頃日全羅監司韓聖佑辭陛時,以本道兵·水營軍兵,及砲保物故未代定之類,身布蕩減事陳達,有廟堂稟處之敎,其時入侍承旨,以諸道一體稟處事,陳達蒙允。其後廟堂覆啓,行會諸道,而砲保則不爲擧論云。臣雖未知廟堂主意之如何,而軍兵外身布上納之類,內司各司奴婢·諸員·樂工·樂生·匠人·唱準之類,名色甚多,雖不能一一指陳,而大凡身布上納之類,物故之後,諸各司,每爲催促於本道本官,則指徵無處,必皆侵及於隣族,便爲白骨徵布之歸,小民之怨,曷有其已?朝家之每許蕩減,雖是難繼之道,而軍兵物故未代定者身布,旣有蕩減之議,則此類之不得均蒙惠澤,極涉冤痛,亦令廟堂,行會各道,一一啓聞,以爲一體蠲減之地,則似無不均呼冤之弊矣。上曰,令廟堂一體稟處,可也。泰耉曰,三軍門闕額未充定之類,其數亦多,似當一體稟處矣。上曰,亦令廟堂一體稟處。備局謄錄
上在慶德宮。停常參·經筵。
兵曹判書金構,身病出仕,安州延慰使成大顯出去,重林察訪李肇元,差使員上來。
左議政李世白十五度呈辭。入啓。傳曰,安心調理。
忠淸監司書目,本道兵使黃銓,去月三十日身死事。
明日社稷親祭時,動駕初嚴,辰初初刻,二嚴辰初三刻,三嚴辰正二刻,開門差早。
弘文提學金鎭圭,牌招肅拜。
口傳政事,副摠管二,沈枰·李惠疇。
領議政徐文重箚子。大槪,賤疾猝劇,無望進參於陪衛之列,席藁私次,惶恐待罪事,入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
藥房啓曰,今此社稷大祭,將爲親臨,而近日風寒異常,臣等固已憂慮,猶冀其一兩日間漸爲和暖矣。今日日勢向暮,而風氣轉益寒凜,觸人眩痛,若於明朝,冒寒動駕,仍爲經夜於齋所,徹曉將事,則傷損之患,勢所必至。伏願姑停親臨,使之攝行,實合於謹愼之道。臣等,待罪保護之地,不勝區區憂慮,惶恐敢啓。答曰,親祀社壇,莫重焉,因寒攝事,決知其不可也。
告訃使宋廷奎,書狀官孟萬澤入來。
昨日忠淸監司趙泰耉留待引見時,右承旨徐宗憲所啓,臣有所懷,敢達。近來下輩干澤,以致恩賞之不節,臣常慨然矣,今番陵幸時,駕前上言,極其紛紜,而其中尤甚猥雜者,自本院拔去,其餘則循例啓下,以待該司之取捨矣。伏見昨日掌隷院上言回啓判下公事,則前書題金輝燦及政院書吏等三人,以癸巳·己卯兩年,自上與春宮痘患時事,特許代口免賤矣。其時以無前大慶,別施優異之典,掖庭下人及侍藥廳員役等,以奔走供役之勞,無不分輕重各施當受之典,則當時見漏者,其無可紀之勞,灼然可知,而到今年久之後,混稱有勞,輒援前例,有若應行之闕典者然,揆以事體,極涉猥越。況所謂前例云者,亦甚無理,而旣施其典,雖不可一一還收,豈可有無限節,一從其猥濫之訴哉?且聞該院如此上言,未及回啓者尙多云,此而置之,其弊有不可勝言。此公事,還入爻周,此後則如此之類,分付該院,一切防啓,如何?上曰,今番則旣已判下,此後一切防塞,可也。徐宗憲曰,凡上言公事,該院回啓時,詳察其前例之當否,若涉猥濫,則措辭防啓,例也,而今此回啓中,稱以冤抑,竝請上裁,有若應施之典,該院堂上所爲,殊涉未安,推考警責,何如?上曰,此後詳審回啓事,申飭,可也。
戶曹參判李充迪上疏。大槪,敢陳臣民憂慮之忱,冀寢親祭社壇之擧,依例攝行事。入啓。答曰,省疏具悉。已諭予意,決不可攝行也。
政院啓曰,日昨雨雪以後,天氣猝寒,無異嚴冬,而社壇親臨期日漸迫,臣等不勝區區憂慮之忱,敢以攝行之意仰請,而伏念今此親祀之擧,出於聖上敬天切民之至意,且意日候臨時稍解,姑此遲待矣。今此風威大作,寒氣砭骨,一夜之間,必無和暖之理,而社稷處地高邃,當暑猶凜,冒寒動駕,徹夜將事,則玉候傷損之慮,曷有其極?臣等,方與草啓之際,伏見藥房啓辭之批,不許攝行事,臣等尤不勝悶鬱焉。噫,躬親祀事,以祈民天,禮固勤矣,誠亦至矣,而動或非時,禮不可以輕行,事有所礙,誠無歉於許攝,以聖躬宗社臣民之所託,豈可犯自輕之戒,而履必至之患乎?請加三思,亟令攝行,以副群下之望。傳曰,已諭予意,決不可攝行也。已上朝報
領議政徐文重箚曰,伏以,臣於前日,有感寒之疾,不至大段,故朔日將爲出謝恩命,以爲隨駕陪衛之計矣,自夜右邊肩胛下,刺痛甚急,恐其成腫,延醫診視,則以爲痰挾外感,流注作痛,及時和解,可以止痛云。連服解表之劑,外施熨焫,夜發大汗,氣似蘇快,翌日仍以謝恩詣闕,而適値風寒,移時大庭,不無添傷之患,歸家之後,暈眩昏倒,諸症轉劇,肩脅之痛,移發於乳房之上,牽痛如刺,今已累日,少無所減。諸醫以爲病後勞復,症情非細,更不可受風云。臣亦自量痛勢,甚於俯仰,行步之際,不但元氣之委苶而已,五六字缺親祀之日,百僚駿奔,一行缺席藁私次,惶恐待罪。答曰,省箚具悉卿懇。有疾未參,缺卿勿待罪,從容善攝。仍傳曰,遣史官傳諭。
戶曹參判李光迪疏曰,伏以,臣竊半行缺一寒一暑,相推有節,而歲功乃成二行缺,虐雪滿山,饕風刮地一行缺況如社壇,則窮壑窈冥,松陰蔽天,五字缺六月猶寒,以陰谷之邃,當子夜之寒,親擧玉趾,躬行祀事,實切臣民之憂慮,而伏聞嚴時已啓,迄無反汗之擧,豈聖朝敬天勤民之至,而不念垂堂之戒耶?嗚呼,億萬年基命之付託,在殿下一身,環八域億兆之仰戴,在殿下一身,殿下安得自輕,而罔念玉體之致傷乎?古有馳峻坂而進戒,御樓船而進諫者,今日聖躬之冒寒將事於壇壝,奚至馳峻坂御樓船之危而已哉?玉樓高處,詩人猶有不勝寒之憂,今臣焦煎之忱,亦奚止於玉樓高處不勝寒之憂而已哉?噫,野人曝背之暄,而欲爲獻御者,野人之忠也,今臣當砭骨之寒,而出位進戒者,殆甚野人之憂忠也。誠不足以挽聖心而照念,此非小臣之私憂過慮也,在廷之大小臣僚,孰不同此憂慮乎?矧惟喉司之臣,同此憂慮,則豈可以淸齋,而不達群下之情乎?伏願聖明,俯諒臣民之憂,亟寢親祀之命,俾大臣依例攝行,千萬幸甚。批答見上以上燼餘
上在慶德宮。停常參·經筵。
未時,太白見於巳地,二更,西方白氣形體,爲月光所射,比前似微,而長可五六尺餘,根柢則在於天際,不得看候。
政院啓曰,今日擧動時,侍從之班,無以成樣,兩司呈告未肅拜人員,竝爲牌招,以爲陪從之地,何如?傳曰,允。
執義尹弘离,掌令黃一夏,牌不進。傳曰,只推勿罷。
傳曰,莫重親祀,不可無大臣,而請告調息,爲日已久矣,所患想差減,不當一向引入,卽日出仕事,遣史官,傳諭于左議政處。
大駕詣社稷,入齋室後,藥房·政院·玉堂問安。答曰,知道。
左議政李世白,身病出仕。
明日親祭正時,四更一點,開門二更一點。
上在慶德宮。停常參·經筵。
祭罷後,藥房·政院·玉堂·二品以上·六曹問安。答曰,知道。
大駕還宮時,初嚴卯正二刻〈?〉三嚴辰初初刻。
大駕還宮後,藥房·政院·玉堂問安。答曰,知道。
傳曰,凡宗廟·社稷親祭時,承旨先爲擧爵,酌酒官酌酒,例也,而今番則承旨不爲擧酌,當該承旨推考。
傳曰,諸宗親臨殿講,今已十年,不可無時時激勸之道,令該曹擇日擧行。以上朝報
魚史徽,以禮曹言啓曰,傳敎矣。宗室親臨殿講吉日,令日官推擇,則今二月二十六日辰時爲吉云。以此日時定行,何如?傳曰,允。
又以迎接都監言啓曰,臣等會同于南別宮,謄錄相考,啓下外,不足郞廳五員加出,別單書入之意,敢啓。傳曰,知道。
又以迎接都監言啓曰,取考都監謄錄,則己丑·己亥·甲寅·甲子二字缺弔祭勅使時,以勿設儺禮之意,分付儐臣,直爲二字缺不爲設行,而庚申年,則與己丑·己亥·甲寅國恤十餘字缺預度,故分付遠接使,使之卽日探問馳啓四字缺使之勿設矣。今亦依前例,自都監移文於遠接使,而彼若不許,則才人推捉等事,不無窘速之患,差知郞廳姑爲差出,一邊知委各道,何如?傳曰,允。
又以迎接都監言啓曰,儺禮郞廳,前監察韓配周差下,使之察任,而時無職名,令該曹口傳付軍職,冠帶常仕,何如?傳曰,允。以上燼餘
〈?〉啓曰,凡大小科擧時,參奉·忠義,例有給價之規,參奉閔厚重,今此監試初試,當爲入場,而參奉宋堯佐,身病極重,不得替直,忠義李晠,假參奉差下,使之代察,忠義趙儀獻·韓永熙·李善東,式暇之代,亦令忠勳府假忠義差送之意分付,何如?傳曰,允。
上在慶德宮。停常參·經筵。
下直,谷城縣監金後光。所江僉使李暉,文山萬戶李天瑞,吾老梁萬戶李承賢,南陽府使尹憲柱,槐山郡守金潚,平陵察訪朴壽仁,差使員還下去。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?日氣寒凜,無異嚴冬,親祀社壇,達夜勞動之餘,不瑕有所傷乎?臣等不勝區區憂慮,敢來問安。答曰,知道,無事矣。
禮曹啓曰,傳敎矣。宗室親臨殿講吉日,令日官推擇,則今二月二十六日辰時爲吉云,以此日時定行,何如?傳曰,允。
兵曹口傳政事,副司果韓配周。
府啓,請罪人杭家籍沒等事,令該府照例擧行。請還收杭子炤等放歸田里之命,竝命絶島定配。措辭竝見上前啓陜川郡守金洵事,令廟堂議處間,姑停。
工曹參判李寅燁上疏。大槪,受暇辭陛之後,臣兄病勢,猝然危谻,私情所牽,不忍捨去,扶將救視,進退維谷,不得不露章陳暴,以請嚴誅事。入啓。答曰,省疏具悉。卿其勿辭焉。
左議政李世白箚子。大槪,敢申危懇,冀蒙矜許事。入啓。答曰,省疏具悉卿懇。卿不我遐棄,幡然造朝,欣喜方深,今觀箚辭,愕然之極,若恫在躬。予不多誥,宜體相須之義,安心視事,毋孤如渴之望。仍傳曰,遣史官傳諭。
忠淸監司書目,洪州兼任海美呈,以戶曹參議黃欽辭職上疏上送事。啓。答曰,省疏具悉。爾其勿辭,上來察職。
遠接使書目,勅行渡江,似在於本月初九日間事。以上朝報
左議政李世白箚子。伏以,臣昨於病伏之中,伏承別諭,命以社壇親祀,不可無大臣,促臣卽日出仕,臣誠惶愪悶蹙,罔知攸爲。事勢到此,分義不敢,螻蟻死生,有不暇恤,缺顚倒趨命,而五六字缺迫於此,而又加一層,蓋臣連章請急,初豈半行餘缺當退之義,固非一端,而最是痼疾綿綴四五字缺前後號籲,儘是誠心苦切之辭,仁天體下,庶有終始哀憐之望,夙宵所耿耿者,唯在於遄蒙兪許,而倉卒一出,非意所及,此實臣命之窮矣,尙復何言?在前大臣,或有類臣今日事者,輒皆仍申前請,必遞乃已,則其進退之不苟,亦可以見矣。臣雖無狀,亦聞斯義,今若因此倖會,遂復爲盤礴不去之計,則不唯臣心羞愧,殆與患失者同歸,抑亦朝論巷議,益將不勝其嗤點,揆以公義私分,其不可一日冒蹲也,決矣。若夫犬馬之疾,轉展添苦之狀,猥不敢重有所覼縷,以溷宸聽,而唯其疾痛之必呼,可見其情之彌□矣。伏乞聖慈,深念相職之難曠,俯諒臣言之非飾,亟將臣本職兼帶,竝許鐫免,以幸國事,以保微命。批答見上
工曹判書李寅燁疏曰,臣於頃者,伏蒙恩暇,辭朝出城之後,臣兄臣寅炳,病勢猝然危谻,方在奄奄之中,私情所牽,未忍捨去,一日二日,奄過一旬,而尙冀其少間,仍尋南下之路,卽今症情,一倍危劇,尙在綿綴之境。臣早失怙恃,只有兄弟二行缺淹滯城外,許久至此,雖緣情勢缺罔知攸措。況今社壇親祀,百僚駿奔半行缺未得趨參於末列,其在分義,尤極兢悚,進退維谷,罪戾益積,不得不露章陳暴,以請嚴誅。伏乞聖慈,俯賜諒察,亟罷臣職名,仍治臣罪罰,以安微分,不勝幸甚。批答見上以上燼餘
禮曹啓曰,今此監試初試一所應辦官李蓍徵,迎接都監郞廳移差,代工曹佐郞韓塾,改付標以入之意,敢啓。傳曰,知道。以上禮曹謄錄
禮曹啓辭,傳曰,諸宗親臨殿講,今已十年,不可無時時激勸之道,令該曹擇日擧行,傳敎矣。宗室親臨殿講吉日,令日官推擇,則今二月二十六日辰時爲吉云,以此日時定行,何如?傳曰,允。
義禁府啓曰,判義禁李畬,同義禁趙泰采,俱有身病,同義禁李光迪式暇,今日堂上不齊,科獄罪人等不得開坐加刑之意,敢啓。傳曰,知道。以上禁府謄錄
兵曹啓曰,新除授武臣兼宣傳官黃鈺,除授後,過限未出仕,依例改差,何如?傳曰,允。以上兵曹謄錄
上在慶德宮。停常參·經筵。
下直,固城縣令李伏徵,楊口縣令黃夏英,開寧縣監宋淳錫。
京畿監司書目,廣州呈,以左尹柳之發病重上去不得事。啓。傳曰,還出給。
府啓,請罪人杭家籍沒等事,令該府照例擧行。請還收杭子炤兄弟放歸田里之命,竝命絶島定配。措辭見上答曰,勿煩。
傳曰,明日晝講爲之。
吏曹判書李畬上疏。大槪,臣罪戾疊積,尙逭刑章,陳疏見阻,惶蹙冞增,冒申血懇,冀蒙諒察事。入啓。答曰,省疏具悉卿懇。卿勿過辭,俟間行公。
左參贊徐宗泰上疏。大槪,冒死復暴病狀,所被掌試之任,乞命變通,參贊本職,竝請令該曹照例處置事,入啓。答曰,省疏具悉。本職,當令該曹稟處,卿其勿辭往來。
忠淸監司書目,延豐呈,以禮曹參議鄭澔病重,上去不得事。啓遞差。
政院啓曰,來十一日輪臺日次,取稟。傳曰,爲之。
京畿監司書目,果川呈,以掌令李世弼病重上去不得事。啓。傳曰,爾其勿辭,上來察職事,回諭。以上朝報
吏曹判書李畬疏曰,伏以,臣病情已深,日就危篤,氣息綿綿,待盡朝暮,牀簀之外,無以自運。前後違牌,固非一再,而頃以祭文事,再被嚴召,不得不承命,臣雖無狀,亦知社壇親祀禮五六字缺,若以毫分自便爲心,則萬戮難貰,而强欲扶起,竟未一行缺終至喉司啓稟,聖旨特下七八字缺悚慄固不可言,而其在國家事體,虧損大矣。及至玉趾親擧,百僚駿奔,而臣又廢四五字缺一息未絶,愆負至此,揆以邦憲,豈容每從寬典缺聖度天涵,猶不加誅,悚息累日,威命終閟,陳章請譴,亦未上徹,窘隘惶懼,無地自容,撫心悲泣,恨不能速滅而無知也。臣之種種病狀,固不敢每煩於章牘,而膈鬱頭疼之患旣痼,最妨勞擾,積傷增劇,晝夜迷瞀,甚則頃刻之間,若將頓絶,已非旬月調治所可差歇,而右體痿痺之症,其漸亦久,乘虛復作,手脚無力,殆不屬已。衰年此病,醫家所忌,得延時月,猶爲幸耳,尙可望復作完人,陳力周行乎?臣垂死不死,有罪免罪,苦心懇籲,而每歸於飾讓,廢職積戾,而尙帶其虛號,心事抑塞,病亦隨添,非敢自惜軀命,而誠恐一朝溘盡於官次,終爲淸世之羞。區區衷懇,天日臨燭,儻得解免匪據,專意調息,賴天之靈,未便塡壑,則更竭疲庸,隨分效勞,亦豈無其時哉?且臣於金吾滯囚之弊,尤有所悚蹙不敢暫安者。臣本疎於文法,王府重務四字缺旣受其任,力辭不獲,目見重囚稽積四五字缺頻數訊問,以爲一分報效之圖,而國哀以前,行公無幾,國哀以後,繼以鞫獄,舊來諸囚,皆歸掩置。今臣更無就職之路,桎梏滿獄,怨呼溢耳,至於輕囚半行餘缺病中自檢,無非臣四五字缺其在欽恤之政,亦何可不卽處分,但增賤臣癏職之罪哉?臣委身衾褥,無望復起,所叨諸重任,觸事皆罪,固難以悉數,而唯是銓衡之委重,王獄之務緊,尤非久曠亦七字缺玆不得不冒死,申暴於天地父母之前,伏乞聖明,俯諒血懇,亟命鐫削臣本兼諸任,仍治臣前後廢闕職事之罪。缺批答見上
廣州幼學金時泰疏曰,伏以,恭惟我國家,崇儒重道,興學右文之化,夐越前古,是以儒學之盛,亦莫尙焉。前後宏儒碩輔之有功於斯文者,一皆表章而俎豆之,其所以作興振勵之方,蓋無所不至矣。臣等所居廣州廣津上流,頃年一州多士合議,建一書院,以高麗判典校寺事李集,刑曹左參議李養中主享,我朝贈吏曹參判臣鄭誠謹,贈右議政文肅公臣鄭曄配享,而請命于朝,賜額曰龜巖,以爲多士瞻依藏修之所,實五六字缺表後學之景行,而第伊時建四五字缺之擧,至今爲士林之遺憾者。臣等,不得不以闔境人士公共之論,略擧其平日行跡之昭在人耳目者,齊煩仰徹於紸纊之下,以俟處分焉。故領議政吳允謙,卽仁廟朝名相也,其立朝事業,一行缺學問之精邃,經術之淹通,二行缺生而端穎〈非〉凡,八歲母病思異缺大驚,以爲誠感,旣冠,學于文簡公成渾五六字缺待之有加,常不以科擧爲急半行缺尤爲親友所慕仰,嘗爲平康縣監半行缺公事忤意,逮相見半行缺與論學致敬重焉,此豈非得於一行餘缺至於侍經幄,居輔弼,勤勤陳戒於君上者,莫非講學資益之要論。讀書則以玩索體驗,克已謹獨爲先,論務實則以爲善八九字缺且以爲帝王之學,專功於大學,反復致詳四五字缺其他奬勵儒風,扶植士類,爲國家培養根本之道者,有不可勝記者,而如奉使日本,被其敬慕,刷還俘虜,盡却國贐,厥後倭使,有貴國如吳允謙比幾人之問,又航海朝天,遇颶幾覆,衆無人色,而危坐泚筆,晏然不變常度。允謙,實前朝文忠公鄭夢周之彌甥也,其忠信自仗,夷險不貳,旣與之無讓,又其使日本,朝金陵,歲月適與之相同,人益奇之,及老,謝絶人事,深坐一室,案上只有近思錄等書,日夕探玩而已,此亦見其平生之所存矣。贈副提學任叔英,聰明夙悟,志操卓犖,博古好學,不屑擧業,其好仁惡不仁,出於天性,擇善固執,貞介如石,去就辭受,一以古人繩墨自處。凡世俗因循之習,所謂第二義者,一切不留於心,亦以此戒勵朋徒,一時同游之士,無不激昂自飭。觀古今經傳子史,必根據義理,揣摩事情,要歸於實用二行缺每言王陽明雖博辯四字缺其語脈目有破綻難掩處,欲著說闢之而未果。若其文詞之四字缺記識之諳悉寰宇,又爲其餘事也。半行餘缺不顧時諱,直斥宮僚一行餘缺先知其所告必誣,稱病不與一行餘缺廢居龍津也,許贖鍰免罪,則親友五六字缺自安於錮籍,遇隣道欲賙,則以其事五六字缺自甘於麤糲。當仁廟二字缺首膺奬擢,自南牀而臺憲,一行餘缺仁廟深加悼惜,謂侍臣曰,任叔英八九字缺賻帽,加於常例,何天之生才,不偶而終奪之速也?四五字缺蓋其峻節卓議,窮而不失於義,達而不離於道,生則矜式乎一世,死則輝映乎千古,四字缺猶可以立懦而廉頑,則雖謂百世師,可也。臣等所居之地,卽二臣杖屨栖息之所,而其遺風餘烈,雖婦孺之無知,猶知尊仰而敬慕之,其秉彝好德之心,出於同得者,於此尤可驗矣。噫,樹百代之風聲,正一時之趨向,宜莫先於崇奬儒學,扶植氣節,而自殿下臨御,二十餘年之間,其於增修闕典,振起儒風之方,殆無以加焉,而唯此二臣者,尙不得竝享於四賢之祠,此雖臣等不敏,不卽上請之罪,而豈不有憾於聖朝崇德象賢之道耶?臣等,玆敢倡率同志,合辭陳籲,欲以贖臣於稽慢之罪,光聖朝激勸之政,凡此臚列,非獨臣等之言,乃一方之言也,非獨一方之言,乃擧世之言也。伏乞聖明,察臣等至懇,非出於阿好,謂士林公論,宜可以奬成,亟命有司,覆議而准許,則可以慰一州多士之望,增國家斯文之光矣。答曰,省疏具悉。疏辭,令該曹稟處。以上燼餘
備邊司啓曰,京外在任身死者,例自本司,分付題給駕牛,而擔持軍,則非啓下,不敢擅便矣。今者忠淸兵使黃銓,在任身死,朝家待閫帥事體,自與守令·邊將有異,曾前亦皆啓達,題給擔軍,俾同返葬,今亦依前例題給之意,分付所經諸道,何如?傳曰,允。以上兵曹謄錄
上在慶德宮。停常參,只晝講。
下直,三嘉縣監姜聖復,登山萬戶李長白。
執義尹弘离三度呈辭。入啓。遞差。
副修撰崔昌大上疏。大槪,頃被召命,因父病連綿,未忍離側遠來,遂居槐院下考,不意殿最旋滌,繼有本兼除命,惶感彌深,俟得親病小間,今始上來,而觸寒得病,無計卽行祗謝,且有赴站乘馹之罪。玆敢據事首實,伏乞先遞臣職名,仍勘臣犯科之罰事。入啓。答曰,省疏具悉。爾其勿辭,從速察職。
禁府啓目,吳碩夏·洪受禹刑問各三十三次,金麟至·宋晟刑問各三十一次,李道徵刑問三十次,李聖輝·朴泰晦刑問各三十六次,李秀哲刑問二十四次,閔時俊刑問二十九次,忍杖不服,竝只加刑得情,何如?啓各別嚴刑,期於得情。
又啓目,擊錚罪人爀,依例刑推,何如?啓每每擊錚,極涉駭然,勿爲問啓,放送。
又啓目,出身鄭文斗,前僉使李東榮等元情云云,泛稱遲晩,出身鄭時尹,部將柳以培等元情云云,承服不冬,刑推得情,何如?啓除刑推議處。
又啓目,前正郞吳尙友,前參奉李泌等元情云云。所供如此,上裁,何如?啓議處。
傳曰,明日晝講爲之。
吏曹啓曰,臺諫有闕,政事,取稟。傳曰,明日爲之。
晝講入侍,同知事趙泰采,特進官金昌集,承旨魚史徽,玉堂權尙游·李坦,假注書具萬理,史官金興慶·金相元,式臣李斗望。
謝恩,副修撰崔昌大。
試官李健命,牌不進,只推勿罷。試官宋廷奎,牌不進,罷職。
今日晝講時,忠淸兵使黃銓身死之代,今日政官牌招,開政差出,不多日內,催促發送事,及知經筵宋奎濂·崔奎瑞改差事,榻前定奪。判義禁李畬牌招察任事,及監試差備官,各別擇差,而封彌官,則以兩司出入人差出事,下敎。
京畿監司書目,果川呈,以刑曹參判姜銑辭職上疏上送事。啓。答曰,省疏具悉。卿辭至此,本職,當許遞焉。
府啓,請罪人杭家籍沒等事,令該府照例擧行。請杭子炤竝命絶島定配。日昨茶坐時,南部居士人黃夏民,代婢呈狀內,前月二十九日二更量,捕廳軍官二人,率數十軍卒,打破門墻,突入內庭及神主所藏處,無不遍搜,器皿擧皆碎破,兒少俱被打傷,而驅迫兩班,率入捕廳,詬辱毆打云。臣看來不勝驚怪,招問捕廳軍官,取看捕廳文案,則突入內房,搜括神主所置之處,而率去兩班之事,亦不能自掩。夫捕廳之執捉賊黨,自有其規,而今此所欲捉者,亦不過竊盜之類,則設機詗察,搜捕不難,豈可恣意作挐於士夫之家,若是之甚耶?其憑威橫挐之罪,不可不懲。若令黃家,果有藏置賊黨於內房及祠宇之事,則其容護隱匿之罪,亦所難免。請令該曹當該捕廳軍官及軍人等,囚禁科罪,黃家隱匿賊黨之罪,亦令査問。答曰,允。末端事,依啓。
吏曹判書李畬,牌不進。
監試初試,一所試官洪璛·崔重泰·金致龍,二所試官洪受疇·李德英·崔昌大。
有政。兵批,副護軍鄭澔·盧益堅·卞爾倬·邊永淸·鄭世裕·趙時抃·韓仁偉·鄭榥·尹應三,副司直姜銑·尹弘离,副司果趙道彬·趙九畹,江華中軍黃再命,副司果李德英·裵泰期·沈若璜,忠淸兵使李澤,羽林將洪夏明,知事宋昌,神光僉使權世胤,慶尙右兵使呂謙齊,文兼金鍰,忠壯將全悌望,五衛將劉大老。以上朝報吏批,弼善李德英,執義李萬成,同經筵金昌集,繕工奉事李藎,禮曹參議洪受疇,繕工監役尹春敎,知經筵李濡,繕工假監役金盛大。
晝講入侍時,戶曹判書金昌集所啓,曾在丙寅年間,大臣以銀店採鉛之處,京中各衙門,各道監營別將,多有弊端,且本曹經用銀貨,方患難繼,令本曹專管銀店,差送別將,銀則納于本曹,鉛則分送于各軍門事陳達,定爲節用目,至今遵用矣。近來成川·盈德之外,多有産銀之處,自本曹査問虛實,差送別將收拾,而自軍門,不遵事目,或有橫占之事,鉛鐵所産之處,必皆産銀,而稱以採鉛,欲爲冒占,不但貽弊外方不貲,實無當初定奪本意。採鉛採銀,本非二事,則不可不申明禁斷,此後則依事目,外方銀店,自本曹竝皆句管,各軍門別將,一倂革罷,所採鉛鐵,分送于各軍門,何如?上曰,銀店,當自地部句管,依所達爲之,可也。摠戎廳謄錄
副修撰崔昌大疏曰,伏以,臣頃者七八字缺兼官,恩召遠臨,而臣父疾病連綿一行餘缺不卽赴命,遂居槐院下考半行缺惶蹙方深,曾不幾日,殿最旋滌,繼有半行缺馹召之旨,荐降於窮山荒僻之中,北望稽首,驚感靡定,自惟至微甚陋,無分毫可稱,而淸官顯職,長在身邊,稽逋癏曠之至此,而亦無譴責之加,誠不知何以獲此於聖主也。俟得父病少閒,今始上來,而適當風寒甚緊,觸感成病,呻憊痛苦,僵臥私次,末由登時叩謝於天陛之下,臣罪至此而尤萬萬矣。且臣登程一日,行到竹山地,馹騎不爲來待,郵吏告以無馬,蓋回還告〈?〉使及遠接延慰等行,絡續出去,故站馬皆空,未及還到也。旣送路文,有不得中路淹遲,徒貽供頓之弊,故不得不因把越站,冒犯禁科,厥有常典,玆敢据事首實,請伏誅罰,伏乞聖明,先遞臣職名,治臣違召之罪,勘臣犯科之律。不勝悚懼祈懇之至。批答見上
刑曹參判姜銑疏曰,伏以,臣猥將狗馬賤疾,累溷天聽,瀆擾之罪,固無所逃,而聖度包荒,曲賜寬假,郵罰不加,溫批又降,臣於此惶霣兢惕,不知所以措躬也。念臣於衰朽之年,久嬰沈痼之疾,痰火之升降,瘀血之流注,自前冬,轉益加重,漸至於不可爲之域。醫師之來視者,以爲稍俟日暖,竝施鍼焫,則庶得以回蘇云,而臣急於攻病,俾冀速效,且歲改以後,早有陽和之氣,趁此時灸,妄意其無傷,脫衣裸體,連試艾炷,自五六日來,寒氣猝緊,冷落荒村,觸冒非細,頭痛膝痞,表寒裏熱,奄奄在人鬼關者有日矣。顧此所患,的是外感,則一行餘缺精神越渫,百病咸生,八九字缺復起爲人,未可以時月爲期半行餘缺所叨之職,係是詞訟劇地,半行缺分義之惶愍,姑舍毋論,緣身虛帶半行缺事面之傷損,尤如何也?若以煩猥爲懼,而不爲呼籲於仁覆之天,則癏曠之罪,又有浮於干冒半行餘缺,伏乞將臣職名,亟賜恩遞,俾延螻蟻須臾之命,缺公私幸甚。答曰,省疏具悉。卿辭至此,本職,當許遞焉。
司諫李徵龜疏曰,伏以,臣於本月初三日,祗奉聖旨,以臣爲司諫院司諫,促令臣上來察職,臣感激恩私,唯當促駕赴命不暇,而第臣老母,年滿九耋,病又經年,元氣綿綴,委頓之中,又自去月念後,添得感冒,藥不食效,終未取汗,頭痛身熱,日就危篤,面部手足,俱有浮氣,惡心嘔逆之症,又復發作,粒米不敢近口,已至多日。以此神精昏昏,氣息奄奄,傍人出入,全不省知,臣夙宵扶護,憂遑煎迫之心,當復如何?卽今情理,決無晷刻暫離之勢,不得不仰首呼籲於天地父母之前,伏乞聖慈,曲加矜察,亟賜遞改,俾臣得以專意救護,千萬幸甚。答曰,省疏具悉。爾其勿辭,俟母病間,上來察職。以上燼餘日記
午時,上御興政堂。晝講,特進官金昌集,承旨魚史徽,侍讀官權尙游·李坦,假注書具萬理,史官金興慶·金相元入侍。上讀前受音一遍訖。權尙游進講,自王者之跡熄而詩亡,止君臣父子之倫正矣。上讀新受音一編,旣訖。李坦釋義曰,黍離篇,不列於大小雅者,蓋周室,徒有天子之名,而無天子之政,故諸侯不知周室之尊,孔子是懼,特書春王正月,夫然後君臣之分正矣。平王時,周令不行於天下,而諸候擅用干戈,僭亂相繼,究厥本源,則實由於平王之失德,若使平王,自强政治,如宣王之撥亂興衰,則江漢之詩,可復見矣,焉有詩亡之歎乎?後之人辟,觀夫黍離之降爲國風,則孰不興感於斯,而然猶不自知戒,以致亂日之常多,則誠可慨也。卽今民困旣極,天災荐臻,而殿下嗣有三百年丕基,適講春秋,奮發振刷之會,而若言治亂安危之所由,則只在殿下一念上矣。上曰,當各別留念焉。權尙游曰,元字之義,胡氏釋之,甚詳矣,蓋天道不出元之一字,德亦不出仁之一字,爲人君者,體天之仁,敎率萬方,推擴一仁字,而用之有裕,仁之功用,大矣哉?苟欲仁矣,工夫要當以正心爲先,我有實效,則朝廷正,百官正,曁夫遠近莫敢不出於正,而福祥畢至,我無實效,則其應一切反是,而災孽沓臻。是以,人君察乎朝廷百官,以驗吾心,其效有不相應者,則反而求之,必於心字仁字上加工焉。曾子曰,爲人君,止於仁一行餘缺民生倒懸,可謂已極矣,非常可愕之災七八字缺誠殿下反求之時,儻於一念操舍半行缺戒懼,則可以應天保民,苟或不然,則七八字缺可畏也。上曰,眷眷所達,予當留心焉。趙泰采曰,十餘字缺作春秋時,孔子不過十餘字缺二百四十年王者事七八字缺開萬世之法程,不爲空言,則當平王之時,王跡已熄六七字缺尊歸一統,繼有春秋之作矣。試看今日,殆有甚於春秋之時,天地之義理晦塞,而尊王之義,不可復明,則聖人之大經大法,已墜地矣。唯我孝廟,自臨御後,欲明春秋大義,日用事爲之間,無非講究此理也,而臣民無祿,遽抱遺弓之慟矣。幸至今日,殿下進講春秋,當以孝廟之心,爲心矣。上曰,然。李坦曰,先儒,釋春正月義,而朱子·胡氏之說,各異矣,胡氏以爲,以夏時冠月,以周正紀事云,而朱子引孟子七八月,周書秋大熟等語,證明其不然。又一說則劉質以爲春字,乃孔子之所加者耶云,則朱子以爲,春秋本魯史,春字,非孔子所創始也。朱子前後之說亦不同,而蓋胡傳,雖多嚴截議論,其說似煩,故朱子每斥其支離穿鑿之病矣,聖學高明,宜通觀諸儒之說,故敢達。上曰,然。權尙游曰,朱子雖致疑於胡傳注釋中,而亦未嘗論〈?〉非之矣。李坦曰,春秋有四傳,而胡傳實爲準則。權尙游曰,春王正月,乃千古未決之訟也。李坦曰,公羊所言三四字缺深得孔子意也。平王時,周令不出東都之外,天下皆不知尊周,而孔子特書一王字,於是乎大一統之義,明矣。且天下正朔,其義甚大,故論語,子貢欲去告朔之羊,孔子曰,我愛其禮,此與春王正月,一般意也。漢獻帝八九字缺昭烈寄在一隅,而朱子一行餘缺相符矣。上掩卷,諸臣,亦掩卷。上曰,明日,監試初試也。科獄後,凡科場半行缺今番則以三司出入人,變通差出,可也。一行缺無故之人甚少,故試官望,亦以二望入啓半行餘缺。上曰,差備官中,何官最緊,半行缺。上曰,差備官,各別擇差,封彌官,則以兩司出入之人差出,可也。泰采曰,卽今數三人,有未付軍職者,付軍職後,差出差備官,而若或已下鄕,則啓辭煩弊矣,兵曹郞官中,擇其當爲通淸者差出,則似好矣。上曰,三司出入人有故,則以將來通淸人爲之,可也。榻敎金昌集所啓,江原·黃海兩道,山郡田稅,皆以田數三字缺納矣。本曹散料,以田米上下,而一年所用,不過萬餘石,餘則積置庫中,不但有滲漏之患。不出數年,陳腐不堪食,目今本曹錢文用下,其數甚多,而一自停鑄以來,每有難繼之患,留庫田米,欲爲發賣,而不無難便之端,聞外方民情,亦頗以錢代納,稅納田米,從民願作錢上納,似爲便好,故敢達。上曰,依爲之。出擧條又所啓,大內修理時,以還上未納之類,抄出赴役事,旣已定奪矣。第念此流,皆是烏合之卒,非有管攝之人,不無落漏之患,分付兵曹,差出領役部將,使之領率董役,則似爲着實矣。上曰,依爲之。出擧條又所啓,近日多有種種營繕,而一行缺繕工監官員,必待令半行缺長官之不出,久未差出,故趁速差出七八字缺蒙允,而亦未知吏曹長官何時出仕,事多苟簡,甚爲憫慮矣。前例,或有次官差出之時,監役·奉事有闕之代,令次官差出,何如?趙泰采曰,口傳差出,則次官或有差出時,而旣有首席矣,次官不當差出。上曰,監役官,口傳差出,可也。金昌集曰,口傳差出事,傳敎矣。今日適有開政之命,繕工監官員,亦當一時差出矣。上曰,依爲之。榻前定奪權尙游所啓,提學當差出,以爲本館新錄之地,而以副提學前望備擬,則三望不備,故吏判出仕後,可以備望差出云。吏判引入之言,非止繕工監闕員之未差而已,以新錄事,副提學差出,已有成命,則不可一向遷就,副提學速令差出,何如?上曰,速爲差出事,分付,可也。泰采曰,此雖有成命,而副提學,異於宂官,前例必有首席,然後可以備擬差出,則次官之差出,臣知其不可矣,徐待判書出仕,相議差出,似便矣。上曰,吏判卽今所患,何如云耶?金昌集曰,臣昨日,自禁府數字缺往見則不能梳洗,病情近復添苦云矣。魚史徽曰,判義禁久未出仕,禁府罪人,雖輕囚,多所淹滯,判義禁之病,未知如何,而似當牌招矣。上曰,引入多日,所患想已得瘳矣,牌招察任,且秋曹,久無長官,刑獄多滯,而閔鎭厚,亦無意行公,十餘字缺別爲下諭,可也。榻前下敎以下七八行缺上曰,武臣進來。李斗望進而伏。上曰,履歷幾何?斗望曰,臣丙辰出身,甲子加資,內職則曾經五衛·內禁衛將,外任則曾經富寧·豐川府使,以瓜歸矣,庚辰,以捕賊陞嘉善,卽今待罪軍職矣。上曰,有懷陳達,可也。斗望曰,無所懷矣。遂退伏。上曰,時御所,與昌德宮有異,閭家不遠,禁掖不深,故昨者有逸狗突入之患矣,今番守門將,旣已推考,軍士則科罪,而若無別爲防閑之擧,則難保無更有狗彘出入之弊。自今以後,闕門五處,開門後,另加防閑事,分付兵曹,可也。出擧條諸臣,遂退出。以上燼餘日記
上在慶德宮。停常參,只晝講。
未時,太白見於巳地。
吏曹啓目,粘連,觀此左參贊徐宗泰上疏,則與領議政徐文重,三寸叔姪相避,令該曹照例處置亦爲白臥乎所。相避之法,在下當遞是白乎矣,重臣進退,臣曹不敢擅便,上裁,何如?依回啓施行。
禮曹,來四月初八日,行宗廟夏享大祭,取稟。傳曰,敬依。
吏曹啓目,綾州牧使南正重催促赴任事,榻前定奪之後,一向呈狀,無意出肅,正重之當初引嫌,雖不無所執,而朝家旣已察其心事,開釋無餘,則豈可不念分義,固辭至此乎?此而許遞,則殊無朝家分釋之意,且有關於日後紛紜之弊,綾州牧使南正重推考,使之從速辭朝,何如?傳曰,允。
左議政李世白箚子。大槪,更申前請,乞賜矜允事。入啓。答曰,省箚具悉卿懇。才諭至意,而巽牘又上,是豈貴相知心之道乎?愕然且慙,無以爲諭。予意已定,決難允許,卿毋困我,卽起視事,以副虛佇之望。仍傳曰,遣史官傳諭。
晝講入侍,同知事趙泰采,特進官李光迪,承旨兪命雄,玉堂李觀命·李坦,假注書具萬理,史官金興慶·金相元,武臣李萬相。
傳曰,明日晝講爲之。
明日輪對官落點,司甕僉正任埅,繕工副正朴崇阜,典獄主簿李敏夏,瓦署別提沈文圖,造紙別提朴尙夏。
政院啓曰,領議政徐文重病患,初似風漸,轉成傷寒,卽今熱勢極盛,達夜苦谻云,係是大臣所患,故敢啓。傳曰,遣御醫二人,不離看病,連續書啓事,分付。
京畿監司書目,楊州呈,以同敦寧金昌協辭職上疏上送事。啓。答曰,省疏具悉。卿其體予追念先卿之至意,勿以疾病爲辭,從速上來察職。
今日晝講時,削黜罪人尹趾仁,門黜放送事,榻前下敎。
遠接使書目,勅行渡江之期,似在本月初九日事。
戶曹判書金昌集上疏。大槪,新授同經筵之任,決無承當之望,且有妄言之失,本兼職名,亟命鐫免,以幸公私事。答曰,省疏具悉卿懇。卿其勿辭,安心行公。
禮曹啓目,副司直李寅炳,今月初十日卒逝云,曾經從二品實職,弔祭致賻,依法例擧行,何如?啓依所啓施行。以上朝報
義禁府啓曰,今月初十日先農祭受香,十一日正日,此二日,科獄罪人不得開坐加刑之意,敢啓。傳曰,知道。
晝講入侍時,削黜罪人尹趾仁門黜放送事,榻前下敎。以上禁府謄錄
漢城府啓曰,日昨茶坐時,南部士人黃夏民代婢呈狀內,前月二十九日二更量,捕廳軍官二人,率數十人軍卒,打破門墻,突入內庭內房及神主所藏處,無不廉搜,器皿擧皆碎破,兒小俱被打傷,而驅迫兩班,率去捕廳,詬辱致打云。臣看來不勝驚怪,招問捕廳軍官,取看捕廳文案,則突入內房,搜括神主所置之處,而率去兩班之事,亦不能自掩。夫捕廳執捉賊儻,自有其規,而今此所欲捉者,亦不可竊盜之類,則設機詗察,搜捕不難,豈可恣意作挐於士夫之家,若是之甚耶?其憑威橫拿之罪,不可不懲,若令黃家,果有藏置賊儻於內房祠宇之事,則其容護隱匿之罪,亦不〈有所〉難免。請令該曹,當該捕廳軍官及軍人等,囚禁科罪,黃家若匿賊儻之罪,亦令責治。答曰,依啓。以上刑曹謄錄
上在慶德宮。停常參,只晝講。
下直,京畿水使李昌肇。
大司諫尹世紀三度呈辭。入啓。遞差。
傳曰,明日晝講爲之。
晝講入侍,知事金構,特進官李光迪,承旨兪命雄,玉堂李觀命·李坦,假注書具萬理,史官金興慶·金相元,武臣李夏禎。
遠接使書目,義州呈,以勅行今月初九日當爲渡江事。
廣州儒生金時泰等上疏。大槪,請以〉故〈領議政吳允謙,贈弘文副提學任叔英,配享龜嚴書院,以副多士之望事。入啓。答曰,省疏具悉。疏辭,令該曹稟處。
今日晝講時,釜山僉使李奎成改差,其代,斯速差出事,榻前定奪。
假注書李熙台改,代尹東魯。
晝講入侍,知事金構所啓,忠淸前兵使黃銓,發巡習操,中路身死,新兵使李澤,非久當辭朝,仍令繼行巡操,而蓋新操之規,自正月至二月望間,必趁春耕前,而李澤趁任之期,政當農播之節,巡歷有各邑兒弱軍丁及軍器點考之事,故每邑流滯,實爲民弊,李澤,向者纔經本任,點見各邑軍器,則頗爲精好云,數年之間,似不至頓異矣。今番則只行習操,而兒弱軍器點考,則待秋巡擧行,以除妨農之弊似便,故敢達。上曰,所達誠然,只爲習操,可也。
又所啓,江都各軍門所儲軍器,蓋所以備不虞也。訓局·御營廳,則修補軍器,各有年限,而禁衛營軍器,則久未修補,去冬,臣一遣幕屬摘奸,則軍器之所存者,皮索則皆朽,鎗劍矢鏃,則皆綉澁不可用,自今定式,間二年一番修補,何如?上曰,依爲之。以上〈?〉謄錄知事金構所啓,錢·米·木丁,其價不齊,近來錢貴而米賤,木丁尤賤,自本曹役價及朔下分給之際,每多爭訴之端,宜有量宜酌定之道。李寅燁,頃以惠廳木錢折價事,稟旨定式矣,本曹,亦依此例,二軍色木,則每疋折價二兩七錢,一軍色木,則每疋二兩五錢捧上上下,皆依此定式事,分付京外,何如?上曰,依爲之。以上備局謄錄
漢城府啓曰,今正月二十六日,本府下吏等,聞鐘樓近處紙鞋前人等,以戶藉紙,裁割織鞋,吏輩數人,奔往執捉,告于入直郞廳,造鞋人李加八里·李益贊·金五更,及賣紙人趙唜同·女人甘德等,竝爲捉來,次次鉤問其休紙出處,則乃是本府使令李業同,與其同生弟栗同,妻娚貴金,本府雇立軍士二相等,偸出發賣者云。罪人等,鱗次捉致,嚴加推問,則其偸出節次,平問之下,箇箇直招,以爲自庚辰夏間,渠輩四人,同謀結儻,乘夜潛入平安道戶籍庫中,偸取各邑戶籍,斥賣於各處云,而前後推覈時,一樣納招,更無異辭。故庫中所藏關西帳籍,以置簿冊子,反庫計數,則道內三十三邑戶籍之不足於置簿數者,一百六十七卷,而其中萬曆以後年久戶籍,或腐破散落,全無冊樣,不辨其某邑帳籍者,多在其間,不入於計數中,則今此見偸之籍,不能酌知其幾卷,而要不下百餘卷。莫重帳籍,一時見失者,至於此多,此實前所未有之事,事〈之〉驚駭,莫此爲甚,而罪人招辭,以爲兩次所偸,只是七卷云。百餘卷帳籍,實非兩次所不能盡偸,而卷數多少,亦爲懸殊,其猶不終實納招之狀,尤極痛駭。罪人業同·栗同·貴金·二相等四人,竝移送刑曹,更加嚴問得情,依律處斷。當初買得籍紙之人,聞賊徒之被捉,畏劫,自言相繼來納籍紙者,連日不絶,以斤數報而計之,則至於二百三十餘斤,今方封置房中,以對日後繼納者,而告鞋人李加八里等五人,雖非自己所偸,初無自言還納之事,皆出於府吏之執捉以告,則不可全然無罪,自本府參酌治罪,其時守直官吏,所當一體請罪,而業同所供段,稱自庚辰夏,有連次偸出云,而其日字,必不能的知以告。當該入直官及下人,他無査出之路,其作賊時日,更爲究問於罪人等處,而次知書吏·庫子等,難免不善典守之罪,亦自本府,分輕重推治,而曾在癸亥年〈間〉,有本府所在文書多有所失之事,伊時判尹朴信圭,以爲休紙偸出,多由於盛告紙鞋之致,至於陳達筵中,竝入於法司禁條中,嚴加禁斷矣。今則申明前禁,凡紙鞋見捉之類,一切依律科罪,另加嚴禁,何如?傳曰,允。以上刑曹謄錄
兵曹啓曰,今番都政新除授上土僉使李萬楨呈狀內,父母年皆七十九歲,人子情理,決難遠離赴任云,親年七十五歲以上許遞邊將,已有定式,依例改差,何如?傳曰,允。兵曹謄錄
今日晝講入侍時,知事金構所啓,臣以前冬內局所納牛黃復舊事,陳達蒙允,厥後工曹參判李寅燁,以爲內局藥用,多寡无常,不可以卽今用度之多,輕易復舊,若以米·木·錢中,時價之貴者上下,則民无價少之怨,最似好云,故臣亦以爲然矣。其後李寅燁,陳達於榻前,以或折半,或三分之二推移上下之意,定奪矣。如此則雖不別爲陳達,而本廳貢物價上下之時,自有米木錢參半上下之規,殊無從貴上下之意,都提調徐,亦以爲不可矣。自今爲始,宣惠廳牛黃價,戶曹別貿易價,凡幾分內,幾分從貴上下事,定式施行,何如?上曰,定式給價,可也。嶺南廳謄錄
上在慶德宮。停常參,只晝講。
未時,太白見於巳地。
下直,高原郡守李畛,泗川縣監李必華,巨濟縣令林煜。
政院啓曰,卽者吏曹郞廳來言,今日開政事命下,而判書李畬,受由未出仕,參判趙泰采,參議李健命,俱以病不來云。判書李畬,參判趙泰采,參議李健命,竝牌招開政,何如?傳曰,允。
晝講,同知事金昌集,特進官李光迪,承旨李敏英,玉堂李觀命·李坦,假注書具萬理,史官金興慶·金相元,武臣李基泰。
吏曹判書李畬,參判趙泰采,竝牌不進。
刑曹判書閔鎭厚上疏。大槪,冒萬死畢陳危悃,乞蒙鐫削職名,仍命永刊朝籍,毋使玷汚名器事。入啓。答曰,省疏具悉卿懇。旣往之事,不必過嫌,安心勿辭,從速行公。
傳曰,朝者政院,明日視事,以翼陵陵上莎草修改相値,頉稟,故循例批答矣。更思之,明日卽先告事由祭,與修改正日有異,而政院之以此頉稟,似是不察之致,明日晝講爲之事,分付。
有政。副護軍李奎成·李萬楨·李喜泰·尹世紀·南薰時,副司直徐宗泰,副司果趙九畹·金鍰,上土僉使鄭維載,僉知沈轍,知事徐宗泰,都摠經歷申慶弼,訓鍊僉正柳文燧,釜山僉使李順坤,忠淸水使申漢章。
吏批,刑曹參判尹世紀,大司諫黃欽。以上吏〈曹〉政軸
義禁府啓曰,今日翼陵改莎草修補告祭受香,十三日正日,此六日,科獄罪人,不得開坐加刑之意,敢啓。傳曰,知道。以上禁府謄錄
上在慶德宮。停常參,只晝講。
辰巳時,日暈。未時申時,日有兩珥。
下直,忠淸兵使李澤,平海郡守河龍甲,江東縣監金重胤,潼關僉使丁舜弼。
右承旨徐宗憲三度呈辭。入啓。遞差。
遠接使書目,勅行,本月初九日未時量渡江事。
大司成金鎭圭辭職上疏。入啓。答曰,省疏具悉。卿勿過辭,從速察任。
晝講入侍,同知事金昌集,特進官李基夏,承旨魚史徽,玉堂權尙游·李坦,假注書具萬理,史官金興慶·金相元,武臣李尙。
左議政李世白箚子。大槪,冒死申諭,冀蒙矜許事。入啓。答曰,省箚具悉卿懇。屢諭予意,更何多誥?卿其須念國事,速出論道,用副如渴之望。仍傳曰,遣史官傳諭。
政院啓曰,憲府無行公之人,連日監察茶時,事甚未安。除在外人外,呈告人員,竝卽牌招察任,何如?傳曰,允。
吏曹判書李畬辭職上疏。再呈。入啓。答曰,省疏具悉卿懇。卿勿固讓,速出行公。
吏曹啓曰,承旨有闕,政事,取稟。傳曰,明日爲之。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。新除授執義李晩成,時在京畿高陽地,大司諫黃欽,時在忠淸〈道〉洪州地,請竝斯速乘馹上來事,下諭。答曰,不允。下諭事,依啓。
今日晝講時,視事,縕繹間姑停事,榻前定奪。
參贊官魚史徽所啓,近來乏人之患,無處不然,而堂后之望,尤爲苟簡,只一二人,互相差除,誠爲寒心矣。承文參下,或除外任,或在罷散,存者不過數人,而受由下鄕者有之,在鄕不爲上來者有之。無故行公之人絶少,不可無警飭之擧,竝囚其家僮,督令上來,而在鄕者,分付所居官,一體催促,何如?上曰,依爲之。又所啓,特進官,近甚不齊,不可不更加抄選,而玉堂無長官,故不得爲之矣。近者戶曹參判李光迪,連三日入侍,昨日則互相推諉,入侍座目,日晩後始爲書入,事甚未安。卽今見帶特進官者,除衆所共知實病人外,竝推考警責,何如?上曰,推考,可也。
晝講時,特進官李基夏所啓,軍器寺焰硝煮取時,每年每朔,負土軍七名,搗砧軍四名等役價,木二十二疋,自兵曹依數計給,以爲煮硝搗砧之地矣。丁丑年裁省時,盡爲姑減,煮取停止,已至累年,事甚可慮,故庚辰冬,自本寺料理雇軍,若干煮硝,令欲合劑搗砧,而本寺遺儲蕩竭,役價之木,無以計給。近間諸各司曾所裁省中最緊者,皆已復舊,負土及搗砧軍,一體復舊之意,分付兵曹,何如?上曰,依爲之。以上兵曹謄錄
司僕寺啓曰,卽接內需司牒呈,則以金貴人房圃田,本寺所屬箭串屯田五日耕,依他宮例劃給事,命下矣。本場屯田元數,則不可謂不多,而牽抄諸員等耕食資生之處,殆至七百日耕,內農圃劃給,又一百六十餘日耕。此外又有逐年馬場札排之處,分授屯民,使之進排,而諸宮家菜田所授者,亦爲寖廣,屯田之數漸縮,應役實田,雖或有浦落沙覆處,無以推移改給。目前猶得支過,而將來之事,實爲可慮,故臣於上年二月間,以此陳達,諸宮家菜田久遠者,定限還減後,纔已釐正,充給實田應役之類矣。自前諸後宮,則旣有菜物供進,故出閤王子·大君·公·翁主外,曾無菜田劃給之規。卽今本場事勢如此,定規之外,實難創始,何以爲之?敢啓。傳曰,勿爲劃給。司僕謄錄
禮曹啓曰,今此出來弔祭勅使,京中各宴,雖已減除,至於接見時茶禮,則不可不預備以待,令該司照例磨鍊擧行,何如?傳曰,允。
又啓曰,今此勅使魂殿致祭時執事官等,依前例,令吏曹預爲差出事分付,何如?傳曰,允。
迎接都監啓曰,取考辛酉·甲子·己巳謄錄,則其時弔祭勅使入京之日,直詣闕內,故祭文置於仁政殿東階上,勅使還出後,移置於殿內,禮曹郞官及別差守直官二員直宿,而祭日,禮曹郞廳,自闕中奉詣祭所矣。今番則受勅於崇政殿,禮曹郞廳及守直官,令該曹預爲差出之意,分付,何如?傳曰,允。
禮曹啓曰,魂殿弔祭習儀,今二月二十三日浥和堂爲之,中使·承旨及諸執事,竝爲進參,而弔祭時,王世子入參事,旣已啓下矣。內侍及宮官,亦爲進參,服色則以白衣·烏紗帽·黑角帶行禮,幕次·牀卓排設等事,令都監專掌檢飭,何如?傳曰,允。以上禮曹謄錄
上在慶德宮。停常參·經筵。
夜三更,月暈。
下直,尙州牧使李益著,助羅萬戶崔尙嶔。
正言李宜顯三度呈辭。入啓。遞差。
去秋冬等褒貶,錦山郡守權慜,昌平縣監趙最,高山縣監李漢宗,康津縣監李萱,以上,中。樂安郡守元始亨,下。
明日儒生殿講時考官,金昌集·金鎭圭·李健命·徐宗憲·權尙游·宋宅相。
政院啓曰,明日崇政殿儒生殿講時,命官,何大臣進去乎?敢稟。傳曰,左相進去。
遠接〈使〉書目,勅行,初十日良策止宿,十一日林畔止宿事。
明日望祭時,王世子親臨正時,四更一點,
同副承旨金萬埰,牌不進,只推勿罷。
有政。兵批,副護軍金重三·李文伯·柳胤庚·卞廷泰,副司直徐宗憲,內禁將李基泰,五衛將朴壽雄,兼司僕將李奎成,副摠管洪夏明,都摠都事李瀗。
吏批,承旨金萬埰,戶曹參議金德基,正言趙正緯,樂安郡守李萬業。以上朝政
宗親府啓曰,本府郞廳,今壬午年秋冬等褒貶等第,當爲磨勘,而有司堂上三員內,一員時未出仕,一員奉使出疆,未及復命,限內不得爲之〈之〉意,敢啓。傳曰,知道。以上宗親府謄錄
上在慶德宮。停常參·經筵。
下直,金海府使權擇,恩津縣監李碩亨,玄風縣監朴尙淳。
望祭罷後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
今日儒生殿講時,參考官徐宗憲病,代金德基改落點。
忠淸監司書目,洪州牧使鄭推,受由歸家之後,備陳情病,無意還任,不得已罷黜事。
遠接使書目,勅行,本月十二日定州止宿事。
去秋冬等褒貶,會寧萬戶高尙岌,梨津萬戶鄭東憲,中,法聖萬戶張時雄,下。
府啓,請罪人杭家籍沒等事,令該曹照例擧行。請杭子炤等,竝命絶島定配。措辭竝見上新除授正言趙正緯,時在京畿漣川地,請斯速乘馹上來事,下諭。答曰,不允。下諭事,依啓。
備忘記,幼學鄭重虎·尹師文·洪錫九,各給二分,生員徐宗贒,幼學李安國,各給一分。
假注書尹東魯改,代李熙台。
京畿監司書目,龍仁呈,以判尹崔奎瑞病重上去不得事。啓。傳曰,卿辭至此,本職勉副事,回諭。
同副承旨金萬埰上疏。大槪,病未赴召,席藁俟罪之中,勿罷更招之命,特出格外,驚惶感泣,舁到闕門之外,而臣於今日,抑有所難便者。伏乞亟遞臣職,仍治臣罪事。入啓。踏啓字。
禮曹啓曰,自戊寅十月,至壬午二月,課製恩賜之類,合以計之,則給二分者五人,給一分者三十三人。給二分五人,則依近例直赴會試,給一分三十三人,則分送漢城試兩所,較藝等第之意,分付。凡直赴初試許赴之規,過試之後,則給一分者,許赴於後式年,自是前例,而殿講事體,異於他試,得分之類,退付於後式年,亦似冤抑。況今試期雖退,猶未及設場,則今此殿講,給一分者,使之許赴今科,似爲合宜,而有違前例,敢此仰稟。傳曰,依爲之。
又啓曰,式年文科初試二所,則設行於西學事,旣已啓下矣。今聞西學墻垣,間多頹圮處。此則急速分付,使之改築,而四面墻垣,本來低卑,卽今科日迫急,勢未及盡爲加築。所排圍籬,各別堅固,俾無虛疎之弊事,分付該監,何如?傳曰,允。以上禮曹謄錄
上在慶德宮。停常參·經筵。
二更三更,月暈。
吏曹啓曰,承旨有闕,政事,取稟。傳曰,過國忌後,爲之。
遠接使書目,勅行,本月十三日安州止宿事。
政院啓曰,卽者侍講院,以上番無入直之員,且前頭王世子受弔習儀時,宮官不可不備員,而或有闕未差,或掌試在院,或奉命在外,令政院稟旨擧行事,允下矣。自前如此之時,雖致齋戒,有政官牌招開政差出之例,何以爲之?敢稟。傳曰,依爲之。
又啓曰,侍講院官員,令本院變通事命下,而其中或掌試在院,或奉命出外,合有變通之道,何以爲之?敢稟。傳曰,奉使在外人,改差。
吏曹判書李畬,參判趙泰采,牌不進。
有政。副護軍金萬埰,副司直崔奎瑞·李彦經,副司果李宜顯·朴東相。
左副承旨李國芳所啓,頃日陵幸時,外方抱冤之人,裹糧到京,冀得上徹,許多上言,下於各該司者已久,而尙不回啓,遠來之人,乞食待候者甚多云。亦令各該司,從速回啓稟處,何如?上曰,各司回啓。長官有故,則次官爲之耶?李世白曰,長官有故,則次官有代行之事矣。上曰,循例回啓事,則次官代行,重事,則與長官,通議爲之,可也。
有政。判尹宋昌,文學李夏源,弼善李喜茂,兼文學崔昌大,洪州牧使李文興,承旨李國芳。
上在慶德宮。停常參·經筵。
左議政李世白,禮曹判書金鎭龜,繕工提調洪受瀗,翼陵陵上莎草修補事,出去。
遠接使書目,勅行,今月十四日肅川止宿,十五日平壤止宿事。
謝恩,左副承旨李國芳。
上在慶德宮。停常參·經筵。
下直,安東府使李壄,淸河縣監李勛,吾乙足萬戶李時耉。
遠接使書目,勅行,本月十六日黃州止宿事。
京畿監司書目,高陽呈,以正言李晩堅辭職上疏上送事。啓。答曰,省疏具悉。爾其勿辭,上來察職。
禁府,吳勣拿囚。啓。
判尹宋昌上疏。大槪,日昨西樞之除,扶曳祗肅者,只欲一謝恩命,少伸分義,初非仍因供仕之計,而不意京兆新命,又降此際,益復驚惶,不知所措。玆敢冒死仰籲,乞賜鐫免,以幸公私事。入啓。答曰,省疏具悉。卿其勿辭,安心行公。
左議政李世白,翼陵莎草修改後,入來。
有政。副護軍李後晟,副司果李夏源,副護軍李徵龜,副司直宋宅相。以上兵曹政軸
義禁府啓曰,前頭迎勅擧動時,大駕考喧左右都事二員,挾輦左右都事二員,駕導都事二員,駕後都事二員,當直都事一員,本府入直都事一員,當以十員分差,而都事二員,則監試初試一二所禁亂官進去,假都事二員及勅使在館時三門把守假都事三員竝五員,令該曹預爲差出,以爲三度習儀進參之地,何如?傳曰,允。以上禁府謄錄
上在慶德宮。停常參·經筵。
遠接使書目,勅行,今月十七日瑞興止宿事。
政院啓曰,憲府之官,或在外,或出使,連以監察茶時,事甚未安。未肅拜人員,卽爲牌招察任,何如?傳曰,允。
謝恩,持平兪彦明。
工曹參判李寅燁上疏。大槪,恩由尙存,情事甚切,今將始尋南路,展省先壠,而喪禍餘喘,疾病沈淹,歸期淹速,未能預卜。所帶諸任,不可久曠,亟命竝遞,以幸公私事。入啓。答曰,省疏具悉。卿其勿辭往來焉。
政院啓曰,前頭迎勅擧動時及習儀時,兩司當爲進參,而諫院則全數在外,憲府,持平兪彦明外,亦皆在外。合有變通之道,何以爲之?敢稟。傳曰,持平金相稷,獻納尹行敎,竝改差。
又啓曰,持平金相稷,獻納尹行敎改差事,允下矣。迎勅習儀,在於明日,政官卽爲牌招開政,以在京無故人差出,牌招察任,何如?傳曰,允。
禮曹判書金鎭龜上疏。大槪,臣之情事,前頭擧動時,有不可隨參班行,而緣臣不早自處,致令春官例行之任,移差於他人,臣於此,不勝難安。玆敢露章仰瀆,乞遞本職,以便公私事。入啓。答曰,省疏具悉。卿其勿辭,安心行公。
大司成金鎭圭上疏。大槪,乞遞摠管之任,以便公私事。入啓。答曰,省疏具悉。卿其勿辭焉。
吏曹判書李畬,牌不進。
府啓,請罪人杭家籍沒等事,令該府照例擧行。請還寢炕子炤兄弟放歸田里之命,竝命絶島定配。答曰,不允。
謝恩,說書金興慶。
有政。兵批,副護軍洪夏明·金重三·李奎成·李基泰。
吏批,藝文提學徐宗泰,司藝趙九畹,持平宋宅相,宗簿正李震壽,引儀李基漢,兵曹佐郞權世恒,正郞韓配夏,獻納權尙游,濟用正李喜茂,司書孟萬澤,宗簿主簿兪正基。以上吏曹政軸
義禁府啓曰,卽接月令醫官朴尙謙手本,則罪人鄭時尹,曾經風病之人,添得傷寒,背部牽痛,手足拘忌,口眼喎斜,言語蹇澁,大便不通,粥飮不入,元氣下陷,方在奄奄之中。罪人洪己男,兩眼昏暗,胸膈痞塞,吐血頻數,粥飮全廢,人事昏迷,病勢危重。罪人金聖基,頭疼如破,惡寒發熱,手足煩燥,口脣焦乾,骨節掣痛,點汗不出,譫語頻數,熱氣漸熾,夜間以後,危症疊出,症涉可疑云。罪人病勢如此,則有保放救療之規,敢此仰稟。傳曰,依爲之。以上禁府謄錄
兵曹啓曰,本曹郞廳八員內,正郞一員,京試官出去,一員,一所封彌官,方入試所,一員,迎接都監郞廳進去,佐郞一員,在外未肅拜,非但多事之地,事甚苟簡,前頭迎勅擧動時,侍衛與各差備,勢難推移。正郞金裁,佐郞權忭,竝姑爲改差,其代,令該曹以在京無故人,口傳差出,何如?傳曰,允。以上吏曹謄錄
上在慶德宮。停常參·經筵。
五更,月暈。
下直,綾州牧使南正重,光陽縣監朴廷元。
遠接使書目,勅行,本月十八日平山止宿,十九日開城府止宿事。
謝恩,持平宋宅相。
知事徐宗泰上疏。大槪,臣以主試之人,於書題替代書入之命,深有嫌礙不諒之端,不敢祗承。伏乞特賜裁處,以嚴科體,以存舊例事。入啓。答曰,省疏具悉。疏辭如此,書題,令弘文提學書進焉。
吏曹口傳政事,尙瑞副直長南宮欽。
監試初試一所,出榜詣闕。
合啓,請削黜罪人南九萬遠竄。請削黜罪人柳尙運遠竄。請領敦寧府事尹趾完罷職。答曰,勿煩。措辭竝見上
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝命絶島定配。措辭竝見上答曰,勿煩。
院啓,請放歸田里罪人睦來善·李玄逸極邊圍籬安置。請罪人吳始復更加嚴鞫得情。請前判書吳道一遠竄。請投疏人柳沆拿致嚴鞫。措辭竝見上答曰,勿煩。
司書孟萬澤上疏。大槪,滓穢賤蹤,不宜復廁仕途,而昨年出壃之命,適在國哀遑遑之日,區區私義,有不敢恤,黽勉往返,慙悚彌深。不意胄筵新除,遽及此際,顧臣情迹,決不可靦然供職,以益淸朝之羞,伏乞聖慈,亟賜鐫改,以安賤分事。入啓。答曰,省疏具悉。爾其勿辭,從速察職。
弘文提學金鎭圭上疏。大槪,乞收北科試題,令微臣書進之命,還付主試之人,以存法例,以重體貌事。入啓。
傳曰,朝於藝文提學徐宗泰疏批,北路試士時書題,以弘文提學書進矣。更思之,雖在京主試者,自出書題,例爲試士,而至於丙寅年北路試取時,則掌試之人,非館職兼帶,故有大提學牌招書進之命矣。今則宗泰,以曾經文衡之人,兼帶館職而去,書題書進,少無嫌礙之端,弘文提學金鎭圭上疏,則還爲出給,藝文提學徐宗泰疏批還入,可也。答藝文提學徐宗泰疏曰,省疏具悉。卿其勿辭書進。
忠淸監司書目,尼山呈,以前獻納尹行敎上疏上送事。啓。答曰,省疏具悉。進言之誠,予用嘉尙,而他餘所陳,或出於護黨,或出於伐異,良可慨也。以上朝報
政院啓曰,今二十二日迎勅擧動時,尙瑞院官員二人,當陪寶侍衛,而副直長李基漢,昨日政,六品陞薦。其代,令該曹口傳差出,何如?傳曰,允。以上吏曹謄錄
上在慶德宮。停常參·經筵。
一更二更,西方·艮方,有氣如火光。
下直,黃海監司申銋,洪州牧使李文興。
左議政李世白,都承旨李思永,勅使迎候事,弘濟院出去。
遠接使書目,勅行,本月二十日坡州止宿事,
傳曰,史官一員待命,騎馬三匹,卜馬二匹立之。
京畿監司書目,廣州兼任龍仁呈,大司憲李濡辭職上疏上送事。啓。答曰,省疏具悉。縷縷陳戒,亶出憂愛,予甚嘉尙,可不留心焉?卿其勿辭,上來行公。
司書孟萬澤,牌不進,只推勿罷。
明日郊外迎勅擧動時,出宮正時,辰初一刻,開門,罷漏後。
遠接使書目,勅行,當日到弘濟院事。
義禁府啓曰,今日判義禁臣李畬未出仕,知義禁臣金昌集迎接都監進,同義禁臣李光迪身病,坐不齊。二十二日,迎勅擧動,二十三日,國忌齋戒,二十四日,正日,科獄罪人等,不得開坐加刑之意,敢啓。傳曰,知道。以上禁府謄錄
上在慶德宮。停常參·經筵。
政院啓曰,今日擧動時,兩司當爲隨駕,而持平兪彦明,呈告不出,卽爲牌招,何如?傳曰,允。
大駕詣慕華館,入幕次後,藥房·政院·玉堂問安。答曰,知道。
傳曰,遠接使引見。
大駕還宮,勅使接見後,藥房·政院·玉堂·二品以上·六曹問安。答曰,知道。
修撰李坦上疏。大槪,臣於直中,伏聞母病寒感,症勢甚重,而迫於陪駕出城,未敢陳章乞歸,追聞母病,漸向危篤,急於歸護,徑還病側,乞蒙恩遞,以便救護,仍治臣擅離班次之罪事。入啓。答曰,省疏具悉。爾其勿辭,救護母病。
忠淸監司書目,韓山郡守趙相槪,病滯中路,無意還任,不得已罷黜事。
監試初試二所,出榜詣闕。
獻納權尙游啓曰,伏見前獻納尹行敎之疏,歷論近日臺啓,其所非斥,不遺餘力。臣於是,不勝駭訝之至。夫相臣所坐,或斁廢王法,或侵越禮義。無論其有情無情,若言其罪,則實有關於名義之重,等威之分,輿情咸激,公議至嚴,故臣於再昨,亦嘗一番連啓矣。今者行敎之疏,旣曰言路開廢,國以興喪,而反於合辭公共之論,欲望殿下之裁抑,不亦異哉?至於吳道一事,亦有可言者。道一,旣與林一等,同出於囚人之招,而朝家務從寬典,竝不拿覈,林一等,旣已參酌竄配,則道一之竝論,固是公議之所不容已者,而行敎,乃以用心已甚爲言,有若白地求罪者然,此又臣之所未曉也。且臣於頃者李益壽之疏,略論其崖異重論之失矣,行敎又以是反覆侵詆。以此以彼,臣之情勢,決難一刻晏然於臺次。昨者詣臺自列,則喉司以擧動相値,退却不捧,雖其勢使然,而臣心之不安,於此益甚,請命遞斥臣職。答曰,勿辭,退待物論。
持平兪彦明啓曰,臣昨伏見前獻納尹行敎疏本,則歷擧近日臺啓,大加非斥。噫,二三相臣之所坐,或乖於春秋之義,或干於等威之嚴,今此合啓之閱歲論執,固是公論之所不可已者,故臣於再昨,亦一連啓矣。雖以行敎之極力伸救,猶且謂難免誤事之罪,則其爲公共之論,亦不能自掩,而反欲殿下之裁抑者,亦何心哉?至於吳道一事,卽臣曾忝諫職時所論者也。其間委折,備悉於前日疏避中,固已聖明之所俯燭,今不必更爲疊牀之說,而第行敎疏中所謂別樣罪名,用心已甚等語,隱然以今日之臺啓,有若用意構陷者然,吁亦異矣。道一,旣與林一·檀等,同出於罪人之招,則當初鞫廳之竝不拿覈,固出於務從寬典之意,而行敎乃以不覈於彦良未誅之前,乃反成罪於重經旣竄之後,曲爲救解,然若於其時,竝拿覈實,則其罪深淺,誠有未可知者矣。今者林一·檀等,旣已參酌竄配,則獨於道一,豈可容貸而不爲論啓乎?且臣於向日,有論斥林濩之事矣,此亦爲行敎侵詆之一端。以此以彼,俱難一刻仍冒,而昨緣賤疾方苦,今始經宿來避,臣之所失著矣,請命遞斥臣職。答曰,勿辭,退待物論。
司書孟萬澤,牌不進,罷職。
假注書朴萬恒出使,代尹東魯。以上朝報
司饔院啓曰,今此勅使入館所後,一番親臨宴享之意,分付都監事,命下矣。饌品及應行諸事,一依前事目擧行,而假提調十員,假郞廳八員,有膂力儀容可合人,亦爲加出之意,分付吏曹。且宴享節次,與茶禮有異,前期不可不私自習儀,而南別宮,則勅使在館,多有非便之擧。臣等率本院郞廳及假提調·假郞廳,今二十四日進詣禮曹,行一度習儀,俾無失儀之弊,何如?傳曰,允。以上司饔院謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,昨日遠臨郊外,仍有還宮行禮接見之擧,勞動之餘,聖體,若何?臣等不勝憂慮,終宵耿耿,敢來問安。答曰,知道。無事矣。
政院啓曰,臺官引避,今已經宿,而持平宋宅相,呈告引入,尙不處置,事甚未安。卽今牌招察任,何如?傳曰,允。
持平宋宅相啓曰,臣情勢難安,疾病且㞃,冒呈辭單,蓋非獲已,而喉司退却,不出邸報,進退路窮,一味惶縮。適當法駕郊迎之時,分義所在,不得不强疾趨參於陪從之列,而非但狗馬之疾,觸寒添重,抑臣難冒之勢,與前無異,故又未免尋單退出矣。今以兩司處置,召牌又降,不敢坐違嚴命,黽勉趨詣,而伏見臺臣之避,其中一款,卽合啓事也。臣於此啓,曾已意見之參差,引避見遞,則今此處置,其不可參涉也決矣。何可一刻苟冒於臺次乎?請命遞斥臣職。答曰,勿辭,退待物論。
政院啓曰,侍講院草記,上下番有闕及在外之人,令政院稟旨變通事,允下矣。今明日內差出後,可無未及之患,而此兩日,與國忌齋戒相値,何以爲之?敢稟。傳曰,明日開政差出,而在外人,竝改差。以上朝報
侍講院啓曰,今此弔祭時,宮官不可不備員,而本院上下番兼實官十員內,兼輔德·司書未差,兼文學崔昌大,兼司書權尙游,兼說書尹志和,本職俱係緊任,兼弼善李喜茂,文學李夏源,在外。無故行公之員,只有輔德金致龍,弼善李德英,說書金興慶。在外及有闕之代,令政院斯速稟旨變通,何如?傳曰,允。吏曹謄錄
迎接都監啓曰,昨日勅使接見時,自上以就見館所之意,言于勅使,而勅使無酬答之言。或是通官輩不能詳傳之致,試以慕華館幕次時,下敎親臨宴享之意,通于勅使,則兩通官,招致首譯等於上勅前,與之往復于副勅後,通官仍於上勅前,以兩勅意,傳言于首譯等曰,俺等,昨日纔得拜謁接話,且國王,新遭國恤,心事不平,擧動之餘,亦必勞憊,勿爲親臨之意,縷縷言及,首譯等以爲,此是人事場言乎?通官等答曰,此非人事場之言,須勿親臨之意,卽通于都監云。敢啓。傳曰,知道。
司饔院啓曰,昨因親臨館所之下敎,本院提調與各差備官,進行宴禮,習儀於禮曹事,啓稟矣。味數饌品,例自都監進排,而都監堂上以爲,纔因勅使所言,館所擧動停止事,旣已定奪云。宴禮味數望單子還入爻周,私習儀勿爲設行,何如?傳曰,允。司饔院謄錄
上在慶德宮。停常參·經筵。
明日勅使弔祭時,大殿出宮正時,巳初一刻。
王世子出宮正時,辰正二刻,弔祭正時,巳正一刻。
修撰李坦,副修撰崔昌大,牌不進,罷職。
政院啓曰,修撰李坦,副修撰崔昌大,俱以牌不進,罷職。玉堂下番,將未免闕直,本館,令政院變通草記,來呈草記,則以國忌正日,雖不得捧入,而莫重禁直,不可無端曠闕。且臺諫處置,歸於玉堂,而副校理李觀命,以前獻納尹行敎之疏語,引以爲嫌,不欲參涉,陳疏則到院,處置經宿,亦甚未安。自前如此之時,雖値齋戒,亦有政官牌招開政之例。玉堂闕員,合有變通差出之擧,何以爲之?敢稟。傳曰,牌招開政。
寧陵忌辰祭所內摘奸。
吏曹判書李畬,牌不進。
有政。兵批,副司直崔奎瑞·姜銑,副司果金萬埰·鄭澔·徐宗憲·尹弘离·鄭維漸·兪命弘·李彦經·金相稷·李宜顯·金栽·劉大老·朴壽雄,副司正朴東相·魚震陟,副司猛李藎廷,副司勇金盛大,副司直李夏源。
吏批,獻納尹弘离,校檢朴聖楷,司書呂必重,左參贊洪受瀗,文學李萬選,禮賓正趙九畹,韓山郡守宋徵殷,尙瑞直長南宮嶔,兵曹正郞成璹,司司金相稷,副應敎李喜茂,校理權尙游。
迎接都監啓曰,今此浥和堂弔祭,旣以二十五日推擇,而時刻,則卯時巳時中,自都監定奪於勅使事,禮曹曾已啓下,故卽令差備譯官,言于通官,問于勅使,則以巳時設行宜當云。以此時,分付擧行之意,敢啓。傳曰,允。禮曹謄錄
上在慶德宮。停常參·經筵。
下直,靑松府使徐文徵,北靑判官朴璿。
吏曹判書李畬上疏。大槪,臣病勢益苦,負犯層積。且伏見臺臣疏本,其所論銓曹·金吾事,罪狀至重,合被顯誅。昨者嚴召之下,又犯違慢之科,惶懼冞增,冒死陳懇,乞就刑章事。入啓。答曰,省疏具悉卿懇。乖激之言,不必深嫌,安心勿辭,速出行公。
判決事許玧上疏。大槪,行役之餘,宿患添谻,旬月之內,痊可無望,且臣曾因回啓之事,荐被承宣之斥。揆以廉義,勢難仍蹲,乞賜遞改,以安私分事。及副校理李觀命上疏。大槪,臣於兩司之避,有不可參涉之嫌,勢難仍冒於榮次,乞蒙恩遞,以安私分事。入啓。答曰,省疏具悉。爾其勿辭察職。
京畿監司書目,廣州呈,以大司諫黃欽,高陽呈,以執義李晩成,果川呈,以掌令李世弼辭職上疏上送事。啓。答曰,省疏具悉。爾其勿辭,上來察職。
謝恩,副校理權尙游,司書呂必重。
明日親臨諸宗殿講時考官三,李世白·嚴緝·趙泰采,參考官四,洪璛·金德基·權尙游·金致龍。
明日親臨諸宗殿講時殿坐正時,辰初三刻。
勅使弔祭後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
刑曹判書閔鎭厚上疏。大槪,病狀轉益深重,情事觸處危蹙,決無趨班供仕之望,乞收臣前後所蒙資級,以謝公議,以警具僚事。入啓。答曰,省疏具疏卿懇。不韙之論,何必深嫌?安心勿辭,速出行公。
吏曹參判趙泰采上疏。大槪,臣於前獻納尹行敎之疏,有不敢自安者。乞罷臣本職及金吾兼任,以謝人言事。及刑曹參判尹世紀上疏。大槪,臣於前獻納尹行敎之疏,有不敢冒居職次者。伏乞聖慈,乞收臣所授資級,以安微分事。入啓。答曰,省疏具悉。不韙之論,何必深嫌?卿其勿辭,從速察職。
政院啓曰,臺官引避退待,已過屢日,處置歸於玉堂,而新除授副校理權尙游,以合啓隨參引避之人,已難參涉。副校理李觀命,雖有引嫌之端,元無可執之嫌,而況且陳疏批下之後,一向遷就,事涉未安。副校理李觀命推考,使之從速處置,何如?傳曰,允。
吏曹,謝恩正使徐文裕,副使李世載,書狀官李世奭。
謝恩正使臨昌君焜。
答司書呂必重疏曰,省疏具悉。爾其勿辭,從速察職。
司書呂必重,牌不進。傳曰,只推勿罷。以上朝報
義禁府啓曰,判義禁臣李畬,未出仕,知義禁臣金昌集,迎接都監進,同義禁臣李光迪,式暇,今日科獄罪人等,不得開坐加刑之意,敢啓。傳曰,知道。以上禁府謄錄
上在慶德宮。停常參·經筵。
吏曹參議李健命上疏。大槪,臣於前獻納尹行敎之疏,有不可晏然者。乞賜鐫削,以謝人言,以安私分事。入啓。答曰,省疏具悉。爾無所嫌,勿辭察職。
今日諸宗親臨殿講時,勅使回還日,郊外親臨茶禮事,下敎。
京畿監司書目,長湍呈,以司諫李徵龜辭職上疏上送事。啓。答曰,遞差。又書目,漣川呈,以正言趙正緯辭職上疏上送事。啓。答曰,省疏具悉。爾其勿辭,上來察職。以上朝報
義禁府啓曰,本府都事十員內,五員,今此式年東堂試文武所禁亂官進去,一員,本府入直,一員,當直入直,一員,公事交代,一員勅使都把守,三員,赴擧。假都事二員,令該曹差出,以爲推移分差之地,何如?傳曰,知道。以上禁府謄錄
上在昌德宮。停常參·經筵。
兵曹判書金構上疏。大槪,臣於前獻納尹行敎之疏,有不敢晏然者。乞賜鐫罷,以安私分事。入啓。答曰,省疏具悉卿懇。卿無所嫌,安心行公。
左參贊洪受瀗上疏。大槪,素患風痺之症,萬無供職之勢,且於前獻納尹行敎之疏,有不敢晏然者。乞遞臣職,以安微分事。入啓。答曰,省疏具悉卿懇。卿無所嫌,安心行公。
戶曹參判李光迪上疏。大槪,乞鐫金吾之任,仍勘滯獄之罪,以正邦刑,以謝人言事。及左尹柳之發上疏。大槪,臣於幼學閔友淵之山訟上言,前獻納尹行敎之疏,俱有不敢晏然者,乞削臣職,以爲人臣循私曠職者之戒事。入啓。答曰,省疏具悉。卿無所嫌,勿辭察職。
昨日親臨諸宗殿講時,仍令玉堂處置事,榻前下敎。
備忘記,海豐都正燧,咸平副正泓,驪興副正垓,靑陵守模,咸陵守極,海城守檍,錦陽正樑,竝加賀。密昌君樴,高陵副守濈,密善君格,夏溪令椐,竝熟馬一匹面給。行益寧守涕,昌山副正相,夏坪守樴,昌善副正楣,杞城守楺,韓山副守澳,琅城副守煒,各陞一級。平原守標,西平守焯,琅平副守煇,光原副守樍,各兒馬一匹賜給。
備忘記,海城守檍,都正除授。
玉堂箚子。大槪,請持平兪彦明出仕,持平宋宅相遞差事。入啓。答曰,依啓。
吏曹啓曰,臺諫有闕,政事,取稟。傳曰,明日爲之。
傳曰,敬寧殿來月初一日朔祭,王世子親行事,分付。
昨日親臨諸宗殿講時,左副承旨李國芳所啓,刑獄積滯,未有甚於近日。禁府則首堂上,引入已久,凡干罪囚,不得處決,誠爲可慮。刑曹則自歲前,堂上不爲行公,文書積滯,不得回啓者亦多云。在前如此之時,則或因大臣陳達,有令次官勘斷之事。大臣今方入侍,下詢而處之,何如?上曰,輕囚,則令金吾及刑曹次官,斯速勘斷,可也。又所啓,頃日陵幸時,外方抱冤之人,裹糧到京,冀得上徹。許多上言之下於各該司者已久,而尙不回啓,遠來之人,待候者甚多云。令各該司,從速回啓稟處,何如?上曰,各司回啓,長官有故則次官爲之耶?左議政李世白曰,長官有故,則次官曾有代行之事矣。上曰,循例回啓事,則次官代行,重事則與長官,通議爲之,可也。
持平兪彦明就職。
戶曹判書金昌集請對入侍。明日式年東堂文科初試一所試官三,徐宗憲·趙九畹·李萬選,三所試官三,許玧·李震殷·成璹,館所試官三,金德基·洪大猷·權世恒,武一所試官一,柳之發,參試官三,朴彙登·尹弼周·金大節,二所試官一,柳德,參試官三,李相成·李岋·尹慤。
謝恩,禮賓正趙九畹。
左議政李世白箚子。大槪,乞賜鐫免,以謝公議事。入啓。答曰,省箚具悉卿懇。言者之言,未必公正,則陳章引嫌,無已太過?卿其須體至意,安心勿辭,速出視事,以副如渴之望。仍傳曰,遣史官傳諭。
平安監司書目,郭山郡守尙選,今月二十四日身死事。又書目,義州呈,以冬至使一行,本月十四日,到山海關,先來出來事。
迎接都監提調金昌集所啓,今番國葬時,山陵都監堂上·郞廳以下料米及明陵守侍陵官宣飯米一百四十九石零,太二十四石零,皆以高陽附近面,收捧劃給後,頃日陵行時,特減本郡田稅,而已捧之民,則未得均被其惠。本郡以此,方有請報之事,而他無變通之道。其代,以同收米計減,則可無不均之歎。分付該廳,使之推移計減,何如?上曰,依爲之。又所啓,分戶曹,曾有士大夫借入之事,而不無傷毁之患,致有臨時修補之弊,故中間有捧承傳禁入之令,而不但士大夫家不遵朝令,該曹亦不能嚴加防塞,因循許入,故窓戶墻垣,多有破傷,至於廳板,散失亦多。今番修補時,多費物力,事體之不當,莫此爲甚。自今嚴加防塞,勅行往返後,切勿許入事,各別申飭,何如?上曰,依爲之。上曰,例給歲饌,八十以上,米五斗,七十以上,則四斗定式矣。取考單子,則其間有依定式題給者,或有二三斗題給者。朝家恩典,不當如是不均也。金昌集曰,朝家旣有定式,而如是非一,果涉不均。然則減給者,追後加給乎?已給者,今姑置之,自今以後,依定式題給事,申明分付乎?上曰,自今以後,八十以上則五斗,七十以上則四斗定式,分付諸道,可也。備局謄錄
上在慶德宮。停常參·經筵。
右議政申琓箚子。大槪,臣於諫臣之疏,亦不敢晏然,乞賜斥退,以伸公議,以安私分事。入啓。答曰,省箚具悉卿懇。已諭予意於左相箚批矣。卿其安心勿辭,速出視事,以副至望。仍傳曰,遣史官傳諭。
傳曰,史官三員待命,騎馬九匹立之,文三所內摘奸。
禮曹判書金鎭龜上疏。大槪,臣於前獻納尹行敎之疏,難安情勢,非止一事。懇乞亟賜鐫免,以謝人言,以安私分事。入啓。答曰,省疏具悉卿懇。卿無所嫌,安心行公。
明日慕華館擧動時,出宮三嚴,卯正一刻。
吏曹口傳政事,兵曹佐郞宋宅相。
政院啓曰,明日擧動時,兩司當爲進參,而諫院無行公之員,呈告·未肅拜人員,明日待開門,牌招察任,何如?傳曰,允。
吏曹啓曰,郭山郡守,卽當發送,而新除授郡守宋廷英,今方在外云。卽今事勢,有難等待,姑爲改差,其代,口傳差出,催促發送,何如?傳曰,允。
吏曹口傳政事,郭山郡守李鳳徵。
有政。楊州牧使金重器,持平金栽,司諫崔重泰,郭山郡守宋挺英,京畿監司李益壽,監察趙萬齡,延日縣監閔益明,副修撰任守幹,兵曹佐郞丁道復。以上吏曹政軸
吏批啓曰,今此親臨殿講時,入格宗室加資及各陞一級事,傳敎矣。咸平副正泓,驪興副正垓,靑陵守模,咸陵守極,行益寧守梯,陞一級,當爲正,而旣是明善,則以堂上,授堂下准職,有乖政規,何以爲之?敢稟。傳曰,竝加資,梯,都正除授。以上吏曹謄錄
上在慶德宮。停常參·經筵。
獻納尹弘离,牌不進,罷職。
大駕〈詣〉慕華館,入幕次後,藥房·政院·玉堂問安。答曰,知道。
兵曹判書金構,戶曹判書金昌集,請對入侍。
傳曰,自盤松,至紫煙巖,捧上言。
大駕還宮後,藥房·政院·玉堂·二品以上·六曹問安。答曰,知道。
郭山郡守李鳳徵,謝恩後,仍爲下直。
明日敬寧殿朔祭時,王世子出宮正時,三更四點。
吏曹啓曰,臺諫有闕,政事,取稟。傳曰,過國忌後,爲之。
吏曹判書李畬上疏。大槪,臣病狀沈苦,情勢危蹙,敢復瀝血瀆籲,冀蒙諒察事。入啓。答曰,省疏具悉。卿勿過辭,卽出行公,毋使職務久曠。
戶曹判書金昌集上疏。大槪,冒陳崩迫之情,冀垂矜察,將臣本兼職名資給,倂賜鐫免,以謝公議,以安私分事。入啓。答曰,省疏具悉卿懇。不韙之論,何必深嫌?安心勿辭,速出行公。以上朝報
慕華館幕次入侍時,兵曹判書金構所啓,頃日工曹參判李寅燁,以南米二萬石,劃送南漢事陳達,其中八千石,自水上下來者,則直納南漢,二千石則以南漢附近邑收米,相換輸入,而海運米一萬石,則當運納松坡倉,以爲輸入山城之地矣。臣意自松坡倉入山城,運費亦不少。取考山城時遺在,則米爲八千餘石,聞廣州才有若干分給,而其數必不多,餘存者,則仍留庫。勿爲分糶,南米海運者一萬石,捧留京倉,令廣州之民來受,則以廣民之衆,一年之內,累次受糶,可盡萬石之米。山城高險,廣州地廣,遠面或至經日而後至,受糶江倉,形勢反爲便近,如斗尾·月溪之民,將船來受尤便,待秋收捧於山城,則自可無運費,而得萬石之米,卽今七八千石留庫者,又當爲仍留之軍餉矣。臣與大臣及李寅燁,戶判金昌集相議,皆以爲便順,故敢達矣。上曰,如是則事涉便順,依此爲之,可也。又所啓,臣以禁衛營軍兵入接處所,移設於時御闕外事,有欲陳達之事而未果矣。今適入侍,故敢達。禁衛營移入,久未得其可合處矣。興平尉家舍,曾前有禁衛營買得事,而其時有勒買之說,故人皆非之,本主亦稱冤,厥後因傳敎,退還矣。今則其家舍,亦頗朽落,而間架廣闊,修補爲難,且有風水不吉之說,本主必欲放賣改造,而私家無願買之人。聞禁衛營有家舍訪問之事,累請買賣,家主旣已願賣,則比前添價買取,似無所妨。係是前日因傳敎還退之處,到今復買,不可不啓達曲折,故敢此仰達。上曰,家主欲賣,則買得設營,可也。備局謄錄
傳曰,自盤松,至紫煙巖,捧上言事,分付。以上禁府謄錄郞廳李載顯校正。日記廳郞廳李翼元書。
上在慶德宮。停常參·經筵。
行咸平副正泓·咸陵守極·靑陵守模·驪興副正垓,加資肅拜。
朔祭後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
藥房啓曰,昨日風寒不佳,動駕郊外,接待□□,伏未審夜來,聖體,若何?臣等區區憂慮,敢來問安。答曰,知道。無事矣。
奉敎尹志和,待敎□□□,牌不進,罷職。
伴送使書目,勅行,去月二十九日坡州止宿事。以上朝報
上在慶德宮。停常參·經筵。
伴送使書目,勅行,今月初一日,開城府止宿事。
成均館官員,以同知館事意啓曰,今三月初三日,儒生課製,當爲設行,而大提學李畬陳疏,時未出仕,限內不得爲之,今月內無故日退行之意,敢啓。傳曰,知道。以上朝報
武一所啓曰,前月初二日昃字擧字司果李潝進告內,渠以木箭二矢入格之人,單字中,依他着署矣。今聞以三矢,俱不載錄於試冊,事甚冤抑,請覈處云。卽爲取考參試官三員試冊及都廳試冊,則皆以俱不懸錄,上項李潝之單子中着署者,雖出於紛擾中不察之致,而其欲掩俱示之迹,潛圖入格之狀,極爲絶痛。方欲構草入啓之際,閑良南俊哲,同心相應,飭辭救解,其爲情態,亦極駭然。此外亦必有指嗾誣訴者。李潝·南俊哲,令攸司竝囚禁,鉤得實狀,依法科罪,何如?傳曰,允。刑曹謄錄
上在慶德宮。停常參·經筵。
下直,阿耳僉使李東伯。
政院啓曰,卽者吏曹郞廳來言,今日爲政事命下,而判書李畬病未出仕,參判趙泰采,參議李健命,俱以病不來云,判書·參判·參議,竝牌招開政,何如?傳曰,允。
京畿監司李益壽上疏。大槪,畿輔重任,決難承當,乞賜遞改,以安微分事。入啓。答曰,省疏具悉。卿其勿辭察職。
海昌尉吳泰周,陽城地掃墳呈辭。入啓。傳曰,給由馬,澆奠牀備給。
吏曹判書李畬,牌不進。
京畿監司書目,抱川呈,以同敦寧金昌協辭職上疏上送事。啓。答曰,省疏具悉。已諭至意,何用再辭?不韙之論,尤無所嫌,安心勿辭,上來察職。
武二所,出榜詣闕。以上朝報
有政。豐川監牧官金得輝,副護軍徐文裕,副司果李徵龜。
吏批,濟用正李世奭,獻納兪命弘,宗廟副奉事梁益祉,司饔提調海城都正檍。
吏批啓曰,諫院闕員,今當差出,而擬望之人乏少,外任竝擬,何如?傳曰,允。
上在慶德宮。停常參·經筵。
下直,乫坡知僉使李斗辰,鎭東萬戶崔日陞。
假注書具萬理改,代金始煥。
司諫崔重泰上疏。大槪,敢進瞽說,以備睿察事。入啓。答曰,省疏具悉。憂時進言之誠,深用嘉尙,可不留意,而柳沆事,所論亦好,投之絶島,以嚴懲惡之典焉。
戶曹判書金昌集,金吾堂上辭免上疏。入啓。答曰,省疏具悉。卿辭至此,金吾之任,今姑許副焉。
開城留守書目,臣於前獻納尹行敎之疏,有不敢晏然者,乞賜遞免,還收資級,以謝人言事,上疏上送事。啓。答曰,省疏具悉。卿無所嫌,勿辭察職。
武一所及文館所,出榜詣闕。以上朝報
戶曹啓曰,兩殿庭除掘出之役,極其浩多,舊土則方以役軍運出,而至於新土掘取之處,相距稍遠,只以役軍取來塡補,勢將多費功役。若以車子運入,則事半功倍,不多日可以完了,各軍門各衙門車子,一竝取來,限畢役間使役,何如?傳曰,允。御營廳謄錄
上在慶德宮。停常參·經筵。
傳曰,明日晝講爲之。
左承旨趙泰東三度呈辭。入啓。遞差。
京畿監司書目,利川府使朴慶後,病重罷黜事。
政院啓曰,兩司無行公之員,連日監察茶時,已極未安,而守令,亦有未署經者,兩司呈告未肅拜人員,竝卽牌招察任,何如?傳曰,允。
伴送使書目,勅行,今月初三日瑞興止宿事。
江原監司書目,寧越等官呈,以惡虎橫行,囕殺人命,至於五名之多,事甚驚慘事。
兵曹參判李彦紀上疏。大槪,幸蒙恩由,往省先壠,而宿衛重地,輪直之任,不宜仍帶遠出,一任曠廢,懇乞遞免,以便公私事。入啓。答曰,省疏具悉。卿其勿辭往來焉。
謝恩,大司諫黃欽,副應敎李喜茂,正言李萬堅。
文一二所,出榜詣闕。
司諫崔重泰啓曰,臣之曾忝是職也,同參於嚴纘削版儒生定配之啓矣。今聞本道査啓中,纘之不擧朝夕望哭,及不撤邑內屠宰兩款事,盡歸白地,儒生宴會,亦在文義,且是國恤之前云,臣於是不勝瞿然也。夫淸州,卽孔路也。臺諫,亦審聞也,其邑主倅之罪狀,問於其邑下屬,則其不敢直招,固無足怪也。至於儒生之宴會文義,前日僚臺,旣已引避自列,而若其事之明在於國恤聞訃之後,則蓋於論啓之後,尤得其詳矣。今此道臣之狀聞,全以臺啓,謂之爽實,則臺臣亦非目覩之事,何敢强爲自是,而晏然仍冒於職次乎?請命遞斥臣職。答曰,勿辭。退待物論。
吏曹啓曰,承旨有闕,政事,取稟。傳曰,明日爲之。
政院啓曰,司諫崔重泰疏批,柳沆投之絶島,以嚴懲惡之典事命下,而臺諫,方以拿致嚴鞫論啓,不卽擧行之意,敢啓。傳曰,知道。以上朝報
有政。承旨金萬埰。
上在慶德宮。停常參,只晝講。
午時至酉時,日暈。
左議政李世白,楊州地加土呈辭。入啓。傳曰,給由馬,澆奠牀備給。
傳曰,明日晝講爲之。
伴送使書目,勅行,本月初四日鳳山止宿事。
謝恩,左承旨兪命雄,右承旨李國芳,左副承旨李敏英,右副承旨魚史徽。
晝講入侍,同知事金昌集,特進官李基夏,承旨李國芳,玉堂李喜茂·權尙游,假注書金始煥,兼春秋權聖大,史官金相元,武臣李奎成。
今日晝講時,大司諫黃欽,正言李晩堅,竝卽牌招處置事,榻前定奪。副提學,後日政次官差出事,榻前下敎。
同副承旨金萬埰上疏。大槪,臣於病廢垂死之中,旬月之內,連有恩除,召命遠及郊外者,至再至三,分義是懼,不得不舁到闕門之外,而且於今日,有崩迫私情,乞賜遞改,俾得生成之恩事。入啓。答曰,省疏具悉。爾其勿辭察職。
大司諫黃欽啓曰,引嫌而退。當初所論,旣出審聞,則査啓歸虛,在我何嫌?請司諫崔重泰出仕。答曰,依啓。
傳曰,敬寧殿寒食祭,世子親行事,分付。以上朝報
參贊官李國芳所啓,昨聞賓廳日次,大臣出令,而堂上不備,終未免頉稟,問其緣由,則蓋以御營大將尹就商,不來之故,不得開坐云。雖未知事故之如何,而不可無警責之道,御營大將尹就商,推考,何如?上曰,推考可也。又所啓,近者有孝行表著之人,而臣且待罪該房,故敢此仰達矣。洛下士人申宅華,卽故判書晸之子也。平日誠孝出人,前冬其母之有病也,至誠救護,以至嘗矢禱天,憂遑懇惻之意,感動傍人。及其疾革,持刀割股,取血和藥而不足,則又刲之,如是者五。遭喪之後,金瘡大發,氣力澌綴,而猶且執喪踰制,一夜之間,吐血數升,而竟至滅死,如此卓異之行,古所罕聞,不可無旌表之擧矣。同知事金昌集曰,斷指刲股,聖賢非之,而申宅華事,臣亦聞之矣。當其母病危急,累次刲股,未過母葬,竟至滅性,誠孝果爲卓異,似當有旌表之擧矣。上曰,令該曹稟處,可也。
侍講官李喜茂所啓,臣於科獄事,竊有所懷,敢此仰達。聖上深惡其罪狀,必欲取服而正法,罪人等,恐承款後,不免於死,累次嚴刑,堅忍不服,以此稽滯四年,其勢然也。臣竊念聖人於刑獄,務加欽恤,雖犯死罪,而必求可生之道,必也情法,俱無可恕,然後置之極典,蓋所以重人命也。今此科獄諸囚情狀,極其奸巧,萬死何惜,而但法律無明白可據之文,雖爲減死,不爲失刑,人皆云律雖無可據之文,而旣是賊人科第,則治之以治盜之律,少無不可云,此言亦然矣。但此賊科之徒,猶與强盜有間,而不過竊盜之類也。凡竊盜,初犯則不死,必三犯,然後乃死,以此言之,減死無妨矣。臣意則今此罪人,特爲減死,絶島,或極邊定配,雖値大赦,而亦不擧論,自今作法,更有犯此罪者,則論以極律,似合事宜,區區所懷,惶恐敢達,而事係重大,議大臣處之,何如?上曰,今日入侍諸臣所見,何如?同知事金昌集曰,臣待罪金吾時,見科獄諸囚,不計公私事故,間日嚴刑,旣有成命,而每以公私事故,頉啓者多,非但事體未安,以此外議,亦極紛紜,至有李大成疏論之擧矣。至於宋晟,則渠之落券及作文本主,旣皆現出,尤無可問之端,而只以渠輩之不卽承款,致有此淹滯之患,且金吾決杖甚輕,一下卽折,以此雖被累次之刑,斷無就服之理,諸囚情犯,旣極痛惋,取服正法,豈不爲快?李國芳曰,今此科獄,儒臣雖以所懷陳達,此乃莫重科事,與大臣問議處之,似爲得宜,而一向例刑,雖過五六年,決無取服之理,徒傷王獄體例而已,莫如收殺之速矣。渠輩,雖幸得全躬,豈可更齒於人類乎?李喜茂曰,律若有當死之文,則此罪囚等,雖枯死獄中,何敢爲減死之請乎?律無當律,故極欲速爲收殺矣。金昌集曰,大明時科場用情,專以試官爲重,擧子則反輕,而律文固無可據之文,聞王弇州史科中,有換券賂銀者,謫戍之語云。以此觀之,則科獄諸囚,亦其類也,似當有酌處之道,而事係重大,詢問大臣而處之,宜矣。上曰,後日大臣入侍,更問處之。以上朝報
特進官李基夏所啓,連因凶歉,砲保價布裁減之數,至於六百三十八同十八疋之多,都監留儲,由此匱乏,軍兵衣資,過時不給,應行中旬,久廢不行,軍兵等多有落莫之歎,故曾於己卯秋,保布裁減之代,令戶曹參半充給事,自都監啓辭蒙允,而其時戶曹,只送六十同,其餘鱗次輸送事,已有成命。兵曹則遺在不足,故姑觀前頭擧行之意,啓稟,則姑爲觀勢移送,可也事,傳敎矣。前頭軍兵衣資,不但無以充給,春等中旬,今將設行,而賞布亦難拮据,都監事勢,誠甚悶慮。裁減木,卽今未推來之數,五百七十八同十八疋,若得此數,則庶可推移於軍兵衣資及中旬賞格之用,而該曹事力,或有所不逮,如難一時准給,則元數中,各以百餘同,依前定奪,爲先充給之意,分付戶曹,而平安兵營,卽今留庫兵木之數,探問於李尙,則六百餘同,去年未捧,合而計之,則一千餘同云云。京軍門,曾無外營軍布取用之事,而至於都監事體自別,如此罄竭之時,後勿爲例,而一番取用,未爲不可,故就議於廟堂,都提調之意,亦以上達爲可云云。平安兵木二百同,亦爲取用,何如?李國芳曰,西路亦重地,則異於他處,似不可取用矣。金昌集曰,臣在閤門外,旣與李基夏,與之酬酢矣。近因國家多事,經費用度,甚爲浩繁,雖係應給者,亦不能上下,豈不如是出給乎?基夏曰,未有裁減之前,軍兵衣資,以是分給,而旣爲裁減之後,推移無地,一番中旬,亦不得爲之,迷劣軍兵,何知事勢之如此乎?軍情落莫,勢所固然,裁減之〈?〉戶兵曹,雖難一時準給,不可不各出百餘同,以爲補用之地。至於西路,則固可謂重地,而小臣待罪兵營,僅備兵木三百七十餘同而置之。李尙,則倍其數而置,其前兵使,亦有所置者,故今聞所存之數,則幾至千餘同云。此乃數三兵使鳩聚之物,無此之前,西路亦支經用,則其數若此之大,移用百同於裁減之代,有何所妨乎?上曰,戶兵曹,則參酌越送平安兵營,則雖難每每取用,而二百同,姑爲取用,可也。以上備局謄錄
晝講入侍時,戶曹判書金昌集所啓,曾前染契人等處,劃給歲幣,以補染價矣。自彼中減除色歲幣之後,以此蕩敗,不能支保,臣曹每欲變通而未及矣。頃者擧動時,上言于本曹,臣於回啓時,以白木·獥蔘兩前所給上木各二同,除出移給於染契人,以爲保存之地矣。各前下人,十百爲群,臣出入之際,遮道號訴,使不得往來,固已可駭,而昨日則乃於大道之中,指向臣身,加以侵辱之言,有若臣受其請囑,而移給者然,近日人心,雖曰無狀,何敢乃爾?事之痛惡,莫此爲甚。非不知捉致本曹,以治其罪,而若不別樣重治,將無以懲戢,事雖煩屑,係關風習,敢此仰達矣。上曰,事甚可駭,令攸司從重科罪。刑曹謄錄
入侍時,李基夏所啓,向者士族勸武事,分付前後物選之類,頃日私試其才,則疾病在遠者外,來會應射者,僅至百餘人,而其中能射者多,故能射六兩一百二十步者,則只有五六人,曾以春秋試射事,有所定奪,故來月內擧行之意,敢此仰達矣。上曰,與兵判偕往爲之,可也。兵曹謄錄
吏批啓曰,敬寧殿參奉宋堯佐,身病甚重,不得察任云,改差,何如?傳曰,允。
上在慶德宮。停常參·經筵。
下直,統制使元德徽,濟州牧使李衡祥。
傳曰,史官五員待命,騎馬十五匹立之,津船等處內摘奸。
禮曹,謝恩使拜表吉日,來七月二十一日卯時,方物封裹,同月十八日推擇。啓。
晝講入侍,知事金構,特進官李光迪,承旨李敏英,玉堂李喜茂·權尙游,假注書金始煥,兼春秋權聖大,史官金相元,武臣尹淑。
伴送使書目,勅行,本月初五日黃州止宿事。
府啓,請罪人杭家籍沒等事,令該曹照例擧行,請還寢杭子炤等放歸田里之命,竝命絶島定配。措辭竝見上新除授持平金栽,以忠淸左道京試官,方在試所,請斯速乘馹上來事,下諭。答曰,不允。末端事,竣事後,自當上來,勿爲下諭。
傳曰,明日晝講爲之。
今日晝講時,玉堂罷散人員敍用,解由勿拘事,榻前下敎。
傳曰,統制使元德徽,留待引見。以上朝報
參贊官李敏英所啓,非正卿則不得辭職於榻前,而戶曹參判李光迪,乃敢以兼帶辭免之意,猥陳於榻前,事體未安,請推考。上曰,推考可也。
上在慶德宮。停常參,只晝講。
下直,南虞候安大規。
傳〈曰〉,前修撰李坦,副修撰崔昌大,前正李震壽,竝敍用。
傳曰,明日晝講爲之。
晝講入侍,同知事金昌集,特進官李基夏,承旨魚史徽,玉堂李喜茂·權尙游,假注書金始煥,兼春秋權聖大,史官金相元,武臣李惠疇。
大司成金鎭圭,請對入侍。
今日晝講時,特進官,使玉堂東壁,今日內抄啓事,榻前定奪。
吏曹口傳政事,司藝洪禹績,典籍李松齊。
兵曹口傳政事,護軍李震壽,司果崔昌大·李坦。
同副承旨金萬埰,牌不進。傳曰,只推勿罷。
大司成金鎭圭所啓,卽因場屋猥雜之弊,謁聖初試設行便否,詢問諸臣,而特進官李基夏,請嚴禁隨從,其言固是,而但近來國綱解弛,人不畏法,非徒士習,日益渝薄。今番監試時兩所禁亂官,捉得隨從,不告朝家,略施笞罰,任自放送云,而傳聞有難遽信,故臣招問兩所主掌官所帶下吏,則其言果如所聞,朝家益定禁亂官,欲其嚴飭,而乃如此,彼率入之擧子,何可深責,亦何可禁斷乎?參贊官魚史徽曰,果如其言,則禁亂官所爲,殊甚無謂,似當有別樣論罪之擧矣。上曰,事極駭然。禁亂官,竝拿問正罪,可也。特進官李基夏所啓,臣待罪軍器寺,有所達之事,敢此仰達矣。本寺銀貨貸去文書中,有嚴時昌稱名人,貸用銀子五十兩之後,累年不納,故發差督促,則時昌父嚴暹,呈狀本寺,而其辭有曰,時任機張縣監韓廷弼,曾爲軍器主簿時,寓接於渠家,而以渠亡子時昌之名,貸出本寺銀子五十兩,買得妾家矣。到今本寺徵督,無意備納,事極無據云,故自本寺移文機張,問其委折,則廷弼,乃以全無是事,爲答。彼此虛實,非本寺所可知,故一從文書,仍爲督納於嚴暹,則又呈備局,而備局,令刑曹査覈,則本寺書員等,以其時廷弼,袖置時昌請債所志,來到本寺,欲持銀子以去,故渠輩,以無提調手決,頗有防塞之語,而廷弼不聽,袖銀以去,而時昌,實無來參之意,一一納招,故刑曹,卽以前後曲折,枚報備局,廷弼所爲,極涉可駭,而事旣至此,則似當有別樣處分之道矣。上曰,拿問定罪。李基夏曰,廷弼旣已拿問定罪,則書員不見提調手決,而任其持去,其罪亦不可不推治矣。上曰,令該曹一體囚禁科罪,可也。
大司成金鎭圭所啓,凡於謁聖親臨時,本館,例爲奉審聖殿及兩廡,故臣於朔日焚香後奉審,則兩廡從祀諸位之櫝,或其木理斫裂,或其縫合處,有罅隙,所見極爲未安。臣初欲以此報禮曹,以爲修補之地,而此非所可草草修補,似宜一番改造矣。蓋兩廡位版,當初造作,旣不如殿內諸位,而丙子兵亂時,東西從享以上,移奉南漢,兩廡諸位,則權埋明倫堂後麓,事定後始爲掘出還安,以其久埋土中,尤致傷損。卽今傷處大段者,二十餘位,而此外諸位,擧皆無完全者,其所塗着,只是松墨之色,頓無髹漆之光,黔昧漫漶,觀瞻埋沒,殊非尊奉前賢之道矣。且壬戌以後,追配之位櫝,則造作旣精,漆色亦鮮,一行奉安,而或陋或華。今於舊位,又只改其特甚者,則其所異同,比前必甚矣。若得一體改造,則似合事體,故敢此仰達。戶曹判書金昌集曰,許多位櫝,若盡改造,則工役不少,恐難趁謁聖擧行,從容料理,改造於秋釋奠前,似宜矣。上曰,盡爲改造於秋釋奠前,從容爲之,可也。金鎭圭曰,釋奠祭時,兩廡則不得燃,燭代以燈火,行祭之時,火光旣暗,燈油又汚牀卓,事多未安,而該司所供燈油,其數頗優,致有用餘。且兩廡諸位,連接奉安,其間甚近,雖不逐位設燭,光明比諸燈火,不啻倍加,而以其油價造燭,則所入物力,亦可相等矣。金昌集曰,義盈貢物下人,每以燈燭,難於支供,呼訴不已。今此造燭物力,加於燈油,則亦爲可慮矣。金鎭圭曰,雖於二位,竝燃一燭,亦勝於燈火,燭數不多,則以其所供油價,自可推移措備矣。上曰,令該司以燈油之價,造燭可也。
又所啓,臣於奉審時,考閱祭器,兩廡諸位,則皆不備,簠簋,以甆椀代用,外方祠院,亦皆備用簠簋,而以聖廡從祀之先賢,而不備祭器,實爲未安。且甆椀,每每傷破,該院進排,所費不貲,雖以經費言之,今若以鍮鑄成,則可以永久用之,無累費甆椀之弊矣。兩廡位數頗多,自京竝皆鑄成未易,則全州及開城府,皆有鑄匠,若令三分以鑄,事必便易矣。金昌集曰,開城府物力殘薄,而賑廳之留儲者頗多。以此劃給,使之鑄成,則似可爲之矣。上曰,三分鑄成,而開城府,則劃給賑廳遺儲,可也。又所啓,養賢庫官員,主簿掌米·太,直長掌奴婢貢布,而奉事所掌,只醬而已。本庫事務不繁,而官員猥多,揆以省冗官之道,宜有所減省。且主簿,例以校書館陞六者兼差,此輩卑微,不能彈壓下人,雖以官制論之,本庫,旣係本館兼任,則宜以本館陞六者差除矣。分付該曹,自今以後,本庫主簿,必以本館陞六者,極擇兼差,直長·奉事中一員,權減,何如?上曰,今後以成均館陞六者,兼本庫主簿,而權減則姑徐。
又所啓,頃日入侍時,以養賢庫,曾前穀物,貸用無面者,査出事陳達,而親承傳敎矣。臣退考本庫文書,則其引用戶曹重記付米二百二十一石零內,己未庚申引用,而報戶曹,請減而不許者,七十三石零。癸亥以前,引用而報戶曹者,與前竝計一百二十一石零,而此則文書可考,癸亥以後,引用而文書不可考者,一百石零。太二百十三石內,自癸酉至丁丑庫子色吏貸用及無面者,一百十石零。自乙丑至丙子,本庫之貸用者,九十二石零,而文書可考。又十石零,則無貸用文書,而丁丑戶曹之査問時,本庫官員,虛錄於貸用數中矣。庫子·色吏之貸用與無面太一百十石零,已爲徵捧入庫。虛錄太十石零,亦將徵捧於當該色吏,而癸酉以後,官員之敢以國穀私貸下人,極爲可駭。丁丑査正文書時,虛錄官員,亦難免其責,竝宜科罪,以警將來,而癸亥以前引用米及乙丑以後貸用太,則雖有文書,甚爲疎略,只云某月引用米若干,某月引用太若干,而不言用於某處,癸亥以後引用米,則文書難以考出矣。蓋戶曹之每月劃給本庫者,儒生七十五人飯米饌價,而齋儒減於此數之時少,加於此數之時多。以其餘米,旣難補用,而飯米饌價之外,又有酒米回糧等,各項用度,此則戶曹之所未知也。且魚菜收用革罷,而其價米未劃給之前,尤爲艱乏,其引用貸用,勢亦然矣,而養士之外,官員下人之無所濫用,何可保也。第於文書之間,旣不得摘發,則實無指徵之處。且卽今本庫物力,僅僅支過,斷無推移還償之事,與其徒擁虛簿,無寧有所變通,且無論多少,旣用於養士之需,則與他引用貸用有間,特爲蕩減,似合事體,而戶曹判書金昌集,時入前席,詢問處之,何如?金昌集曰,本庫事勢,則然矣,而大抵本庫官員,人地卑微,下人頑猾特甚,其無所奸濫,有不可知,且蕩減之路,一開,則各司,亦必紛紜請減矣。上曰,本庫之還償,誠難,而蕩減則不可輕議,前後私貸及虛錄官員,拿問可也。備謄
有政。司藝洪禹績,典籍李松齊。
上在慶德宮。停常參,只晝講。
京畿監司李益壽,到界事出去。
伴送使書目,勅行,本月初六日平壤止宿事。
平安監司書目,義州呈,以冬至使一行,本月初五日還渡江事。
晝講入侍,知事金構,特進官金鎭龜,承旨兪命雄,玉堂權尙游·李觀命,假注書金始煥,兼春秋權聖大,史官金相元,武臣洪夏明。
明日敬寧殿寒食祭,王世子出宮正時,三更四點。
謝恩,同義禁徐文裕。
今日晝講時,前奉敎尹志和,待敎金興慶敍用事,榻前下敎。
吏曹口傳政事,禮曹正郞鄭海尙。
謝恩,護軍李震壽。
吏曹口傳政事,副司果崔昌大·李坦。
同知事金昌集所啓,向日冬至使行潛商人參七十六斤七兩,貂皮二百六十八領,自義州現捉屬公矣。頃者義州,以運餉補用之意,請報備局,而備局,以當屬地部題送矣。曾前通信使行潛商銀參,竝屬公,移送地部,今此義州屬公貂參,自本曹取來,以補經費之用,何如?上曰,依爲之。以上朝報
晝講入侍時,戶曹判書金構所啓,曾在丙寅年間,大臣,以銀店採鉛之處,京中各衙門,各道監營別將,多有弊端。且本曹繼用銀貨,方患難繼,令本曹專管銀店,差送別將,銀則納于本曹,鉛則送于各軍門事,陳達定爲事目,至今遵用矣。近來成川·盈德之外,多有産銀之處,自本曹査問虛實,差遣別將收拾,而自軍門不遵事目,或有橫占之事,鉛鐵所産之處,必皆産銀,而稱以採銀,欲爲冒占,不但貽弊外方,不貲,實無當初定奪本意。採鉛採銀,本非二事,則不可申明禁斷。此後則依事目外方銀店,自本曹竝皆句管,各軍門別將,一倂革罷,所採銀鐵,分送各軍門,何如?上曰,銀店,當自地部句管,依所達爲之,可也。以上御營廳謄錄
上在慶德宮。停常參·經筵。
禁府,徐夢良·牟有秋,拿囚。啓。
寒食祭後,大殿,藥房·政院·玉堂·二品以上·六曹·大司諫問安。答曰,知道。世子宮,藥房·政院·玉堂·二品以上·六曹·大司諫問安。答曰,罔極。嬪宮,政院·玉堂問安。答曰,罔極。
伴送使書目,勅行,本月初七日肅川止宿事。
右議政申琓箚子。大槪,身病猝重,大庭起居之班,旣未進參,賓廳日次之坐,亦至頉稟,惶恐待罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪。仍傳曰,遣史官傳諭。
大司成金鎭圭上疏。大槪,敢陳儒生講製勸課之方,以備財處事。入啓。答曰,省疏具悉。上款事,令該曹稟處,而春秋課試之特罷賜第,意有所在,今又更改,決知不可也。
禁府,金浣拿囚。啓。以上朝報
上在慶德宮。停常參·經筵。
夜一更至三更,月暈。
伴送使書目,勅行,本月八日安州止宿事。
禮曹啓曰,命下矣。申宅華平日誠孝出人之事,與當其母病危急,累次刲股,及其遭喪,哀毁踰制,終至滅性之狀,實如筵臣所達。士夫之間,莫不稱歎,宜有旌表之擧,而恩典重事,臣曹不敢擅便,上裁,何如?傳曰,特爲旌閭。
謝恩,持平金栽。
傳曰,明日晝講爲之。
韓城君李基夏針灸呈辭。入啓。給由。傳曰,遣鍼醫看病。
禁府,金泰重拿囚。啓。
京畿監司書目,廣州呈,以副修撰任守幹上疏上送事。啓。答曰,省疏具悉。爾其勿辭,上來察職。
伴送使書目,勅行,本月初八日安州止宿事。以上朝報
上在慶德宮。停常參,只晝講。
假注書金始煥改,代具萬理。
刑曹判書閔鎭厚辭職上疏。入啓。答曰,省疏具悉卿懇。卿勿固辭,調理行公。
晉平君澤,林原君杓,校正堂上辭職上疏。入啓。答曰,省疏具悉。卿等須勿過辭,從速察任。
傳曰,明日晝講爲之。
晝講入侍,同知事金昌集,特進官金鎭圭,承旨金萬埰,玉堂李喜茂·李觀命,假注書李熙台,兼春秋權聖大,史官金相元,武臣李喜泰。
伴送使書目,勅行,本月初九日嘉山止宿事。
今日晝講時,吏曹判書李畬,牌招察任事,榻前下敎。
吏曹判書李畬,牌不進。以上朝報
吏曹啓曰,卽接禮曹移文,則差倭旣已出來,接慰官,不可不急速下送,而接慰官李肇,時在驪州地,啓下之後,今過六七日,尙無聲息,而差倭接待,事甚緊急,有難等待,李肇不得已改差,他接慰官差出,催促下送,何如?傳曰,允。禮曹謄錄
上在慶德宮。停常參,只晝講。
日出時,日色赤。未申時,日暈。夜三更,月暈。
下直,慶尙左水使李行成。
副應敎李喜茂上疏。大槪,臣病勢猝谻,無望供職,且於例兼春秋,有應避之嫌,昏未覺察,冒昧行公,乞賜遞改,仍治矇然不察之罪事。入啓。答曰,省疏具悉。疏辭,令該曹稟處,勿辭察職。
吏曹判書李畬上疏。大槪,情勢窮隘,召牌之下,不得祗赴,冒死哀籲,乞削臣職,仍正臣罪事。入啓。答曰,省疏具悉卿懇。言者之言,決非公正,則卿之一向引嫌,無已太過,須體予意,安心勿辭,卽出行公。
晝講入侍,同知事金昌集,特進官沈枰,承旨李國芳,玉堂權尙游·李觀命,假注書具萬理,兼春秋權聖大,史官金相元,武臣具後翼。
江原監司書目,原州牧使金弘楨,身病沈痼,久廢官務,不得已罷黜事。
今日晝講時,翰林上番及預備,今日內卽爲口傳付職事,榻前定奪。
吏曹口傳政事,奉敎尹志和,待敎金興慶。
伴送使書目,勅行,本月初十日定州止宿事。
忠淸監司書目,懷德縣監李綖,父病果重,受由歸家,無意還任,三朔曠官,民事可慮,罷黜事。以上朝報
晝講入侍時,接慰官李坦改差,其代,以兩司出入人,極擇差送事,榻前定奪。禮曹謄錄
上在慶德宮。停常參·經筵。
領議政徐文重初度呈辭。入啓。傳曰,不允批答。
明日敬寧殿望祭時,開門,三更二點。
謝恩,奉敎尹志和,待敎金興慶。
伴送使書目,勅行,本月十一日宣川止宿事。
黃海監司書目,臣疾病甚重,不得察任,且於諫臣之疏,有不敢晏然者,乞賜遞改,以安愚分事,上疏上送事。啓。答曰,省疏具悉。卿其勿辭察職。以上朝報
上在慶德宮。停常參·經筵。
望祭後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
政院啓曰,今日賓廳日次,兩司當爲入侍,憲府·諫院呈告未肅拜人員,竝卽牌招,何如?傳曰,允。
靈春君涏,楊州地掃墳呈辭。入啓。給由馬,澆奠牀備給。
謝恩,正言趙正緯。
禮曹參議洪受疇,弼善李德英上疏。大槪,臣等,於囚人徐夢良供辭中,有不敢晏然者,伏乞鐫罷臣等之職,以重科場事體事。入啓。答曰,省疏具悉。爾等勿辭察職。
傳曰,大臣·備局堂上,引見。〈入侍〉時,吏曹判書李畬,推考卽爲牌招察任事,及刑曹判書閔鎭厚,牌招察任事,榻前下敎。
領議政徐文重初度呈辭。不允批答。王若曰,无妄之疾,庶幾已瘳,乞解之章,胡爲遽至,安危所係,去就奚輕,惟卿,喬木大家,三槐餘慶,才具敏達,救時豈易得哉?識慮精通,擧世無與比者。佩州符而擢南臬,望實俱隆。摠戎機而秉西銓,績用冞著。蓋其前後之歷試,果見內外之咸宜,允矣有宰相之才,所以置公輔之位,雖其謙遜之志,未嘗久居冉茵,顧此倚毗之誠,實惟視如柱石。經年樞府,只欲耆舊之優閑,逐日藥房,彌見王臣之篤棐,頃當金甌之改卜,聿覩黃閣之重登,方喜得霖雨之賢,與之共國,不幸有霜露之感,未能造朝。念卿勤勞,仍成盡瘁之病,顧予日夕之憂慮,何啻若惘于身,或賴神明所扶,漸收瞑眩之效,從容善攝,寧患完復之無期?虛己仰成,惟俟啓沃之有日,不料丐免之請,乃在求助之辰,縱榮衛之少損,自當勿藥,伊年齡之未至,何可懸車?國家之待老臣,不以筋力而爲禮,人主之倚輔相,比如股肱之相須,惟宜協心贊襄,詎合任情進退。矧今何等岌岌之時也,而卿乃欲望望而去之,世道人心,無一攸恃,天災時變,有萬可憂,尙冀一二臣共貞之休,以挽百六會將否之運,卿若果於忘世,予將誰與爲治,倘念休戚之與同,必不爲是,或因誠禮之未盡,以至此歟?覽辭單而驚心,欲勸諭而無面,於戱,顚隮已迫,敢曰在家不知,精神不衰,何妨臥閤論道?亟回奉身之計,益勉鞠躬之忠,所辭宜不允,故玆敎示,想宜知悉。知製敎朴權製進
吏曹判書李畬,身病出仕。
濟用奉事申命一上疏。大槪,敢陳璿源殿及咸·永兩本宮變通事宜,冀蒙垂察事。入啓。答曰,省疏具悉。疏辭,令該曹稟處。
大司諫黃欽所啓,請放歸田里罪人睦來善·李玄逸,極邊圍籬安置。措辭見上上曰,勿煩。請罪人吳始復,更加嚴鞫得情。上曰,勿煩。措辭見上請前判書吳道一遠竄。措辭見上上曰,勿煩。前啓,投疏人柳沆拿鞫嚴問事,停啓。
持平金栽所啓,臣於領敦寧府事尹趾完罷職之啓,有不敢隨參者,夫趾完私書中語,雖曰大害於義理,到今年久之後,不必加罪於篤老廢棄之人,臣之意見,如此。且臣來到閤門之外,進拜大臣之際,有生疎失儀之事,以此以彼,俱不敢一刻苟冒於臺次,請命遞斥臣職。上曰,勿辭,退待物論。
左議政李世白所啓,上年農事,諸道不無差別,畿甸及兩西,尤甚失稔,今年農作,必使之着實用力,可有西成之望。曾前申飭勸農,逐年爲常,而各道不能着實擧行,春間則以盡爲付種啓聞,而及其年分時,則以未付種處數多,輒請給災,前後之言各異,則其不以實聞,據此可知。今年則使諸道監司,別樣申飭各邑,田結之數幾許內,某某邑,盡爲付種,某某邑,未付種處幾結,一一區別,論移戶曹,以爲年分時憑考之地,而多有未付種處,則當該守令,別爲警責,宜當。且臣於頃日受由往來時見之,則秋牟向茂,春牟已盡耕種,前頭雨水適中,庶可有秋,而民間擧皆艱食云。臣之所見,不過四十餘里之地,以此推之,則遠地亦可想矣。詳察民間事勢,給助種糧,着實勸農之意,下諭諸道監司,何如?上曰,着實勸農事,分付諸道,可也。又所啓,江都移轉米,乙·丙以後,各邑受去者,至今未得准納者,尙多矣。卽接黃海監司報備局文狀,則海州牧,己卯庚辰兩年條,五百餘石米太,收捧民間,不卽運納於江都,仍置海倉,致有滲漏腐傷之患。新牧使下去後,問其委折於該色,則初因無船未運,以致如此云,而以不可不分給民間,待秋改色上納之意,請報,故事勢如許。依此施行事,旣已回題分付,而第其時守令之事,極爲非矣。收捧民間,固是難事,而旣捧之後,仍爲留置,已過累年,不卽運納,致令滲漏腐傷,終至改色,其時當該守令,不可無論罪之擧,令本道査出,先罷後推,何如?戶曹判書金昌集曰,臣待罪江都時,各邑所受移轉還納之時,或有無船未運者,則覓送船隻,使之運納矣。海州牧,其時若以無船報知,則豈不定送船隻運來,而旣捧之穀,諉以無船,有此腐傷改色之擧,事甚非矣。上曰,旣捧之後,不卽輸運,致令腐敗,事極駭然,令本道査出,先罷後推,可也。上曰,吏曹判書李畬,大政後引入,殆至三朔,而近因臺臣之疏,過自引嫌,無意出仕,其在事體分義,實爲未妥。且其本兼諸任,實非閑慢之比,而至於大提學,則當此試士迫近之日,尤不可一向引入,推考牌招察任,可也。左議政李世白所啓,臣以三都監賞典事,欲有所陳達,而久未入侍故未果矣。其時三都監都廳加資後,未資窮未準職者,還收,固是法例當然。至於國葬都監都廳李徵龜·鄭維漸等所授加資,次第還收,而第徵龜,則自國恤初喪,終始勤仕,役事旣已完畢,而以其零瑣未盡之事,畢役之啓,雖在於徵龜受由下鄕十餘日之後,其實則徵龜在時,已至畢役矣。論其監董日子,雖與鄭維漸,不甚懸殊,而蓋其勞逸,則不同,凡朝家賞罰,不宜有不均之歎,李徵龜,則似當有參酌處分之道,故以目見實狀,敢此仰達矣。上曰,臺啓則由於不知實狀,而摠護使,可以詳知矣。旣知其實狀,則宜加賞典,李徵龜,還爲加資,而前日熟馬賜給傳旨中,改付標以入,可也。又所啓,頃日宗臣殿講時,臣亦以試官入侍矣。賞格命下之後,或有言其不均者,而宗臣之事,與外朝有異,未能詳知矣。昨日差祭魂殿,得聞諸宗班之言,則皆以爲自前宗臣殿講時,能純通者,加資後,皆除都正,癸酉年只三人,除都正三人,只加資,而所謂加資三人者,則或未準冊子卷數而然云。今番處分,固知聖意有在,而旣以一體之人,只一人除拜都正,其餘之不得蒙恩,似有不均之歎,今因李徵龜之事,敢以所聞,仰達矣。上曰,都正除拜,槪由特旨,而孝廟及先王朝,宗臣殿講時,純通者,皆除都正,今番賞典,未及考見前例而然矣。一體都正除授,可也。上曰,科獄事,令禁府堂上問議於領相及領府事處,後日登對時,禁府堂上,同爲入侍,稟處。以上朝報
李世白所啓,曾以閑良難得之故,忠順·忠壯·忠贊衛冒錄之類,使各道一一査出矣。卽接黃海監司報備局文狀,則各邑忠壯衛冒錄之人,以辛酉定奪事目,不得汰定,請爲變通云。所謂辛酉定奪文書,問于兵曹,則旣已燒火云,雖不得憑考,而槪於其時,兵曹,以爲忠壯衛,本是戰亡子孫應屬者,而若無戰亡子孫,則以無役閑丁充定云云矣。忠順·忠贊·忠壯等,皆以功臣戰亡有蔭子孫應屬者,而代盡之後,猶不敢入錄,或有入錄者,皆以冒錄施行。況以非戰亡子孫萬萬不干之人,公然充定其額,且不定數,以爲閑良投入之藪,當初之事,旣有不可知者,且今年久之後,何可一向因循,不之變通乎?此輩歇役,已過二十餘年,今雖移定他役,似無不可,以此分付施行,此後,則亦勿令以閑良,充補忠壯衛,似當矣。金構曰,此是故相臣金錫胄所稟事,而文書不存,雖不可考,忠壯是戰亡子孫,非可勒定,而辛酉抄定,事理不當,然非渠之罪也。今番有冒占軍冒屬汰定時,辛酉所屬,一倂以冒屬汰定,渠輩之冒屬,姑爲仍存之意題送,而以良民定良役,事理當然,一體汰定,似無不可矣。上曰,事理如此,依爲之可也。李世白曰,此事,似不但海西爲然,諸道一體分付,何如?上曰,依爲之。上曰,率土之濱,無非王臣,而西北人才,廢棄不用,予嘗慨然,昨日試射時,西北道付料軍官,無非好身手,皆能善射,前後道臣之意,誠不誣矣。其在朝家一視之道,所當調用,前日下敎,非止一二,而不爲擧行,每歸虛套,此後則西北人調用事,着實擧行,可也。李世白曰,臣待罪西關時,見其武才多有可用,而出身之後,未得一官,誠爲可惜,故前後狀聞,亦嘗累陳於筵中,而其後,別無收用之效,臣常慨然,今者特下此敎,若使渠輩聞之,豈不倍〈加〉聳動乎?上曰,頃日趙泰采建白時,已有傳敎矣。兵曹判書金構曰,因趙泰采所達,有令該曹稟處之命,臣當仰達而未及矣。自上先爲下敎,敢此陳達。以中原人才言之,山東出相,山西出將,蓋其風氣然也。西北弓馬,自是長技,出身之類,無非可用,第本兵仕岐甚狹,至於舊勤未陞敍者,亦多有抑鬱之歎矣。吏批則以外方守令之窠言之,其數至於三百六十,內而各司,無非吏批,而兵批,則外而權管,萬戶·僉使之數,不滿二百,內而都摠府·訓鍊院武兼,只有若干窠而已。以門品用人,固是弊法,而晉魏以來,所未免,當令先用西北人而後,用家門子弟,亦且不可,先用家門子弟,而參用西北,則窠路旣窄,勢有未及,他無變通之道,何能調用乎?趙泰采所達,有西北窠別設之語,而原窠之外,加設西北窠,則事係大段變通,且加設多,則似濫,少止一二員,則不足以調用許多人,若於原窠之內,除出西北窠,則例次遷轉之窠,尤窄,極涉難便矣。尹就商曰,臣父爲會寧府使·北兵使,故每以北路人才,文筆雖或不足,而武藝則超等爲言,小臣發身後,待罪昌城,亦知西路弓馬之才,西北實無優劣矣。調用之敎,誠爲至當,而今若別設西北窠,則窠少人多,一二人付職之後,遷轉未易,則其聞風望窠而來者,擧坐淹滯,未見調用矣。上曰,何如?李世白曰,尹就商之言,然矣。許多武士,聞風坌集之後,以其定窠已差,久留不見用,則落莫尤甚矣,故判書申汝哲,曾於筵席,以軍門將官差除事,有所陳達,蓋其意,亦慮實職窠窄,有難盡授,故先差將官,欲徐觀其能,而使兩銓擇用也。軍門將官,則其數頗多,依此差除,以爲實職調用之階,似當矣。右議政申晥曰,兵曹判書所達之言,是矣。西北窠別設,似涉難便,使兩銓別爲調用則好矣,而但前日曾有各軍門別爲調用之敎,而厥後亦無連續收用之擧,今後則更爲申飭,宜矣。西路之人,以其道路稍近,故頗有來仕者,而北路人才,不下於西路,以其絶塞之故,來仕者,絶無,尤當加意調用矣。上曰,自前使之調用,而尤不着實矣。濡曰,臣未見北路,而西路則目見之矣。可爲守宰·邊將者,多有其人,先差將官,隨其可用,而擇授守令·邊將,則尤可爲慰悅之道矣。上曰,此後則各軍門將官之窠,別爲調用事,着實擧行,宣傳官則有薦,勢難勒令抄用,而至於都摠府,則全百祿,亦嘗爲都事,其中可堪之人,銓曹調用,可也。金構曰,部將·守門將,西路之人,爲之者頗多,而北路則絶無矣。今承聖敎,當惕念奉行矣。右副承旨魚史徽曰,歲月旣久,則難免廢弛不行,自今各軍門將官,定其窠數,另加調用,似爲着實擧行之道矣。構曰,將官定窠,其弊與實職定窠無異,一入之後,遷轉未易,則繼此者之淹滯吁冤,必甚,全無活法,此亦不可矣。上曰,將官之窠,雖不定數,分付各軍門,着實收用,可也。濡曰,兩銓及軍門,凡於擬差時,必以西北懸錄,以爲自上下燭之地,似可矣。上曰,曾前則皆令懸錄,而今廢不行,依此爲之,可也。且不特西北武士,爲然,西北文臣通淸事,曾有傳敎,而亦不着實奉行矣。構曰,論人固不可輕易,而西北人才,文不如武,大抵皆然矣。濡曰,聖敎如此,卽今在職及前頭出身者,亦當調用,而銓曹,觀其人之如何,可合通淸者,則通淸,亦何有不可乎?構曰,調用則好,而通淸則猝難輕議,傳敎之下,若不擧行,則不但渠輩失望,事體亦爲未安,參酌分付,似宜矣。上曰,銓曹各別收用,而其中如有可合通淸者,亦令通淸,可也。
大司諫黃欽所啓,臣以所懷,有所仰達之事矣。漕船材木曳運之役,爲沿海煙軍難堪之巨弊,故曾因巡撫使狀聞,自戶曹給價漕卒,使之雇運矣。今又調用煙軍,蓋近來沿海陸山,船材絶乏,斫取於去浦口僻遠之處,而船匠漕卒等,從中弄奸,數旣濫斫,又不劈鍊,必以體大全木,爲難運之地,然後操縱索賂,罔有限節,以此民不支堪,此事不可不變通矣。安眠島船材,漸至稀少,戰器之用,固爲可慮,然臣嘗遍看島中形勢,雜船入造,一切防塞,而只許戰漕兩色船之材,則戰器,亦可支用矣。貢津倉漕船,元數十六隻,而限滿改造,每年不過一二隻,且一隻容入之材,八十餘條,所斫不至浩多。自今以後,漕船,許令入造於安眠島,似爲便好,若終以此爲難,令戶曹優給曳運之價,使之雇運,則可除沿海居民之弊矣。構曰,煙軍曳運,則民弊誠如諫臣之所達,臣以巡撫使,奉命南中時,慣知此弊,啓聞請革,改以給價於漕軍,使之曳運矣。今因一判官所報,又爲變改,似涉太遽矣。船材斫取,權在船匠·耳匠,而船匠·耳匠,皆是漕軍,故斫伐之際,取其全木,不削枝節,勢爲難運,督令煙軍曳下,百夫可運之木,雖數百名,不能運,故煙軍不得已雇立漕軍之後,始爲削鍊易運,此等奸弊,差使員,亦不能盡知而禁之。且煙軍調發,遍及深峽,至有去海邊五六七日程者,裹糧往復,又復難運如此,故一名雇立,其價甚多,民不能堪,皆願於大同收米之外,別納曳木之價,而除其調發之弊,其情可愍,今使漕軍曳運,則渠輩自斫而自運之,自無險僻處斫取,不削鍊難運之患矣。金昌集曰,臣亦豈不知煙軍曳運之有弊乎?今聞金構之言,則臣之覆啓,未免率爾,殊涉惶恐,更問便否于本道,使之從長變通,何如?李世白曰,曳運之價,若自朝家準給,則實非可繼之道,而以煙軍曳運之弊,誠如諫長所達,此事實涉難處,此後則姑就安眠串,有松木處,從便造作,更觀前頭事勢而處之,似當矣。上曰,煙軍之曳運船材,果有其弊,前頭則依所達爲之,可也。備局謄錄
上在慶德宮。停常參·經筵。
伴送使書目,勅行,本月十二日良策止宿事。
傳曰,明日晝講爲之。
領議政徐文重再度呈辭。入啓。傳曰,不允批答。
府啓,請罪人杭家籍沒等事,令該府照例擧行。請罪人杭子炤等,絶島定配。措辭竝見上引嫌而退。造次失宜,元非大段,强違重論,勢難仍在,請持平金栽遞差。答曰,不允。處置事,依啓。
正言趙正緯啓曰,臣以新除授淸州牧使金萬增,累典郡邑,治譽蔑聞,及在南州,貪聲載路,南民怨罵,至今未已。淸之爲州,物衆地大,素號難治之邑,則不可付諸如此人,以貽生民之害,故不可不論罷之意,簡問于同僚,則同僚,以不可强從,更爲消詳爲答,莫非臣言輕不見信之致,臣何敢一刻苟冒於臺次乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。以上朝報
上在慶德宮。停常參,只晝講。
自昧爽至辰時,有霧氣。未時至酉時,日暈兩珥。
下直,上土僉使鄭維載,茂長縣監崔道燁。
伴送使書目,勅行,本月十三日義州止宿事。
傳曰,明日晝講爲之。
晝講入侍,同知事金昌集,特進官徐文裕,承旨李敏英,玉堂權尙游·李觀命,假注書具萬理,史官金興慶·金相元,武臣洪以度。
刑曹,投疏人柳沆,旌義縣絶島定配。啓。
牙山幼學任敞上疏。大槪請以蠱弑之變討復之義,告宗廟頒臣民,以正國是,以曉人心事。呈政院。政院啓曰,去正月晦日,幼學任敞爲名者,來呈一疏,而不但語意悖妄,其時適値國忌齋戒,故退却不捧矣。過數月之後,昨今日連以前疏來呈,蓋前日此疏還出給之後,外間疑惑,特甚,浮言罔極,不得不捧入之意,敢啓。傳曰,還出給。
正言李晩堅啓曰,昨者同僚以淸州牧使金萬增論啓事,簡問於臣,而其所謂貪聲載路,南民怨罵等語,實臣之所未聞者,僚臺所聞,亦出於風傳,則眞的與否,有未可知,故臣以更加消詳之意,答送矣。同僚,至以此引避,必欲强立己見而後已,此無非如臣無似,見輕僚席之致,臣何敢晏然於臺次乎?昨緣賤疾猝谻,今始來避,所失尤大,請命遞斥臣職。答曰,勿辭,退待物論。
領議政徐文重再度呈辭。不允批答。王若曰,溫諭才降,謂卿心之可回,遜牘復陳,胡予志之莫量,玆用申誥,冀或深思,試看今日之憂虞,豈合元老之斂退。天災近益稠疊,不知有何禍機,世道日以淆漓,殆至莫可收拾。民生重困,政急懷保之方,朝論橫分,若爲調劑之策,肆予爲君無樂,尙幸倚卿以治。惟卿,世篤忠貞,資挺文武,通才練達,試內外而俱宜,至誠憂勤,到衰老而靡懈,故望實允協於元輔,而前後屢置於台司。雍容廈氈,幾進格王之說,懃懇章奏,率多恤民之謨,寡昧之所嘗仰成,實藉啓沃。向來之姑許釋負,蓋欲慰安,惟玆復畀乎國勻,諒亦素定於予志,姚崇之一出裁決,何憂機務之煩,李靖之三入中書,方深朝野之喜。不意在牀之疾,遽出覆甌之初,蓋緣夙夜之勤勞,少愆榮衛,終賴神明之扶相,遄獲痊瘳,方佇不日而造朝,胡遽連章而丐免?衰年疾病,固知氣血之未完,大臣經綸,不以筋力而爲任,陽和扇和,正看品物之咸新,節宣得宜,何難寢興之復舊?惟當臥閤而論道,不宜累牘而求閑。於戱,念衆務咸萃巖廊,予用是慮,使至尊獨憂社稷,卿豈自安,亟斷來章,勉副至意,所辭宜不允,故玆示敎,想宜知悉。知製敎趙泰東製進以上朝報
禮曹啓曰,今此弔慰差倭,出來已久,而無茶禮之擧,雖未知其由,回答書契,則待原書贄上來,當爲下送,而差倭進香,日期已迫,弔慰儀註,則似當先爲及期下送,令兵曹別定禁軍,齎持下送,何如?傳曰,允。禮曹謄錄
禮曹啓曰,宗廟夏享大祭親行事,已爲啓下矣。禮文內,有大祀後陳賀訖,行飮福宴之文,而卽今與常時有異,卽爲磨鍊之意,敢啓。傳曰,知道。禮曹謄錄
上在慶德宮。停常參,只晝講。
領議政徐文重三度呈辭。入啓。傳曰,不允批答。
政院啓曰,今日爲政事命下,而卽者吏曹郞廳來言,判書李畬,參判趙泰采,參議李健命,俱以病不來云,竝卽牌招開政,何如?傳曰,允。
晝講入侍,同知事李寅燁,特進官李彦紀,承旨兪命雄,玉堂權尙游·李觀命,假注書具萬理,史官金興慶·金相元,武臣李萬相。
冬至正使姜鋧,副使李善溥,書狀官朴弼明入來。
傳曰,明日晝講爲之。
右議政申琓上疏。大槪,略陳賤見,以備睿裁事。入啓。答曰,省箚〈疏〉具悉卿懇。箚〈疏〉陳事,令廟堂稟處。
謝恩,知事姜鋧,僉知李善溥。
義禁府啓曰,臣等,得聞監試一二所禁亂官現告時,都事一員落漏云,故推問禁所書吏,則一所終場禁亂官都事宋相淹,於擧子自場中出來時,執捉一總角,着枷而決笞放送云。當初臣等,非不嚴飭該吏,使之一從實狀現告,而到今禁亂所書吏之言,如此,其公然落漏之狀,誠極驚駭。臣等難免不能檢飭之失,惶恐待罪,而都事宋相淹,卽爲一體拿囚,當該書吏,令該司囚禁科罪,何如?傳曰,依啓。勿待罪。
吏曹判書李畬,參判趙泰采,牌不進。
禁府,金日省·宋相淹拿囚。啓。
吏曹參議李健命上疏。大槪,臣待罪湖邑時,有分養馬故失之罪,卽今文書齊到,該寺,方擬勘律,而臣以應遞之人,決不可淟涊仍冒於職次,玆敢趨詣闕外,仰暴微悃,乞勘臣罪,以安微分事。入啓。
政院啓曰,卽者吏曹判書李畬,參判趙泰采,牌不進,推考傳旨,今方捧入,而參議李健命,以前任忠州時,故失馬兩匹之故,文書旣已來到。當在降資中,勢難行公,到闕門外,陳疏,不爲入來,原疏捧入,而政事不可遷就。判書李畬,參判趙泰采,更爲牌招開政,何如?傳曰,允。
大司諫黃欽啓曰,竝引嫌而退。隨聞論劾,職責當然,僚議參差,不必爲嫌,欲爲消詳,大意雖好,所見旣異,勢難仍在,請正言趙正緯出仕,正言李晩堅遞差。答曰,依啓。
慶尙監司書目,尙州呈,以去二月二十二日地震,事係變異事。
答吏曹參議李健命疏曰,省疏具悉。爾其勿辭察職。
吏曹判書李畬,參判趙泰采,再招不進。
正言趙正緯就職。
政院啓曰,吏曹判書李畬,參判趙泰采,竝再牌不進。參議李健命,以湖邑時事,來到闕外陳疏,批下後,仍卽退去,而其所引嫌,不至大段,參議李健命,更爲牌招,使之開政,何如?傳曰,允。
院啓,請放歸田里罪人睦來善·李玄逸,極邊圍籬安置。請罪人吳始復,更加嚴鞫得情。請前判書吳道一遠竄。新除授淸州牧使金萬增,屢典州邑,無一善治之狀,及宰南州,大有不廉之誚,南民之怨罵,至今未已,淸之爲州,物衆地大,素號難治,則不可付諸如此之人,以貽生民之害,請淸州牧使金萬增罷職。答曰,不允。
吏曹判書李畬上疏。大槪,臣於銓任之外,金吾重獄,斷無仍按之理,而陳章未徹,情地抑遏,一日之內,再違嚴召,席藁哀籲,冀蒙察諒,仍正臣罪事。入啓。答曰,省疏具悉卿懇。卿勿過辭,卽出行公。
有政。修撰崔昌大,原州牧使金一夔,持平李東彦,懷德縣監李挺天,江華經歷李光朝,正言李德英。
義禁府啓曰,臣等,卽聞入直都事之言,則囚人徐夢良原情後,翌日招入館書吏於大門內,有所聞之事,而內外門直等及本府書吏金忠傑,不爲告知於入直郞廳云。本府事體至嚴,大門之內,外人不得私自出入,而書吏之任意招入,門直之不爲禁斷,俱極痛駭。書吏·羅將等,令攸司推治,而入直都事,亦難免不能檢察之失,推考警責,何如?傳曰,允。義禁府謄錄
上在慶德宮。停常參,只晝講。
巳時至申時,日暈。
下直,忠淸水使申漢章。
政院啓曰,憲府行公之員,只有持平兪彦明,而連以身病陳疏,監察茶時,已至累日,事甚未安。持平兪彦明,卽爲牌招察任,何如?傳曰,允。
晝講入侍,同知事李寅燁,特進官金鎭圭,承旨魚史徽,玉堂權尙游·李觀命,假注書具萬理,史官金興慶·金相元,武臣李尙馣。
領議政徐文重三度呈辭。不允批答。王若曰,亶誥用中,謂遐心之可挽,巽辭復上,愧誠意之未孚,安危所關,進退奚遽,惟卿,救時良相,體國深誠,敏達類姚崇而濟之以勤謹,綜核似陶侃,而兼之而寬平,肄予倚毗之益隆,是卿丞疑之重畀,展厥素蘊,庶幾弘濟子艱難,罄其丹衷,惟望篤棐於夙夜,夫何仰成之日,乃有無妄之憂,愍霜露浸淫,何恙不已,幸神明扶護,昔疾今瘳,佇造朝之有期,喜而不寐,見丐閑之冞懇,愕然失圖,顧今日岌岌殆哉,豈大臣望望去也。民生重困,正急拯濟之方,災異荐臻,若爲消弭之策,念卿憂國之悃,忘疢疾之在身,惟予求助之誠,若旱暵之望雨,矧玆陽和之漸暢,自可節宣而底平,不以筋力爲勞,何妨臥閤論道?須體心膂之托,毋思懸車就閑。於戱,國方思良,必藉扶顚之力,卿毋困我,亟回釋負之心,卿其試思,予不多誥,所辭宜不允,故玆敎示,想宜知悉。知製敎李觀命製進
伴送使書目,勅行,本月十五日渡江入去事。
今日晝講時,淸州牧使金萬增,今姑遞差,後日政出代,催促下送事,及視事縕繹間,頉稟事,榻前定奪。
義禁府啓曰,今月十五日引見時,科獄事,問議於領相及領府事處,後日登對時,禁府堂上,同爲入侍,稟處事,命下矣。科獄罪人等,異於他獄,間日嚴刑事,曾已判下,今姑依前傳敎,仍爲刑推乎?敢稟。傳曰,今姑停刑。
吏曹參判趙泰采辭職上疏。入啓。答曰,省疏具悉。卿其勿辭,從速察職。
兵曹,謁聖武科殿試規矩,柳葉箭,一巡二中落點。
特進官金鎭圭所啓,成均館書籍,自前別建尊經閣而藏置,以爲儒生讀習及課試考講之資矣。臣頃閱其所藏,不但經史子集之不能備具,經書諺解,擧多殘缺,殆無完秩,故頃於四學儒生考講時,借用於他司,事之苟簡,莫此爲甚。雖以古事言之,白鹿洞,是下邑書院,而猶且頒賜經籍,以資講讀,而我國則以太學重地,而書籍之不備如此,誠可慨然。臣取考大典藏文書條,有曰,凡印書冊,各藏一件於議政府·弘文館·成均館·春秋館。且故相臣閔鼎重,爲大司成時,以外方書冊,印送本館事陳疏,禮曹,覆啓蒙允,而歲月寖久,中間廢閣。今宜復行此規,凡諸經史中緊要者,於其板子所存之邑,另爲分付,使之印送,何如?上曰,緊要書冊,印送事分付,可也。
上在慶德宮。停常參·經筵。
政院啓曰,淸州牧使金萬增改差事,命下矣。臺諫方以罷職論啓,改差傳旨,不得捧入之意,敢啓。傳曰,知道。
司諫崔重泰三度呈辭。入啓。遞差。
領議政徐文重四度呈辭。入啓。傳曰,連觀巽讓之章,不覺愕然失圖也。噫,試觀今日,是何等時耶?天災地異,疊臻層生,國計民憂,無一可恃,十碁累卵,曷足喩急,當此之時,在山林尙且于于,居鼎鼐胡忍邁邁。況卿以宿德元老,體國誠深,進退之際,安危攸係,其不可自輕也,明矣。至於無妄之疾,已有勿藥之喜,而況朝家責望於大臣,本不以筋力者乎?若夫廟堂機務之必待卿出仕,而裁處者,亦多,此尤不可不慮者也。玆遣近侍,敷告心腹,卿其體小子之倚毗,念時事之多艱,亟回遐心,速出論道,勉副如渴之望。仍傳曰,遣承旨傳諭。
禁府,橒,拿囚。啓。
京畿監司書目,廣州呈,以大司憲李濡辭職上疏上送事。啓。答曰,省疏具悉。卿勿固辭,從速上來行公。
備邊司啓目,粘連觀此右議政申琓箚子,臣等於頃日筵中定奪之後,退而與諸臣相議,則其論議之不一,亦如筵中仰對之時是白乎等以,取其中稍加裁制參酌稟行之意,言及於主泮之臣爲白是如乎。今此箚內辭緣如此,更加反覆參商,則此固自前所已有之論是白在果,近年以來,大小科試入場收券之數,比前不啻倍蓰,可見其士子之多,而況又國綱解弛,人不畏法,隨從闌入之弊,亦比前益甚,誠不可無一番矯革之道哛不喩。至於泮宮內外庭通設之後,尙且有丙寅蹂躪之慘,則今當視學之日,尤不可不預講救弊之策,俾無如前日之事是白乎矣。朝家之待士子,旣不可以威令,一切從事,亦難望其各遵朝令,濟濟咸造,則今日之處此事,誠無好樣道理,此所以有初試當設之論是白置,事未前有,或有以創行爲難者是白良置。若能預爲講究,從容設行,則初無不可行之理是白乎矣。卽今段試期,只隔五六日,外方擧子,雖居在畿內者,朝家之有此講定,必未及聞,而若於二十二日間,遽爾設行,則畿內之士子,必多有未及來赴者,遠方之士,亦可以推此知之是白乎所。初無頒令之事,忙忙臨急而行之,致令國體顚倒,章甫失望,則此於事勢,實涉難處是白在果,丙寅之後,丁卯·辛未·癸酉·甲戌四次視學,皆於明倫堂試士,而皆得無事經過,則是知丙寅之事,出於一時不幸,而亦未必不由於泮庭修治之或失其宜是白乎旀。且隨從闌入,固是卽今難救之弊,而京外孤寒士子,雖勸之而多所帶入,必有所不能是白遣,不過在於仕宦家子弟,稍有氣力者之所爲是白如乎。如自卿宰名流,下至百司庶官,身係朝廷口誦令甲,而使其子弟,恬不知畏,犯禁自如,則其爲寒心,孰此爲甚。苟如此則彼無知庶賤輩,隨人闌入者,有不足多責是白置。臣等之意,以爲申飭館官,泮水明倫堂階庭,另加修治,俾無多士出入時艱厄之弊爲白乎旀,亦令該曹,別爲申明事目,曉諭在廷百僚,使各其父兄家長,語戒子弟親屬,無得有一毫冒犯者,則其爲救弊之道,此思過半矣是白在果。若其節目也,則擧子輩被捉,隨從者,竝其父兄家長,各司胥吏輩及譯官·醫員·算員·軍官諸般名目中,若有現露者,則竝罪其該司官員,以至帶率廳直輩,亦依此例施行爲白乎矣。設或倖免於入門之時是白乎乃,事過之後,臺官,隨所聞摘發糾劾。雖臣等,亦有所聞,則輒卽啓知,以爲別樣懲勵之地爲白乎旀。至若諸議所謂照數入場,前期點入,皆是必難行之事是白在果,所謂預捧長單,不過凡科例行之事,則行之可也,不行亦可,惟在館官所處是白乎旀。別爲作門事段,凡於擧動時,大小臣僚,皆從作門出入,則此於待士之道,未知其有歉,而況泮宮洞口,元無門墻界限,則別爲作門,以防其出入濫雜,固無不可。且已有甲戌前例是如爲白去乎。今亦依例作門於洞口,使禁府郞廳,主張四館,一體禁察。多士入門之際,雖不照數點入,詳審其非士子闌入,這這摘發,則亦必有風聞而自戢者是白去乎。臣等,恐法如是足,更不必他求是白乎等以,臣等,以此通議於時任原任大臣及本司諸宰,則其意見,大抵如此,別無異同是白乎旀,其中或有以差退日期,定行初試爲言者,而此亦勢所難行是白去乎。凡此論列條件,恭竢睿裁,以爲該曹該館分付擧行之地,何如?啓。初試之設,勢有所難行,他餘條件,依回啓施行。
吏曹啓曰,臺諫有闕,政事,取稟。傳曰,明日爲之。
左承旨兪命雄書啓,臣承命馳往于領議政徐文重處,傳諭聖批則以爲,臣於大病之後,氣力綿綴,神思昏憒,常如煙霧中人,竟不能搆得一疏,備陳病狀,乞賜處分,而循例請告,方切惶隕悚縮之至。不意三度賜批之餘,近侍來臨,特降恩批,溫諭勤摯,責勵嚴峻,至以速出爲敎,臣奉讀未畢,惶汗浹背,感淚交頤,伏地震越,不知所達,從當具索文字,仰暴微懇云。敢啓。傳曰,知道。以上朝報
宗簿寺官員,以提調意啓曰,璿源譜略改修刊印事,奉承成命,爲日已久,而句管堂上晉平君澤,林原君杓,卽爲引咎再疏,批下之後,尙稱情勢難安,不爲行公。莫重璿譜之役,未免因此遷就,迄無始役之期,殊涉未安,而句管堂上晉平君澤·林原君杓,請令斯速出仕,同爲董役。本寺正·主簿,作窠已久,始役之後,則主掌監董,爲任緊急,斯速差出,限畢役間勿爲遷轉之意,亦爲分付該曹,何如?傳曰,允。以上吏曹謄錄
政院啓辭,今二十一日,勅使到弘濟院後,領議政,例爲出去,參見官禮,而今則領議政病重,左議政代行乎?敢稟。傳曰,知道。以上政府謄錄
上在慶德宮。停常參·經筵。
判尹宋昌再度呈辭。入啓。遞差。
同副承旨金萬埰初度呈辭。入啓。傳曰,還出給。
政院啓曰,今日爲政事命下,而卽者吏曹郞廳來言,判書李畬,參判趙泰采,俱以病不來,參議李健命,呈辭受由,不得開政云。判書參判,竝卽牌招開政,何如?傳曰,允。
領議政徐文重箚子。大槪,近侍降臨,傳諭聖旨,敦勉勤至,惶感罔措,玆敢略陳病狀,乞蒙恩遞事。入啓。答曰,省箚具悉卿懇。已諭勤摯之意於昨者傳宣之批矣,更何多誥。卿其念國勢之扤捏,亟斷丐閑之章,臥閤論道,毋孤予望。仍傳曰,遣史官傳諭。
院啓,請放歸田里罪人睦來善·李玄逸,極邊圍籬安置。請罪人吳始復,更加嚴鞫得情。請前判書吳道一遠竄。措辭竝見上答曰,勿煩。前啓,淸州牧使金萬增罷職事,停啓。
有政。〈兵批〉,忠翊將呂漢齊,法聖僉使金時燦,淸城僉使李世道,羽林將李尙,五衛將趙泰來,四山監役金溥,衛率金泓,內禁將閔泳,景福將李弼臣,同知朴啓昌,忠翊將邊永淸,永登萬戶元德秀,副司直宋昌,副司果崔重泰,僉知姜泰相·安弘敏·金時獻,副司果金鎭玉。
吏批,司諫鄭維漸,宗簿主簿朴弼揆,監察金三車,戶曹正郞尹趾慶,全羅都事李相周,宗簿正李震壽,稷山縣監任命元,淸州牧使李周徵,副提學金昌協,江原監司金演,獻陵參奉韓祉,義盈主簿李基漢,司宰直長李宜章,兼說書尹志和,景陽察訪李行述,工曹參判徐文裕,典設別檢李萬稷,戶曹佐郞申鐔,兵曹正郞李晩堅,右通禮李光著,莊陵參奉趙光錫,永昭殿參奉李眞望,弼善崔重泰,保安道察訪朴璟,兵曹佐郞李相成,宣陵參奉李涵。
吏批啓曰,江原監司瓜滿之代,今當差出,而擬望之人乏少,守令竝擬,何如?傳曰,允。以上吏曹謄錄
上在慶德宮。停常參·經筵。
日出時,日色赤。未時申時,日暈。
下直,慶尙右兵虞候呂謙齊,利川府使鄭載恒,樂安郡守李萬葉。
京畿監司書目,楊州呈,以右參贊趙相愚辭職上疏上送事。啓。答曰,省疏具悉。卿其安心勿辭,上來行公。
領議政徐文重五度呈辭。入啓。傳曰,安心調理。
合啓,請削黜罪人南九萬,遠竄。請削黜罪人柳尙運,遠竄。請領敦寧府事尹趾完,罷職。措辭竝見上答曰,亟停勿煩。
府啓,請罪人杭家籍沒等事,令該府照例擧行。請還寢杭子炤兄弟,放歸田里之命,竝令絶島定配。措辭竝見上答曰,勿煩。
院啓,請罪人吳始復,更加嚴鞫得情。請判書吳道一,遠竄。措辭竝見上行兵曹判書金構,以斗筲之人,挾諂邪之態,平生行己,爲世所卑賤,而輒蒙寵擢,猥躋卿列,物情莫不駭愕,識者,大以爲世道之憂。適當朝家乏人之時,遽以本兵之任,歸之此人,其所爲政,無不乖舛。注擬之間,陞擢之際,率循私意,全沒公道,不思淸白其心,蓋覆先愆,大開蹊徑,貨賂輻輳,諧價輸錢,有若晩唐債帥之說,謄藉於閭巷,萬武聚首,怨讟朋興。欲去之甚,願其拜相,街銀之誚,諉諸厥父,昌言叱罵,無所不至,而惟其權位之盛,勢力之大,人莫敢誰何。揚揚自得,略不顧忌,蔑視臺閣,凌轢朝行,其專擅紛亂之政,驕橫自恣之習,實近世所未有也。若其尋常事爲之間,苛虐狠愎之事,人不可堪,有難毛擧。若不及今奪其權柄而屛斥之,一任其所爲,則必大爲國家之害。殿下,雖或有取於其周旋應對之際,有些便捷銳利,而豈知其心術之專循宵小行徑,政事之率乖銓注舊例,勢焰動乎一世,怨氣叢乎萬武,若是其甚哉?同朝之誚,以士夫持身者,對之若汚,聞之必嚬,羞與噲伍,莫不唾鄙,皆以爲不吉之人,而殿下獨不知之耳。司馬,國之重任,不可付諸如此之人,積失武士之心,壞棄國家之事,以貽日後無窮之禍敗,請行兵曹判書金構,削奪官爵,門外黜送。方伯之職,旬宣一道,爲任最重,則其不可人人而輕授也明矣。新除授江原監司金演,本以庸調,素乏人望,除目之下,物情未允,請江原監司金演,遞差。答曰,不允。削黜之請,看來不覺駭然也。金構之自處重任,盡心國事,予所知之,有何專擅驕橫之事,而其所搆捏,乃至於此,有若權奸在朝,汲汲斥去者然,似此不公不正之論,未滿一哂也。亟停勿煩。前啓,睦來善·李玄逸,極邊圍籬安置事,停啓。
正言趙正緯啓曰,臣不量氣力,妄論今日弄權之宰臣,蓋所欲忠者,國耳。一身利害禍福,已置之度外。不意殿下,不諒臣之本心,摧折之,謾罵之,至以搆捏,乃至於此,不正不公之論,未滿一哂爲敎,臣誠惶愧欲死,無地自容。殿下,不以臣爲不肖,使待罪諫官,諫官之職,以匡救闕失,糾正官邪爲責任,苟殿下,如有過失,則亦當牽裾折檻,叩頭流血,雖被誅戮,有所不辭。今朝有亂政大夫,而今臣,身爲諫官,不一開陳而斥退之,殿下將焉用此諫臣爲哉?臣之所言,實採輿人之公誦,撮朝廷之善論,其所謂大開蹊逕,貨賂輻輳,萬武聚首,怨讟朋興,及蔑視臺閣,凌轢朝行,專擅紛亂,驕橫放恣等語,事皆可據,悉可指陳,皆出於爲國家爲殿下至公至正,無一毫偏私之意,則今殿下之不卽開納,已有乖於古聖王虛受之量,況從而以情外之言,勒加於諫臣乎?蓋自古小人之得君者,大奸似忠,大佞似賢,能使人君,不能覺悟,則殿下所謂自受重任,盡心國事云者,其亦不幾近於此乎?且其權奸,不自爲權奸,每由於人君不納直言,愈加寵渥,馴致於驕橫放恣,無所顧忌之地,則殿下,亦安知構之不爲今日之權奸也?殿下今日之批,其於待構之道則厚矣,何其待諫官,若是其太薄乎?臣實慨然於此矣。此無非臣平日言行,不能見信於君父之致,臣將何顔面,一刻仍冒於臺席乎?請命遞斥臣職。答曰,勿辭,退待物論。以上朝報
慕華館幕次,遠接使引見時,勅使入館所後,一番親臨宴享之意,分付都監處,榻前下敎。
司饔院啓曰,分院沙器進上,例在於六日,卽今功役未半,而燔造官奉事李宜璋,昨日政,移拜司宰監直長,所當以他郞廳,代送畢役,而分院物力浩大,許多燔造之役,付之生手,必多虛疎之患,在前亦有本院郞廳中相換之例,李宜璋,本院直長中相換,以爲完役之地,何如?傳曰,允。吏曹謄錄
上在慶德宮。停常參·經筵。
領議政徐文重六度呈辭。入啓。傳曰,安心調理。
大司諫黃欽啓曰,正言趙正緯,引嫌退待,處置歸於臣身,而臣與兵曹判書臣金構,有婚家應避之嫌,事之是非,非臣所可參涉,其何敢一刻冒居於臺次乎?請命遞斥臣職。答曰,勿辭,退待物論。以上朝報
司饔院啓曰,明日弔祭習儀及正日,參奉·忠義,當爲進參,而參奉宋堯佐,身病猝劇,數日內勢難行公,自前如此之時,例有假官差出之規,進止。忠義趙儀獻,假參奉差下,使之推移察任,何如?傳曰,允。
上在慶德宮。停常參·經筵。
正言李德英啓曰,臣之除授本職,今已多日,而情勢之外,疾病且苦,尋單蹙伏,一味惶悶矣。適當視學之日,不得不黽勉祗肅,而本院,方有兵曹判書金構削黜之啓,而構卽臣同生妹夫也。決不可參涉於其間,則亦不可處置同僚,何敢一刻仍冒於職次?請命遞斥臣職。答曰,勿辭,退待物論。
明日親臨文廟酌獻禮時,出宮正時,三更三點,祭正時,五更一點。
領議政徐文重七度呈辭。入啓。傳曰,安心調理。
府啓,竝引嫌而退。滿紙臚列,殊涉危怕,全無着落,務爲擠排,其所用意,有似修隙,揆以臺體,決難仍在,嫌難處置,其勢固然,不可以此輕遞言官,請正言趙正緯遞差,大司諫黃欽,正言李德英,竝命出仕。答曰,依啓。
大司諫黃欽,正言李德英就職。
明日謁聖文科讀券官十,李世白·李畬·金鎭龜·洪受瀗·姜鋧·閔鎭厚·金鎭圭·趙泰采·李墪·徐文裕。對讀〈官〉二十,朴權·趙泰東·金德基·洪璛·李益泰·兪集一·李善溥·徐宗憲·許玧·李喜茂·崔重泰·李世奭·權尙游·李觀命·李晩堅·權世恒·金栽·宋宅相·朴彙登·成璹。武科參試官三,金昌集·李宇恒·李惠疇。參考官三,成虎臣·安斗齡·張鵬翼。
上在慶德宮。停常參·經筵。
大駕,詣成均館,入幕次後,藥房·政院·玉堂問安。答曰,知道。
吏曹啓曰,臺諫有闕,政事,取稟。傳曰,新恩政事,兼爲之。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝命絶島定配。措辭竝見上答曰,勿煩。
大司諫黃欽,正言李德英啓曰,臣等,昨以處置之嫌難可否,引避退待,處置請出,出於意外,進退狼狽,蹤跡臲卼,而擧動已迫,召牌降臨,黽勉趨參,仍參陪從之班矣。第伏念臣等,旣於新啓,不敢參涉,則獨傳前啓,有妨臺例,備員行公,終致闕啓,冒昧一出,觸處牽礙,其何敢冒居於職次乎?請命遞斥臣等之職。答曰,勿辭。
傳曰,文武放榜時,司僕馬,依例待令,文武科擧人,依壬寅年例,隨駕至崇禮門外,落後事,分付。
謝恩,正言李晩堅。
前啓,兵曹判書金構削黜事,及江原監司金演遞差事,停啓。
大駕還宮三嚴,戌初三刻。
藥房·政院·玉堂問安。答曰,知道。
右議政申琓所啓,科場擧子,試紙用好品之弊,近來尤甚。臣曾於科場出入時見之,則試紙用咨文紙者,必有燒火之擧矣。今則法禁解弛,互相務勝,而試官亦無申飭之事,試紙歲漸加厚,莫可禁止,紙價刁蹬,貧儒則無以得用。此後用好品者,雖已入格,分付拔去,而今後以此定式施行,何如?上曰,已有令禁,各別申飭,可也。
有政。僉知李敏哲·李德成,副護軍金萬增,副司果趙正緯。
吏批,正言李晩堅。以上朝報
承旨魚史徽所啓,近來乏人之患,無處不然,而文參下,尤爲絶少,堂后擬望,只有二人,塡差之際,苟簡莫甚。自前如此之時,或有別設庭試取人之規,今則適當視學取士之期。前日備忘,雖有只取三人之敎,卽今事勢,不可無變通之道,取試時,稍加其數,似或得宜。下詢于大臣而處之,何如?李世白曰,參下乏人,未有甚於近來,非但堂后之苟簡莫甚,雖至校書館亦然,若非別樣變通,無以成樣矣。曾在祖宗朝,若値如此之時,則或有別科取人之規,臣於前冬,與首相語及人才之乏絶,則依舊例別設庭試,未爲不可。卽今大小科稠疊,而武科初試,勢未假設行,庭試雖難別設,前頭謁聖定額外,參酌加取,似合事宜,而以此相與酬酢矣。首相,病未入侍,而大抵外議,皆如此矣。上曰,參下,近甚乏人,不可無變通之道。今番則謁聖試士,加數試取,而所加之數,臨時更稟,可也。禮曹謄錄
上在慶德宮。停常參·經筵。
巳時至申時,日暈。
下直,全羅都事李相周。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,曉駕將事,冒夜還宮,伏未審夜來,聖體,若何?臣不勝憂慮,敢來問安。答曰,知道。無事矣。
領議政徐文重八度呈辭。入啓。傳曰,安心調理。
刑曹判書閔鎭厚,公州地沐浴呈辭。入啓。給由馬。
院啓,請前判書吳道一遠竄。答曰,勿煩。
忠淸監司書目,定山縣監沈玹,病重辭狀,沙器匠領付差員之任,亦不擧行,罷黜事。
全羅監司書目,康津呈,以新村居私婢明花,雷震致死,事係變異事。
戶曹啓曰,卽接廣興倉所報,則來四月朔頒料次,倉官進去于領議政徐文重家,請受祿牌,則以爲方在呈告中,祿牌不爲出給云,係是大臣祿俸,何以爲之?敢稟。傳曰,令倉官輸送。
京畿監司書目,高陽呈,以執義李晩成辭職上疏上送事。答曰,省疏具悉。爾其勿辭,上來察職。
禁府,李礥拿囚。啓。以上朝報
備忘記,今見傳語,則都監請留,而不爲請許,入直承旨,卽往館所請留,終不請許,大臣,明日勅使未發之前,又更爲請留事,分付。以上政府謄錄
上在慶德宮。停常參·經筵。
領議政徐文重九度呈辭。入啓。傳曰,安心調理。
政院啓曰,憲府之官,皆有故,行公之員,只有持平兪彦明,而呈辭不出,連日監察茶時,事甚未安,卽爲牌招察任,何如?傳曰,允。
傳曰,敬寧殿朔祭,世子親行事,分付。
判尹李寅燁上疏。大槪,京兆寵擢之命,出於千萬夢寐之外,驚惶震越,罔知攸措,顧臣空疎譾劣,決無承當之望,懇乞亟收新授資級,以安私分事。入啓。答曰,省疏具悉卿懇。今玆超擢,意非偶然,卿其安心勿辭,從速行公。
院啓,請罪人吳始復,更加嚴鞫得情。請前判書吳道一遠竄。措辭竝見上國家之置臺閣,所以激揚淸濁,糾摘官邪也。如有可論之人,則隨事刺劾,固其責也,而至於媢嫉其子,侵及其先,決非士夫之所忍爲者。日前前正言趙正緯之論行兵曹判書金構也,乃以覆蓋先愆,街銀諉父等說,誣衊旣骨之人,不少顧藉,有同街巷之號呶憤詈者然,搢紳風習,豈容如是。請前正言趙正緯罷職。答曰,不允。末端事,依啓。
試官洪受瀗·尹世紀·徐文裕,牌不進。
政院啓曰,監試覆試試官單子,今將捧入,而其中二品試官左參贊洪受瀗,知事姜鋧,工曹參判徐文裕,刑曹參判尹世紀,竝牌不進,推考傳旨,今方捧入,而事涉苟簡,更爲牌招,何如?傳曰,允。
明日監試覆試一所試官二,李畬·金鎭圭,參試官三,金德基·權尙游·金致龍,二所試官二,閔鎭厚·尹世紀,參試官三,呂必容·李世奭·李坦。以上朝報
政院啓曰,卽見咸鏡道入榜試券,則韓在垣之父職銜中,司憲府之府字落書,此乃違格,何以爲之?敢稟。傳曰,非大段,勿爲拔去。禮曹謄錄
上在慶德宮。停常參·經筵。
未時申時,日暈。
下直,慶興府使尹濟萬。
領議政徐文重十度呈辭。入啓。傳曰,安心調理。
大司諫黃欽三度呈辭。入啓。遞差。
假注書李熙台改,代李縡。
政院啓曰,因侍講院草記,王世子親行朔祭隔日,宮官苟簡,合有變通之道,令政院斯速稟處事,允下矣。政官,卽爲牌招,闕員差出,何如?傳曰,允。又啓曰,侍講院草記,政官牌招,闕員差出事,啓稟蒙允矣。更詳草記,則王世子,親行朔祭時,宮官必備員,然後可以將事,不但爲闕員差出,蓋欲變通在外宮僚之意,而本院啓辭,旣欠明白。臣亦於悤擾中,未及覺察,泛以闕員差出啓稟,不勝惶恐,而自前如此之時,或有在外人員變通之例,何以爲之?敢稟。傳曰,在外人改差。
右副承旨魚史徽,牌不進。傳曰,只推勿罷。
院啓,請罪人吳始復,更加嚴鞫得情。請前判書吳道一遠竄。措辭竝見上親民莫如守令,雖以有名稱士夫擇差,猶患其不得其人,苟有卑賤之人,濫冒於其間,則非但政令乖舛,害及生民。吏民初不畏憚,視若儕流,以致僨事者,比比有之,此誠今日之所當審愼者也。河東縣監金重潤,泗川縣監李必華,光陽縣監朴廷元等,或市廛駔儈之徒,或鄕曲微賤之人,遽授字牧之任,名器猥雜,物情俱駭,不可以除授之稍久,迎送之有弊,仍置不論,請河東縣監金重潤,泗川縣監李必華,光陽縣監朴廷元,竝命罷職。衿川縣監柳遃,到任以來,昏不省事,官吏夤緣作奸,使客往來時,各樣使喚,勒定於村民,或有未及期者,則官屬輩,稱以替入,倍受其價,猪羊所喂糟糠,逐月督徵,必以正租代捧。若有違限不納者,則春夏還上分給之時,計其未收之數,勒奪於官門之外,飢餒之民,至有空手泣還者。且擇富實民戶,稱以契房,斂聚錢穀,擅減煙役,以諸般雜徭,獨責於窮戶編氓,一邑之民,如在水火,其他可怪可駭之事,難以毛擧。如此之人,不可仍畀民社之任,以貽其害,請衿川縣監柳遃,罷職。答曰,不允。
兵曹判書金構,牌不進。
謝恩,說書金興慶。
副校理李觀命上疏。大槪,臣以未卽替直之事,政院,至有下吏囚禁之事,敢陳難冒之勢,乞賜鐫遞,以肅朝綱,兼陳所懷,以備財察事。入啓。答曰,省疏具悉。有懷疏陳,大意則好矣。爾其勿辭察職。
謝恩,兼文學崔昌大。
文學朴弼明,牌不進,罷職。
八路儒生進士金有萬等上疏。大槪,請以文元公金長生,從享文廟,以副八路多士之望事。入啓。答曰,省疏具悉。昨年收議之批,豈不知道德而然哉?蓋出於愼重之意也。
有政。司勇四,邊振漢·金鼎九·林俊逸·李枝芳,副護軍黃欽,副司正李縡·金堂羽,副護軍三,李尙·閔泳·徐行遠·李弼臣,副司正呂漢齊,副司猛成大顯,副司勇李得老·金溥·辛汝俊。
兵批,行判書金構病,參判李彦紀進,參議洪璛進,參知呂必容,以試官入試所,左承旨兪命雄進。
吏批,行判書李畬,以試官入試所,參判趙泰采進,參議李健命降資,右承旨李國芳進。
以朴弼明爲文學,李宜顯爲兵曹正郞,柳昌運爲定山縣監,邊攸爲禮曹佐郞,趙九畹爲安州牧使,李喬岳爲廣興主簿,趙道輔爲司饔奉事,崔昌大爲兼文學,兪得一爲大司諫,金興慶爲說書,李肇爲副修撰,李熙台單付承文博士,尹東魯單付養賢直長,吏曹參議李健命,今降通訓,忠州牧時分養馬二匹故失。
夜三更,昨日所見客星,漸移天市東垣第六星,在箕宿十度,去北極五十八度。形體則比昨猶微,色黃白。
上在慶德宮。停常參·經筵。
吏曹啓曰,咸鏡監司有闕,政事,取稟。傳曰,過國忌後爲之。
領議政徐文重十一度呈辭。傳曰,安心調理。
正言李晩堅啓曰,臣伏見副校理李觀命疏本,則以臣論趙正緯之啓,只論其因子及父之失,而不論其父之有罪與否爲非,臣於此不勝瞿然之至。當初臣之所論,只欲矯革其渝薄之習而已,至於金澄之初受厚誣,旋卽快雪之狀,國人之所共知者,今不必一一辨破,故臣之初不提起,只論大體者,此也。儒臣,若謂之不能覷破其挾憾搆誣之態云爾,則臣固無辭,而若其惹起舊事,呶呶相爭,非臣意慮之所到也。然臣旣被其斥,何可自以爲是而晏然於臺次乎?請命遞斥臣職。答曰,勿辭。
自巳時至酉時,日暈。夜一更至四更,密雲。五更,有氣,或聚或散,昨所見客星,微見於雲隙,形色與昨無異,而所在宿度及去極度數,不得看候。
政院啓曰,敬寧殿參奉,以入番宗室意,來言,國恤三年內,大祭及朔望祭,例用畫燭,而今此本殿,自虞祭連以四燭進排,故招問奉常寺色吏,則親祭外,元無畫燭進排之規云,臣等,亦以爲前例然矣。偶閱永昭殿謄錄,則一依甲寅兩魂殿例,畫燭進排之意,至於啓稟定奪,而初未覺察,未免違例之歸,臣等,不勝惶恐待罪之至。畫燭則依永昭殿定奪,來四月朔祭爲始,進排之意,分付該寺,當該官員推考,色吏令攸司囚禁科罪,何如?傳曰,依啓。勿待罪。
上在慶德宮。停常參·經筵。
領議政徐文重十二度呈辭。入啓。傳曰,安心調理。
備邊司啓目,粘連全羅監司狀啓云云,右水使李碩根,毋論情病之如何,道臣到營之時,旣失迎候之禮,不可仍而置之,今姑罷黜,何如?啓依允。
明日敬寧殿朔祭時,王世子出宮正時,三更三點。以上朝報
夜一更至四更,密雲。五更,所見客星,微見於雲隙。形色與昨無異,所在宿度,及去北極度數,不得看候。
傳于兪命雄曰,壽進·於義·龍洞·明禮等四宮,依國恤例,令該曹輸送錢文,俾補三時祭需事,分付。
傳于兪命雄曰,長生殿外棺板一部,送于內需司事,言于該曹。
李敏英,以吏曹言啓曰,宗廟親祭敎,是時執事,皆以文官塡差,而員數過百,故每於塡差之時,多有苟簡之患,在前有堂下宗班推移塡差之規矣。卽今文官元數不足,無推移之路,不得已刑官及堂下宗班,常時不爲差祭之員,依近例竝爲通融塡差,而從前差祭之後,宗班多稱病故,不爲來參,致有臨時生事之患,事甚可駭,今番如有稱頉不參之員,則別爲論罪,何如?傳曰,允。
李國芳啓曰,成均館官員,以同知館事意來言,今三月初三日儒生課試,有故未行,今月內無故日退行事,曾已啓達蒙允矣。卽今大提學李畬,大司成金鎭圭,俱以監試覆試之官,方在試院,限內不得爲之之意,敢啓。傳曰,知道。郞廳李載顯校正。日記廳郞廳李翼元書。
上在慶德宮。停常參·經筵。
夜二更,客星見於天市西垣第三星內,在尾宿五度,去北極五十七度。形體比前稍微,色蒼白。啓。
下直,慶基殿參奉鄭壽期。
朔祭罷後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
領議政徐文重十三度呈辭。入啓。傳曰,安心調理。
同副承旨金萬埰辭職上疏。入啓。答曰,省疏具悉。爾其勿辭,調理察職。
判尹李寅燁辭職上疏。入啓。答曰,省疏具悉。卿勿過辭,從速行公。
院啓,請罪人吳始復,更加嚴鞫得情。請前判書吳道一遠竄。請河東縣監金重潤,泗川縣監李必華,光陽縣監朴廷元,竝命罷職。請衿川縣監柳遃,罷職。答曰,不允。措辭竝見上
兵曹判書金構上疏。大槪,罪名旣重,誅罰不加,惶感隕絶,置身無地,席藁俟罪,久無處分,不得已敢冒萬死,昂首一號,乞伏刑章,以申王法事。答曰,省疏具悉卿懇。用意構誣,何足掛齒,所納密符,已令還授,卿其安心勿辭,從速行公。
成均館啓曰,今月朔聖殿焚香,自香室受來香盒,封標不改,而元無一瓣盛來者,殊極駭然。每朔應行之禮,不可因此廢閣,日勢雖晩,更爲受香設行之意,敢啓。傳曰,事甚驚駭,當該官罷職,守僕,令攸司推治。
罷職現告,校書博士韓奕。
八道儒生進士金有萬再疏。大槪,請以文元公金長生從祀文廟,以副多士之望事。入啓。答曰,省疏具悉。已諭於前疏之批矣。
文學宋宅相,牌不進,罷職。
有政。吏批,行判書李畬,以試官入試所,參判趙泰采進,參議未差,都承旨李思永進。兵批,行判書金構陳疏,參判李彦紀病,參議洪璛進,參知呂必容,以試官入試所,右承旨李國芳進。
吏批啓曰,判書李畬,以監試試官,入試所,參議未差,小臣獨政未安,何以爲之?敢稟。傳曰,仍爲之。又啓曰,新除授韓山郡守宋徵殷呈狀內,老母年迫八袠,疾病常纏,旣無將往之勢,又無離側之望,斯速入啓處置云。屢次呈狀,尙不出肅,聞其親病,果甚危重,春務方殷,夫馬留滯,委屬可慮,不可等待其病勢差復,韓山郡守宋徵殷,依近例罷黜,何如?傳曰,允。
吏批,以吳命禧爲監察,崔重泰爲司成,宋宅相爲文學,李允文爲禮賓正,崔昌演爲司議,李延休爲長興直長,韓宗建爲韓山郡守,黃欽爲咸鏡監司,宋廷奎爲義州府尹。
兵批,邊永淸單付同知,李萬選爲副司直。
李思永啓曰,新除授義州府尹宋廷奎,方在罷職中,何以爲之?敢稟。傳曰,敍用。
上在慶德宮。停常參·經筵。
二更,客星見於天市西垣下第三星內房宿二度,去北極五十九度。形色比曙尤微。
領議政徐文重十四度呈辭。入啓。傳曰,遣承旨敦諭。
正言李晩堅啓曰,大司諫兪得一,方在咸鏡道任所,昨於詣臺,當請下諭,而傳啓之際,全然遺忘,臣之臨事顚錯,乖損臺體之失著矣。其何可一刻仍冒於臺次乎?請命遞斥臣職。答曰,勿辭,退待物論。
同副承旨金萬埰,牌不進,罷職。
左承旨兪命雄書啓,臣承命往諭于領議政徐文重則以爲,臣之賤疾,已浹三旬,而日者少愈之後,不復有漸差之效,數月之內,萬無復起爲人之望,政府重任,擔在身上,呈告已至十數,而尙未蒙恩許,惶悚悶塞,罔知攸措矣。不意承宣再臨,傳諭聖批,敦勉勤摯,責諭嚴峻,臣奉讀以還,感淚交頤,祗恨疾病在身,不能作氣,以承明命也。謹當以文字,仰暴病廢實狀,以俟處分云矣。敢啓。傳曰,知道。
吏曹啓曰,承旨有闕,政事,取稟。傳曰,明日爲之。
京畿進士金有萬三疏。大槪,請以先正臣金長生從祀聖廟,以副中外多士之望。答曰,省疏具悉。先正之道德,予非不知,多士之累牘,予非不察,而第姑俟方來者,以其事重體大也。
上在慶德宮。停常參·經筵。
五更,陰雲蔽天,故客星所在,不得看候。
假注書尹東魯改,代金萬謹,李縡受由,代洪禹瑞。
吏曹參判趙泰采上疏。大槪,母病猝㞃,情理煎迫,開政命下,而實無離側之勢,乞賜亟遞本職,俾得專意救護事。入啓。答曰,省疏具悉。卿其勿辭,救護母病。
修撰崔昌大上疏。大槪,臣於直中,得聞母病深重,露章急訴,伏乞亟遞臣職,以伸人子至情事。入啓。答曰,省疏具悉。爾其勿辭往省焉。
監試覆試一二所,出榜詣闕。
右副承旨魚史徽身病,辭職上疏。入啓。遞差。
傳曰,敬寧殿夏享大祭,世子親行事,分付。
院啓,請罪人吳始復,更加嚴鞫得情。請前判書吳道一遠竄。河東縣監金重潤,泗川縣監李必華,光陽縣監朴廷元,竝命罷職。請衿川縣監柳遃罷職。引嫌而退。偶失照管,元非大段,不可以此輕遞言官,請正言李萬堅出仕。新除授大司諫兪得一,時在咸鏡監營任所,請斯速乘馹上來事,下諭。答曰,不允。柳遃事,處置事,依啓。兪得一交龜之後,自當上來,勿爲下諭。
領議政徐文重箚子。大槪,承宣再臨,傳諭聖旨,敦勉勤摯,惶感悚蹙,罔知攸措,玆敢更暴病難供職之狀,冀蒙恩遞事。入啓。答曰,省箚具悉卿懇。卿之請告將攝,洽滿二旬,昔者疾,庶幾今日愈,而不諒前後敦勉之至意,連章不已,必欲就閑,是豈所望於元老者乎?愕然且慙,無以爲諭。卿其思時事之多難,念一體之相須,亟斷巽牘,卽起視事,毋孤如渴之望。仍傳曰,遣史官傳諭。
正言李萬堅就職。
有政。兵批,副護軍魚史徽·李三碩,副司正洪禹瑞·金萬謹,副司直李健命。
吏批,戶曹佐郞曺復卿,文學李坦,掌樂僉正權相殷,司評李基漢,司饔奉事朴見善,修撰吳命峻,衿川縣監李明徵。
政院啓曰,宗廟酌獻禮,只隔數日,承旨不可不備員,而卽今廳中不齊,出納之際,亦甚苟簡。今日政,承旨闕員,以在京無故人差出,何如?傳曰,允。吏曹謄錄
上在慶德宮。停常參·經筵。
下直,富寧府使閔任重,永登萬戶元德秀。
都承旨李思永三度呈辭。入啓。遞差。
自巳時至申時,日暈。
領議政徐文重十五度呈辭。入啓。傳曰,安心調理。
禁府,煜拿囚。啓。
謝恩,右副承旨洪璛,同副承旨李喜茂。
吏曹啓曰,承旨有闕,政事,取稟。傳曰,當日爲之。
咸鏡監司黃欽上疏。大槪,北藩陞擢之命,出於千萬夢想之外,揣量才分,決無承當之望,玆敢冒進血懇,伏乞將臣新授資級,以安愚分事。入啓。答曰,卿其勿辭,速往欽哉。
院啓,請罪人吳始復,更加嚴鞫得情。請前判書吳道一遠竄。請河東縣監金重潤,泗川縣監李必華,光陽縣監朴廷元,竝命罷職。答曰,不允。末端事,不論治績之如何,只以駔儈微賤之人,不宜遽授字牧爲辭。論人之道,不當如是,豈但迎送之弊而已哉?此予之所以持難者也。
忠淸監司書目,病重乞遞事。啓。答曰,省疏具悉。卿其勿辭擧行。
政院啓曰,今此夏享大祭,親臨擧動時,兵曹侍衛,不可不備員,而參判李彦紀,重得寒疾,症情十分危㞃,合有變通之道,何以爲之?敢稟。傳曰,改差。
備忘記,近來朝家命令,外方官吏,一切抛棄,不爲擧行,事之寒心,固已久矣。今觀高靈幼學鄭載松等上疏,則以本縣軍額變通事,備局覆啓之回下於本道者,今已三年,而尙不擧行云。今此變通,係是民怨,而道臣及守令,不體德意,如是廢閣,則不幾於趙光奇之告于唐德宗者乎?此而置之,朝令無時可行,民怨無時可解,所當別樣論責,而此非一二邑之事,則迎送之弊,亦不可不念,當該守令,姑先從重推考,道臣,亦爲從重推考。
兵曹判書金構上疏。大槪,刑章久稽,情地日蹙,敢冒萬死,更申血懇,乞蒙速賜處分事。入啓。
備忘記,近來科場儒生正草紙,爭相務勝,紙品漸好,故前後申飭,非止一再,而昨觀監試覆試一二所一等試券,則其中紙品,如咨文紙者,有之,朝令不行,誠可寒心。御覽試券十篇中,尤甚品好者,自本院抄出,當該擧子,限三年停擧。
京畿監司書目,楊州呈,以副提學金昌協辭職上疏上送事。啓。答曰,省疏具悉。疏辭,令該曹稟處。
答兵曹判書金構疏曰,省疏具悉卿懇。已諭予意,何用過嫌。噫,人心世道,日益危險,今玆被誣,豈特卿之不幸哉?旣知其構捏,則但當慰諭,俾卽出而供仕而已,寧有許遞之理乎?宜體此意,安心行公。
有政。禮曹正郞元致道,兵曹參議李善溥,參判徐文裕,校理吳命峻,顯陵參奉李東魯,典籍李祥徵,工曹佐郞金盛後,司饔參奉尹孝敎,吏曹參議權尙夏,義盈主簿李成坤,戶曹正郞李蓍徵。
政院啓曰,命下矣。自本院詳細看審,則生員李眞休·李敏兩人試券,紙品最好,依聖敎限三年停擧之意,敢啓。傳曰,知道。禮曹謄錄
上在慶德宮。停常參·經筵。
五更,陰雲蔽天,客星所在,不得看候。
領議政徐文重十六度呈辭。入啓。傳曰,安心調理。
傳曰,敬寧殿夏享大祭,世子親行事,分付矣。今番則勿爲親行事,分付。
禁府,具鳳昌·李後晟·李錀拿囚。啓。
謝恩,獻納兪命弘。
合啓,請削黜罪人南九萬遠竄。請罷黜罪人柳尙運遠竄。請領敦寧府事尹趾完罷職。措辭竝見上答曰,亟停勿煩。
府啓,請罪人杭家籍沒等事,令該曹照例擧行。請還寢炤兄弟放歸田里之命,竝命絶島定配。新除授義州府尹宋廷奎,曾前立異於希載按律之啓,費辭營護,則其見棄於公議者,久矣。到今天討旣行,合啓方張之日,如此之人,奬用如舊,事體不當如是,請義州府尹宋廷奎,遞差。加平縣監朴慶承,性酖麯孼,事多狂妄,自到任以來,長在醉鄕,官事民事,都不經意,而因一不緊之事,侵虐校生輩,使不得安堵,三十餘家,一時逃散,莫重校廟,無一人守直者,事之寒心,莫此爲甚。且本邑,自前設置保民廳,鳩聚錢穀,斂散取嬴,以需勅使時及凡干支役,而民蒙其惠,大矣。稱以貸用,盡爲入己,及其無分錢斗穀之後,又乃巧作名目,分徵民間,以爲充數之計,峽中貧殘之民,當此春窮,末由辦納,闔境嗷嗷,如在水火,怨罵之聲,騰播京洛,其他剝割怪駭之政,難以毛擧,如此之人,不可仍置字牧之任,以貽生民之害,請加平郡守朴慶承,罷職。泰安縣監柳星漢,自授本職,善政未聞,徵斂無藝,怨讟盈路,率畜官妓,所言皆從,請托肆行,賂賄交集,稱以秩高,妄自尊大,必曰吾暫屈下邑,只爲就閑之計。凡干官事,全不掛念,以致公務廢弛,吏緣爲奸。上年秋間,稅船之致敗於境內也,不爲親往摘奸,而只送監色,任其偸食,瞞報監營,轉聞籌司,其愚騃自便之狀,誠爲駭然。請泰安縣監柳星漢,罷職。答曰,不允。
院啓,請罪人吳始復,更加嚴鞫得情。請判書吳道一遠竄。請河東縣監金重潤,泗川縣監李必華,光陽縣監朴廷元等,竝命罷職。答曰,不允。
政院啓曰,命下矣。自本院詳細看審,則生員李眞休·李敏兩人,試券紙品最好,此兩擧子,依傳敎限三年停擧之意,敢啓。傳曰,知道。以上朝報
上在慶德宮。停常參·經筵。
陰雲蔽天,客星不得看候。
明日宗廟親臨擧動時,出宮三嚴,卯正二刻。
領議政徐文重十七度呈辭。入啓。傳曰,安心調理。
獻納兪命弘啓曰,臣於書啓中,前所江僉使李行成之成字,以聖字書入矣。追後聞知,則乃成字,而非聖字云。奏御文書,何等重大,人名誤書,不比汗漫,雖無點下之擧,何敢闇然掩置,而不爲自列乎?請命遞斥臣職。答曰,勿辭,退待物論。
兵曹口傳政事,副摠管李宇恒。
上在慶德宮。停常參·經筵。
夜二更,天氣淸明,詳細看候,所見客星,已盡消滅。
院啓,引嫌而退。一字誤書,元非大段,不可以此輕遞言官,請獻納兪命弘出仕。答曰,依啓。
傳曰,百官雨具事,分付。
獻納兪命弘就職。
大駕,詣宗廟,入齋室後,藥房·政院·玉堂問安。答曰,知道。望廟禮後,藥房·政院·玉堂問安。答曰,知道。
明日親祭正時,四更一點。
上在慶德宮。停常參·經筵。
一更至三更,月暈。
宗廟夏享大祭親祭罷後,藥房·政院·玉堂·二品以上·六曹問安。答曰,知道。
大駕還宮三嚴,卯正三刻。
還宮後,藥房·政院·玉堂問安。答曰,知道。
敬寧殿夏享大祭後,世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
持平兪彦明啓曰,臣頃於領敦寧尹趾完罷職之啓,始參之日,略有文字之刪改,而至於別立名號四字外,仍用前文,不能致察於大臣原疏之語,論啓大臣,何等事體,而矇然傳謄,未免爽實,昏謬不察之失,旣大矣。且泰安縣監柳星漢,罷職之啓,稅船致敗,在於瑞山地,而本倅未及赴任,星漢時爲兼官,不自摘奸,只送鄕色事,錯認爲本縣之境,論事不審之失,又著矣。以此以彼,決難仍冒於臺次,請命遞斥臣職。答曰,勿辭,退待物論。
領議政徐文重十八度呈辭。入啓。傳曰,安心調理。
禁府,朴其良拿囚。啓。
正言李德英·李晩堅啓曰,臣等於領敦寧尹趾完罷職之啓,亦爲隨參矣。今聞其措語中別立名號四字,乃是相臣原疏所無云,不能覺察,矇然傳啓之失,與憲臣無異,何敢一刻仍冒於職次乎?請命遞斥臣職。答曰,勿辭,退待物論。
上在慶德宮。停常參·經筵。
下直,淸州牧使李周徵,景陽察訪金時瑞,法聖萬戶金時燦。
世子宮·嬪宮,藥房問安。答曰,知道。
藥房啓曰,昨日親祀太廟,達宵勞動,伏未審夜來,聖體,若何?王世子氣候,近間亦復,何如?下情不勝憂慮,敢來問安矣。答曰,知道。無事。世子氣候平穩矣。
臨陽君桓上疏。大槪,臣有事先隴,猥陳私悃,冀蒙旬日之暇,俾得全意經理事。入啓。答曰,省疏具悉卿懇。卿其安心往來焉。仍傳曰,給由馬,祭奠及役軍,令本道考例擧行。
黃海監司書目,安岳郡守任胤元,以其身病,累呈辭狀,久廢公務,不得已罷黜事。
右議政申琓,楊州地父母墳焚黃及廣州地生父母墳省掃呈辭。入啓。傳曰,給由馬,澆奠牀備給。
答吏曹判書李畬,大司成金鎭圭,戶曹參議金德基,輔德金致龍,副校理權尙游疏曰,省疏具悉。卿等勿辭行公。
京畿監司書目,水原呈,以刑曹判書閔鎭厚辭職上疏上送事。啓。答曰,省疏具悉卿懇。卿其勿辭,安心往來。
又書目,楊州呈,以副修撰李肇上疏上送事。啓。答曰,省疏具悉。爾其勿辭,上來察職。
禁府,韓廷弼拿囚。啓。
校理吳命峻上疏。入啓。答曰,省疏具悉。疏辭,令該曹稟處,爾其勿辭往省焉。
同知李宇恒上疏。大槪,旣因賊徒之跟捕,酷被囚人之誣辱,以何顔面復廁朝班乎?伏乞聖明,臣本兼諸任,亟命遞罷,仍治臣疲軟不職之罪事。入啓。答曰,省疏具悉。卿無所失,勿辭察職。
兵曹判書金構上疏。大槪,有罪倖免,王法未伸,冒死再籲,批旨愈隆,感激惶隕,不知死所。顧此崇資重任,不宜一刻虛辱於汚衊之身,不得不更懇,仰請處分,伏乞亟削臣職,仍勘臣罪事。入啓。答曰,省疏具悉卿懇。卿勿固辭,安心行公。
領議政徐文重十九度呈辭。入啓。傳曰,安心調理。
京畿監司書目,水原呈,以府使閔鎭遠陳弊上疏上送事。啓。答曰,省疏具悉。條陳弊瘼,令廟堂商確變通焉。
院啓,請罪人吳始復,更加嚴鞫得情。請前判書吳道一遠竄。請河東縣監金重潤,泗川縣監李必華,光陽縣監朴廷元,竝命罷職。措辭竝見上試紙之禁用好品,旣用朝家令甲,則設令擧子輩,爲其觀美之助,有此犯科之事,史館點退於踏印之時,考官拔去於入格之後,則朝令可行,而弊習可祛矣。今此生員李眞休·李敏等,俱以好品之地,至參高等,而自上有特爲停擧之命,則其時踏印之四館,試取之考官,俱難免不職之失,請當該考官及四館,竝推考,以示嚴科條之意。竝引嫌而退。守令論劾,許以風聞,則設有差爽,不足爲嫌,而相臣疏語,不及名號,則仍謄前啓,未免做錯,旣已隨參,同歸不察,則揆以臺體,俱難仍在。請持平兪彦明,正言李德英·李晩堅,竝命遞差。答曰,不允。罷職事,推考事,處置事,依啓。
全羅監司書目,龍安縣監宋相抃,四月初一日身死事。又書目,錦山郡守權慜,稱病歸家,已浹兩月,還官無期,不得已罷黜事。
吏曹啓曰,臺諫有闕,政事,取稟。傳曰,明日爲之。
京畿監司書目,楊州呈,以大司憲李濡辭職上疏上送事。啓。省疏具悉。卿辭至此,本職今姑勉副,安心上來。
左議政李世白箚子。大槪,臣有所懷,不容遲待明日,敢此略陳,以備裁處事。入啓。答曰,省箚具悉卿懇。箚辭得宜,使之依此擧行焉。
上在慶德宮。停常參·經筵。
一更至三更,月暈。
下直,江華經歷李光朝。
領議政徐文重二十度呈辭。入啓。傳曰,安心調理。
假注書金萬謹受由,代韓永祚。
政院啓曰,卽者吏曹郞廳來言,今日爲政事命下,而判書李畬,情勢難安,參判趙泰采服制,參議權尙夏在外,不得開政云。判書李畬,卽爲牌招,開政,何如?傳曰,允。
備邊司啓目,粘連黃海監司狀啓云云,江華移轉米腐傷,當該守令前海州牧使趙泰期,先罷後推,何如?啓依允。
傳曰,大臣·備局堂上引見。引見時,會寧府使鄭祥斗,茂山府使申澤萬罷職事,及兵曹判書金構,本職及內醫提調遞差事,及注書以二望差出事,榻前定奪。
獻納兪命弘所啓,請罪人吳始復,更加嚴鞫得情。措辭見上上曰,勿煩。
又所啓,請前判書吳道一遠竄。措辭見上上曰,勿煩。
政院啓曰,吏曹判書李畬,牌不進,推考傳旨,今方捧入,而今日爲政事命下之後,尙未開政,已極未安,而李畬,今又違牌,將不得開政,其在事體,殊未妥當,吏曹判書李畬,更爲牌招,開政,何如?傳曰,允。
吏曹判書李畬上疏。大槪,臣於半日之內,再被嚴召,不得不趨詣闕下,罪深情蹙,終不敢冒就職次,席藁陳章,乞蒙鐫改本兼諸任,仍勘臣罪事。入啓。答曰,省疏具悉。卿勿過嫌,從速行公,毋使罪囚,久滯囹圄。
政院啓曰,吏曹判書李畬,疏批已下,卽當更爲牌招開政,而日勢已暮,入來開政之際,將致夜深,何以爲之?敢稟。傳曰,明日開政。
全羅監司書目,求禮縣監崔益望,御史旣已封庫罷黜事。
京畿監司書目,果川呈,以掌令李世弼辭職上疏上送事。啓。遞差。
判尹李寅燁所啓,曾因前都承旨李思永所啓,都城大小川渠疏瀹事,定奪矣。臣於往來時見之,則堙塞特甚,此役在所不已,而第念前年以後,國家多事,坊民之役,無時休息,此則雖不以應役之民爲之,而大川堙塞,已有年所,沙土壅閼,汚濊塡滿,必須多用人力,可以開掘。五關水門內,當使都民,當之,城外則當使往十里之民,當之。延袤甚廣,此誠莫大之役,雖擧都城民力,恐難容易辦得。且下流疏瀹,然後上流不壅,而當此農時,遍役往十里之民,則亦必有廢農之患,稍待潦水後,使緣川居民,各自修治其家前,則民力不至多費,而事半功倍矣。蓋聞松木茂盛時,雖經潦雨,沙土無崩頹之患,自經蟲損之後,四山濯濯,雖當小雨,流沙不止,今年甚於去年,秋間甚於春間,川渠堙塞,職由於此。目今所見,誠不可不一番疏瀹,而只是民力之可慮,如右所陳,待潦雨後爲之,誠爲合宜,故敢達。上曰,依爲之。
引見時,左議政李世白所啓,忠淸水使金重三,以林川郡守尹寔,新造戰船,元不修裝,各樣正日,以私船逢點事,有此請罪之事矣。事當拿問定罪,而似聞中間,不無曲折,專由於本邑,下吏疾怨其倅之致,卽今邑民,多有呈訴於備局者。有司堂上李寅燁,詳知其曲折,若論罪主倅,則適足以中奸吏之願,似當令本道,更爲査覈,果如水使狀啓不爽,則可以罪之,不然則宜有酌處之道,不得循例回啓,敢此仰達。右議政申琓曰,此事,臣亦有所聞矣。林川官吏頑悍,多有國穀偸食者。尹寔到任之後,竝爲囚推徵出,故邑民必欲去之,而新造船隻,則故爲緩造,俾不得及於水操之時,舊退船,則元無斥賣之事,而任意持私船進告,以舊退船,徑爲出賣之意,誣罔納招於水營,以爲誣陷主倅之計,極爲痛駭。漢城判尹李寅燁曰,近來人心極惡,林川官吏輩,偸食國穀與軍布等物,故尹寔,嚴加査覈,則官吏踵隨御史,欲爲搆陷,而適被現露,今方究覈云。蓋此戰事,亦其故爲生事之計,今若不爲査問,只罪其守令,則官吏惡習,無以懲治,而守令亦難於措手,故頃以所聞者,言于大臣矣。上曰,此事誠然,令本道査啓後處之,可也。
禮曹判書金鎭龜曰,南漢城廓一百十五處內,改造及修補各三十二處,以間數計之,則至於一百九十二,而如行宮客舍三門以下公廨諸處,及軍堡寺刹,改造改修處,通以計之,則至於三百四十五間。此外城門改造,軍器修補之役,亦甚浩大,本廳素無物力,城廓當初營造時,請得俗帖通政·嘉善,合百數十丈,專以此料理成造。近來,俗帖請得,朝家雖不許施,本城,旣異他處,且此爲頂役事,無他變通措辦之路。俗帖,特爲量宜成給,前日所給僧帖,亦將垂盡,又爲加給,何如?李世白曰,南漢異於他處,自前已有許給之例,且役處浩多云,參酌成給,似當矣。上曰,參酌許給,可也。
李世白曰,此慶尙左水使黃震文狀啓,封山下居驛保騎保趙貴男,失火罪狀稟處事,而刑曹覆啓,已有己卯年一罪論斷事目,令廟堂稟處事,允下矣。蓋以邊山,屢次失火,故勿論放火失火,皆以一罪論斷事定奪,而其時已有過重之議矣。其後更爲稟定,邊山失火人老郞金,十次嚴刑不服後,減死定配仁川,且此失火,則不但與邊山有異,且是十三歲兒,故亦爲他道定配矣。今此趙貴男所坐,則只是陳田燒草時,偶然失火,以致延及,則如故火者,有異,雖同是封山,而與邊山自有間隔,放火失火,不復區別,竝以一罪論斷,終未知如何?一罪論斷與否,事關重大,不敢循例回啓,敢此仰達。申琓曰,老郞金定罪之時,臣亦爲入侍矣。邊山,乃是長養船材之地,故朝家之重其律者,不但意在禁松,亦慮其侵耕之患也。民人若有侵耕之意,故爲放火,則其情可惡,而放火及失火,無以區別,故其時大臣,必以勿論情犯,斷以一罪者,其意有在也。但朝家勘罪,必隨情犯,而有所輕重,不問情犯,致以死罪,似爲過重。且雖曰同是禁山,亦不無彼此輕重之別。頃在白雲山失火人定罪之時,降爲此律,誠以此也。今此趙貴男,因其放火陳田,有此延及,而且其封山與邊山,輕重似有差殊矣。上曰,與邊山輕重自別,永宗,旣不用一罪之法,以此律論斷,可也。李世白曰,當以此分付,而第事係重罪,不復究問,徑先定配,亦似未妥,爲先刑推三次,問其放火之故,終不就服後,宜有處斷之道矣。上曰,依爲之。以上備局謄錄
禮曹判書金鎭龜所啓,卽接掌樂院所報,則掌樂院樂工四百二十九名內,親祭時,宗廟·永寧殿各一百三十名,永昭殿,三十七名,殿庭軒歌,四十四名,前後差備八十八名,分排之際,常患苟簡。敬寧殿工人,非久亦將分排,而無以充數,敬寧殿工人三十七名,分定各道,使之趁速上送,以爲學習,每戶保六名,雖難一時充定,而連續搜得充定之意,分付各道,何如?上曰,依爲之。掌樂院謄錄
引見時,訓鍊都正尹就商所啓,頃因訓鍊大將李基夏所達,訓局勸武春秋試才事定奪,而御營廳,則不爲擧論矣。兩局不爲異同,待新兵判差出,兩局試才,一體爲之,何如?上曰,依爲之。以上兵曹
又所啓,御營廳,有變通事,敢此仰達矣。開城府案付軍戶保,竝一千七百餘名,未代定之數,近三百名,故前後發關,不止一再,而松都一不充年,年保米,亦且未收,宜倣他道例,拘礙解由,則似無此弊,下詢大臣而處之,何如?上曰,何如?左議政李世白曰,近來外方,絶不行京衙門分付,故致有此弊,而以松都形勢言之,御營軍之多,旣如此,摠戎廳及他軍額,亦然,雖似可悶,旣有名目,則應納身布,何可不卽捧納乎?但松都與京衙門一體,未知亦有解由之事否耳。就商曰,小臣曾任摠戎使時,松都案付軍保米,多有未收,故解由拘礙之意,陳請定奪之後,幾盡收捧矣。御營,乃是宿衛之軍,則與摠戎廳,尤有間矣。李世白曰,旣有解由之規,則拘礙似無不可矣。上曰,摠戎廳保米未收,旣已拘礙解由,則御營廳亦一體爲之,可也。御營廳謄錄
上在慶德宮。停常參·經筵。
領議政徐文重二十一度呈辭。入啓。傳曰,安心調理。
左承旨兪命雄再度呈辭。入啓。遞差。
院啓,請罪人吳始復,更加嚴鞫得情。請判書吳道一遠竄。措辭竝見上答曰,勿煩。
吏曹啓目,粘連啓下爲白有亦,觀此副提學金昌協上疏,則兼帶春秋之任,與領春秋徐文重,監春秋李世白,有相避之嫌,照例改差爲白是臥乎所。昌協,曾帶是職,引嫌陳章,旣蒙許遞,今此所引之嫌,與前無異,所當許遞是白乎矣,宰臣進退,臣曹不敢擅便,上裁,何如?啓依回啓施行。
京畿監司書目,驪州牧使柳尙載,病重罷黜事。
有政。文學金栽,弼善崔重泰,東學敎授崔昌大,茂山府使閔泳,光陽縣監鄭昌周,直講趙之重,掌令李德英,修撰李坦,正言兪彦明,內局提調金昌集,泗川縣監李弘元,長興主簿黃啓河,錦山郡守趙遠命,河東縣監許穧,工曹正郞申轂,軍資直長崔商羽,龍安縣監韓塾,大司憲李寅燁,求禮縣監李喜夏,持平沈宅賢,正言李世奭,安岳郡守李奎成,南陽敎授李晩成,濟用奉事洪重範,引儀李箕翊,同義禁金昌集,禮曹參判尹世紀,注書朴熙晉,校理權尙游,判決事朴權,兵曹參判沈枰,工曹參判李思永,會寧府使金重三。
吏曹啓目,觀此黃海道暗行御史兪命弘書啓,則金川郡守洪重楷段,政尙剛明,事多修擧,束吏撫民,大小蠲役之事,殆至十六條,而本邑私大同,積年未收累百石穀,一竝蕩減,客使時凡百供億,皆日官辦備,不煩民力。又料理創設保民廳,爲永久便民之計,一境莫不稱頌。殷栗縣監趙泰興段,勤於奉職,事多修擧,戰船改造,山倉重修之役,不煩民力,皆自料理,軍器別備,亦且不貲。量田時,力制土豪,高下分等,頗得其宜,流來虛卜六百餘結,盡爲蕩減,民多稱頌。此兩邑守令善治之績,有足可尙,其所拮据補民力者,不無多寡之差,似有參酌褒賞之典,貢賦納未納,令該曹相考,稟處。甕津縣監李苾段,莅官謹愼,政不苛刻,支勅之時,亦無橫斂,發覺奸吏,降定使令,民多稱快。康翎縣監金聖準段,孜孜撫民,量減官俸,中船一隻,自備補民,民皆稱譽,量田分等,雖以太高呼冤,亦不歸咎本官。此兩邑守令,雖有稱譽之言,亦無表著之績,今姑置之。載寧郡守崔柱岳段,別無疵政,且有客行時料理是白乎矣,政欠剛明,事多優遊,束民不嚴,或有弄奸之弊,收糶之時,出送刑吏,刻期督迫,民多稱冤。松禾縣監朴尙一段,重厚謹愼,政亦不苛,且無大段可言之疵是乎乃,衰病遲鈍,坐衙頗稀,牒訴多滯,束吏不嚴,民或受弊,失行良女,不能明査,徑定官婢,終不報知營門,處事疎闊,類多如此。此兩邑守令,雖無不法之事,旣不能檢束下吏,貽害民間,而捧糶之致怨,按法之疎闊,亦不可無責,竝只罷黜爲乎旀。監司申銋段,站路往來,旣省騶從,各邑廚傳,務從簡約是如爲白乎矣,按道之臣,事體自別,不必擧論是白乎旀。沿海邑海州牧使李萬亨,本牧,以營下劇邑,衆弊叢生,而到任未久,事多修擧,支勅凡需,不煩民力,軍兵逃故,方便出慮,搜得閑丁,幾至六百名,而不至擾民,其所治理,雖有可稱,姑無特著之成效,置之爲白乎旀。谷山府使鄭來祥段,最有治績是白乎矣,沿路守令廉問,旣是條令之外,非所可論是白乎旀。兵使以下邊將乙良,令兵曹稟處,何如?啓依回啓施行。吏曹謄錄
上在慶德宮。停常參·經筵。
修撰崔昌大三度呈辭。入啓。遞差。
領議政徐文重二十二度呈辭。入啓。傳曰,安心調理。
政院啓曰,憲府無行公之員,連以監察茶時,事甚未安。新除授大司憲徐文裕,掌令李德英,持平沈宅賢,竝卽牌招察任,何如?傳曰,允。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝命絶島定配。請義州府尹宋廷奎遞差。請加平縣監朴慶承罷職。請泰安縣監柳星漢罷職。措辭竝見上新除授正言兪彦明,時在京畿衿川地,請斯速乘馹上來事,下諭。答曰,不允。下諭事,依啓。
弼善崔重泰辭職上疏。入啓。答曰,省疏具悉。爾其勿辭,調理察職。
副校理李觀命,牌不進。只推勿罷。
吏曹啓曰,臺諫有闕,政事,取稟。傳曰,明日爲之。
副校理李觀命,牌不進,罷職。朝報
上在慶德宮。停常參·經筵。
假注書洪禹瑞受由,代洪萬遇。
府啓,請罪人杭家籍沒等事,令該府照例擧行。請杭子炤兄弟,竝命絶島定配。請義州府尹宋廷奎遞差。加平縣監朴慶承罷職。泰安縣監柳星漢罷職。答曰,不允。末端兩件事,依啓。
領議政徐文重二十三度呈辭。入啓。傳曰,安心調理。
吏曹啓目,粘連觀此黃海道暗行御史兪命弘書啓,則金川郡守洪重楷,政事剛明,事多修擧,束吏以嚴,撫民以寬,大小蠲役之事,殆至十六條,而本邑私大同,積年未收累百石之數,一倂蕩減,客使時凡百供億,皆自官備,不煩民力。又料理創設保民廳,爲永久便民之計,一境莫不稱頌是如爲白乎旀。殷栗縣監趙泰興段,勤於奉職,事多修擧,山倉重修等役,不煩民力,皆自料理,他物別備,亦且不貲。量田時,力制土豪,高下分等,頗得其宜,流來虛卜六百餘結,盡爲蕩減,人多稱頌是如爲白臥乎所。此兩邑守令善治之績,有足可尙。其所拮据以補民力者,雖不無多寡之差,似當有參酌褒賞之典,貢賦納未納,令戶曹相考稟處爲白乎旀。瓮津縣監李苾段,莅官謹愼,政不苛刻,支勅之時,別無橫斂,發覺奸吏,降定使令,民多稱快是如爲白乎旀。康翎縣監全聖準,孜孜撫民,量減官捧,中船一隻,自備補民,民皆稱譽,量田分等,雖以太高呼冤,亦不歸咎本官是如爲白有臥乎所。此兩邑守令,雖有稱譽之言,亦無表著之績,竝姑置之爲白乎旀。載寧郡守崔柱岳段,別無大段疵政,且有客行時若干料理是白乎矣,政欠剛明,事多優游,束吏不嚴,或有弄奸之弊,收糴之時,出送刑吏,刻期督迫,民多稱冤是如爲白乎旀。松禾縣監朴尙一段,重厚謹愼,政亦不苛,且無大段可言之疵是如爲白乎旀,衰病遲鈍,坐衙頗稀,牒報多滯,束吏不嚴,民或受弊,失行良女,不能明査,徑定官婢,終無報知營門,處事疎闊,類如此是如爲白有臥乎所。此兩邑守令,雖無非法之事,旣不能檢束下吏,貽害民間,而捧糴之致怨,按法之疎闊,亦不可無責,竝只罷黜爲白乎旀。監司申銋段,站路往來,旣省騶從,廚傳務從簡約是如爲白乎矣,按道之臣,事體自別,不必擧論是白乎旀。沿海邑海州牧使李萬亨段,本牧營下劇邑,衆弊叢生,而到任未久,事多修擧,支勅凡需,自官料理,不煩民力,軍兵逃故,不可勝數,而方便出慮,搜得閑丁,幾至六百名,而不至擾民是如爲白臥乎所,其所治理,雖有可稱,姑無特著之成效,置之爲白乎旀。谷山府使鄭來祥段,其所稱道,最有治績,沿路守令之廉問,旣是條令之外,非所可論是白乎旀。兵使以下邊將等乙良,令該曹稟處,何如?啓依允。
禁府照目,前縣監牟有秋矣,各倉虛錄米太,以未捧爲已捧,且以橡實雜色,代捧充數,罪決杖一百,徒三年,告身盡行追奪。私罪。啓依允。又啓目,部將韓時煜議處云云,傳語軍,以三百名排立於十里之間,次次疾走,宜無不及之理,而有此先後倒錯之事,稽緩之罪,在所難免,以此照律,何如?啓決杖放送。同府,牟有秋,茂長靑松驛徒三年定配。啓。
正言李世奭上疏。大槪,薇院新命,遽及於久礙淸塗之餘,顧此釁累之蹤,決無冒出之勢,不避猥越,敢此呼籲,伏乞削臣職名,以安私分事。入啓。答曰,省疏具悉。爾〈其〉勿辭,從速察職。
禁府啓曰,洪時紀更招云云。忍杖不服,加刑得情,何如?啓嚴刑得情。
副提學金鎭圭,牌不進後上疏。入啓。答曰,省疏具悉。卿其勿辭,從速察職。
京畿監司書目,楊州呈,以兵曹判書李濡辭職上疏上送事。啓。答曰,省疏具悉卿懇。卿其安心勿辭,從速上來行公。
有政。副護軍金昌協,副司果崔昌大·金宇杭,副司直金構,副司正洪萬遇。
吏批,掌苑別提洪重亨,京畿都事柳鳳輝,監察李震華,刑曹佐郞李復仁,刑曹參判姜銑,右尹尹就商,松禾縣監崔國亮,尙衣僉正洪淨,成歡察訪李垕,載寧郡〈守〉鄭智,文學權世恒,校理崔昌大,濬源殿參奉韓世讓,驪州牧使金斗明,副提學金鎭圭,工曹佐郞李河。
左議政李世白,禮曹判書金鎭龜,佐郞邊攸,繕工提調洪受瀗,假監役金盛大,獻陵石物有頉處,奉審事出去。以上朝報
上在慶德宮。停常參·經筵。
吏曹,粘連觀此校理吳命峻上疏,則母病半生沈篤,長在牀席,每一承召,母子聚首,罔知攸措,牽衣結戀,不忍絶裾,儻蒙聖上錫類之仁,特畀十室之邑,則事君事親,不至偏廢,忠孝之願,庶得兩全是如爲白有臥乎所,命峻,以母病在鄕,連違召命,其所陳情理,實爲懇惻,旣不得在京從官,則似當今姑許施是白乎矣,當此經幄乏人之時,臣曹不敢輕許,上裁,何如?啓依回啓施行。
禁府照目,前郡守具鳳昌矣本郡官婢仁香,奉膳初,雖以還役,枚報營門是白乎乃,果爲錄使役,則文書修正時落漏之說,事不近理,其掩置之跡,終有所難免,罪杖八十贖,告身三等,私罪。啓功減一等。又啓目,花坪君時憲,前府使金盛最等矣村人所告,所買石數,各爲十立,則莫重山陵進排之物,所當現告,而自謂與偸賣不同是白如可,村人現告之後,始爲輸納。時憲段,反爲發怒於都監,推徵問目外,全以剩辭搆捏,加等照律時,時憲,從重杖八十徒二年,年七十贖,告身盡行追奪。金盛最,刑杖八十贖,奪告身三等,私罪。啓。又啓目,鄭文斗等議處云云,鄭文斗,雖曰無識武夫,一廳議薦,自有公論是白去乙,任其私憤,歐辱先進,作此駭悖之擧。李坦,乘憤所訴之言,雖未必盡然,此與泛然歐鬪者,不同,從重照律爲白乎旀,鄭時尹段,見其病敗之狀,同往歐打,似非實狀是白乎旀,柳以培,元無助鬪之事,又非傳說之人,則似無可罪,竝只放送,何如?啓依允。
領議政徐文重二十四度呈辭。入啓。傳曰,遣承旨敦諭。
明日敬寧殿望祭時,開門,三更二點。
同副承旨許玧書啓,臣承命往于領議政徐文重家,傳諭聖旨則以爲,臣以衰朽之質,重經大病,形骸筋力,便作別人,杜門三朔,厚辱寵命,臣之罪戾,萬死難贖,而不意玆者,近侍又臨,敦諭之命,再降於旬望之內,恩旨勤摯,兪往兪隆,臣奉讀涕泣,不知所以措躬也。臣之氣力,苟有一分可以起動之勢,則何敢偃伏私次,違慢嚴命,一至此哉?今臣雖無朝夕疾痛之症,病後餘喘,其不能裝束出門,有如平人,已萬萬矣。撫躬悲感,北望沾灑,伏地俟罪,不知所達云矣,敢啓。傳曰,知道。以上朝報
上在慶德宮。停常參·經筵。
望祭罷後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
藥房啓曰,近來風日不佳,伏未審此時,聖體,若何?伏聞入侍醫官金有鉉·崔聖任等所傳之言,則王世子近日水刺減小,神色消瘦,此必居憂中起居之節,有異於常時而然,臣等不勝憂慮之至。臣等,今日與諸御醫入診詳察後,以爲及時議藥之地,宜當,敢來問安,竝此仰稟。答曰,知道。無事矣。再啓曰,臣等,入診王世子,退出後,仍與入診諸御醫等商議,則以爲,水刺減小,神色消瘦,比前差勝,而但脈度常數,舌胎猶存,此由於感冒餘熱,尙未消盡之致。加減涼膈散,加柴胡·麥門冬一錢,連進三貼,宜當云。此藥卽爲劑入之意,敢啓。傳曰,知道。
傳曰,明日晝講爲之。
大司憲徐文裕啓曰,臣於今日合啓,竊有意見之不可苟同者。南九萬·柳尙運兩大臣,當初雖有按獄誤錯之失,此不過一時過慮之致,其本心之斷斷無他,非但朝臣之所共知,聖明亦嘗以不可論罪於本情之外,爲敎,兩臣心事,殿下旣以洞燭矣。臣不敢更有所煩論,而今日律名,轉輾層加,至於遠竄而不已,實非原情定罪之道。至於領敦寧府事罷職之啓,臣誠有不敢參涉之嫌,而以近日諸臺避辭觀之,大臣論罪,何等重事,而謬引疏中所無之言,以爲斷案,今雖不察,引避見遞,其啓尙存,如許臺論,臣未之見也。臣之意見如此,何可一刻苟冒於大論方張之日乎?請命遞斥臣職。答曰,勿辭。退待物論。
領議政徐文重箚子。大槪,旬望之內,再承近侍敦諭,惶感罔措,更暴病狀,乞蒙數月之暇,以延殘喘事。入啓。答曰,省箚具悉卿懇。屢盡至意,更何多誥,予志已定,日呈三章,萬無允副之理,卿毋困我,卽起視事,用副虛佇之望。仍傳曰,遣史官傳諭。
政院啓曰,文科講經及武科覆試,兩司進參臺官,當爲八員,而執義李晩成,掌令黃一夏,持平李東彦,大司諫兪得一,司諫鄭維漸,正言兪彦明在外,其餘行公之員絶少,將無以備員,似當有變通之道,何以爲之?敢稟。傳曰,執義李晩成,掌令黃一夏,司諫鄭維漸,正言兪彦明,竝改差。
吏曹啓曰,臺諫有闕,〈政〉事,取稟。傳曰,明日爲之。
掌令李德英啓曰,臣伏見長僚避辭,大抵不欲參涉合啓之意,而至於近日,諸臺引避見遞一款,譏切尤緊,臣亦前日參啓避遞中一人,則實不勝瞿然,亦不無慨然也。兩大臣所坐之重,已悉於合啓中,今不必更爲臚列,而長僚亦曰,按獄錯誤,亦曰過慮之致,公議之難掩,此亦可見,今日合辭之請,臣未知其過中也。至於別立名號四字,當初啓辭,元無此一句語,而中間刪改之際,有此錯認之失,而臣亦未免襲謬之故,前日之避,旣已自列,則到今抉摘文字,追咎不已,至以如許臺體,臣所未見爲言,所謂如得奇貨者,是耶?雖然,旣被其斥,不可晏然在職,請命遞斥臣職。答曰,勿辭。退待物論。
政院啓曰,大司憲徐文裕,掌令李德英,竝爲引嫌退待,而持平沈宅賢,方在呈告中,卽爲牌招,使之處置,何如?傳曰,允。
持平沈宅賢,牌不進,罷職。
政院啓曰,持平沈宅賢,牌不進,罷職傳旨,今方捧入,而憲府處置,當歸諫院,而諫院無行公之員,呈告未肅拜人員,明日待開門牌招,使之處置,何如?傳曰,允。以上朝報
上在慶德宮。停常參,只晝講。
下直,韓山郡守韓宗建,定山縣監柳昌運。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?王世子氣候,亦復何如?昨日劑入湯劑,其已進服乎?臣等,不勝憂慮,敢來問安。答曰,知道。無事。世子氣候,平穩矣。
院啓,請罪人吳始復,更加嚴鞫得情。請前判書吳道一遠竄。措辭見上引嫌而退。大論方張,費辭苟避,重失臺體,勢難仍在,旣仍襲謬,引避見遞,到今譏切,在我何嫌?請大司憲徐文裕遞差,掌令李德英出仕。答曰,不允。處置事,依啓。
傳曰,明日晝講爲之。
晝講入侍,知事李畬,特進官柳之發,承旨洪璛,玉堂金鎭圭·李坦,假注書洪萬遇,兼春秋洪大猷,史官金相元,武臣李汝柱。
京畿監司書目,辭職上疏上送事。啓。答曰,省疏具悉。卿其勿辭察職。又書目,楊州呈,以兵曹判書李濡辭職上疏上送事。啓。答曰,省疏具悉卿懇。卿勿固辭,從速上來行公。
傳,前校理李觀命,獻納尹弘离,弼善李聖肇,司書孟萬澤,文學宋宅相·朴弼明·金栽,持平沈宅賢,護軍朴泰昌,府使李世維,郡守宋徵殷,正言兪命凝,竝敍用,掌令李德英,就職。
正言李世奭,牌不進。只推勿罷。
府啓,請罪人杭家籍沒等事,令該府照例擧行。請還寢杭子炤兄弟等放歸田里之命,竝命絶島定配。措辭竝見上罪人韓道長,以私鑄現捉之人,在法應死,而因執告越獄罪囚,得以減死發配矣。自今春間,公然來在京家,橫行閭里,不少畏忌,洞內上下,無不被辱,至於達官齊會之處,揮劍突入,擊傷下人,聽聞所及,不勝驚駭。臣發差捉得,押送典獄,而此人所犯,非本府所可循例懲治,請令該曹,依律定罪。凡罪人到配之後,自本官時時點考,使不得任意離所,法例然也。道長,旣是減死發配之重囚,則本官,尤當另加申飭,而任其所爲,無復防禁,事之寒心,莫此爲甚,請珍島郡守南澤,先罷後推。答曰,不允。末端兩件事,依啓。前啓,義州府尹宋廷奎遞差事,停啓。
合啓,請削黜罪人南九萬遠竄。請削黜罪人柳尙運遠竄。請領敦寧府事尹趾完罷職。措辭竝見上
政院啓曰,正言李世奭,旣有只推之命,更爲牌招,何如?傳曰,允。
今日晝講時,玉堂闕員,今日政差出,仍卽牌招察任事,榻前定奪。
持平孟萬澤,牌不進。只推勿罷。
政院啓曰,大司憲趙相愚,持平孟萬澤,竝牌不進,罷職傳旨,今方捧入,而文武試所監試官,無以備員,大司憲趙相愚,更爲牌招,何如?傳曰,允。又啓曰,持平孟萬澤推考傳旨,今方捧入,而與大司憲趙相愚,一體牌招,何如?傳曰,允。
答司直金構疏曰,省疏具悉卿懇。卿其安心勿辭,從速行公。
明日式年講經文科一所試官三,柳之發·趙泰東·呂必容,參試官四,權世恒·成儁·李相成·洪羽進。二所試官三,李光迪·朴權·漁史徽,參試官四,蔡獻徵·朴彙登·申弼賢·鄭東虎。武科覆試一所試官三,李宇恒·李惠疇,參試官三,成虎臣·柳文燧·尹弼周。二所試官三,沈枰·尹就商·鄭弘佐·尹淑,參試官三,權聖大·張鵬翼·李厚根,監試官,文一所,趙相愚·兪命弘,二所,崔重泰·尹弘离。
參贊官洪璛所啓,慶尙道暗行御史趙泰一,病重狀啓,入來已久,聞其病勢,有加無減,此非道路偶感之疾,本以消渴,源委深痼,而添傷行役,僵臥旅泊,症情一向危迫云。假令復得生路,旬月之內,決無出沒廉問,以期竣事之望,其在體下之道,宜有變通,故敢達矣。上曰,問于政院,則政院亦無可考前例,而病勢如此,則今雖得差,當此暑月,似難仍爲廉問巡撫之役矣。知事李畬曰,暗行之任,出入村閭,廉察民情,雖無病之人,亦以爲難,況有病之人,決非可堪。奉命之人,病勢如此,竣事無期,且其生死可慮,自上宜有體念變通之道矣。上曰,趙泰一則只特其未病前廉問者,使之上來復命,可也。參贊官金鎭圭所啓,臣以試場事,有所仰達矣。監試覆試之前,刑曹判書閔鎭厚,抵書于臣曰,高靈有族人李基輝矣其從弟基泰,得鄕解上來,傳基輝之書,而書中所囑,極其駭愕。士習如此,在師儒之任者,宜有處置之道云,而竝送其書,臣取見其書,末端低行書之曰,賦覷義嘗聞當入二所云矣。臣看來駭愕,而初未詳其爲何樣語意,往見鎭厚問之,則此必是兩場科製暗標,誠爲痛惋云,故臣卽分付四館,基泰·基輝,竝施停擧之罰,以此回報于鎭厚矣,及至合所出榜之際,李基泰,俱中兩試。鎭厚聞其呼名,極其驚怪,取見其試券,則文頭果有暗標,蓋鎭厚,旣聞其被停,故基泰之冒罰赴試,曾不致慮,只取其所製考之也。當初圖囑卿宰,欲占科名之狀,旣極絶痛,而施罰之後,冒入場中,亦甚放恣矣。其時臣與諸試官相議,以拔去之意,陳啓,而若其委折,非文字所可詳盡,故今於登對,敢此仰達。館官之罰,至於停擧,自朝家宜有別樣懲治之擧矣。知事李畬曰,臣亦以試官見之,則兩場文頭,皆用其暗標,卽令科獄方張,而又有如此事,人心士習,誠爲寒心,不可以儒罰而止矣。上曰,令刑曹囚禁科罪,可也。李畬曰,兩人似當一體囚推矣。上曰,一體囚禁,覈實科罪,可也。又所啓,今因文義,愼重於用民力之語,有所仰達矣。近日有都摠府移建及觀象監改造之役,臣未詳知其曲折,而摠府事,臣頃忝摠府,得聞移建之由矣。蓋以移御之後,局別將等入直之所未備,故欲移建摠府,而推移入直也。此固與無故興作有異,而第其間架頗多,始役旣久,完畢尙遠,臣又側聞後宮私第,亦有工役,司僕馬匹之輸運土石者,甚多云矣。卽今久旱不雨,畿甸牟麥,已至絶望,播種亦將失時,民事誠爲可慮。今此諸處事役,雖與勞動衆,差殊,若其耗費財力,則亦不貲,而財力,無論有司與內間之所用,莫非出於民者,固不可靡費,而況今旱災如此,前頭難保其不底凶歉,尤宜十分節損而儲蓄,已備將來賑救之資矣。公廨若難中止,則另加申飭,使之從略速畢,而宮家之役,似非急務,特令停止,則實合於聖上恤民惜費之德意矣。李畬曰,摠府之役,初因金昌集陳達爲之,而只撤沒入之家移建,故臣亦與聞其論矣。堂郞入直之所,自然間架頗多,畢工尙遠,臣到今恨其初不能止矣。今年旱氣又如此,若又失稔,則國計民憂,罔知所濟,大小興作,固宜減省。至於後宮私第事,臣聞司僕馬三十匹,爲運入土石,立待已三朔,而每日三次運入云,以馱數計之,殆過萬馱,雖未知工役巨細之如何,而土石所入,何至如此之多乎?司僕馬出使數,逐朔別單書入,而初以三十匹使之,後至於立役之數,則不入別單,自上恐未必下燭矣。金鎭圭曰,摠府移建,雖是金昌集之所建白,而金昌集,身帶劇務,不暇照管此事,幹事郞廳下吏輩,不善董飭,又務侈大,以致工役之遲延,所撤家舍之材瓦,亦將不足云,此則非金昌集本意也。檢討官李坦曰,上特擧使民以時之義,爲敎,意甚盛也。方當農節,且有旱徵,此時興作,誠爲未安。摠府移建之役,旣至覆瓦,今雖不可撤毁,宜令停役,以待秋成。至於後宮第宅之役,事之緩急,役之巨細,非外臣所知,而臣頃自試所復命路,由梨峴杵築之聲,狼藉聞外,亦甚未安,雖在平常之時,農節,固不可奪矣。當此歲寒民窮之日,朝家必以至誠愛恤,念不及他,方可合於聖訓矣。凡所興作,毋論急務,如非急務,速令停止,庶乎宜矣。上曰,沒入之家,使之移設,何至此久耶?李畬曰,公廨與私家規模,有異,雖移用其材瓦,而工役之遷就,如是矣。上曰,都摠府·觀象監移建之役,及梨峴第宅修理事,竝令姑停,可也。金鎭圭曰,外方監司·守令,朝令之外,多有役民之事矣。毋論役民之大小,農節則一倂停止事,亦爲各別申飭,何如?上曰,依爲之。
知事李畬所啓,臣以監試覆試試官,詣闕坼榜之際,東萊居幼學洪夏績參榜,而其父仁漢,以禮賓寺正,書塡職銜,試官金德基,曾任東萊,故明知仁漢,乃是東萊商賈,事甚駭訝,而未査實狀之前,不可徑先拔去,故仍以出榜。令四館考出其戶籍,則仁漢,本以騎保,後爲禮賓正,似是加設影職,而夏績,則以業武入籍,以幼學赴擧,今雖唱名,似宜査處矣。金鎭圭曰,臣亦其時試官,而方帶館官,故自成均移文京兆,考出仁漢累年戶籍,則仁漢,乙卯以後,皆以騎保懸錄,至辛酉始稱禮賓寺正,夏績役名,非京武,或稱武學,或稱旗牌官,而前去式年,仁漢帳籍,只書率子夏績,而無役名。四館所書吏,取納夏績所持來戶口,而此則渠爲萬戶,以義陵參奉,書其役名,而試券祕封,則乃以幼學書之矣。李畬曰,朝家事目,加設職封贈,與正職無異,故只許施於士族,賤流之應有軍役者,不許矣。仁漢所得,若是加設職,而非爲納粟,則雖以此書祕封,亦似有所據,而以騎保,得此職牒,出於朝令之外,武學之稱幼學,又甚冒濫,仍置與拔去間,宜令禮曹覈出稟處矣。上曰,査覈稟處,可也。
又所啓,臣待罪長興庫提調,以本庫紙弊見之,濫費之日增,可知矣。本庫所掌,卽席子·紙地,而凡國家大小事役,其所進排,無處不往,百司之中,最爲難支,故一經國役,輒成弊司。曾前驪陽府院君閔維重,爲提調時,多有變通矣。到今年久,日益凋弊,而才經國恤,諸都監之役,貢物主人等,擧皆蕩殘,殆無以收拾。至於紙地,則常日諸上司,逐朔進排之處甚多,紙品與斤兩長廣,皆有定式,而上司下吏輩,操縱成習,點退索賂,以此紙品漸高。今則所納之紙,比諸元定之式,不啻倍加,國家則以元定紙品給價,而進排之際,必用倍加貿納,貢物主人等之殘敗,專由於此。頃在戊寅年間,崔奎瑞,爲本庫提調時,陳達於榻前,申明舊式,諸上司捧納時,使本庫下人,持稱尺量,納一準定法事,捧承傳申飭矣。日月稍久,點退之弊,愈往愈甚,自今依前定奪,更加申明,而上司下吏輩,如又不遵法式,仍前點退,則摘發科罪事,竝爲定奪施行,何如?上曰,依爲之。李畬曰,臣所兼帶校書館,亦有藝文館時政記紙進排之事,而其爲誤書處擦改,紙品本來敦厚矣。今則漸加厚,視舊倍蓰,本館,曾因輪對官陳達,以小好紙進排事,亦有定式,一體申飭,何如?上曰,依爲之。
有政。大司憲趙相愚,禁府都事李成坤,司諫尹弘离,掌令李聖肇,正言宋宅相,司圃別提金相勛,禁府都事洪得圭,奉常主簿吳守經,兵曹佐郞權始經,泰安縣監吳命峻,執義崔重泰,掌苑別提李祥麟,軍器提調李濡,監察辛受和,造紙別提趙以初,加平縣監任命元,濟用監正李晩成,持平孟萬澤,軍資奉事李溥,京畿都事李宜顯,繕工監役朴斗昶,西學敎授李觀命,右水運判官朴泰興,弘文提學姜鋧,校理李觀命,司贍主簿鄭澤,弼善李震壽,珍島郡守魏東荃,利仁察訪李德老,義盈主簿魚史周,戶曹佐郞李挺英,北部參奉尹商來,繕工監役黃鍍,禁府都事成守雄,社稷參奉李鼎佐,歸厚別提朴慶餘,兵曹正郞李晩堅。
吏批啓曰,三司擬望之乏人,未有甚於近來,今日政,臺官多闕,必以在京人差出,然後可以分入於文武試所,而侍從散〈官〉者,多至十餘人,實無推移塡擬之勢,在前因臺望苟簡,亦不無陳達變通之時,而事異常規,何以爲之乎?敢稟。傳曰,別單書入。
又啓曰,右通禮李光著呈狀內,身病甚重,京畿都事柳鳳輝,與安城郡守申處華,異姓四寸相避云,竝改差,何如?傳曰,允。以上吏曹謄錄
上在慶德宮。停常參,只晝講。
巳時,日暈左珥。夜一更,流星〈出〉天中淡雲間,入北方天際,狀如鉢,尾長三四尺許,色白,啓。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨伏承問安之批,有王世子氣候平穩之敎,臣等不勝喜幸之至。所進湯劑,當盡於今日,諸御醫等,皆以爲氣候旣已平穩,則苦口湯劑,不必連進,姑爲停止,宜當云。臣等,敢來問安。答曰,知道。無事,勿爲問安。
京畿監司書目,廣州呈,以副修撰任守幹辭職上疏上送事,啓。答曰,省疏具悉。爾其勿辭,上來察職。
假注書洪萬遇受由,代趙以進。
領議政徐文重二十六度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
晝講入侍,同知事金昌集,特進官尹世紀,承旨李喜茂,玉堂金鎭圭·李觀命,注書朴熙晉,兼春秋洪大猷,史官金相元,武臣李喜泰。
戶曹啓曰,本曹郞廳任命元,今日政,移拜加平郡守,今姑仍任,以責來效,何如?傳曰,允。
弼善李震壽上疏。大槪,顧臣滓穢之蹤,決難復廁榮班,乞賜鐫免,以安微分事。入啓。答曰,省疏具悉。爾其勿辭,從速察職。
參贊金鎭圭所啓,臣之前疏所論通讀輪次事,未知該曹之覆啓如何,而近日士習之不美,人才之眇然,實由於導率之不勤,而其本則蓋以蒙養之失其道也。在前童蒙敎官,勤於訓誨,一官所率,多至近百,小不下數十,有才氣者,頗得成就,遂至能文辭,擢科第,爲朝家之所需用矣。近來則不然,敎官只帶虛號,無意訓誨,一官所率,未滿數人,或有無一人受敎者,尸居其職,悠泛度日,童蒙之訓誨如此,則人才安得而成就乎?蒙養不端,長益浮靡云者,正謂此也。頃者敎官徐夢良,頗擧職事,勤於敎誨,遽授他職,學徒失望,臣意以爲,作成人才之本,在於勸課蒙學,申飭銓曹,擇差敎官,使之另加訓誨,實爲得宜,故敢達。上曰,所達誠是,申飭擇差,可也。
上在慶德宮。停常參·經筵。
禁府照目,出身鄭文斗矣,本廳議薦,自有公論是白去乙,任其私憤,歐辱先進,作此悖駭之擧,此與泛然鬪歐者,不可同罪,從重照律,罪杖一百徒三年,告身盡行追奪,私罪。啓依允。
又照目,慶尙監司狀啓云云,罪人疊配之邑,若値凶荒之歲,則或因道臣狀啓,移配稍實邑,不無前例,罪人中發配年久爲白在,吳始震,尙州牧良中,移配,何如?啓依允。
備邊司啓目,粘連全羅左水使狀啓云云,宜松山禁斫,事目至嚴,漕船新造材木,旣不親往監斫,一任其濫伐,放火枯死之外,其所偸斫,在處狼藉,而一不報知,摘奸之後,始爲現露,常時抛棄之狀,據此可知,光陽前縣監李奎章,拿問定罪事。啓依允。
假注書趙以進改,代李熙台。
政院啓曰,來二十一日,輪對日次,取稟。傳曰,爲之。
黃海監司書目,豐川府使李㙫,濫杖殺人,爲先罷黜,罪狀,令攸司稟處事。
慶尙監司書目,柒原呈,以奴已立,虎囕致死,驚慘事。
平安監司書目,咸從縣令尹以寬,御史旣已封庫罷黜事。
領議政徐文重二十七度呈辭。入啓。傳曰,安心調理。
禁府,嚴暹·金克光·魏山固,拿囚。啓。又啓目,洪時紀,刑問三次不服,加刑得情,何如?啓嚴刑得情。同府,金日省,公州利仁驛。鄭文斗,陽城加川驛徒三年定配。金泰重,安東安奇驛一年半定配。啓。
京畿監司書目,果川呈,以刑曹參判姜銑辭職上疏上送事,啓。答曰,省疏具悉。卿其勿辭,上來察職。
東原君潗針灸呈辭。入啓。給由。仍傳曰,遣針醫看病。
司書呂必重,牌不進。只推勿罷。
禁府,李奎章拿囚。啓。
有政。副司果李任漢·兪彦明,副護軍李晩成·鄭維漸·黃一夏·徐文裕·金昌協,副司果崔昌大,副司直金構,副司果金宇杭,副司正洪萬遇。
吏批,掌樂主簿李箕翊,加平縣監許源,咸從縣令尹憲柱,豐川府使李厚全,高山察訪金瑗,濟用奉事朴樞,工曹佐郞李挺英,持平兪彦明。
上在慶德宮。停常參·經筵。
未時申時,日暈。
下直,淸城僉使李世道。
領議政徐文重二十八度呈辭。入啓。傳曰,安心調理。
弼善李震壽牌不進。只推勿罷。
全羅監司書目,康津縣監李萱,御史旣已封庫罷黜事。
禁府啓目,粘連李礥照律事,允下矣。准監司自盜論罪,止杖一百流三千里亦爲白是置,當依此施行是白乎矣,礥,旣以他罪,勿限年遠地定配,則流配之律,不可疊施,決杖後還發配所,何如?啓依允。
又照目,壺平副守橒矣,雖以其供辭觀之,知爲禁吏,則其拒逆拘執之跡,自著是白置。身爲宗班,不畏國法,有此縱恣之擧,且歐縛禁吏之罪,在所難免,罪杖八十贖,奪告身三等,私罪。啓功議各減一等。
兵曹判書李濡上疏。大槪,前後血懇,未蒙矜察,一向退伏,分義惶恐,來到城外,敢申疾痛之呼,伏乞聖慈,亟賜遞改,以安愚分事。入啓。答曰,省疏具悉卿懇。卿勿固讓,速出行公。
禁府,金泰興,務安縣勿限年定配。啓。
武二所,出榜詣闕。
上在慶德宮。停常參·經筵。
辰時申時,日暈。
領議政徐文重二十九度呈辭。入啓。傳曰,安心調理。
傳曰,明日晝講爲之。
政院啓曰,賓廳日次,兩司當爲來待,而兩司之官,或在外,或入試所,只有掌令李聖肇·正言宋宅相。李聖肇,則陳疏方爲入啓,待批下後,卽爲牌招,宋宅相則呈辭,纔已還給,先爲牌招,使之來待,何如?傳曰,允。
又啓曰,本兵重任,不宜久曠,兵曹判書李濡,來到城外,陳疏批下之後,尙不肅謝,卽爲牌招察任,何如?傳曰,允。
掌令李聖肇上疏。大槪,臣於日昨,承牌詣闕,陳章見阻,迫於試事,不得不黽勉冒出,而顧此滓穢之蹤,決不可仍廁淸班,乞蒙遞改,以謝人言,以安微分事。入啓。答曰,省疏具悉。爾其勿辭察職。
右尹尹就商上疏。入啓。答曰,省疏具悉。卿其勿辭,從速察職。
備邊司啓曰,今日賓廳日次之坐,堂上進參者,只二員,以病懸頉,至於四員,將不得備員,事甚未安。副司直金構,情勢不安,近在江外,而戶曹判書金昌集,工曹判書嚴緝,宜卽牌招,漢城府右尹尹就商辭疏,方以入啓,批下後亦卽牌招,以爲備員開坐之地,何如?傳曰,允。
禁府啓目,前佐郞金普澤上言云云。其矣春澤,亦因尹賊誣招,枉被遠配是如,縷縷稱冤爲白有臥乎所,當初尹順命之臨刑亂招,全不近理,其所稱冤,亦有可據是白乎矣,旣因臺啓,編配未久,則有難輕議原釋,上言內辭緣,今姑置之,何如?啓放送。
兵曹判書李濡,工曹判書嚴緝,牌不進。
傳曰,大臣·備局堂上引見。
今日引見時,玉堂削職人員,竝爲敍用,後日政,東壁差出事,榻前下敎。
掌令李聖肇所啓,臣於兩司合啓,意見有不同者,蓋兩大臣,固有按獄誤錯之失,究其本情,斷斷無他,前後臺臣,相繼辨論,聖明亦想開釋,更無餘蘊,則兩臣心事,庶幾見原,而論罪之律,轉至竄謫,實非臣意慮之所及。至於領敦寧府事尹趾完,當初言議,不過私書,末稍露章,亦不自是己見,引以爲咎,則到今年久之後,謂爲他人藉口之資,而必欲加之以罪,不亦太甚乎?臣之意見,本來如此,決難苟然隨參,何可仍冒於臺次乎?請命遞斥臣職。上曰,勿辭,退待物論,
正言宋宅相所啓,臣稟賦虛弱,羸憊善病,頃日春坊之除,適値寒疾危篤,未得祗赴,竟至違牌,惶隕之懷,尙今未解,而恩敍遽下,旋叨新命,試於試事,黽勉往來於試院,而顧臣私分,終有所不安者,呈單縮伏,靡所容措矣。今以賓廳日次,兩司無入侍之員,召牌又降,嚴畏分義,不得不趨詣,而臣曾忝是職,以意見之不同於合辭之啓,引避見遞者,其何可一刻仍冒於臺次乎?請命遞斥臣職。答曰,勿辭,退待物論。以上朝報
引見時,左議政李世白所啓,備局下人,有不謹之事,小臣亦爲惶恐矣。數日前忠淸監司狀啓啓下,自政院當夜出給,故本司,使之受來,到本司置簿於文書冊後,不爲親傳於郞廳,以致見失,使令卽爲囚禁治罪,而狀啓中大槪,則紙匠變通事云。此不可仍以置之,更爲分付本道,使之謄啓,何如?上曰,依爲之。
又所啓,臣待罪司譯提調,故敢達。卽今首譯輩數三人外,年少譯官中,亦患乏人,設令前頭有意外之事,可合任事者無多,不可不勸奬成就。頃者才已草記陳達,此輩,非如朝士官職遷轉之比,彼中往來時,如有善爲周旋,或覓得文書者,則宜有勸激之道,而雖不緊之文書,必須隨卽論賞,然後緊重文書,亦可有覓納之路,故頃年燕行往返之後,以此陳達,行中覓納文書者,卽爲論賞矣。近年以來,漸至廢却,以昨今年使行時覓來文書觀之,多有緊重文書,而仍以置之,渠輩之落莫甚矣。上年李后勉,得來文書,初則以爲虛疎難信矣。以今番文書見之,果非虛僞,而此外亦多有緊關者,搪報覓來者,亦多數,數年來文書覓納之人,竝抄出其姓名,開錄其文書名目,以爲從輕重論賞之地,則必將爲聳動之擧矣。李畬曰,前者李后勉所得來者,旣是要切文書。至於漂船事·開市事,結末文書,亦甚緊要。且聞渠輩於彼中購得之際,多以私貨行賂云,必有論賞之擧,然後可爲日後激勸之道矣。上曰,依爲之。
行吏曹判書李畬所啓,禁府罪人中,犯採諸邊將,亦係久囚,而洪時紀,以告者變辭,故洪時紀,姑先訊問事,前已稟定矣。更考本道前後狀啓,則罪囚竝七人中,三水郡守愼之逸罪狀,最爲狼藉矣。上曰,愼之逸所犯,果爲狼藉矣。李畬曰,愼之逸所關土卒,初皆以實,後則還諱,而其中二人,復爲承款,則其罪狀,更不係於時紀變辭與否,而此外小農堡權管柳渭所犯,亦狼藉於各人之招,後雖變辭,姑未盡究覈。魚面萬戶趙緯漢,則以貶罷之故,不參於長嶺射會,其軍官色吏首土卒等,於越採一款,終始發明,而招致西商五人,以貂皮二十五領,換銀五十兩云,此罪亦重,固不可輕議,而至於羅暖萬戶李萬石,則以其三寸喪,亦不參射會,軍官色吏首土軍,則竝皆發明放釋,此則與近來錄囚時蒙放之邊將,宜無異同。乫坡知僉使金聖基,舊乫坡知權管南瑛,自作仇非權管趙世行三人,雖未參射會,而軍官色吏首土軍等,亦皆發明放射,今無端緖之可覈者,若時紀吐實,則未知又將如何,而第首土兵等,旣有見放,時紀所言,又不延及,則更無可問之事,而稽滯已久,如此之類,宜有參酌之道矣。上曰,頃年錄囚時,亦以不參會,有放之者矣。李世白曰,愼之逸,則旣無更論之事,此則不待時紀所言,一體刑訊,爲當矣。上曰,罪犯如此者,則固當一體嚴訊矣。世白曰,四邊將,則曾於錄囚時,以前任監司李思永,以詳知事狀,故使之區別仰對,以不參射會,已放釋矣。今此四人,比諸已見放者,似無輕重之事,姑待洪時紀數次刑訊,時紀若終無他辭,則更無可問之處,當爲酌處矣。李畬曰,愼之逸,則當與洪時紀,一體訊問,而柳渭·趙緯漢,則今姑仍囚,以待時紀吐實,而更稟之,何如?上曰,洪時紀,爲先訊問後,次第治之,可矣。李畬曰,李萬石·金聖基·南瑛·趙世行四人,則本營所囚土卒,旣皆見放,自禁府亦無更覈之端,此則姑待時紀數次訊問後,放釋,何如?上曰,刑推時紀後,終無現發之罪,則放釋可也。畬曰,左副承旨洪璛,曾任甲山府使時,亦聞此事,蓋北地人言,則狼藉云矣。洪璛曰,所居旣異,雖不得詳知,洪時紀歷過時,小臣言其事,而以爲其時十堡,不必盡爲監營送去時,以渠文短之故,不能分釋云云。厥後道臣,書問小臣,而適當病餘神昏之時,未能詳記,略以所聞答之,狀啓中所謂隣邑文倅,卽指臣而言也。大抵所聞,異於所見,參互論之,或不無相合處,而豈皆眞的乎?西商之說,小臣亦曾通知於監營,而三四十馱蔘商,自魚面堡,潛招以入之說,旣已騰播,則禁斷不嚴之責,在所難免矣。世白曰,此則似當聞於趙緯漢矣。畬曰,魚面萬戶,若招入三四十馱蔘商,則其鎭堡犯採之狀可知,而此則不現於狀啓中,筵臣旣有所達,則更問本道而處之,似當矣。上曰,狀啓無現出處,則問于本道,更爲稟處,可也。
李世白所啓,慶尙監營所囚譯官宋裕養·韓振興等事,監司査啓,曾已來到,而其中朴再興,推問辭緣,與朴有年,當有憑覈之事,故啓達後,移送禁府矣。禁府罪人等,旣已定罪,此亦當自備局覆啓,而狀啓所謂北中門,以倭人次知開閉之門,常時牢鎖云。若然則僉使摘奸時,欲掩其功役阻搪云者,無他現發之端。前東萊府使金德基,亦以此意,言于判義禁云,必須更問本道後,只以稟處。且宋裕養等,皆推諉於金始南,而禁府,姑不以此推問矣。北中門一款,爲先令本道急速査啓後,一體處之,似當矣。上曰,更令本道査啓後,處之,可也。禁府謄錄
備堂引見時,戶曹判書金昌集所啓,今番大造殿·通明殿四面庭除修治時,以還上未納人使役,今已垂畢,而未收還上,有同等之人,終是難捧之穀,不可一依募軍給價之例計減,故一口役價,每一名米二斗減給,而各種皮穀,依作米定式計減,則田米·豆·太·租·粟各穀,合作米八百二十五石零矣。旣與賑廳堂上相議,依數計減,何如?上曰,依爲之。兵曹謄錄
上在慶德宮。停常參·經筵。
領議政徐文重三十度呈辭。入啓。傳曰,安心調理。
政院啓曰,憲府多官,或入試所,或在外,或引避退待,或呈告,無行公之員,連以監察茶時,事甚未安,處置亦且經宿。掌令李德英,卽爲牌招察任,何如?傳曰,允。
傳,北評事趙泰老,尹星駿敍用。
傳曰,明日晝講爲之。
晝講入侍,同知事趙泰采,特進官李基夏,承旨許玧,玉堂李觀命·李坦,假注書李熙台,史官金興慶·金相元,武臣李尙,掌令李德英。
副提學金鎭圭上疏。大槪,臣於本職,決難承當,而昨迫累召,雖暫就列,終有所不敢冒據,玆申血懇,冀蒙恩遞事。入啓。答曰,省疏具悉。卿勿過辭,從速察職。
咸鏡監司黃欽上疏。大槪,請於辭陛之前,得蒙旬日之暇,往省父母墳事。入啓。答曰,省疏具悉。卿其依疏辭往省焉。
掌令李德英所啓,請罪人杭家籍沒等事,令該府照例擧行。請杭子炤兄弟,竝命絶島定配。措辭竝見上上曰,勿煩。
又所啓,引嫌而退。强立己見,崖異大論,法外引嫌,前後苟避,揆以臺體,俱難仍在,請掌令李聖肇,正言宋宅相,竝命遞差。上曰,依啓。
又所啓,新除授持平兪彦明,時在京畿衿川地,請斯速乘馹上來事,下諭。答曰,依啓。
大司憲趙相愚啓曰,臣於今日三大臣合啓,區區愚見,竊有所慨然於心者。南九萬頃年按獄,任謗屈法,雖不免爲錯誤之歸,而第究其本情,非有一毫他意於其間,只爲國家深憂過慮而已。至如昨年變故,非人之所可逆覩,則及至今日,追究其罪,亦旣太甚,而旣罷旣削,增律不已,臣實未知其可也。柳尙運,亦以參涉其事之人,情跡之不安,宜無異同,一疏自列,乃在於年月旣久之後,謂之後時則可矣。若謂之乘時自當,處義無謂,則凡有人心者,豈忍爲此,而今乃作此題目,勒加情外,恐非論人平恕之道也。至於領敦寧府事尹趾完罷職之啓,一篇肯綮,只是別立名號四字而已。諸臺旣已爽實,引避見落,則亦可以止矣,而今又拈出他語,仍前論罪者,抑獨何哉?臣之意見如此,終難苟同,則決無一刻仍冒之理,迫於嚴召,强赴試院,已經累日,今始來避,以此以彼,俱難晏然,請命遞斥臣職。答曰,勿辭,退待物論。
文科二所,出榜詣闕。
午時,上御資政殿。晝講入侍,特進官李基夏,同知事趙泰采,參贊官許玧,侍讀官李觀命,檢討官李坦,掌令李德英,假注書李熙台,記事官金興慶·金尙元,武臣李尙,輪對官都摠經歷金鼎鳴,司贍直長鄭健一,尙瑞直長李夏輔,平市奉事安壽鼎,氷庫別提金晛。上讀前受音一遍,自齊侯使其弟年來聘,止爲狄所滅則有由矣,訖。觀命進讀,自八年宋公衛侯遇于垂,止亦變周制矣,訖。觀命釋文義,進曰,瓦屋之盟,鄭伯,以宛來歸鄭伯,假仁爲伯,故其伐宋也。以不朝天子,其伐許也。欲欺後世,名則是而終至於交質,先儒,謂鄭伯,小人之雄者,此也。祊者,先祖所受於天子,而他諸侯之所不得受,而以天子不復巡狩之故,欲易許田,是無君之心,見焉,愛禮存羊之心,果如是乎?君臣之分,雖小事,不可廢也。但曰,臣之事君,子之事親,其理一也。孝子之於親一行餘缺豈有與他易之之心乎?當時君不君,臣不臣,以至於此,尙何言哉?先儒,謂鄭伯,小人之雄者,以此也。歸祊者,欲以易許,非無故與魯也。生欲心於許田,隱公,以理拒而不受,則正也,而墮於鄭之譎中,旣書歸祊,則可見,而又書我入者,明其不當受之義也。隱公時,只受祊,欲得隣國之心,而至桓公,始與鄭,蓋桓弑隱公而欲結隣好也。蔡侯考父卒者,上古無諱名,自周始諱,周制如此,而孔子革之,欲存古之意也。上曰,然。觀命曰,上古不誥誓而信存焉。至於末世,雖盟詛而不信,朝變夕改,終至於君臣交質,此不能思本忠信,而徒事於口舌也。坦曰,曾子謂三省忠信者,匹夫學問,非忠信無以爲質。況帝王學問,上以對越上帝,旁以交隣國,下以接臣民,非信何以爲本乎?伏願聖上,敬天臨民,必以忠信爲本,不事乎言語文詞之末。上曰,儒臣之言,誠爲切實,當留意焉。遂掩卷。李坦所啓,昨年聖上所以大處分,出於執法,而諸臣之必以屈法爲請者,蓋爲春宮弱年,或致傷損,深憂過慮,無所不至而然也。今則國法已行,而臣民之所嘗憂慮者,亦幸鎭定,更無可以容議者,而向日任敞爲名者,投一怪疏,一呈再呈,至於上徹,觀其疏意,則以殿下處分,猶以爲未盡,有若此外法典,更有可加者然,胡辭亂說,全無顧藉之意。其探試上意,疑惑人心之狀,極可痛惋,其疏則聖上,卽令還給,臣固知聖意之深惡痛斥,而但其罪狀,不可如此而止,宜罪其人,以杜日後亂言之弊,毋令怪鬼之徒,得逞疑亂人心之計,似不可已矣。侍讀官李觀命曰,李坦之言,旣已詳陳,不必更贅,而任敞之疏,極爲怪妄矣。若使大關國體,而朝家之所未及行,則雖在韋布,或可疏陳,而此則處分已定之後,幺麼一儒生,敢以胡亂之說,恣意論列,不少顧藉,有若以殿下處分,有所未盡,二行缺何敢每每提起乎?如此妖妄之疏,不可不痛懲,以杜後弊,儒臣所達,誠爲得宜矣。上曰,朝家處分已定,乃以胡辭亂說,如是投疏,極其怪妄,儒臣所達,是矣。定配,可也。承旨許玧進伏曰,輪對官來待矣。上命史官引入。金鼎鳴進伏曰,小臣都摠經歷金鼎鳴也。上曰,摠府雖無事,有所懷則陳達。對曰,別無所達矣。遂退出。李夏輔進伏曰,小臣尙瑞直長李夏輔也。上曰,本院有所達事乎?對曰,馬牌安寶而已,他無所達矣。遂退出。鄭健一進伏曰,小臣,司贍直長鄭健一也。上曰,直長所掌何事?對曰,前則布子色,今則無進上,無所掌矣。上曰,本司有所達事乎?對曰,本寺,素是至殘之司,只以各司奴婢身貢上納時,作役價捧上,以爲衙門貌樣之地,而戊寅以上奴婢身貢,自朝家旣已蕩減,則本寺元無所恃,而自前凶年身貢蕩減之時,作役價則例有自賑恤廳上下之事,故戊寅以上蕩減,作木四同零,布帒木五同零,作米六十八石,役價木四十同二十五匹,米六十二石零,上下之意,累度論報賑廳,則役價米,只六十二石上下,其餘則終不上下之故,卽今本寺員役等,幾至逃散之境。未上下作役價,令賑恤廳依前例一一上下,以爲衙門成樣之地,何如?上曰,令該廳稟處,可也。出擧條安壽鼎進伏曰,小臣,平市奉事安壽鼎也。上曰,奉事所掌何事?對曰,別無所掌,只掌市民。上曰,本署無所達事乎?對曰,別無所達矣。遂退出。金晛進伏曰,小臣,氷庫別檢金晛也。上曰,本庫有何弊端乎?對曰,他無所達,而今年藏氷,異於常年,僅得伐取,苟充以藏,前頭消融,又未知其幾何,若有。以下一行缺
兵曹判書李濡疏曰,伏以臣,瀝血封章,再干天威,實出於情迫勢蹙,萬不獲已,而伏承聖批,又未蒙開許,益增悶塞,置身無所。記曰,量而後入,不入而後量,以臣衰耗之精力,沈痼之疾病,叨此已試蔑效之地,其何能任重責而當劇務乎?反覆思惟,決無可堪之理,則顚頓狼狽之患,乃其必至之勢,如是而不量復入,以致大誤國事,重陷罪戾,豈非公私俱害乎?在朝家任官之道,與其譴斥於僨敗之後,不若審愼於簡寄之際,此臣之所以自量已熟,寧被違命之誅,終不敢入者,而伏願聖上之速賜處分,以全上下授受之義也。溫諭之下,一向退伏,分義惶恐,不得不忍死扶舁,來到城外,疾煩更籲於天地父母之前,伏乞聖慈,察臣前後至懇,非出外飾,亟遞臣新授職名,毋使曠日虛帶,千萬幸甚。答曰,省疏具悉卿懇。卿勿固讓,速出行公。以上燼餘日記
上在慶德宮。停常參,只晝講。
下直,原州牧使金一夔。
司諫尹弘离啓曰,頃者大司憲徐文裕之避,以兩司合辭之論,爲非。此則前後崖異者恒談,自有公議,不必多卞,而有別立名號四字,旣非原疏中句語,刪改之時,誠有所不察之失,譏斥之來,固無足怪,而連啓兩臺,皆已避遞。臣之忝在外職也,亦嘗矇然謄傳,則及叨諫省之日,宜卽自劾,而當夜祗肅,轉赴試院,冒帶職名,蹲過累日,中心愧悚,食息靡安。苦待竣事,昨始來避,則喉司循例受去,略無異議,及至承傳色回去之後,更鼓將下之際,無端退送臣之避草,臣不勝駭訝。屢度送言,問其曲折,則卒乃曰,夜已深矣,遲待明朝云云,臣反覆思惟,莫知其所以也。一體連啓之人,旣皆見遞,則臣之所避,決不可已也。文裕之避,屬耳,而臣曾無以此引避之擧,則又不可援以前事,勿避一事再避之規矣。且臺官,或以不必嫌者引避,則處喉司者,亦有往覆相爭之例,而然猶臺官强之,則必啓稟然後有所進退,此則臣亦嘗見之矣。今者不然,旣不捧當捧之避,又不稟啓,而直自退却,少不持難,使臣虛待留門而出,臣未知喉司,抑有此別樣事體耶?此誠前所未有者,而緣臣疲軟,未免辱臺,自顧增恧,又誰咎哉。臣旣在當遞之科,而尙今蹲留,又從以見輕於喉司,將何顔面,一刻晏然臺次乎?請命遞斥臣職。答曰,勿辭,退待物論。
領議政徐文重三十一度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
江原監司書目,襄陽府使任堂,本以痼疾之人,近益添劇,久滯官務,罷黜事。
今月二十日引見時,左議政李世白所啓,當此方農不宜奪時,故大小民役之事,頃有竝令停止之命矣。各官守令輩,亦當各守職次,以時助給種糧,而卽今未赴任者,居多,頃日新除授守令,竝爲催促發送事,分付該曹,何如?吏曹判書李畬曰,夫馬不來者,勢難下去,而若已來者,則催促發送,宜矣。李世白曰,其中會寧·茂山兩邑守令,則頃纔變通差出,而夫馬上來,將至半年,故未免飢餒,號訴道路,所見誠爲愍惻。邊地守令之赴任,雖有日限,此則勿拘其限,速爲分付發送,何如?上曰,依爲之。李畬曰,本邑夫馬已來者,則當爲促送,而未來之前,急先催送,則到任之後,徵價民間,亦有弊矣。李世白曰,此弊則果涉可慮,預爲治行,夫馬上來,使之卽爲下去,似當矣。上曰,依爲之。
又所啓,臣於曾前,屢陳守令數遞之弊,其中罪非大段者,則參酌施以他罰,以病辭狀,亦當觀其輕重而處之,不宜遞易無常矣。況此農時,尤不宜數遞,臣曾以暗行,行到石城地,問其守令政治,則有一老氓言,吾境晏如,不知邑守之政治何如云云。問其所以然,則答以近來五六等,瓜滿而歸,故吏民相熟,政治無擾,迎送夫馬,亦自大同給價,不出於民,故數十年來,民間晏然,隣邑則數數遞易,故不勝其弊云云。以此觀之,則守令久任之效,有如此者矣。上曰,守令若非大段貪虐,則不當輕遞,若數數遞易,則新者不必賢,而反爲貽弊,必不得已,然後遞罷可也。李世白曰,以此意分付諸道監司,何如?上曰,以此分付諸道,可也。
戶曹判書金昌集所啓,各司貢物下人,科外侵責之事,癸亥·丁丑兩年,自備局定事目禁斷,而各司視爲尋常,終不遵行,私自役使之弊,愈往愈甚。至於婚喪使喚之外,所用器物,種種責出,或有陵幸之擧,則衣服亦令覓納,近來各司貢物下人,無不蕩敗,爲其官員者,雖加斗護,猶不能支堪。況科外侵責如此,實是難保之道,事極寒心,更加申飭禁斷,而如是分付之後,官員或有復踵前習者,則隨現論罪,何如?上曰,依爲之。又所啓,大內修理,大段處,今已畢役,而聞小小修理之役,續續不絶云。日旱如此,大小營作,擧皆停止矣,旣已始役處,使之從速完畢,未及始役處,則更觀前頭修理,似宜,故敢達。上曰,依爲之。
晝講入侍,同知事金昌集,特進官尹世紀,承旨李敏英,玉堂金鎭圭·李坦,假注書李熙台,史官金興慶·金相元,武臣具後翼。
左副承旨洪璛,同副承旨許玧上疏。大槪,臣等,重被諫臣之斥,不可一刻晏然在職,玆敢冒死呼籲,乞賜遞改,以安私分,以謝人言事。入啓。答曰,省疏具悉。爾等勿辭,從速察職。
文一所,出榜詣闕。
今日晝講時,兵曹判書李濡,累疏承批之後,尙不出肅,推考,卽爲牌招察任事,榻前下敎。
栗峯察訪朴始采,差使員上來。
工曹參議兪集一上疏。大槪,臣於病伏中,得見憲臣李聖肇之疏,復提昔年事,憑意蹴詆,少無顧藉,虛實是非,自有公議,且已聖明所俯燭,臣不敢更爲呶呶自卞,重傷事體,以益罪戾,而旣被其醜罵,所患賤疾,亦且奄奄,伏乞聖明,俯諒情病之俱難强冒,亟命鐫削臣職,以安微分,以快人心,不勝幸甚事。入啓。答曰,省疏具悉。爾無所嫌,勿辭察職。
掌令李德英啓曰,伏見長僚避辭,則蓋出於不欲隨參合啓之意,而第其作此題目,勒加情外,拈出他語,仍前論啓等語,其所侵逼,俱係緊重,臣不勝瞿然,繼之以訝惑也。前日大臣,旣以主張貸死之論,自爲擔當,則今長僚,謂之參涉,已失原疏本意,而設令隨它參涉,果如長僚之言,今長僚,亦謂之情跡不安,宜無異同,則臣未知大臣,何不於六年之間,一番首實,而時移事變之後,始乃露章,有若今始覺得者耶?長僚又曰,謂之後時,則可,此言得之矣。臣亦非不謂之後時,而究其所以後時之由,則長僚亦必無可解之說,若是而欲人之無惑也,難矣。論罪大臣,何等重事,乃敢一毫勒加於情外乎?至於別立名號四字之襲謬,臣旣以此見遞,則不必更爲呶呶,而蓋當初此啓之始發也,只就原疏中供奉禮遇等語,有此論列而已。至於此一句,乃是厥後刪改時添入者,故日昨,臣與諫臣相議改構,而復取當初啓辭中語,仍前連啓,本無一字創新,則謂之拈出它語者,果何所據耶?無乃急於救解,而不復舒究其前後委折耶?然旣被其斥,何敢自以爲是而,晏然仍冒於職次乎?請命遞斥臣職。答曰,勿辭,退待物論。
獻納兪命弘啓曰,臣於日昨,與憲臣謄傳合辭之啓,而略有句語刪改處矣,卽伏見憲長避辭,則其意蓋在於崖異大論,而至於柳尙運事,以作此題目勒加情外,爲言,臣於此,不勝瞿然,繼之以訝惑也。夫大臣之參涉此事,憲長旣言之矣,情迹無異同,憲長亦言之矣,而況主張貸死之說,旣見於大臣自首之疏,則其不但參涉而已者,亦明矣。六年之間,終無一言自列,而乃於國哀悲遑之日,猝然露章者,不可謂處義得當,則臺啓措語,不過擧其事實而已,其所謂勒加情外者,臣實未曉也。至若領敦寧府事尹趾完罷職之啓,改下供奉禮遇等語,只是復用當初啓辭中語,則憲長所謂拈出他語,仍前論罪者,有何所據而然耶?尤可笑也。雖然旣被其斥,何敢自以爲是而,晏然仍冒於臺次乎?請命遞斥臣職。答曰,勿辭,退待物論。
謝恩,兵曹判書李濡。以上朝報
午時,上御資政殿,晝講,入侍,同知事金昌集,特進官尹世紀,參贊官金鎭圭·李敏英,檢討官李坦,假注書李熙台,記事官金興慶·金相元,武臣具後翼。上讀前受音一遍,自八年齊侯遇于垂,止亦變周制矣,訖。金鎭圭進讀,自八月,至蓋有不得已焉爾矣。上受而讀之一遍訖。鎭圭,釋文義以進曰,蔡宣公之葬,胡傳則無所論,而公羊·穀梁傳,春秋之法,必會葬然後書葬,此則魯不會而書葬,諸侯五月而葬,此則三月而葬,譏失禮也。公及莒人,盟于浮來,小國之人,不書姓名,亦筆法也。隱公,以大國之侯,與小國大夫同盟,失尊卑之序矣。交隣以禮,而失禮如此,蓋其得國不正,故凡於交隣之道,失禮如此,終至於身不令終,隱公此擧,不可以謙德論之也。李坦曰,二行缺尊卑之序,不足言,而若齊秦晉楚之君,迫於强大,雖不得制,而若能自强,則可以固守,豈至與小國大夫盟乎?大抵春秋之盟,無合禮者,雖與國之君相盟,亦非禮,況與其大夫盟乎?此等處,若推本論之,則人君當修禮樂刑政,以爲自强之策,何至與隣國大夫,爲盟乎?頃年北京胡人之送書,渠自無狀,而其在治國之道,惟在自强而已。若欲藉力於隣國,則不至於受侮,而示弱者鮮矣。伏願勿以古事而留意焉。上曰,此則非可以謙德言之也。所達之說,是矣。鎭圭曰,春秋,凡書災者,重民力也。書年三四字缺,重民命之意也。人君,觀於此等處,則當留意於四字缺,民事之道矣。卽今旱災旣甚,昨夜小雨雖幸,而不足以救旱,前頭之某災有無,何可知之?願留意民事。上曰,然。鎭圭曰,上書無駭,帥師入鄭,而大抵此時,無駭請氏,而賜之世祿之弊,猶不四五字缺至於三家執命,亡其宗國而後已,周之制度雖厚五六字缺,父祖雖有功德,而子孫亦豈能盡賢乎?非但政失其柄,其流之弊,必至於冠屨倒置矣。我朝則異於周時,無世祿世卿之事,而凡用人之道,有愧於立賢無方,人才豈獨出於世族之家,而不出於草野乎?蓋累百年用人之方,如此,雖不可猝變,大抵留意於此等處,則庶盡其用才之道矣。上曰,所達之言,大意最好矣。鎭圭曰,世祿,雖曰仁厚之政,立法之意,則美矣,而其弊至於世執國命,亦可戒矣。天王,至使南季來聘,其時君不君,臣不臣,可見矣。上曰,周室微弱,天子反聘於諸侯,更無可言矣。鎭圭曰,以天子之尊而來聘於諸侯,魯則異於他國,而受天子之聘,不述其職,魯之罪不須言,而周之失體,亦甚矣。坦曰,盛世則春秋可不作,而及其衰也,則不可無春秋之作二行缺。重建事,曾已陳達矣,今聞郞廳所言,則創建旣久,朽落頗多,中間累經補葺,而匠人,以爲更爲修補旣難,今夏無事支過,亦未可必,郞廳所見,亦如此云。與禮曹判書金鎭龜相議,則重建之役,似不可已云。蓋此宮間數四間,而間架甚闊,重建時,則當依前日下敎,減其尺數,而舊材有可用者,則與新材參用,何如?上曰,初欲減其尺數,而四間亦無益,今則減其一間,只立三間,新舊材亦參用,而三間內,當中一間間架,則以十二尺爲限,左右二間,則以十尺爲之,可矣。金鎭圭所啓,法筵方講春秋,而卽今所講冊數字缺,胡傳,以大字書之,三傳,則以小字,若註疏之例,此三四字缺,雖似簡便,以經傳凡例論之,則不得爲三四字缺,本館,有舊莊春秋四傳,此卽成宗朝進講春秋數字缺,弘文館官員,裒輯以成者也。其書經則高行數字缺,傳,則隨其年序,以大字列書,具其註於下,其爲凡例,可謂完備矣。其時詞臣姜希孟,奉敎所撰跋文,在卷末四五字缺,此係祖宗朝成書,而當初五六字缺,故傳布不廣,經亂之後,散逸殆盡,本館舊莊四五字缺,其中不秩五六篇,追書以補矣。祖宗成書,不可使之無傳,而況今進講春秋,所講者,雖是胡傳,若以此書,參考三傳,必得詳悉,此冊,似當有入梓之擧矣。上曰,其冊數幾何?鎭圭曰,以編計之,則五十五,開刊之役,不甚浩多,而鑄字則旋印旋毁,難以永久流傳。且書冊之印出,不但爲備睿覽,莊文館而已,亦欲傳布於士夫間也,則尤不可不入刻,而分定兩南有所不便。全羅工匠,刻品較勝,自本館令寫字官,繕寫印本,下送全羅道,使之開刊,似好矣。以下缺以上燼餘日記
上在慶德宮。停常參·經筵。
右議政申琓,焚黃後入來。
下直,懷德縣監李挺天,稷山縣監黃鋿。
領議政徐文重三十二度呈辭。入啓。傳曰,安心調理。
正言李世奭三度呈辭。入啓。遞差。
傳曰,明日晝講爲之。
今月二十一日晝講時,檢討官李坦所啓,昨年聖上所以大處分,出於執法,而諸臣之必以屈法爲請者,蓋爲春宮弱年,或致傷損,深憂過慮,無所不至而然也。今則國法已行,而臣民之所嘗爲慮者,亦幸鎭定,更無可以容議者,而向日任敞爲名者,投一怪疏,一呈再呈,至於上徹。觀此疏意,則以殿下處分,猶以爲未盡,有若此外法典,更有可加者,胡辭亂說,全無顧藉之意,其探試上意,疑惑人心之狀,極可痛惋。其疏則聖上卽令還給,臣固知聖意之深惡痛斥,而但其罪狀,不可如此而止,宜罪其人而,杜日後亂言之弊,毋令怪鬼之徒,得逞疑亂人心之計,似不可已矣。侍讀官李觀命曰,李坦之言,旣已詳陳,臣不必更贅,而任敞之疏,極爲怪妄矣。若大關國體,而朝家之所未及行,則雖在韋布,或可疏陳,而此則處分已定之後,幺麼一儒生,以胡亂之說,恣意論列,不少顧藉,有若以殿下處分,有所未盡者然,不可不罪之矣。掌令李德英曰,臣職在言責,未及仰達,而儒臣,先此陳白,實爲惶恐矣。朝家處分,旣定之後,何敢每每提起乎?如此妖妄之疏,不可不痛徵,以杜後弊,儒臣所達,誠爲得矣。上曰,朝家處分已定,乃以胡辭亂說,如是投疏,極爲怪妄。儒臣所達,是矣。定配,可也。執義崔重泰啓曰,今因長僚,起鬧於合啓,多官避退,臣當處置,而臣亦有不敢晏然者,不得不詳擧委折,而自列焉。蓋臣再叨諫官,俱未行公,只一番聯名於合啓,而至於領敦寧府事尹趾完,頃年疏章,臣嘗謄出,審知其辭語本末,而今春在諫職時,以守令署經事,承牌來會於朝房。臣以大臣疏中,無宮號殿號等語,且其措辭欠當之意,商確於諸臺會席,臣果全改其措語,而以其疏中所謂別其供奉等說,提論新構之草,以付傳啓臺臣而退歸,旋以他事引避遞職。自是以後,其啓屢見變改,全無本面,而殿號等說,連在啓辭中。臣於再忝諫席也,又以此文字爽實,宜速刪去之意,亦嘗書議于其時諫長矣。今聞政院日記所在,伊日所改構啓辭中,書以名號二字云,臣實怪訝,莫知其意也。名號等語,臣旣知本疏之所無,而當初改構之啓,亦出於臣手,則名號二字之載在其啓者,實是意慮之所不到,無乃伊日啓辭浩繁,倥傯傳書之際,抑或放過誤書之致耶?雖然爽實文字,旣載於臣所聯名之啓,則無論曲折之如何,臣不可處置諸臺也,決矣,其何敢蹲仍於是職乎?請命遞斥臣職。答曰,勿辭,退待物論。
花春君㵾上疏。大槪,臣有事先壠,敢陳私悃,乞蒙恩暇,以伸至情事。入啓。答曰,省疏具悉。卿其依疏辭往來焉。仍傳曰,澆奠牀備給。
明日式年文科會試試官三,李思永·李光迪·金德基,參試〈官〉四,金致龍·朴彙登·李震殷·李相成,試官吏曹判書李畬,兵曹判書李濡,牌不進。
副校理李觀命上疏。大槪,臣於多官處置之際,與同僚意見不同,勢難苟冒職次,乞蒙恩遞,以安私分事。入啓。答曰,省疏具悉。爾其勿辭處置。修撰李坦上疏。大槪,臣於兩司多官之處置,所見與同僚不同,終未歸一,莫非臣言不見信之致,乞遞臣職,以便公私事。入啓。答曰,省疏具悉。爾其勿辭察職。
政院啓曰,明日文科會試試官李畬·李濡,竝牌招不進,推考傳旨,今方捧入,而上試官望二人,皆不進,更爲牌招,何如?傳曰,允。
吏曹判書李畬,兵曹判書李濡,再牌不進。
玉堂箚子。大槪,請大司憲趙相愚遞差,司諫尹弘离,掌令李德英,獻納兪命弘,執義崔重泰出仕事。入啓。答曰,依啓。
謝恩,漢學敎授李觀命。
掌令李德英,牌不進,依承傳罷職傳旨。傳曰,只推勿罷。
明日文科會試時,監試官,崔重泰·兪命弘。
刑曹,任敞,羅州牧定配。啓。
有政。副司直金昌協·徐文裕,司果魚史徽·李三碩·李健命·兪命雄·鄭維漸,副司果黃一夏·李世弼·李萬選·李震壽·李聖肇·宋宅相·林再茂,副司正申湜·李世璉·黃鍍,副司勇朴泰輿,副護軍權珪,副司直宋廷奎,副護軍黃震文·閔銓,
吏批,襄陽府使梁重廈,軍資正金致龍,康津縣監柳之厚,宗簿正李世維,直講李行道,正言金栽,修撰尹星駿,掌令金相稷,正言李晩堅。以上朝報
花春君㵾疏曰,伏以,臣敢將私悃,仰瀆天聽,極涉惶恐,而情理所迫,不得不呼籲,罪合萬死。臣累代先山,在於京畿楊州地,而臣祖父仁城臣珙,封域,今春解凍之時,莎草墳土,幾盡崩頹,若不趁今改修,前頭雨水,誠爲可慮,今若涓吉改築,而臣兄弟,皆有病,故無他可以出往看役者。且臣拘於公私事,故未得省掃,已有年所,霜露之感,亦切于中。臣將欲下去拜掃,兼董墓役,而雖是一日程,工役浩大,必費多日,身帶職名,亦不敢任自出外,玆敢冒死瀆擾於天地父母之前,伏乞聖慈,曲垂諒察,特許恩暇,以伸至情,千萬幸甚。批答見上
副校理李觀命疏曰,伏以,卽者兩司處置,歸於本館,觀其避辭,則皆因合啓事也。臣頃忝本職,適當二行缺終未歸一,莫非如臣疲劣,言不見信之致,其何敢苟冒職次乎?伏乞聖慈,亟賜遞改,以安微分,不勝幸甚。批答見上
修撰李坦疏曰,伏以,兩司諸臺,相繼引避,處置歸於本館,臣意則南九萬之處事,雖甚謬錯,而原其本情,豈有他意?柳尙運之自列,雖云後時,今所攻斥,多是臆逆,請竄之擧,終未免爲已甚之歸,請罷。領敦寧府事尹趾完之啓,謬引文字,旣知爽實,則其餘語言之少失,尤不足深咎,而至今論列,必欲加罪於廢疾退處之大臣,實涉過當。憲長所執,大抵明確,臣欲以此,立落諸臺,而同僚所見,與臣相左,終不得歸一,莫非臣之疲劣,言不見信之致,何敢一刻晏然於職次乎?伏乞聖明,亟命鐫遞臣職名,以便公私,不勝幸甚。答曰,省疏具悉。爾其勿辭,察職。以上燼餘日記
吏批啓曰,卽接禮曹移文,則章陵參奉尹峕敎,身病甚重,不得察任云。改差,何如?傳曰,允。吏曹謄錄
上在慶德宮。停常參·經筵。
下直,衿川縣監李明徵,迎日縣監閔益明。
假注書李熙台改,代朴萬恒。
傳曰,今日晝講,停。
副修撰李肇上疏。大槪,臣以前任事,方在待勘中,席藁俟罪,顧此經幄重地,不容一日虛帶,玆敢冒死仰籲,乞削臣職,俾官次不至曠闕事。入啓。答曰,省疏具悉。爾其勿辭察職。
領議政徐文重三十三度呈辭。入啓。答曰,安心調理。
傳曰,觀此任敞定配單子,則同道定配,事甚不安,改定配所事,分付。
刑曹啓曰,命下矣。幼學任敞配所,定于全羅道羅州牧,而時在忠淸道牙山地云。令本道直爲發送于配所後,啓聞之意,行移,何如?傳曰,允。
刑曹,任敞,羅州牧定配。啓。
禮曹啓曰,己卯九月九日課製居首進士金一鏡,曾已許赴於增廣殿試矣。庚辰年正月十六日引見時,承旨趙泰耉所啓,今番科事,旣有罷榜之命,而今此罷榜,實由於會試場屋之用奸,則恩賜直赴殿試之人,混入於罷榜之中,實涉冤枉,似當有區別處分之道矣。上曰,今番罷榜,旣由於會試擧子用奸,則直赴殿試之人,不當入於罷榜之中矣。領議政徐文重曰,此則應付於後科,該曹,自當稟旨擧行事,啓下矣。金一鏡,以直赴殿試之人,不當混入於罷榜之中,今番式年殿試,似當許赴,敢稟。傳曰,依爲之。又啓曰,丁丑正月賜柑製述居首進士趙泰億,同年十月成均館外方儒生製述入格幼學沈尙尹等,有直赴殿試之命,而己卯式年殿試時,兩人俱在喪中,故許赴於後式年事,入啓蒙允。且己卯十二月賜柑製述居首進士李澤,庚辰十二月賜柑製述居首進士李邦彦,壬午正月賜柑製述居首進士韓重熙,有直赴殿試之命矣。趙泰億等五人,竝一體許赴於今式年文科殿試,何如?傳曰,允。
吏曹啓曰,臺諫有闕,政事,取稟。傳曰,明日爲之。
修撰尹星駿身病上疏。入啓。答曰,省疏具悉。爾其勿辭,從速察職。
禮曹,仁顯王后練祭吉日,令日官推擇,則來六月初七日爲吉云,以此日知委擧行,何如?啓依所啓施行。
禁府,椅,拿囚。啓。以上朝報
副修撰李肇疏曰,伏以,臣賤疾危苦,情勢難强,縮伏鄕閭,望絶陳力,封章陳懇,實出萬不獲已,而批旨不許,令臣上道,臣情窮勢縮,進退維谷,違慢之罪,惟日以俟。仄聞頃者守禦狀本中,論各邑軍餉之收捧,不能遵朝令者,臣名,以前任時事,亦在其中,而其所列罪狀,又非特一端,章下廟堂,已有日云。臣誠驚恐惶霣,不敢以疾病爲辭,而偃然自在,忍死擔舁,來伏私次,席藁以俟罪名之勘定,而顧此職名,尙在臣身。欲徑先自列以請遞削,則旣有應被之罪,而猥自陳瀆,誠有所不敢者。欲循分默然,以俟勘律,則經幄重地,不容一日虛帶,而亦不宜暫時癏曠。臣反覆思惟,左右窮極,與其有不敢之誅,曠職之罪,尤有所大恐者,玆敢冒死陳章,仰籲於宸嚴之下。伏乞聖明,俯賜諒察,亟先遞罷臣所帶職名,俾官次不至曠闕,微臣安意被勘,千萬幸甚。批答見上
修撰尹星駿疏曰,伏以,臣於二行缺,得以杜門跧伏,隨意攝養,免爲僵死之鬼,獲入優閑之地,臣誠瞻天感泣,撫躬惶蹙,仰祝生成之德,只期隕結之報。曾未周歲,遽下收敍之命,旋蒙誤恩,復忝玉署之班,自惟蟣蝨賤臣,積罪如山,而聖明之屈法伸恩,曲加剪拂者,至於此極。臣雖至愚極陋,實感不世之寵遇,豈不欲奔趨叩謝,一瞻天日之光,勉策駑蹇,少效螢爝之微,以伸區區忠愛之素心哉?顧念濕躄痰眩之症,日加月增,展轉深痼,已及五載,固無望於廁跡周行,出入近密之地,而況自去年冬初,添得阿睹之疾,冷淚淋濕,兩睫紅爛,畏風如箭,不敢開戶,宿患新症,迭相沈淹,有非時月所可待瘳,反復揣量,決無分毫强策之路。經幄緊任,不可一日虛帶,玆敢披瀝肝血,仰瀆蓋高之聽,伏乞天地父母,俯賜矜察,臣之職名,亟許鐫遞,仍治臣違慢之罪,以安私分,以肅朝綱,不勝大幸。答曰,省疏具悉。爾其勿辭,從速察職。以上燼餘日記
上在慶德宮。停常參·經筵。
領議政徐文重三十四度呈辭。入啓。傳曰,安心調理。
黃海監司書目,康翎縣監全聖準,今月二十一日,以承重孫,遭祖母喪事。
假注書韓永祚改,代具萬里。
戶曹啓曰,卽接廣興倉所報,則來五月朔頒料次,倉官進去于領議政家,請受祿牌,則以爲方在呈告中,祿牌不爲出給云。係是大臣祿俸,何以爲之?敢稟。傳曰,令倉官輸送。
政院啓曰,憲府,連日監察茶時,事甚未安,今日賓廳日次,兩司當爲入侍,而兩司多官,或未差,或在外,或入試所,或以實病呈辭,今方入啓,只有司諫尹弘离,掌令李德英,亦爲呈告,竝爲牌招察任,何如?傳曰,允。又啓曰,頃日備局引見時,以科獄罪人稟處事,後日登對時,金吾堂上竝爲入侍事,命下矣。今日賓廳日次,判義禁李畬,知義禁金昌集,已爲來待,而同義禁李光迪,方入試所,同義禁趙泰采,以身病陳疏不進,趙泰采,卽爲牌招,以爲入侍之地,何如?傳曰,允。
傳曰,大臣·備局堂上引見。引見時,義州府尹宋廷奎,今姑改差事,榻前定奪。
司諫尹弘离所啓,頃者以合啓中別立名號四字,不察仍傳之故,諸臺旣皆避遞,則臣以一體謄傳之人,在於應避之科,且玉署處置之際,所見不同,至於各自陳疏,而李坦之疏,以合啓謂之已甚,臆逆褒奬,憲臣,以所執明確,其左右立落之意,灼然可見。在臣廉義,固不敢晏然冒出,故日昨夜,以此引避,喉司退却不捧,不得已尋單退去矣。卽今召命之下,嚴畏分義,黽勉趨承,而終不可以出爲幸,一刻蹲仍,請命遞斥臣職。上曰,勿煩。勿爲退待。掌令李德英所啓,日昨臣之避退也,玉堂於處置之際,意見各異,至於互相露章,畢竟以臣請出,而適緣賤疾猝劇,坐違嚴召。只推之命,又出於格外,驚惶感激,不知所措。在臣之道,固不當更申私義,而第伏見儒臣之疏,則以大司憲趙相愚,謂之所執明確,合辭之啓,歸之於臆逆,而繼之曰,欲以此立落,其所揚抑,不啻尋常,則臣是應遞苟出之人也,何可一刻仍冒於職次乎?請命遞斥臣職。上曰,勿辭。勿爲退待。合啓,國賊希載之罪惡,天地神人之所共憤,甲戌初鞫廳下敎,旣發其情節,則其時按獄大臣,只當奉承聖旨,擧行王法而已,而別生異議於春秋大經之外,乃以深長慮三字,反覆營護,致令倫常大憝,偃息於八載之間,倫綱一壞,世變百出,而業同埋凶之獄,又從以屈法緩解,一誤再誤,王法之廢斁無餘,愈往愈激,輿情之憤鬱未已。到今天討快行,巨慝顯戮,則前日當事之大臣,論其負犯,不可削黜而止,請削黜罪人南九萬遠竄。上曰,勿煩。請削黜罪人柳尙運遠竄。上曰,勿煩。措辭見上請領敦寧府事尹趾完罷職。上曰,勿煩。措辭見上司諫尹弘离所啓,請罪人吳始復,更加嚴鞫得情。措辭見上上曰,勿煩。請前判書吳道一,遠竄。措辭見上上曰,勿煩。又所啓,新除授正言李晩堅,時在京畿高陽地,請斯速乘馹上來事,下諭。上曰,依啓。掌令李德英所啓,請罪人杭家籍沒事。措辭見上上曰,勿煩。請還寢杭子炤兄弟放歸田里之命,竝命絶島定配。措辭見上上曰,勿煩。又所啓,新除授行大司憲徐宗泰,以別科試官,時在咸鏡道吉州牧,請斯速乘馹上來事,下諭。上曰,竣事後自當上來。勿爲下諭。
吏曹判書李畬所啓,臣因宋廷奎別薦事,敢此仰達矣。前府使具志禎,亦入別薦,而以薦目觀之,則雖監·兵使,亦無不可。至於以郡陞府,非所可論,而適當善山之窠,擬望乏人,自醴泉移陞,使之便道之官,則亦可省民弊,故擬望受點,而因臺啓改正,其後不得任意擧擬矣。志禎爲金川·醴泉兩郡守,而聞其爲治,不務要譽,官事修飭。如弊邑難治之處,似宜試之,而循次例陞,臺啓猶以爲非,與當初廟堂議薦本意,不同,其用捨之間,須有定奪,可以施行矣。左議政李世白曰,具志禎,小臣未能熟知其爲人與治績,而蓋其別薦,果非循例被薦之比矣。近來蔭仕之路,固不可容易驟躐,而旣以別薦中人,若有治郡之績,而擢用於州府之窠,似無不可矣。上曰,一時臺啓,出於過當,具志禎,以別薦調用可也。左議政李世白所啓,臣因別薦事,亦有所達矣。前監司柳以復,曾入於別薦中,其時以稍待履歷,別爲進用之意,定奪矣。厥後爲楊州牧使,移拜江原監司,而以己巳年赴殿試事,重被臺論,同時被論之人,到今雖不得如舊顯用,至如外任,則已有除拜者,而柳以復,則以楊州牧使時,解由未出之故,尙未擧論矣。小臣,曾於西路往來時,詳知其聲績之最著,至入於薦剡中,而廢棄已久,誠爲可惜。若以難治之劇邑,畀諸此人,責以蘇殘,未爲不可。解由勿拘,雖涉重難,當此乏才之時,別薦中將欲進用之人,似不當一任廢置,故敢此仰達。吏曹判書李畬曰,解由立法之意,誠爲嚴截,而自經荐飢以來,物衆地大之處,率皆有積年逋欠,輒礙於解由,故爲守令者,必圖遞於十朔之內,以致遞易頻數,皆爲廢邑,誠可寒心矣。其中,或有竭一邑數年之力,不無盡納逋欠之勢,而皆窒解由,則斷非其罪。臣意則如此之邑,朝家宜商確變通,只拘等內未收,至於舊未收,勿令盡拘,則庶減其弊,常日所懷如此,今因柳以復事,敢達。左議政李世白曰,比來此弊,列邑皆然,而至於楊州,則以畿輔重鎭,不下於水原·廣州,而解由一款,守令數遞,以致凋弊已極,莫可收拾,不可無別樣變通之道,臣與備局諸臣,將欲商確稟處,而其餘各邑之如此者,亦稍變通,勿以久遠逋欠,拘於解由,則爲守宰者,可無數遞之弊,而凡諸廢棄之邑,庶有蘇完之道矣。上曰,解由事,從後變通,而柳以復,則勿拘解由,調用可也。
有政。以徐宗泰爲大司憲,李世維爲弼善,沈宅賢爲兵曹正郞,李世奭爲司僕正,金斗南爲司藝,趙萬齡爲康翎縣監,李之㰒爲監察,洪受澤爲引儀,李震壽爲輔德,趙錫周爲司䆃正,柳鳳逸爲健元陵參奉,宋後錫爲典獄參奉,李晩祥爲章陵參奉,李晩成爲副應敎,李脩爲引儀。以上朝報
引見時,吏曹判書李畬所啓,頃日入侍時,因承旨所達,以蔘商三四十馱,入往三水之說,稟請査問本兵矣。臣於退出之後,更考本道前後狀啓,則所謂隣邑文倅書,果有此言,已入於啓聞中,而臣未及察矣。土卒招辭,旣以蔘商五馱收稅爲言,此則固當發問於愼之逸。五馱與三四十馱,多寡雖殊,西商則一也。隣邑傳聞,易於增衍,且聞其所謂三四十馱,乃指入來時所載雜貨也,非謂載蔘之數也。自有此獄以後,三水與十堡之民,騷然駭動,邊上亦甚可慮。到今旣欲區別玉石,有以收殺,而又以此隣邑風聞之言,行査本道,似爲重難,只以土卒所供五馱,推問於愼之逸,似當,故敢達矣。上曰,所達誠是,依爲之。
有政。典獄參奉宋後錫,應敎李晩成,章陵參奉李晩祥,大司憲徐宗泰,司僕正李世奭,引儀洪受澤,司䆃正趙錫周,引儀李翛,監察李之㰒,康翎縣監趙萬齡,司藝金斗南,兵曹正郞沈泰賢,健元陵參奉柳鳳逸,輔德李震壽。以上朝報重出
巳時,上御興政堂。大臣·備局堂上引見。入侍,左議政李世白,吏曹判書李畬,禮曹判書金鎭龜,戶曹判書金昌集,韓城君李基夏,左副承旨洪璛,同義禁趙泰采,司諫尹弘离,掌令李德英,副校理李觀命,假注書朴萬恒,事變假注書具萬理,記事官尹志和·金相元。李世白進曰,近來風日不佳,聖體,若何?上曰,無事矣。世白曰,頃日備局引見時,以科獄稟處事,問議于大臣事,命下矣。判義禁李畬,承命問議,而今方入侍,使之仰達,何如?上曰,陳達,可也。李畬曰,臣於入侍翌日,卽往問議于兩大臣,則領議政徐文重,以爲凡干獄事罪人,輸情之後,可定輕重之律,而未取服前,徑先酌處,自是法外,自下無可達者云。領府事尹趾善,以爲罪人未承款之前,徑先論罪,實是法外,自下無可仰達云矣。上曰,只以酌處當否問議,則各陳所見,有何所妨,而無論列之語耶?李畬曰,臣以其意問之,則兩大臣,俱以爲筵臣二行缺,徑先酌處者,似爲得矣。蓋此獄事,今至四年,前後判付,不啻森嚴,而中間支節層生,禁府諸臣,累遭難安之端,不能頻頻開坐,仍値國哀,且當鞫獄,至今遷就,尙未勘斷,其在事體,誠爲未安。頃日筵中儒臣,以酌處之意,仰達,而酌處之道,亦非一端,從輕從重,惟在睿斷而已。今若以時月之淹久,不待輸情,遽爲酌處,則非但有傷於國體,後弊所關,有不可言。臣意則依當初分付,更加嚴訊,期於取服,似宜矣。上曰,諸臣,以次各陳所見,可也。李畬曰,小臣,自當此獄,必欲究覈其情節,而數次刑推之後,以本職遭難安之端,連在呈告中,仍値國哀,且與鞫獄相値,不能開坐,施刑遷就之罪,臣當爲首,心常惶憫,如負重罪。頃日臺章,至以用意遷就爲言,故臣曾於筵中,略暴本情,而到今酌處之論,有不敢參涉矣。上曰,只聞酌處可否而已。悉陳所懷,可也。李畬曰,今此獄事,小臣旣有不能參攝之嫌,而有司之臣,執法而已。酌處之議,大臣亦無所仰達,則小臣何敢擬議於其間乎?金鎭龜曰,小臣待罪金吾,所當仰體聖意,究得其情節,而連以朝家之多事,終不得嚴訊究覈,頃日臺臣所謂故爲延拖,雖是情外之勒加,遷就之罪,固所難免,今於詢問之下,何敢有所論列乎?金昌集曰,小臣自昨年秋,待罪金吾,而適與鞫獄相値,且本職職務浩繁,或緣本府僚員之有故,尙未能究覈勘斷,遷就之罪,自知難逭矣。蓋此獄事,旣無律文之可考,日昨筵中所引弇州史科中,所謂換券者重罪之說,似爲可擬之律,而其所謂重罪,未知其的爲何罪也。李基夏曰,大臣諸臣,旣皆仰達,小臣何敢更有所達乎?惟在聖明處分而已。趙泰采曰,小臣待罪金吾,而尙未能嚴覈勘斷,遷就之失,臣亦有之,而且於法文,實所昧昧。今此詢問之下,不敢有所論列,而凡干罪囚,取服後勘斷,例也,未承款之前,不敢輕議酌處也。上曰,三司,皆達其所見,可也。尹弘离曰,今此罪囚等之奸情慝狀,旣出於諸罪人之招,而只是刑杖不嚴,故冀其倖免,堅忍不服。今若以年久,遽爲酌處,則國家三尺之律,將何所用乎?未輸情前,決不可酌處,苟能另加嚴刑,則渠等何敢不服也?李德英曰,凡干罪囚,毋論輕重,取服後勘斷,自是二行缺,決知其不可也。觀命曰,大臣及執法之臣,旣有所達,小臣更何有意見,而且其罪囚中,有一家之人,嫌不敢有所仰達矣。上曰,今日入侍大臣諸臣,旣已各陳所懷,而當初廣詢,意有所在,未入侍大臣處,不可不更詢處之,待後日右相入侍,更爲稟定,可也。李畬曰,小臣以酌處可否,往復於兩大臣,而自下不敢仰達云云。右相則以爲罪囚中,有至親,自前不能開口云矣。上曰,右相則自初不爲可否,而首相及領府事處,旣有下詢之擧,則有何不敢達之理乎?更爲問議後稟定,可也。李世白曰,使李畬更爲問議乎?上曰,唯。畬曰,問議後,雖非賓廳日次,登對稟定,似宜矣。上曰,唯。洪璛曰,雖非備局引見三司,亦當入侍乎?上曰,三司入侍,可也。璛曰,科獄事,旣已畢辭,禁府堂上,可以退出矣。上曰,唯。禁府堂上退出後,李世白曰,義州府尹宋廷奎,因臺彈方屢度呈辭矣。蓋廷奎,以淸簡剛明,曾入於別薦中,人皆稱道,故小臣備擬於本職,而擬薦之時,小臣,非但忘置廷奎所坐之如何。且邊上,異於內職,故只知其才之可合於重鎭,循例擬望矣,臺章旋發,小臣誠爲惶恐矣。廷奎前任義州時,因本道監司李徵明狀啓,不得赴任,其時物議,以徵明爲不韙,而及今再任之後,又被臺章,自上不爲允從,雖已停啓,而在渠之道,必不肯往。自朝家一向敦迫,殊非待下之道,官事之久曠,亦甚可慮,姑爲許遞,何如?李畬曰,廷奎,累處爲邑,治績最著,昨年羅州之見罷,小臣亦知其不可。今此義州之除,誠爲可合,而旣有臺評,則渠之不欲赴任,事勢然矣。上曰,旣被臺彈,則似不肯赴任,今姑改差,可也。榻前定奪李世白曰,頃日忠淸監司狀啓,啓下後,本司下人輩,閪失其啓本,故囚禁其使令二人,令本道更爲書呈矣。今聞閭閻人開渠之時,偶然得之溝中,而多有陋汚處,不可以此回啓,自此謄出他紙,以爲回啓,而令本道更爲書呈事,勿爲分付,何如?上曰,依爲之。
金鎭龜曰,翼陵·明陵參奉及順懷墓·昭顯墓別監牒報內,守護軍等,本無位田之故,只以復戶價,爲資生立役之地矣。高陽田稅全減之後,則復戶所捧,亦爲大減,無以資生,不可無變通之道,請依楊州諸陵守護軍例,自宣惠廳題給云。取考文書,則楊州諸陵,有位田陵軍,則草價米減除,無位田陵軍,則每年每名,各給米十三斗,果有定奪之事。今此高陽境內,昌陵·敬陵·禧陵·孝陵則有位田,翼陵·明陵·順懷墓·昭顯墓,則無位田。令該廳相考,一依楊州諸陵守護軍例題給,何如?上曰,分付該廳,題給,可也。出擧條上曰,當初合啓中措語,不無情外之言,故前日疏批中,有所開釋,而蓋緣其時按獄之錯誤,致有上年之禍變。雖曰無情,臺臣之合辭論列,不無所執,故特允其削黜之啓矣。大凡勿論有情無情,執其事體而論列者,臺體誠然,雖以已往之事言之,丙子丁丑年間,奏請使之不得遂請也,臺臣至有遠竄之啓,非不知使臣之無奈何於彼國,而諸議不以臺啓,爲非矣。今此合啓之事,則論議雖貳,苟其異論者,則輒皆避嫌。李坦之疏,顯有立落之意,是皆二行缺以臣請出,而適緣賤疾猝劇,坐違嚴召,只推之命,又出格外,驚惶感激,不知所措。在臣之道,固不當更申私義,而第伏見儒臣之言,則以前大司憲趙相愚,謂之所執明確,合辭之啓,歸之於臆逆,而繼之曰,欲以此立落,其所揚抑,不啻尋常,則臣是應遞苟出之人也,何可一刻仍冒於職次乎?請命遞斥臣職。上曰,勿辭。勿爲退待。以上燼餘日記
上在慶德宮。停常參·經筵。
同副承旨許玧三度呈辭。入啓。遞差。
領議政徐文重三十五度呈辭。入啓。傳曰,安心調理。
禁府啓目,洪時紀刑問三次,愼之逸刑問一次,不服,加刑得情,何如?啓嚴刑得情。
又啓目,前縣監李奎章矣船材監斫,事目至嚴,身爲地方官,慢不致察,罪杖一百,告身盡行追奪,私罪。啓功減一等。
檢閱金相元上疏。大槪,卽聞母病十分危重,至情所迫,不忍淹留,玆敢冒陳血懇,徑出直廬,伏乞聖明,亟遞臣職,俾得救護母病,且治臣擅離職次之罪,以警具僚事。入啓。答曰,省疏具悉。爾其勿辭,救護母病。
修撰李坦辭職上疏。入啓。答曰,省疏具悉。爾其勿辭察職。
吏曹啓曰,承旨有闕,政事,取稟。傳曰,明日爲之。
奉敎尹志和,待敎金興慶,牌不進,依承傳罷職。
輔德李震壽上疏。大槪,纔承恩遞,旋叨新命,惶恐交極,無所容措。第臣情勢,決難復廁於淸班,乞賜鐫免,以安私分事。兵曹判書李濡上疏。大槪,臣之兼帶訓鍊都監提調,竝令廟堂處置事。
江原監司金演上疏。大槪,東關新命,遽下於待罪下邑之日,人器不稱,姑舍勿論,旣被臺參,理難冒赴,意謂朝家,已卽變通矣。今姑來伏城外,則所叨職名,尙不鐫改,玆敢疾聲,仰籲於天地父母之前,伏乞聖慈,特察危悃,亟賜矜許,以謝人言,以安私分事。入啓。答曰,省疏具悉。卿其勿辭,速往欽哉。以上朝報
修撰李坦疏曰,伏以,臣於日昨處置兩司之際,與同僚論議參差,略具一疏,以暴不得處置之由矣。厥後諸臺出仕之後,相繼引避,原其起鬧之端,專由於臣,臣固已不勝其未安。又伏聞昨日筵中,因諸臣之避,聖敎以臣疏語,爲非,而鐫責之意,不啻丁寧,臣誠惶霣,無地措躬。臣非以被罪大臣,謂全無罪愆,而但其臺閣論罪之辭,或有過於本情者,不但在於持事體而已,故臣之意見,不能强屈於是非之際,以至上煩天聽,致勤聖敎,在臣分義,其何敢一刻晏然於三司言議之地,以重其罪戾乎?玆敢仰瀆於宸嚴之下,伏乞聖明,亟命鐫遞臣職名,以爲顚倒是非者之戒,不勝幸甚。答曰,省疏具悉。爾其勿辭察職。
檢閱金相元疏曰,伏以,臣之生母,自少抱得奇疾,委頓牀席,藥餌爲命者,今已三十年許。中年以來,又添胸脅刺痛之症,每因外感,輒復發作,則數日前,偶感風寒,症頗作苦,而猶不至大段危劇之境。且臣所帶職任,與他有別,不敢陳情歸救,尙此遲留。卽聞自去夜,前患胸痛,又復添發,藥物無效,痛楚難忍,卽今症情,十分危惡,臣至情所迫,不忍一刻淹留。玆敢冒陳血懇,徑出直廬,伏乞聖明,亟遞臣職,俾得救護母病,且治臣擅離直次之罪,以警具僚,不勝幸甚。批答見上
江原監司金演疏曰,伏以,臣本譾劣,百無一能,幸占科第,濫叨華貫,踐歷內外,無所報效,三年下邑,一味待罪。不意關東新命,遽下於千萬夢寐之外,拔之銅竹之列,畀以旌節之任,臣聞命惶感,罔知攸措。其官方之重,委寄之隆,已非賤臣所敢承當,恩除之下,臺彈卽發,其所下語,已非循例駁正之比,實不勝其慙恧也。臣於世路,影外無儔,乃以世祿之微臣,濫蒙聖明之剪拂,立朝二十年來,尙蔑絲毫之報,其取顚躓,理所必至,顧何敢怨尤人哉?人器不稱,姑舍無論,旣被臺劾,理難冒赴,意謂朝家,已卽變通矣。今姑來伏城外,二行缺,以安私分,不勝萬幸。批答見上以上燼餘日記
上在慶德宮。停常參·經筵。
未時申時,日暈。
領議政徐文重三十六度呈辭。入啓。傳曰,安心調理。
副修撰李肇,正言金栽三度呈辭。入啓。遞差。
傳曰,明日晝講爲之。
謝恩,同副承旨金德基。
有政。護軍許玧·宋廷奎·趙相愚。
有政。大司成李健命,濟用正鄭維漸,監察李天翊,正言權忭,戶曹參議趙泰東,機張縣監許榏。
李敏英,以禮曹言啓曰,卽接奉常寺所報,則仁顯王后練主造成處所,爲先定奪云,取考謄錄,則己卯年仁宣王后練主,庚申年仁敬王后練主,甲子年明聖王后練主,己巳年莊烈王后練主,造成於慶德宮月廊,奉安于資政殿。乙卯年顯宗大王練主,造成於昌德宮宣政殿月廊,奉安于宣政殿矣。今此練主造成處及奉安處所,以何殿爲之乎?敢此仰稟。傳曰,造成於明政殿月廊,奉安于明政殿,可也。以上燼餘日記
上在慶德宮。停常參·經筵。
合啓,請削黜罪人南九萬遠竄。措辭見上上曰,勿煩。請削黜罪人柳尙運遠竄。措辭見上上曰,勿煩。請領敦寧府事尹趾完罷職。措辭見上上曰,勿煩。
下直,加平縣監許源。
禮曹啓目,粘連啓下是白有亦。觀此大司成金鎭圭疏內辭緣,則身爲師儒之長,目見文敎之廢,條陳養士之方,以爲復舊之地爲白臥乎所,爲國之務,莫善於培養多士,祖宗朝崇儒作士之道,靡不用極,人才之蔚興,治道之休明,實由於此,此正朝家之所當遵行者也。其曰學令儒生日講歲抄,通讀畫數,合計式年講畫之規,故故相臣閔鼎重,爲大司成時,援據於此而損益之,請設通讀之規,學官,以每月朔望,試講居齋及在家諸生,一月所講者,四冊,而次第輪講,則至於年終,幾乎盡誦三經四書矣。通計一年所講二十畫以上者,列名入啓,以俟恩賞,又曾有中下旬輪次製述,而亦爲廢閣,故鼎重,請倣其規,而設輪次每月試製諸生,到年終通計十畫以上者,入啓,如通讀之爲,則詢問于大臣,以講製優等者各五人,給與東堂初試,仍爲定制是白如乎,厥後閔宗道之爲國子長也,務爲變更,罷此制,不但多士勸激之方,因以廢壞,章甫之咨嗟缺望,久而益甚是白置。蓋此非鎭圭之創說,乃是先朝曾所定奪之事,則到今無容更議,通讀輪次之制,依疏辭復舊設行,似爲合宜是白乎旀,至於試講者,亦爲試製稍減講畫,仍竝額數,必須俱中而後,得蒙恩賞云者,此出於深慮。比來經與文分岐,儒生專事誦讀,文士,徒尙尋擿之弊,其所爲說,實有意見是白乎矣,關係變通,臣曹有難擅斷,問議于大臣後,更爲稟處,何如?啓依允。又啓目,粘連議于大臣,則左議政李世白,以爲通讀輪次之宜復舊規,誠有如該曹所覆奏者,而至於試講者,亦爲試製一款,不過稍加增損於節目間耳。非如大比科講規大段變通之比,則亦有何難行之端乎?此在學官與禮官,商確裁定,務令誘掖成就,終有實效而已。伏惟上裁。右議政申琓,以爲通讀輪次之規,曾在先朝,主泮之臣,援據國典式年計劃之規,損益增減,有所請行,而亦且收議於諸大臣定奪遵行者,實出於培養多士之意也。行之累年,頗有激勸之效,而中間廢閣者,出於變亂舊章之意,則到今復舊,元非大段變通之事,至於試講者,亦爲試製俱中之後,得蒙恩賞云者,出於深慮。近來儒生,徒事口讀之弊,誠有意見,而此則不過節目間稍加裁定之事,本館與禮曹,商確稟定,似爲合宜,伏惟上裁。領議政徐文重,領府事尹趾善,病不收議,領敦寧尹趾完,在外不得收議。大臣之意如此,上裁,何如?啓依議施行。
領議政徐文重三十七度呈辭。入啓。傳曰,安心調理。
傳曰,明日晝講爲之。
政院啓曰,新除授右承旨金宇杭,時在京畿長湍地,斯速乘馹上來事,下諭,何如?傳曰,允。
又啓曰,憲府,多官或在外或呈告,連日監察茶時,事甚未安,除在外人員外,呈告未肅拜人員,竝卽牌招察任,何如?傳曰,允。又啓曰,卽者備邊司郞廳來言,因科獄稟定事,大臣·備局堂上,來會賓廳云。座目單子,今方捧入,而兩司不可不來待,憲府之官,旣因茶時牌招,而諫院,多官或在外或呈告,亦無行公之員,除在外竝爲牌招,以爲推移入侍之地,何如?傳曰,允。
傳曰,此後晝講正時,以午初進定事,分付。
政院啓曰,今日晝講,昨已命下,而卽者以科獄稟定事,大臣以下,來會賓廳,單子纔已入啓。晝講時刻,已迫,自前引見相値,則或有稟停之時,今日晝講,何以爲之?敢稟。傳曰,引見。
謝恩,弼善李世維。
持平兪彦明上疏。大槪,臣之情勢,決難仍冒,而不敢一向偃伏,昨夕入城。臣母宿患風火之症,夜來猝劇,憂遑煎灼,決難供仕,而適於此際,召牌下降,暫詣闕外,陳疏徑歸,伏乞聖慈,鐫臣職名,俾得救護母病事。入啓。答曰,省疏具悉。爾其勿辭,救護母病。
輔德李震壽上疏。大槪,召牌之下,不得不黽勉趨詣,而揆以廉義,決難復屬於淸塗,且於重臣前席之奏,尤有所不敢晏然者,咫尺天陛,末由祗肅,臣之罪戾,到此益深,乞遞臣職,仍下司敗,以正臣罪,以安私分事。入啓。答曰,省疏具悉。爾其勿辭,從速察職。
副應敎李晩成上疏。大槪,臣於問備之下,不勝惶恐,方欲進到城外,冀伏刑章,不意玉署新命,忽及此際,臣尤震駭兢惕,不知所出。今者東壁之陳達差出,蓋爲速完新錄,則顧臣情勢,雖萬被顯戮,決無冒當之理,不得不略暴衷悃,敢干嚴聽,乞命鐫臣職名,毋使薦事遷就,仍勘臣罪,以勵臣節,以嚴朝綱事。入啓。答曰,省疏具悉。爾其勿辭,從速察職。
獻納兪命弘上疏。大槪,臣,病違嚴召,罪合萬殞,而只推之命,又出於格外,惶殞感激,不知死所。卽今病情危篤,旬日之內,決無起動供仕之望,冒死哀籲,乞蒙恩遞。且於科獄酌處事,竊有所區區所懷,兼此附陳,冀蒙財察事。入啓。答曰,省疏具悉。科獄事,已諭予意於筵中矣。爾其勿辭,調理察職。
今日引見時,試官獄事,判義禁在京時,斯速推覈事,榻前定奪。
府啓,大凡獄囚,毋論罪之輕重,必待其遲晩取招,始擬當律者,自是不易之常法,而今此科獄罪人,未輸情前,遽有酌處之命,臣竊駭惑焉。顧彼諸囚之奸情慝狀,畢露無餘,而堅忍四載,迄不就服,已是國人之所共憤惋,而今乃不待其承款,徑加寬典,決非嚴科場整紀綱之義,請還收科獄罪人酌處之命,更加嚴刑,期於得情。上曰,勿煩。以上朝報
引見時,左議政李世白所啓,判義禁李畬,以科獄酌處,更問于兩大臣而來,使之先爲陳達,何如?上曰,依爲之。李畬曰,臣謹奉日昨下敎,以酌處可否,往問于兩大臣,則領議政徐文重,以爲科獄罪犯,旣無律文,取服後生殺,惟在自上裁處,而至於未承款前,只以久不遲晩之故,徑先酌處,則旣非常法,且關後弊,被罪者,亦必有後言,獄事不可謂完結,決知其重難,雖使面陳,此外更無可達之言云。領府事尹趾善,則以文字書給,取來矣,其文字曰,今此科獄,皆曰可殺,蓋出於人情之所共憤,而考之法律,旣無明白必死之文,則參酌貸死,未必爲失刑之歸,而但念延拖四年,終不得輸情,難於結末,乃議酌處,則臣未知其於朝家刑政,果如何也。終若取服而後,自上參酌處分,則似有合於折衷之道云矣。上曰,榻前親問,意有所存,禁府備局堂上臺諫,今日新入侍人,及前日引嫌之人,皆各悉陳所見。李畬曰,臣則已於日昨,以職在有司,但知執法之意,仰對,今無更達之語矣。戶曹判書金昌集曰,日昨入侍,已陳所見,更無可達者矣。禮曹判書金鎭龜曰,臣於上年待罪金吾堂上時,以此獄重被臺彈,故日昨下詢時,不敢仰對矣,聖問今又及此,臣何敢泯默。今此科獄酌處當否,入侍及未入侍諸大臣之言,誠是矣。凡治獄之道,罪人輸情後,若無當施之律,則或斷自宸衷,或詢問處之,固爲適當,而至於此獄,則罪人等,尙無輸情者,徑先酌處,臣實未知其得當也。兵曹判書李濡曰,臣則罪人中李聖輝,爲同姓七寸親,法典雖無相避,旣是有服之親,則嫌不敢仰達矣。御營大將尹就商曰,臣待罪京畿水使,上年四月,始爲上來,故未詳其獄情,而不待輸情,徑先酌處,有乖獄體矣。戶曹參判李光迪曰,臣別無意見,在外大臣之言,誠爲得當矣。吏曹參判趙泰采曰,日昨入侍時,臣已陳其徑先酌處之不可,則更無可達,而自上今又下詢酌處當否,罪囚中李道徵,旣已承款,先爲勘律,則他罪人,與道徵,罪無異同矣。李畬曰,李道徵,換封則固已輸情,而全諉於順億之用奸,自己同情之狀,則不爲吐實,故一體刑訊矣。李世白曰,上年親臨王府時,道徵,旣以見欺於順億爲言,而只同情換封之跡,則猶不承款,其時亦以爲過於半承服矣。執義崔重泰曰,諸罪情節,彰著無餘,只當一向嚴訊,以待其遲晩,而至今四年,尙不承款者,是緣法綱解弛,罪人兇頑之致。今者徑先酌處,雖出於聖上一時好生之聖意,而經常之法,今猝更改,則將無以鎭輿議之憤鬱,而礪末世之綱紀矣。臣意則申飭王府,嚴訊取服之外,宜無他道理矣。司諫尹弘离曰,臣則已陳所懷於頃日入侍,更無所達,而李道徵,若與順億,有同謀之事,則順億,何敢不知其意,而先給所竊之封乎?以此觀之,雖似半承服,而與諸囚,實無異同,決不可徑先酌處也。上曰,道徵,過於半承服,而只不言當初同謀之情節,亦當一時處之,不可先爲處分矣。李畬曰,道徵承服,近於泛然,當初與順億同謀之狀,渠雖不爲遲晩,而旣以受換封,納供,言其獄體,則已過半承服矣。金鎭龜曰,道徵若不同謀,則順億,雖奸巧,豈有不知其意,而先自換給之理乎?趙泰采曰,道徵情節,比他囚雖云略有輕重,而此固五十步百步之間矣。小臣,以先爲勘斷之意仰達者,若先處道徵,則其餘他囚,自有可處之道矣。李畬曰,道徵,雖諱其同情,旣以換封自服,則與他罪人,似當爲一律矣。上曰,法文,無顯著當律矣。李世白曰,常時科場罪犯,律止充軍,而此則不可論以常例,果無可擬之律矣。上曰,弇州史料中所謂重律,亦未知其必是死律矣。金昌集曰,只曰論以重律,則其律之爲死罪,果未可知矣。上曰,科場罪犯,未有如今日此輩之絶痛,殺之無惜,此前者所以有間日嚴訊之敎也。其爲情狀,雖萬萬痛惋,非但頃日筵臣,有所陳達,前者權,亦以此陳疏,而律文無可據之事,何以處之乎?李世白曰,法文則果無定律,而旣無定律,則一時處斷,出於君上之制法,故前後判付正法之敎,輿情,未嘗以爲過矣。未能承聖敎按治,而到今以年久之故,未就服前,遽爾酌處,臣以爲有損於國體,且關後弊,已於日昨有所仰對矣。上曰,前日禁府親臨時,亦有定律名之言矣。李世白曰,其時亦以爲罪人,雖皆承款,當更定律名後,處斷矣,若於當初情狀已露之後,以無定律參酌定罪,則已矣。間日嚴刑,旣有成命,前後判付又如何,而遷就四年,終不就服,徑先酌處,則國體之所損,有甚於滯獄。臣則以是爲難矣,更爲下詢於金吾諸臣,何如?李畬曰,在外大臣之意,皆以爲情狀,則萬死無惜,而無死律可據者,惟在自上處分,而未取服前,徑先酌處,則誠爲重難云,此外更無可達矣。李光迪曰,未承款之前,徑先酌處,非但大失刑政,亦關後弊矣。上曰,罪人情狀,殺之無惜,而四年嚴訊之餘,遽議酌處者,只緣法無定律,非以其情狀,有一分可恕也。曾在庚申年,朴瀗竄逐之後,設鞫拿來,初豈有一毫容貸之意哉?瀗之罪犯,關係雖重,而律無可據之文,不可以此處斷,故其時鞫廳大臣意見如此,終至減死矣。今此科獄罪人情狀,畢露無餘,只少遲晩二字,雖其承款之後,更無可擬之律,與朴瀗事無異。且以科獄一事,論議携貳,便爲穽於國中,尤不可不從速收殺矣。罪人等情狀,固萬萬絶痛,而律無明白可擬之文,竝減死絶島定配,此後若有如此罪犯,斷以一罪,可也。李世白曰,臣之意見,更無可達,而諸大臣之意,亦皆以未取服之前,徑先酌處,決非獄體,且關後弊爲難,則今此處分,終未知如何也。李敏英曰,四年之間,不能爲取服之道,而今日徑先酌處,非但事體苟簡,其爲後弊,有不可勝言者矣。李畬待罪,經年未決,有此酌處之敎,臣罪至此尤重,以獄體言之,取服後定律,方爲得當矣。尹弘离曰,罪囚情狀,萬死無惜,而今有酌處之敎,渠輩必自以爲無罪,故得不死云。且日後罪重於此輩者,亦將曰雖重罪,年久不服,自可得生,終始堅忍,不知三尺之可畏矣。酌處之擧,決不可爲也。崔重泰曰,凡罪囚之忍杖不服,率多淹滯者,蓋冀延拖歲月,事機稍緩,則或有可生之道而然也。今此諸囚之四年不服,已極痛惋,今反以滯獄之故,徑先處分,則不但邦法壞弛,末世科場,漸益雜亂,將無懲勵之望矣。臣意則依前判付,嚴訊得情之外,不可輕易撓改矣。上曰,出身初程,奸慝如此,今此處分,非謂其罪可恕,亦非律有可據,而特爲減死也。只以年久未決,時議相軋,漸成朝著之風波,此所以有此處分也,豈以意見之前後有異也?李世白曰,曾於筵中,伏承聖敎,一如今日下敎,臣亦以聖敎爲允當矣,因此而漸致朝著之紛鬧,豈但累年滯獄之弊而已?群下之情,亦以爲宜速收殺,而第其收殺之道,不可苟且了當,姑待取服後處斷,方合獄體矣。上曰,大臣之言,亦有意見,予之本意,亦如此,而今之事勢,不可不酌處矣。李畬曰,定配乃是平例罪律也,科場用奸,例皆充軍矣。李世白曰,今此罪人,不可以充軍之律,循例處之矣。上曰,然則永作其地之民,可矣。趙泰采曰,科場用奸,如易書符同者,罪宜充軍矣,今此科獄貸死,已是寬典,則豈可與此等罪犯同律乎?加等定律,絶島爲奴,雖有赦典,永勿擧論,宜矣。上曰,此言,是矣。當別樣加等,而用爲奴之律,如何?李畬曰,若欲加定於充軍,則當爲奴矣。上曰,爲奴爲民,輕重有間矣。李世白曰,係是新定之律,更詢于他大臣後,勘定似當矣。上曰,議于在外大臣處,可也。以上朝報
引見時,左議政李世白所啓,此是東萊府使朴泰恒狀啓也。卽今島主退休,差倭出來之外,前頭又有告慶·改印兩差倭出來之事,故訓別等,以當此年凶,供億有弊,來頭兼定一差出送之意,屢次開諭,終不聽從云。島主之承襲改印,係是重事,旣有前例,則倭人之不欲兼送,不無所執,以交隣之道,言之事可爭者,固當據理必爭,而旣有前例,初無可爭之端,徒以接待之有弊,費辭屢請,有若哀乞者然,則反未免爲虧損事體之歸,事甚不當矣,勿復以此爭詰之意,分付于東萊府使,何如?上曰,據理相爭則可也。彼有所執,則其所乞請,殊失事體,以勿復防塞之意,分付,可也。李世白曰,此忠淸道暗行御史李東彦狀啓,而林川郡守戰船事也。曾因水使狀啓,本郡戰船監色等,疾怨其守令,故爲生事之狀,令本道詳査啓聞事,旣已定奪分付。今此御史狀啓中所陳,似是一串事,而亦不無曲折之少異者,分付本道,以此狀啓辭緣,與前事一體査啓後,可以稟處,敢達。上曰,已令本道査覈前後之事,一體査啓事分付,可也。
兵曹判書李濡所啓,濟州今壬午式年武科初試,擧子,會試前未及上來,似當依前例,許令陳試矣。上曰,依前例爲之,可也。又所啓,臣於昨日勸武軍官試才時,禁軍等呈狀,以爲上年三月間,因前判書陳達,禁軍別試射及外中日沒技之類,勿許直赴,只施他賞事,定式矣。近聞山城及禁衛營試射沒技者,皆以直赴承傳,而渠輩獨不蒙恩典,誠爲冤痛云云,故取考文書,則金構之所以定奪者,蓋以只憑別將一張文報,許其直赴,事體不重之意,而其後山城及禁衛營試才時,沒技直赴者,果有之,旣已定式,則輒復撓改,似涉不均,宜其稱冤。且山城則守禦使,以重臣試才,事體雖云有別,禁衛營則千摠,例爲試才,與禁軍別將,無甚輕重,而彼此恩典,有所異同,今若以已爲直赴者,還收爲難,則似當有均施之道,下詢大臣而處之,何如?禦營大將尹就商曰,上年二月訓鍊大將李基夏,爲本廳大將時,哨官卞爾札,中日試射,片箭貫一中,邊二中,騎芻五中,今月賞中日時,敎鍊官李世興騎芻五中,此兩人,皆沒技,而已有定奪之事,故只論賞而不許直赴,渠輩,極其稱冤,李世興,臣所目見,故敢達矣。左議政李世白曰,山城則旣異於他處,守禦使之親往試才,亦自有別,臣亦以別爲論賞激勸之意,仰達矣。守禦廳於禁衛營,若已有此例,則禁軍禦營廳,宜無異同,而賞典之不均,如此,宜其稱冤,勢所固然矣。旣施之恩,固難還收,此類則姑令一體施行,更爲申明定式,以爲遵行之地,似當矣。上曰,禁軍及禦營廳試才沒技者,今番則竝許直赴,而已出身者,加資,此後更爲商議定式,可也。承傳謄錄
持平兪彦明疏曰,伏以,臣頃於合啓,有襲謬傳謄之失,一行缺臣母,本以風火之症,或有猝劇之時,自夜來病勢發作,遍身烘熱,頭腦暈痛,肢節酸疼,精神昏困,氣力澌綴,憂遑煎灼,急尋醫藥,卽今情理,決難供仕,而適於此際,召牌降臨,嚴畏分義,不敢坐違,暫詣闕外,陳疏徑歸,咫尺天陛,終未入謝。伏乞聖慈父母,諒臣私懇,鐫臣職名,俾得救護母病,以伸人子至情,不勝幸甚。批答見上
輔德李震壽疏曰,伏以臣,有萬分難安之情,無一毫可進之勢,疏單控免,萬不獲已,而見阻喉司,一倍惶蹙。卽因本院草記,至有牌召之擧,臣含恩畏義,不得不黽勉趨詣於禁扃之外,而第臣滓穢之蹤,決無復廁於淸班,業已聖明之所俯燭者,今雖欲棄我廉隅,從他笑罵,上以承君命,下以榮一身,其於羞當世,而辱名器,何哉?自非然者,臣亦粗知分義之至嚴,何敢一向違拒,甘心於鈇鉞之誅乎?且臣於情勢之外,抑有難冒之端,昨歲具志禎,陞遷善府之時,臣適在言地,以改正之意,論啓蒙允矣。近來臺閣糾劾,輒以費辭張大爲務,而臣意則論人之際,不欲索言求疵,只擧梗槪,故伊日之啓,不過草草數語,及其自列之時,略及東南兩邑不治之狀,而猶有所稱量者多矣。卽伏見邸報,銓長,乃以玆事縷縷申白於筵席,奬之以監兵之任,亦無不可,褒之以修飭官事,不務要譽,有若以臣所論,終歸爽實者然,臣不勝瞿然之至。志禎才諝之有無,臣固不知,而金城,乃關東饒邑,需用贍裕,爲最一道,而志禎到任以後,手段濫滑,半千國穀,終無置處,後官詳加査問,捧招該吏,措辭載錄於重記中,臣前所謂不謹者,此也。受任南邑,適當戊己大殺之餘,不思撫摩之義,專爲豫大之擧,大興土木,修繕別堂,貿得體重材木於忠州地,馱運踰嶺,怨起載路,且率置隣邑歌妓於衙中,日事宴樂,抛棄職務,民間疾苦,視之恬然,臣前所謂嗜飮殉色者,此也。臣之所聞,實非泛然風聞之比,故以此發論於席上,則其時僚臺,以金川時事,亦有云云,而遣辭之際,務存斟量,改正之論,只示公議,而今者重臣之言如此,臣未知重臣,今無聞知於此等謗議,而二行缺聖慈,曲加諒察,亟賜鐫免,仍下司敗,勘臣罪名,以爲人臣慢命者之戒,不勝幸甚。批答見上
副應敎李晩成疏曰,伏以,臣春初坐罷,旋蟄郊野,屬有狗馬之疾,累日彌留,有旨荐降,一未承命,跡涉偃蹇,死有餘罪。伏聞日昨筵中,大臣以暗行被抄人,任自下鄕,陳白請罪,至有問備催促之命,臣於是一倍惶懍,無地自容。臣之當初下鄕,雖出於身無官係,旣入抄啓之後,則宜卽竭蹶趨赴,以俟朝命,而只緣疾病沈淹,一任退蟄,朝綱職臣而頹弛,事體由臣而廢墜,雖微譴責,臣固自訟,今者大臣之言,極其嚴正,分義所在,不敢屛伏,方欲進詣輦下,仰請鈇鉞之誅矣,不意館職新除,遽及此際,臣尤兢惕,不知所以措躬也。念臣前後負犯,雖萬被戮,猶不足以贖辜,曲蒙聖度天大,不唯不加刑章,乃反縻之以舊秩,宣之以召旨,在臣之道,唯當感激恩造,趨承明命,庶幾少效塵露,而第念東壁之陳達差出,蓋爲速完新錄也。臣於薦事,本有不敢冒當之嫌,曾以此累煩陳籲,仰惟日月之明,亦或俯燭之矣。顧臣情勢,決不可一日蹲冒,致使職事曠缺,玆敢來伏城外,略暴危悃。伏乞聖慈,特賜諒察,亟命鐫臣職名,毋使薦事遷就,仍勘臣任自下鄕之罪,以勵臣節,以嚴朝綱,不勝幸甚。批答見上
獻納兪命弘疏曰,伏以,臣稟質脆弱,平生善病,風痺咳喘,根委已痼,發作無常,春初忝承廉問之命,出沒山海之間,殆浹三朔,宿患復作,輾轉沈痼,而不敢委棄君命於道路,僅得扶舁還朝,而連値試事期迫,僚員未備,不敢告病,黽勉趨赴,昨日復命還家之後,所患一倍添劇,尋單請急,實出於萬不獲已,而喉司不諒,一向退却,病裏窮蹙,無地措躬。朝因備局引見,召牌降臨,而病狀如右,無路起動,竟陷於違逋之誅,在臣惶悚之忱,誠不知死所,而冀幸因此解職,得以調息,復尋生路矣,不料只推之命,特出格外,臣聞命驚惶,罔知攸措。如使臣之病情,二行缺旬月之內,決無差復之期,言責重地,不可一日虛帶,伏乞聖慈,曲加憐察,亟賜鐫削臣職名,俾得安意調治,不勝萬幸。臣於乞免之章,不宜復陳贅說,而旣有區區所懷,不敢自隱,唯聖明財幸焉。今此科獄稟定之命,實出於聖上好生之心,無所不用其極,而臣之愚意,竊以爲不然也。夫國家斷獄,勿論罪犯輕重,必須明白取招,勘定其罪,然後王法可伸,人心可服,況此科賊罪人,情狀竊痛,前後爰辭,已盡發露,揆以法理,必殛無貸,而尙今喘息於桁楊之下者,蓋緣渠等,未及輸情耳,豈可以歲月之許久,律文之無據,而遽有此徑先酌處之擧耶?臣恐國家三尺之典,從此一撓,而日後無窮之弊,有不可勝言矣。伏願聖明,更加申飭于金吾之臣,各別嚴刑,期於輸情,以正王法,以快人心,不勝幸甚。批答見上
巳時,大臣·備局堂上入侍時,李畬曰,差備官兩人及憲吏閔時俊,當與擧子同律乎?上曰,同心爲奸,似無異同,大臣之意,如何?李世白曰,閔時俊·鄭順億等用奸之狀,似不但今番而已。傳之生議,尤爲重難,而已往之事,旣難追覈,以今番之罪罪之,則與擧子宜無異同矣。上曰,以多出吾手之說,見之,則時俊等奸慝之狀,當置死律,而旣以今番之罪,勘定,則與擧子同律,吳碩夏·洪受禹,亦一體勘定,可也。李畬曰,今此科獄,旣命酌處,則罪囚中,亦不無稟定之端,朴弼渭之竊科,以出於其父泰晦之用奸,只刑訊泰晦矣。今若酌處,則其父子何以勘罪乎?其父用奸,而其子竊第,則弼渭,似無獨免之理矣。李世白曰,設令弼渭,初不預知,而終無不知之理,則似當同被其罪矣。上曰,其父受刑,故弼渭則姑不刑訊,而用奸竊科之罪,似無異同,一體勘律,可也。出擧條李畬所啓,今此科獄有兩歧,擧子獄,則奸狀畢露,而試官獄則以更推允下後,未及擧行,此則何以處之乎?李世白曰,此事自是兩歧,而節拍甚多,臣未見推案,雖未詳知,聞有判下,更推條件,而經年不爲推問云,誠爲未安矣。擧子獄則情節畢露,固無更問之事,而此獄則方爲推覈,猶未究竟,與擧子獄有異,必須明白覈處,然後有罪者,當服其罪,無罪者亦可伸理,何可仍以置之於有罪無罪之間乎?若果頻數開坐,則過四五次之後,豈不能結末乎?上曰,予意亦本如此,罪犯之有無,不可不明白推覈,而若不待畢覈,徑先處置,則分揀與定罪,俱涉不便,且以當之者言之,若無罪則可以白脫,有罪則可以罪之,更爲明覈勘定,可也。出擧條李畬曰,小臣萬萬惶悚,而不得不冒死仰達矣,身爲按獄之任,而遷就掩蓋之說,發於臺章,則揆以廉義,決不可行公,而祗承問議之敎,陳達其大臣意見而已。獄事當否,不敢參論,而至於試官獄事,則臺臣所謂經年求罪等語,尤極悖攝二行缺有不可勝言矣。今若抗顔行公,冒當此獄,則不但一身廉隅之都喪,亦非朝家所以待群下勵廉恥之道也。其所關係,亦甚非細,雖有成命,有難承奉,合賜變通之道,故敢此縷縷,陳達矣。上曰,掩蓋求罪等說,皆是情外之勒加,故自朝家旣已開釋,而曾有勿辭之敎,則一向辭免,殊涉太過,更勿過辭,從速推覈,可也。李敏英曰,試官獄事,旣有推覈之命,而判義禁李畬,旣已受由,非久下鄕,及其在京時,斯速開坐推覈之意,敢達。上曰,依爲之。榻前定奪李世白所啓,昨日扈衛廳軍官別試射時,直赴人金萬得·朴明梓二人,以矢數入格,有加資之命,而此人等,俱於上今年中日試射時,以直赴殿試,蒙賞,當於今番殿試直赴,而加資,若先下批,則將未赴殿試,似當於殿試過後,下批矣。上曰,自前有殿試過後加資之例,今亦依此爲之,可也。出擧條李畬所啓,吳道一所製進璿源譜略跋文,二行缺不過數字,則道一,雖在待罪中,改之無妨,且旣有製進人姓名,而他人改進,其在事體,亦甚未妥,使當初撰進之人,改之,誠爲合宜。外議亦多如此,其跋文中文字誤處,使吳道一付標改進,何如?上曰,依爲之。出擧條金鎭龜所啓,頃者張氏葬事後,歸厚署官員,以墳墓龍虎內,有古塚及人家民田之狀,論報禮曹,而所報辭意,殊未詳實,更爲詳細問知,則墳墓至近處,果有古塚人家及民田云矣。墳墓近處,旣不可不定限,則古塚人家,似當移輟,民田亦當使之陳廢,必須令該曹,給價於家主及田主,可無民怨,而所謂古塚人家民田,自墳墓相距遠近,不可不詳察摘奸,令本官摘奸區別,回報禮曹後,更爲稟處,何如?上曰,依爲之。出擧條李濡曰,小臣離違闕庭,倏已四年,而臣民無祿,坤聖禮陟,且宮闈禍變,前古所無,更何以辭仰達乎?頃在鄕廬,猥叨憲職,賤疾沈劇,未得趨承,而國家新經禍變之餘,天災時變,亦且荐臻,敢以振擧頹綱,用人公平之意,草草仰達矣。顧此喪威餘喘,精神昏憒,雖散局閑職,猶難堪任,況此所叨之職,決不可承當,而累牘陳懇,未蒙恩遞,嚴畏分義,不得不趨詣闕外,方忝入侍之列,而今此仰籲,非爲一身之私計,莫重職務,必未免僨敗,或冀天日之俯燭,敢此仰達矣。上曰,勿爲過辭,安心行公。尹就商所啓,軍門千別將,必以有履歷,熟諳軍務者擇差,意有所在,而近甚乏人,卽今御營別將有窠,而無可合之人,前閫帥中,有奪告身者,似當有變通之道,而前兵使李溶,方在奪告身中矣。禁府堂上,今方入侍,下詢其罪之輕重,何如?李世白曰,此是小臣所嘗陳達之事也。山陵所用木布,國恤之初,卽爲啓下分定於各道矣。他道則皆及期上送,而全羅右水營,至十一月晦日,而猶不來納,此距下玄宮期日,不過七八日間也。事體極涉可駭,故臣有所仰達,至請拿問,而亦以渠雖無狀,必無無端不送之理,其間似有曲折等語,爲達矣。及其拿問之後,更爲詳問曲折,則當初分定關文,李溶,終未得見,十一月十四日,始得催促官文,十五日卽爲上送云,而至十二月之初,始爲來納於山陵,以其間日字計之,則其爲稽緩,甚矣。禁府,以稽緩之罪,勘律云,而原其本情,其所稽緩,亦非李溶之所可知,而專是下人輩中間無狀之致,則似有可恕之道,故臣亦欲一番陳此事狀,而其被罪未久,山陵事體亦重,尙此未果,此事今適發端,故敢此仰達矣。李畬曰,臣於禁府議罪時,見其原情,則催促公事下去後,報于監營,請査其分定公事不傳之由,則當初自監營,給海南主人,傳於本縣,而自本縣傳于水營與否,則未及覈出,李溶,若見其公事而不送,則其罪不止於奪二行缺自多材瓦之可改處,今月內,似難完役,何以爲之乎?上曰,宮墻修改,似爲遲延,故有此敎矣。事勢若然,則量其修改處,隨所役爲之,可也。以上燼餘日記
上在慶德宮。停常參,只晝講。
下直,成歡察訪李垕,保安察訪朴璟。
晝講入侍,同知事趙泰采,特進官沈枰,承旨李國芳,玉堂金鎭圭·李坦,假注書朴萬恒,兼春秋權聖大·洪大猷,武臣李惠疇。
合啓,請削黜罪人南九萬遠竄。措辭見上上曰,勿煩。〈請〉削黜罪人柳尙運遠竄。措辭見上答曰,勿煩。請領敦寧府事尹趾完罷職。措辭見上答曰,勿煩。
府啓,請罪人杭家籍沒事。措辭見上答曰,勿煩。請杭子炤兄弟,還寢放歸田里之命,竝命絶島定配事。措辭見上答曰,勿煩。
院啓,請罪人吳始復,更加嚴鞫得情事。措辭見上答曰,勿煩。請前判書吳道一遠竄事。措辭見上答曰,勿煩。
兵曹判書李濡上疏。大槪,臣之兼帶訓鍊都監提調,旣有應避之嫌,而日昨陳章,喉司退却,未曉其故,玆敢更暴終難苟冒之狀,冀蒙令廟堂考例許遞事。入啓。答曰,省疏具悉。疏辭令廟堂稟處。
領議政徐文重三十八度呈辭。入啓。傳曰,安心調理。
今日晝講時,副應敎李晩成,修撰尹星駿,副修撰任守幹牌招察任事,榻前下敎。
副應敎李觀命上疏。大槪,老母,久病沈痼之中,近又飮啖專廢,元氣苶然,種種危苦之症,乘虛迭出,臣久在禁直,不得救護,不勝煎灼之情,仰首哀籲,乞蒙恩遞,俾得扶將,以伸至情事。入啓。答曰,省疏具悉。爾其勿辭,救護母病。傳曰,明日晝講爲之。
吏曹判書李畬上疏。大槪,臣違逆上命,罪合萬死,席藁冒籲,冀蒙裁諒事。入啓。答曰,省疏具悉卿懇。卿其體予面諭之意,須勿過嫌,安心行公。
副應敎李晩成,修撰尹星駿,副修撰任守幹,牌不進,依承傳罷職傳旨。傳曰,只推勿罷。
參贊官李國芳所啓,向者權重經·睦林一諸人,出於閔彦良招辭,而至於竄配,其時小臣,以病故未參鞫廳,固未詳其委折,若下訊於伊時按獄大臣,則可以詳知矣。但林一,有九十盲廢之父,而辭別就道之際,其父抱持痛哭,以爲永訣云,其情事,實爲慘然,而亦足以感傷和氣矣。上曰,此等人所坐,與吳始復罪犯一串耳,幸國家之不幸,國哀未成服前,聚議疏事,情狀絶痛,始命重究而止於竄配,於渠幸矣。承旨李國芳,敢以罪人私情,肆然陳達,極爲無嚴,罷職。以上朝報
參贊官金鎭圭所啓,國家之通好於他國者,以譯舌之居間者而傳語也。使譯舌而懷詐誣罔,凡所傳告,苟不以實,則其貽害國家,有不可量。頃年倭館修理給債之數,任譯輩之所磨鍊,甚爲過濫,恣意欺瞞,故朝家初欲重究,按治未竟,而遽有酌處之命,命下之後,取考金吾推案及備局文書,蓋倭館修理,本非緊急之務,而訓導朴有年,曲循倭人之言,自戊寅敢發其議,而至己卯,與倭人之磨鍊,價至七千金,及其遞歸,朴再興代之,而承襲前套,遂爲手本,道臣及本官,稍加操切,則渠頗恐懼,漸減其數,畢竟所費,僅二千金,且當初以十餘朔爲工役之期限,而實役只四朔矣。況其館宇之破傷者,有之,手本,與本道差員,本府軍官之所摘奸,不同,若以各年手本見之,似難支過目前,而戊寅至庚辰修改之間,得無頹壓之患,其張皇瞞報之狀,蓋可見矣。且前東萊府使金德基之報備局,以爲館宇板子,留館之倭偸毁,而造成木器及匱子,以致蕩然無有,而任譯等,曾無傷處報知之事云,蓋此館十餘年間,三度修理,此實由倭人之故爲傷毁,初欲其偸用,終利其役價也。爲任譯者,少有體國之心,則常時固當禁戢,如不聽從,亦宜報知,而不此之爲,虛張傷破之處,以請修理之役,此其大罪一也。修理物力,固宜一從容入實數磨鍊,而乃令招來馬島匠手,恣意刁蹬,以七千之說,初出於成冊,終入於手本,而實用不及三分之一,此其大罪二也。四朔之役,濫以十餘朔爲期限,欲以持久延拖,耗費財力,此其大罪三也。身爲譯舌,傳告異國之言,而欺詐不實如此,其在嚴飭邊事之道,宜有別樣處置,故前春特下備忘,使之梟示者,此可見聖意之出於振擧紀綱,而司譯提調李益壽,汲汲投疏,敢以爭桑尋戈等說,爲恐動之資,綸音遂以還收,王法終至不行,其爲壞損國體,何可勝言?竊聞聖敎,蓋爲痛惡,譯舌之居間欺瞞,其流之弊,將使隣好難保而已,元非直爲誚責於彼中,而益壽,乃以爲顯斥島夷,至引不當引之故事,此已可駭,而設令備忘,直有顯斥倭人之語,我國凡事之流入彼中,蓋是譯舌之所爲,今欲誅有罪之譯舌,而乃反畏其替通隣國,請收備忘,未知此果是爲朝家深長慮之意耶?國體之由此壞損,殆無餘地,而及至有年,再興之就囚究覈,只爲再次推問,不拖一番刑訊,卒至遽爾酌處,按治重囚之道,恐不當如是。大抵邊上事,關係甚重,與他犯不同,故伏見列聖受敎,則南北邊犯禁梟示者,非止一二事,而亦非皆重於此輩所犯,則前日處分,臣未見其過重,而側聞日昨筵席,以其時未卽梟示,今旣推覈,而不得符同形迹,有此酌處之擧云,聖明之愼重死律,亦不害爲好生之德,而但念紀綱日頹,邊事之寒心如此,而不爲嚴治,則臣恐譯舌輩,憑藉欺詐,益無所畏憚,終必底於賣國之境矣。況重囚按治,自有其法,而更推之後,不爲拷訊,便卽議處,有若治尋常罪過者然,罪疑惟輕,豈此謂哉?竊觀金吾議啓,以爲以任事譯官,不能盡心周旋,以致濫數報聞,誠極痛惡,而若以符同狡倭,欺瞞國家,斷其罪案,則亦無文書顯著之端,此恐不然。夫譯舌之所與酬酢,而問答者,旣係異類,又無證參,符同情狀,固難鉤得矣。且役價論定,蓋出成冊手本,而此是倭人任譯之所爲,倭人旣不得推問,任譯則雖有奸情,豈肯自書於其手本,文書之無所顯著,其勢固也,而雖以發露者言之,七千金磨鍊,實始於有年,爲訓導時成冊,仍入於再興,代任後手本,傷處之張皇,役期之延拖,皆在於道臣與本館之狀啓,則此非憑藉而何,此非欺瞞而何?吐實承款之前,爲有司者,固不敢直請照斷,而缺此其違端,施以刑訊,獄體當然,而下之徑請上裁,上之仍許稟處,俱乖法例,遂至寬貸,今此處分,誠不免爲失刑之歸矣。又有可痛,再興,乃以出貸公貨,料理取殖,以給役價,而還納公貨,隱然自以爲功,欲掩其當初欺瞞之罪,今我國家,雖甚貧乏,亦豈愛惜數千金之費,而欲罪此輩哉?誠以其憑藉異類,欺瞞本朝者,情狀絶痛,關係甚重故也。使其事體而可給,則雖千萬之財貨,當自經費劃給,以遵國體,而今則不然,初旣不能飭勵譯舌,使得以售誣罔,顧乃計較錐刀之利,下行賈豎之事,終爲此輩之所藉口,使倭人而聞此,則其輕侮我國,當復如何?竊觀近來倭譯之侮弄朝家,不特此事,六成新銀之許用,擧世皆言其不便,而終得見售,釜山僉使,捉入任譯,初非失體,而擅訴該院,金始南,受罪營門,而倭學諸譯,又敢呈狀該院,侵逼營門,蓋此輩之如是放恣,實非細慮,今於其罪犯之發露,宜加嚴治,懲一礪百,前日所收備忘,若難追行,則以臣上所云三大罪,發爲條目,嚴刑訊鞫,期於取服,斷不可已也。此輩,今雖發配,還爲拿鞫,亦何難哉?上曰,近來倭人,欺訴益甚,徵求多端,倭人之如此,實由於譯舌之憑藉,瞞告本國之致,若嚴治譯舌,則彼人欺訴,必不如前矣。今此譯舌之欺瞞幻弄,誠極痛惡,不無懲勵之道,故必欲置之重辟,特下備忘,使之梟示矣。但推覈而無符同文書之現捉者,故姑爲酌處,而其用奸之狀,有年爲首,減死遠配,其下以此減罪,其酌處曲折,如此,而儒臣所達誠是,問議于大臣稟處,可也。以上朝報
吏曹判書李畬疏曰,伏以,臣於擧子獄酌處,本無與論之理,而上敎只令往聽大臣言以來,此不過收議,一都事之任也,殊異乎遣長官之意,而臣力辭不獲,終至冒承,至於詢問之下,亦不敢論說可否,只以臣職在有司,但知執法爲對,其傷事體,沒道理,甚矣。人臣之於君命,與庶人往役不同,不徒以承順爲恭,唯義之視,分毫近苟,恥莫甚焉。臣亦非不知此,而聖敎旣不强臣以擔當其事,上下其議,則是聖明庶幾察二行缺,旣有臺閣,則其所指斥,不論言之當否,被罪者,不敢不以爲嫌,輒皆遜避,此三百年來,朝著間通行之常節也。或事在旣往,或職已他移,猶不得自安,寧有居是位任是事者,臺臣則極論其罪,而自謂不足恤,仍以擔荷之道乎?此古訓所謂大防也,不唯在下者,不敢犯,在上者,亦不宜以此使下,此而可爲,則是在朝廷爲蔑臺閣,在其人爲忘廉恥,如是而能了當國事,非臣之所聞也。此理明甚,非所難見,而竊念聖上,所以必欲使臣,任此獄者,無乃以臺疏所斥,擧朝殆無免者,若一二辭避,則幾於空朝廷,此爲難處而然耶。然以臣見之,諸臣被斥,皆爲已過之事,一番引咎之外,更無可嫌之端,孰有如臣,以其事見罪,而冒出仍行者哉?管仲之言曰,四維不張,國乃滅亡,臣雖卑下,官居冢宰,職長王府,朝廷所以任使之者,宜與役庶人有別,而必令强行忘廉恥之事,至於喉司之臣,又迫令促行,是固臣平日所樹立,使然,而竊恐今日朝廷,棄禮義捐廉恥之風,自臣而始矣。君命猶可違,王獄猶可滯,而至於國之四維,則不可使毁敗也,決矣,臣竊不勝慨然。臣於前席,極知惶悚,萬死而再陳危懇,終未蒙開許,不得不泯默而退,然臣若違拒君命,則誅殛止於一身,若毁敗四維,則其弊至於亡國,此臣所以雖萬被戮,終不敢奉承者也。臣受任周歲,罪戾至此,終使重獄,未卽勘結,聖明若以臺疏謂出於臣之情外,而寬其罪,則因其所辭,許得免解,固爲終始保全之大造,而設有不然,卽今金吾堂上中,初不與於試官獄者,亦多,使次官議處,亦足以決定此獄,王府按事,何等嚴重,而寧可若是苟且乎?且臣除喪未久,顚倒上京,違障丘壠,倏已三載,猥被國恩,榮及泉壤,焚黃之外,兼欲歸及節祀,以伸至情,旣受恩暇,終又濡滯,私懷痛切,病亦隨加,玆敢冒死哀籲於天地父母之前,伏乞聖慈,特思朝廷大體之不可傷敗,賤臣情事之有足哀矜,若以臣違命爲無人臣分義,則宜亟加嚴誅,以肅憲綱,若以其所陳,爲不至大罪,則宜特賜處分,以許其由,臣情隘罪積,席藁俟命,唯聖明裁量焉。批答見上
午時,上御資政殿。晝講,入侍,同知事趙泰采,特進官沈枰,參贊官李國芳,檢討官李坦,假注書朴萬恒,記注官權聖大,記事官洪大猷,武臣李惠疇。講春秋第三編隱公記,上讀前受音,自八月葬蔡宣公,止不得已焉爾矣,一遍。鎭圭進講,自三月癸酉大雨震電,止不異其文以此,上讀新受音一遍訖。金鎭圭進講文義曰,春秋之必書災異,所以紀異也。若漢儒洪範傳所謂某災,爲某事之應,則殊非聖人之本意,而蓋災異之作,人事之所感也。是時隱公昏蔽,如公子翬之包莊禍心者,而信任不疑,俾專爭伐,兵柄下移,威權已成,則陽失節而陰氣縱者,專由於此,而隱公不知儆戒,竟至於鍾巫之難,此實後辟之監戒處也。今我聖明之朝,亦不無仁愛之警,陰陽失節,雷虹示災,聖明雖無失德,朝廷雖無乖盭,修省之道,不可少緩,毋曰尋常,而益加警懼二行缺,擅興兵甲,專事爭伐,其反德敗常如此,故天之示警,亦如此,而不知警懼,以至於難也。李國芳曰,人君一念之萠,災祥之應,捷於影響矣。上曰,然。鎭圭又釋夏城郞文義曰,隱公,專任權奸,政令皆紊,而不知興作又如此,所以特書者此也。國芳曰,聖人所以特書者,譏其不時也。論語亦曰,使民以時,人君之所當留意處也。鎭圭曰,蓋此城郞之役,非但失其時也。始出於戰爭征伐之意,而終以爲樓觀遊觀之所,其病民害國,莫此爲甚矣。日昨筵席,因進講文義,以梨峴宮·觀象監等處營造之弊,有所陳達,而自上特命停止,擧國臣民,孰不欽仰我聖明愛民之盛意乎?孟子所謂保民而王,此之謂也,繼此以往,勿弛此心焉。上曰,當留意焉。李坦曰,苟有敬天順民之心,當其災異沓臻之時,豈爲此不時興作之擧乎?蓋功利之私,交蔽其心,而勞民動衆之弊,莫之恤焉,此其所以終至於亂亡,而後世之所當監戒處也。鎭圭又達會齊侯于祊文義曰,春秋之書會,皆譏非王事而相會者也。蓋此時戰爭不息,盟會紛紜,始則私相會於防,中則私相盟於鄧,而外托奉王命而討不庭,終乃取二邑而歸諸己,其奸譎如此,烏能免於禍滅耶?且防之地,杜註曰魯地,高氏曰宋地,蓋將伐宋而會于宋地,似無其理,杜氏所謂魯地者,似是矣。坦曰,以下文辛巳取防觀之,則似是宋地,未詳其爲某國之地也。鎭圭曰,防之爲某地,元非大關緊,而蓋隱公,外假尊周之名,乘敗人而爲利,此與曺橾挾天子以令諸侯,同一關捩也。李坦曰,魯雖假托宋公之不王,暱鄭而仇宋,魯鄭之不王,有甚於宋矣,何暇責人耶?左氏,見其名而不察其失,故誤解以宋公不王,以王命討之,而胡氏論之詳矣。鎭圭曰,伏聞昨日引見時,旣下科獄酌處之命,非特安於事體,後弊所關,有不可言矣。臺臣方爲爭執,而臣忝在三司之列,故敢此仰達矣。上曰,罪囚等不爲遲晩,而已奸狀畢露無餘,非謂其情之有一分可恕,亦非謂有當死之律。以下二行缺
兵曹判書李濡疏曰,伏以,訓鍊都監提調臣李世白,卽臣姨兄,則臣之所兼提調,法當相避,而日昨以此陳章,喉司退却不捧,臣未曉其故也。近事雖云仍帶,舊例恐未必然,終有所不敢苟冒者。伏乞聖慈,俯諒微悃,亟令廟堂,考例許遞,不勝幸甚。批答見上
備邊司啓曰,粘連啓下是白有亦。觀此兵曹判書李濡上疏,則兼帶訓鍊都監提調與都提調李世白姨兄弟,相避援例,請遞亦白有臥乎所,取考前例,則或有許遞之時是白乎矣,軍門本無相避之法,都監,且是權設衙門乙仍于,亦無應避之規分不喩,以近例言之,則曾在上年,前兵曹判書金構,與都提調有應避之嫌,而以其本兵之長,兼管訓局,法意有在,不爲許遞,則今當依此例施行,伏惟上裁。啓依回啓施行。
頭一行缺濫蒙國恩,累玷職名,感激圖報之忱,自倍常人,曾於戊午辛酉等年,皆因求言之旨,輒陳軍國之務,每蒙恩批之兪允事下該曹,率多防塞,則今不宜更有號籲,以重瀆冒之誅,竊伏見近年以來,上則陰虹貫日,金星晝見,而冬雷地震之變,八路同然,其他非常之災,可愕之象,不一而足。下而萬民愁怨,皆無固志,土崩瓦解之憂,若在朝夕,則天怒民怨,未有如今日之甚者也。朝野之間,未聞有一人,以弭災保民之道,陳達於聖聰者,臣固不忍以出位爲嫌,言不見施爲恥,終無一言,以負國家,而況臣年過七旬,死亡無日,今而不言,則恐終無可言之日,而死且不得瞑目於地下,玆敢不避猥越,畢陳平日耿耿所欲言者,竊自附於芹曝之誠,雖語多狂妄,不知裁擇,而愚者千慮,必有一得,則愚臣之言,獨不得裨補時政之萬一乎?伏願聖明垂察焉。吳子曰,安國家之道,先戒謹而預防之,爲國之寶也。孔明心書曰,國之大務,莫先於戒備,旨哉言乎。是以古之有國者,莫不以戒備爲急,而國之安危係焉。恭惟我國家,亦嘗留心於陰雨之備,殫慮於固圉之策,而第以昇平日久,中外恬憘,士無長慮,不知苞桑之戒,民不知兵,皆懷姑息之計,故至於備邊保塞之道,尙多疎虞闕漏者,固難一一枚擧,而姑以臣之身履而目擊者,略言之。臣曾於己卯,猥除咸鏡道居山察訪,而同年十月,以式年三色奴婢差使員,洪原·北靑·利城·端川·吉州·明川·三水·甲山等八官,各司奴婢及臣所掌二十四驛,皆爲點閱,至於三朔之久,故邊上物情,無不飽聞熟諳,而翌年十月,又爲貧民衣資分給差使員,甲山三水等五府所管二十八鎭,各驛各烽燧處,歷遍分授之際,山川險易,邊庭利害,莫不詳見而審知矣。大槪,北方,山川險阻,地勢荒絶,而三甲則其中尤甚處也。土地瘠薄,不宜五穀,只種木麥·耳麥,而或當夏隕霜,先秋下雪,雖一年再耕之地,間或遇災,尙未免塡壑之患,而況一年一耕之處,頻遭風霜者乎?乙丑以前,則二行缺五日例點外,本官及差使員點考,少不下三次,巡營兵營軍官,絡繹來點,虞侯巡點,又隨其後,則一朔之內,逢點之日過半,而農作之日未半矣。加以牟麥收稅,本在於七八月之間,三營巡點先文來到,則各鎭土卒,候待境上,常至數三日矣。一次之點,其弊如此,則況此三營頻數往來之時乎。奔走之間,不暇收穫,而或有潦水之患,則旣熟之穀,已盡摧朽,而一粒不可得食,民安得不窮乎?且自禁蔘以後,公私之砲,竝爲收藏官庫,切勿出入,故民間生理,日益苶然,皆無恒心,無一族貧殘之類,則太半潰散,有根着稍優之類,則今姑保存,而亦將流離而後已,此豈非大可寒心者乎?北地人心,本來獰悍,而近年以來,頻遭凶荒,民皆救死不贍,臣恐乙丑之變,今將復見,而雖日加誅戮,終不可禁止。臣之愚意,則官庫所藏私砲,寧爲出給,而我境採獵等事,依舊勿禁,一如貂鼠勿禁之例,而寬其生道,然後或有潛自越境者,則一一誅懸,斷不容貸,則邊氓安堵,有安業樂生之心,而無流亡犯法之患矣。綏遠固圉之長策,莫先於此也。如以臣言爲有弊難行,則亟令廟堂,特軫變通之道,別加撫恤之澤,使邊民得以保存,則屯邊守禦之策,豈不幸甚?此外又有大段變通者,各鎭設堡之中,三水所管小農堡,則周不滿百餘把,而高不過丈許,堡中只有一土兵一房婢之家,而內外蕩然,滿目蕭條,不能若鄕曲一孤村,而其土兵之數,只十一名,何能保守於緩急之時乎?大槪,此堡之設,只爲越邊藩胡之來掠,而今則藩胡撤歸無餘,而羅暖堡,在其東十五里許,新乫坡知,在其西十五里許,本鎭三水,橫阻其南,層巖絶壁,橫塞其北,則元非賊路初程,而實非要害處也。臣愚淺慮,則寧爲廢撤,以其十一名土卒,移屬羅暖可也,移屬坡知,亦可也。且黃土岐·雙靑,㐏足·崇義四堡,則在於數字缺,端川地,而其中雙靑·㐏足兩堡,則城之周,可容二二行餘缺,只有木寨數十把之圍,而且在於億萬丈無限二字缺之上,則下雖有千兵萬馬之馳突,決不得聞知矣。臣又聞土卒多少,居處遠近,則不過二十名,而皆在於洪原·北靑,端川二三日程,而別無常時立番之規云。果如是,則脫有賊兵來覘,斬其鎭將及一土兵一房婢,則彼在遠之土卒,何能知之而來救乎?此不過黃土岐,則在於黃土嶺之下,故恐有賊由甲山境,而欲爲防守之意也。崇義則在於吉州境不遠之地,故恐有賊從摩谷驛斜路來,而亦欲防守之意也。臣意則有大不然者,彼賊,雖曰仁義不足,凶狡有餘,設有來侵之擧,則萬無捨其坦坦直路,入於山川險阻之理,此則決非可慮處也。臣愚淺慮,則以黃土岐二十名之卒,移給雙靑可也,以崇義二十名之卒,移給㐏足可也。且一邊將一朔料米,至於三石十斗,則一年合計,至於四十四石矣。三堡料米,都合計之,則百三十有二石矣。無緊要防守之事,而空費許多穀物,豈不失計之甚者乎?今若及時無事,預爲變通,則邊地軍餉,別無興利佐費之道,而得其嬴衍,猶可少補於倉卒之日矣。伏願聖上,下詢道臣,速爲變通,幸甚。臣又聞邊將之言,則各堡諸色軍器,不知某年措備,而加以恐有堡卒,越境之患,故藏於官庫,久廢不用,只於監兵之巡歷時,出視而已。歲久年深,自然傷澁,爲其邊倅·邊將者,見其傷澁,略干改備,而如此者,絶無而僅有,今日之軍械,庸可恃於事變之時乎?臣伏聞丙亂江都之失守也,士卒之欲放砲,則砲澁穴而未放,欲發矢,則矢無羽而橫飛,率皆抛其刀槊,解其戎甲而遁走云。噫,江都,卽我金湯之地,丙子之去壬丁之亂,不甚相遠,而戎備之疎漏,猶尙如此,則況今七十年無事之際,大小戎備,有其名無其實者,非獨北路爲然,抑亦八路之同然,擧一反三,豈不大可寒心哉。臣愚淺慮,則廟堂趁卽變通七八字缺,檢閱各邑各鎭堡,弓矢之年久不用者,更爲二行缺,險阻防守之易,非他道比,安邊之鐵嶺,咸興之關嶺,北靑之厚峙,端川之摩雲,吉州之摩天,尤其中絶險處,而眞所謂一夫當關,萬夫莫開者也。臣愚淺慮,則五嶺之上,各築一城,而厚峙,則使南兵使防守,則賊自三甲來者,可以遏矣。摩天,則文城鎭僉使防守,摩雲,則使居山防守,咸關,則使洪原縣監別爲固守,鐵嶺,則使安邊府使兼爲防禦,則賊之自六鎭直路來者,可以支吾退却,而雖不得終始捍禦,相持之際,自然逗留,四五朔之內,必不能直到京師,而其間八路之兵,可以召致矣,是亦備禦之一大關也。不特此也,南方之鳥·竹兩嶺,亦與北方之五嶺無異,而防守之策,亦不容少緩,臣愚淺慮,則亦宜一體築城,而鳥嶺則使聞慶縣監,兼爲防禦使,率附近守令,與忠州牧使,同爲防守,竹嶺則使豐基·順興等官,與丹陽·永春兩邑,合勢拒守,則賊何敢長驅直入,如壬辰之慘也。臣又嘗以統營幕裨,往來而審見沿海舟師,則古將臣李舜臣之所製龜船,品制極好,使賊不得見我衆之多寡,我卒亦能免矢石之來犯,當時之戰必勝,蓋以此也。近來則不然,上自統水營,下至各鎭堡,戰船限十年改造之際,龜船漸少,兵船漸多,其故何哉?兵船則上不防遮,故板子少入,造作頗易也,龜船則上皆防遮,板子多入,造作倍遲,故太平已久,兵革不用,徒爲今時之姑息,不顧後日之緩急,臣竊痛焉。臣愚淺慮,自今以後,廢棄兵船,盡作龜船,一如李舜臣所作之制,而只存樵汲之船,千萬幸甚。臣不量愚淺,旣以素所見知,悉陳無隱,而亦有所稔聞而慨然於中者,繼以敷陳焉。臣伏聞自三水鎭管魚面堡,至于乙丑所廢厚州境,其間一百三十餘里,自江界鎭管滿浦鎭,以至厚州境,其間八九百里,而魚面之於滿浦,幾至千里,武昌六字缺,四郡之建廢,臣雖不能明知其故,然臣二行缺此眞生財之府庫也。若設鎭堡,則此眞二字缺門戶也。孫子曰,行千里而不勞者,行於無人之地。又曰,攻其無備,其不虞,劉寅,解之曰,乘敵人之無備,攻而取之,出敵人之不意,攻而取之,是以呂蒙,因關羽撤兵而襲取南郡,鄧艾行陰平無人地,而以綴姜維,此乃前代良將,以其可見於已然之效,寧勸於將然之前者,可不戒哉?大槪此五處,皆古者置鎭之地,則當初之設立,有何所見,而中間之廢撤,抑何主意而然也。爲邊徼要害,則與卽今防守處異矣。廢棄之方,旣乖,則乘虛之迹,難以制之,防守之策,旣疎,則豕突之賊,無以禦矣。抑又思之,則有一大欠焉,何者,北邊烽火,或因雲暗,有未及於南山熢火之時,則況且西北熢火,本無相接應援之擧,而今乃空虛千里,以通賊路,廢棄鎭堡,以失我守國家預備之道,果安在哉?臣愚淺慮,則此五處許民耕食,期盡開墾,今年設一堡,明年置一鎭,以至於盡設五鎭,而通西北之熢燧,西或有患,則北以應之,北或有慮,則西以援之,互相應援,如唇齒之相依,則此所謂我有守禦之備,敵無可乘之形也。伏願殿下,惕然於此,勿爲姑息之政,特恢長遠之慮,旣設五鎭之後,擇其有才智者,使守其地,必令措心積慮,朝思夕計,招納土卒,至誠撫養,則不待三年,可成雄都矣。若如是則與今廢棄之時,不可同日而語矣,將鑑不云乎備邊保塞,乃是經世之要務,此實古名將安身守固之道也。爲今之道,莫若守邊,守邊之道,莫若揀良將而任之,訓銳士而禦之,廣營田而實之,設熢堠而候之,所謂資不費而寇自賒,人不疲而虜自寬矣。臣恐吳子安國之道,孔明爲國之務,亦將不外是矣。孟子曰,王請勿疑,臣亦敢請殿下之勿疑也。嗚呼,事發於所忽,禍出於不圖,而措置之方,不可不預,伏願殿下,留神澄省焉。啓下備邊司,啓目粘連啓下是下有亦。觀此前缺五字慶上疏,則曾以馬官,往來北地,閱歷山川二行缺,我境採獵等事,依舊勿禁,寬其二字缺後或,有潛自越境者,則一一誅懸,斷不容貸,則邊民安堵,安業樂生之心云者,朝家非不知民生之失業,而不如是,則無以禁其趨利之路是白去乙,今無別樣善策,而只罷其已行之法者,事甚無端,不可施行是白乎旀,其曰六鎭殘堡土卒,移屬他鎭,以其邊將料米,爲軍餉,則得其嬴猶可少補云者,國初設置邊堡於高峯峻嶺之間者,非欲以此皆爲禦敵之固,人煙廣闊之地,或爲傳命之路,而到今合竝而罷其管守之人,非計之得者是白乎旀,其曰邊地軍器,抛棄不修,必於無事之時,新造鳥銃,精備藥丸,每式年隨毁隨補,則倉卒可得堅利之用云者,誠是着實之論,而藥丸弓角,俱以北地所産,朝家非不申飭,而力有所不贍是白在果,更以此意分付帥臣爲白乎旀,其曰鐵嶺·厚峙·咸關·摩雲·摩天五嶺上,各築一城,南方之鳥·竹兩嶺,一體築城,使其嶺底,兵使·察訪·守令,防守事段,防禦之道,最是良策,而不可無寇築城,以爲勞民煩怨之地是白乎旀,其曰廢其兵船,盡作龜船,一如李舜臣所作之制事段,卽今戰船,非國朝故制,李舜臣亂後之所創設是白如可,癸卯年間巡邊使權盼,從其土卒多少,定其大小是白乎矣,慶尙左水營,只有龜船一隻是白置,量其便否,一二隻改爲龜船之制,以爲戰陣之用,亦或宜當,爲先詢問於諸道帥臣爲白乎旀,其曰更設厚州鎭及廢四郡,許民耕食,設鎭防守,以通西北防守事段,國家,廢棄閭延等四郡,不許民居者,以其接境之地,無重關複嶺之險,戎馬之易以豕突,故革其郡邑者,已至累百年,樹木參天,人跡不通是白去乙,今若開闢設鎭,則不足禦寇,而只貽後日無窮之悔,決難輕議是白去乎,可以擧行事良,諸道一體,分付,何如?以下缺以上燼餘日記
上在慶德宮。停常參,只晝講。
右尹尹就商上疏。大槪,敢將切迫私情,乞蒙恩許,以伸至情事。入啓。答曰,省疏具悉。卿其依所辭往來焉。
明日敬寧殿朔祭正時,四更一點。
王世子出宮正時,三更四點。
副應敎李晩成上疏。大槪,顧臣情迹,決難入謝恩命,玆敢陳疏退去,乞命鐫削,以爲人臣違命者之戒事。入啓。答曰,省疏具悉。爾勿過嫌,從速察職,
領議政徐文重三十九度呈辭。入啓。傳曰,安心調理。
晝講入侍,同知事金昌集,特進官李基夏,承旨金德基,玉堂金鎭圭·李坦,假注書朴萬恒,兼春秋權聖大,洪大猷,武臣尹淑。
政院啓曰,明日慕華館武科殿試時,命官,何大臣進去乎?敢稟。傳曰,右相進去。
又啓曰,慕華館武科殿試時,兩司進參事,城上所牌招言送之意,敢啓。傳曰,知道。
又啓曰,都承旨李墪,病不仕進,左承旨未差,右承旨金宇杭在外,廳中只有臣敏英及右副承旨李喜茂,同副承旨金德基,非但出納之際事多苟簡,明日文武科殿試,亦無以推移進去,政官卽爲牌招,開政,有闕之代,以在京無故人,差出,牌招察任,何如?傳曰,允。
修撰尹星駿,副修撰任守幹,牌不進,罷職。
合啓,請削黜罪人南九萬遠竄,請削黜罪人柳尙運遠竄,請領敦寧府事尹趾完罷職。措辭竝見上答曰,勿煩。
院啓,請罪人吳始復,更加嚴鞫得情,請前判書吳道一遠竄。措辭竝見上答曰,勿煩。
府啓,請罪人杭家籍沒等事,令該府照例擧行,請還寢杭子炤兄弟放歸田里之命,竝命絶島定配。措辭竝見上請還收科獄罪人酌處之命,更加嚴刑,期於得情。措辭見上答曰,勿煩。
今日晝講時,副應敎李晩成,牌招察任事,及奉敎尹志和,待敎金興慶,檢閱金相元,敍用事,榻前下敎。
謝恩,戶曹參議趙泰東,輔德李震壽,右承旨李敏英,左副承旨李喜茂,右副承旨金德基。
兵曹判書李濡上疏。大槪,臣有疎漏之失,敢此略陳,以備裁處事。入啓。答曰,省疏具悉。朝家恩典,宜無異同,一體賜第。
明日崇政殿文科殿試時,讀券官三,李世白·李畬·金鎭圭,對讀官四,朴權·趙泰東·李震壽·沈宅賢。武科參試官三,李濡·李基夏·鄭弘佐。參考官三,申弼賢·趙脩·鄭淵。
謝恩,同副承旨呂必容。
參贊官金德基所啓。近來牌不進之弊,紛紜莫甚,設有難安之情勢,獨不念分義之至重耶?玉堂三人,竝皆違牌,以至昨日省記,上番塡空,極爲未安,而今日李晩成之疏,以新錄爲難,故不得不捧入,而卽今玉堂上番,無可推移,副應敎李晩成疏批已下,牌招察任,何如?參贊官金鎭圭曰,本館僚員之苟簡,近來特甚,故人皆厭避禁直,而不知違牌之爲未安,前後坐違召牌者,相續矣。以昨日事言之,一館三員,竝皆違牌不進,李晩成則臣之婚家也,以其曾被臺彈,不欲更當進退人物之事,臣嫌不敢論其可否,而至若本館,前後亦嘗行公,則分義所在,豈可每違嚴召?若尹星駿,則臣不與親熟,而傳聞其病,不至於不能起動云,而再違召命矣,若有大段難安之情勢,大段難强之疾病,固難冒進强赴,而如其不然,則在臣子之道,何敢不赴君召乎?違牌之習如此,似宜有別樣處分之道矣。上曰,違牌之弊,未有如近日之紛紜。玉堂番次,苟簡極矣,而每每違牌,至於三人,一時再違,極爲未安,而李晩成則陳疏下批,更爲牌招察任,尹星駿·任守幹,拿推,可也。且頃日監試覆試時,吏曹判書李畬,兵曹判書李濡俱擬試官,一日之間,再違召牌,其在事體,誠極未安,李畬·李濡,竝推考,可也。參贊官金鎭圭所啓,臣有所懷,敢此仰達。判義禁李畬,頃以按獄事,重被尹行敎之疏論,在其廉義,不可更當按獄之任,而日昨,以科獄酌處事,使之問議大臣,判義禁,乃一府之長也,旣不得參涉其獄事,而只爲問議者,旣未知其得體,而又令推覈試官獄事,畬,面辭筵席,退又陳疏,而俱不允許矣。行敎之所論斥,至以求罪爲言,爲獄官而求人之罪,此莫大之罪也。人言雖是搆誣,而旣被論斥之後,則無論其言之如何,不敢仍當其事者,不但廉義之所不可已也。其在使臣以禮之道,亦不宜强迫其所不可爲之事矣。且行敎旣以求罪爲言,而按覈之後,試官如或被罪,則人言之藉口,又當如何耶?此在國體,不宜仍付被斥之人矣,自有此獄,論議分岐,莫可鎭定,則朝家之所以治之,尤不當苟簡也。此事雖有成命,而自上更爲思量其變通之道,似爲合宜矣。參贊官金德基曰,金鎭圭所達,誠是矣。使臣以禮,君之道也,下有大段難安之勢,則上不爲强令擧行,誠以士夫之廉隅爲重,不可使冒沒故也。今此李畬所遭,固知出於搆誣,而彼旣以諫爲名,而至以求罪等語,謄諸告君之章,則其在廉義,豈宜更覈此獄,而朝家事體,亦豈宜迫令行之乎?畬之縷縷力辭,必以獲罪爲限者,實是情勢事理之不容已者,試官更覈事,以無故次官,速令擧行,似合於變通之道矣。上曰,尹行敎疏中求罪等語,大是情外,故李畬之前後引嫌,每諭其勿爲過辭之意矣。再昨筵中,縷縷力辭,昨又疏陳,朝家旣知人言之出於情外,則使之因前擧行,固無不可,而當之者之不欲復當,其勢亦然,試官獄事,令次官擧行,可也。
有政。副司果金栽·李肇。
吏批,泗川縣監朴世挺,宗簿正李允文。以上朝報
兵曹判書李濡疏曰,伏以,禁軍及御營將校之試射沒技,未蒙恩典者,旣有竝許直赴之命,故玆以別單書入矣。禁衛營旗牌官曺成益,上年十二月二十四日慕華館賞試射時,片箭邊二中,貫一中沒技,而以其在於定式之後,亦未蒙恩典。此與御營將校之沒技者,卽是一般,則彼此不宜異同,而臣於日昨榻前,只擧禁軍,未能竝論及此,致有不均之歎,難免疎漏之失,而今日別單中,不敢泛然添入,擬於後日登對,更爲稟定矣。抑又思之,今此殿試之前,不可不一體啓達,以備裁處,玆以冒死仰陳,臣無任惶悚猥越之至。批答見上
右尹尹就商疏曰,伏以,如臣無狀,最居人下,過蒙聖渥,濫叨重任,怵惕之心,寢夢靡寧,固不當以猥屑私懇,仰瀆宸嚴之下,而第臣私情,有萬分切迫者,先臣墳山,在於東郊數十里之地,曾自待罪海閫,久闕瞻掃,逮受將任,不敢請由,寒暑屢換,霜露起感,而隱忍遲回,情事莫伸,竊伏念從前將臣之請省丘墓者,雖數三月往還之處,亦蒙恩暇四五字缺,不過朝往夕返之地,豈不有異於經宿之處?二行缺答曰,省疏具悉。卿其依疏辭往省焉。
副應敎李晩成疏曰,伏以臣,冒控危懇,冀伏嚴誅,聖度天大,溫批遽降,臣誠感惕,不知所出,仍念臣之向來顚沛,蓋緣薦事之誤,至今追惟,愧汗如瀉。本館新錄,一日爲急,今者東壁之差出,亦由於斯,傷弓之鳥,見曲木而猶驚,則臣豈無反顧驚惕之意哉?或以爲雖或出而供仕,但不參涉於此事,無甚害義云,此則臣之愚意,決知其不然也。一日在職,當盡其責,旣不自量,冒當是任,而猶以情勢爲諉,獨不擧職事,其在事體,斷無是理,此臣之所以雖被重何,決不敢冒陳者也。昨日違命,雖出於情地之萬分危迫,律以邦憲,罪合萬殞,不意勿罷之命,遽出格外,不知聖明,何取於微臣,而隆恩異數,一至此哉?臣驚惶感激,但有涕淚。庚牌荐降,分義是懼,不得不來詣闕外,而顧臣臲卼之跡,實難入謝恩命,玆敢陳疏徑歸,臣之辜犯,死無所辭。伏乞鐫削臣職名,仍勘臣屢違嚴命之罪,以嚴朝綱,不勝幸甚。答曰,省疏具悉。爾勿過嫌,從速察職。
午時,上御資政殿。晝講,入侍,同知事金昌集,特進官李基夏,參贊官金鎭圭·金德基,檢討官李坦,假注書朴萬恒,記注官權聖大,記事官洪大猷,武臣尹淑。
講春秋,上讀前受音一遍,金鎭圭進講,自十年春王二月,止討郕何難哉。上讀新受音一遍訖。金鎭圭進講文義曰,公子翬,始而會宋伐鄭,固請行今,而會鄭伐宋,先期以往,無君之心,旣已彰露,而唯彼隱公,謂其有伐宋之功,專委權柄,終致鍾巫之禍,此職由於爲慾所動,不察近奸之致也。自古人君,孰不欲得人以任,而常蔽於利欲,故崇信奸回,必至亂亡,爲官擇人,可不愼歟?至於兵任,則所係尤重,十字缺,後世人辟之所當難愼處也。二行餘缺鎭圭又進曰,七八字缺鄭伯,仍三家之力,伐取戴地,程子則戴·鄭之與國二字缺合勢,盡取三國之衆,程說似得矣。又進曰,齊·鄭入郕之擧,左氏則曰,王命致討,程氏則曰,矯假王命,以逞私忿,左氏之言,謬矣,而程子所解經,爲合矣。蓋鄭莊公,假托王命,號令諸國,而以公子馮之私忿,托以王命致討,其心術不正,如此,而隱公,莫之察焉,相與合□□□無罪之隣邦,鄭莊之挾詐逞欲,已不足言,而隱公之信任凶奸,俶擾兵爭如此,則豈有如是而令終者乎?坦曰,隱公,陷於鄭莊之術中,而胡氏,亦得其事而不得其情,誤解以奉命致討,則是亦爲鄭伯之所欺也。鎭圭曰,左氏多失經義,公·穀,出於傅會,而胡氏之說,則比之三傳,猶斷例也。坦曰,春秋無義戰,一伐一取,迭勝迭負,彼此交侵,爭伐不息,戰國之殺人盈城,暴骨如莾,已兆於此矣,此春秋之所以作也。上曰,然。金德基曰,史局下番金相元,以其母病,陳疏出去,奉敎尹志和,待敎金興慶,亦皆引避,卽今俱在遞罷中,十餘字缺合有變通之道矣。上曰,竝敍用可也。前奉敎尹志和,前待敎金興慶,檢閱金相元敍用事,榻前下敎。以上燼餘日記
司僕寺啓曰,近來各牧場馬匹之數,日就耗減,不可無別樣變通之道,故擇其土地肥饒,水草豐足之處,別爲分放馬匹,以爲孶息之意,曾已入啓蒙允,而可合取種馬若干匹,別擇出送事,亦已分付於濟州牧矣。興陽折爾島,幅員頗廣,水草亦足,最宜於放牧馬群云,姑待其出送,使之直爲放牧,而且聞水原楓島,亦宜於放馬,而年久荒廢,多有民人冒耕之弊云。本寺郞廳,爲先給馬發送,詳察其形勢,他島馬群中,擇其可合取種者,分放其處,以廣養馬之場,何如?傳曰,允。司僕謄錄
吏批啓曰,備局啓辭,前後燕行文書,覓來譯官等,令該曹考例稟處事,命下矣,在前或因使臣陳達,一二譯官,自本曹覆啓論賞,則有之,至於自備局抄錄前後譯官,別單書入,則皆自上,分輕重付標以下矣。今此譯官等,覓來文書,皆在備局,本曹則旣不知其緊歇,且無可據謄錄,何以爲之乎?敢稟。傳曰,前日付標別單,取考後稟處。吏曹謄錄郞廳李載顯校正。日記廳郞廳李翼元書。
上在慶德宮。停常參·經筵。
領議政徐文重四十度呈辭。入啓。傳曰,安心調理。
傳曰,史官一員待命,騎馬三匹卜馬二匹立之。
全羅監司書目,南平縣監宋炳翼,身病沈重,不得已罷黜事。又書目,寶城郡守黃鐸,長興府使朴仲徵,□罪犯□重□□爲先罷黜,其罪狀,令有司稟處事。又書目,茂長縣監崔道華,今四月二十□日身死,其代,令該曹擇差下送事。又書目,數次小雨,終未浹洽,水畓未付種處,漸至愆期,霜降雨□□□□□□非常,立苗木花□□□□□□□□□□□□,事節節可慮事。
府啓,請罪人杭家籍沒事。請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
備邊司啓目,粘連啓下是白有亦。觀此兵曹判書李濡上疏,則兼帶訓鍊都監都提調,與右議政李世白姨兄弟相避,援例請遞亦爲白臥乎所,取考前例,則或有許遞之時是白乎矣,軍門,本無相避之法,都監,且是權設衙門乙仍于,亦無應避之規兺不喩,以近例言之,曾於上年,前兵曹判書金構,與都監提調,有應避之嫌,而以其本兵之長,兼管訓局,法意有在,不爲許遞,今當依此例施行,上裁,何如?啓依回啓施行。
禁府,尹星駿·任守幹,拿囚。啓。
吏曹啓曰,守令有闕,政事,取稟。傳曰,明日爲之。
京畿監司書目,辭職上疏上送事。啓。答曰,省疏具悉。卿其勿辭,從速察職。黃海監司書目,遂安呈,以良女申召史,牙兵金戒云,爲虎囕殺事。
傳曰,敬寧殿端午祭,世子親行事,分付。
上在慶德宮。停常參·經筵。
午時未時,日暈。
下直,錦山郡守趙遠明。
領議政徐文重四十一度呈辭。入啓。傳曰,安心調理。
刑曹判書姜銑辭職上疏。入啓。答曰,省疏具悉。爾其勿辭,從速察職。
京畿監司書目,豐德府使李泰龜,今月初一日母在喪事。
府啓,請罪人杭家籍沒事。請還寢杭子炤兄弟放歸田里之命,竝命絶島定配之命。請還收科獄罪人酌處之命,更加嚴刑得情。措辭竝見上答曰,勿煩。
副應敎李晩成上疏。大槪,昨日迫於嚴命,雖未免冒昧出肅,第臣違慢之罪,實難倖逭,而拿推之命,獨及於同僚,其在廉隅,決不可晏然仍據於邇列,退伏私次,恭俟誅譴,不意召牌又降。此際不得來詣闕外,而顧臣情勢萬無苟冒之理,玆敢兼暴危悃,仰瀆宸聽,乞命鐫削臣職名,仍下司敗,勘正臣前後負犯事。副司直金構上疏。大槪,敢申危迫之懇,乞蒙矜諒,盡鐫職秩,仍刊朝籍事。入啓。謝恩,奉敎尹志和,待敎金興慶,檢閱金相道。答司直金構疏曰,省疏具悉卿懇。卿勿固辭,安心行公。答副應敎李晩成疏曰,省疏具悉。爾其勿辭察職。
有政。副護軍金栽,武兼朴荃·朴縵,副摠管尹世紀,內禁將南峻,副摠管李思永·趙相愚,都摠都事鄭熙雲,同知趙爾後,守門將李喜茂,僉知趙恒一,五衛將鄭習,全羅水使李吉聚,舒川萬戶朴秀山,兼司僕將柳㵑,昌慶將李萬樹,平南萬戶李成廈,安東營將李守長,昌德將李晩雄,所非權管李興成。
有政。茂長縣監元致道,兵曹參議兪命雄,豐德府使許玧,禁府都事李翛,光陵參奉元翊,南平縣監張梡,兼說書尹志和,寶城郡守李星耉,長興府使沈榗,禮賓正金斗南。
大司成李健命辭職上疏。入啓。答曰,省疏具悉。爾其勿辭,從速察職。以上朝報
上在慶德宮。停常參·經筵。
注書朴熙晉受由,代假注書金始煥。
領議政徐文重,四十二度呈辭。入啓。傳曰,遣史官敦諭。
禁府啓目,前修撰尹星駿,前副修撰任守幹元情云云,旣已遲晩,竝只照律何如?啓依允。又啓目,罪人洪時紀刑問四次,愼之逸刑問二次,忍杖不服,竝只加刑得情,何如?啓嚴刑得情。
左副承旨李喜茂書啓,臣承命敦諭于領議政徐文重,則以爲臣之閉門調疾,今已四朔,氣力苟有完復之效,可能起動出門,則何敢偃伏私室,厚辱恩眷,違拒敎命,一至於此哉?近侍降臨,敦諭勤摯,至三至四,愈往愈隆,嚴畏分義,悚惕靡容,奉讀未畢,伏地涕泣而已。精神昏憒,不知所達,謹當以文字,仰暴微忱云矣,敢啓。傳曰,知道。
假注書具萬里出使,代李廷濟。以上朝報
領議政徐文重箚子曰,伏以,臣年七十,旣異盛壯之時,所患賤疾,又非尋常之症,賴天之靈,幸得有今日,而衰朽摧剝,有同衰草之被霜,軀殼雖存,而生意都盡,今涉四朔,而一行餘缺,精神昏瞀,如在煙霧中,二行餘缺致身周行,思之邈然,如障前生,斷無强出之勢,在告丐免,萬分不可已,非但爲一身軀命之計也。賤穢之疾,難徹於深嚴之聽,而微誠,未能格天,兪音尙閟,寵眷徒隆,近侍敦諭,至于三四,臣誠惶霣震惕,感泪被面,不知措躬之所也。臣中心耿結,所不能自已者,聖明,不知臣病,猶不已也。或慮臣之氣力,可以出而膺命,而臣托疾違慢,一至於此,則蔑義犯分之罪,萬被誅戮,猶不足以贖也。如其不然,而儻蒙聖明,俯察臣病,實難强起,特施帷蓋之恩,亟命釋免臣所帶政府及諸司提調之任,使得解脫拘攣,任便調治,以少延殘喘,沐浴雨露生成之澤,千萬幸甚,矯首雲天,只自瞻灑而已。答曰,省箚具悉卿懇。前後敦勉,不啻勤懇,而只緣情志未孚,造朝邈然,予實愧恧,寧欲無言。此時四五字缺,出而視事,若大旱之望雲霓,如飢渴之思食飮,卿其一向邁邁,終孤我至意乎?玆不多誥,卿宜體諒,亟斷來章,弘濟時艱。仍傳曰,遣史官傳諭。以上燼餘日記
上在慶德宮。停常參·經筵。
卯時,有霧氣。午時至申時,日暈。
明日敬寧殿端午祭時,王世子出宮正時,三更四點,祭正時,四更一點,開門三更二點。
領議政徐文重箚子。大槪,近侍敦諭之命,至於再三,惶隕罔措,更陳病不得强起實狀,冀蒙恩許事。入啓。答曰,省箚具悉卿懇。前後敦勉,不啻勤懇,而只緣情志未孚,造朝漠然,予實愧恧,寧欲無言,此時待卿之出而視事,若大旱之望雲霓,如飢渴之思〈食〉飮,卿其可一向邁邁,終孤我意乎?玆不多誥,卿宜體諒,亟斷來章,弘濟時事。仍傳曰,遣史官傳諭。
政院啓曰,因禮曹啓辭,司譯院提調,預爲變通事,令政院稟處事,允下矣。司譯院提調金構,出在江外,不得行公,提調李畬,焚黃受由,旣已辭朝,來初六日譯科覆試時,將無進參之員,都提調則以大臣事體妨礙云者,亦果如該曹草記,提調二員中一員,合有前期變通之道,何以爲之?敢稟。傳曰,提調金構改差。口傳差出。
吏曹口傳政事,司譯院提調洪受瀗。
寧陵忌辰祭所內摘奸。
上在慶德宮。停常參·經筵。
敬寧殿端午祭後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
領議政徐文重四十三度呈辭。入啓。傳曰,安心調理。左議政李世白箚子。大槪,今日陪祭之班,賓廳之會,賤疾方劇,俱未進參,乞賜鐫改,仍降威譴,以警具僚事。入啓。答曰,省箚具悉卿懇。有疾未參,別無傷損,卿其安心勿辭,從容善攝。仍傳曰,遣史官傳諭。
副校理李觀命上疏。大槪,幸蒙恩暇,救護母病,而老母所患,一向危苦,決難離側供仕,且於違牌人拿推之命,有不敢晏然者,乞遞臣職,俾伸至情,追勘逋慢之罪,以肅朝綱事。入啓。答曰,省疏具悉。爾其勿辭察職。
江原監〈司〉金演辭職上疏。入啓。答曰,省疏具悉。卿辭至此,令該曹稟處。
慶尙監司書目,龍宮縣監李壽涵,一病三朔,有加無減,以此病勢,萬無察任之路,不得已罷黜事。
謝恩,副摠管尹世紀。
平安監司書目,江東呈,以本月十二日·十七日兩次得雨,孟山等十二邑,十七日一次得雨,雖不足於水田,旱田則擧皆周洽,而其中三和等三邑,十二日雨雹交下,成川等八邑,同日山上下雪,事係變異事。
黃海監司書目,谷山呈,以自去月二十四日·五日,至嚴霜連降,事係變異,民事可慮事。
合啓,漢臣司馬遷之言曰,人臣,不通春秋之義者,必陷罪誅,其實皆以爲善爲之,而不知其義,今此削黜罪人南九萬·柳尙運,甲戌以後誤事之罪,實一國之所共議者也。誤之小者,其罪輕,誤之大者,其罪重,顧彼兩臣,身爲當國大臣,其所誤者,是何等大處,則其罪之重,從可見矣。一誤再誤,踵前啓後,終使王法寢遏,國賊偃息,其害至於向日宮闈之變而極矣。苟究其本,是誰之故?噫,國家之所遭,卽千古所無之大變,則大臣之所坐,亦前古所無之大誤,是皆由於爲人臣不明春秋之意,而至於國恤初,攙引自首之疏,尤係心迹,誠不欲索言,到今天討快行,巨慝顯戮之後,則當時誤事之大臣,其罪不可削黜而止。請削黜罪人南九萬·柳尙運遠竄,請領敦寧府事尹趾完罷職。措辭見上答曰,勿煩。府啓,請罪人杭家籍沒事。措辭見上請寢杭子炤兄弟放歸田里之命,竝命絶島定配。措辭見上請還收科獄罪人酌處之命,更加嚴刑,期於得情。措辭見上答曰,勿煩。院啓,請罪人吳始復更加嚴鞠得情。措辭見上請吳道一遠竄。措辭見上答曰,勿煩。以上朝報
左議政李世白箚曰,伏以,臣自春以後,疾病頻數,實無自力之望,而緣臣誠薄,求解不得,適當朝家多事,首揆有疾,不得不黽勉供職,而帶痛忍苦,未嘗有一日寧時,近日以來,又値暑濕,痰火益盛,肌膚日漸消鑠,神氣日漸耗損,一行缺委身枕席,宛轉叫楚,已經累日,有進無退,五六字缺賓廳之坐,俱未能自力,臣之罪戾,萬殞難贖,盡瘁死已,臣所自勉,息偃圖便,夫豈本情數字缺澌薾,已無餘地,奔走微勞,更難少效,含恩耿耿,撫躬自悼,精神昏瞀,言不敢盡。伏乞聖慈,深加哀怜,特賜鐫免,仍降威譴,以警具僚,不勝幸甚。批見上
副校理李觀命疏曰,伏以,臣幸蒙恩暇,救護母病。四五字缺老母所患,一向危苦,未見少效,臣左右扶持,檢視藥物,決無離舍供職之望,所叨職名,係是經幄重地,而七八字缺臣夙夜焦遑之中,復以癏曠爲懼,氷炭交中,四字缺臣之情勢若是窮蹙,則豈復以四五字缺仁覆之天,而不爲陳暴乎?臣之老母,四五字缺,年迫桑楡,素抱痰火之症,積年沈苦,時時添劇。四五字缺父子喜懼之心,雖在常時,亦不可久離膝下,以貽五六字缺。且臣無似,濫廁榮選,適値僚員之不齊,前後禁直,日月最多,每當久違晨昏親候欠和之時,宮門下鑰,消息難通,獨夜憂慮,一日如秋。矧今老母,重經感冒,疾痾彌留,新症疊出,痰塞胸膈,而水穀莫下,火熾腰脅,則瘙癢不忍,肉瘦肌鑠,坐臥痛楚,精神昏瞀,奄奄朝夕,委頓牀席,筋力暗銷,神關外脫,比諸數月之前,不啻更落一層。臣亦何心,貪戀榮寵,就承明之直,廢人子至情,而傷老母思想之懷抱,虛帶華銜,久曠職次,以益其罪戾也哉?且臣於向日直中,重得寒疾,症情猝劇,不得已陳疏徑出,而一日之內,再違召命,律以邦憲,合被重誅,而聖度天大,罰止罷免,曾未幾何,復膺恩除。以下缺批答見上以上燼餘日記
上在慶德宮。停常參·經筵。
下直,安岳郡守李奎成。
左承旨金宇杭上疏。大槪,臣昨在松楸,祗奉恩旨,分義所在,不敢退伏,黽勉就進,今始入來,而喪餘危喘,奇疾在身,撼頓添傷,委席叫苦,夙夜之任,決難堪當。玆敢冒死呼籲於天地父母之前,伏乞聖慈,察臣病狀,遞臣職名,俾得安意將息,延活縷命,以終生成之澤,不勝幸甚事。入啓。答曰,省疏具悉。爾其勿辭,從速察職。
領議政徐文重四十四度呈辭。入啓。傳曰,安心調理。
傳曰,史官一員待命,騎馬三匹·卜馬二匹立之。
京畿監司書目,果川呈,以刑曹參判姜銑辭職上疏上送事。啓。答曰,省疏具悉。卿辭至此,本職,當許遞焉。
府啓,請杭家籍沒事,請還寢杭子炤兄弟,還寢放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
吏曹啓目,粘連啓下是白有所,觀此江原監司金演上疏,則旣被臺章,身名已玷,豈可以臺論之卽停爲倖,而恬然冒赴乎?雖被重誅,決無抗顔承當之理亦爲白有臥乎所,當初臺啓措語,未免失誤,旋卽停論,可見公議所在,而第其臺彈之餘,不敢赴任,則其在事體,亦難强迫,似當有許遞之道是白乎矣,藩臣進退,臣曹不敢擅便,上裁,何如?啓依回啓施行。以上朝報
左承旨金宇杭疏曰,伏以,臣積殃酷罰,遽喪偏母,爲一天地間窮蹙之人,冥然不死,奄過外除,往在松楸,營理阡表之役矣。不意除命忽下,馹召遠辱,臣猥被隆私,震駴靡定,風樹靡及,感痛益切,祗奉恩旨,但有涕淚。念臣從前祿仕,急於爲養,而分外叨榮,致身此地,無補絲毫,常懷愧懼,到今孤露孑然,百念俱灰,以此情理,寧復有彈冠振纓之心哉?惟是分義所在,不敢偃然退伏,黽勉就道,今始入城,而喪餘危喘,奇疾在身,撼頓添傷,僵仆牀席,未卽祗肅,臣罪萬死。顧臣病根深痼,非如一時偶感之比,胸膈升降之氣,已成怪症,方其發作之時,上下於咽嗌心腹之間,有如活物,游動充斥之狀,呼吸不通,昏倒欲絶,一日之內,如是者數矣。或云痰火,或云氣塊,刀圭砭焫,竝施無效,醫已技窮,束手待盡。又自昨歲夏間,重得風病,口眼喎斜,手足麻痺,積月治療,僅免廢疾,而常有更發之憂,不能自同於完人,表裏俱病,種種作苦,三年草土,長在鬼域,見臣者,謂臣必死,臣亦無一分生全之望矣。頑不殞滅,一息猶存,衰朽換脫,無異篤老之人,精神筋力,已無餘地,望絶陳力,臣實自悼,以臣病狀,雖閑漫職事,猶不克承當,況於夙夜之任乎?行役之餘,倍加傷敗,膈氣上塞,連日不下,委頓叫苦,不能自振,一謝天陛,亦未遂計,犬馬之忱,無以自伸,臣情可哀,而臣罪難逃矣。玆敢冒死呼籲於天地父母之前,伏乞聖慈,察臣病重實狀,遞臣新授職名,俾得安意將息,延活縷命,以終生成之澤,不勝幸甚。批答見上
刑曹參判姜銑疏曰,伏以,臣舁疾妄動,症情添劇,僵臥津頭村舍,無路前進,瀝血呼籲,誠出於萬不獲已,而斧鉞之誅,實無所逃,聖度包荒,曲賜寬貸,譴罰不加,溫批遽降,臣於此惶怖煎迫,益不知措躬之所也。臣之所患,如有一分可强之勢,則豈不欲稍加將振,竭蹶趨承,而顧臣,自前月,猝得危篤之症,未發行之前,已在於綿綴,委身牀席,作一鬼形,人之見之者,莫不憫然危之,戒其勞動。病狀還給之下,一向退伏,誠有所不敢,不計死生,扶曳作行,擬一祗謝恩命,少安此心,而路中顚仆,竟遭無限狼貝,進退窮蹙,惶憫轉切,初欲伸區區分義者,反歸於瀆擾違慢之科,是豈臣始慮之所及,而亦無非臣不幸之會也?設或累日調治,匍匐入城,目今病勢,斷無束帶趨朝之望,而入城後,又爲稽謝,則其爲未安,又有倍於在外之時。若復中途淹留,溘然就盡,則將不免爲路傍之鬼,急於歸死,不得不擔曳涉江,還向前日寄着之所,臣罪當死,臣情亦慽。臣之宿患諸症,雖是沈痼難醫之疾,猶不至於朝夕濱死之域,而至於毒痁彌留,仍成氣瘧,晝夜發作,寒熱交戰,元氣大脫,飮啖輒吐,加以暴下無算,咳逆兼發,頃刻之間,奄奄垂絶者數矣。所帶職名,尙未遞解,一味悚慄,寧欲速滅而不可得也。雖以國體言之,詞訟劇地,緣臣一人作爲空窠,斷無是理,而況當此僚員不齊之日,尤不當一向虛帶,以增辠盭,肝膈至懇,冒萬死,復此哀籲。伏乞聖慈,俯賜矜諒,亟遞臣職,且治臣罪,以延螻螘須臾之命,以爲人臣逋慢者之戒,不勝幸甚。答曰,省疏具悉。卿辭至此,本職,當許遞焉。以上燼餘日記
上在慶德宮。停常參·經筵。
自卯時至未時,日暈。
領議政徐文重四十五度呈辭。入啓。傳曰,安心調理。
謝恩,左承旨金宇杭。
假注書朴萬恒改,代韓永祚,假注書李廷濟出使,代洪禹瑞。
政院啓曰,卽見東萊府使朴泰恒狀啓,則差倭回答書契中,盛亮二字之不書上行,終不受去,故書契還爲出送矣。盛亮二字,書于上行,旣是前例,則差倭不受,不無所執,他國往復文字,固宜詳審,而全不致意,致有如此之弊,後弊所關,不可置之,當該承文院書員,該曹書吏,竝令攸司,從重科罪,以懲日後,該曹堂上,亦難免不察之失,推考,何如?傳曰,允。禮曹謄錄
上在慶德宮。停常參·經筵。
未時申時,日暈。夜三更,月暈。
領議政徐文重四十六度呈辭。入啓。傳曰,安心調理。
長陵忌辰祭所內摘奸。
上在慶德宮。停常參·經筵。
領議政徐文重四十七度呈辭。入啓。傳曰,安心調理。
上在慶德宮。停常參·經筵。
領議政徐文重四十八度呈辭。入啓。傳曰,安心調理。
明日文科放榜時,開門差早。
右議政申琓謝恩。
大司憲徐宗泰啓曰,臣所受試事旣竣,卽向南路,途間伏聞有憲司之命,惶蹙狼狽,不知所出,分義所在,以復命爲重,不敢不力疾趨朝,冒昧祗肅,而顧臣病廢,垂死皆盡,以此陋朽,豈敢重玷風憲之席?臣於今日三大臣合啓,竊有慨然者。大凡察人,當觀平素,論人,當求本心,雖在凡庳,猶當如此,況缺之所嘗待遇之元老大臣乎?南九萬,頃按重獄,誠有當事錯誤之失,第觀其平素樹立,不以禍福而動心,求其本心,則斷斷爲國深憂過慮而已,聖朝亦已洞燭其心事矣。國家不幸,昨年禍變,出於意慮之外,以此而追究其罪,可不推原當日之心,初頭論啓措語,已令人駭悚,罪律層加,今及至於請竄,是果出於專執義理,平心論事之公乎?領敦寧府事尹趾完請罷之啓,自初執以爲,罪目之緊語,旣歸失實,諸臺引避,由猶論之不已也。必欲成罪,今日臺閣,可謂惟意所欲矣。柳尙運,於臣爲五寸叔,在法雖不得爲避,而臣之私義,何敢與聞其請罪之論?曾聞,柳尙運,以參涉獄事,故深懷不安,頃年卽具自列之疏,雖未果上,而卿宰有其疏草者,豈意今日,至以心迹見疑?噫嘻,稍有人心者,必不忍爲此,今日世道,可謂險且薄矣。臣誠疎迷無一長,只是生平本志,不欲助瀾,偏係深刻之論,以傷殿下之朝廷,及今朝夕且死,不忍更變其衷,以循時趣,迷見如此,終難苟同,則其何敢一日苟冒於臺次乎?請命遞斥臣職。答曰,勿辭,退待物論。以上朝報
右議政申琓,禮曹判書金鎭龜,禮曹佐郞邊攸,繕工提調金昌集,假監役黃鍍,明陵莎草奉審事,出去。京畿監司李益壽,右議政陪行事,出去。以上朝報
上在慶德宮。停常參·經筵。
夜三更四更,月暈。
下直,豐川府使李厚全,載寧郡守鄭智,求禮縣監李喜夏。
領議政徐文重四十九度呈辭。入啓。傳曰,安心調理。
工曹判書嚴緝三度呈辭。入啓。遞差。
戶曹參判李光迪,金吾堂上辭免上疏。入啓。答曰,省疏具悉。卿其勿辭察職。
傳曰,明〈日〉晝講爲之。
司諫尹弘离,正言李晩堅啓曰,自有合啓以來,費辭崖異,力戰公議者,難一二計,而其措語之危險,未有如昨日憲長之避也。滿紙張皇,率皆循襲前套,而至於惟意所欲云者,實是前所未見之文字,誠可駭而亦可笑也。臣等於三臣,有何一毫私惡,而必欲其抵罪哉?彼三臣者,或救解凶徒咀呪之奸,終至於貽禍國家,或不思竝后之嫌,首倡犯義之論,竟使萬鼎之輩,接迹而起,雖或不出於本心,未免同歸於誤事,不可以平日之樹立,盡覆目前之罪過,則顧今日合辭之請,不過欲正國法明義理,而惟彼紛紜踵起,阿好執偏者,必欲屈三尺之王章,蔑一世之公議,何其所欲之反於常理若此哉?以深刻責臺閣,薄惡歎世道,以不欲助瀾,自處於公平,而不自覺其卒歸於循私護黨之科,亦可謂責人則明矣。況旣謂之有親嫌,而猶且曲意營護如此,然後方可謂專執義理耶?吁亦異矣。雖然,旣被詆斥,理難晏然於臺次,請命遞斥臣等之職。答曰,勿辭,退待物論。
刑曹判書閔鎭厚上疏。大槪,臣於李基泰等事,有不敢晏然按治者,乞遞臣職,以重獄體事。入啓。答曰,省疏具悉卿懇。李基泰等事,令次官按治,卿其安心行公。
修撰李坦上疏。大槪,臣在直廬,猝感風寒,疾勢苦重,無望供職,乞遞職名,俾得及時調治,以尋生路事。入啓。答曰,省疏具悉。爾其勿辭,調理察職。
執義崔重泰,掌令李德英啓曰,臣等伏見長僚避辭,則必欲崖異合啓,張皇伸救者。大抵與近來立異數三臣,一般,臣等之隨人隨避,亦甚疲劣,而今其措辭,亦有不得不辨破者,今日臺閣之請罪大臣,本非擧其平生而斷之也。槪論其當國誤事之罪,而其所誤者,毋論其本心之如何,大有關於倫常,其誤旣大,則其律亦重,此其合辭之大頭顱,則長僚所謂平素本心等語,自是臺啓本指之外也。至於昨年禍變,非以大臣謂之逆覩也。當初國賊之容貸,專由於大臣,畢竟國家之禍變,果出於其賊,則護賊大臣,安得免追罪,而其所以不得不追罪者,只欲明已晦之義理而已,有何好惡之可論,而今長僚乃以果出於專執義理,論事之公等語,譏切之,此臣等之所未曉也。若夫領敦寧府事尹趾完,供奉禮遇之論,首倡於壼位光復之初,以啓朴涏等邪亂之議,而涏等,旣被竄配,則首倡大臣,宜無獨免之理。此當初臺啓之所論執,至於文字差爽,不過中間刪改時不察之失,及其覺察之後,復用初啓措辭,則長僚所謂旣歸失實,猶論之不已云者,已不免失指,而至以惟意所欲一句語,大加譏罵,何也?柳尙運之構疏欲上,設如長僚之言,其所以未上於當初,自首之後時者,終歸於處義之無謂,雖長僚欲以此分疏,其何所爲訂於今日乎?噫,如臣等陋劣,忝辱言地,徒謄故紙,未回天聽,致令岐異之論,前後迭出,而今此深刻之誚,險薄之歎,愈往愈新,一何與執法之論,相反至此耶?臣等竊不勝慨然也。旣被無限詆斥,不可晏然,請命遞斥臣等之職。答曰,勿辭,退待物論。
京畿監司書目,楊根呈,以吏曹判書李畬辭職上疏上送事。啓。答曰,省疏具悉卿懇。卿其安心勿辭,從速上來行公。
慶尙監司書目,臣有難安情勢,不敢晏然於職次,伏乞亟賜鐫改,以謝人言事。入啓。答曰,省疏具悉。卿無所嫌,勿辭察職。
持平兪彦明啓曰,臣卽伏見長僚避辭,則其所譏斥,比前立異諸人,尤爲深緊,臣不勝訝惑焉。合啓之不可不已之意,同僚之避言詳矣,不必更爲疊牀之語,而其不敢晏然於職次,與同僚無異,請命遞斥臣職。答曰,勿辭,退待物論。
平安監司書目,都事柳述,法外用棍,致殞人命,爲先罷黜,其罪狀,令攸司稟處事。以上朝報
刑曹判書閔鎭厚疏曰,伏以,臣於李基泰·基輝等推治之事,有不敢自安者,蓋玆事委折,筵臣,曾以細陳,臣無可復贅,而自臣移書師·傅之長,施以停擧之罰,縉紳之間,無不傳播。適臣忝叨試官僚席,問其實狀,故臣略言首尾,相與慨惋,俄見兩坊試券,各一張有基輝書一字缺暗標之字,諸議以爲,基泰,若不停擧,則此券不問佳否,固當黜之,而渠旣不入場屋,則他人之偶用此字者,實無可罪,今其製作,足以中選,而因此見屈,尤涉冤抑,遂取而置之入格之中,乃其拆榜,臣始覺察其冒赴,卽爲拔去,而仍與諸試官,合辭草記,請推主掌官矣。然向使臣,持身嚴正,人知不敢干以邪私,則如此可駭之書,奚至於臣之耳目哉?臣誠慙憤,久而靡釋,況其事端,初旣因臣而發,而基輝,又是臣之再從姨兄,則臣於此,決不可仍據刑官,晏然按治。伏乞聖明,亟遞臣職,以重獄體,千萬幸甚。批答見上
慶尙監司崔錫恒疏曰,伏以,臣之待罪嶺藩,奄過一朞,效蔑涓埃,罪積尸素,居常懍惕,若隕淵谷,適於此際,伏見前掌令李聖肇之疏,追提已事,盛加詆責,看來不勝慙悚之至。臣於年前,忝叨銀臺也,參議三字缺新除嶺伯,重被臺彈,臣與集一,居位相近,被謗顚末,臣所詳悉,敢於筵中,略陳梗槪,不過辨白事狀之非眞而已,少無侵詆臺臣之語矣。今乃以挺身力詆,游辭救解等語,怒氣相加,抑獨何哉?夫臺閣論事,旣許風聞,隨聞陳啓,不是異事,而人或以爽實辨之,則失實之美,雖不可望,固當各據所聞,傳之公議,至於探追言外之旨,不顧務勝之嫌,殊非所望於淸朝言議之人也。天威咫尺之下,眞率無他之狀,想必難逃於容光之照,而旣被情外之斥,何敢晏然於藩維之任乎?伏乞聖明,將臣職名,亟賜鐫改,以謝人言,以安私分,不勝幸甚。批答見上
戶曹參判李光迪疏曰,伏以,臣伏蒙恩暇,省墓歸來,始伏聞,頃日筵中,因儒臣承宣之所達,有試官獄事,令次官推覈之命,而臣以次官之次官,有不敢參涉之嫌,不得不仰暴危悃于宸嚴之下,死罪死罪。臣之忝叨獄官之列,至再至三,首尾三載于今,而當初金戩·兪世基按問之時,及順億·時夏面質之時,臣皆參坐,諫臣疏中求罪之斥,臣實當之,身爲按獄之官,求罪於無罪,則律以出入人之罪,當伏刑章,尙安得復按獄事乎?設或倖逭譴何,迫於嚴命,冒當按治,而試官,終若有罪,則人言籍口,又當如何哉?長官之終始力辭,出於情勢事理之不容已者,而臣之決不敢更按此獄,與長官無異,其何可獨爲蹲冒於獄官之列,以重損廉義也哉?玆敢冒萬死,瀝血號籲於天地父母之前,伏乞聖慈,俯諒臣危迫之懇,亟鐫臣本兼之職,以重獄體,以謝臺議,不勝萬幸。批答見上
修撰李坦疏曰,伏以,臣於昨日,偶感風寒,忽有眩暈之症發作,移時乃定,四肢骨節,因以作痛,又有頑痰,聚結於項後肩際,以欲旋頭擧臂,則牽痛難耐,不能偏臥俯仰,便作籧篨,坐經一夜,少無差減之勢,廢食呻楚,氣漸澌薾,此乃感風重傷之症,而頃刻之間,若將垂盡者,其何望一日供職,出入經幄哉?目今僚員不齊,替直甚苟,殊非賤臣所敢言病之時,而猝患之症,一味苦重,疾痛之呼,不容少緩。玆敢仰瀆於天地父母之前,伏乞聖慈,將臣職名,亟賜遞改,使得及時調治,以尋生路,不勝幸甚。批答見上
右議政申琓,戶曹判書金昌集,禮曹判書金鎭龜啓曰,臣等,進詣明陵,陵上莎草枯損處奉審,則陵上四面莎草,或有片片傷損者,或有張張萎枯者,察其根莖,擧無蔓生之漸,以大體言之,則陵上左右前後莎草枯損之處,殆至三分之一,旣不得尺量,亦難以圖形,蓋緣封陵之時,適當嚴冱之時,莎草未及着根,以致凍傷,且値春旱,仍至乾枯之致也。以卽今所見,若就其有頉之處,庫庫修補,則陵上四面莎草,新舊相雜,不但有稀稠不均之弊,亦難保其根莖之交相凝結,其在事體,先陵修改,似不可已,而夏節則例有拘忌,莎草卽枯之後,亦難移補着根,故從前改莎草之役,必待秋後爲之,令該曹,依此擧行,曲墻內前後及階砌上莎草,亦多間間傷損之處,此亦同時修改,似爲合宜,敢啓。傳曰,依啓。以上燼餘日記
上在慶德宮。停常參,只晝講。
下直,龍安縣監韓塾,松禾縣監崔國亮
領議政徐文重五十度呈辭。入啓。傳曰,安心調理。
慶尙監司書目,龍宮縣監李壽涵,今月初五日身死事。
晝講,入侍,同知事李濡,特進官尹就商,承旨呂必容,玉堂李晩成·李觀命,假注書韓永祚,史官金興慶·金相元,武臣邊是泰。
獻納兪命弘啓曰,臣積劣之餘,宿病轉痼,頃違嚴召,而未蒙譴何,日尋長單,而見阻喉司,病裏窮蹙,一倍靡容。昨伏見憲長之避,譏切合啓之論,侵斥兩司之臣,語意深緊,不比尋常,臣何可諉以諸臣已盡辨破,而獨爲默然而已乎?夫希載兇徒之謀,雖成於昨年禍變,而原其罪狀,已見於甲戌備忘,則其時按獄大臣之別生異議,曲護兇賊者,果可謂爲國家深長慮乎?逆豎之罪,旣已寬貸於前,妖蠱之獄,繼又緩解於後,終至釀成罔測之禍,其平素之樹立,本心之所在,雖未知其如何,而及其巨慝顯戮之後,其可免容護之罪耶?若使大臣,明知有後日之變,而怵於禍福,故爲救解,則其罪之不止於竄逐,斷可知矣。惟其所坐,歸之於一時之錯謬,而特以大義所關,罪名隨重,故不得不有此爭執,今日臺閣之論,所執者義理,所爭者王法,有何一毫私惡於大臣,而苦爲此求罪之計哉?今者憲長營救之言,可謂十分費力,而大臣,則乃論其當事錯誤,臺啓,反斥以追究不已,其所發明,殆不成說,而隱然驅臺閣於挾私吹洗之科,噫嘻,是何言也?且以頃年構疏未上一款,爲今日伸救大臣之訂者,尤未滿一哂也。誠如憲長之言,當時草疏至煩人目,則其所以隱忍含默於八年之間,而猝然首實於過時之後,果何意也?臺啓所謂處義無謂者,政指此處,則今此憲長之言,多見其欲爲掩蓋,而反爲暴揚也。至於領敦寧尹趾完請罷之論,當初啓辭,只擧其首倡犯分之說,卒啓邪亂之疏而已。中間刪改句語之差爽,元非大段,而其後傳啓,復用初語,則今又以此爲䝱持臺閣之欛柄,至以惟意所欲等語,信口噴薄,無少斟酌者,誠可異也。噫,風憲之長席,操一時之言議,而前後崖異之論,愈出愈緊,臣於此,不得不爲世道發歎也。雖然臣旣被其無限譏斥,不可一刻冒據,而病勢甚重,未卽自列,今始俟得少間,扶曳來避,所失尤大,請命遞斥臣職。答曰,勿辭,退待物論。
夕講,入侍,同知事李濡,特進官尹就商,承旨李喜茂,玉堂李晩成·李觀命,假注書韓永祚,史官金興慶·金相元。
右副承旨金德基上疏。大槪,臣以頃日筵中所達,致有外間謗議,聞極驚愧,仰請譴何。伏乞聖慈,諒臣不敢任使之狀,先遞職名,治臣前席妄言之罪,以謝公議事。入啓。答曰,省疏具悉。爾其勿辭察職。
今日夕講時,視事縕繹間,限五日頉稟事,榻前定奪。
侍讀官李觀命所啓,竝引嫌而退,力阻重論,語不擇發,冒嫌分疏,尤涉苟且,合辭之請,實循公議,意外非斥,在我何嫌?請大司憲徐宗泰,遞差。司諫尹弘离,正言李晩堅,執義崔重泰,掌令李德英,持平兪彦明,獻納兪命私,竝命出仕。上曰,依啓。以上朝報
右副承旨金德基疏曰,伏以,臣於頃日,猥侍筵席,副提學金鎭圭,以判義禁李畬,勢難復按試官之獄,宜有所變通之意,仰達。臣之愚意以爲,尹行敎,旣以諫官而論此獄,至曰求罪,則李畬之不欲復按,固是廉義之所不可已,朝家使臣之道,亦不當强令冒沒,仍按之命,只益上下撕捱,奉行無期,滯獄可慮,故敢以無故次官,似當替行之意,仰達蒙允。今聞外議,皆以此咎臣,至謂此等變通四字缺創出無前之事,大關後弊云,臣聞來驚愧不已,臣之叨此職屬耳。凡於事例上,固不能諳悉,而徒知咫尺之下,有懷必達,且見春間以承旨所達,各司長官有故,令次官擧行者,有謄於朝紙,故臣果不復疑慮,隨人仰稟,是豈臣故欲戱事之致,而全昧體例,率爾妄發,人非之來,自是滄浪。噫,代言爲任,儘要且重,本非臣庸駑無狀者,所可濫廁,而辭章未徹,逃遁不得,冒昧行公,常切慙懼,一登前席,做錯如此,今雖欲淟涊蹲據,文書出納之際,語言奏對之間,不知前頭,又有幾多釁咎,則奚但致人譏議而止哉?竟爲妨害國事之歸,思之到此,臣之初不自量,偃然冒出者,罪也。玆敢不避煩猥,仰請譴何,伏乞聖明,諒臣不堪任使之狀,亟命鐫遞職名,治臣筵席妄言之罪,以謝公議,臣不勝大願。批答見上
午時,上御資政殿,晝講,知事李濡,特進官尹就商,參贊官呂必容,侍講官李晩成,侍讀官李觀命,假注書韓永祚,記事官金興慶·金相元,武臣邊是泰入侍。上讀前受音一遍訖,李晩成進講,自十有一年春,滕侯·薛後來朝,止亂臣賊子懼。上讀新受音一遍訖,李晩成釋義曰,諸侯唯以强弱爲主,不知朝貢於天子,而自相朝,此由於皇綱解弛而然也。殷字,蓋與中字同義矣。李觀命曰,諸侯之自相朝,未有如此時之甚,小國則輒朝於大國,至有朝於吳楚者,而無一人朝於天子者,誠可寒心矣。且諸侯二君來朝,而偃然受之,可以見隱公之志荒矣。晉武帝平吳之後,其心益怠,齊桓公葵丘之會,震而矜之,故叛者九國,若此類皆可以爲戒於後世,當此天災時變之日,益加兢惕,無少懈怠爲當矣。上曰,唯。李觀命曰,隱公之罪多矣。當其十一年之間,隱公,以禮爲國,則豈有鍾巫之禍乎?所謂禮者,非指儀文度數之間也。天序天秩,自有不可紊者,而隱公,初不知嫡庶之分,後不明君臣之義,馴致弑逆之禍,可勝痛哉?李晩成曰,鍾巫之禍,由於不爲禮,雖以後世言之,人事乖戾,則感應昭昭,不踰時而覆亡,豈不畏哉?羽父,初誘隱公,欲害桓公,終乃誘桓公,而弑隱公,乃大逆也。其罪固不可勝誅,而不可紊者,名分也。隱公之欲傳桓公,足啓覬覦之志,此又隱公之罪也。不書弑者,似是隱避也。十二公,皆書薨,而獨於閔·隱,不書弑,書地者,蓋所以使後世知也。李觀命曰,君薨皆書之,而今其不書地者,變禮也。不書弑者,蓋諱之也。上曰,唯。李濡曰,禁軍都試,蓋欲試閱其才,升降付祿,意非偶然,而近年以來,連因朝家多事,每値過時,未免以祿試射代行矣。前兵判金構,以被論之故,久未行公,臣之受任後,亦有他故,未及擧行,今則夏節已半,弓角筋膠解弛。數字缺亦恐有才落之患,依近例,以祿試射,代行,何如?上曰,以祿試射爲之,可也。出擧條李濡曰,近來虎患,遠近同然,京城數十里地,亦多橫行,人命之被害者,各邑不能詳報,狀聞之數雖少,以楊州·抱川等邑言之,數年間囕殺,殆過數十人云。曾前雖有陳達筵中,各別申飭於各邑之擧,而各邑,不善奉行,如陷穽等事,不過塞責,徒爲貽弊,或自京軍門,發送砲手,而亦不無侵擾之端,故民情反以爲苦矣。生民之被害於猛獸者,若是其極,而置之尋常,終不能除去,則亦豈仁政之可忍乎?臣於日昨,擇取禁衛營軍兵中善放砲手之慣習山行者,西北武士中有勇力善用槍者,亦爲抄出,將欲爲先發送於松山地,卽今草樹茂密,雖難於登山馳獵,不限遲速,使之留住山底,察其蹤跡,期於捕捉。糧饌則自本軍門優給,如或貽弊於民間,依軍律處斷之意,嚴飭以送,則渠輩必不敢放肆,而民間,亦可以知朝家軫念之意,故敢達。上曰,所達似好,試爲發送,可也。尹就商曰,卽因兵判所達,發送禁衛軍,使之捉虎,而第卽今草樹茂密之中,跟捕之道,誠有所難,且自軍門,雖給糧饌,亦豈保其必無弊端,而然禁衛營,旣爲出送,則臣之所管御營廳,亦當一體發送矣。上曰,依爲之。出擧條李濡曰,近來不但捕賊者之掠取他功,冒受恩賞,至於捉虎,亦不無此弊,而旣難覈其虛實,只考前例而論賞矣。卽今京城近處虎患如此,今後捉虎之類,使其所居官,竝爲上送,以試其才,則其砲射之工拙,勇力之有無,可以知之,別爲置簿而給料,隨其虎患尤甚之處,而發送行獵,觀其實效而論賞,則外方捉虎冒濫之習,可以少戢,而亦可爲激勸之道矣。上曰,所達似爲着實,依此分付捉虎人,使之上送,可也。尹就商曰,頃日下敎中,有西北武士無非好身手,各別調用之命,故小臣,以兩銓窠窄,不可盡用,各軍門將官,亦可爲之之意,仰達矣。前頭西北人,將多聞風上來者云,將官,雖有若干窠闕,亦難盡爲塡差,且西北之人,善於耐寒,不憚勞苦,登山馳獵,頗勝於他地之武士矣。若四字缺置之軍門二字缺領出牙兵,同力捉虎,則固爲便好,而不可每人而爲之,觀其爲人,苟有可合者,則勿論多少,令三軍門,付料以置之意,敢達。上曰,依爲之。出擧條李濡曰,國家不幸,纔經變故,天災時變,又復孔棘,此非偶然,必有其應,君臣上下,不當弛戒懼之心,而事有本末,本者,君上一心與朝廷是已,末者,軍國事爲之間也,本旣不正,則何以治其末乎?目今朝廷之上,論議漸潰,無復聚精會神之望,此則唯在自上以大公至正之道臨之,而至於軍民弊端,責之有司,不善擧行,則罪之,亦可也,而必須大段警動,然後國事庶可爲之。臣於軍役一款,竊有所慨然者,敢此仰達。年前備堂,爲慮白骨隣族侵徵之弊,査出冒屬類,而充其闕額,此類呼冤則極矣,而不數年後旋復圖頉,盡歸無實,率是以往六七字缺爲久患之大癰,終必一潰而難支矣。六七字缺大意雖好,臣則以爲不若口布之爲愈,數字缺凡査覈決定之類,如落講校生,例爲降定軍役,故九族皆怨,以此都事,亦以爲重難,不過塞責而止。今若勿爲汰定,只收贖布一匹,仍存儒名,使得如常出入於學宮,而至明年,又許試講,能通者免其布,如是則渠輩旣無目前定役之怨,必有感祝國恩之心,而亦有益於勸奬之方矣。以此所收之布,留置監營,或自備局句管,各邑逃故未代定者,使之姑勿侵徵,以其布,移給各軍門,則需用亦不乏矣。非特此也,各項冒屬之類,皆存其名,而收其布,末終逃故之數,漸至充補,而布有餘,則如二匹三匹之役,亦宜以次減爲一匹,似是均平之一道矣。因此而又至於行口布之法,亦無不可,所謂因其勢而利導之者也。此非倉卒所可盡達,大綱領如此,後日大臣入侍時,自上留心詢訪,而變通,何如?上曰,我國身役一款,實爲大弊,此不可終無變通之道,所達宜矣。呂必容曰,此事當出擧行條件乎?上曰,後日登對時,當商確爲之,姑勿出擧行條件,可也。諸臣,遂以次退出。以上燼餘
申時,上御資政殿,夕講,知事李濡,特進官尹就商,參贊官李喜茂,侍講官李晚成,侍讀官李觀命,假注書韓永祚,記事官金興慶·金相元入侍。上讀前受音一遍訖,李晚成進講,自隱公十有一年,至易之大法,豈不信夫。上讀新受音一遍訖,李晚成釋義曰,此乃通論一篇而言之者也。體元云者,人主之職,在於體元,今願自上先正一心,以正朝廷,以正萬物,則庶合於體元之義矣。李觀命曰,隱公十一年事跡,今可夷考,而隱公,旣不能正心,何事可做乎?堯·舜·禹相傳,不過精一之心,而中庸亦曰,擇善固執,擇善,卽惟精之謂也,固執,卽惟一之謂也。聖上,方講春秋,必先惓惓於心法,是今日所望也。欲令政事,皆出中書云者,蓋以中書,政事之本故也。然必以得人爲先,若無論邪正,授以官方,則必貽害於國家,苟能先辨邪正而爲政,則安有不治之國乎?李喜茂曰,君道之在體元,中書之爲政本,講官,已陳之矣。必須正一心分邪正,然後可爲之。宋神宗,不知安石之奸,委以國政,終致紛更之患,由是觀之,治國之道,不外於正心得人矣。李觀命曰,法令一出,無變改之事,然後百姓可從行,而近來良法美意,雖有底行者,未見效而或至中改,故百姓有不信者矣。至如本兵之臣,所達軍政變通之事,自上雖欲翕受敷施,若或不先講究,而猝然行之,則不無異議橫生之弊,必深思熟講之後,頒布行之,則庶無法不信之患,而終必有效矣。李喜茂曰,春秋大一統,故道術〈之〉出於一,中庸所謂車同軌書同文者,此也。今若預爲熟講,而法令一出,無中改之事,則庶不悖於大一統之義矣。李觀命曰,今世無異端之可論者,而但卽今朋黨之害,甚於異端,此是自古所難祛者,而自上若以大中至正之道,御下,則是非邪正,莫能逃於淵鑑矣。上曰,自前雖有黨論,至於大議論,則亦不敢輒自崖異,以今日合啓而論之,則前冬國母禍變,前古所無之事,春秋之義,莫嚴於討賊,而甲戌大臣,不能嚴治於希載之事,厥後業同之獄出,而又不免緩治,一誤再誤,以至渠輩之甘心釀成罔極之禍,予亦非以大臣爲逆揣於未然,而蓋事之大頭腦,則如此矣。事旣至此之後,則臺閣請罪之論,不爲非矣。大司憲徐宗泰之避辭,則專不擇發,誠極無據,而爲世道,亦可慨然矣。李晩成曰,今日大論之關係名義,人孰不知,而猶不免偏係之私,位高之人,亦且立異,世道之寒心,誠如聖敎矣。自上若建極於上,而以大公至正之道,分別是非,則自然消融保合,而爲國家之福矣。李喜茂曰,縕繹間五日視事頉稟之意,敢達。上曰,知道。李喜茂曰,臣有所懷,敢此仰達。尹星駿·任守幹,俱以違牌被囚,違牌例爲禁推,故次官,可以照律,而今聞拿推命下之故,次官不得照律,將待判義禁二字缺上來,而頃見李畬辭本,則陳情控籲,姑無速成之意,任守幹等,將不免久滯獄中矣。星駿疾病,人所共知,守幹疾病之外,情勢又不安,俱非無端違牌,而因一微罪,累月被囚,則豈不可矜乎?後日登對時,詢問大臣,令次官照律,何如?上曰,自前輕罪,有令次官照律之規,今亦依此分付,可也。李觀命曰,竝引嫌而退,力沮重論,語不擇發,冒嫌分疏,尤涉苟且,合辭之請,實循公議,意外非斥,在我何嫌?請行大司憲徐宗泰,遞差,司諫尹弘离,正言李晩堅,執義崔重泰,掌令李德英,持平兪彦明,獻納兪命弘,竝命出仕。上曰,依啓。李晩成曰,臣於科獄酌處之命,竊有所慨然者,敢此仰達。罪人等之奸慝情節,透露無餘,而尙不承款,輿情之憤鬱,久而益甚。頃者筵臣之徑請酌處,誠爲妄率,而旣有詢問之命,則蓋欲俯察群議而處之也。伊日入侍時,大臣法官,皆陳其不可,而不意酌處之命,遽下於群情之外,此雖出於好生之德,而其在法例事體,斷無是理。今若以罪人之忍杖延拖,謂之疑獄,而徑先變通於未輸情之前,則此後獄囚有重於此者,萬無取服正法之理,將來之弊,有不可言,亟宜收還成命,以快輿情矣。李喜茂曰,科獄罪人減死照律事,小臣,曾有所達,及其酌處命下之後,大臣以下群議,莫不歸咎於小臣,臣於此事,更不敢容喙,而今因儒臣所達,敢此仰達。今此罪人等奸情,畢露無餘,若用中國之法,則死生間必已勘斷,而我朝,則凡重罪,必遲晩取招後照律,自是不易之定規也。此罪人等,未及輸情之前,徑先酌處之故,公議皆以爲不可,儒臣所達,又如此,其言誠是矣。自上姑收酌處之命,先爲嚴問於罪人,若或不服,則連次加刑,期於取服後勘律,實不悖於法意矣。上曰,罪人等奸情畢露,特不遲晩而已。律亦無分明者,故旣下酌處之命,不可中改也。此後則當定律爲之,今此處分,亦豈大害於事乎?諸臣,遂以次退出。以上燼餘日記
上在慶德宮。停常參,只夕講。
下直,康翎縣監趙萬齡。
司諫尹弘离,執義崔重泰,掌令李德英,獻納兪命弘,持平兪彦明,正言李晩堅,就職。
都承旨李墪,禮曹參議洪受疇,司書呂必重三度呈辭。入啓。遞差。
昨日夕講時,禁府輕囚,令次官勘律事,榻前下敎。
吏曹啓曰,臺諫有闕,政事,取稟。傳曰,明日爲之。
左承旨金宇杭上疏。大槪,素感不解,累日彌留,膈病·風漸,一時竝劇,決無夙夜奔走之望,冒死呼籲,乞蒙恩遞,俾得及時藥治,以尋生路事。入啓。踏啓字
左議政李世白箚子。大槪,賤疾漸痼,負犯亦重,乞削臣職,仍勘臣罪,以保危喘,以嚴國體事。入啓。答曰,省箚具悉卿懇。兩款引嫌,元非大段,全陵改莎,非係不謹,何至引罪乎?須體此意,勿以疾病爲辭,速出視事,勉副至望。仍傳曰,遣史官傳諭。
院啓,請罪人吳始復,更加嚴鞫得情,請前判書吳道一遠竄。措語竝見上今此三大臣請罪之啓,所執者義理,所爭者公法,凡在執法之列者,安敢有異議於其間,而不幸近來,黨論成風,私意橫流,阿好營護之論,前後迭出。或稱以措辭之過當,或諉以本心之無他,或托以律名之過重,苟且規避,略無顧忌,惟彼新進浮薄輩,固不足深責,而至於位在卿列,職掌風憲之人,又從以相繼引避,沮撓大論,言之謬戾,有倍於前,乃以合辭之論,歸之於抑勒深刻之科,寧以此得罪於公議,終不忍參涉於此啓,其護私黨輕朝廷之罪,不可置而不論,請前大司憲徐文裕·趙相愚·徐宗泰,竝命罷職。答曰,不允。末端事,依啓。
府啓,請罪人杭家籍沒事,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上章陵參奉李晩祥,爲人庸瑣,行己鄙悖,全無士夫樣子,特一駔儈之徒,而只以先蔭之故,濫授齋郞之職,夫齋郞蔭仕之選,乃以如此之人,苟然充擬者,殊無初入仕擇差之意。請章陵參奉李晩祥,汰去,當該銓官,推考。仁同府使崔廷龍,到任以後,政令之顚妄,手段之濫猾,姑置毋論,莅官之初,治道夫馬於羅州地,將一內行以來,廷龍,稱以養母,故邑人,亦以大夫人稱之,去冬間,其婦人,死於衙中,則廷龍,或謂之以叔母,或稱之以收養母,遂朞服制,晏然在官,果是叔母,旣犯濫率之科,若眞收養母,則宜服心喪之制,以此以彼,具不可置之,而揆以法例,關係非細,不可不明査處之。請仁同府使崔廷龍,拿問定罪。答曰,不允。末端兩件事,依啓。
戶曹判書金昌集,金吾堂上辭免上疏。入啓。答曰,省疏具悉卿懇。卿其安心勿辭,宜速擧行。
合啓,請削黜罪人南九萬·柳尙運遠竄。措辭竝見上領敦寧府事尹趾完,當甲戌初壼位復正之日,不念國無二尊之義,別生供奉禮遇之說,始以私書往復,終乃露章上徹,其後,涏及萬鼎等,接踵而起,蓋此犯義侵禮之論,實由於趾完,而萬鼎等,旣已被譴,則趾完,宜無獨免之理。請領敦寧府事尹趾完,罷職。答曰,竝中途付處。末端事,依啓。
咸鏡監司書目,道內各邑,雨澤,俱未周洽,民事可慮。德源之雨雹及三水·咸興霜降,永興·甲山之下雪,俱在夏月,事係災沴事。
上在慶德宮。停常參·經筵。
假注書金始煥改,代趙泰億。
政院啓曰,前領府事南九萬,判府事柳尙運,中道付處事命下,而臺諫,方以遠竄論啓,付處傳旨,不得捧入之意,敢啓。傳曰,知道。
領議政徐文重箚子。大槪,呈告已滿,未蒙恩遞,惶隕罔措,終無力疾强出之路,更暴危懇,乞賜矜許事。入啓。答曰,省箚具悉卿懇。卿,諒予至意,快回遐心,欣喜曷已?須念國事,安心勿辭,速出論道,毋孤虛佇之望。仍傳曰,遣史官傳諭。
戶曹參議趙泰東辭職上疏。入啓。答曰,省疏具悉。爾其勿辭察職。
正言李晩堅啓曰,臣於詣臺之路,猝遇一品宰臣於狹路,不得回避,未免掠過,其壞損事體,大矣。旣犯應遞之科,不可一刻仍冒於臺次,請命遞斥臣職。答曰,勿辭,退待物論。
京畿監司書目,水原呈,以兵曹參議李善溥,辭職上疏上送事。啓。遞差。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝命絶島定配,請還收科獄罪人酌處之命,更加嚴刑,期於得情。措辭竝見上銀臺爲職,責任非輕,不可人人而冒據也,明矣。新除授承旨李益泰,地望素微,不合是任,公議所在,不宜置之,請右副承旨李益泰,遞差。司藝,卽師儒之職,不可不擇人,而新除授司藝權聖大,門地卑微,爲人庸陋,如此之人,何可濫授此職,以貽多士之嗤笑乎?請司藝權聖大,遞差。新除授大司憲宋奎濂,時在忠淸道懷德地,請斯速乘馹上來事,下諭。答曰,不允。下諭事,依啓。
合啓,南九萬·柳尙運,遠竄事,停啓。
院啓,請判書吳道一遠竄。引嫌而退,猝遇狹路,未及回避,勢所固然,不可輕遞,請正言李晩堅出仕。答曰,不允。處置事,依啓。前啓,吳始復事,停啓。
司書朴弼明辭職上疏。入啓。答曰,省疏具悉。爾其勿辭察職。
持平李東彦,謝恩後啓曰,臣奉命在湖中,仄聞前獻納尹行敎,投一大疏,意其有異聞正論,及見其疏本,則率循向來阿好之例套,已不勝慨惜,而臣於此,有不得不略辯者。堂后出位之言,敢逼不敢言之地,而救之者,奬之以讜樸,則竄削之論,蓋有所重之處,而謂之情外意外者,無乃有所蔽而不知惡耶?至於論斥合啓等語,只於義理倫常之外,推索比周時樣,固不足責,而繼此迭起者,愈出愈奇,此則惟當待百世之公議,豈一時私護之言,所敢掩得耶?況聞此事,纔已收殺,尤不必追提呶呶,而臣以終始參涉之人,有不能晏然者。又伏見前正言趙正緯,論劾前兵曹判書金構之啓,其中凌轢臺官一轉語,似指頃日李碩根事,而玆事元來微瑣,是非自有公議,今乃求覓搭入於大彈文中者,臣亦未知其故也。然旣謂之凌轢,則爲其凌轢者,不亦疲軟之甚者乎?以此以彼,俱難仍冒於臺次,請命遞斥臣職。答曰,勿辭。
都承旨尹世紀,辭職上疏。入啓。答曰,省疏具悉。卿其勿辭,從速察職。
謝恩,左承旨李敏英,右承旨金德基,左副承旨呂必容。
有政。宣傳官韓聖欽,知事盧世雄,僉知柳命才,文兼崔泰厚,四山監役朴東迪,翊衛趙泰采,都摠管元振洙,薪智島萬戶崔休發,中樞經歷鄭揀,訓鍊主簿李遂良,文兼都永夏,部將宋德昌,武兼盧應來,昌德將林夏葳,翊衛李有壽,副護軍李墪·金演·任後昌,副司直嚴緝,姜銑·金宇杭·洪受疇,副司果呂必重,司正洪禹瑞,副司直兪集一·李善溥,副司果李坦·崔後泰,副司正沈尙尹·李邦彦。
侍講院啓曰,本院下番四員內,司書未差,兼司書受由,說書未差,只有兼說書尹志和,連日入直,當此逐日開講之時,事甚苟簡,且前頭事故,有難預知,未差之員,後日政,以在京無故人差出,卽爲牌招察任,何如?傳曰,允。
春秋館郞廳,以監事意啓曰,本館郞廳,下送江華史閣,實錄考出事,旣已啓稟,允下矣。本館堂上中知春秋李受由在外,只有同春秋趙泰采,而銓曹,無他堂上,不可遠出,他闕員,令該曹,卽爲口傳差出,以爲趁時下去之地,何如?傳曰,允。吏曹謄錄
上在慶德宮。停常參·經筵。
敬寧殿望祭罷後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
假注書韓永祚遷轉,代沈尙尹。
吏曹口傳政事,知春秋閔鎭厚。
禁府,南九萬牙山縣,柳尙運稷山縣,中途付處。吳始復,大靜縣絶島,圍籬安置。啓。
府啓,請杭家籍沒等事,令該府照例擧行,請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請右副承旨李益泰遞差。請司藝權聖大遞差。措語竝見上向年一二大臣,掩護業同之獄也。輿情,莫不憤鬱,至於三司交爭,而大司憲吳道一,傅會大臣,張皇陳疏曰,其事暗昧難覈。又曰,雖有言語間可疑之跡,幽暗之事,詞證未備。又曰,亦難徒執疑似之端,以成莫大之獄。又曰,深長之慮,寓於其間。卒之曰,業同之不爲明覈,不害爲長慮善處之道。其所游辭營護,抑揚眩惑之態,有不忍正視者。噫,大獄緩解,衆議如沸,而乃以風憲之長,獨主掩蓋之論,闔闢見弄,乃至於此,此誠人情之所不到,公議之所共憤,而執法之請,至今未發者,秪緣此人,或犯科場之用情,或出彦良之兇招,俱未査勘,時在論啓中,故庇護蠱獄之罪,未暇擧論矣。今此兩大臣,旣被按獄誤事之罪,則吳道一,何可獨免乎?請前判書吳道一,一體勘罪。答曰,不允。
謝恩,司書朴弼明。
禁府,柳述拿囚。啓。
上在慶德宮。停常參,經筵。
巳時,太白見於巳地。
下直,機張縣監許榏,麒麟察訪宋夏錫,咸從縣監尹憲周。
工曹參議兪集一三度呈辭,及修撰李坦再度呈辭。入啓。遞差。
京畿監司書目,高陽郡守金楺,親病受由,久不還任,不得已罷黜事。
府啓,請罪人杭家籍沒等事,令該府照例擧行,請還收杭子炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請前判書吳道一,一體勘罪。答曰,不允。末端事,依啓。前啓措辭竝見上右副承旨李益泰,司藝權聖大,遞差事,停啓。
領議政徐文重箚子。大槪,更暴危忱,冀蒙矜許之恩事。入啓。答曰,省箚具悉卿懇。纔諭至意,更何多誥?卿毋困我,卽起視事,以副如渴之望。仍傳曰,遣史官傳諭。
江原監司李喜茂上疏。大槪,藩臬重任,決非如臣譾劣者,所可承當,懇乞聖明,亟命改正,以重官方,以安私分事。入啓。答曰,省疏具悉。卿其勿辭,速往欽哉。
掌令金相稷,謝恩後避嫌。大槪。還出給。
漢城府南部居前僉使李後綱婢次淑,一胎三女事。
平安監司書目,碧潼等三十一邑,前月念後,連得犂雨,付種立苗,姑無未盡之患,而其中宣川等十二邑之雹災,博川等兩邑之海溢,江界之人畜震斃,俱係變異事。
全羅監司書目,羅州牧使鄭悏,身病沈痼,兩朔廢事,不得已罷黜事。又書目,長水呈,女人二名,爲虎噉殺,咬傷者亦至二人,驚慘緣由事。
吏曹啓曰,忠淸暗行御史李東彦書啓,啓下本曹矣,判書李畬,受由在外,待判書上來後,回啓之意,敢啓。傳曰,知道。
上在慶德宮。停常參·經筵。
初昏,白雲一道如氣,起自坤方,直指巽方七十餘丈,廣尺許,良久乃滅。夜五更,月暈,廻木星。
下直,茂山府使閔泳。
右副承旨李益泰上疏。大槪,喉院出納之地,決非如臣庸陋所可堪承,人器不稱,臣猶自知,彈章重發,愧懼靡容,玆敢疾聲仰籲,乞許鐫改,以重名器,以安私分事。入啓。答曰,省疏具悉。爾其勿辭察職。
政院啓曰,以憲府啓辭,前判書吳道一一體勘律事,命下矣,兩大臣,旣已中途付處,則道一,亦當以中途付處,捧入傳旨,而諫院,以他事方請遠竄,中途付處傳旨,不得捧入之意,敢啓。傳曰,知道。又啓曰,近日禁府,久未開坐,罪囚多滯,而知義禁金昌集,連呈辭疏,不爲行公,殊無以次官變通之意,事甚未安,卽爲牌招,以爲趁速開坐之地,何如?傳曰,允。
假注書趙泰億受由,代韓重熙。
傳曰,明日晝講爲之。
副提學金鎭圭辭職上疏。入啓。答曰,省疏具悉。卿其勿辭,從速察職。
京畿監司書目,辭職上疏上送事。啓。答曰,省疏具悉。卿其勿辭,從速察職。
右副承旨李益泰,牌不進。只推勿罷。
府啓,請罪人杭家籍沒等事,令該府照例擧行,請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。措辭竝見上大靜安置罪人宋尙周,因減等限滿,自配所直爲放送云,臣竊不勝駭然之至。當初尙周,陰兇之疏,侵逼先君,誣毁中壼,其罪實與正刑罪人嗣基無異,而特以其疏之未上徹,獨保首領,投配海島,已不免失刑之歸,而曾未幾何,遽被減等,減等之後,又至全釋,有若凡罪流配循例減等者然,將使敗亂倫常之餘孽,偃息於田里,其在懲惡之道,決無是理。請兇人宋尙周,邊遠定配。答曰,不允。末端事,依啓。
右副承旨李益泰,牌不進,罷職。
持平李東彦上疏。大槪,旣被該曹推緘之罰,又遭擊錚誣詆之辱,決不可仍據於職次,乞命鐫削,以杜後弊,以謝人言事。入啓。答曰,省疏具悉。該曹請推,事體則然,見輕之說,未可曉也。爾其勿辭,從速察職。
禁府,閔涵高陽碧蹄驛,徒三年定配。啓。
上在慶德宮。停常參,只晝講。
巳時,太白見於巳地。未申時,日暈。
下直,河東縣監許穧。
政院啓曰,來二十一日輪對日次,取稟。傳曰,爲之。
吏曹啓曰,承旨有闕,政事,取稟。傳曰,明日爲之。
假注書洪禹瑞改,代李邦彦。
傳曰,明日常參·晝講爲之。
領議政徐文重箚子。大槪,病勢沈淹,無望行公,更陳危悃,冀蒙許遞之恩事。入啓。答曰,省箚具悉卿懇。予意已渴,卿辭愈懇,自愧誠淺,無以爲諭,卿其念古人盡瘁之義,勿以疾病爲辭,速出視事,勉副至望。仍傳曰,遣史官傳諭。
政院啓曰,明日爲政事,命下矣,常參擧動時,承旨當爲入侍,而位甚不齊,未差之代,今日內,政官,卽爲牌招開政,以在京無故人差出,仍爲牌招察任,何如?傳曰,允。
府啓,請罪人杭家籍沒等事,令該府照例擧行。請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。措辭竝見上答曰,勿煩。
傳曰,今日晝講停。
禁府,宋尙周,渭源郡邊遠定配。
忠淸監司書目,韓山呈,以正言權忭辭職上疏上送事。啓。答曰,省疏具悉。爾其勿辭,上來察職。
漢城府啓曰,京山松木蟲損處,上年夏,令五部坊民拾取之後,稚松茂盛,稍有長成之望矣。卽接四山監役官所報,則松蟲,更爲熾盛,若無趁今除去之事,則不久當爲赭山云。依四山所報,調發坊民,分先後二次拾取,而蓋聞,年上,各其坊里,逐戶出軍事,非不申飭,而近來國綱不嚴,或有無端罪之者,或與當部書員,受賂謀免者,事不着實,不可無隨現重究之道。今年則無論士大夫及各衙門軍兵,與常時除役之類,一從戶數,各出壯實人一名,各其部官,點考領付,而若有如前謀免不齊之弊,則當該部官,隨現論罪。其中士夫與常漢,或有拒逆不出者,則使部官,指名報本府,以爲入啓論罪之地,而中部則分半,移送於東·北道民戶不足之處,宜當。此意,竝爲分付五部赴役,則今月二十四日爲始,限三日拾取,而如有未盡拾取之處,使其當道,報于本府,加定日期,以爲盡捕除去之地,何如?傳曰,允。
政院啓曰,明日常參擧動時,兩司當爲進參,而憲府,則時有行公之員,諫院,則大司諫兪得一,正言權忭,在外未上來,正言李萬堅,呈辭受由,司諫尹弘离,獻納兪命弘,俱在呈告中,無他入侍之員,除在外受由人員外,竝爲牌招,以爲明日擧動時,推移入侍之地,何如?傳曰,允。
有政。吏曹參議金宇杭,禮曹正郞李景華,羅州牧使柳以復,左通禮趙錫周,右通禮洪禹績,高陽郡守權相殷,工曹參議徐宗憲,瓦署別提李鳳年,兵曹正郞朴弼明,承旨魚史徽。
明日常參時,殿座正時,寅正三刻,開門差早。
忠淸監司書目,前統制使沈樸,去月二十四日卒逝,前府使申㶅,今月初十日卒逝事。又書目,扶餘等四邑,今月初一日,江水三潮,事係變異事。
吏批啓曰,新除授龍安縣監吳遂一呈狀內,七十老母,方在同生弟遂雄,遂安任所,遂安之於龍宮,相距八百餘里,遠離赴任,情勢切迫,照例處置云。親年七十,勿敍三百里外,旣是法典,其老母方在其弟任所,則不可强令遠赴,吳遂一改差,何如?傳曰,允。吏曹謄錄
上在慶德宮。行常參·經筵。
巳時,太白見於巳地。未申時,日暈。
正言李萬堅三度呈辭。入啓。遞差。
傳曰,明日晝講爲之。
晝講入侍,同知事趙泰采,特進官閔鎭厚,承旨魚史徽,玉堂金鎭圭·李觀命,假注書韓重熙,史官金興慶·金相元,武臣洪夏明。
吏曹啓辭,龍宮縣監改差事。允下。
執義崔重泰所啓。請罪人杭家籍沒等事,令該府照例擧行。措辭見上上曰,勿煩。請罪人杭子炤兄弟,竝命絶島定配。措辭見上上曰,勿煩。請還收科獄罪人酌處之命,更加嚴刑,期於得情。措辭竝見上上曰,勿煩。
又所啓,日者五衛將李翊周家,呈狀刑曹以爲,其家奴子,故持平洪億妻金氏捉入,隔簾監杖,箇箇考察,至於杖斃。請卽捉致金氏,施行償命之律,刑曹驚駭,究覈彼此,摘發其事實,則翊周家奴,以金氏家婢夫,慢侮其寡家之殘弊,突入作拏,金氏,使其洞內,依法手本於法司,則厥漢之父,懇乞其家,緩止其手本,自洞內略施笞罰矣。其後偶以疾病致死,所謂隔簾監杖致斃等說,盡歸虛誣,故刑曹,反治元告誣訴之罪云。金氏旣以士族婦女,爲侍從人之妻,而今又寡居,則名爲士夫者,豈可以謬辱相加,而翊周身爲朝士,至以隔簾監杖醜辱之言,構誣寡家,瞞訴法曹,以爲白地起獄之計,士夫風習,誠極駭惡,不可置之。請五衛將李翊周,罷職不敍。上曰,依啓。
司諫尹弘离所啓,請前判書吳道一遠竄。上曰,勿煩。
吏曹啓曰,臺諫有闕,政事,取稟。傳曰,明日爲之。
掌令金相稷上疏。大槪,臣於書啓文字,有不察誤書之失,亟命鐫削職名事。入啓。答曰,省疏具悉。爾其勿辭,調理察職。
今日晝講時,玉堂下番,明日政差出,牌招察任事,下敎。
左議政李世白所啓,近來諸臣之受由下鄕者,輒皆久留不還,其中帶緊務之人,則職事曠廢,豈非可慮乎?臣纔以此陳達,此在自上留意處分,而有軍職之人,堂上則呈辭,堂下則受由,該曹出去,體例當然,而近來則堂上以上帶軍職之人,不爲受由,徑自下鄕者有之,已極未安。堂下官則往來無常,三司擬望,亦甚苟簡,不可無矯弊之道。自今以後,各別申飭,無踵前套,如是之後,如有不遵朝令者,宜令該曹,檢覈警責矣。上曰,各別申飭,而申飭之後,一向如此者,論罪,可也。
又所啓,諸道御史書啓,旣已啓下該曹,而以姑待判書還來回啓之意,啓達云,判書李畬,下去屬耳,還朝遲速,姑未可知,而諸道應遞守令,必皆卽爲上來,若久未回啓,則曠官之弊,實爲可慮。次官回啓,亦有前例,何可一向等待乎?令次官從速回啓,何如?上曰,令次官回啓,可也。
都承旨尹世紀所啓,禁府諸囚積滯甚多,頃日知義禁金昌集,牌招不進,卽今科獄之外,尙未及原情照律者,殆至二十餘人,儒臣被囚者,不過微罪,而將至二十日,尙未勘律。蓋緣次官,拘於試官獄事,擧皆引入之致,而第念科獄一款,事體不輕,次官替行,外議亦皆以爲未安。此則或待長官還來,或待朝家變通,方可擧行,而此外輕囚,則宜令次官,開坐尠斷,下詢于大臣,何如?李世白曰,試官獄,則李畬之必不可擧行,以臣迷惑之見,終未知其如此,而次官替行,外議亦多以爲未安,則當之者不敢擧行,其勢固然,而至於他囚,則循例取供,不待變通,次官,例皆爲之,勘律一事,若係輕罪,使之爲先擧行,似無不可矣。上曰,輕囚則令次官斯速議勘,可也。
又所啓,臣待罪春曹時,欲有所陳白而未果矣。甲戌五月,士人辛相東,以故判書吳斗寅,故牧使朴泰輔等,旌表賜祭事,陳疏,啓下該曹,覆啓施行矣。其後士人李淑,又以李世華,與兩臣一體旌表事,陳疏,亦下該曹,而世華生時,終始力辭,故該曹不得請施矣。今則世華已歿,似當一體旌表,故敢達。上曰,一體旌表,可也。以上朝報
常參入侍,吏曹參判趙泰采所啓,前後使行譯官論賞別單,令該曹稟處事命下矣。凡干回啓,長官當爲之,而卽今長官,受由出去,設令次官擧行,該曹曾無可據謄錄,至於如此數多之時,則自備局別單書入,自上分輕重施賞,或以加資,或以賜馬,付黃籤以下矣。臣則購得文書,旣未得見,輕重緊歇,有難詳知,恩賞重典,不敢擅便,今此別單,還送備局,依例稟處好矣。上曰,別單與前謄錄,依前例還送備局,使之竝入,可也。備局謄錄
晝講入侍時,參贊官金鎭圭所啓,故判書李植,以文學名世,且掌釐正宣廟朝實錄之事,大有功於國史,故故相臣金壽恒,建請賜諡蒙允,先正臣宋時烈,實撰其諡狀,而旋遭己巳之禍,未及用其文,且諡狀,例用生存者之人,故其後亦不得擧行矣。凡特命賜諡者,則有許諡狀之規,蓋事有變通,不必膠守常例故也。李植之賜諡,係是特命,宋時烈,以立言君子,旣有定論,足以考信於後,則其人存沒,不須論,勿拘常例,仍用宋時烈所撰之狀,賜李植之諡,何如?上曰,用其諡狀,可也。
備邊司啓曰,新除守令之下直於大臣以下,方得辭朝赴任者,意實有在。安州牧使趙九畹,除授已久,終不來現臣等,遽於今日辭朝下去,國綱,雖曰頹壞,渠何敢乃爾?不可以遞易之有弊,仍令赴任。趙九畹,今姑罷黜,其代,令該曹差出,數日內催促發送,何如?傳曰,允。吏曹謄錄
上在慶德宮。停常參,只晝講。
巳時,太白見於未地。申酉時,日暈。
禮曹判書金鎭龜上疏。大槪,臣於本職,有不察之失,令遞臣本兼諸任,以幸公私事。入啓。答曰,省疏具悉卿懇。卿其勿辭,安心行公。
江華留守李思永上疏。大槪,海都居留之任,決非如臣所可堪當,乞賜遞改,以安私分事。入啓。答曰,省疏具悉。卿其勿辭,從速察職。
晝講,入侍,同知事趙泰采,特進官沈枰,承旨金德基,玉堂李晩成·李觀命,假注書李邦彦,史官金興慶·金相元,武臣李斗望,持平兪彦明,亦爲入侍。
明日輪對官落點,內資直長李廷師,典設別檢李萬稷,養賢主簿吳命增,南部主簿朴春阜,長興直長李延休。
謝恩,工曹正郞朴聖楷,司書金栽。
持平兪彦明所啓,請罪人杭家籍沒等事,令該府照例擧行。措辭見上上曰,勿煩。請還寢杭子炤等放歸田里之命,竝命絶島定配。措辭見上上曰,勿煩。請還收科獄罪人酌處之命,更加嚴刑,期於得情。措辭見上上曰,勿煩。
院啓,請前判書吳道一遠竄。措辭見上答曰,勿煩。
傳曰,明日晝講爲之。
參贊官李晩成所啓,賓廳引見之一月三次,自是舊例,而自上改定新制,一月之內六次引接,詢咨廟堂,聖上之勤政盛德,群下莫不欽仰,而近來賓廳引見,間多頉稟,今日又爲頉稟,想必由於堂上有故之致,而殊無六次改定式之本意,此後則必以當次日引見,使一月六次之成命,不至廢輟,似當,故敢達。上曰,所達誠是。一月六次引見,依前定式擧行事,申飭,可也。以上朝報
有政。開城敎授李再昌,掌樂僉正金宇梁,司藝朴見善,工曹正郞朴聖楷,禮曹參議柳之發,龍宮縣監李河,正言宋宅相,副修撰李坦,司書金栽,內贍提調尹世紀,氷庫提調李濡,判決事李德成,工曹參判李墪,刑曹參議兪集一。
金德基啓曰,昨日常參入侍時,吏曹參判趙泰采,以前後使行譯官論賞別單,依前例還送備局事陳達,擧行條件,朝已啓下矣。卽者大臣,送言于泰采曰,自上有別單與謄錄竝入之敎,而今此擧行條件,則上敎以令廟堂稟處書出,與昨日榻前聖敎,有異,須問於政院,變通似當云。臣於擧行條件書入之時,不能審察,以致上敎之誤爲書出,不勝惶恤。昨日上敎以別單與前謄錄,依前例還送備局,使之竝入,可也,改付標以入乎?敢稟。傳曰,依爲之。
有政。吏曹判書李畬受由在外,參判趙泰采進,參議權尙夏在外,都承旨尹世紀進,兵曹判書李濡,習陣進,參判沈枰病,參議金宇杭未肅拜,參知兪命雄進,左承旨呂必容進。
吏批啓曰,新除授泰安縣監吳命峻呈狀內,本縣,有奴婢十一口,不可冒法赴任,斯速入啓處置云,守令於本邑,有奴婢十口以上者遞差,載在法典。吳命峻,依法典改差,何如?傳曰,允。吏曹謄錄
上在慶德宮。停常參,只晝講。
下直,安州牧使趙九畹,謝恩,兼春秋鄭東虎。
假注書韓重熙受由,代李縡,沈尙尹受由,代洪禹瑞。
晝講,入侍,知事李濡,特進官沈枰,承旨呂必容,玉堂金鎭圭·李晩成,假注書李縡,兼春秋鄭東虎,史官金相元,武臣李斗千。
政院啓曰,頃日常參時,以禁府堂上引入之故,罪囚多滯,試官獄事之外,他餘罪囚,令次官勘斷事,成命旣下,而亦不卽擧行,再三申飭分付之後,一向遷就,殊甚未妥。知義禁金昌集,同義禁李光迪,竝卽牌招,以爲開坐之地,何如?傳曰,允。
吏曹啓曰,守令多闕,政事,取稟。傳曰,明日爲之。
領府事尹趾善上疏。大槪,有罪倖免,玆敢露章陳暴,而兼附區區所懷,以祈垂察事。入啓。答曰,省疏具悉卿懇。今玆罪大臣,豈有他哉?一誤再誤,所誤旣大,而畢竟禍變,前古所無,則一番譴責,烏可已也?卿無所嫌,安心善攝。
禁府,黃鐸拿囚。啓。
持平李東彦上疏。大槪,略陳區區所懷,以備裁察事。入啓。答曰,省疏具悉。今玆進言,出於忠愛,予甚嘉尙,可不留意焉?至於請罷之啓,命啓之停,均勘之論,予未知其不可,而臨刑亂招云者,下語不審則有之,未必竝指輸情之辭而言也。爾其勿辭,從速察職。
京畿監司書目,辭職上疏上送事。啓。答曰,省疏具悉。屢疏乞免,似由於情勢之難安,而事在旣往,不必過嫌,須勿固辭,從速察職。
忠淸監司書目,淸風呈,以吏曹參議權尙夏,辭職上疏上送事。啓。答曰,省疏具悉爾懇,爾其宜遵前旨,安意勿辭,幡然就途,以副予望。
又書目,淸安兼任淸州呈,以判尹李寅燁上疏上送事。啓。答曰,省疏具悉。卿身居宰列,職兼緊務,而不思不敢告勞之義,今因省掃之行,遽作不返之計,殊非所望於卿者也。卿其念君臣之大義,勿爲引疾,卽日就途。又書目,公州呈,以弘文提學姜鋧,辭職上疏上送事。啓。答曰,省疏具悉。卿其勿辭,卽速上來察職。
又書目,鎭川呈,以副校理崔昌大,辭職上疏上送事。啓。答曰,省疏具悉。爾其勿辭,從速察職。
備忘記,今日輪對官出入之際,不爲趨蹌,誠甚未便,竝推考。
參贊金鎭圭所啓,近來玉堂僚員,極其苟簡,副修撰李坦,昨纔差出,而聞已下鄕,卽今無故入直,只有應敎李晩成,副校理李觀命,此外無他推移之員,校理權尙游,則受由已久,尙不上來。大臣,頃日請推,則臣不敢煩論,而由限已過,無意上來,其在事體,殊涉未安。副校理崔昌大辭疏,又自縣道來到,經筵重地,將無以成樣,自朝家,似當有別樣申飭之道矣。上曰,帶職在外,久不上來,殊甚未安,申飭,可也。金鎭圭曰,然則自政院分付乎?參贊官呂必容曰,以此辭意,出于擧行條件,申飭,何如?上曰,依爲之。
嬪宮生辰日,政院·玉堂問安。答曰,知道。
文學權世恒,副司果李肇,文臣朔試射時,稱病不進,依承傳罷職。
輪對入侍時,別檢李萬稷所啓,本寺諸員元額六百四十餘名內,其中二十五名,立役於本司,外方諸員處,收其番布,以給朔布。己卯年,自備局除出本司諸員一百四十餘名,移定軍役,自是收布之數太減,立役諸員朔布,亦不能繼給,其勢實難支保,此一款,極爲本司弊端。且司饔院諸員,亦有汰定軍役之事,其後朝家變通,使各邑充立汰定之數,獨本司尙未變通,亦依廚院例,以他閑丁,依數充定,則本司庶可支保,而提調在外,不得變通,故惶恐敢達。上曰,各司事,若爲續續變通,則殊無當初汰定之意矣。又啓曰,本司立役諸員處,未給朔布,已至數朔,事甚悶迫,如干錢布,自賑廳貸下,則可以救急矣。上曰,令該廳稟處。典設司謄錄
上在慶德宮。停常參·經筵。
下直,咸鏡監司黃欽。
領議政徐文重箚子。大槪,伏承聖批,責諭嚴峻,驚惶震駴,罔知攸措,更渴危迫之忱,冀蒙矜許事。入啓。
都承旨尹世紀上疏。大槪,臣於南宮佐貳待罪時,不察之失,與長僚無異,伏乞亟遞臣職,以謝公議事。入啓。答曰,省疏具悉。卿其勿辭察職。
執義崔重泰啓曰,卽伏見僚員之疏,以合啓之寢止,吳道一之勘罪,譏斥頗緊,臣竊瞿然。夫兩大臣遠竄之啓,兩司合辭,彌久力爭,未准請之前,本無漸次收殺之意者,固以其所重者存,而及以付處允下之後,旣行公法,稍伸輿議。竄與付處,雖有配所遠近之差別,而等是罪謫,則聲罪發啓之初,卽寢陳腐之論,似得大體,此不但微臣意見之如此,兩司多官之見,不謀而純同,自爾停論。今若以竄律爲輕,欲加罪於遠配之外則已,苟以竄謫爲當,仍連前啓,曠日持久,恐非誠實底道理,而今者僚臣,以擧措輕遽爲言,所見如此,則直爲發簡,更發其啓,無所不可,而替以疏辭,譏切兩司,未見其可也。吳道一事,臣亦有迷滯之見,道一,以風憲之長,救兇蠱之賊,而曾無以此論罪之事,今此兩大臣,旣被按獄誤事之罪,則以憲臣,傅會救賊之論,決不可一日掩置其罪,而其罪亦非薄物細故也。大關名義之重,若夫諫院之所論,乃其別件罪犯,而兇招之緊出,科場之用情,俱宜繩法,以其當律,力爭得請,則公議公法,竝行於兩司者,尤用該備,亦各得其體,而憲府·諫院,所論各異,其罪各有當律,有何徑庭牴牾之理,而今乃以駁雜譏之,有若以一人之手,竝請兩件律名者然,似此論議,非臣之所能曉也。雖然同席之間,譏切至此,已難一刻苟冒,而又伏見原任之疏,伸雪兩大臣,至謂之所被罪名,天下之至冤,雖未知其所至冤者,何段義理,而旣曰至冤,則論罪之臺臣,便爲白地構罪之歸,此又不敢晏然之一段。以此以彼,俱不可仍冒於職次,請命遞斥臣職。答曰,勿辭,退待物論。
傳曰,咸鏡監司黃欽,留待引見。
政院啓曰,卽者吏曹郞廳來言,今日爲政事命下,而判書李畬,參議權尙夏,俱在外,參判趙泰采,情勢難安,不得開政云,趙泰采,卽爲牌招開政,何如?傳曰,允。
答領議政徐文重箚曰,省箚具悉卿懇。予之望卿造朝,不啻大旱雲霓,而只緣誠淺,巽牘又至,缺然思想,抑鬱殊甚。卿其體予如渴之意,安心勿辭,卽起視事,用副上下之望。仍傳曰,遣史官傳諭。
禁府,洪時紀,刑問五次,愼之逸,三次不服,加刑得情,何如?啓。嚴刑得情。
吏曹參判趙泰采,牌不進。
留待入侍時,吏曹參判趙泰采,更爲牌招,今日內開政事,及刑曹參判兪集一,亦爲牌招察任事,下敎。
司諫尹弘离,獻納兪命弘啓曰,憲臣,以近日停啓事陳疏,詆斥諸臺,語意深峻,臣等竊不勝瞿然也。夫合辭之請,今已經年,其間爭執,亦非不力,而自罷職至於付處,間遠竄,纔一等,則□□□足以伸公議副輿情矣。蓋當初發啓,非一人之見也。及今停啓,亦非一人之意,則發亦公議,止亦公議,憲臣所謂幸其律等之差加,汲汲停論,如恐不及者,何其語不擇發至此耶?若以付處爲輕,必欲遠竄,則責以竭誠力爭,期於回天,容或可也,而今乃曰,漸次收殺,亦或一道,竊恐憲臣之言,反無誠實底意,而徒爲文具之歸也。至於吳始復,則以主張疏論之故,力請嚴鞫,而日月旣久,未蒙允許,徒事爭執,反傷事體,此臣等所以不得不停論者,而今乃以初無實心,强勉隨波等語,大加譏詆,顯有億逆之意,誠可異也。雖然旣被其非斥,臣等固不敢以自是,而且於原任大臣之疏,乃以至冤無釁,伸救兩臣,而直歐臺閣於白地構捏之科。噫,公議至嚴,罪名已定,則臣等,今不必呶呶爭辯,而其不可抗顔仍冒則決矣,何敢一刻晏然於臺次乎?請命遞斥臣職。答曰,勿辭,退待物論。
謝恩,刑曹參判兪集一。
吏曹參判趙泰采上疏。大槪,臣於憲臣之疏,情勢有萬萬難安者,再召之命荐降,而不敢一向逋慢,祗詣闕外,決無抗顔冒出之理,乞賜亟罷,以謝公議事。入啓。答曰,省疏具悉。卿勿過嫌,從速察任。
持平兪彦明啓曰,臣伏見僚臺疏本,則以臣向日處置及近來臺啓停止事,有所非斥,臣不勝瞿然也。前正言趙正緯之論列金構者,無非人臣之極罪,而語脈,無甚着落,舊章謬辱,實涉二字缺臣於伊時驟見之,固已駭訝,繼聞物議,則兩家自有構隙,此啓之所以發也。臣旣致惑於啓語之務爲深刻,亦不敢不信於人言之同然,及其處置之際,果爲措辭請遞矣。今此臆逆勒加等語,實臣意慮之外也。合啓之閱歲論執,自罷職至於付處,則雖未准請,公議稍伸,而一向相持,有損事體,消詳停啓,未爲不可,而今乃斥之以臆逆,至以幸律等之差加,汲汲寢論,如恐不及爲言,何其臆料之太過,而語意之甚緊耶?又伏見原任大臣之疏,則伸救兩大臣,謂之至冤無釁,以臺啓,歸之於白地構誣之科。噫,兩臣本迹,藉曰無他,及今禍變之後,難逃謬事之罪,而若其自首之疏,出於非時,則心迹之見疑,亦所難免。合辭之論,其義甚明,而前後臺臣之不恤公議,强爲崖異,揆以法義,已極無謂,而惜乎老成大臣之言,又復如此,臣誠慨然。僚臺之譏切,旣如彼,大臣之疏論,又如此,臣何敢一刻仍冒於臺次乎?請命遞斥臣職。答曰,勿辭,退待物論。
咸鏡監司黃欽所啓,臣未及到任,守令之治否,民間之疾苦,姑未得知,而六鎭遐遠,不沾聖澤,民情惟願文官之爲倅,故曾前慶源·慶興·吉州·穩城等處,間間差送文官矣,其地絶遠,人皆厭避,令甲漸至頹弛,近年以來,連以武弁差遣,遐氓缺望,文臣擇差,則庶可以副遐氓之望矣。上曰,令該曹稟處。
掌令李德英啓曰,伏見僚臺疏本,則其所譏切於近日臺閣,俱係深峻,臣不勝瞿然之至。蓋合啓之初,以遠竄爲請者,以其所重者存焉,付處命下之後,孰不知連啓准請之爲得體,而第念閱歲爭論,上下相持,崖異之論,迭出交攻,公議未及伸,而事體固已損矣。若復連啓,而未卽蒙允,一向撕捱,則事體將益損傷,反不如趁卽收殺之爲愈,此僉議出於不得已者也。豈專昧事面而然哉?噫,當兩臣誤事之初,擧世譁然而非之,雖平日高尙兩臣者,至於按獄之事,則不容一辭,直曰得罪於公議云爾。黨論日益甚,而私意日益勝,向之云爾者,今反攘臂大言,必欲歸臺啓於抑勒之科,置兩臣於無過之地,有若處義得當,白地遭誣者然,人心之陷溺,義理之晦塞,已至於無可奈何之域,雖使力爭,終施當施之律,無益於數字缺,祗益乖激而已。此隨時參量之義,不得不行於今日,輕遽之斥,臣不敢辭也。臣於吳道一事,則雖似徑庭,而亦有所不然者。兩司之官,均有言責,諫官之所不言,憲臣言之,憲臣之所不言,諫官亦言之,今此諫院之啓雖發,而此則乃是別件事,至於掩護兇逆之罪,初不擧論,已不免遺漏之歸,而兩臣行譴之後,道一傅會之罪,尤不可一日掩置,豈可以他事之見論於他司,不論當論之罪哉?罪名旣異,則律名之牴牾,其勢則然,以此而謂之駁雜,非臣之所敢知也。且臣伏見原任大臣之疏,南九萬所被之罪,稱以天下至冤,柳尙運自首之罪,許以心跡皎然。噫,是何言也?誤事之罪,一國之所共知,而謂之至冤,乘時之迹,十目之所難掩,而謂之皎然,爲言至此,亦復何哉?自有此事以來,一段背馳之論,愈往愈激,而老成大臣,亦爲此言,臣之區區憂慨於世道者,其亦悲矣。如臣無似,忝叨言地,譏詆相續,引避不暇,臣獨自愧,人謂期何?其不可一刻仍冒於臺次者,決矣。請命遞斥臣職。答曰,勿辭,退待物論。以上朝報
咸鏡監司黃欽,留待入侍時所啓,臣未及赴任,道內民瘼邊情,不得遙度,而伏聞今番別試試官徐宗泰所傳之言,則吉州設場,適當二三月種麻之節,通一道擧子,咸聚一邑,邑底及境內,彌滿月餘,往來踏蹂,且民間所納科場雜物,至於輪回立役,不一其端,以專廢種麻及耕作,民生呼冤,罔有紀極。設科,所以慰悅邊地人心,而吉州之民,則呼冤如此,應有別樣軫恤之道。曾在甲辰年,故相臣金掌試還朝之後,有所陳達,濟用監納蔘價布,有特令蠲減之事。又於丙寅冬,柳掌試還朝之後,備陳吉·明兩邑被災之慘。左參贊洪受瀗,曾以本道暗行御史,復命後,又陳災侵之狀,兼及吉州設場民生受弊之由,本州所納尙衣院貢布,及其他各種以麻布上納之類,竝令全減,以示朝家優恤邊民之德意矣。今年,本州又入尤甚災邑,而廢農失業,比前兩年,尤有甚焉者,不可不量宜蠲減,而徐宗泰,適以臺啓坐罷,未得仰達云。民生之勞弊,果如此,而只以試官之不得仰達,未蒙特施之意,則不但民間之失望,亦有乖於朝家優恤邊民之道,故敢此仰達。下詢廟堂而裁處,何如?上曰,令廟堂稟處。備局謄錄
有政。海美縣監柳必興,安州牧使金致龍,開城經歷成儁,鎭川縣監宋堯卿,文學呂必重,左尹李國華,牙山縣監金盛後,義城縣令申鐔,栗峯察訪李廷濟,泰安縣監丁道復,新昌縣監柳浣。
上在慶德宮。停常參·經筵。
世子宮·嬪宮,藥房問安。答曰,知道。
藥房啓曰,喜雨連宵,伏未審此時,聖體,若何?昨夕,伏聞醫官金有鉉·崔聖任所傳之言,王世子眼患,自四五日前,左邊白睛,頗有赤氣,有妨開睫,右眼亦不復如常云,臣等,不勝驚慮之至。卽與鍼藥醫相議,則皆以爲,天時向熱,肝火用事之致,涼血撥雲散,加黃芩酒炒一錢,草龍膽酒洗,黃連酒炒各七分,連進五貼,受鍼經絡宜當云。湯藥,今方劑入,而受鍼時刻,卽今雨勢如此,隨時爲之乎?敢來問安,竝此仰稟。答曰,知道。無事矣。口傳啓曰,王世子受鍼時刻,隨時爲之事,纔已啓稟蒙允矣。卽今雨勢不止,諸醫以爲,如此陰濕之時,不可施鍼云,今姑停止,待明日開霽後受鍼,何如?答曰,依啓。
持平李東彦啓曰,臣於病伏中,伏見原任大臣疏本,力救兩臣,必欲置諸全然無罪之科,臣不勝訝惑也。南九萬之平日淸名,不能掩護賊壞倫之罪,柳尙運之乘時首罪,固不免希覬衒鬻之態,則謂之天下至冤,心迹皎然,果近理耶?此無乃衰病大臣,目見疇昔比肩之僚相,以罪被謫,私切傷慜,不暇顧義理與公議耶?臣以當初首論之人,旣被非斥,理難晏然,繼伏見兩司諸臺之避,以臣疏中之語,譏切備至,臣於此,尤切駴惋之至,今此合啓,初欲收殺,則黜與付處,直是唯阿間耳。無寧寢停於付處之前,仰裨包荒之聖德,不然則終始爭執,期於准請而不獲,然後漸次止泊,容或可也。今乃汲汲寢停於付處之翌日,快然自足者,此果誠實底道,而不爲文具之歸耶?藉令聖上,雖欲循此允從,今無其階,臣所謂輕遽者,此也,而今乃諉之於公議之稍伸,歸前啓於陳腐之論,至以竄與付處,纔間一等,足以伸公議副輿情爲說,信斯言也。初何不以付處減等論啓,以爲的當之公議,而黽勉苟同於遠竄之論耶?隨時參量之義,在廟堂則可,在臺閣,豈非苟且之甚耶?吳始復之賂結閹豎,陰探服制等數款,非直爲主張疏論而已。鳳徵,猶爲枝派,始復,實爲根株,未覈虛實之前,竝與時華輩,而徑先酌處,大乖獄體,嚴鞫之請,臺啓固然,而合啓寢輟之日,混圇收泊,甚無意義,今反以日月旣久,徒事爭執,反傷事體爲言。噫,事苟可論,則雖累年爭執,庸何傷於事體乎?往年希載按法之啓,歷四載而始停,時非不久,而識者猶或非之,近來此等臺啓,則關係至重,而甫經歲卽停,猶以久爭自處,臣竊哂之。吳道一救護蠱獄之罪,若論於兩大臣付處之前,竝與兩臣而論之,則誠爲可矣。今於竄啓方張之日,兩臣付處之後,從傍橫出,勘擬兩臣,臣未知其可也。況傅會救賊之罪,激成疏論之罪,輕重如何,而後出之罪,未勘,舊作之孽,先論,分兩罪於一人之身,而左牽右掣,先輕後重,此果不爲徑庭駁雜之歸耶?至於前正言趙正緯處置事,則臣竊未曉,兩家果有構隙之事,而明有報復之跡,則顯言其修隙之端,誣人之實,直以不敢遠嫌,嚴辭駁遞,未爲不可,而乃於其啓語避辭之外,撰出別樣句語,徑置落科,則臆逆之譏,其可免乎?今日臺閣,皆有失着,而猶且費辭自解,誠可訝駭也。臣新自外來,一言發口,衆非沓臻,不敢抗顔仍冒,且日者避辭,及今此疏語,俱有昏謬之失,趙正緯啓辭中,蔑視臺閣之語,誤換以凌轢,奪其權柄之權字,誤認以兵字,至於禍機急書等語脈,儘自兵字中出來,則只此一款,未免爲爽差之歸。蓋緣臣,頃在湖中,偶見邸報於勞攘膠擾之中,看得錯了,及今陳疏時,不復點檢,致有此謬誤之擧,莫重上達文字,如是不察,臣之論事不審之失,益無所逃。以此以彼,俱難蹲據於職次,請命遞斥臣職。答曰,勿辭,退待物論。
掌令金相稷啓曰,臣於日昨,以前領敦寧府事尹趾完罷職啓辭中措語差爽事,有所引避,蓋中間啓語之改刪,雖非出於臣手,而其時傳啓者,臣也。其間委折,今不必呶呶辨說於事過之後,其後諸臺,皆以此引避見遞,則臣以當初傳啓之人,尤不可一刻冒居,而喉司不諒,退却不捧,臣之情勢,實爲窮蹙,而長路撼頓之餘,賤疾且苦,不得不尋單退待矣。又伏見原任大臣疏本,則於兩大臣被罪事,至以至冤無釁等說,費辭伸救,諸臺之避,旣皆辨晳,臣不必爲疊牀之語,而若以曲貸兩賊,謂之至冤,乘時陳疏,謂之無釁,則前日合辭據法之論,反爲白地捏誣之歸矣。臣之前後參涉於此論者,亦爲不少,則今於非斥之來,亦安得晏然乎?以此以彼,俱無一刻冒居之理,而昨緣病情添劇,今始來避,所失尤大,請命遞斥臣職。答曰,勿辭,退待物論。
備邊司啓曰,新除守令之下直於大臣以下,方得辭朝赴任者,意實有在,而亦以其事體然也。安州牧使趙九畹,除拜已久,終不來現臣等,遽於今日辭朝下去,國綱雖曰頹壞,渠何敢乃爾?不可以遞易之有弊,仍令赴任,趙九畹,今姑罷黜,其代,令該曹卽爲差出,不數日內催促發送,何如?傳曰,允。
謝恩,文學呂必重。
傳曰,史官一員待命,騎馬三匹立之,健元陵忌辰祭所內摘奸。以上朝報
吏曹啓目粘連,觀此忠淸道暗行御史李東彦書啓,則鎭川縣監柳以元段,留意官事,撫摩窮民,戶曹上納小好紙·白綿紙不足之價錢文,二百餘兩,自官料理,而以除民弊,公廨六十餘間,不至大煩民力,多般經營,民多稱譽爲白乎矣,前日虛錄還穀米·太·租竝一千三十七石五斗零,自乙亥以後,年年未捧,初欲報司査徵是白如可,信聽一鄕及官屬之言,旋卽中止,分徵民間,無論受食與否,一從家坐次第,每戶竝耗米六升二合三夕七里,租三升八合一夕七里,豆一升二合八夕七里,太一升一合式,依三分之一例,各邑穀,竝三百四十五石十三斗零,一一捧上。此外未捧六百石零段,若無朝家蕩滌之令,則從當連續分徵是如,怨起嗷嗷,他人受食之穀,非其族屬,而如是白徵,實涉冤苦乙仍于,同捧上記及捧招,一一封進爲白乎旀。牙山縣監閔挺梅,在任旣久,政治漸弛,吏習頑甚,而全不操束,私請多門,而防杜不嚴,吏緣爲奸,害及民間分不喩,本縣,自前有各種物,以魚鹽貿用之謬規,木花三百斤價,給眞魚三十束·蘇魚二百編於官吏,使令各一人,使之貿納,而上年則三百斤價,只給大眞魚十束,小眞魚二十束,蘇魚一百編,白鹽四斗,苟充代給,其他物種之價,不由前規,換替出給者甚多,旣不能嚴束官屬,木花等貿納之際,自多漁取村間之弊是白乎旀,衙祿中田稅米·太條收捧成冊中,每結或加捧二斗零,或加捧一斗零,都合米二石十四斗零,太三石三斗零是白乎所,如是加徵,旣涉違法乙仍于,推問該吏,則泛稱前規,終無可據前例是白乎旀。衙童所眄邑婢之四寸娚李時賢爲名漢,交通內外,請托公行是如,謗毁之言,無所不有是白乎旀,上年餘結二百四十七結八十三束乙,元結良中,每結十二卜式分給,此雖異於入己,未免爲冒法之歸是白去乎,貿易文書及加捧文書,餘結分給文書,竝皆封進爲白乎所,此兩邑守令,或掩置虛錄,勒徵民間,或加捧稅穀,擅用隱結,俱係不法,爲先罷黜,其罪狀,令攸司稟處。鎭川縣,自乙亥以後,還上虛錄是如爲白在,在前前官乙良,竝令攸司,査出科罪爲白乎旀,新昌縣監申必源段,處事弛緩,全無威斷,官無場市收稅之規,而頑漢官屬,橫行場市,米·鹽雜物,種種收取是白遣,今春還上分給時,色吏·庫子輩,多般用奸,民間所受,減縮無實是白乎旀,邑底居肆,不罷禁肉,旣已現捉是如爲白乎旀。海美縣監韓濟相段,爲政儱侗,全無能聲,還上收捧及田政時,鄕色,多有操縱之弊,且以兼討捕使,治盜甚疎爲白有臥乎所,此兩邑守令,雖無大段不法之事,旣不能嚴束下吏,貽害小民兺不喩,或犯禁令,或緩治盜,俱不可置之,竝罷黜爲白乎旀。沔川郡守李世諭段,政尙慈良,別無侵虐之事,而官吏輩弄奸之弊,或不能覷得,凡干捧上分給,多不均平,處事煩屑,或昧大體,不無些少怨謗爲白乎旀。瑞山縣監丁敏道段,留意職事,務祛宿弊,而但春初簽丁時,作事太急,民間不無驚撓之端爲白乎旀。保寧縣監李再春段,莅任之初,頗有治聲,上納虎皮價,自官備納,官事亦多修擧,而第自近來,束下漸緩,魚鹽收稅,多有濫捧之誚爲白乎旀。林川郡守尹湜段,爲政純熟,處事周便,但以氷庫失火之事,竊鐵之疑,無所不到,擧措多有乖謬是如爲白有臥乎所,此四邑守令段,雖無大段不治之事,皆有些少謗毁之言,不可無責,竝只推考爲白乎旀。韓山前郡守趙相槪段,非不欲愛民,而惠不能下究,非不欲燭奸,而吏肆其欺慢,凡干分給捧上等事,多在鄕色之手,上年軍保作米收捧之際,色吏公然濫捧,種種疵毁,專歸於官家爲白有臥乎所,政旣不明,害及民間,亦當有警責之道是白乎旀,旣因他事罷歸,不可疊施罪罰是白乎旀。懷德縣監李綖段,勤於職務,處事無差,田政精詳,保民無怨,還穀捧上時,各別擇捧,公無逋欠,恩威竝施,譽言頗多是白乎矣,在官旣久,懈意旋萌,倦於奉職,束吏漸緩,受暇歸鄕,久乃見遞,如是之際,害多及民爲白乎旀。堤川縣監尹濂段,勤約自守,小心奉職,盡誠愛民,亦能檢下捧上,分給之際,斛量精均,賦役旣甚輕便,官事亦且修擧,上年年分,監色輩用奸之田結,一一査出還給,民皆悅譽是白乎矣,施措之間,病在拙澁,欠於周遍爲白乎旀。唐津縣監金夢瑞段,爲政慈詳,處事明透,莅任已久,奉職唯勤爲白乎旀。泰安縣監柳星漢段,束吏嚴峻,律己儉約,捧糴均平,民無怨言是白乎矣,第有宿患大症,不無些少差失是如爲白乎旀。洪州牧使李文興段,到任屬耳,毁譽未著,而留心職務,頗有蘇殘祛弊之意爲白乎旀。結城縣監申命元段,莅任僅至數朔,而姑無能否之可論,頗有謹約精詳之稱爲白乎旀。藍浦縣監尹積慶段,到任初頭,近邑親戚,以田畓推尋等事,干囑多門,頗有擾民之端是白如可,近來則稍向簡戢,民謗亦弭,勤於職事,軍器什物,擧皆料理修補爲白乎旀。庇仁縣監金河振段,政雖寬緩,事多謹愼,如虎贖木等些少民役,自官備納,魚鹽收稅,務從簡約,頗得民譽爲白乎旀。舒川郡守柳百乘段,到郡未滿半載,政治得失,无所顯聞,而槪以慈詳簡淡,著稱是如爲白有臥乎所,此九邑守令,或有可稱之政,而別無表著之績,或有修擧之效,而亦有訾毁之言,竝只置之爲白乎旀。燕岐縣監李潞段,銳意爲治,廉約奉公,聽斷公正,私囑永杜,累決大訟,而人不敢詆訾,凡干捧納之物,一一親揀,還上收捧時,先從官屬及豪右,不少饒貸,一齊准納,上年年分時,監色輩幻弄處,親自踏驗,鉤得其用奸情節,田政明白,民無橫稅,各邑軍兵逃故之類,擧皆充額,軍籍一新,俱是實丁,本縣衙舍頹廢已久,到任之初,劃卽經紀,工匠役糧及容入之費,自官料理,不煩於民,外村之民,不知有土木之役,一境及隣邑,無不稱頌爲白乎旀。靑陽縣監尹夏敎段,爲政剛嚴,事多幹辦,束吏甚峻,有罪不饒,聽斷明快,請托不行,官屬,不敢侵民,私糶,不沾親知,穀物收捧時,斛量均平,甚得民譽,上年年分時,親自踏驗,發摘詳明,閑丁簽補,不委下吏,謹愼奉職,一意修擧,軍器諸具,一新修理,至於本縣上納白綿紙·少好紙,上年則自官料理,不爲分定於寺僧,緇徒亦皆頌德,六十餘間頹燼官舍,爲先改構,役丁,罕用煙戶,多以闕軍出役,區劃百爲,旣有修理,官屬之出入場市者,隨現重治,民樂其業,一境稱譽是如爲白有臥乎所,此兩邑守令,愛恤窮民,嚴束豪猾,修擧官事,蠲補民役,善治之績,有足可尙,其在勸懲之道,似當有參酌褒賞之典,貢賦納未納,令戶曹相考稟處爲白乎旀。利仁前察訪李得然段,侵虐驛卒,罔有紀極,所屬各驛,輪回支供,三日供億米,近三十斗,物膳備馱,此猶不足,責以不豐,多般點擇,監上刀尺輩,又從以憑籍,侵漁外驛,殘卒,㤼於威虐,情債之錢,又至十餘兩,驛卒渙散,已至累戶,瓜期臨迫之後,稱以重記所用,每戶捧錢各四錢,怨聲載路,累十同所捧貢木,十驛之輪回供饋,亦甚豐饒,如是侵剝,誠極駭然是如爲白有臥乎所,所犯旣係不法,不可以已遞而置之,罪狀,令攸司稟處爲白乎旀。栗峯察訪朴始采段,全不留意於馬政,奴婢處所捧貢木,其數不貲,而雖大馬備立之時,所給添價,極其零星,至於騎·卜馬則元不給添價,驛卒多怨是如爲白有臥乎所,馬政旣抛,怨謗亦多,罷黜爲白乎旀。連源察訪洪萬通段,事多顚妄,侵害驛卒,稱以祭物,屬驛良中,別徵雉·鷄·淸蜜·眞荏等物,至於可興驛,則勒徵生物,殘弊驛卒,不能支堪,怨謗喧藉是如爲白有臥乎所,科外橫斂,貽害殘驛,事極駭然,先罷後推爲白乎旀。金井察訪申拱華段,寬厚周詳,撫恤驛卒,馬政不疎,郵屬無怨是如爲白有臥乎所,旣無表表可稱之事,置之爲白乎旀。監司趙泰耉段,卽臣從兄,法有應避之嫌,不敢是非爲白乎旀,兵·水使及討捕使以下,令兵曹稟處,何如?啓依允。又啓目粘連,觀此慶尙左道暗行御史金相稷書啓,則義城縣令金鎭華段,政務和平,意在愛民,倉舍創建之役,多般拮据,鳩聚累百兩錢文,數十石糧米,付給山城近處居人,使之造成,而不煩民力,前秋八結所納柴木,多爲減捧,各司奴婢物故者貢木,未蒙蕩減,其數頗多,而亦爲料理防納,以除民弊,但爲政太寬,束下不嚴,稅木收捧之時,松木禁伐之際,官屬輩不無操縱濫雜之弊,民間,頗有怨言,自官家亦有設肆屠牛之事是如爲白有臥乎所,蠲補民役,不無可稱之績,而束下不嚴,害及小民,官設屠肆,亦犯朝禁,罷黜爲白乎旀。永川郡守李徵楫段,爲政剛明,事有條理,凡干闕紙,不捧民間,官中所用柴草,民結所納者,亦多減除,今年東萊納田稅馱價,將欲自官減給,民皆稱善是白爲乎矣,境內防築四處,工力浩多,而村民之裹糧赴役,不無其弊,以此頗有怨言,而不至大段爲白乎旀。比安縣監權益震段,政在愛民,吏民俱安,前冬還穀收捧之時,軍額充定之際,亦無煩擾,民間之事,聽斷亦頗詳明,一境之內,少無怨咨之聲是如爲白有臥乎所,此兩邑守令,或有稱譽之事,而不無役民之弊,或有詳明之稱,而亦乏可言之績,竝只置之爲白乎旀。新寧縣監尹明運段,到任之初,政頗生疎,莅民旣久,漸諳事情,前年年分紙及戶籍紙,自官料理,不煩民力,但以前冬還上代穀捧上事,頗有怨言,問其曲折,則前縣監李萬吉在任時,還米六百餘石,以太代捧,而又捧曲戶代太四百餘石,竝爲分給於八結,以米分給樣,載錄於成冊中,故前冬捧上之時,太一石所給之處,以米一石竝耗徵捧,此雖出於前官成置文書之致,而邑民之稱冤,勢所難免是如爲白有臥乎所,雖無治績之可稱,亦無疵政之可言,至於還上太代捧,旣是前官時事,則以米收捧,其勢固然,不可以爲罪是白乎旀。李萬吉之不有朝令擅捧代太,及其分給,以米還錄,爲日後勒捧之地者,殊極不當,姑先推考爲白乎旀。盈德縣監李翼齡段,爲人安詳,政尙平易,上下民情,未有疾苦爲慮,今春賑飢之資,自官拮据,收聚七百餘兩錢文,貿得千餘石穀物,及至今春,旣無設賑之令,而村間赤立,結役之應納者,亦難辦備,故以前秋所貿穀物,放賣於民間,而大同木十三同及錢文七百餘兩,自官方爲沒數防納,闔境之民,稱感不已是如爲白乎旀。長鬐縣監金萬敵,爲人勤幹,盡心職事,凡有邑弊民怨,親自奔走而周旋,本縣傳關之役,民不勝其苦,到任之後,收聚若干穀於民間,給價雇送,民頗稱便,前年年事失稔之後,自官料理,貿得皮穀數百餘石,及至今春,除出其一半,分給民間,以爲稅米添補備納之地,其一半,則抄出無田土飢民百餘名,每口各給一斗,一月之內,三次爲限,民頗以此聊賴,兩年八結所納稅木,料理添補者,至於累同。戶籍紙,亦不責出民間,自官備給,邑人稱譽,瓜期將迫,多有惜去之意是如爲白臥乎所,此兩邑守令之盡心奉職,恤民蠲役之狀,誠爲可嘉,似當有褒賞之典,貢賦納未納,令該曹相考稟處爲白乎旀。監司崔錫恒段,騶從不繁,供奉儉約是如爲白乎矣,按道之臣,事體自別,姑無可論之事是白乎旀,長水察訪金若礪段,到任未久,姑無毁譽是如爲白臥乎所,今姑置之爲白去乎,兵·水使乙良,令兵曹稟處,何如?啓依允。以上朝報
上在慶德宮。停常參·經筵。
世子宮·嬪宮,藥房問安。答曰,知道。
藥房啓曰,日氣陰濕,伏未審夜來,聖體,若何?王世子眼患,昨日劑入湯劑進服之後,加減如何?今日受鍼,當趁早爲之,時刻以巳初爲定乎?臣等不勝憂慮,敢來問安,竝此仰稟。答曰,知道,無事。世子眼患一樣矣。世子宮受鍼後,藥房·政院·玉堂·二品以上問安。答曰,知道。大殿·嬪宮,藥房·政院·玉堂問安。答曰,知道。
政院啓曰,兩司多官處置,旣已經宿,而正言宋宅相,今日肅謝後,旋卽呈辭出去,卽爲牌招,使之處置,何如?傳曰,允。
正言宋宅相,牌不進,罷職。
吏曹啓曰,臺諫有闕,政事,取稟。傳曰,明日爲之。
政院啓曰,兩司多官處置,歸於玉堂,卽者副提學金鎭圭,副應敎李晩成,副校理李觀命,俱以引嫌陳疏,以國忌不得捧入,而第觀其措語,則晩成,以其弟晩堅,或參合啓收殺之論,或發趙正緯駁正之啓,有難可否爲言,此則固有應避之嫌,而鎭圭之所嫌者,不過與臺臣酬酢停論之事,元不大段,至於李觀命,則以其前疏所論趙正緯事,有大家舊族仇疾之語,此與憲臣處置中修隙之言,指意一般云,其所引嫌,甚無所據,而相繼陳疏,無意處置,事體極爲未安。副校理李觀命,卽爲牌招,與副提學金鎭圭,同議處置,何如?傳曰,允。
有政。引儀沈文圖,龍宮縣監吳遂一,江原監司李喜茂,司藝權聖大,忠勳都事具志禎,仁同府使蔡獻徵,司書朴弼明,平安都事成璹,禮曹參議朴權,大司憲宋奎濂,司譯提調洪受瀗,刑曹參判金錫衍。
上在慶德宮。停常參·經筵。
下直,唐津縣監柳之厚。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?王世子眼患,受鍼之後,其有差減之效乎?似當連爲受鍼,而今日,乃是鍼灸拘忌云,故不得爲之矣,臣等,不勝憂慮,敢來問安。答曰,知道,無事。世子眼患,一樣矣。
傳曰,明日晝講爲之。
政院啓曰,今日爲政事,命下矣,吏曹郞廳來言,判書李畬,受由在外,參判趙泰采,病不來,參議權尙夏,在外,不得開政云。參判趙泰采,卽爲牌招,使之開政,何如?傳曰,允。
玉堂箚子。大槪,請執義崔重泰,司諫尹弘离,獻納兪命弘,掌令李德英·金相稷,持平李東彦·兪彦明,竝命出仕事。入啓。答曰,依啓。
執義崔重泰,司諫尹弘离,獻納兪命弘,掌令李德英·金相稷,持平兪彦明,牌不進,只推勿罷。
持平李東彦,就職。
右議政申琓箚子。大槪,病難供職,且於憲臣之疏,有不敢晏然者,乞削臣職,以謝臺議,以安微分事。入啓。答曰,省箚具悉卿懇。所患如此,予用慮念,至於臺詤中侵逼之言,殊未穩當,則於卿,有何所嫌?安心勿辭,俟間視事,以副至望。仍傳曰,遣史官傳諭,遣御醫看病。
全羅監司書目,沃溝縣監尹樟,今月十八日遭母喪事。
備邊司郞廳,以左議政意啓曰,今日,是賓廳坐起日次,故臣方來詣,而堂上,除公故及在外者外,只禮曹判書金鎭龜,戶曹判書金昌集,進參。兵曹判書李濡,韓城君李基夏,皆以病不來,似聞兩臣,皆是實病,而李濡,則猶不至李基夏之難於起動云,李濡,卽爲牌招,以爲備員開坐之地,何如?傳曰,允。
傳曰,大臣·備局堂上引見。引見時,旌義縣監瓜滿之代,令次官差出事,榻前下敎。
禁府,朴再興拿囚。啓。
持平李東彦所啓,臣情地窮蹙,引避退待,處置請出,出於意外,嚴畏分義,不得不黽勉趨詣,而卽伏見大臣箚本,以臣日昨疏末一轉語,過加疑怒,臣不勝瞿然也。前日奏對之差失,大臣,旣已捫舌追悔,則臣不必更爲提起,而臣之疏語,蓋論金吾回啓之失語,有所彷彿於前冬筵說,故行語之間,泛然言及矣。大臣,旣以揷入爲言,聖批又以侵逼爲敎,臣於此,一倍惶駴,而至於同時入侍,何不直斥云者,臣實未曉。伊時請對時,臣不爲入侍,則直斥與否,似不當徑責於臣,今乃以直截之風,不當如是等語,顯加譏斥,臣何敢一刻抗顔於臺次乎?請命遞斥臣職。上曰,勿辭,退待物論。以上朝報
左議政李世白所啓,臣頃以有軍職人,任意下鄕,未安之意,有所陳達,卽今備局堂上嚴緝,坐起時,每以在外顯頉,問其在外之由,則纔遞工判,未付軍職之前,下鄕云,設令未付軍職,旣帶備局堂上,何可不爲請由,直爲下鄕乎?在前備局堂上,雖近郊,亦不得出去,況遠地乎?揆以事體,殊甚未安。嚴緝,從重推考,使之從速上來,何如?上曰,依爲之。
又所啓,乙丙年間,關西一路,飢荒死生之慘,比他道最酷,故江都移轉穀,前後劃送者,至於四萬餘石,而連歲凶歉,不得趁時還捧上送,故其時監司李濡,措備四萬餘兩之銀貨,逢授營下別將幹事之人,使之拮据備納,以除遠道輸納之弊。且欲充補流亡絶戶難捧之代,以此至於啓聞,其後監司,又因賑事爲急,移用於賑資,以致遷延矣。自四五年來,始爲收拾,自本道收捧以來,且以其餘銀,仍授前日所幹之人,轉授於京中,亦已收納,當初受去元數,旣盡充上,而第以江都文書觀之,猶有未納之數,蓋因頃年西運上來時,一千九百餘石所載之船,敗於豐川椒島,其後因該道監司狀啓,沙格等,竝爲放送,而穀物,未有處置。且江都移轉之規,每年出耗會錄,而今此西路移轉,則連値凶荒,其所分給,輒未能每年收捧,則豈得爲每年之耗乎?椒島船敗穀物,自是應爲蕩減之物,而畿甸移轉,亦有只捧受去輸納兩年耗之規,今若蕩減其敗穀,只捧受納兩年耗,則元數之所已捧者,自可以充足無欠,當依此施行,故敢此仰達。上曰,蕩滌等事,依爲之,可也。
又所啓,平安監司李世載狀啓,今當回啓,而文字有難詳悉,故敢此仰達矣。狀啓中以爲,自義州至平壤,邑城一任其頹廢,直路義州白馬山城,亦不能收拾,龍川·鐵山·宣川·郭山等邑山城,稍存貌樣,寧邊鐵瓮山城,最爲完固,而亦不無不便之端,最是慈母,處於兩營間,相距不過百里,論其形勢,則實是天設關防,一道形勝,屬於兵營,意有所在,而凡事未盡措置,糧道亦且零星。故春間,使慈山郡守,營建倉舍七十餘間,肅川等七邑田稅所收,限數萬石,分捧兩倉,西門外,又有設倉處,亦爲營建,順安三邑田稅收米萬餘石,捧留,每三年輪回糴糶,則民無險路輸納之弊,而設倉處,在於城門外數千步之內,雖有急變,輸運亦便。監營所屬永柔德池洞千餘石落只田畓,亦屬山城,每年所出,作米收置城內,以爲待變之地,山城別將,自京差遣,而人微望輕,不能殫壓,事多疎虞,慈爲舊基,在於山城十里許,若以慈山郡守,陞爲府使,移邑於舊基,兼差守城將,專管一城凡事,監營所儲米布等物,則以監營軍官,差送句管,一如南漢城機別將之例。革罷慈母別將,則事事着實,此外之城址加築,器械措備等事,追後稟定計料云,臣待罪本道時,詳審形勢,道內諸山城中鐵瓮,雖新築完固,而闊大難守,慈母山城之爲第一關防,狀啓所陳誠然,臣曹於榻前,亦已陳達矣。其時欲有所變通者,蓋如此,而適因徑遞,未及周旋,每以爲此事,必如是變通爲便矣。上年間,慈山居前郡守,爲管城將,移邑於城內,革罷別將云,而荐凶之餘,民力未蘇,移邑一款,雖難遽議,卽今邑治距山城,亦不過二十餘里,若以本邑郡守,爲管城將,則足可以兼察山城之事,慈城別將,則如南漢營庫別將之例,監司軍官中曾經實職守令人,極擇差送,只管監營財貨事,定奪於榻前分付,而其時監司趙泰采,頗以移定管城將,爲難,故只令擇差別將矣。今者李世載,詳度形勢,如是啓聞,臣之本意,固已如此,且其所謂設倉儲穀及德池田畓移屬等事,其言,亦皆是矣。竝當依此施行,故通議于首相,則以爲,此是從前所已有之議,依此設置爲便云,右相之意亦然,而第臣意則猶有一事未盡者,城雖未甚寬闊,亦不甚狹小,猶可以設倉矣。城門外雖曰不遠,倉卒之際,雖十步之內,亦且難恃,況於數千步之地,而事變緩急,亦何可預料耶?城外終不如城內之爲勝,以大興山城言之,玄化倉,初設於城外,而今將移入城內,其不便可知,若以地勢爲拘,則分設於內外或可,而竝設於城外,恐未合宜。兵曹判書李濡,纔經本道監司,亦可以陳其意見矣。濡曰,慈城之內,不甚狹隘,不至於難容倉舍,而凡城池雖完固,器械雖堅利,無軍餉則不足防,城外設倉之議,蓋爲險路輸納之難,而倉卒臨急,人心波蕩之際,何敢運入乎?若以三年糴糶爲言,則其弊亦省,勿論穀之多少,不可不設倉儲置於城內矣。且別將,地位微賤,旣不足以號令於軍民,今以慈山郡守,爲管城將,罷其別將,財物則以監營軍官次知,如南漢事,似爲合宜矣。上曰,狀啓所陳,已知其便好矣。竝依此爲之,設倉事,誠如所達,使設於城內,可也。濡曰,若以郡守,爲守城上將,則稍重其名號,方當彈壓列邑,依狀啓,陞爲府使,前頭以將爲閫帥之人,極擇差遣事,分付,何如?上曰,此亦誠然矣。陞爲府使,以此分付,可也。
又所啓,黃海監司兪集一,以己卯歲抄,各邑充定水軍時,防禦使李元命,任自換名之事,啓聞請罪,仍請色吏,梟示徵後,故李元命,則請拿已以罷職勘律,色吏,則其罪狀,猶欠明白,故使之更爲査啓矣。今此啓本中以爲各邑所充定水軍,自防營換定,前僉使李喜泰之創出,而末路磨勘,乃前僉使李元命云,故更問於卽今監司,取見草文書,則李喜泰修啓草中,着名換定者,果爲二十九名矣。曾前亦不無一二換定者云,則設令非其新創,亦豈無罪?李元命,以受敎中違法除軍七名以上,守令罷職之律,旣已自禁府照斷,今不可有所異同,似當一體罷職,而至於色吏元俊逸,則六十餘名除軍之際,受賂錢文,至於四百四十餘兩,情狀絶痛,雖梟示,固無可惜,而第於守令罷職事受敎中,色吏,則雖一名以上,全家徙邊云。蓋以色吏,必有受賂用奸之端,至於違法除軍,故無論名數多少,皆全家勘罪,今此色吏,罪犯雖重,法文之外,似難低昂,故問議于首相,則亦以爲,不當於律外別處斷云,右相所見,亦如此,此是死罪議定者,故不敢循例回啓,敢此仰達。上曰,李喜泰,罷職,色吏,雖其情狀之可痛,法文外梟示,誠爲未安,依受敎,以全家之律,處斷,可也。
戶曹判書金昌集所啓,禁府時囚,北道四堡邊將金聖基·南·李萬石·趙世行等,本道被囚土兵,皆已放送,他無推覈之端。判義禁李畬,曾以洪時紀,數次訊問後處置事,陳達蒙允,厥後時紀,已受三次之刑,更無他辭,似當有分揀之道矣。李世白曰,其時禁府堂上,果以其無他推覈之路,而時紀,實是根本,故以訊問後處置之意,陳達矣。時紀,已受刑三次,而無他辭說,則當依前定奪爲之,而第前承旨洪璛,以曾任甲山,所聞陳達,而西商往來,不能禁斷之罪,在所難免云,以此科罪放送,似宜矣。上曰,罷職放送,可也。備局謄錄
禮曹判書金鎭龜所啓,頃日東部坊民等,以軍兵,以良人充定,自是流來之規,而近日人心巧詐,私奴謀避坊役者,投入軍門,各軍門坊民之數,自然減縮,種種坊役,不能支當,私奴之投屬軍門者,令漢城府,移文諸軍門,使應坊役事,上言,漢城府,以各色軍,色目甚夥,額數無限,私奴冒屬者,一一正査,各軍各額,參酌減數之意,回啓蒙允矣。臣方待罪守禦廳,以本廳事言之,標下軍軍牢·旗手·吹手以下雜色名數果多,各軍,不可盡以良人充定,雖私奴,從自願充定,乃是自古通行之例,若盡以良人充定,則良民,何可盡得乎?此則漢城府未之深思矣。且軍門部伍,自有規矩,亦不可猝然減數,無論良賤,今不可不依前充定,而如本廳,此等軍兵,本無料食,坊役,若無減除之事,則將無願入者,此甚可慮,若大段不得已之事役,則使之依他應役,而常時雜役,則依前蠲減,何如?上曰,本廳事,依此所達,變通,可也。
兵曹判書李濡所啓,鷹師供上,事體重大,而近年以來,連値兇荒,外方鷹軍,不爲一一充定,身布,亦不及期收捧上送,故掌務輩,私相貸用,蕩敗難支,以兵曹所屬之故,頻頻告訴,所貸者亦多,此實難繼之道,臣於頃歲,待罪本曹時,卽欲變通而未果,到今其弊尙存,無他可以善變之策,各別申飭各邑,使之一一充定闕額,着實收捧上納,若或後猶如前,則守令論罪,何如?上曰,以此申飭,可也。承傳謄錄
吏批啓曰,新除授豐德府使許玧呈狀內,自前月重得輪感,症勢非輕,斯速入啓處置云,聞其病勢,果甚危重,若待其差歇,則官務曠廢,亦爲可慮。許玧,依近例罷黜,何如?傳曰,允。吏曹謄錄
禮曹判書金鎭龜所啓,向者自上特軫高陽民弊,全減田稅,故高陽地守護軍,求復戶價,自本郡無可劃給,令該廳磨鍊以給事,臣曾已啓達蒙允矣。臣頃以奉審事,進詣明陵,則入番守護軍,相率呼訴以爲,渠等,則以他各邑之民,自歲末立役,而各其邑收租文書,旣已磨勘上送,故復戶價,不得受出,誠爲冤悶云。臣使本陵參奉,査出其未受復戶者,成冊以報矣,纔已査到,令該廳詳考成冊,依高陽守護軍例,磨鍊劃給,俾無不均之歎,似宜,故敢達。上曰,依爲之。惠廳謄錄
上在慶德宮。停常參,只晝講。
下直,高陽郡守權相殷,光陽縣監鄭昌周,舒川萬戶李秀山。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?王世子眼患,前日劑入湯藥連進後,一樣無減乎?今日受鍼時刻,依前定以巳初乎?臣等,不勝憂慮,敢來問安,竝此仰稟。答曰,知道,無事。世子眼患,一樣矣。
傳曰,明日晝講爲之。晝講,入侍,知事李濡,特進官柳之發,承旨李德基,玉堂金鎭喜·李晩成,假注書李縡,兼春秋鄭東虎,史官金相元,武臣李尙。
黃海監司書目,新溪縣令魚史衡,以其老母病重,受由上京,中路猝得奇疾,症涉狂易,不可居官莅民,竝只罷黜事。
世子宮受鍼後,藥房·政院·玉堂·二品以上·六曹問安。答曰,知道。
政院啓曰,持平李東彦,引避退待,處置經宿,連以監察茶時,俱爲未安。執義崔重泰,掌令李德英·金相稷,持平兪彦明,竝卽牌招察任,何如?傳曰,允。
昨日引見時,應敎李晩成所啓,頃因筵臣所達,都摠府觀象監及梨峴宮營造之役,一倂停止事,特爲下敎。蓋以其時久旱,土木非時而然也。臣於近日直所往來之路見之,則摠府,旣已完役,堂郞,今皆移入,若是時急不可已之役,則更爲稟旨擧行,猶或可也,因循掩置,終至完畢,誠爲非矣。近來徒事文具,全無誠實底意,旣有成命之後,慢不遵行,禁中及城內,尙且如此,則外方官吏之慢視朝令,亦何足責乎?事雖細微,關係紀綱,主管堂上,似當論責矣。上曰,摠府,何至完役耶?戶曹判書金昌集曰,逆家材木運來之後,露置易失,故頃以枺樓中房,略爲構架之意,有陳達矣。厥後幕軍,則已盡放送,自本府經紀完役,而儒臣所達,如此,誠爲惶恐矣。左副承旨呂必容曰,今聞金昌集之言,則雖不至大段費力,而不爲更稟,以至完役移入,則儒臣所達,誠是,宜有推考警責之道矣。上曰,主管堂上,推考,可也。晩成曰,梨峴宮役事,雖未目見,而似聞,司僕人馬,今不調用,而至於營作,尙不停輟云,其房次知任掌之所爲,殊極可駭,不可不覈出科罪矣。上曰,亦爲推考,可也。左議政李世白所啓,臣以軍職人,任意下鄕,未安之意,有所陳達矣。卽今備局堂上嚴緝坐起時,每以在外懸頉,問其在外之由,則自遞工判,未付軍職之前,下鄕云,設令未付軍職,旣帶備局堂上,雖近郊,亦不得出去,況遠地乎?揆以事體,殊甚未安。嚴緝,從重推考,使之從速上來,何如?上曰,依爲之。
府啓,請杭家籍沒等事。請還寢杭子炤兄弟放歸田里之命,竝命絶島定配事。請還收科獄罪人酌處之命,更加嚴刑得情。措辭竝見上引嫌而退,行語泛及,非在侵斥,則大臣疏斥,不必深嫌,請持平李東彦出仕。答曰,不允。處置事,依啓。
吏曹啓曰,守令有闕,政事,取稟。傳曰,明日爲之。
持平李東彦,就職。
侍講官李晩成所啓,臣於書院事,竊有慨然者,敢此陳達。務安縣,有鄭介淸書院,毁撤而改構者,至於再三,其時委折,俱在文書,自上亦或識有,而事係年久,得此備陳。昔在仁廟朝,先正臣金長生,疏陳介淸,不當享祀之狀,仁廟,亟命撤其書院,而中間因循,不卽擧行,及至孝廟朝丁酉年間,故相臣閔鼎重,以侍講官,入對,歷陳介淸書院,不可不速撤之意。孝廟曰,介淸,何人耶?贊善宋浚吉對曰,介淸,茂安官屬,爲故相臣朴淳所敎育,托迹其門,而朴淳罷退之後,更爲附麗於汝立,臣之亡師金長生,心常痛之,一日遇于公會,問之曰,君知朴相否?介淸答曰,其家多儲書籍,故考文字往來云,其心迹如此,及汝立獄起,介淸,出於逆招,其所著排節義論,見捉於文書搜括中,宣廟,覽之大駭,命詞臣,作反排節義論,頒布中外,所抵汝立書,亦爲見捉,而書中,有當代見道高明,惟尊一人之語。宣廟下敎曰,所謂道者,何道耶?以此問之,一次刑訊,旋竄北邊,厥後又出賊招,未及押來,先已身死,如此之人,豈合俎豆之祀乎?先師金長生,亦嘗陳疏痛斥,先朝已有黜去之成命,而其書院,尙今留在,誠爲絶痛矣。孝廟下敎曰,贊善,如是詳陳,贊善之師,亦嘗疏陳蒙允,則不可仍置,申明先朝之成命,卽爲擧行後馳啓事,分付道臣矣。其後戊午年,尹鐫·許積等,欺誣上達,又爲改建其院宇,庚申更化之後,因監司任奎狀聞,議于大臣,自上有依兩朝下敎撤毁之命,頃於己巳年間,金德遠,稱以湖儒陳疏,更請重建,而別無爲介淸辨明之語,但以曾爲鄭澈所搆,橫罹禍網等說,肆然掩覆,至於李蓍晩,則以介淸所著排節義論,謂之未有排字云。若然則宣廟朝,何以有命作反排節義論之敎耶?蓍晩此言,尤極無據矣。俎豆之享,極其重大,實非介淸之所可濫躋,而兩朝之成命,旣如彼,殿下亦嘗爲處分,則豈可以屢建屢撤爲嫌,而因循置之耶?湖中多士,多以此憤鬱,士林公議,亦可見矣。令道臣,依成命,速爲撤去,何如?上曰,儒臣所建,誠然,依此擧行,可也。
上在慶德宮。停常參,只晝講。
下直,安州牧使金致龍,茂長縣監元致道,會寧府使金重三,泗川縣監朴世挺。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。藥房啓曰,日氣蒸鬱,伏未審夜來,聖體,若何?王世子眼患,受鍼之後,其有差減之效乎?今日受鍼時刻,依前定以巳初,而卽今雨勢如此,似當觀勢爲之。臣等不勝憂慮,敢來問安。答曰,知道。無事。世子眼患,一樣矣。
藥房口傳啓曰,今日受針時刻,依前定以巳初,而雨勢如此,觀勢爲之事,啓稟矣,卽今雨勢不止,方欲頉稟之際,伏聞世子,旣已坐堂待之云,故臣等方進閤門外,而非但雨勢不止,設令巳午間暫爲開霽,而日氣陰濕之時,不得施鍼,乃是醫家拘忌云,今日受鍼,似當姑爲停止,故敢稟。傳曰,依爲之。
咸鏡監司書目,臣於道中疾劇,將無以計程還朝,所帶諫長之任,亟許遞改事,上疏上送事。啓。答曰,省疏具悉。卿其勿辭,從速察職。
韓城君李基夏辭職上疏。入啓。答曰,省疏具悉。卿其勿辭,調理察職。仍傳曰,遣內醫看病。
傳曰,明日晝講爲之。晝講,入侍,同知事金昌集,特進官李光迪,承旨魚史徽,玉堂金鎭圭·李觀命,假注書李縡,兼春秋鄭東虎,史官金相元,武臣柳德三。
玉堂箚子。大槪,請於敬寧殿練祭,遵舊制親臨將事事。入啓。答曰,省箚具悉。此事,非沿襲辛酉之例,丙子已行之事,亦然,今難變改矣。
右議政申琓箚子。大槪,情病俱難冒居,乞賜鐫削,仍勘前後失誤之罪,以謝人言,以安微分事。入啓。答曰,省疏具悉卿懇。年少過激之言,不必深嫌,卿其須體至意,安心勿辭,亦勿待罪,速出視事,以副如渴之望。仍傳曰,遣史官傳諭。
府啓,請罪人杭家籍沒事。請還寢杭子炤兄弟放歸田里之命,竝命絶島定配事。請還寢科獄罪人酌處之命,更加嚴鞫得情。措辭竝見上中途付處罪人南九萬·柳尙運,俱以當國大臣,壞倫護賊之罪,前後一串。南九萬,則曲庇希載,柳尙運,徑釋蠱賊,以啓日後無窮之禍,使今日變故,至於此酷,究其禍根,實由兩臣釀成。彝倫之斁絶,義理之晦塞,已不暇論,而至於昨年首實疏,手脚盡露,十目難掩,臣民之痛愈切,神人之憤莫洩。目今希載·業同,俱已伏法之後,當時倡議營護之人,不可以曾在大臣之列,律止於中途付處,請中途付處罪人南九萬·柳尙運,竝命遠竄。昨年鞫廳,吳始復,陰凶情節,緊出於時華之招,至於賂鷹宦豎,綢繆締交之狀,陰探服制,有聞來報之說,其心所在,有難測度,而數次平問之後,不復鉤覈,徑先收殺,竝與時華輩,而一時酌處,其在獄體,誠極顚倒。噫,位在公孤,而潛結宦寺者,何意,新丁國哀,而敢探內事者,何心?疏議一款,特其餘緖,今不可置諸有罪無罪之間,而徑施栫棘之典。請罪人吳始復·趙時華,一倂嚴鞫,辨覈虛實,依律處斷。金春澤罪名,言亦醜汚,而只以希載妻已斃,證援無憑之故,律止於遠配,則其不可輕議疏釋,而今因其弟伸訟之私懇,到配未久,遽下寬釋之命,衆情駭惑,公議愈激。請還收遠配罪人金春澤放送之命,仍前還配。金春澤,交騸希載妻之說,狼藉於尹賊之招,中冓之說,言之醜也。臺章遠配,實出公議,而日者金普澤上言回啓中,乃以順命,臨刑亂招,全不近理等說,爲其斷案,其在事體,殊涉顚倒。請當該禁府堂上,從重推考。遠竄罪人睦林一罪名,與吳始復等一串,當初遠配,亦出寬大之典,而吳始復·吳道一等諸人,或請嚴鞫,或請竄配,則伊時事端,尙未收殺,而前承旨李國芳,敢以罪人私情,肆然陳達於咫尺天威之下,其輕視朝廷之狀,殊極無嚴,不可罷黜而止。請前承旨李國芳,削奪官爵。今春大小科試紙,勿用好品,正草過於見樣者,乃於伊日午後,竝許踏印,朝令之不信,事體之無據,莫此爲甚,物情駭憤,久而未已。請當該主掌官,拿問定罪。頃者監試會試一等入格人李眞休試券,以紙品過好之故,至下停擧之命,而其餘未入御覽之試券,必亦多〈如〉眞休之試券者。不可以等第之高下,獨免罪罰,請令該曹,收聚一榜試卷,與眞休試券一樣者,一一査出,一體施罰,當該押印主掌官,拿問定罪,以杜日後之弊。士夫之處身行事,雖禍福所關,不忍取容於宮掖之屬,而頃以忠淸道扶餘地泥生垈田打量事,內司官下去之時,査官尼山縣監李之懋,怵於威喝,親自往見於私次,曲爲媚諂之態,其麤鄙卑汚之狀,湖西上下,莫不唾罵,如此之人,不可仍置衣冠之列。請尼山縣監李之懋,削去仕版。答曰,不允。
禁府,河海雲拿囚,啓。
知事金昌集所啓,凡田稅·大同收納之時,郞廳,出往捧之,而倉底無賴之輩,每有乘時偸竊之弊矣。昨者宣惠廳郞廳,自江倉捧上後來言,有一常漢,偸出十餘斗米,與同黨,私相分執之際,仍爲鬪鬨,至有剚刃者,聞卽驚駭。捉來推問,則其中一漢,多發悖惡之言,故略施笞罰,仍付其洞內任掌,欲爲更加懲治矣。郞廳出來之際,男女十數人,結黨奪去,又爲突入倉中,持杖作亂,算員書吏輩,皆被驅逐,謹免毆打,以至郞廳供饋之器皿,亦皆撞破。此而置之,則日後捧上之時,將無以禁戢云,此實前所未有之事,不可不別樣處置,以懲日後。其所偸出,雖是落庭之米,亦係國穀,則便是竊盜,宜令捕盜廳,趁速窺捕重治。且聞厥漢輩,卽兩班奴子,而結黨奪去之狀,尤極痛惡。其主亦難免不能檢飭之罪,令攸司査出論罪,何如?上曰,極爲駭然。各別處置,可也。
有政。公州營將鄭碩賓,位羅萬戶金南龜,全羅右水使邊是泰,慶尙左水使李泰基,都摠管海豐君燧,副摠管閔鎭厚,西生僉使吳道規,訓鍊都正李,五衛將李萬鑰,晉州營將鄭淵,馬梁僉使李之純,僉知趙沔,都摠經歷尹慤,內禁將崔鼎鉉,守門將李仁吉,部將徐命新·權撥·金世甲,翊衛朴弼純。
吏批,司錄具萬理,長淵府使尹訓甲,旌義縣監朴尙夏,新溪縣令李奎壽,兵曹正郞李萬堅,典籍韓永祚,禁府都事金相勛,敦寧判官李墪,工曹佐郞趙始煥,豐德府使李斗望,戶曹佐郞李挺英,工曹佐郞徐宗震,沃溝縣監權時稱,正言朴弼明,儀賓都事金錫齡。
吏批啓曰,新除授羅州牧使柳以復,除拜之後,尙不出肅,觀其呈狀措語,則以己巳榜中人,廉隅所關,不宜冒赴云,同榜之人,旣有作宰赴任者,則以此引嫌,似涉太過。況朝家之勿拘解由,差遣劇邑,意非偶然,亦不當一向辭赴。柳以復,推考,催促發送,何如?傳曰,允。吏曹謄錄
上在慶德宮。停常參,只晝講。
未申時,日暈。
下直,南平縣監張梡,薪智島萬戶崔休發。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?王世子眼患加減,亦如何?今日受鍼時刻,依前定以巳初,而前劑入湯藥,已盡於昨日受鍼時,更爲診察,詳知症候,當爲議定繼進之藥。臣等不勝憂慮,敢來問安,竝此仰稟。答曰,知道。無事。世子眼患,一樣矣。
持平李東彦啓曰,臣於日昨閤門外,得見大臣疏本,急構避辭,語不詳察,而若於大臣引咎一節,則臣竊心服其有容之度,自疑疏語之或過,但其直截等語,頗有含機不平之意,故疑怒二字,蓋由於此矣。今又見大臣再箚,則臣之前後語句,大都爲侵詆大臣輕蔑凌鑠之歸,壞朝廷體統之罪,在所難免,唶舌退訟,駟已不及。第惟大臣前後箚中,初則以何不直斥?責臣,今則以敢言自許,譏臣,至以畏縮斂避,遽犯其鋒等說,嘲笑玩弄,語意失平,皆臣自取,尙誰尤哉?噫,今日之處臺閣,良亦艱哉。苟有片言之稍軋大臣者,則輒落於壞體統之科,設有眞以强果自遂者,亦將勉爲脂韋之不暇,況如臣疲鈍脆弱者,雖敢以敢言自許,其可得乎?臣一言纔發,譏責四發,今又使大臣不安,臣於此,已難靦然冒居,而且伏聞,昨日筵中,以臣別單書啓中下語之不審,至下未安之敎。筵席語秘,雖不得其詳,而蓋於臣宗班作弊外方一條,起頭泛論之辭,初不覺其爲不襯之語,有此欠精之失,致勤聖敎,尤何敢一刻晏然冒據職次乎?請命遞斥臣職。答曰,勿辭,退待物論。
禁府啓目,洪時紀刑問六次,愼之逸刑問四次,不服,加刑得情,何如?啓。答曰,嚴刑得情。
王世子受鍼後,藥房·政院·玉堂·二品以上·六曹問安。答曰,知道。大殿·嬪宮,藥房·政院·玉堂問安。答曰,知道。
晝講,入侍,知事李濡,特進官李光迪,承旨呂必容,玉堂李晩成·李觀命,假注書李縡,史官尹志和·金相元,武臣李汝柱。
藥房再啓曰,臣等,與諸醫入診王世子眼患,則白睛,赤氣有加,開睫之際,頗有澁礙,脈度之弦數,亦無所減。受鍼退出,與諸醫商議,則皆以爲,此是肝肺經熱盛之致,柴胡湯,加黃芩·木賊各一戔,黃連酒炒七分,連用五貼,兼以五行湯,時時熏洗,宜當云。此藥,卽爲劑入之意,敢啓。傳曰,知道。
江原監司李喜茂上疏。大槪,臣猥叨藩寄,今將赴任,乞將恩暇,往省父母丘墓事。入啓。答曰,省疏具悉。卿其依疏辭往來焉。
持平兪彦明啓曰,臣之受詆於僚臺,有非尋常,及其避辭,至以駭惋爲言,侵凌之意,又加一倍。臣誠更無顔面擁呵呼唱,遂犯逋慢之罪,寧伏鈇鉞之誅矣,勿罷之命,出於格外,繼有嚴召,不敢再違,黽勉趨承,輒復尋單,情窮勢蹙,罔知攸處。今者兩相臣遠竄之啓,復發於本府,則臣以停論之人,已不宜,仍據此職,而況聞日昨,僚臺有欲論停啓諸臺之意,旣已構啓,通議於政院,而還爲停止云。更發已停之啓,則先劾誤停之人,臺體卽然,而何故先寢於白簡起草之後耶?如臣疲劣,不早劾退出入臺席之筆頭,而尙此蹲冒於臺端,則其於廉恥何哉?臣之不可更廁於言地也,決矣。且臣於頃日,泰安縣監柳星漢,加平縣監朴慶承罷職事,論啓蒙允矣。星漢,御史書啓中稱道之說,與臣所論,不啻逕庭,風聞易訛,似不如親到按廉之爲詳,慶承,則酗酒顚狂,大抵不治,而第其校生與補民廳事,追後聞之,則異於前聞,向臣啓辭十家逃散,及盡爲入己等語,人多稱冤,謂臣爽實,臣於是,又有論事不審之實。以此以彼,俱不可一刻仍冒,請命遞斥臣職。答曰,勿辭,退待物論。以上朝報
侍講官李晩成所啓,臣久在鄕曲,習知民情矣。一邑之休戚,都係於守令,親民之官,不可不擇差,故前後上敎,非不申飭,諸臣奏達,不翅縷縷,而近來循良之吏,無聞,貪黷之風,漸熾,無非朝綱解弛,人不畏法之致。臺閣之風聞論劾,未必盡如其言,而雖監司御史之擧其事實,爲請罪者,一番行査,皆歸淸脫,此輩豈盡無罪而然哉?若有不法文書見捉者,以此節爲罪目,隨其輕重而處之,更不行査外方,俾絶夤緣圖脫之路。且祖宗朝,贓法甚嚴,貪贓狼藉者,自當繩以當律,而至於罪犯差輕,只施徒律者,及其蒙放之後,依前調敍,少無妨礙。守令之還穀虛錄者,徒配後,尙且十年廢錮,則如此之流,何獨循例收用乎?雖難終身廢棄,亦可限年禁錮,以爲懲戢之道矣。以此下詢廟堂而處之,何如?上曰,本道行査,雖難覈實,而御史所聞,亦難一一眞的,不可直勘其罪矣。文書現捉,旣已勘罪之後,限年禁錮事,令廟堂稟處。備局謄錄
晝講入侍時,李濡所啓,外方各邑,連値凶荒,擧皆殘敗,而守令遞歸之際,官儲或有尤甚板蕩者,後官無以支過,甚至於稱貸民間,而交承之間,旣不敢發口,亦不能修拾,以致終成弊邑者,多矣。凡於守令之遞罷,例有定差員封庫成冊之規,而不事着實。今若使之修正,重記三件,新舊官,各持一件,而以其一件,送于監營,以爲考察致責之地,則庶有所畏憚而不敢肆矣。上曰,所達誠是,依此分付,可也。吏曹謄錄
上在慶德宮。停常參·經筵。
下直,驪州牧使金斗明。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,雨後日氣連日陰濕,伏未審聖體,若何?王世子眼患,亦復如何?今日是晦日,明日是朔日,俱不得受鍼,而昨日入診時,患候比前有加,夜來如或有一樣稍加之勢,則今不必拘忌。今日臣等,與諸醫入診後,受針與否,更爲議定,何如?敢來問安,竝此仰稟。答曰,知道。無事。世子眼患,一樣矣。口傳啓曰,臣等,與諸醫入診王世子眼患,則赤暈赤經,比昨頗淡,開睫,亦似稍勝。諸醫以爲,今明日則不必受鍼云,此兩日,仍爲停止之意,敢啓。答曰,依爲之。
禁府啓目,前都事柳述矣,振邦身故,在於辜限之外,雖不可施以濫刑致死之律,棍罰過度,有違朝禁,罪從重杖一百贖,告身盡行追奪,私罪。啓。功減一等。郞廳李載顯校正。日記廳郞廳李翼元書。
上在慶德宮。停常參·經筵。
敬寧殿朔祭後,大殿,藥房·政院·玉堂·二品以上·六曹問安。答曰,知道。世子宮問安。答曰,罔極。嬪宮,藥房·政院·玉堂問安。答曰,罔極。藥房啓曰,伏未審夜來,聖體,若何,王世子眼患,益復有差減之效乎?臣等不勝憂慮,敢來問安。答曰,知道。世子眼患,差減矣。
右議政申琓初度呈辭。入啓。傳曰,不允批答。
傳,前縣監崔錫弼·申泳·朴斗望·田有成·趙得重·尹憲卿·鄭栻,魚史衡·睦昌胤·李綖·金重瀗·李必華·朴廷元·宋炳翼·柳尙連·金垕·柳星漢,郡守呂必寬·趙相槪·金楺·具鳳昌·李玄祚·任胤元,正言權詹·宋宅相·李台佐,持平孟萬澤,敎官兪崇,牧使權尙夏·鄭推·鄭悏·金弘楨·柳尙載,都事盧世夏·南世瑀,敎授全與初·朴來卿,司錄趙以進,副正字韓奕,府使任堂·尹世衡·李後晟·朴慶後·鄭祥斗·許玧·金始慶·申澤萬,文學權世恒,修撰尹星駿,副修撰任守幹,別提任泂,學諭李命大,參奉姜錫齊,承旨任舜元·金萬埰·李益泰,監司李震休,內官吳信憲,醫官崔聖任·丁時悌·李應斗·權聖徵,護軍崔元緖·成德望·柳星昌,折衝李纘基,僉使李元命·李行節·郭柄·洪夏昌·吳震熻·崔尙雲,水使李碩根,司直鄭載禧,兵使李溶,萬戶申應軫·元次周,司果李肇·李聖肇,中軍安績·權晩馨等,敍用,前縣監曺錫禹·李師尙·柳重碩·柳星一·李翊亮·尹尙績參奉李鎭周·尹聖任·宋信吉·尹昌來·李德邵·朴㯙·崔商鳳·尹世恒·趙永期·李寶臣·李宜華·趙九齡·尹沅·李晠·李休成·金錫曾·黃處信·李尙謙·鄭鑽憲·金世重·沈元復,牧使嚴纘·李弘肇,直長閔挺杞·沈佐良,察訪張善潭,都事柳成運·盧潪·申範華·孫志·金淑·黃奎·具鳳昌,僉正權胄,府使琴學達·曺夏卿·梁益命·睦天翊·尹就五·洪處武·趙湜·南弼星·沈極·權克升,監司李東郁,參判尹以道,判決事金儁相,監司洪萬朝,都正李弘述,水使朴宣興,虞侯趙泰謙·南崙,五衛將朴錫昌,討捕使金重信·李相頊,折衝文斗衡,僉使李鑰·朴世衡,部將任後說,萬戶金世華,出身朴斗瑀等,職牒還授事,下吏·兵曹。
政院啓曰,兩司多官,引避退待,今已經宿,而大司憲宋奎濂在外,掌令朴相稷呈辭,掌令李德英遭服制,纔經成服,無他行公之員,監察茶時,亦涉未安。除在外人員外,掌令李德英·金相稷,卽爲牌招,以爲處置之地,何如?傳曰,允。
海昌尉吳泰周上疏。大槪,敢陳病重實狀,乞遞題主官之任事。入啓。答曰,省疏具悉。卿其安心勿辭焉。
傳曰,明日晝講爲之。
禁府,朴仲徵拿囚。啓。
政院啓曰,左承旨李敏英,孽同生妹業儒閔挺發妻李召史服制,出仕,何如?啓。依允。
刑曹參議兪集一上疏。大槪,臣旣被擊錚罪人鄭道凝之誣毁,不可仍冒職次,乞遞臣職,以安微分事。入啓。答曰,省疏具悉。爾無所嫌,勿辭察職。
掌令李德英啓曰,臣徑停重論,厚被僚詆,情勢臲卼,與引避諸臺,少無異同,不必更爲疊牀之語,而駁論旣出之後,職名之尙今仍帶,已極靦然,而且於柳星漢·朴慶承罷職之啓,亦皆隨參,而同僚,又引不審之失,難冒之勢,更加一層矣。繼伏見原任大臣之疏,則有群罵侵辱等語,似非獨指臣身,而第念宰相臺官,自有曰可曰否之義,則是非之爭,何近於侵罵,而至以辱官位爲言耶?臣竊訝惑焉。以臣情迹,不容一刻苟冒,而慘遭同氣之喪,朝自成服,未及自列,致令喉司有請牌之擧,臣罪至此尤大。請命遞斥臣職。答曰,勿辭,退待物論。
掌令金相稷啓曰,臣於再昨,以守令署經事,與同僚行相會禮後,同僚以大臣遠竄更發事,及停啓諸臺遞差事,與監試試券紙品査出等九件事,出示草本於臣,臣意以爲,遠竄之啓,乃是重發之論,停啓於付處允下之翌日者,揆以臺體,實涉輕遽,而第本是兩司合辭之請,則獨爲更發於已停之後,殊未妥當。至於試紙査出事,驟見則似爲得宜,而今於唱榜旣久之後,收聚按査,事甚煩擾。只論其時主掌打印官,以防後弊,似爲便當,故以此酬酢,臣則病情尙苦,勢難行公,故仍呈辭單矣。差晩得接小報,則僚臺果爲論啓,而臣之所言,皆未見售,其停啓臺官駁正之論,亦爲中寢矣。臣雖在呈告中,旣行會禮之後,則送簡以通,臺例當然,而或論或寢,終無簡報之事,此莫非如臣疲劣,見輕同僚之致,決不可一日冒居臺端,參涉處置,而又伏見原任大臣之再疏,則以臣等日昨引避之辭,謂之竝起群罵,而其所侵辱,靡所紀極爲言。臣之伊日避辭,只陳其委折而已,少無侵辱大臣之語,而今此疏斥,又復如是,以此以彼,俱難仍冒,而昨緣病苦,今始來避,所失尤大。請命遞斥臣職。答曰,勿辭,退待物論。
上在慶德宮。停常參,只晝講。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?繼伏承王世子眼患,差減之敎,臣等,不勝喜幸之至。夜來漸向差愈,益復有差減之效乎?臣等,今日與御醫等入診後,更議受鍼與否宜當,敢來問安,竝此仰稟。答曰,知道。無事。世子眼患,日漸差勝矣。口傳啓曰,伏聞王世子下令,自今日至練祭行素,此出於哀慕罔極之情,而練祭與祥祭有間,況當調攝之時,累日行素,實爲可憫。臣等入診,敢以此意稟告,以爲臨時行素之地,而自上似當有下敎,敢此仰稟。答曰,初五日爲始,素膳,宜當。又啓曰,王世子患候,與諸醫入診,則赤暈幾盡消散,已底平復,且日氣正熱,受鍼則姑爲停止,連以藥物熏洗之意,稟達,故敢啓。答曰,知道。
政院啓曰,兩司多官處置,歸於玉堂,而副應敎李晩成,副校理李觀命,又引不當引之嫌,相繼陳疏。觀其措語,則觀命以爲,頃當諸臺之處置,措辭請出,今者憲臣,復發前啓,至欲劾正諸臺,則有不敢更當處置云,其所嫌礙,元非大段。晩成,則諉以與聞於停啓之論,又以其弟晩堅,亦嘗參涉爲言,私相酬酢,非所可論,晩堅,亦於停啓之日,因他事引避,則尤無可嫌之端,而互相陳疏,無意處置,其在事體,殊甚未安。原疏旣已退却,使之從速處置,何如?傳曰,允。
晝講,入侍,知事李濡,特進官尹就商,承旨李敏英,玉堂李晩成·李觀命,假注書李縡,史官金興慶·金相元,武臣柳德玉。
右議政申琓初度呈辭。不允批答。王若曰,昨見引咎之章,予以爲過,繼陳丐閑之懇,卿胡不思?安危所關,進退奚遽?惟卿,平居簡潔,雅度端凝。襲山河帶礪之盟,名藏太室,際風雲魚水之會,身躡台司。燥濕辛甘之調和,坐鎭雅俗,謀猷區劃之密勿,動合機宜。顧念王室之多艱,實緣寡躬之涼德。治不食效,處崇高,而何心,天乃出災?憫憂虞之溢目,夙夜匪懈,幾歎左揆之獨賢,機務久抛,尙喜首輔之新起。國事猶可爲者,方責共貞之休,人心賴而安之,佇有弘濟之望。夫何仰成之日,遽欲奉身而歸?責重相須,今捨卿而誰與?義無可去,胡棄予之若遺?至於臺閣泛論之章,元非大臣引嫌之事。攻諸葛之闕失,言或過中,念師德之包容,卿何介意?務持大體,豈若倖倖然哉?永思惟艱,不宜望望去也。精力尙旺,詎可引疾爲辭?國勢轉危,實難斂迹而避。小改若浼之志,用副如渴之誠。於戱,敷心腹而明言,旣付丕責,竭股肱而匡翼,益勤嘉猷,毋執撝議,勉副虛佇。所辭,宜不允。故玆敎示,想宜知悉。知製敎李觀命製進
慶尙右道暗行御史趙泰一上疏。大槪,臣淹病之中,有冒禁乘轎之罪,乞命有司,治臣前後負犯,以安微分事。入啓。答曰,省疏具悉。爾其勿辭調理。
今日晝講時,視事縕繹間,頉稟事,下敎。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿其勿辭,安心上來行公。
上在慶德宮。停常參·經筵。
下直,襄陽府使梁重廈。
世子宮·嬪宮,藥房問安。答曰,知道。
藥房啓曰,伏未審夜來,聖體,若何?王世子眼患,益復有快減之效乎?前日劑入柴胡湯,當盡於今日,而諸醫以爲,眼患幾盡差減,苦口湯劑,不必連進,只以五行湯,時時熏洗,宜當云矣,敢來問安,竝此仰稟。答曰,知道。無事。世子眼患,幾盡差愈矣。勿爲問安。
政院啓曰,兩司處置,令玉堂爲之事,啓稟。允下之後,副應敎李晩成,副校理李觀命,不念事體之重,每引不當引之嫌,一向撕捱,又復陳疏,只以操切等語,乃反侵及政院,有若眞有難安情勢,而强令處置者然。成命之下,無意奉行,其在事體,殊極未安。副應敎李晩成,副校理李觀命,推考,使之從速處置,何如?傳曰,允。
右議政申琓再度呈辭。入啓。傳曰,不允批答。
謝恩,同副承旨鄭澔。
政院啓曰,朝以兩司處置事,請推玉堂,使之速爲奉行矣。卽者副應敎李晩成,副校理李觀命,猶執前見,又呈辭疏,而再承成命,終始撕捱,臺官處置,已無其期,侵斥本院,轉加一層,傷損事體,莫此爲甚。原疏,不可一向退却,不得不捧入之意,敢啓。傳曰,儒臣引嫌,不無所執,强迫處置,似未妥當也。
答副應敎李晩成,副校理李觀命疏曰,省疏具悉。爾其勿辭察職。
平安監司書目,昌城等三十一邑,五月初九日·十二日連次得雨,而其中碧潼等六邑,雨雹交下,各穀庫庫被傷,不但民事之可慮,事係變異事。朝報
上在慶德宮。停常參·經筵。
下直,豐德府使李斗望,長興府使沈榗。
注書朴熙晉再度呈辭。入啓。遞差。
右議政申琓再度呈辭。不允批答。王若曰,申誥由中,謂遐心之可挽,巽牘繼上,愧淺誠之未孚。卿胡棄之若遺?予用愕然如失。念玆大臣之職,寔是百責攸歸。鎭定調和,欲其有寅協之美,裁成輔相,欲其有平章之功。若涉巨川,反需舟楫之用,如作大廈,必求樑棟之材。顧關係,豈不重歟,而去就未可輕也。況卿以喬木之舊,在國爲柱石之臣。漢代元勳,久襲帶礪之誓,韋門餘慶,得秉勻軸之權。論其責則實佩安危,語其義則與同休戚。蓋端重溫雅之質,可以楷範百僚,蓋英特練達之才,可以綜核庶務。庶幾匡翼之是賴,所以倚毗之冞隆。何意釋負之章,遽及求助之日?固知恢弘之量,務在包容,惟彼過激之言,何至芥蔕?念前後勉諭之旨,非不丁寧,豈寡昧眷待之誠,尙或未至?夙夜匪懈,縱致榮衛之有愆,神明所扶,佇見藥餌之奏效。矧今憂虞之溢目,曷堪宵旰之勞心?天災時變之沓至,若爲消弭,人心世道之日下,若爲挽回。雖上下協心而圖治,尙懼未濟,儻股肱斂手而決退,疇克胥匡?不以筋力爲勞,何妨臥閤而論道?至煩骸骨之請,恐非憂國而忘家。玆用諄諄然命之,豈宜望望而去也?於戱,王室未堪多難,正急共濟之圖,君臣貴相知心,休決長往之計。勉副至意,亟斷來章。所辭,宜不允。故玆敎示,想宜知悉。知製敎李晩成製進
謝恩,濟用正鄭維漸。
政院啓曰,兩司處置,玉堂旣已引嫌,則他無變通之道,正言朴弼明,時未肅拜,卽爲牌招,以爲處置之地,何如?傳曰,允。
大司諫兪得一啓曰,伏以,臣之不死於嶺外,生還於朝端,罔非聖渥攸霑,感戴如天,而前患諸症之外,途間胃痛又發,奄奄在人鬼關頭者三日而始甦,喟呻舁載,發行二旬,而僅抵輦下,嚴畏分義,忍死納符,不得不仍肅新命矣。卽者兩司諸臣處置,歸於本院,而持平李東彦避辭,則實由於大臣箚本。臣與被侵之大臣,旣有婚家之嫌,是非之間,臣不敢可否,請命遞斥臣職。答曰,勿辭,退待物論。
忠淸監司書目,尼山呈,以左贊成尹拯辭職上疏上送事。啓。答曰,省疏具悉卿懇。卿其體前後勉諭之勤念,春宮輔翼之責,幡然改圖,賁然來思,無孤虛佇之望。
刑曹啓目,前郡守尹摛矣,賊人金士立等,親問結案取招事,行移之後,累月不爲擧行,物故之後,馳啓。莫重倫紀獄事,如是緩稽,罪杖六十贖,追奪告身一等。私罪。又啓目,前參議任舜元,前郡守黃奎等矣,殺獄罪人婢甘陽等,推覈首尾三年,刑訊只是三次,道臣啓本之下本曹,已過一年,今始回啓,中外緩獄,一至於此,罪杖六十贖,奪告身一等。私罪。啓功減一等。
政院啓曰,卽者吏曹郞廳來言,臺諫有闕,而行判書李畲,受由在外,參判趙泰采,以金吾堂上事,方在被論中,參議權相夏,在外,不得稟政云。兩司多官,引避退待,至有累日,而尙未處置,行大司諫兪得一,今又來避退待。臺諫闕員差出,然後可以處置,而銓曹,事勢如此,何以爲之?敢稟。傳曰,金吾堂上,依臺啓推考。
吏曹啓曰,臺諫有闕,政事,取稟。傳曰,明日爲之。
正言朴弼明,修撰李坦,牌不進,依承傳罷職。
摠戎廳啓曰,纔因東部坊民等上言,私奴之投屬各軍門者,一一整刷,參酌減數,以應坊役事,自漢城府,回啓蒙允矣。本廳,與他軍門有異,自設立之初,諸色軍兵,毋論良賤,使之定額事,有所定奪,而良丁難得,以公私賤,充定作隊,其來已久,今玆盡以良丁充定,則良丁,從何以得之乎?且軍兵,自有部伍,爲其坊役,猝然減數,亦似難便,本廳軍兵,旣無給料之事,又應坊役,則非但將無願入者,已定之軍,必有難保之勢,實有欠於慰悅軍兵之意。今後如有大段出役之事,則使之責應,而常時坊役,依前蠲減,以爲軍容貌樣之地,何如?傳曰,允。漢城府謄錄
上在慶德宮。停常參·經筵。
政院啓曰,今日爲政事,命下矣。卽者吏曹郞廳來言,判書李畬,受由在外,參判趙泰采,身病,參議權尙夏,在外,不得開政云。參判趙泰采,曾以臺啓引入,不爲行公矣。今則旣允臺啓,卽爲牌招,使之開政,何如?傳曰,允。吏曹參判趙泰采,牌不進。
右議政申琓三度呈辭。入啓。傳曰,不允批答。
政院啓曰,卽者吏曹參判趙泰采,牌招不進,推考傳旨,今方捧入,而兩司多官,引避累日,尙未處置,殊甚未安。諫院闕員,事當趁卽差出,且練祭時春坊僚屬,不可不備員,吏曹參判趙泰采,更爲牌招開政,何如?傳曰,允。
刑曹啓目,洪受瀗·金鎭龜·姜鋧·趙泰采·姜銑·李益壽等矣,前任刑官時,殺獄罪人世錫等,推覈首尾三年,刑訊只是三次,道臣啓本,下該曹已過一年,今始回啓,中外玩獄之弊,一至於此,誠極寒心。罪各杖六十贖,竝只奪告身一等,私罪。啓功議各減一等爲乎矣,趙泰采·李益壽乙良,勿解見任。
禁府,金龜瑞拿囚。啓。
今月初六日,仁顯王后改題主時,王世子出宮正時,初更五點,改題主正時,二更三點,初七日練祭正時,四更一點,練祭時,大殿望哭正時,四更一點。
刑曹參議兪集一上疏。大槪,臣於前後刑官,推緘照勘,有不得晏然仍冒於職次者。伏乞聖明,亟命鐫削臣職,以安微分事。還出給。
吏曹參判趙泰采上疏。大槪,臣之情勢,轉加危蹙,召牌之下,未克祗赴,分義掃地,罪戾如山,席藁露章,恭俟嚴譴之際,嚴召繼降,一向坐違,跡涉逋慢。雖不得不趨詣於闕門之外,而顧臣所遭,實非等閑,其不可以問備薄罰爲幸,而靦然冒出也,決矣。伏乞削臣本兼之職,毋使政席久曠,仍治臣違命之罪事。入啓。答曰,省疏具悉。卿勿過嫌,從速察職。
左議政李世白箚子。大槪,賤疾方劇,職事曠闕,惶隕罔措,乞被譴免事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
海昌尉吳泰周,題主官辭免上疏。入啓。答曰,省疏具悉卿懇。卿辭至此,令該曹稟處。
政院啓曰,兩司引避,已過累日,不可不速出諫官闕員,使卽處置。練祭只隔兩日,春坊,位甚不齊,必宜及今日差出闕員,然後明當牌招入齋,故吏曹參判趙泰采,不得不再請牌招矣。卽者趙泰采,來詣闕外,陳疏退去,批下之後,無意開政,而今日三牌,事體亦極未安,今日開政,何以爲之?敢稟。傳曰,明日開政。
全羅監司書目,任實縣監李泰東,五月二十三日身死事。
江原監司書目,安峽縣監申鳴華,五月二十三日母在喪事。
上在慶德宮。停常參·經筵。
夜五更,坤方有氣如火光。
政院啓曰,卽者吏曹郞廳來言,參判趙泰采,身病不得開政云。昨日辭疏批下後,卽宜牌招開政,而一日三牌,事體未安,不得更請矣。諫院闕員,春坊僚屬,不可不趁卽差出,參判趙泰采,卽爲牌招開政,何如?傳曰,允。
知事金構辭職上疏。入啓。答曰,省疏具悉。爾其勿辭察職。
禁府啓目,金克光等,更推云云。觀其所供,則韓廷弼,亦庚辰五月分,以一張所志,銀子五十兩許貸事,題給後,十兩先爲持去,四十兩,六月二十五日持去,故本寺所貸冊子,以所志題給爲在,五月載錄,立丈文書,則以四十兩持去爲在,六月載錄,私貸冊置簿之月,與立張文書,所錄相左,勢所固然是如,同文書現納爲白有去乙,取來憑考,則本寺銀錢貸下記抄出記,本寺官員,迭相置簿,着署踏印,而其中庚辰六月二十五日,銀子五十兩,嚴時昌貸下是如是白遣,其下官員,着署亦爲踏印,而其所着署,與嚴時昌貸銀子所志,廷弼着署,相同是白乎所,以此觀之,則廷弼之銀子,在於庚辰六月,明白無疑是白去乙,廷弼前後飾詐,終不直招,其爲情狀,殊涉痛惡,刑推得情爲乎旀,魏山固等,姑爲仍囚,以待結末,何如?啓依允。
又啓目,前府使崔廷龍元情云云,泛稱遲晩,所當刑推啓請是白乎矣,傳旨中旣已明査處之啓下,則不可不詳査處之。其矣叔母李氏,果有收養之事,則禮曹必有成出立案,此一款,査問該曹後稟處,何如?啓依允。
吏曹啓目粘連,觀此海昌尉吳泰周上疏,則以有難强之疾,趨廷行禮,握管立書,斷無其望,題主官遞改亦爲白有臥乎所,吳泰周,雖有脚病,而近來則班行拜跪之節,不至專須人扶,況其筆法,極甚精遒,求諸朝紳,罕有其儷,題主之任,不過暫時過行之事,勿爲許遞,仍爲啓下,使之書寫,何如?啓依允。
明日仁顯王后練祭時,開門三更二點,武德門,仍留門。
右議政申琓三度呈辭不允批答,王若曰,大臣恢弘之量,所貴有容,少年矯激之言,不足介意。予旣以無可去之義,溫批再宣,卿胡以不當引之嫌,巽牘三至?微恙訖可瘳矣,固辭無已過乎?國家艱危之憂,莫若今日,輔相休退之請,實非其時。世道人心如水益下,天災時變式月斯生。民産匱竭而四方之杼柚殆空,朝議撗潰而一室之干戈相鬨,無一毫可恃之勢,有萬分難保之形,所冀弼亮之賢,克殫匡救之責。惟卿敏達之才,端雅之質,綽有宰相之風,肆予眷注之際,委任之隆,擢置輔佐之位,坐閤論道,垂及三年,憂國忘家,常如一日,公平論議,不落偏黨之中,密勿謀猷,恒陳啓沃之際,庶見共貞之效,遽有乞免之章,常怪縉紳之間,多以引退而自異,不料廊廟之上,罔念休戚之與同。將由誠意之未孚,以至於此,抑因時勢之難救,無復可爲?以卿篤棐之忱,亦欲忘世,顧予菲薄之德,誰與爲君?永言興思,自顧多愧。夙夜盡瘁,縱有無妄之災,神明所扶,可占勿藥之慶。內省不疚,尙何恤於人言,上章雖勤,固已定於予意,公毋困我,予不捨卿。於戱,安危所關,若是其重,進退之節,何可自輕?亟回若浼之心,用副如渴之志。所辭宜不允。故玆敎示,想宜知悉。知製敎朴權製進
政院啓曰,兩司多官,引避已經屢日,尙未處置,事極未安。新除授正言金栽,卽爲牌招,使之處置,何如?傳曰,允。
謝恩,正言金栽,相禮姜世輔。
司書孟萬澤辭職上疏。入啓。答曰,省疏具悉。爾其勿辭,從速察職。
校理尹星駿,牌不進,罷職。
院啓,請前判書吳道一遠竄。措辭見上竝引嫌而退。當初疏避,旣無深意,下語不襯,亦非大段,非斥之來,不必深嫌,論事爽實,在例當遞,付處之命,稍伸公議,經歲停論,不無意見,更不簡問,責有所歸,以此引避,殊涉太過,嫌不處置,其勢固然,不可以此輕遞言官。請持平李東彦,執義崔重泰,司諫尹弘离,獻納兪命弘,掌令金相稷,大司諫兪得一,出仕,持平兪彦明,掌令李德英,遞差。答曰,不允。處置事,依啓。
大司諫兪得一,掌令金相稷,持平李東彦,就職。
司諫尹弘离,獻納兪命弘,執義崔重泰,牌不進,只推勿罷。
司書孟萬澤,謝恩。
政院啓曰,司書孟萬澤,承牌詣闕,陳疏退去,殊無開政差出之意,明日練祭時,執事亦甚苟簡。疏批已下,卽爲牌招,以爲入齋陪祭之地,何如?傳曰,允。
禁府,相楣拿囚。啓。
有政,司䆃主簿兪崇,正言金栽,任實縣監崔天瑞,司書孟萬澤,刑曹佐郞李揆一,副修撰吳命峻,司圃別提金道濟,相禮姜世輔,校理尹星駿,右參贊閔鎭厚,安峽縣監蔡時謙。
吏批啓曰,新除授平安都事成璹呈狀內,素患痰喘,今已閱歲,萬無起動之望,斯速啓處云云,聞其病狀,果甚苦重,不可等待其差復。成璹,改差,何如?傳曰,允。
又所啓,新除授海美縣監柳必興呈狀內,本縣有奴婢二十口,不敢冒赴,斯速啓處云云。柳必興,依法典改差,何如?傳曰,允。
上在慶德宮。停常參·經筵。
練祭後,大殿,藥房·政院·玉堂·百官,奉慰問安。答曰,知道。世子宮,藥房·政院·玉堂·百官,奉慰問安。答曰,罔極。嬪宮,藥房·政院·玉堂問安。答曰,罔極。
吏曹啓曰,臺諫有闕,政事,取稟。傳曰,明日爲之。
右議政申琓四度呈辭。入啓。傳曰,勤懇之旨三宣,而巽讓之章四上,愧情志之不孚,敷心腹而申誥。言念邦家,未堪多難,中夜憂歎,不遑寧處。當此之時難,上下一心拯救,猶懼顚劑,矧卿以喬木之臣,作予肱股,身佩安危,義同休戚,而不思共濟,袖手恝然,則疇克胥匡?甚非平日所望於大臣者也。夙夜勞瘁,縱榮衛之小愆,精力尙旺,庶勿藥而有喜。噫,婁師德之包容,前史美之,則年少臺閣一時過激之言,以卿之量,何足介懷耶?玆遣承宣,諭予至意,卿其毋執撝謙,速出視事,勉副虛佇之望。仍傳曰,遣承旨傳諭。
持平李東彦啓曰,臣論事妄率,觸處多歧,隨避輒出,已是意外,出輒引避,只益瀆擾。伏見諸臺日昨避辭,有不得容默者,臣之更發竄啓也。果欲論遞停論諸臺,而但念旣發前啓,則雖不竝論諸臺,亦可以伸公議,而存臺體,不必一氣駁劾,惹起鬧端,故旋復中寢矣。今者諸臺譏斥四至,至以臺體責臣,設令臣果有當論不論之失,在他人,則可議其是非,諸臺之援以臺例,反嘲初欲劾己之人,未知允合於自處之道乎?況臣日昨所論,未嘗詢謀於人,人亦無有勸沮者,則其曰爲人所挽者,已是臆逆,而至於抗直氣習,以快聽聞等說,何其不自反,而笑弄慍憾,至於此極耶?若夫僚臺見輕之語,尤所未曉,所謂酬酢辭說,誠如所云云,而其間亦有曲折,臣於伊日會禮之後,出示啓草,以爲旣同署坐。且有新啓,消詳可否,聯名論啓爲宜云爾,則同僚諉以前啓之有親嫌,尋單徑出,若不參涉於新啓者然,則臣之不復簡問,獨當刪潤,終至隻手論啓者,豈臣樂爲之哉?卽使同僚,果以新啓爲非,必欲守已見,則何不堅執於同席之間,直爲詣臺立異,乃反引去於相會之餘,又不引避於發啓之後,及至承牌處置之際,始以伊時草草酬酢之私語,追後提起,遽謂之言未見售而强爲引避耶?卽此一款,臣竊訝惑,而今此處置措語中,責有所歸云者,又是臣難冒之一端。且於頃日原任大臣之疏,臣但略辨其是非,初無侵詆之語,而今見再疏,乃以竝起群罵爲言,臣於此,尤難晏然,而又伏聞日昨筵中,自上以大臣論罪,一司獨啓,事體不當之意,下敎于諸臣云,臣益不勝惶悚也。凡大臣,旣無官職,則一司獨啓,前例非一,雖以近事言之,睦來善放歸田里之後,只自諫院獨請安置,而今此兩大臣,旣已付處,則又非特放歸之比,況合啓旣停之後,今復論啓於付處之後累日,則其不宜準諸在職之大臣,必待合司之啓也。事理較然,而聖敎旣斥其謬例,僚臺又譏其苟簡破碎,則臣何敢以前例爲辭,而仍據職次乎?昨夕承牌詣臺,宜卽自列,而練事隔時,不敢煩瀆,黽勉退出,趨參於陪祀之班,適緣賤疾方苦,經宿之後,今始來避,所失尤大。請命遞斥臣職。答曰,勿辭,退待物論。
左副承旨呂必容書啓,臣敬奉聖批,傳諭于右議政申琓則以爲,臣情勢之外,疾病沈淹,呈單請急,實出於萬不獲已,而誠意淺薄,天鑑未燭,三度賜批之餘,近侍來臨,傳宣聖諭,辭旨勤摰,責礪以同休共濟之義,臣固不敢承當,而至於情志不孚,速出視事等敎,尤不任惶悚憫縮之至,臣奉讀未半,不覺汗淚之交下。臣是何人,叨此異敎,聖批愈隆,臣罪愈大。仍念以臣不肖,濫蒙洪造,叨冒鼎席,已及三載,無一報效,久妨賢路,一心懍懍,夙宵耿耿者也。到今人非旣極,鬼責亦至,病勢沈淹,日就難醫之域,實無起動之望,適値練祭之日,不敢偃息在家,堇堇擔曳,匍匐進參於闕外散班,小伸情禮,而勞動之餘,病勢越添,頭目眩暈,精神昏憒,委頓牀席,不能轉動,雖欲不計死生,强起趨命,有不可得矣。臺臣疏避,臣於當初,恐傷事體,不欲與之相較,而只自引咎而已,則今豈以此,有所芥滯於進退之際哉?病勢淹淹,方在沈頓不省之中,辜負恩命,臣罪萬死,伏地震悸,不知所達,從當收拾神思,略具文字,仰暴微悃云矣。敢啓。傳曰,知道。
吏曹啓曰,新除授海美縣監柳必興呈狀內,本縣境內,有奴婢二十餘口云,依法典改差,何如?傳曰,允。
又啓目,平安都事成璹呈狀內,素患痰喘,旬月內萬無起動之望云,改差,何如?傳曰,允。
全羅監司書目,辭職上疏上送事。啓。答曰,省疏具悉。卿其勿辭,調理察職。
上在慶德宮。停常參·經筵。
大殿,政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審冒夜勞動,移時哭臨之餘,聖體,若何?王世子眼患,才得差愈,達宵行禮,不瑕有添傷之患乎?臣等,不勝憂慮,敢來問安。答曰,知道,無事。世子氣候平穩矣。
傳曰,練祭時,題主官以下諸執事,竝書啓。
政院啓曰,今日爲政事,命下矣,卽者吏曹郞廳,來言判書李畬,受由在外,參判趙泰采,病不來,參議權尙夏,在外,不得開政云。趙泰采,卽爲牌招開政,何如?傳曰,允。
掌令金相稷啓曰,臣昨伏見僚臺避辭,則以臣日昨自列之語,至謂之强避,臣於是竊不勝訝惑也。臣之伊日赴坐者,只爲守令署經,而罷坐後,欲爲呈單,則同僚以將有新啓,欲與相議,臣答以非但身病尙苦,前啓中亦有親嫌,勢難行公云爾,則僚臺以爲雖不行公,私議何妨,而仍示草本,故臣略有所酬酢矣。今其避辭中,以何不堅執,又不引避等語,有所非斥,臣實未曉也。臣旣不得聯名,而其所酬酢,便爲私語,則其於僚臺獨傳之啓,不能堅執者,勢所然也。旣行會禮之後,則臣雖在告,又不得可否,凡有啓辭,則或論或寢,例當簡報,而緣臣疲劣,終不相及,則一番自劾,在所不已,而僚臺之至以承牌引避,責臣者,亦何意耶?況臣伊日意見,稍異於僚臺之所論,則豈可諉之於酬酢之私語,而俛首連啓,終不爲之提起耶?其間曲折,姑置勿論,而旣被僚臺之斥,則勢難晏然。且臣於日昨避辭中,旣以意見之差殊,有所自列,則今於方張之啓,亦難苟同,以此以彼,俱不可一刻仍冒,請命遞斥臣職。答曰,勿辭,退待物論。
右議政申琓箚子。大槪,昨蒙近侍降臨,傳諭聖旨,敦勉勤摰,而臣之病勢日加,決無趨承之望,惶隕冞切,今始略具短箚,悉暴微悃,冀蒙恩遞,仍治慢命之罪事。入啓。答曰,省箚具悉卿懇。昨者傳宣之批,已盡如渴之意矣,復何多誥?卿其念國事之岌嶪,亟斷來章,安心論道,用副上下之望。仍傳曰,遣史官傳諭。
政院啓曰,吏曹參判趙泰采,再牌不進,推考傳旨,今方捧入,而泰采之所引嫌者,乃是兼帶金吾事矣。自上旣允臺啓之後,則不宜一向撕捱,而每當開政,輒事違牌,其在分義,殊涉未安。成命之下,所當趁卽擧行,而一日之內,三度請招,有損事體。且無他推移之政官,今日政事,何以爲之?敢稟。傳曰,事之未安,莫此爲甚。趙泰采,從重推考,明日開政。
左議政李世白箚子。大槪,今日起居之班,病未進參,惶隕俟罪,仍陳所懷事。入啓。答曰,省箚具悉卿懇。病未進參,有何所傷?箚陳之事,予當量處,亞銓兼帶金吾,姑許遞改,卿其安心勿待罪,俟間視事,以副至望。仍傳曰,遣史官傳諭。
忠淸監司書目,鎭川呈,以判尹李宣燁辭職上疏上送事。啓。答曰,省疏具悉。卿勿撕捱,從速上來行公。
又書目,牙山兼任溫陽呈,右尹任弘望辭職上疏上送事。啓。答曰,省疏具悉。卿其勿辭,從速上來察職。
上在慶德宮。停常參·經筵。
下直,江華留守李思永。
傳曰,江華留守李思永,留待引見。
假注書洪禹瑞,改代洪萬遇。
右議政申琓五度呈辭。入啓。傳曰,安心調理。
吏曹參判趙泰采,同義禁減下肅拜。
備忘記,練祭時題主官海昌尉吳泰周,熟馬一匹面給,浴主大祝副應敎李晩成,兒馬一匹賜給,監造官直長李熙台,監役官朴斗,竝六品遷轉,侍衛長番內官及其餘諸執事,各加一資,資窮者代加,奏時官以下員役工匠等,令該曹,米布磨鍊題給。
今日江華留守引見時,吏曹判書李畬,兼帶判義禁,今姑改差,斯速上來事,自政院別爲,下諭事,下敎。
政院啓曰,憲府之官,引避經宿,而正言金栽,詣臺之後,强引不當引之嫌,終不處置,呈辭退去,其在事體,殊甚未安。卽爲牌招,使之處置,何如?傳曰,允。
院啓請,前判書吳道一遠竄。措辭見上竝引嫌而退。諸臺避辭,不必深嫌,不復簡問,自有曲折,筵席之敎,亦非大段,彼此得失,姑置勿論,方張之啓,意見旣殊,揆以臺例,勢難仍在。請持平李東彦出仕,掌令金相稷遞差。答曰,不允。處置事,依啓。
右副承旨親病上疏。入啓。答曰,省疏具悉。爾其勿辭,救護父病。
引見時,上曰,判義禁李畬,於試官獄事究覈之際,有所難安,終不擧行。伊時有令次官代行之敎,而次官,亦以事係重大,不敢承當,故只令議讞輕囚矣。卽今獄事遷就,究覈無期,雖是輕囚,每以次官代行,亦涉苟簡,不可無變通之道。判義禁李畬,今姑改差,差出其代察任,可也。
有政。同義禁李墪,典牲主簿洪受澤,忠勳都事金鼎臣,海美縣監李世郁,持平吳命峻,監察李鳳年,掌令黃一夏,平安都事李相成。
吏批啓曰,利仁察訪李德老,以其身病,累度呈狀,不可等待其差病上來,今姑改差,何如?傳曰,允。
義禁府啓曰,大靜圍籬安置罪人吳始復,押去都事李翛,所到處留待之意,旣已啓達分付矣。臺啓收殺,遲速難期,本府多事之地,不可無變通之道,李翛,令該曹,依近例閑官換差,何如?傳曰,允。以上二條吏曹謄錄
上在慶德宮。停常參·經筵。
夜一二更,月暈。
下直,開城經歷成儁,長淵府使尹訓甲,寶城郡守李星耉。
執義崔重泰,司諫尹弘离三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
工曹參判李墪上疏。大槪,臣於金吾兼任,有不可淟涊叨冒,仍復按事之勢,乞賜鐫改,以幸公私事。入啓。答曰,省疏具悉。卿其勿辭察任。
江原監司書目,淮陽府使安垕,病重罷黜事。
吏曹參判趙泰采上疏。大槪,臣於本曹回啓代行之事,終有所不得自安者,且於嶺南御史書啓中,有不敢可否之嫌,乞賜諒察,姑待長官還朝,使之擧行事。入啓。答曰,省疏具悉。卿其勿辭擧行。
禁府,丁道明拿囚,啓。
上在慶德宮。停常參·經筵。
右議政申琓六度呈辭。入啓。傳曰,安心調理。
禁府啓目,洪時紀刑問七次,愼之逸刑問五次不服,加刑得情,何如?啓嚴刑得情。
京畿監司書目,驪州呈,以吏曹判書李畬辭職上疏上送事。啓。答曰,省疏具悉卿懇。一時相規,不必深嫌,試紙變通,其勢亦然。卿其宜遵別諭之旨,安心勿辭,卽日就道,毋曠職務。
正言金栽啓曰,臣於日昨,處置憲臣也,意謂更不簡問,旣有曲折,一司獨啓,亦有前例,則似不當輕置落科,故敢請出仕矣。今聞物議以爲,毋論曲折之如何,旣行會禮之後,不爲簡報,在例當遞。獨論被罪之大臣,雖有近例,今玆竄啓,蓋襲合辭之請,則旣停獨發,亦失臺體,請出之論,未免欠當。臣以鄕曲新進,觸事生事,病蟄之餘,猝當處置,未及商量,致此差謬,非議之來,無以自解,何敢一刻晏然於臺次乎?請命遞斥臣職。答曰,勿辭,退待物論。
持平李東彦啓曰,轉喉觸諱,爲世睢盱,屢避冒出,情地益蹙,尋單見阻,一味惶踧矣。卽伏見諫臣避辭,旣以處置乖當,見非於物議爲言,則臣以處置中人,理難一刻苟冒,以防收泊之路。且臣於日者,以習讀韓重汝,突入士夫家內庭,凌辱作挐事,文移本廳,以爲先汰去之意爲辭矣。今聞諸議皆以爲重汝之罪,旣關風化,則不卽入啓處置,先爲移關於該廳,有傷法府事體云,臣之不審之失,著矣。方欲以此詣臺引避之際,又伏見重臣疏本,則謁聖時試紙之許踏中品,在於謁聖前二日云,而臣之啓辭,則以謁聖前一日午後,許踏好品論啓。夫一日二日,直不過唯阿之間,而好品中品,猶不無差等之別,則臣之論事欠詳,此固可見。以此以彼,俱不可仍冒,請命遞斥臣職。答曰,勿辭,退待物論。
有政。兵曹佐郞鄭東虎,義盈主簿李宇春,瓦署別提金鎭玉,淮陽府使宋徵,利仁察訪韓宗迪,執義鄭維漸,司諫崔重泰,掌令李世維,刑曹判書閔鎭厚。以上朝報
李墪疏曰,伏以臣之前後忝帶金吾,非一二矣,每於職數字缺有陳疏,而輒被臺疏之醜詆,旋蒙聖明之恩遞,數三字缺不擧臣名於金吾之窠者,蓋以銓曹諒臣情勢,曲爲之地耳。不意今者,又有此除命,臣不勝悶鬱之至,此必銓曹因其事往經久,偶失六七字缺不得不以難冒之狀,更此煩瀆焉半行缺鞫金戩順億之啓,允下於本府。半行餘缺臣爲國家大體,惜此擧措,略擧獄情。半行缺兵使聖朝,無或有橫罹枉屈之冤焉,而因此三四字缺辱,至今追思,毛骨俱悚。況今道一之事,尙未究竟,而臣數字缺與初無異,層生之議,不啻下石,積怖之心,有甚傷弓,則其可以淟涊承當,以犯重怒,以喪私義,以自速其僨敗乎?其在二字缺不宜容臣復廁於其間,以誤其獄事者,尤較然矣。玆敢仰控血懇,伏乞聖明,俯賜體諒,亟命遞改臣金吾之任,以幸公私,千萬幸甚。批答見上以上燼餘日記
上在慶德宮。停常參·經筵。
申晴,日暈。
下直,江原監司李喜茂。
傳曰,江原監司李喜茂,留待引見。
政院啓曰,近者憲府無行公之員,監察茶時,已至累日,持平李東彦,正言金栽,引避退待,處置經宿,俱爲未安。兩司除受由在外人員外,呈告未肅拜人員,竝卽牌招察任,何如?傳曰,允。
傳曰,敬寧殿望祭,世子親行事,分付。
戶曹參判李光迪,金吾堂上辭免上疏。入啓。答曰,省疏具悉。卿其勿辭察任。
謝恩,執義鄭維漸,掌令李世維。
大司諫兪得一啓曰,引嫌而退,處置失當,宜招物議,揆以臺體,勢難仍在。請正言金栽遞差。答曰,依啓。
掌令李世維啓曰,臣前任南陽府使時,因監牧官,搆誣於太僕,至被罷職之罰,今聞自監營,定査官於水原府,推捉伊時牧子及府吏,査覈其委折云,到今追査已往之事,臣未知何故,而是非虛實間,臣方在被査中,査事未勘之前,何敢一刻冒居於言議之地乎,請命遞斥臣職。答曰,勿辭,退待物論。
副提學金鎭圭上疏。大槪,臣於大小科主掌官請罪之論,有不容晏然者,乞命勘臣罪名,以靖私義事。入啓。答曰,省疏具悉。卿其勿辭,從速察職。
府啓,請罪人杭家籍沒等事,令該府照例擧行。請杭子炤兄弟,竝命絶島定配。請還收科獄罪人酌處之命,更加嚴刑,期於得情。請尼山縣監李之懋,削去仕版。新除授持平吳命峻,時在京畿楊根地,請斯速乘馹上來事,下諭。前啓措辭見上竝引嫌而退。論事欠詳,姑置勿論,處置之諫官,引避見遞,則揆以臺體,勢難仍在,査事未勘之前,固難在職。請持平李東彦,掌令李世維,竝命遞差。答曰,不允。李之懋,先罷後推,下諭及處置事,依啓。前啓,南九萬·柳尙運,遠竄事,吳始復·趙時華,嚴鞫處斷事,金春澤,仍前還配事,禁府當該堂上,從重推考事,前承旨李國芳,削奪官爵事,謁聖時當該主掌官,拿問定罪事,監試會試試券過好者,一一査出施罰,當該主掌官,拿問定罪事,停啓。
謝恩,掌令黃一夏。
禁府,朴泰舒·李枝昌·池溟溢,拿囚,啓。以上朝報
江原監司李喜茂所啓,各道監司守令,例有營需官需,而關東則以京大同未行之故,素無營需官需劃給之事,而監司及營屬,一年所供,竝至二百餘石,內庫直,專供營府饌物,故一年所給,亦至二百石,合爲四百餘石,而朝家無他劃給之物,使以還上粍米取用矣。近年以來,還上漸縮,耗米不足,以元還取用,而還上亦盡,會付米只餘四百餘石,太小之故,邑二十餘石,監司營屬,食道饌物,竝無出處,本州蕩敗益甚,無以成樣,還上數少之故,邑民亦未蒙惠,卽今變通之道,若加得還米四千石,則一年取耗,可至四百石,庶可以推移供給,故伏聞本道,曾以此意啓聞,請以楊根倉還上米四千石,移送原州。廟堂,以楊根倉還上,乃是軍餉,不可輕許,以他郡邑還上有裕處,使之分割以送,而以累經凶年之故,郡邑還上所捧甚少,終不許送原州,事勢誠爲切急,臣竊念各邑還上,同是軍餉,自楊根移送原州,似無所妨,可爲目前救急之方矣。且關東田畓一結所捧,大同例爲十六斗,而十斗則上納,六斗則儲置,以爲進上價充給之資,而至於原州,六斗米,不足於需用,故因大臣所達,六斗米上納,十斗米儲置,臣未知上納之米,凡爲百石,而若以原州上納六斗米,及橫城上納米,限四百石儲置,以爲需用之資,則可爲永久無弊之道,此兩件事中,從長變通,何如?上曰,令該廳稟處。備局謄錄
上在慶德宮。停常參·經筵。
獻納兪命弘三度呈辭。入啓。遞差。
右議政申琓七度呈辭。安心調理。
政院啓曰,尼山縣監李之懋,先罷後推事,命下矣。臺諫,方以削去仕版事論啓,罷推傳旨,不得捧入之意,敢啓。傳曰,知道。
吏曹啓曰,臺諫有闕,政事,取稟。傳曰,明日爲之。
兵曹判書李濡上疏。大槪,金吾寵擢之命,出於千萬夢寐之外,敢陳危迫之懇,冀蒙亟收成命,以安私分事。入啓。答曰,省疏具悉卿懇。今玆陞擢,實循公議,安心勿辭,從速察職。以上朝報
副提學金鎭圭疏曰,伏以日昨,持平李東彦,以謁聖時好品正草,過於見樣者,竝許踏印,請拿主掌官,而知館事臣李畬,因此不安,伊時事實,臣亦有不容晏然者,凡大小科試,例自成均館主掌官,俾管擧子錄名試紙踏印等事,故頃者視學時,依例差定主掌官,則主掌官,預慮踏印之難處。三四字缺以爲試日迫近,而一切以見樣施行,勢恐未易。四五字缺不甚好者,則主掌官,自可量處,六七字缺退之,故踏印之數。半行餘缺招該吏,有所分付。半行餘缺其疏,臣不必覼縷,而若乃齋儒試券,半行缺見樣,其所貿給,未免稍優,此亦不可不設之半行缺臣亦有罪,其何可歸罪僚屬之許踏印乎?今者畬,旣以此四五字缺泮官,聞其委折,又有齋儒試紙之事,則亦不當泯默而退,又以監試試券之未入御覽者,必多如李眞休之過好,論罪數字缺官矣。臣於前日,因眞休等事,與諸考官,同上請譴之章,蓋好者之入格,雖由於主掌官之初許踏印,考官若能細察而退黜,則其所以冒禁得中哉,是以朝家絜令例,竝罪主掌官考官,而今之一罪一否,有乖法例,亦非臣廉義之所敢安也。伏乞聖明,亟命攸司,勘臣罪名,以嚴朝令,以靖私義,竝便俱幸。批答見上
戶曹參判李光迪疏曰,伏以臣之待罪金吾,首尾三載,被人詆斥,非一二矣。前後控辭,瀝血四五字缺未蒙恩遞,荐承溫批,臣誠惶悸,不敢更瀆半行缺懷慙若無所容矣。卽伏聞半行缺難安之故,有改差之命,若言其半行缺浮於首席,當初金戩·兪世基,按問半行缺以次官代行,而臣承命首參於究覈,則諫臣三四字缺臣實爲首,首席,今以難安而蒙遞,則臣以首參究覈之人,何可一日仍冒於獄官之列乎?揆以廉隅,決不可獨爲晏然,而在朝家公法,亦何可一遞一仍,以重損事體乎?矧今聖心爲慮獄事之遷就,特賜處分,則新除金吾,當出而按事,事以應遞之人,苟然介居,不敢參坐,僚員不齊,不得開坐,則其妨於按獄之體,爲如何哉?伏惟聖慈,天地父母,俯諒公義私分之俱不容冒居,亟命鐫臣兼帶同義禁,以存事體,以重廉義,不勝萬幸。批答見上
敎江原監司李喜茂,王若曰,察能授職,簡唯在於予心,宣化承流,半行缺是選,古難其人,肆輟近密之班,半行缺胡貊之古域,實惟關嶺之一行半缺比他方而少遜,至若八百里觀察半行缺遊觀之娛類多,而風流燕佚爲事,田賦半行缺戎政疏虞,未聞有整理之策,況連歲飢疫之荐臻,而四字缺之可矜,如欲之蘇息乎黎元,在得賢伯,肆庸咨詢于二字缺無踰我卿,惟卿,資氣坦易,襟度恢疏,質有其文,致煩聞之藹蔚,和而且確,見言議之公平,初騰騫於省臺,恥爲朋黨之習,逮翺翔於經幄,世稱父子之榮,每當講讀之時,實多啓沃,故予聽納之際,輒嘉忱誠,乃於憂服之初,除乃有二字缺之新命,方喜置卿於喉舌,日聞嘉謨,適値掄才於翰藩,欲別利器,前授卿以江原道觀察使兼兵馬水軍節度使,卿其勉遵朝旨,恪布敎條,黜幽陟明,必有望風而二字缺蘇殘祛弊,宜務調瑟而改絃,凡諸設施之間,須存缺率視故常,嗚呼,嚴助,厭直承明,缺馮翊,蓋欲試治理之材半行缺褰惟而巡海繳,佇聞詩人之詠缺故玆敎示,想宜知悉。知製敎臣趙泰東製進
未時,上御興政堂。江原監司李喜茂,留待缺右承旨金德基,假注書洪萬遇缺入侍。喜茂進前伏。上曰,方面之職,爲任不輕,卿其往哉惟恤,無替予命。喜茂曰,如臣生疏,受此重任,惟恐蔑效,孤負盛意,以此惶悚,而本道,有不可不稟定變通之事,敢此仰達於辭陛之日矣。各道監司守令,例有營需官需,而關東則以京大同未行之故,素無營需官需劃給之事,而監司及營屬一年所供,竝至二百餘石,庫直,專供營府饌物,故一年所給亦至二百石,合爲四百餘石,而無他劃給之物,使以還上耗米取用矣。近年以來,還上衙祿米不足,以元還上取用,而還上亦盡,會付米只餘四百餘石,數字缺餘二十餘石,監司營屬,食道饌物,竝無出處。四五字缺無以成樣,還上數少之故,邑民亦未蒙惠。五六字缺加得還上米四千石,則一年取耗半行缺伏聞本道曾以此意啓聞。半行缺廟堂,以爲楊津倉還上,乃是七八字缺各邑還上有裕處,使之分割以送,而以累經凶荒。七八字缺甚少,終不許送原州,事勢誠爲切急。臣竊念各邑還上軍餉,自楊津移送原州,似無所妨,可爲目前救急之方,關東田畓一結所捧,大同例爲十六斗,而十斗則上納,六斗則儲之爲進上價充給之資,而至於原州,則六斗米不足於需用,大臣所達,六斗米上納,十斗米則儲置,臣未知上納之米,凡爲數三字缺而若以原州上納六斗米,橫城上納米,限四百石儲置,以爲需用之資,則可作永久無弊之道,此兩件事中,從長變通,何如?上曰,令該廳稟處可也。上曰,生民休戚,係於守令,守令賢否,亦須詳察,嚴明黜陟,可也。喜茂曰,敢不盡心,思所以克體上敎乎?德基,請讀宣別諭缺上命小宦,賜喜茂弓矢獵藥。以下缺以上燼餘日記
上在慶德宮。停常參·經筵。
戶曹判書金昌集上疏。大槪,兼帶知義禁之任,乞命該曹,照例稟處事。入啓。答曰,省疏具悉。疏辭,令該曹稟處。
刑曹啓目,擊錚罪人內官李惟一元情云云,所供如此,上栽何如啓,放送爲乎矣,禁吏從中作挐之習,在所懲治,査出科罪,推給掠奪之物爲旀,李時益,作挐與否,洞人處推問稟處爲乎矣,內官雖微,離主上不遠,則風聞拘囚,本非古例是置,今後內官有罪論劾,勿許風聞直囚。
政院啓曰,金吾久無長官,重囚多滯,知義禁李濡,疏批已下,而尙不出肅,卽爲牌招察任,何如?傳曰,允。
知義禁李濡,牌不進。
明日敬寧殿望祭正時,四更一點,王世子出宮正時,三更四點。
禮曹,謝恩使拜表吉日,令日官推擇,則來八月初六,方物封裹,同月初三日,改推擇。啓。
謝恩,弼善李世維。
有政。獻納崔昌太,引儀鄭至祥,正言宋宅相,持平沈宅賢,濟用正尹弘离,軍資正李寅爀,掌令李德英,弼善李世維,副修撰任守幹,司導直長趙義耘,禮曹佐郞金一鏡,幽谷察訪李喜昌,陜川郡守鄭復先,丹城縣監鄭重胤。
上在慶德宮。停常參·經筵。
右議政申琓八度呈辭。入啓。傳曰,安心調理。
吏曹啓目,粘連啓下,觀此戶曹判書金昌集上疏,則兼帶知義禁之任,與判義禁李濡,有應避之嫌,令該曹照例稟處亦爲白有臥乎所,相避之法,在下當遞是乎矣,宰臣進退,臣曹不敢擅便,上栽,何如?啓依回啓施行。
傳曰,明日晝講爲之。
敬寧殿望祭罷後,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。嬪宮,藥房·政院·玉堂問安。答曰,罔極。
禁府,尹徵三·金德恒,拿囚。啓。
上在慶德宮。停常參,只晝講。
下直,龍宮縣監李志奭,開城敎授李再昌。
政院啓曰,憲府之官,累日引入,監察連行茶時,殊涉未安,除在外人員外,呈告未肅拜人員,竝卽牌招察任,何如?傳曰,允。
兵曹判書李濡,兼帶判義禁辭免上疏。入啓。答曰,省疏具悉。卿其勿辭,速出行公。
京畿監司書目,辭職上疏上送事。啓。答曰,省疏具悉。卿其勿辭,從速察職。
晝講入侍,同知事趙泰采,特進官閔鎭厚,承旨呂必容,玉堂金鎭圭·李觀命,假注書洪萬遇,史官金興慶·金相元,武臣崔鼎鉉。
謝恩,持平沈宅賢,掌令李德英。
府啓,請罪人杭家籍沒等事,令該府照例擧行。請還寢杭子炤兄弟等放歸田里之命,竝命絶島定配。措辭見上請還收科獄罪人酌處之命,更加嚴刑,期於得情。措辭見上新除授司諫院獻納崔昌大,時在忠淸道鎭川地,正言宋宅相,時在京畿果川地,請竝斯速乘馹上來事,下諭。答曰,不允。下諭,依啓。前啓,尼山縣監李之懋,削去仕版事,停啓。
今日晝講時,判義禁李濡,卽爲牌招察任事下敎,玉堂罷散人員書入事下敎。
掌令黃一夏啓曰,臣於暗行廉問之啓,權慜之慜字,書以愍字,礪山府使,書以郡府,因該曹回啓,至有付籤以入之擧云,莫重奏御文書,如是誤書,昏謬不察之罪,無以自逭。又伏聞向者前獻納尹行敎之疏,以合啓,及姜世龜,尹德駿等,請罪之啓,費辭論列,非斥甚峻,其後合啓,崖異之論,迭出繼起,譏斥之言,益加層切,其蔑公偏私之態,前後臺避,言之詳矣。今不必以疊牀之說,呶呶於事過之後,而身旣參涉之人,則已難冒居於臺次。至於領敦寧府使臣尹趾完罷職之啓,以其措辭之差爽,向日諸臺,皆已引避,臣於此亦有所不安者。蓋春初臣之忝居諫職也,以署經事,趨詣闕下,而兩司皆會,已書啓草,且以爲略有文字刪改之處云,而意謂雖有改語,大意則仍前,泛然看過,仍爲聯名矣。伊後諸臺,皆以爽實見遞,則不審之失,臣亦著矣。何可諉以刪改之不由臣手,合啓之今已收泊,而晏然而已乎?以此以彼,嫌不可一刻仍冒,請命遞斥臣職。答曰,勿辭,退待物論。
政院啓曰,伏見京畿監司李壽益,今春夏等守令褒貶啓本,則無一人居下,殊無嚴明殿最之意,且伏見黃海監司申銋啓本,則瑞興縣監尹世緯題目中,慈詳之詳字,書以祥字,莫重御覽等第文書,有此誤書不察之失,京畿監司李壽益·黃海監司申銋,都事李益漢,竝推考,何如?傳曰,允。又啓曰,伏見平安監司李世載,黃海監司申銋,統制使元德徵,京畿水使李昌肇,忠淸水使申漢章,慶尙左水使李行成,今春夏等邊將褒貶啓本,則無一人居下,殊無嚴明殿最之意,竝推考,何如?傳曰,允。
謝恩,判義禁李濡。
吏曹啓曰,守令有闕,政事,取稟。傳曰,當日爲之。
吏曹啓目,粘連,觀此慶尙右道暗行御史趙泰一書啓,則陜川郡守金洵段,到任以後,勤於爲治,痛斥豪右,禁束官屬,第其斷訟,失之銳速,徭役之不納者,督捧闕紙,頗傷苛刻,所畜妓妾,稍開苴苞之逕,不無害政之端,衙奴潛出,討酒橫行於場市之間,所見駭異是如爲白乎旀,丹城縣監朴其良段,爲政數歲,無一善狀,遍媚土豪,蠹政多端,吏多奸黠,全不管攝,歲抄時,色吏隨賂輕重,任自取舍,束伍作隊之時,色吏恣行奸濫,所受賂物,多至錢文百餘兩,矇不覺察,其尸居之狀,節節可駭是如爲白臥乎所,此兩邑守令段,或政歉明愼,賂行邪逕,或尸居其職,害及生民,不可仍置,竝只罷黜爲白乎旀。善山府使朴重圭段,鍊達治務,聽斷精詳,節約用度,多積羡餘,一不私用,盡歸民役,國恤時雜物卜定之數,以錢折直,殆過六七百兩,而自官備,貢米加升六十餘石,公作後木三十八疋,亦自拮据備納,貢案都案及戶籍時所入紙地作木雜費等物,以別備皮穀四百餘石,措辦以用,臘肉進上,官備價錢,貿得以納,官家日用雜物,亦多改備,春等柴炭,全數減給是如爲白乎旀,咸陽郡守申奎段,寬猛得中,淸約自守,吏屬自戢,民情胥悅,本郡土俗,大抵獷悍,西南山谷,比他尤甚,莅任以來,畏愛知化,令行禁止,人咸畏之爲白乎旀,儒生,課以程文,武學,試以射藝,勤諭勸奬,必有成效是如爲白乎旀,還上收納,了當於數日之內,凡干捧上,痛祛其高重之弊,譽聲洋溢於隣境是如爲白有臥乎所,此兩邑守令,至誠奉職,治行特異,其在激勸之道,合有褒賞之典,貢賦納未納,令戶曹相考稟處爲白乎旀。幽谷察訪金錫剛段,政傷煩苛,怨謗滋興,改馬添價,極其零星,家在近地,馱載頻數,以所供食物之不潔,重杖驛人,仍爲致斃,厚給喪需,堇堇䌤縫是如爲白有臥乎所,政苛而取驛卒之怨,家近而有馱載之謗,爲先罷黜,其杖殺人命之罪,令攸司稟處爲白乎旀。沙斤察訪宋光林段,律身淸簡,頗有廉聲,撫愛吏卒,馬政修擧,大馬改立之價,或准數出給,或分半添給,不爲依前分定於各驛,鳩聚穀物,別立一庫,以爲補役之地是如白乎所,其淸簡爲政,革弊補役之狀,誠爲可尙,似當有參酌褒賞之道,上裁敎是白乎旀。召村察訪柳尙重段,在官未滿一朔,姑無可論之事是如爲白有在如中,置之爲白乎旀。監司崔錫恒段,供奉從約,騶卒亦簡是如爲白有矣,按道之臣,事體自別,不必擧論爲白乎旀。統制使以下乙良,令兵曹稟處,何如?啓依允。沙斤察訪宋光林乙良,考例稟處。又啓目粘連,觀此暗行御史鄭維漸書啓,則咸從前縣監尹以寬段,凡干政令,一委於其妾子及奸吏朴尙儉·徐順得之手,尙儉妾今香,締結縣令之妾,請托公行,妾子之同接校生徐後章·金已兄等,長在衙中,歲抄閑丁,受賂頉下,至於十一名,而賂物段,已兄·順得,與衙子弟,相與分用是如爲白乎旀,加耕所捧錢文三百餘兩,出給朴尙儉處,貿納白紬六十疋,而衙子弟科行時,沒數持去是如爲白乎旀,中江開市所用物貨,例爲責出於市井,而分徵民結,每八結各捧錢五錢,創出無前之規是如爲白乎旀,徐順得,以歲抄色吏,與衙子弟符同,多有受賂濫雜之事,品官三人,不勝憤惋,乘空官時,縛打順得,則縣令聞之,捉囚三人,將欲重治,其中一人之父,日夜號哭,不食而死是如爲白乎旀,及其巡到本邑之時,馳入官廳,則各穀一百三十石,露積於庭中,皆是加耕隱結官屯所捧,而初置司倉,以私用事,連續下官廳是如爲白乎旀,其同生弟及妾子,蠱惑邑婢天任·萬禮者,各生一子,皆已免賤,而所納免賤公文考見,則一張,以朴尙儉假名陳告圖出,一張,以肅川人金淸興陳告懸錄,而尙儉·淸興,卽爲逃走,其間必有奸情,而以兩人逃躱之故,不得究覈是如爲白乎旀,上年秋釋菜時,脯牛價會減米八石,不爲出給鄕校,聞御史巡到之奇,經年之後,今始出給是如,官廳文書六度,免賤公文二度,各人捧招,竝以封進是如爲白有臥乎所,其貪婪不法之狀,如是狼藉,不可以已罷而置之,其罪狀,令攸司稟處爲白乎旀。慈山前郡守呂謙齊段,貪饕殘虐,罔有紀極,官屬及村民之有闕者,以壯紙厚白紙徵贖,而無數點退,擇紙品,必以自家貿置之紙,許民買納爲白乎旀,抄出境內有馬者,責立京刷馬,多出卜物,一馱之馬,不能盡載,馬主不得已願賣其馬,則因以廉價劫買,民間絶無畜馬者是白乎旀,村中有一無依寡女,賣酒資生,謙齊稱以禁酒,徵納贖錢三兩,其他鄙瑣之事,不一而足,怨謗之聲,至今未已是如爲白乎旀,寧邊前府使李文海段,貪饕無厭,自奉極侈,一境之民,至今唾罵,考見前後重記,則前重記中,以大米二百石,田米五百石載錄,而文海則以大米三十二石,田米五十石,載錄於重記中,其餘錢布,亦且稱是,在任七朔之間,其所費用,至於六百二十石之多是如爲白有臥乎所,謙齊之虐民肥已,文海之濫用官穀,俱係不法,事雖旣往,終難置之,亦令攸司稟處爲白乎旀。定州牧使李泓段,到任以來,備知民間疾苦,絶無侵擾之事,加耕收稅,一日耕,例捧二斗,而上年則減捧一斗二升是如爲白乎旀,勅行時凡百酬應之事,皆自官辦,一毫不出於民戶是白乎旀,山城所在軍器倉舍,自官料理修補創建是白乎矣,山城東邊城堞,擧皆頹圮,一不修築是如爲白乎旀,龍川府使成重三段,到任未久,別無大段疵謗是白乎矣,新政之初,不戢官屬,或有橫侵村民之弊是白乎旀,且本府守宰之遞易頻數,邑力凋殘,不成貌樣,此時蘇殘之責,非循常守拙者,所可堪任,而府使新到,政治未著,庶可責效於將來是如爲白乎旀,宣川府使申璨段,莅任旣久,爲政循良,官家所用凡百,多有修擧之事,而但居常善病,聽理頗倦,外倉還上,不能親審,分給穀物,或有不精之弊是如爲白乎旀,至於戎政一款,盡心殫慮,軍器修補,新備旗幟之別備,其數甚多,戎政,爲一道之最是如爲白乎臥乎所,此三邑守令,或撫摩爲政,勤幹著稱,而不修城堞,任其頹毁,或赴任未久,毁譽無著,而束下頗緩,民或受弊,或盡心戎政,修擧可尙,而不親捧糴,穀欠精實,不可無警責之道,竝只推考爲白乎旀。博川郡守李濟冕段,衙眷甚少,自奉亦簡,而旣乏幹事之能,且無着手之處,今番勅行時,稱以人夫價,徵捧二兩錢於每八結是如爲白有臥乎所,支勅之物,分定八結,雖是列邑之所不得已,而至於每八結,捧錢二兩云者,似涉過濫,姑先推考爲白乎旀。龜城府使權詢段,到任以來,以革去民弊爲務,加耕屯田所出穀物,十分節用,以爲飢民賑救之資,本府有築城之役,鳩聚財力,伐木運石,以官屬及軍官,輪回赴役,不煩民力是白乎矣,常時多近杯酌,亦不至於廢事是如爲白乎旀,順安縣令金柱臣段,凡於政令之間,不爲違道干譽之事,支勅庫逋欠,一一督徵,官屬,以此怨謗,官穀將捧,絶不饒貸,至於小民,則無所怨苦,一境稍安是白乎矣,近緣身病,坐衙常罕,公務多滯是如爲白乎旀,泰川縣監金萬胄段,莅任旣久,盡心民事,田野荒廢之處,給種勸耕,還上收捧之時,不用鞭朴,闔境晏然,別無擾民之事是白乎矣,仁慈太過,剛猛不足是如爲白乎旀,義州前府尹李三碩段,聽斷無滯,施措有方,闔境稱譽,咸惜其去是白乎矣,未有施賞勸奬之擧,武士輩以此缺望是如爲白乎旀,鐵山府使沈益晉段,爲人勤幹,留心職務,客舍創建,不煩民力,軍器修補,無一執頉,貿取鹽石,轉換聚穀,抄出尤甚之民,計口分給,民皆稱譽是如爲白乎旀,郭山郡守李鳳徵段,到任日淺,未聞能否是如爲白乎旀,嘉山郡守李萬鍾段,爲政甚簡,處事周詳,常以米穀餘儲,以爲重記之資,一境擧皆稱譽是如爲白乎旀,肅川府使許榟段,到任未久,毁譽無間,留意職務,頗有蘇殘祛弊之政是如爲白乎旀,永柔縣令柳泰明段,聽理之際,頗有詳明之稱,施措之間,亦多簡便之譽是如爲白乎旀,甑山縣令申汝逑段,爲人慈詳,留意職事,未有疵政之可知是如爲白乎旀,龍崗縣令姜履相段,到任未久,未有能否之著,而爲政循良,民以爲便是如爲白乎旀,三和府使南巘段,爲政頗勤,各穀累百餘石,私自拮据,分賑飢民,一境以是稱頌是如爲白乎旀,平壤庶尹慶明會段,政令不擾,務在便民,雖無時月之效,稍有蘇殘之望是如爲白乎旀,中和府使蔡以章段,新到之初,多有擾民之事,近緣監司嚴加檢束,政令,稍勝於前,一境之內,別無怨苦之聲是如爲白乎旀所,此十四邑守令,論其政治,雖或有優劣之可言,而俱無特異之績,竝只置之爲白乎旀。郭山前郡守尙選,旣已身死,不爲擧論爲白乎旀,寧邊府使南五星段,淸儉簡約,盡心職事,惟務實惠,不事虛譽,上年三四月間,已知峽中之失稔,預先節用,多聚穀物,且拮据貿穀於隣近邑,儲置百餘石,自今年二月,抄出尤甚絶火者,計口分給,而一月兩巡爲式,一巡分給之數,多至九十餘石,一境之內,民無飢色是白乎旀,今番勅行時夫刷馬,其他酬應之物,不煩民力,八結所捧鷄首,一年輪回或至三四次,府吏則一年內,未嘗一次輪回是白乎旀,鐵瓮城許多城堞,擧皆頹圮,而役民以時,一一修築是白乎旀,大小蠲役之事,種種非一,闔境愛戴,瓜期已滿,民皆惜去是白乎旀。魚川察訪柳格段,志在奉職,別無貽害驛卒之弊,而老昏轉甚,馬政不無疏闊,所立馬匹,瘦瘠居多是如爲白乎所,身爲郵官,不能修擧馬政,罷黜爲白乎旀。大同察訪申伯周段,到任以後,奉職頗勤,料理木同,貿取穀物,各站驛卒之尤甚絶火者,抄出分給,頗有稱譽之聲是如爲白有臥乎所,雖有愛恤郵卒之稱,亦無表著可尙之續,置之爲白乎旀。監司李世載段,自奉儉約,騶從減省,威惠竝著,一路稱頌,嚴束管下,無得爲一毫非法之事是如爲白乎矣,按道之臣,事體自別,姑無可論之事是如乎旀,兵使及邊將等乙良,令兵曹稟處,何如?啓依允。
有政。翊衛黃禹明,都摠都事徐宗謙,知事金有鉉,部將姜檀,公州營將河重圖,五衛將黃再命。以上朝報
同知事趙泰采所啓,臣方待罪於司䆃寺提調,故有仰達之事矣。本寺以供上衙門,只有正·主簿·直長三員,正則以長官,例不進參於供上,而主簿·直長二員,相替進參,常時已多有苟簡之患,卽今則大殿供上外,又有山陵·敬寧殿·兩殿供上,以二員,分往三處,勢有所不及,故不得已差出假官,以爲推移分往,而假官,亦不可每每差出,莫重供上,將未免生事之患,掌苑·司圃署,亦以供上衙門,曾因提調變通,加出別提一員矣。卽今本寺,則雖不加出曾前所無之官,而本寺官員中正一員,姑爲推減,其代以僉正一員,限數年復舊,以爲輪回進參供上之地,則官額不加,本寺形勢,誠爲便當,而事係變通,令廟堂稟處,何如?上曰,依爲之。備局謄錄參贊官金鎭圭所啓,自古有國,必以褒奬忠節,爲急先之務,況卽今進講春秋,大義在於明君臣父子之倫,尊周攘夷,尤是聖人之所致意也。然則其於表忠策義之事,不可不加勉也明矣。曾在宣廟朝,校理尹暹,以李鎰從事官,殉節於尙州戰陳,朝家施以旌表贈諡之典,其孫曰棨·集,而集,以斥和臣,往瀋陽,秉義不屈而死,朝家特爲贈諡矣。棨,則丙子冬間,以前應敎,出倅南陽,而爲娶妻往報恩地,聞虜警,疾馳未三日而還任所,謀擧義兵勤王,事未集而虜兵猝至,軍潰被執,終始憤罵不屈,虜怒而殺之,斷其舌,忠節之凜烈如此,故孝廟下敎,至比於顔杲卿,又曰,兩世之忠,尤可貴也,命贈吏曹參判,又爲旌表。朝家所以崇報可謂至矣,而第念棨之所樹立,不下其祖及弟,易名之典,獨不及乎此,恐歉於褒奬之道,今若加贈正卿,仍爲贈諡,俾此三臣,均蒙恩典,似爲合宜矣。上曰,一體贈諡可也。閔鎭厚曰,尹棨忠節,固宜有易名之典,而贈諡,乃國家莫大之典,只以筵臣之言,遽命施行,似爲未安。令該曹稟處,或詢廟堂而處,恐宜矣。上曰,令該曹稟處,可也。又所啓,臣旣以尹棨事仰達,而又有繼陳者矣。丙子之亂,弼善尹烇,以分司入江都,及城陷,罵賊不屈被害,事定命配食江都之忠烈祠,乃故相臣金尙容主享之祠,而同是殉節諸臣之所配享,烇同享之,李時稷,官正,宋時榮,官主簿,而頃年,皆加贈正二品而賜諡,烇,只贈都承旨,無諡,以一體殉節同享之人,而所以崇奬者,不宜有異。況烇,常爲付從,則官位高於主簿,而獨未蒙易名之典,亦未知其得當,烇亦加贈正卿而贈諡,則似合於褒忠之道矣。上曰,令該曹稟處可也事,命下矣。尹棨·尹烇,罵賊不屈,終至被害,其忠節之凜凜,實無愧於古人,易名之典,尙今闕焉,恐有歉於朝家褒忠崇節之道,筵臣建請贈諡,誠爲得宜,似當特爲一體加贈賜諡,以示表奬之擧,而加贈賜諡之典,事體關重,非本曹所可擅便,令廟堂稟處,何如?答曰,允。以上禮曹草記
有政。參禮察訪朱恒道,雲峯縣監朴再華,咸平縣監申弼賢,碧沙察訪李東英,玉果縣監趙始煥,尼山縣監朴尙彬,靈巖郡守白漢相,知義禁姜鋧。以上政事
京畿監司李益壽疏曰,伏以臣於日昨,伏見秋曹回啓判下公事,卽臣前任本曹佐貳時失職之罪,置在應罷之科,而伏蒙聖上,特垂寬護,至以勿解見任爲敎,臣誠感激惶隕,不知攸處。夫審讞刑獄,何等重事,而當官曠務,漫不奉行,揆以常憲,宜任厥罪,況今一一缺一身之廉隅,有不暇論,而朝家懲責之道,豈容如是,缺自列,而適値國練,瀆撓是懼,繼遭缺請,亦未免後時,臣於是益不勝缺一段,向者儒臣陳斥之言,旣不可缺逐節引罪,恐涉煩浼,陳病丐免,蓋缺燭,溫諭丁寧,曲賜開釋,臣拜手莊誦,銘骨知感,缺不敢更溷,泯默蹲據,但切窮蹙矣。今者難冒之端,又加一層,不敢以寵數之曲庇,重任之仍畀,爲幸,一事二事,徒懷苟且,仍缺礡,終自晏然而已乎?玆敢冒死悉暴於天地父母之前,伏乞聖慈,亟命鐫改臣職名,一以嚴公法,一以安私分,不勝幸甚,臣無任云云。批答見上
行兵曹判書兼判義禁李濡疏曰,伏以臣恩隆而懼盈,任重而憂顚,自聞新命,五情潰亂,寤寐悸慄,莫知所出,敢竭血懇,冀蒙開許,而伏奉聖批,反降溫諭,臣於此感激之深,惶愧之至,怵迫之極,益不知所以自處也。不意此際,嚴召遽下,臣雖無狀,豈不知行不俟駕之義,而自念以臣衰耗之精力,劣才分,缺恐其僨敗,又重之以不敢當之任,如蚊負山,摧拉缺誤事之罪於他時,寧受違命之誅於今日,缺冒進者也。席藁私次,靡所容持,伏乞聖慈,特賜諒察,亟收成命,以便公私,因治臣罪。以□批答見上
午時,上御資政殿晝講。特進官閔鎭厚,缺參贊官金鎭圭,參贊官呂必容,侍讀官李觀命,假注書洪萬遇,記事官金興慶,記事官金相元,武臣崔鼎鉉,入侍。上讀曾受第四卷自四年春王正月公狩于郞,止見春秋責相之意也。音一遍訖,是講也畢其卷。鎭圭進讀第五卷自五年春王正月甲戌己丑陳侯鮑卒,止非國史之所能與也。音一遍。舊吐未安處,鎭圭,告而改讀者三處,上受而讀之,音一遍訖。鎭圭,進釋曰,初章甲戌之戌字,舊本爲伐,蓋誤字矣。陳侯卒,卒以甲戌己丑兩日書之者,未詳。公羊·穀梁曰,公狂易以甲戌書數字缺又曰,陀之亂,起於甲戌,而公之卒,在於己丑,未詳孰是,而疑有脫簡矣缺詐謀之人,故托朝於紀,欲以襲之,紀人,覺缺而此後紀終爲齊所滅,夫子之半行缺隣,而齊鄭之君,則意在呑缺無異盜賊,故所以書之,以誅其意。觀命曰,交隣不以禮信,惟用詐謀,此後魯之城北丘楚之會武關,缺誠信詐諼,甚矣。泰采曰,齊·僖·鄭·莊,皆小人之雄也。相與缺合力,惟以呑噬小國爲事矣。鎭圭,又釋曰,仍叔之子章,相□之論,痛快矣。更無所達,而第世卿,出其父祖而其子承襲之謂也。此則其父坐而以公器,私與其子,縱恣尤甚,其時周室衰微,紀綱解弛,權柄倒植,此後歷代用世家之弊甚矣。雖以我朝事言之,以外面看之,則雖公卿之後,皆由出身,爲通仕籍,可謂與此異,而大抵立朝者,皆世家之後,非立賢無方之意,豈草野而無賢才,商周伊·呂之佐,皆從草野得人君用人之道,但當一以公明,不可以寒微而忽之耳。人主深居九重,豈能人人而盡知,惟在擇相與政官而任之,相其人則缺及者,則亦令監司擇其道缺此,則徒文具耳。鎭厚曰,同鄕缺亦有廉問來薦者,竝令該曹收用,則缺野之擧矣。鎭圭又釋王伐鄭章曰,此事最關於缺故筆法不尋常,古者諸侯有罪,則天子命伯討之,甚則六師移之,未有自往征之者,況鄭伯之罪,非係重大,而此出憤兵,鄭人禦之,師徒敗續,射王中肩,周天子之自墜威靈,固不可言,而鄭伯,以叔段事,旣失其毋之歡心,今又逆王師射王肩,倫紀滅絶,無復餘地矣。此時若有桓·文之伯,則鄭伯之罪,直不容誅矣。鎭厚曰,今進講舊吐,多有迂曲處矣。鎭圭曰,自前以此吐進講,非大害於義,則不可盡改矣。講罷。
特進官閔鎭厚啓,頃於筵中,以明禮宮穀物敗船,船人朴允男等事,有所陳達,而擧行條件,搆草之時,臣誤以壽缺書送,不勝惶恐,且其時上敎停刑仍囚之外,似又有他敎,而臣及注書缺自記得,擧行條件中,只以停刑,上曰,不可一向仍囚,宜有區處之缺緝,以允男等,似非故敗之意,陳達,半行缺刑訊之敎,故臣於允男等,受刑三次之後,循例缺刑,而詳考文書,則允男等之事,未知其決非故敗矣。當初內司手本中,別遣宮差摘奸,則米十石,無水沈之事云云,而以本道査啓見之,則長淵色吏輩招辭,皆以不見米石爲言,此是大段違端,自本曹憑問於其時摘奸宮差,詳知曲折,後更爲稟處,何如?上曰,依爲之。出擧條又所啓,罪人韓道章,初犯死罪,因捉告越獄罪人之功,減死定配於珍島,擅離配所,潛入京中,拔劍作挐於士夫齊會之處,臺官論啓,自本曹刑推三次,而猶不承服,故更請加刑矣。道章前後罪狀,萬分痛惡,而拔劍作挐一款,三次之刑,亦足懲罪,數字缺律不過杖一百,還發配所,則半行缺百惡俱備,珍島之民,半行缺有作弊之事云,今若半行缺受害,雖無彼此之別,而出陸半行缺敢此仰達。上曰,情狀雖甚痛駭,而旣非死罪,移配于濟州等處,可也。出擧條又所啓,頃以罪人李天發,一罪論斷事,議大臣判下,而又有可以定奪者,每請議大臣,太涉煩瀆,故敢此面稟。天發,旣殺申天望夫妻及兩子,則論以殺一家三人之律,當爲凌遲處死矣。此與無端戕殺者,雖或有間,天望之長子,同往作變之事,別無現著之端,則一從法文,凌遲處死乎?抑以其意在復讐,而特用次律,不待時處斬乎?抑以常例殺人之律,報政府議斷乎?此一款,必須明白稟定,然後可以行會於本道,或請上裁,或令廟堂稟處,何如?上曰,凌遲處死,似爲過重,不待時處斬,可也。缺行會於本道矣。缺上曰,依爲之。出擧條又所啓,半行缺凡係刑獄,在宜審察,故敢此仰達。半行缺偶聞沿路傳說,則通津有一獄事,處置失當,群情拂鬱云,故臣取見通津府文案,則本府居金廷民爲名者,欲有妻娶妻,送采於洞內朴仁信,仁信,旣許而旋悔,還采於廷民,而嫁其女於金萬石,則成昏翌日,廷民,率朴大俊等,突入仁信家,劫奪其女而來,留一日始爲還送,萬石之四寸崔振河,呈狀本府,請治廷民㤼奸之罪,則本府只決笞三十度,振河又爲呈狀於監營,監營,使之嚴囚廷民,通津府使,以振河狀中,有身爲法官,曲護亂倫及別定剛明官等語,引嫌牒報,振河,終以誣陷土主,冒稱幼學等罪,受刑三次,全家徵贖,廷民則刑推一次而卽放,振河雖本是通津人。數字缺於錦山,則固與土民有異,且其議送半行缺亦非公然誣陷之比,則半行缺徵贖,此則不須論,至於廷民半行餘缺未得成奸,劫奪他人之妻,其罪半行缺往之人,亦宜一一査出懲治,而廷民,只受一次刑。四五字缺不爲究問,其在刑法,未免疎漏,當此人心不淑之時,如此奸惡之輩,不可不隨現痛懲,令本道更加嚴覈啓聞後稟處,何如?上曰,依爲之。出擧條同知事趙泰永所啓,全羅左道暗行書啓回啓中,樂安等四邑守令罪狀,令攸司稟處事允下矣。樂安前郡守元始亨,以前官時大同儲置及司倉那移之穀,分徵民戶事,至於拿覈,其那移取用之前官,不可不一體稟處,而臣於回啓時,泛論以四邑,不擧前官姓名,竝爲請罪,事涉踈漏,極爲惶恐,前郡守朴東相,令攸司稟處,何如?上曰,依爲之。出擧條參贊官金鎭圭曰,光國志慶錄,今已正書開刊,而凡例取舍,間有仰稟事矣。當初缺進元本中則宣廟御製在首,其下卽半行缺詩也。自上又有御製,因以御筆親書,當以此近十字缺次則御製在於末端諸臣所作之下,事甚未安,當改編于宣廟御製之下,諸臣和進之上耳。上曰,依爲之。鎭圭曰,宗臣所集之元本中諸臣之作,不以官秩高下編次,而以有序文者及首數多寡,爲編次,故其時大臣宰臣之作,或在最末,亦當更爲編次耳。上曰誠然,依爲之似好矣。鎭圭曰,其時諸臣和進中朴承宗·白惟讓之作,亦在矣。其時則兩臣,皆無故,故和進,而其後白惟讓,則緊入鄭汝立之獄,不比尋常,汝立,文書搜探中,得惟讓札,有犯上不道之言,宣廟下其札于鞫廳,因斃杖下,而其言,極凶慘,朴承宗,以廢朝當國之首相,罪惡甚重,癸亥反政初,承半行缺伏法,而仁廟聖敎中,所以臚列其罪狀者。半行缺籍沒,今以此等罪人之作,混同仍錄於兩朝御製御筆所在之下,事體道理,俱極未安,缺雖不能詳察,今當鋟梓之時,不可仍置竝刊矣。上曰,所達誠是,此兩人作,拔去可也。鎭圭曰,今所下御製入榟時,無合當可稱題目,自下議定,有所未安,未知何以書之則爲好耶。筆亦自上親寫,則書以御製御筆似好耶。上曰,此好矣。鎭圭曰,當依下敎爲之,而當如文題之規,書之于首耶,抑書之于下曰,右御製御筆云乎?上曰,書之于首,可也。李觀命所啓,新除授副修撰任守幹,時在廣州地,斯速乘馹上來事下諭,何如?上曰,依啓。又所啓,本館官員之不備,無如近日,或有下鄕未上來者,又多在罷散中,卽今不能推移入直,事甚苟簡矣。上曰,罷散人員書入,榻敎。呂必容所啓,判義禁缺牌不進後再疏,旣已批下,更爲牌招。半行缺年前小臣之待罪諫官也。半行缺大君山所斫松罪人公事,則有自內司半行缺何必付之內獄乎,宜令該曹覈處矣。上曰,宮奴故如此,而畢竟則當送刑曹矣。又所啓,數日前,有擊錚公事,判付辭緣內,有離主上不遠之文字,宮庭掃除之隷,其任,本不過給使令於前而已。況生徒,則尤豈有離主上不遠之事乎,誠爲未安,故敢此仰達。還收其文字,似可矣。上曰,生徒亦有出入闕內之事矣。閔鎭厚曰,雖非生徒,此文字有出處,不可用之於宦豎矣。金鎭圭曰,群下皆以王言爲未安矣。上曰,其文字改之,可也。上曰,武臣進來。崔鼎鉉進伏,上曰,有欲達之事乎?鼎鉉曰,臣年前待罪半行缺皆與道臣相議變通,無大段仰達之事矣。缺諸臣以次退出。以上燼餘日記
今日引見時,趙泰采所啓,全羅道暗行御史書啓回啓中,樂安等四邑守令罪狀,令攸司稟處事允下矣。樂安前郡守元始亨,以前官時大同儲置及司倉那移之穀,分徵民戶事,至於拿覈,則其那移取用之前官,不可不一體稟處,而臣於回啓時,泛論以四邑守令,不擧前官姓名,竝爲請罪,事涉踈漏,極爲惶恐,前郡守朴東相那移之罪,亦令攸司稟處,何如?上曰,依爲之。朝報
上在慶德宮。停常參·經筵。
紫門監役尹春敎,月食內摘奸時,無緣不參,依承傳罷職。
政院曰,掌令黃一夏,昨已引避退待,持平沈宅賢,朝者詣臺,强引不當引之嫌,退却不捧,則仍爲呈辭出去,事極未安,執義鄭維漸,掌令李德英,皆在呈告中,處置,又將經宿,執義鄭維漸,掌令李德英,持平沈宅賢竝卽牌招,以爲處置之地,何如?傳曰,允。
右議政申琓九度呈辭。入啓。傳曰,安心調理。
府啓,請罪人杭家籍沒等事。請還寢杭子炤兄弟放歸田里之命,竝命絶島定罪。請還收科獄罪人酌處之命,更加嚴鞫得情。措辭竝見上旣往之事,不必爲嫌,誤書勿遞,亦有定式,請掌令黃一夏出仕。答曰,不允。處置事,依啓。
刑曹啓目,擊錚罪人內官李惟一元情云云,所供如此,上裁,何如,啓放送爲乎矣,禁吏從中作挐之習,在所懲治,査出科罪,推給掠奪之物爲旀,李時益作挐與否,洞人處推問稟處爲乎矣,內官之風聞拘囚,本非古例是置,今後內官有罪論劾,勿許風聞直囚事,改付標啓下。
上在慶德宮。停常參·經筵。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上科獄罪人,凶巧奸慝之狀,實國人之所共憤嫉,苟有人心,孰肯有一分容護之意哉?頃者右尹任弘望,當國言狼藉,獄情畢露之日,敢以分疏救解之意,顯言公唱,以此旣被彈劾,爲世所棄,則決不可容恕,復置卿列,而乃者又敢以疏章自敍,其猥褻可駭之語,至煩天聽,尤極無嚴,請右尹任弘望罷職。近來紀綱解弛,人心不淑,常漢之凌辱士夫,比比有之,誠可寒心矣。日者習讀韓重佖,突入士夫家內庭,無數作挐,至以不忍聞之說,極口醜辱,如此悖惡之人,不可不各別懲治,以杜日後之弊,請習讀韓重佖汰去,罪狀,令攸司稟處。答曰,不允。末端事,依啓。
吏曹啓目,粘連,觀此全羅左道暗行御史李彦經書啓,則前求禮縣監崔益望段,居官莅民,無一善狀,瓜期已近,貪黷日甚,賂道一開,飯門如市,大小差役,捧賂而許遞,獄囚之久滯者,亦以納賂而見放,出庫中米租,公然貿易於場市,以富民還上,沒數作錢,而私捧差役得遞者,鄭時昌·朴時明·申仁立等,差年分書員三人,合錢二十兩厚白紙一塊,入納而免役,金鎭仁,爲紙匠,錢十七兩價布綿紬各一疋,入納而免役,金明哲之子,爲貢生,錢四十兩厚白紙一塊,入納而免役,裵君信之子,爲貢生,錢五兩價布一匹,入納而免役爲白乎旀,罪囚之見放者鄭時昌,與人作隻,方且始訟,而遍右彼邊,違法囚禁,冬月滯獄,不勝其苦,錢十五兩,入納而得放,上項各人等處賂物捧上入納衙中者段,吏房朴繼昌,及唱夢吉,笠匠吳時漢等是白乎旀,官廳米五石租三十五石,及唱夢吉,貿錢以納,租八石,官奴義日,貿錢以納,米六石,官廳色吏姜次重,貿錢以納是如,各人等箇箇納招爲白乎旀,上年三倉還穀捧上時,逋欠耗剩落庭合租一百八十四石,米十八石,太四石,而官廳,貸用還上,推移充數,其餘則抄出富民還上以納樣,上冊後,富民處,以錢從市直合八十九兩捧上,入納衙中是如爲白乎旀。樂安前郡守元始亨段,上年全災八十結,不爲分給於民間,捧租五百石,移補民役是如爲白乎旀,本郡雇馬廳所捧戶租,常患乏絶,自前郡守朴東相時,大同租一百五十四石米十六石七斗,儲置米四石十三斗,司倉租二百石,那移取用,前冬聞有儲置米摘奸之擧,及時充上,次實戶則米一斗八升,殘戶則八升式分定,合一百石零,捧上的實,兩件事,俱係不法,災結用下文書,雇馬廳貸去成冊,竝以封進是如爲白乎旀,此兩邑守令,居官不治之狀,俱極可駭,不可以已遞而置之,罪狀,令攸司稟處爲白乎旀。玉果縣監柳鳳長,莅任旣久,凡事漸鍊,政不煩苛,意在勤恤,論其大體,固多好處是白乎矣,前冬以後,時近杯酌,且不事事,牒訴多滯,曠官多時,邑中事,一委鄕色,多毁小譽是如爲白乎旀,雲峯縣監金日佐段,莅任後浸以懈怠,邑受其弊,謗亦不少是如爲白有臥乎所,此兩邑守令,雖無非法之事,或曠廢官事,專委鄕色,或束下不嚴,貽害民間,不可無責,竝只罷黜爲白乎旀。長水縣監權卨段,官中凡百,漸次修擧,四年之間,邑貌漸新,祛弊省徭,多補民役,其所治理無不可稱,而隣境築洑,雖非已事,殊欠謹愼,致人疑惑,推考爲白乎旀。順天府使丁時潤段,初到弊邑,志欲更張,頒布敎條,以正民俗,爲先大同逋欠,多在土豪,而一切督捧,藏氷戶租,例歸官用,而亦不收捧,凡厥政令,可稱者多,而前秋得重疾,官事專未照管,吏緣爲奸,病愈後一倍厲精是如爲白有臥乎所,雖有稱譽之言,別無優異之績,置之爲白乎旀。樂安郡守李萬葉段,興陽縣監安弘錫,光陽前縣監朴廷元段,或到任屬耳,能否未著,或纔到旋罷,政聲無聞是如爲白有臥乎所,俱無可論事,亦爲置之爲白乎旀。長興前府使朴仲徵,寶城前郡守黃鐸段,以殺人之事,因道臣狀聞,旣已拿問,不必擧論是白乎旀。獒樹察訪朴泰三段,驛中凡百,從便料理,流來弊瘼,亦頗減去,馬匹之不合者,漸次改備是如爲白乎旀,景陽察訪金時瑞段,到任日淺,前察訪徐萬里段,數月居官,以善見稱,旋卽遭憂而去,郡人歎惜是如爲白有臥乎所,此兩驛察訪,雖有可稱,元不大段,置之爲白乎旀。監司韓聖佑段,斷事甚明,律己且嚴,騶從供奉,一皆節省是如爲白有矣,按道之臣,事體自別,不必擧論爲白乎旀。兵水使以下乙良,令兵曹稟處,何如?啓依允。
上在慶德宮。停常參·經筵。
下直,全羅左水使邊是泰,新昌縣監柳綄。
右議政申琓十度呈辭。入啓。傳曰,安心調理。
大司諫兪得一,兵曹參判沈枰三度呈辭。入啓。遞差。
兼說書尹志和上疏。大槪,臣於直中,重得暑感,諸症一倍添劇,昏倒欲絶,以此病狀,決無復起供仕之望,懇乞亟遞臣本兼職名,俾得專意調治,以尋生路事。入啓。答曰,省疏具悉。爾其勿辭,調理察職。
府啓,請罪人杭家籍沒等事。請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑得情。請右尹任弘望罷職。措辭竝見上答曰,勿煩。
平安監司書目,平壤等二十六邑,蝗蟲熾發,損害穀苖之際,自今月初七日至初八日,大雨沛注,蟲蝕之災,幾盡寢息,而其中三登等七邑,猶不永寢,民事可慮,江界等三邑之五月霜雹,不但爲害於各穀,亦係變異事。
假注書洪重休,改代李邦彦。
吏曹啓目,觀此全羅道右道暗行御史黃一夏書啓,則錦山前郡守權慜段,凡所施爲,無一可觀,訟辨立落,一從私囑,境內有義塚從容祠,若干奴婢減除煙役者,與凡民一體徵闕,一境老少,莫不怨罵是如爲白乎旀,唐津前縣監李萱段,本縣奸吏,曾不嚴束,出役偏重,窮民呼冤,於義宮田結十四夫,加出十六夫,合爲三十夫,聞暗行廉問之奇,恐其事覺,改造文書是如,民謗藉藉,完島進上獵捉時,古今島築堰時,色吏等,私減役軍,多捧錢文,田稅上納時,格軍,分定島民,推捉之際,一人給賂,則又侵他人,次次遍徵,以貧賤者充定而逃亡,以至浦村空虛,怨聲徹天,如此之人,不可仍置於官次,以貽生民之害,卽爲封庫是如爲白有臥乎所,此兩邑守令,或偏護土豪,政令乖悖,或見欺奸吏,侵虐滋甚,論其罪狀,宜有徵厲之道是白乎矣,皆已坐罷,竝只推考爲白乎旀。靈巖郡守沈枋段,廉聲無聞,疵謗亦多,辛巳條累百結,應爲給災者,監色弄奸,民未蒙惠,莫重災結,一任監色之用奸,致有謗言,誠可駭然,先罷後推爲白乎旀。咸平縣監崔東溟段,政欠明察,束吏不嚴,徵求浦民,出役不均,怨謗甚多,不可仍置,罷黜爲白乎旀。南平前縣監宋炳翼段,五年居官,終始不怠,大同上納時,自備七同木,分給各戶,而又出自備米,以補不足,無一民不霑其惠,至於軍器,亦多修改。凡所治理,別無可欠,但境內大刹失火,僧徒以財力之難辦告官,村里長養松木果木,一時許斫,不計農時,調發軍丁,曳運之際,大小麥田,皆被傷損是如爲白臥乎所,善治之績,雖有可稱,而爲營僧舍,動役農民,不可無責是白乎矣,旣已罷歸,置之爲白乎旀。珍島前郡守南澤段,厲精爲治,事多修擧,出役甚均,吏民俱便,意外坐罷,民皆歎惜是如爲白乎旀,羅州前牧使鄭悏段,雖習吏事,稱病居多,物衆地大,有不能周察之弊,而聲名,損於曾治他邑之時是如爲白乎旀,務安縣監權段,凡事修擧,非止一二,今春田稅,每結三斗式減除,稱譽之言,愛其廉潔是如爲白乎旀,靈光郡守安世徵段,到任屬耳,姑無毁譽之可論是如爲白乎旀,興德縣監李杙段,姑無治效之可論,蕩敗之地,銳意蘇殘是如爲白乎旀,萬頃縣監崔宇泰段,凡干公用,應出民結者,亦多損捧充補是如爲白乎旀,沃溝前縣監尹樟段,遇事卽決,政遵典則,恥爲要譽是如爲白乎旀,古阜郡守李重雲段,爲政平平,姑無可論之事是如爲白乎旀,礪山前府使李菂段,隨事從便,民多稱譽是如爲白有臥乎所,此九邑守令,或成效已著,而政無特異,或莅任未久,而事無可論,竝只置之爲白乎旀。海南縣監崔相殷段,爲政剛明,自奉儉約,恩威竝行,吏民俱便是如爲白乎旀,扶安縣監李裕民段,性本勤幹,不以坐起爲限,洞開官門,事無壅滯,而大同無面四百石,數年內拮据充上,且其才能風力,一境稱譽是如爲白乎旀,臨陂縣監李廈成段,莅任三年,絶無科外出役之弊,國恤時卜定之物,擧皆自備,白綿紙大小好紙價米之不足者,每年自備添補,種種減除,便民之政,幾至十數,民皆稱頌是如爲白乎旀,金堤郡守宋相哲段,治效最著,還上數百石,四五月內,沒數畢捧,閑丁則隨闕塡充,國恤時雜物及戶籍紙傳關價米白綿紙等,自備補役者,幾至三百餘石之多,一境愛戴,惟恐或遞是如爲白有臥乎所,此四邑守令,束吏便民,治理俱著,不可無參酌褒賞之道,貢賦納未納,令戶曹相考稟處爲白乎旀。咸悅縣監韓宗老段,卽臣內兄,法有應避之嫌,以待他堂上出仕後回啓爲白乎旀。參禮察訪安節段,徒事利己,專抛馬政,貢生二十名,公然頉下,徵布私用,病廢及以孝行除役者,擧皆徵布,聚妻於本驛不遠之地,以還上耗穀六十餘石,盡備彩段等物,親戚往來,皆騎驛馬,蘇安驛馬復戶,稱以僻遠,減其十名,盡歸肥己之資是如爲白乎旀,濟源察訪尹就履段,馬政專不留意,巡營錢二百兩,貸出轉販,一百四十兩,貿得南草一千四百把,八百把,分作四馱,上送京主人家,六百把姑置本驛,以爲發賣還報營錢之計,而六十兩,貿得木花一百七十斤,興販貿米二十二石十斗于咸悅海倉,以錦山田稅防納之後,與錦山官相議,運納馬價竝三十四石,以還上受出,方置本驛,差備木,捧紬十疋,五疋雨具措備,二疋,方置本驛,三疋,不知去處,驛卒之疑謗,在所難免是如爲白臥乎所,此兩驛察訪所犯,俱係不法,爲先罷黜,其罪狀,令攸司稟處爲白乎旀。靑巖察訪孫景錫段,留意馬政,善檢驛卒是如爲白有臥乎所,旣無大段可論之事,置之爲白乎旀。監司韓聖佑段,出入簡率,自奉省約,營納年分紙,通一道巨弊,而論啓革罷,擧皆稱譽是如爲白乎矣,按道之臣,事體自別,不爲擧論爲白乎旀。兵水使以下邊將乙良,令兵曹稟處,何如?啓依允。
忠淸監司書目,韓山呈,以正言權忭辭職上疏上送事。啓遞差。又書目,淸風呈,以吏曹參議權尙夏病重上去不得事。啓。傳曰,前後祈免至此,本職,不得已許遞,以安爾心,須體此意,幡然登途,毋孤予望事,回諭。
京畿監司書目,驪州呈,以吏曹判書李畬,辭職上疏上送事。啓。答曰,省疏具悉卿懇。卿勿固辭,從速上來行公。
禮曹判書金鎭龜辭職上疏。入啓。答曰,省疏具悉卿懇。卿其安心勿辭,調理行公。
開城留守書目,敢陳病重實狀,冀蒙恩遞事上疏上送事。啓。答曰,省疏具悉。卿其勿辭,從速察職。
吏曹啓曰,臺諫有闕,政事,取稟。傳曰,明日爲之。以上朝報
吏曹判書李畬疏曰,伏以臣任職無狀,愆負層疊,臺劾二字缺王法至嚴,席藁陳章,恭俟處分。乃於本月十二日,伏奉承政院成貼諭旨,旣許遞臣金吾兼帶,而以銓曹大政,遷就未安,令臣斯速上來察職者,又於十四日,伏奉京畿監司傳諭批旨,一時相規,不必深嫌,試紙變通,其勢亦然,須體別諭之旨,卽日就道,毋曠職務者。數日之間,天書沓降,假借開釋,委曲勤諄,至解其兼務之難安,使之促還本任,臣於蓬蓽之下,望闕祗受,不勝感激惶隕,但有涕淚之交迸也。噫,臣之罪深,奚待臺劾而知之?亦豈但臺啓所論而止哉?臣以不肖,本宜守分屛處,而一行入都,輾轉濫叨,崇班重委,有命輒受,蹲冒許久,若固難堪,四方傳聞,固已疑臣之心矣。臣性又疎率,昧於周防,當世道乖離之時,左右睢盱之地,言語旣不足以見信,淺慮又未能以周知,動輒牴牾,積成二字缺事事爲罪,今臺臣所刺擧,特其一二耳。其間半行缺誰復諒臣之本心哉?官師相規。七八字缺非可深嫌,前後人言之來,每自咎不暇,缺臲卼至於此極,則聖明亦有所未盡俯燭耳。若必待重陷罪辟,然後去位,則臣雖欲收身補過,固不可得,而亦恐非聖明任人之本意也。且主掌官請拿之啓,臺議甚激,事目定格之外,意在重按,臣始頗疑訝,謂或有他端矣。及見臺避,知果專由於臣之變通,本慮擧子之狼狽,反致物情之駭憤,臣之觸事乖忤,此亦可驗矣。臣於前疏,只追記其時下吏之言,初頭兩日踏印之數,泛以未備數百丈爲辭矣。更得其詳,則臣變通前,兩日所踏,爲二百九十七丈,旣變通後,一日半所踏,爲四千餘張,臣旣陳疏自首,而告君之辭,有未詳的,臣尤惶恐,然伊時事勢之窘迫,則固可見矣。臣送言之後,主掌官,猶難於處變,臣又答以他日被罪,則我自當之,今若以不卽劃一直禁,爲臣之罪,則臣固自甘,理宜與主掌官,同就司敗勘罪,何得以名不入於白簡,自謂無罪,晏然冒進,七八字缺決知其不可爲也。臣下鄕四旬,瘝曠缺所關旣重,都目大政,若又緣臣而遷就,缺不得不冒死申籲,違拒明旨,缺天地父母,察臣力不勝任之狀,諒臣情復難進之勢,先將臣本職,亟賜鐫改,俾無大政稽期之弊,所兼諸重任,竝許次第解免,使不至一向虛帶,仍治臣慢命之罪,以嚴邦憲,公私不勝大幸。批答見上
禮曹判書金鎭龜疏曰,伏以臣病甚呈單,日望恩遞,而忱誠未孚,見阻喉司,益增惶悶,靡所容措,抑臣釁累,無往而非難安之地,而卽今病是實狀,旣不可瘝曠職事,亦不敢一向縮伏,而顧其賤患,非如一朝感傷,臣本早衰善病,且自二三年來,謬當劇務,驅策勞攘,分義所安,而虛脆之質,自爾成恙,諸症迭作,無望蘇完,近因暑熱助劇,痰火挾攻,肢體之憊苶,精神之昏瞀,一倍添加,實無以奔走酬應,伏惟恩靈所及,殘喘,未必因此臻危,而其不能缺如昔則決矣。春曹,雖曰務閑,而旣係緊重,至於南漢缺已久,無少稱塞,而今臣病情如此,尤何可因仍缺伏乞聖明,俯賜監察,亟許遞免。缺批答見上
兼說書尹志和疏曰,伏以臣氣質虛脆,素善疾恙,數年以來,根委深痼,轉成痰火消渴之症,肌肉漸削,精神頓損,人之見者,皆以爲危,臣亦懍懍,朝夕有難保之憂,而顧臣所叨本兼之任,俱非閑冗之職,不敢言病,黽勉供仕矣。昨於直中,重得暑感,宿患諸症,一倍添劇,寒熱交作,嘔泄兼發,氣逆而面浮,咳盛而喉閉,達夜叫苦,昏瞀欲絶,飮啖全廢,人鬼未分,以此病狀,旬月之內,決無復起爲人之望,玆敢呼籲於天地父母之前,伏乞聖明,俯賜諒察,亟許遞改職名,俾得專意調治,以尋生路,千萬幸甚。批答見上
開城留守申懹疏曰,伏以臣,年衰病痼,不堪從事,分當退伏田廬,以終餘年,而聖朝不棄,委任以舊都居留之任,意謂缺猶可勉强承當,逮到任所,詳察形勢,則百弊俱生,缺民財蕩然無餘,頓無收拾之望,缺事與心違,勞而無成,半行餘缺惕然愧懼,惟有歸計,而半行缺手脚痿疼,痰火上升,神識昏瞀,臨事憒憒,動輒乖違,浮謗缺至於傳播縉紳之間,不但平生報效之願,終無以自遂,擧世搆誣之辱,亦將及身,不以此時,果決引去,則必有傷之者至矣。夫高秩厚祿,賢愚之所共願,而必也不辱身名,然後得以爲榮,如其不然,而淟涊蹲冒,則何以異於瘦馬之戀箕豆乎?假使臣筋力尙强,固合退辭榮寵,歸死丘壑,況臣日索年迫,病入膏肓者,其可冒謗忍恥,遲回眷戀,不知所以自處乎?伏願聖明,憐臣衰病之難强,察臣蹤跡之孤危,亟賜遞免,使臣獲保晩節,不勝幸甚。批見上
正言權忭疏曰,伏以臣,淸朝之一僇人也。負犯旣重,不敢自齒於士流,席藁私室,冒上俟罪之章,聖度包涵,不惟不加之罪,又降以勿辭上來之敎,臣跼蹐靡定,不得不大聲疾呼於天地父母之前。臣竊伏念國家之所愛惜者,名節也。缺臣於立身之初,急於榮利。半行缺臺章峻發,淸議方伸,同榜諸臣,尙阻淸選,缺廉恥亦喪矣。旣壞其名節,又喪其廉恥。半行缺尙可抗顔於覆載之間乎?罪累賤蹤,屛伏田廬,追省舊愆,咋指無及,晩節自靖之道,惟在杜門訟過而已。釋褐以來,屢違召命,前後就理,至再至三者,實出於悔過自訟之意,今玆貪榮冒進,竝與區區自訟之意而失之,則從前自廢,反爲媒爵之歸,其如國人之唾罵何,自叨誤恩,私心隕越,逮承溫批,尤增惶蹙,罪名旣重,公議至嚴,雖被萬戮,終無苟進之理,伏乞聖慈,亟削臣職,以淸官方,以安私分,千萬幸甚。抑臣私情,又有所萬萬憫迫者,臣於六七年前,猥陳終養之疏,雖未得准請,聖明,想已俯諒矣。風樹不停,遽遭愍凶,茹荼之慟,猶纏心骨,幸有偏母,相依爲命,年紀之衰耗,比往時尤加矣。宿疾沈淹,氣力綿綴,委頓枕袵,轉側須人,桑楡晩照,理無遠明,臣侍湯藥,不忍暫離,乞身終養,乃臣之至願,而殿下之所矜惻,特命選曹,永刊臣名,俾守病母,缺孝之餘日,莫非。以下缺以上燼餘日記
上在慶德宮。停常參·經筵。
夜五更,流星出天中淡雲間,入北方天際,狀如鉢,尾長四五尺許,色赤。
政院啓曰,今日賓廳日次,兩司當爲來待,而諫院之官,或未差或在外,只有司諫崔重泰,連日呈告,卽爲牌招,以爲入侍之地,何如?傳曰,允。又啓曰,守令未署經,多至十邑,夫馬遲滯之弊,一日爲悶,憲府則行公之員,可以備員開坐,諫院則司諫崔重泰外,無行公之員,今日政,除授大司諫金宇杭,正言孟萬澤,卽爲牌招,使之開坐署經,何如?傳曰,允。
京畿監司書目,果川呈,以正言宋宅相,辭職上疏上送事。啓。答曰,省疏具悉。爾其勿辭,上來察職。
備邊司啓目,粘連全羅監司査啓云云。咸平色吏金載益,還上無面,其時縣監李彦經段,不復搜覓文書,詳細究覈,勿論應捧與難捧,徑先論報,混稱蕩減,則終難免其罪。道臣段,只憑本縣所報,曾不申査得實,而輒至啓聞,亦有其責,前後縣監等段,諉之於數遞,皆未得發覺其無面之狀,則亦不可謂能擧其職,當該縣監李彦經,先罷後推,監司金宇杭,及其前縣監尹爾厚·沈枋·權·李榮漢,竝從重推考,啓下分付之後,趁不査啓,前後監司兪得一·朴泰淳,仍前推考,照律施行,何如?啓依允。
傳曰,大臣·備局堂上引見。引見時,知事金構,牌招察任事,榻前定奪。吏曹參議有闕之代,後日政,令次官差出事,及應敎趙泰老,修撰李坦,牌招察任事,及羅州牧使柳以復,推考,催促發送事,榻前定奪。
政院啓曰,臣考見辛巳八月日記,則二十七日,巨濟圍籬安置罪人李鳳徵上疏及批答,元不載錄,事極可駭,招問其時假注書南夏明陪使令,則以爲其疏,卽下該曹,問議京外大臣儒臣之際,未卽推來,而夏明,以居在寧海之人,下去未還,果未書入云,日記未修正之前,不敢下鄕,前後受敎申飭,非至一再,而夏明,不有朝令,徑先下鄕,至使罪人之疏,經年落漏,揆以事體,不可無別樣論罪懲後之擧,而自本院警責之外,他無可施之罰,當該假注書南夏明,姑先從重推考,令本道嚴囚其家僮,使之刻日上來,以爲急時修正之地,何如?傳曰,南夏明,拿推。
知事金構,牌不進。
謝恩,大司諫金宇杭,正言孟萬澤。
兵曹,今春夏等褒貶,司果趙泰一,司正申湜,訓鍊奉事崔萬剛·朴枝榮·鄭京學·林茂盛·高泰益·張善榮·李泰廷·金振鳴以上,中,習讀韓重佖,下。
應敎趙泰老,修撰李坦,牌不進,依承傳罷職傳旨,傳曰,只推勿罷。
兼說書尹志和,牌不進,依承傳罷職。
政院啓曰,卽者弘文提學姜鋧,金吾兼帶辭免呈疏到院,而只以副司直,書塡職銜。大抵推考解見任之規,只遞本職,今此辭疏,不書兼帶,殊甚未安,所當却退不捧,而旣自縣道替呈,則有難循例退却,不得不捧入之意,敢啓。傳曰,還爲下送。
禁府,韓重佖拿囚。啓。
引見,執義鄭維漸所啓,請罪人杭家籍沒等事。措辭見上上曰,勿煩。請還寢杭子炤兄弟放歸田里之命,竝令絶島定配。措辭見上上曰,勿煩。請還收科獄罪人酌處之命,更加嚴刑得情。措辭見上上曰,勿煩。請右尹任弘望罷職。措辭見上上曰,勿煩。司諫崔重泰所啓,日昨憲府,以前判書吳道一勘罪事論啓,蒙允。其所勘之律,當爲中途付處矣。道一,昔年之疏,實襲兩大臣之餘論,營護蠱獄而止,外此而無他所犯,則雖與兩臣,同其律名,亦未爲不可,而向日激成疏議之說,緊出於彦良之招,與知隱謀之迹,已有彰著之端,則其造罪之比前尤重,灼然可知矣。道一,方當柄用之日,和應怨國之徒,乃於國哀悲遑之初,至有敷同激勸之擧,此豈臣子之所忍爲哉?負犯旣殊,輕重亦異,中途之罰,不足以當其罪,而況林一檀等,旣以同罪,皆被竄配,則獨於道一,不宜異同其律,請前判書吳道一遠竄。上曰,勿煩。又所啓,嶺南稱人才府庫,而不幸近來,人心士趨,大爲黨論所誤,非復昔日嶺南,而罪人閔昌道,到配密陽以後,仇視朝廷,怨結國家,倡鼓邪論,變亂風俗,此非細慮,況彼昌道,曾經本道方伯,道內吏民,皆以道臣先生待之,接應供奉,一如時任監司,武斷之權,賂遺之費,爲一道生民之巨弊,請密陽定配罪人閔昌道,移配他道,以除民害。上曰,依啓。又所啓,要譽守令,大爲民間之害,臣常痛之,凡爲宰牧之官者,惟當體朝家分憂之意,殫赤子誠保之責,而近來爲守令釣名譽者,在任爲政,率皆詳恤民憂,違逆朝令,至於賦稅正供捧納等政令,雖以遐裔蠢氓,亦皆知民分之不敢廢,而所謂要譽守令之類,雖係糶糴貢賦應行之常政,一以停捧減捧,爲其能事,姑瞞朝家,私悅愚民,而未及秋務,輒皆棄歸,代其任者,苟欲體念民國,遵行朝令,則譽歸前官,怨萃自己,自爲之計,不得不或襲前套,以是之故,民受積害,邑仍殘廢,此弊不可無一番矯革之道,而前羅州牧使鄭悏,到處要譽,皆用此術,及到羅州,未滿十朔,果又圖遞之狀,誠極痛惋,本道監司,無端啓罷,以中其巧譎,揆以黜陟之義,殊甚疎漏,請全羅監司韓聖佑,從重推考,羅州前牧使鄭恢,罷職不敍,申飭諸道監司,嚴防其要譽守令圖遞之習,以杜無窮之弊。上曰,依啓。上曰,近年朝臣,受由下鄕,率多過限不還,古語云,王事靡盬,不遑啓處,則雖不可望,而黽勉從事,不敢告勞,亦不得見矣。判尹李寅燁,再疏承批,校理權尙游,陳疏退却之後,尙不上來,殊涉未安,竝從重推考。司直嚴緝,自鄕上來,而今日賓廳之坐,稱病不進,事甚非矣。亦爲推考。左議政李世白所啓,羅州牧使柳以復,素有才諝,至登別薦,而一被臺劾,因廢可惜,臣於頃日,以此陳達,自上特令,勿拘解由,別爲調用,故銓曹,旣已差本職矣。以其情勢難安,屢度呈狀,自銓曹亦已啓請催促,而無意赴任云,言其所遭,則在渠豈敢自安,而朝家旣不深罪,一時被參之人,連除外任,則此與淸班顯職,有間,何可一向自廢乎?且羅州爲邑,物衆地大,得人爲難,尤不可一任其撕捱,輕許遞易,柳以復推考,分付該曹,催促發送,何如?上曰,外邑,異於淸職,不必過嫌,推考催送,可也。以上朝報領議政徐文重所啓,頃日江原監司李喜茂,留待入侍,以本營事勢之切迫,請得原州上納大同六斗米及橫城上納米限四百石,留置原州,以爲營中需用之資,陳達榻前,有令廟堂稟處之命矣。非大同之道,則營需無所,朝家劃給之事,今難創開,且關東大同米上納之數,元來不敷,每取用他廳之米,似難輕許,頃以原州牧使李益著所報,監司狀聞,原州若得還上米四千石,則以其耗四百石,送以支供營門云,本司覆啓,令戶曹,他邑元穀數多處,則二巡劃給矣。今亦依此分付,何如?上曰,依爲之。又所啓,頃者以持平金相稷所啓,陜川郡守金洵,捉虎指示論賞當否,令廟堂稟處事,命下矣。守令之親自率軍獵捉,以除境內之虎患,事體得當,宜有賞格,而至於加資,果涉過重,且關後弊,以之次施賞則似可矣。上曰,熟馬賜給。承旨呂必容曰,金洵,旣以加資,何以爲之乎?上曰,加資,還收,可也。備局謄錄又所啓,日昨筵中,吏曹參判趙泰采,以司䆃寺官員變通事,陳達,請令廟堂稟處事,允下矣。司䆃,以供上衙門,官員之苟簡,誠如所達,今姑權減正一窠,以僉正差出,事涉便當,而且與加出有間,依所達施行,何如?上曰,依爲之。備局謄錄
有政。廣興奉事鄭世城,兵曹參判兪得一,工曹佐郞鄭澤,司藝吳羽進,兵曹正郞權始經·兪彦明,修撰李坦,校理李觀命,正言孟萬澤,應敎趙泰老,大司諫金宇杭,左參贊洪受瀗,監察李弼揆。
刑曹判書閔鎭厚所啓,罪人黃河民,因特敎囚禁,有病保放,今又還囚矣。河民,當初固有不能善處之事,至其原情中,侵辱大將尤爲可駭,而但若以隱匿賊徒爲罪,則實是情外,在逃之賊奴,必無還現之理,囚其上典,督現賊奴,未知於事體如何,雖以捕得賊奴之道,言之,姑示寬緩之色,然後賊奴輩,放心行止,庶有就捕之事,黃河民,今姑放送,使之探告其賊奴去處,而亦自捕廳,常加譏察,則似爲得當矣。上曰,黃河民之侵辱捕廳,事甚可駭矣。鎭厚曰,此則誠有罪,而累月囚禁,旣足徵矣。雖以此照律科斷,亦無不可,何必一向仍囚,了無收殺之期乎?上曰,以侵辱大將事,科罪後放送,可也。捕廳謄錄
尹就商所啓,四山松禁,法甚嚴重,生松被捉,則杖一百,徒三年,枯松被捉,則杖八十,而近來偸斫之弊,愈往愈甚,臣方兼帶捕廳,故使捕廳軍官,晨夜伺察,則狼藉被捉,而至於津人數十爲群,無數斫取,毆打禁卒,使不得捉去,自朝家雖申飭禁令,實無可禁之勢矣。臣曾聞故相臣李浣,以京兆堂上,兼帶捕廳,送軍官捉致犯禁人,或亂杖或決杖,或自京兆定配矣。厥後此法廢閣,松木偸斫之患,猶夫如前,故前日朝家別爲變通,以軍門定送別牌,使之禁斷矣。前領議政崔錫鼎,以軍兵輩,出入閭家,頗有作弊之事,陳達廢閣,只令京兆,循例禁斷,而山底奸民輩,無所畏懼,恣意偸斫,比來尤甚,更令軍門,各其巡邏之日,晨昏伺察,亦令左右捕廳,分掌東西南北,三軍門,一體各別嚴禁,被捉之類,移送京兆,依前痛懲,則偸斫之患,庶可止矣。下詢于入侍大臣而處之,何如?上曰,此事,何如?領議政徐文重曰,此時人心甚惡,所當別樣嚴禁,依此爲之,恐似無妨矣。李世白曰,尹就商本職之外,亦兼捕廳,故松禁,聞頗着實,若又如是爲之,則尤似着實矣。上曰,依爲之。京兆謄錄又所啓,生松被捉人,杖一百後徒三年定配,而每從其自願,送配楊州·高陽等地。高陽·楊州,則卽是四山近處,故不棄舊習,又爲偸斫賣食,今後則以中途定其配所,似可矣。上曰,依此分付,可也。京兆謄錄刑曹判書閔鎭厚所啓,臣於前歲,待罪兵曹參判時,以曾經閫帥,父年八十人,加資定式事,陳達筵席,仍及東西班堂上實職年八十人,竝宜加資之意,其後自上下詢於大臣,而臣於其日,不得入侍,故大臣,不察臣之本意,且以曾經參議·承旨年八十人,加資事定奪,而曾經閫帥人,則不爲擧論,臣嘗以此言於前兵曹判書金構,欲更爲稟定而未及矣。東班之承旨·參議年八十人,旣許加資,則西班之閫帥年八十人,不宜異同,卽今雖無加資之人,而不可不一體定式,故敢此更達。上曰,此言,何如?領議政徐文重曰,兵判曾前所達之語,臣未能詳記,而蓋曾經四品之人,年八十,則例爲加資矣。閔鎭厚曰,年八十曾經四品人,例爲加資,而至於堂上以上,則有旨乃授者,乃是法典也。李世白曰,東班中曾經承旨·參議年八十者,旣爲加資,則西班中曾經兵·水使年八十,似當均施恩典矣。上曰,曾經閫帥年八十人,亦爲加資事定式,可也。承傳謄錄
正言宋宅相疏曰,伏以臣於今月旬間,爲省母墳,缺看檢石役,轉向果川地,仍爲半行缺司諫院正言催召之書,遠及於半行缺濫荷洪造,叨忝言地,前後非一,而涓埃莫報,缺伏見臺臣,劾罷三憲長之啓,傍及他語,有曰,阿好營護,意且規避,雖不擧名指斥,而臣之被彈,自在其中,伊後薇垣之除,決無抗顔冒居之勢,引避自列,實非獲已,而格於喉司,未得上徹,違牌坐罷,惶隕縮伏,靡所容措,不料恩敍遽降,使臣復廁臺閣,分義所在,固當趨謝之不暇,而抑臣情勢之外,卽今病狀,有萬分難强者,臣於炎路往來之際,重得暑症,似瘧非瘧,嘔逆不止,腹痛苦劇,叫呼不絶,加以頭疼喘急,眩暈盛氣等症,種種難狀,而自三兩日來,轉成類瘧之疾,寒熱交作,苦歇無常,重裘擁衾,寒戰尤甚,寒止熱作,則遍身如火,一日之內,如是者數,今至累日,有加無減,元氣澌綴,漸至危篤,委頓牀褥,不能起動,以此病狀,決無趨承之望,不得不冒死哀籲於天地父母之前,伏乞聖慈,特垂怜察,將臣所叨職名,亟賜鐫改,俾尋生路,不勝幸甚。批見上
慶山幼學蔣時琬疏曰,伏以天者,人之始也。父母者,人之本也。人窮則反本,故勞苦倦極,未嘗不呼天,疾痛慘怛,未嘗不呼父母也。今臣等,僻在遐鄕,生於窮巷之中,長於蓬茨之下,雖至愚極陋,而矇無知識,當今民事,困窮迫矣,疾痛極矣,則敢不略陳其微悃愚心,而抒情素之萬一哉?是以微誠所激,不避鈇鉞,裹足千里,來叫九重,臣雖無狀,豈敢以疑事,嘗試於父母之前乎?伏願殿下,寬宥不誅,又不以鄙夷,而留心採納焉。臣等,竊伏覵殿下臨御以來,勵精圖治,宵旰憂勤,庶事庶務,靡不綜核,而萬理俱正,宜乎人事修於下,天心應乎上,和氣致祥,四時充美,而近年以來,水旱連仍,飢饉荐臻,天妖物怪,疊現層出,可駭可愕之變,有時斯生,天之見怒者極矣。淵衷,不遑寧息,罪已求言之敎,避殿減膳之擧,缺天心未回,神怒不息。半行缺天意之如何而至於此極也。半行缺天之視民,如父母之視子也。未有其子濱死,而父母不憂且懼者也,亦未有下民失所,而上天不震且怒者也,其可謂大畏也。臣等,謹以上應天心,下慰民望,最關於軍情之便宜,保國安民之道,請詳陳之。蓋軍政之務,在於和與信也。人心不和,衆志不信,則雖有百萬之卒,將何補於急時之用乎?聖人之言曰,天時不如地利,地利不如人和,上無疑令,則衆不貳聽,上無疑事,則民不貳志,未有不信其心而能得其力者也,亦未有不得其力而能致死戰者也。是以,古之聖賢良將,亦未嘗不以和與信,爲固國用民之本也。然所以收人心而使之和,一衆志而使之信者,又非智力之所可致,要在行先王之政而盡撫育之道,必敎之以孝悌,習之以禮義,則人皆有親上死長之心,和與信,在其中,而至於今日,民窮財殫,而徭役煩瑣,一年之內,軍保定役者,或至三四,缺一二,而家貧子壯,一家出布者多至十餘匹,缺救死不贍者,難堪軍布之酬,勢將半行缺持瓢丐乞於閭巷,散而之四者,未知其幾千人,缺回還者,十無存一,仰不足以事父母,俯不足以育妻子,缺必於分離,父子期於不相見,妻不告夫而潛逃,母不知子而遁去,遺母之赤子,哀呼母而匍匐於溝壑,失妻之鱞夫,手加額而望歸於街頭,夫婦之篤憞,絶於饑寒,母子之情恩,斷於糊口,子焉而不父其父,民焉而不事其事,以何策以何術,而出粟米麻絲,作器皿通貨財,以事其上乎?一卒逋役,督責於其族,其族又逃,責及於切隣,亦無切隣,則又責於執耕之人,一人逋亡之害,及於十家,而十家不支,遍及百戶,輾轉相仍,一里破産,無所依歸,相聚爲盜,有害生民,此實斯民之可矜,抑亦國家之不幸,有不忍見,實臣等所目見者也,奚暇治禮義尙廉恥,行孝悌和與信耶?古者一夫慟哭,五月飛霜,一婦傷和,枯旱三年,匹夫匹婦之不獲自盡,猶有非常之災,而況億兆之三字缺臣愚疑以爲皇天之譴告,必由此也。半行缺凡干軍保,老除物故代半行缺國法,而今則不然,年纔五六歲,半行缺四十五年實役之法,該邑奸吏之徒,專六七字缺雖滿實役,而年過七十者,貧寠不施賄賂,則缺至於富民,則雖未滿實役,而多施賂財則得免,由是軍卒遞代閑丁搜括之際,該吏之徒,不有國法,欺瞞守令,二字缺陰誘,或以年多,稱以年弱,或以年弱,稱云年多,以賤稱良,以良稱賤,一卒遞代,十人被害,恐喝愚民,惟以賄賂多少,取舍爲常,故富者納賂而得免軍役,貧者無財而未免兵籍,是以兒弱充定之弊,白骨徵布之患,比比有之,而忍氣呑聲,處我控訴。嗚呼,軍政之紊亂如此而民之怨咨者,可勝言哉?卽此究之,可謂痛哭流涕長太息者也。肆敢略陳,其於聖意,寧不惻然於是乎?臣等淺慮,方今撫綏之策,莫先於蠲布,而蠲布之道,在於戶布也。誰非一國臣民,而自京至鄕,有士大夫出身生進幼學業武校生之別,又有半行缺然而士夫出身生進,顯官子孫半行缺校生業武之類,有異,不可擧論於戶布。半行缺業武則旣無顯名,而又無補益於國家之道。半行缺然而幼〈學〉校生業武之別,自異於下民軍保,則亦不可以一體擧論於軍政之例也。至於軍保,則同室內息者,毋論男女之多少,每丁各出一匹之布,以除一分之弊,至於幼〈學〉校生業武,四祖無顯官之類,則計其戶數,每戶各出一疋之布,以補殘民難堪之役,而使其二疋受食之卒,以一疋計給,而一疋則以當身戶布計除,則此卒,亦有一族侵徵之輩,雖以一疋定給,頓無呼冤之弊,而國無所捧之欠縮,民無離散歎息愁恨之弊,又無奸徒操弄之患,而應有剩餘之饒,家給人足,山無盜賊,士有死長之心,民知禮讓之風,父父子子夫夫婦婦,敎化大行,而康衢擊壤之歌,聲徹九重,此所以天地感應而休祥竝臻,神人協和而災沴不作,是所謂在己之天而天不違者也。四方顒望,庶幾復覩吁咈之治,而太平可期,堯·舜日月,再明於七八字缺不於是矣。旣以殿下之臣,居生殿下之地,缺何吝一疋之布,恝視其邦本之動撓乎?伏願聖明,留心焉。且今者軍政虛疎之太甚者,各鎭哨軍也。數字缺軍卒及外方官吏等,皆有三四保,而自古及今,無充定一字缺軍之法,至於統水營各浦土卒保人,則雖或有稍實壯健二字缺可堪之人,謀避軍伍,投入於其邑,或水營軍官,或數字缺或挾勢謀避者亦多有之,故惟獨私賤雇工貧殘無賴朝東暮西之輩,苟充額數,莫重待變之卒,將有土崩之勢,此又急速變通之事也。臣謂行仁政均役之後,各項保人,擇其壯實,編於行伍,則士卒和而樂於效死,雖有南北之患,何慮於備禦之策乎?今臣等,生長閭巷,躬耕畎畝,苟全性命,而冒忝幼學業武之列,猶免軍布之役,則固不敢强諫,而上奉求言之至敎,俯察民事之艱難,睠顧之誠,油然激發,不能自已,臣等,涉險千里,呼籲於黈纊之下,伏願殿下,怜其愚忠,赦其狂僭,特賜開納,生民幸甚。疏批見上
午時,上御興政堂,大臣·備局堂上,引見。領議政徐文重,戶曹判書金昌集,刑曹判書閔鎭厚,漢城左尹尹就商缺呂必容,副提學金鎭圭,執義鄭維漸,司諫崔重泰,假注書洪萬遇,事變假注書李邦彦,記事官金興慶·金相元入侍。徐文重曰,今日日氣蒸鬱,聖體,若何?上曰,無事。文重曰,小臣,久病未差,不得趨造朝行,因國家有問安之擧,臣旣待罪藥房,不敢偃伏私室,强疾出仕,而卽今有朝夕顚仆之慮,備局坐起,亦不能一一進參,乞得恩遞,就便調理,庶得復尋生道矣。上曰,向時所患,不意猝重,慮念殊甚,旋得勿藥之效,誠庸喜幸,大臣之職,不責筋力,安心行公,以濟時艱。文重曰,被天地生成之德,復得生道,而精神衰耗,筋力不逮,實難堪任職事,緣臣病劣如此,國事亦多苟艱,誠切惶憫。仍進曰,近來備局堂上,多有故不得開坐,事甚未安,行知中樞金構,方在半行缺戶曹判書金昌集,兼察矣。戶曹本務甚煩七八字缺牌招察任,何如?上曰,依爲之。出擧條又所啓,史局重地,必待時政記畢修後陞出者,意有所在,卽今上番翰林金興慶,當修者二十五朔,數字缺勢難修出,若待其畢修而出,則下番翰林金相元,行公朔數缺多,必有次次遷就之患。且新薦之後,右任當陞,而尹志和·金興慶,俱以薦事見敗之人,不得參涉於新薦,故新榜已出,而亦不得議薦云。自前如此之時,有變通之規,尹志和,旣已畢修,今當粧納云,竝與金興慶,陞遷六品,以爲新薦之地,而金興慶,亦置閑官,未修時政記,趁冬前,使之畢修納,俾無淹滯之患,何如?上曰,自前有變通之規,所達誠是,依爲之。上曰,我國百姓良役,本來苦重,近以御史書啓觀之,七八字缺曾亦以此弊,有所達矣。此雖不可立談間半行缺擇宰臣一人,使之專管,可以變通者。半行缺聖敎如此,生民之福也。立國已久,百弊俱興,收拾變通六七字缺當退與諸臣,僉議爲之,而方亦有御史廉問回啓之事,可以一時爲之矣。上曰,頃日兵判,以捕盜從事官擇差事,陳達,而尙未稟處矣。從事官,必以曾經都摠府·訓鍊院之人,擇差,使之治盜,則後爲外方營將,可以鍊熟於治盜云,此事,何如?領議政徐文重曰,上敎至當矣。今若擇差,則亦可以責效於他時矣。左尹尹就商曰,臣方待罪捕廳,所帶從事官二人,一經兵虞侯,一經訓鍊判官,爲人精詳,凡諸治盜,頗有擧職之效矣。上敎如此,今當改差乎?上曰,兵判所達,欲其將來擇差如此之人,此二人,如其可堪,不必改差,而此後必以曾經都摠府,訓鍊院之人,擇差,可也。上曰,近來朝臣,受由下鄕,率多過限不還,古語缺不遑啓處,則雖不可望,而半行缺李寅燁,再疏承批半行缺知義禁姜鋧,除職有日,而亦不上來,殊涉未安,司直嚴緝,自鄕還來,而今日賓廳之坐,稱病不進,缺亦爲推考。出擧條左議政李世白所啓,羅州牧使柳以復,有才諝至登別薦,而一被臺劾,因廢可惜,臣於頃日,以此陳達,自上特令勿拘解由,別爲調用,故銓曹旣已擬差本職矣。以其情勢難安,累度呈狀,自銓曹亦已請推催促,而無意赴任云,言其所遭,則在渠豈敢自安,而朝家旣不深罪,一時被參之人,連除外任,則此與淸班顯職有異,何可一向自廢乎?且羅州爲邑,物衆地大,得人爲難,尤不可一任其撕捱,輕許遞易,柳以復,推考催促發送,何如?上曰,外邑,異於淸職,不必過嫌,推考促送,可也。出擧條又所啓,吏曹堂上,獨有參判趙泰采,行公開政之際,甚爲苟簡,參議纔遞,判書方在外,拘於格例,不得差出其代矣。前亦有令次官差出之時,參議有闕代,後日政,令參判差出,何如?上曰,依爲之。吏判時不上來,大政遷就,甚可悶也。十餘字缺有難便情勢,因上敦勉,不得已出而行公,俗言二都目,乃吏判之箇滿,而今吏判,已經三都目,引入祈免,被推更出,本來難安之情勢,以此益增,今又方在下鄕中,更遭臺論,聞其下去時言,則亦非因往不還之意,而至於帶銓職更來,則爲難云,吏判變通,雖甚重大,而卽今事勢,不知大政之何時可爲,亦甚可悶矣。無發落。
左尹尹就商所啓,頃者慶尙監司,以移設左兵營於永川,啓稟矣。臣聞其處形勢,移設,誠爲便當矣。徐文重曰,因監司狀啓,已令移設矣。
戶曹判書金昌集所啓,頃者執義尹缺以憲府頹圮處,令該曹重修事陳達,允下矣。當初因有修理之役,不卽擧行,聞其傷處若經今夏潦雨,則必至頹落,工役漸巨,糜費亦多,似當趁速修繕,而頃因四字缺各處營繕停止之擧,以是趑趄,未知何以爲之則好矣。上曰,卽今形勢,若過潦雨半行缺春椽等處,擧皆頹落。半行缺營繕停止之擧,憲府雖甚頹落半行缺上曰,待秋爲之,可也。上曰,仁嬪墓改碑事,曾已啓下矣。自內得石,今方磨治垂畢,而碑文舊本中,有命宗室崇善君,奉義昌祀,崇善有子,東平君杭云云措語,此措語,不當改之矣。徐文重,親承於榻前曰,退當依聖敎爲之耳。
刑曹判書閔鎭厚所啓,曾因臺啓,以堤川罪人韓碩運家咀呪事,罪人明見·次丁等,移囚京獄,而獄情虛疎,無他憑覈之路,以前後變辭之罪,請刑次丁矣。已受三次,不可一向加刑,且次丁,推諉於碩運之妻,而士夫婦女,亦難捉囚對辯,大抵碩運,初因爭財,致疑至親,至有發狀之事,情狀可駭,而聞渠喪其獨子,有同失性,年且衰老云,此則參酌決罪,而明見·次丁,竝爲放送,何如?上曰,其獄事無分明可證之一端矣。鎭厚曰。半行缺所謂奸證之一婢,亦已物故,決不可三字缺上曰,刑官之言是矣。韓碩運科罪,明見·次丁,放送,可也。又所啓,臣於前日待罪京兆時,因訟場間僞造書札,現捉罪人朴誠謇爲名者,移送刑曹,使之依律徙邊矣。及臣移職本曹之後,誠謇,猶未發配,問其曲折,則誠謇,負債於訓局甚多,故待償債後發配事,自訓局入啓,允下云,渠旣知償債之日,卽當徙邊,則尤必無償債之理,臣意則誠謇徙邊之罪,姑令徵贖,仍爲囚禁,督納訓局之債,似甚便當,議于大臣,則亦以爲然,故敢達。上曰,依爲之。出擧條又所啓,臣有區區所懷,敢達。臣頃差明陵祭官,到延曙驛近處,本驛人馬,請以替代入把,而香院書吏無端下馬於路傍,事體未安,許其替把矣。聞延曙人馬,不許替把,則京驛下人,侵徵滋甚,故延曙驛,不能支當云,今若自朝家定式,或以京驛人馬,仍爲入把,或以延曙人馬,自京中入把,俾無中路替把之弊,如以爲不可不替把,則替馬處遮帳等物,使之整待,而不但明陵,凡西道差祭之官,以此一例施行,宜當矣。上曰,此言,何如?徐文重曰,不但明陵爲然,西道諸處差祭官往來時,皆有此弊矣。左議政李世白曰,京驛人馬之仍把,似不如延曙人馬,自京中入把之爲便當矣。十餘字缺事體未安,決不可不變通矣。上曰,以延曙人馬,自京中入把事,分付可也。出擧條又所啓,臣於前歲待罪兵參時,以曾經閫帥年八十人加資定式事,陳達筵席,因及東西班堂上實職年八十人,竝宜加資之意。以下缺
金昌集所啓,今於老職加資事,臣亦有所達矣。陵行時,因其子弟上言,年八十通政人,皆蒙陞階之典,而黃世禎,則其子欲爲從他上言,則世禎力沮,使不得爲之,以此未蒙恩典,世禎,早遊先正之門,爲士友所推許,朝家所以收用者,亦異於常調蔭官,曾以敎官訓迪之功,特加通政矣。今年八十一歲,雖無子弟上言之事,一例施恩,似無所妨,下詢大臣而處之,何如?上曰,一體加資,可也。出擧條尹就商所啓,頃因漢城府啓辭,發五部坊民,分二巡拾捉松蟲事定奪矣。其險絶不得着足處,則雖未盡捉,大抵城內松蟲,則幾盡於累日所捉,其數之多寡,雖不能一一斗量,而以洞內大中小所納之數,大略計之,則爲三千九百七十餘石,而城外拾捉處,遠不過缺事當一體拾捉,第坊民之凡干應役六七字缺以後,則比前倍加,家無率丁勤力七八字缺失業之歎,且有前頭川渠之役,城外拾蟲,姑爲停止,似爲便當,故敢此仰達。上曰,依爲之。出擧條
副提學金鎭圭所啓,本館官員,近甚苟簡,李觀命·李晩成二人,以上下番入直矣。晩成,自直廬得病出去,今已數日,卽今只有臣及李觀命入直,他無推移入直之員,今日政差出應敎趙泰老,修撰李坦,竝牌招察任,何如?上曰,依啓。又所啓,臣有區區所懷,敢此仰達半行缺君臣上下接見時,多機務不滯半行缺頃年,加定賓廳日次之日數,定式施行,而猶夫前日缺近來益甚,副應敎李晩成,以此告達于頃日筵中,更爲二字缺矣。前月二十五日賓廳來會引見之後,因大臣有故,堂上不爲頉稟,今日始乃爲之,誠爲未安,雖無緊急稟裁之事,悠汎到此,凡干機務,擧將不成,更爲各別申飭,此後則勿爲如此,何如?上曰,所達,誠是。近來連有公故,且堂上位不齊,不得開坐,非無故不爲也。鎭圭曰,賓廳日次,同堂上位不齊,則牌招進參,亦無不可矣。徐文重曰,雖連有公故,而亦因小臣有病,不得一一開坐,臣之罪也。儒臣之言,是矣。李世白曰,更爲中飭之後,恪勤奉行,可也,而自然有公故,或因堂上不齊,以致如此,此廟堂之失也。小臣不勝惶恐。又所啓,近年宮庄之侵害小民,貽累朝政,罔有紀極,雖以臣之所聞言之,朴貴人房,買得李潝三四字缺所賣田土於泰仁縣龍口山面,而此田土,乃二行缺已極痛駭,而宮家所任輩,不究虛實。半行缺成出該曹公事嚴督本官,使之打量缺未及對辨,而土地穀物,已屬宮家,故其田土作者,訴冤本官及本道,道臣馳啓,請爲推覈,則該曹覆啓允下後,內司又諉以本官,囚禁李潝,道源則任自去來云,而數字缺放送李潝,使之就訟京司,則允下該曹,該曹以査問委折之意,移關本道矣。大抵宮庄,頃以折受有弊,自朝家給價,俾令買得者,蓋欲以除其弊端也,而今其所買者,多是無賴者盜賣之物,此蓋所任輩,爲其夤緣符同,給高價得厚利,而無賴者則爲其假托脅勒,以售其攘奪之計也。是以,國體之損傷,民生之怨讟,往而益甚,豈不大可痛恨哉?泰仁田土,則當觀本道査問而處之,而大抵宮家買賣事,若不變通定式,則弊源,將無以防塞。六七字缺以內需司,屬於吏曹。實倣周官。以下皆缺以上燼餘日記
上在慶德宮。停常參·經筵。
下直,義州府尹洪璛,泰安縣監丁道復。
右議政申琓十一度呈辭。入啓。傳曰,安心調理。
應敎趙泰老上疏。大槪,臣未赴北幕,合被厭避之律,自分永痼於罪籍,無望更廁於朝端,恩敍未幾,又叨新命,玉署東壁,地望自別,實非魯莽如臣,所可僥冒,召牌臨門,分義至嚴,固當竭蹶趨承,他不暇顧,而第臣所患,一味沈淹,小失將攝,輒復昏窒,强欲行動,不扶則顚,加以暑症,一時交劇,自速逋慢,祗俟鈇鉞,勿罷之命,又出格外,兩日之內,嚴召荐降,不計死生,擔舁趨伏於禁局之下,而病情旣痼,便同坐尸,咫尺天陛,無路入謝,臣罪至此,萬殞難贖,乞遞臣非分之職,仍治臣違命之罪,以警俱僚事。入啓。答曰,省疏具悉。爾其勿辭,從速察職。
修撰李坦上疏。大槪,臣妄言而獨免應被之罰,違命而反荷勿罷之恩,惶悚無地自容,加以素患眼疾,近爲暑毒所中,諸症添劇,失明不遠,召牌之下,不敢坐違,强疾趨詣於闕外,而顧今病情,俱難冒進,亟遞臣職,以便調治事。入啓。答曰,省疏具悉。爾其勿辭,從速察職。
府啓,請罪人杭家籍沒等事。請〈還寢〉杭子炤兄弟放歸田里之命,竝命絶島定配。請還收科獄罪人酌處之命,更加嚴刑得情。請右尹任弘望罷職。措辭竝見上近來宮庄一事,實爲諸道之巨瘼,種種弊端,已難毛擧,而其中尤甚痛惡者,鄕曲奸民,率多僞成文券,圖占他人之田畓,一邊接訟於本官,一邊符同於宮屬,歇價潛賣於宮家,則宮家只憑奸民之言,以啓下公事,發遣差人,不待訟官決折,不問彼此曲直,使之直爲打量,地方官,雖知其奸狀,而旣以啓下公事爲重,又迫於公屬之恐喝,不敢違拒,俛首奉行,故窮殘小民,束手見奪,而無處告訴,怨聲載路,以聖上視民如傷之德,若或親見其呼號顚連之狀,則必將衋然驚心,痛革此弊,而九重深䆳,幽隱莫達,使慘毒之害,日滋月長而莫之禁戢,不亦大不寒心哉?今此諸道御史書啓,亦皆備陳此弊,昨日儒臣諫臣,又復陳達於筵席,伏想聖明,亦必洞燭,臣維漸,亦在入侍之列,坐遠聽瑩,誤認聖敎允許,未果仰陳所懷,而此弊不除,則小民之怨恣,將何以慰解,國體之損傷,將何以救正,當初給價諸宮,使買田土,固是爲民除弊之意,而買賣之際,又生此無限民瘼,豈可無隨弊隨革之道乎?請自今以後,凡宮家之買得田土者,勿爲徑先啓下,發差打量,必自內司,枚報該曹,自該曹行關本道,憑覈虛實,知其明白,然後許令買賣,以杜奸民憑依盜賣之弊。臣等於今日本府之坐,取見忠淸道尼山喪人李愿之呈狀,則上年三月,其母與同生弟兩人,同宿一房,當夜出火,一時燒死,而窓戶自外堅鎖,顯有衝火迹,家內使喚奴甘金爲名者,適其日無緣逃躱,故致疑於甘金,設機捕捉,呈狀本官,本官,親自平問,則以渠與洪得川,同謀衝火之狀,箇箇納招,而所謂得川,卽李愿之異母同生妹夫也。本官,以此論報監營,監營,使之捧招牒報,則甘金,反爲死中求生之計,與得川同謀變辭,而執杖下人輩,無非甘金之族屬,故六次刑訊,少無所傷,得川,亦以累代鄕族,締結下吏,全事掩護,至使莫重綱常之獄,遷就累月,終無取服之日云,近來外方獄事,固多疎緩,下吏私護之弊,亦多有之,且此獄事,係是綱常之變,則不可一任其延拖,請前後推官,從重推考,得川·甘金,一倂拿致京獄,嚴覈得情。答曰,不允。末端兩件事,依啓。
知事金構上疏。大槪,廢蟄省愆之中,不意召牌遠降於江郊,驚惶震惕,無以容措,顧臣情迹,已無更玷朝班之理,自犯逋慢,罪合萬戮,乞蒙鐫削,仍治臣罪事。入啓。答曰,省疏具悉卿懇。卿勿固辭,安心行公。
傳曰,典獄摘奸,輕囚放釋。
上在慶德宮。停常參·經筵。
下直,位羅萬戶金南龜。
政院啓曰,昨日司憲府照律公事,有不察落字之失,至有點下之擧,而卽者憲府多官,以此引咎,聯名爲避矣。取觀日記,則曾於上年冬間,因憲府公事,有人名落書處,諸臺引避,而本院引前定式啓稟,則有避嫌還給,推考可也之敎,今此落漏二字,與人名落書,亦且有間,避嫌則當爲還給,推考一款,何以爲之?敢稟。傳曰,勿推。
應敎趙泰老,副應敎李晩成,修撰李坦,牌不進,依承傳罷職。
府啓,請罪人杭家籍沒等事。請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑得情。請左尹任弘望罷職。措辭竝見上濟用監奉事申命一,本以鄕曲庸陋之人,猥通仕路,居官處事,全昧士夫廉義,曾爲部官,因事見困於泮儒,恐其失職,俛首乞哀,卑屈之態,人皆唾罵,及除本職,多賚魚物,分授貢物主人,定價販納,不恤怨罵,其他鄙瑣之事,不一而足。同列,羞與爲伍,如此之人,不可置諸衣冠之列,請濟用監奉事申命一,削去仕版。國之大事,在於祀典,將事之官,所當一心蠲潔,而卽伏見今春風雲雷雨祭,祭監呈課,則軒架旣作,初獻未奠之時,獻官副護軍朴思敦,贊引司圃別提崔國亮,迭相便旋於壇門之外,莫重祭享,有此不敬之失,事之可駭,莫此爲甚,而只緣本府齊坐常罕,尙無論啓之擧,不可以旣往而置之,請獻官朴思敦,贊引崔國亮,竝命罷職。答曰,不允。末端事,依啓。
咸鏡監司書目,道內各邑,連得雨澤,誠爲多幸,而惡風連吹,蟲災又發,高原·甲山·三水等邑,霜雹之災,損穀亦多,事係變異,民事可慮事。
上在慶德宮。停常參·經筵。
右議政申琓十二度呈辭。入啓。傳曰,安心調理。
慶尙監司書目,寧海府使洪重周,以其親病還家,無意還任,罷黜事。
府啓,請罪人杭家籍沒等事。請還寢杭子炤兄弟放歸田里之命,竝命絶島定配。請還收科獄罪人酌處之命,更加嚴刑得情。請右尹任弘望罷職。請濟用監奉事申命一,削去仕版,措辭竝見上臣頃以仁同府使崔廷龍拿問事,論啓蒙允矣。取見廷龍供辭,則全沒實狀,自當其濫率之輕科,誠可痛也。臣於論啓之後,更得其詳,則蓋廷龍叔父母無子,取廷龍於幼穉之時而鞠育之,因爲繼後,故廷龍,以父母事之者多年,及所後母死,廷龍服喪如制,其後所後父之死,亦服斬衰三年,而今此不服喪之母,卽廷龍所後父之後妻也。在廷龍爲所後繼母也,而於前喪,旣服齊斬,則獨於此喪,不服其服乎?第其出繼之後,不出繼後公文,故廷龍,謂無憑覈之端,有此全然掩諱,而大凡立後者之呈禮曹出公文,雖是法典,而至於三寸叔侄之間,則不以公文有無,而有所輕重,故輓近以前,雖京華士夫,不出公文者亦多,今廷龍,若諉以無公文,不爲服喪,則前喪之服齊服斬,何所據也?前日之服喪,是,則今日之不服喪,非也,今日之不服喪,是,則前日之服喪,非也。且旣是所後父之後妻,則年甲之與渠相近,勢所固然,而欲以此爲非收養之一証,其果成說乎?且聞廷龍,於前喪,旣奉其祀,又以其名傍題云,安有非繼後與收養而爲之奉祀傍題者耶?至於金吾之請査收養公文者,亦有所不然者,三寸叔侄,則雖爲繼後,未必盡出公文,況收養者,豈必有公文,而欲以此爲之斷案乎?廷龍初名,乃是繼昌云,設有公文,其非今名則決矣。此事關係倫紀,不可草草覈斷,請令本道本官,十分明査,以爲憑處之地。答曰,不允。申命一,罷職,末端事,依啓。
禁府啓,因前判官金龜瑞矣,本府還上,乙亥以後六年之間,監色輩,恣意弄奸,或加錄或虛錄,拔去隱漏,全不覺察,難免不職之責,罪杖一百贖,告身盡行追奪,私罪。啓功減一等。
又啓目,前佐郞朴泰舒·閔挺梅·柳以元·金德恒,前萬戶池溟溢·李枝昌·尹徵三,前察訪李得龍,習讀韓重佖等,原情云云,泛稱遲晩,刑推得情,何如?啓除刑推議處。又啓目,洪時紀,刑問八次,愼之逸,刑問六次不服,加刑得情,何如?啓,嚴刑得情。
以備邊司〈啓目〉,粘連,還上居末守令前驪州牧使柳尙載,先罷後推,前楊根縣監李肇,旣已遞歸,令禁府決杖事,允下。
吏曹啓曰,守令有闕,政事,取稟。傳曰,明日爲之。
上在慶德宮。停常參·經筵。
下直,海美縣監李世郁,馬梁僉使李之張,
正言宋宅相上疏。大槪,臣於日昨,病滯郊外,封疏縣道,冀蒙恩遞,而反承溫批,惶隕感激,靡所容措,俟得少間,擬卽趨謝之際,忽聞臣父病重之報,馱疾徑還,則臣父所患,方在十分危篤之境,臣以無兄弟娣妹之獨身,憂遑煎迫,實無離側供仕之望,伏乞聖慈,亟遞臣職,使之專意救護事。入啓。答曰,省疏具悉。爾其勿辭,救護父病。
掌令黃一夏啓曰,臣,長路撼頓之餘,所患惡心嘔逆之症,觸暑轉劇,無計供職,屢呈辭單,見阻喉司,一味悶蹙之中,本府又有右尹任弘望罷職之啓,臣於此,有意見之不同者。弘望,當初以科獄罪人營護事,重被臺劾,因此廢棄,已至三載,累年罪蟄之餘,新蒙除命,陳疏祈免,蓋出於情勢之不得已也。其疏辭不過爲陳情引咎之意而已,則今又論劾,未知其穩當,愚迷之見,未免崖異於方張之論,其不可仍冒於臺次也,決矣。請命遞斥臣職。答曰,勿辭,退待物論。
謝恩,司書鄭栻。
執義鄭維漸,掌令李德英啓曰,卽者同僚以任弘望罷職事,意見不同,至於引避,臣等不勝瞿然。蓋弘望,重被臺劾,累年廢退,雖不可以此永棄,而至如牽復於科獄未收殺之日,亦涉太遽,且其疏辭,多有猥屑之語,殊失自靖之義,故臣等有所隨參矣。今此崖異之論,發於同席之間,至以未知穩當爲言,臣等何敢自以爲是而晏然職次乎?請命遞斥臣等之職。答曰,勿辭,退待物論。
持平沈宅賢啓曰,臣以任弘望罷職事論啓矣。卽者同僚,强爲引避,費辭分疏,臣不勝駭訝之至。弘望,身爲宰臣,爲彼科賊,肆然救解於稠人廣坐之中,至以初不製呈之賦,挺身立訂,換封行奸之文,謂渠所作,公然唱說,無所顧憚者,已極痛惋,而及至獄情畢露,彈章峻發之後,得罪公議,不敢齒列於朝著,則豈可以時日之稍久,遽爾容恕,復齒卿宰之班,而至若自辯之疏,滿紙張皇,無非猥褻,或謂之猶子猶父,不忍負顧托之意,或謂之素負士望,且有文才,早晩一第,自可必得,豈肯由邪逕而進?伸救之意,尙在心曲,營護之態,見於言外,甘心自當於罔上護賊之科。論其罪狀,尤極無嚴,罷職之罰,失之太輕,而同僚乃反突然立幟,惹起鬧端,豈同僚蔽於所親,而不知其非,有此崖異之論耶?抑知其非,不至於救護,自不覺其爲苟且之歸耶?臣未可曉也。念臣不肖,迫於嚴命,黽勉行公,旣不能以一言裨補,論一腐陳之事,自知其愧恧,今同僚視之以大論,汲汲立異,臣竊哂之,然臣旣被其斥,何敢晏然在職?請命遞斥臣職。答曰,勿辭,退待物論。
副司直姜鋧上疏。大槪,嚴旨之下,不敢退處,不計死生,擔舁上來,而所患諸症,一倍添劇,無路祗謝恩命。且於金吾兼帶,有難冒之勢,敢暴危情,冀蒙恩遞事。入啓。答曰,省疏具悉。卿其勿辭。安心察職。
忠淸監司書目,懷德呈,以大司憲宋奎濂,病重上去不得事。啓。傳曰,省疏具悉。卿勿過辭,安心上來行公。
引見,上曰,昨年姜世龜之疏,極其可駭,故因臺啓遠竄矣。今旣經年,罰已行矣,放送,可也。上曰,近來牌不進之弊,誠爲寒心。前應敎趙泰老,則雖曰有病,亦能行動,前副修撰李坦,則以旣往之事,强爲引嫌,只推之後,又爲違牌,前應敎李晩成,則以病脫直,已過數日,而日昨牌招,亦爲不進,事體豈容如是?殊甚未安矣。罷職傳旨爻周,竝拿推。
有政。兵曹佐郞南世珍,正郞李東彦,監察鄭至祥,寧海府使吳宇進,兵曹參議任胤元,繕工副奉事徐名世,刑曹參議李德成,吏曹參議李健命,良才察訪金夏鳴,司書鄭栻,司贍主簿李遇輝,司䆃僉正李世恒,同義禁柳之發。
吏批啓曰,卽接政府移文,司錄具萬理,身病甚重,不得察任云,改差,何如?傳曰,允。吏曹謄錄
上在慶德宮。停常參·經筵。
下直,利仁察訪韓宗迪,旌義縣監朴尙夏。
政院啓曰,今日賓廳日次,兩司當爲來待,而昨者憲府多官,引避退待,諫院亦無行公之員,除在外未肅拜受由人員外,大司諫金宇杭,正言孟萬澤,竝卽牌招,以爲處置,憲官推考入侍之地,何如?傳曰,允。
傳曰,大臣·備局堂上引見。引見時,前兼說書尹志和敍用事,榻前定奪。
吏曹參議李健命上疏。大槪,銓衡重任,決非已試蔑效之人,所可每每叨竊,以辱淸朝之名器,以傷搢紳廉隅。且臣重傷暑濕,眼患癮疹,浹月作苦,又無束帶趨朝之望,乞賜遞改,以便公私事。入啓。答曰,省疏具悉。爾其勿辭,從速察職。
領議政徐文重所啓,曾因儒臣陳達,以貪汚被罪守令禁錮事,令廟堂稟處矣。還上虛錄,則十年不敍,而贓吏則因査得脫,暫受輕罪,旋復除職,誠如儒臣之言,而禁錮則重大,分付吏曹,事係贓汚者,雖因査得脫,更不差遣守令,似可矣。李世白曰,贓汚顯著,則自有其律,無容更議,設或與御史所聞有異,査覈得脫,而事係貪汚,旣被編配之類,則更勿除授守令,而至於限年禁錮,則似爲重大矣。兵曹判書李濡曰,査覈時所脫,亦有輕重,或有未盡脫於貪名而被配者,或有被罪而非大段係於貪名者,亦不可一例泛論,使吏曹詳察區別,似可矣。禮曹判書金鎭龜曰,守令贓汚,固可痛懲,至於禁錮之律,亦係重大,不可創始,而大槪,蔭官武弁,則亦或有以貪汚廢棄者,而至於文官,則不能全棄,雖不除內職,而多差遣外邑者,守令爲任,實重於在內庶官,依大臣所達,凡守令之事係贓汚者,更勿差除守令,似可矣。刑曹判書閔鎭厚曰,御史之所廉問,亦未必盡得其實,故御史必捉文書,然後方爲封庫者,乃是法例,而近來御史,或有不捉文書而封庫者矣。此雖與臺閣風聞有間,而旣無文書,則何可以御史之所糾劾,一例禁錮耶?儒臣所達,亦指文書見捉,而罪犯贓汚者矣。文書雖見捉,而所犯不至於死,則或定配,或罷削,蒙放後,依舊調敍,誠爲不當,而令銓曹量其輕重而取捨,則銓官,雖皆秉公,亦安保其無一毫私意之參錯於其間耶?若如準期不敍之例,使限年無復擬望,或歲抄時,自上參酌其罪名,而久靳敍命則似好,而只付之銓曹,則決知其不可行也。副司直嚴緝曰,近來御史廉問,猶有一端公道,不至大段爽實,雖不見捉文書,凡係贓汚人言狼藉之類,毋令更除守令,似可矣。上曰,禁錮則重大,不可爲也。且贓汚亦非一事,只令銓曹取捨,亦似泛然,而不能仔細矣。左議政李世白曰,誠如上敎,只令銓曹取捨,果爲泛然,如此之類,依准期不敍之例,金吾勘罪之後,以其文書,送之廟堂,或吏曹觀其罪狀輕重,抄錄啓下,使吏曹勿復除外職,似可矣。上曰,可也。兵曹判書李濡所啓,見忠淸監司移文,則栗峯察訪所報內,前慶源府使尹世衡之內行,行到栗峯屬驛,憑藉草料,責出供饋云。所謂草料,乃是當初入去時,自兵曹成給者,遞時則不過至京城而止,今乃仍向他道,貽弊驛路,事極可駭,然此雖與濫騎有異,不可置之,令攸司稟處,何如?上曰,拿問定罪。禮曹判書金鎭龜所啓,自前各陵修改處畢役後,發遣本曹郞官摘奸,以役處形止,詳細書啓,而賞典輕重,則惟在自上參酌處之矣。日昨各陵役處,發遣郞官摘奸,則其書啓中,率多勤勞可尙,功役浩大等語,而至以爲勤苦不讓他陵云云,此非摘奸書啓,便是論賞書啓,其不識事體,莫此爲甚,當該郞官二員,似當從重推考,以此書啓,仍爲覆啓,亦似未安,而今不可更爲摘奸,當以其書啓中指論役處,參酌覆啓矣。上曰,今番書啓,果爲猥越,從重推考爲可。且自前東西道各陵修改處,遣禮曹郞官摘奸後,有下吏曹六品陞敍之事矣。非都監設廳之役,而只以一時修改,輒施六品陞敍之賞,似涉過重。此後則役事之非都監設廳者,或以馬帖賜給,六品陞敍,不爲擧論事,分付該曹,可也。刑曹判書閔鎭厚曰,陵官之修改有頉處,雖是職分內事,渠自擔當董役,則分輕重論賞,猶之可也。至於繕工監官員,則自朝家備給役軍及諸具,而只以七八日,十餘日看役之勞,亦被陞敍之典,直出六品,此事尤當防塞矣。上曰,繕工監官員,亦以各陵修改事,有陞敍六品之事耶?閔鎭厚曰,以臣所知,則頃者李勛,以健元陵階砌修改事,陞敍出六品,方爲守令矣。上曰,監役陞敍,亦與陵官一體防塞,以馬帖賜給,可也。上曰,曾前賞格中,或有守令除授承傳矣。臨民之官,莫如守令,不可只憑承傳,而輕授,銓曹,當觀其爲人而擬除,此後則賞格中守令除授承傳,防塞可也。兵曹判書李濡所啓,奴婢陳告論賞加資事,中間防塞矣。頃者掌隷院,更爲定奪,近來該院,連以三十口以上陳告者,依事目加資事,旣已啓下之意,移文本曹。凡賞典一款,非該院之所可直爲啓下,而本曹之只憑其一張公事擧行,亦涉未安。今後則依他論賞例,移送本曹,覆啓稟旨後施行,何如?上曰,以奴婢陳告事,加資,何如?領議政徐文重曰,李濡所達,則節目間事也。以奴婢陳告,遽施加資之賞,誠爲未安。以其陳告奴婢計口施賞,自是古規。李濡曰,加資事,曾爲睦昌明之所防塞矣。似聞近來該院,以爲因此遂無陳告之人,而更復此規云矣。加資則誠爲過濫矣。上曰,奴婢陳告三十口以上加資,乃甲子事目也。今難復行,而誠爲過濫,更以他賞議定,可也。以上朝報
領議政徐文重所啓,頃見內需司公事,則靈光地宮庄穀物所置庫舍,與守直家所入材木及煮鹽·雜木,請沿海禁山許斫云,沿海宜松之山,雖有宮家築堰時許斫之規,此等雜木,又有開路,則諸宮家爭效,後弊難防,勿施,何如?上曰,勿許,可也。又所啓,以前兵判金構所啓,各軍門所屬銀店,專屬於戶曹,事甚不便,令廟堂稟處矣。大凡採銀等事,地部當爲句管,不宜移屬於軍門,而軍門,爲其取用鉛鐵,有所設置,至於採銀一款,則使之專管於戶曹,鉛鐵,或自戶曹移送軍門,似可矣。李濡曰,每欲以銀店事,詳達而未果,今當仰陳矣。大抵金銀者,土地所産,其利宜歸國用,不當歸之於私家,而戶曹及各軍門,各設銀店於外方,雖若着實爲之,皆入差人之囊橐,無一分實入於國家者矣。臣頃添西藩,聞成川,多有銀穴,或得銀脈大處,則採得屢萬兩,而國家所入,則每徵於元定鉛軍,鉛軍輩一年納銀五錢,一年五錢銀之役,比他役爲歇矣。至於鉛穴,則別將,率若干知銀脈者採出,而其所採得,雖至累萬兩,別將則取二分,軍人則取一分之外,無一入於國用者。朝廷,未能詳知如此曲折,而每以設店採銀,謂之有弊,此則有不然者,他國銀貨,亦欲取用,況吾土地所出,而其利不入國用,實爲無據。今宜革罷銀軍及別將,令平安監司所率軍官中,以守令曾經者,兼察泉流庫,又擇差本庫別將,以爲同力着實看檢之地,他道有銀店處,亦依此爲之,而銀則專屬戶曹,鉛則歸之軍門,似當矣。李世白曰,若令專屬戶曹,則其間節目之可以變通者,有司之臣,自可詳量爲之。勿論平安道與他道,所在銀店,盡屬戶曹,鉛鐵,亦自戶曹句管,移送軍門,似可矣。上曰,專屬戶曹,使有司定其節目爲之,可也。備局謄錄
行兵曹判書李濡所啓,頃日工曹,以其本曹工匠不實,不成貌樣之故,勿論他衙門所屬軍兵之類,以工匠爲業者,一倂還屬事,啓達蒙允,驛吏亦在其中矣。驛吏則與他軍役不同,不可一體移動,勿施,何如?副司直嚴緝曰,臣於月前,待罪工曹,詳知此事矣。槪各樣匠人,厭避本曹之役,投屬諸處者,前後相繼,本曹應役,不過若干人,殆不成貌樣,而至於甕器,則一年責應之數,極其浩多,實無措辦之路矣。今此驛吏,不爲甕匠之業則已,旣以此爲業資生,而公然不應公家之役,獨食其利,事甚無謂。且如此之類,亦非一二。若除此驛吏,則將無收稅之處矣。驛吏之換定與否,雖未可知,而凡工匠輩之身役,則不可不應於工曹矣。濡曰,臣所達者,非以工匠之收稅本曹爲言,以驛吏之換定爲不可耳。徐文重曰,工曹甕器之用處甚多,驛屬,如或有難換給,則使本曹隨其匠稅,似可矣。李世白曰,臣亦嘗待罪工曹,甕器責應浩大,自官家不能一一給價,督責匠人輩,其勢誠難支當,驛吏雖難換定,若各屬他司,而以甕器爲業者,則其身役,不可不收稅於工曹耳。上曰,驛吏不可換定,宜自本曹收稅,此外軍門所屬工匠難換者,亦一體收稅,可也。摠戎廳謄錄
領議政徐文重所啓,頃因儒臣所達,丁丑節死人尹棨·尹烇,加贈賜諡事,令廟堂稟處矣。朝家贈職賜諡,各隨其品秩,而至於褒張節義之典,則不可拘於常例,有所愛惜。且同時死節之人,皆已爲贈諡,則一體爲之似無所妨矣。上曰,一體贈職賜諡,可也。節孝謄錄禮曹判書金鎭龜所啓,德山人李檍,以故兵使李義培軍官,同時死節,今以本道査啓觀之,其與主將同死之狀,極爲明白,以此覆啓,自上特施旌閭之典,今方擧行,而昨年以與義培同死兵營官奴曺丑生事,大臣以爲丑生,曾是賤隷,不可贈職,只以旌閭定奪矣。李檍則本以士族,赴武擧爲義培軍官,與主將勤王力戰而死,則與賤隷曺丑生,有異,高下間,宜有贈職之典矣。上曰,參酌贈職,可也。吏曹謄錄
大司諫金宇杭所啓,殿中之職,本非冗官,近來全不擇人,武弁之差任者,尤多猥雜,不但玷汚名器,以至循次除外,貽害生民者,比比有之,所關非細。都摠府郞廳及宣傳官,俱是武弁極選,且居侍衛之列,不可以猥瑣不似之類,苟然塡差,赳赳武夫,縱不可易得,鐵中。以下缺
上在慶德宮。停常參·經筵。
敬寧殿朔祭後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
假注書洪萬遇改,代尹徵三。
戶曹啓曰,右議政申琓來閏六月朔頒料,依傳敎更爲輸送則□□身病,不得行公之人,不敢偃臥受料,明當陳疏云,終不領受,何以爲之?敢稟。傳曰,批下後輸送。
右議政申琓箚子。大槪,賤疾日就危篤□□□□恩諭之下,未克祗承,已極惶悚,而至於月料,則雖有再三明命,決不敢承受。伏乞亟賜遞改,仍寢倉官輸送之命,以安私分事。入啓。答曰,省箚具悉卿懇。薄廩不宜過辭,安心領受,速出視事,以副至望。仍傳曰,遣史官傳諭。
應敎趙泰老,牌不進,罷職。
謝恩,修撰李坦。
上在慶德宮。停常參·經筵。
下直,慶尙左水使李基泰。
右議政申琓十八度呈辭。入啓。傳曰,安心調理。
禁府,李文海·金錫剛·元始亨·崔益重·申湜·李奎章·柳尙培·尹以寬·崔世機拿囚。啓。
領議政徐文重箚子。大槪,伏承前席下敎,玆敢改其文字,付標以入事。入啓。答曰,省疏具悉。箚辭知道。
臨昌君焜上疏。大槪,猥承使命,出疆在邇,疾病且苦,乞遞享官之任,以便公私事。入啓。答曰,省疏具悉。令該曹稟處。
院啓,請中道付處罪人吳道一亟命遠竄。新除授雲峯縣監朴再華,非但衰老頗甚,爲人疲劣孱鈍,殆同木偶,動止全沒體貌,問答語不成說,若是而其能措一政令,莅官致民乎?莫重字牧之任,決不可仍畀此人,徒益其迎送之弊,請雲峯縣監朴再華遞差。答曰,不允。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請還收遠竄罪人放送之命。措辭竝見上答曰,勿煩。
上在慶德宮。停常參·經筵。
下直,西生僉使吳斗規。
掌令黃一夏三度呈辭。入啓。遞差。
政院啓曰,昨伏見刑曹啓目中,以內需司書題崔泰岦分揀事,判下矣。第觀御史書啓,則侵虐軍丁,貽害村間,持來私騎,混稱司僕馬,其所作挐,益無紀極云云,而今其供辭,則以司僕馬騎往,爲渠證明之端,私騎混稱一款,終無發明之語,則所謂混稱作挐之狀,已可推知。至於侵虐軍丁等事,渠亦不能全諱,則其在徵勵之道,決不可直爲分揀,昨於深夜之中,矇不致察,以致循例書入,臣不勝惶恐待罪,而仍念此輩之橫行作挐,實爲近日之痼弊,諸道御史書啓中,亦皆極欲竭論,伏想聖明,深已洞悉,而今因自明之辭,遽下分揀之敎,自此奸濫之徒,將無所徵戢,日後之弊,有不可言,令該曹依例科罪,實爲得宜,故敢啓。傳曰,依啓。勿待罪。
右議政申琓十九度呈辭。入啓。傳曰,安心調理。
院啓,請中途付處罪人吳道一亟命遠竄。請雲峯縣監朴再華遞差。措辭見上臣伏見昨日下政院內官安夏徵等罷職傳旨,不勝驚駭之至,宦閹無他職掌,只服宮庭使令之役,而猶不着念奉行,怠慢成習,肅謝啓下之後,淹滯不傳,以致夏日將半,常時必有敬謹之心,何至於恬然忘置若此哉?此誠前所未有之事,而及至下問之際,互相推諉,卽不直對,其掩覆不服之狀,尤極痛惡,若不別樣懲治,則其廢閣君命之習,必將自此而成漸。請內官安夏徵·文有道等拿問嚴覈,依法科罪。答曰,不允。遞差事,依啓。罷職之罰,足懲其忘未卽傳之罪,而及其下問,互相推諉,終不直對,欺罔之狀,殊可痛駭,此罪輕重,宜加懲治,竝拿問處之。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請還收遠竄罪人姜世龜放送之命。答曰,勿煩。
吏曹啓曰,臺諫有闕,政事,取稟。傳曰,明日爲之。
禁府,安節·尹就履·張時雄拿囚。啓。
刑曹,罪人李一善,當日西小門外行刑。啓。
左議政李世白,禮曹判書金鎭龜,正郞鄭海尙,繕工提調洪受瀗,假監役金盛大,翼陵陵上有頉處奉審事,出去。朝報
上在慶德宮。停常參·經筵。
右議政申琓二十度呈辭。入啓。傳曰,安心調理。
正言孟萬澤三度呈辭。入啓。遞差。
戶曹參判李光迪三度呈辭。入啓。只遞兼帶。
京畿監司書目,廣州呈,以持平吳命峻辭職上疏上送事。啓。答曰,省疏具悉。爾其勿辭,上來察職。
禁府,安夏徵·文有道拿囚。啓。
校理李觀命身病上疏。入啓。答曰,省疏具悉。爾其勿辭,調理察職。
府啓,請罪人杭家籍沒等事,令該曹照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請還收遠竄罪人姜世龜放送之命。措辭竝見上答曰,勿煩。
謝恩,待敎金相元。
右副承旨魚史徽,身病上疏。入啓。答曰,省疏具悉。爾其勿辭調理察職。
吏曹啓曰,羅州牧使柳以復,除授之後,以情勢之難安,呈狀乞遞,十餘度矣。頃日本曹請推之後,大臣又爲陳達於筵席,至有特推催促之命,則今日國綱,雖曰解弛,其在分義,何敢一向呈訴,無意赴任乎?事體傷損,莫此爲甚,柳以復,從重推考,不多日內,催促發送。淮陽府使宋徵殷,亦以情勢難安,累度呈狀,尙未出肅,此時夫馬留滯,亦甚可慮,宋徵殷,推考,使之趁卽赴任,何如?傳曰,允。
兵曹啓曰,閫帥父年七十六歲,依他例別單書入之意,敢啓。傳曰,加資。
京畿監司書目,驪州兼任陰升呈,以吏曹判書李畬辭職上疏上送事。啓。答曰,省疏具悉卿懇。卿於銓任,力辭至此,强令行公,殊乖使臣以禮之道,本職今姑勉副。卿其安心,卽日就道。
有政。禿用別將崔英,知世浦萬戶朴省己,五衛將李鼎來,僉知朴元慶·文兼尹志和,武兼李處,同知沈枰,五衛將張世益,蝟島僉使朴壽雄,知事嚴緝。
有政。雲峯縣監元泰龜,新溪縣令李,副修撰尹星駿,掌令李德英,正言兪彦明。
上在慶德宮。停常參·經筵。
假注書李縡改,代趙泰億。
右議政申琓二十一度呈辭。入啓。傳曰,安心調理。
吏曹啓曰,本曹判書有闕,政事,取稟。傳曰,當日爲之。
兵曹參議任胤元上疏。大槪,臣見差翼陵獻官,受香進詣之際,逾越禁路之上,請治臣罪,以伸朝令事。入啓。答曰,省疏具悉。爾其勿辭察職。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請還收遠竄罪人姜世龜放送之命。措辭竝見上答曰,勿煩。
副修撰尹星駿上疏。大槪,積罪逋慢,幸逭刑章,顧此積年痿躄之疾,無計起動,玆竭肝膈之懇,兼附區區之懷,以備財察事。入啓。答曰,省疏具悉。今玆疏陳,予未知其得當,而姜世龜放釋還收之請,殊涉太過也。爾其勿辭,從速察職。
判府事金構上疏。大槪,臣之情迹,決無復玷朝端之望,而意外判樞新命,尤不敢冒承。乞蒙盡鐫本兼職名,以安私分事。入啓。答曰,省疏具悉卿懇。卿其勿辭,速出行公。
副應敎李晩成,修撰李坦,牌不進。只推勿罷。
有政。典籍尹志和,濟用正兪命弘,同義禁沈枰,左參贊李畬,典籍金興慶,兵曹正郞曺復卿,禮曹參議金萬埰,司藝任埅,正言李東彦,副校理崔昌大,修撰權尙游,兵曹佐郞尹志和,獻納黃一夏,承旨李墪。
上在慶德宮。停常參·經筵。
下直,沃溝縣監權時稱。
右議政申琓二十二度呈辭。入啓。傳曰,安心調理。
今春夏等褒貶,記注官權尙游·崔昌太,隷習官權尙游·趙泰一·韓在晦,司畜別提姜武臣,健元陵參奉柳鳳逸,齊陵參奉張震煥,獻陵參奉韓祉,寧陵參奉李宗岳,兼漢學敎授權尙游以上,中,隷習官任守幹,下。
吏曹啓曰,臺諫有闕,政事,取稟。傳曰,明日爲之。
副修撰尹星駿,牌不進,罷職。
副應敎李晩成上疏。大槪,昨緣情勢危蹙,徑出直廬,陳疏未徹,罪積違命,勿罷之恩,遽出格外,召牌荐降,不得不進詣,而顧臣罪負旣重,決難幸逭,乞勘臣逋慢之罪事。入啓。答曰,省疏具悉。爾其勿辭察職。
修撰李坦上疏。大槪,臣於槐院殿最之坐,病未進參,而獨免貶勘之科,致令朝家典章,緣臣廢閣,臣實悚恧,昨日直中,陳疏徑出,而疏未見徹,玆於召牌之下,顧臣情病,俱無冒進之勢,乞遞臣職,以肅朝綱事。入啓。答曰,省疏具悉。爾其勿辭察職。
上在慶德宮。停常參·經筵。
都承旨尹世紀,正言宋宅相三度呈辭。入啓。遞差。
右議政申琓二十三度呈辭。入啓。傳曰,安心調理。
刑曹,賊人鄭民·宋唜命,當日西小門外行刑。啓。
持平金栽啓曰,伏見修撰尹星駿疏本,其所詆斥臺啓,不有餘力,臣不勝駭歎之至。夫李東彦之不爲簡問,實壞臺體,而臣意以爲,言事臺官,不宜以體例間事,徑置落科,敢請出仕矣。旋聞物議,譁然非斥之故,臣不得不引避,而東彦,亦至於落科,則此固事勢之當然,而乃謂之句引他事,其果成說話乎?國子堂上之許打試紙,不過一時不得已變通之擧,而旣令品好者,一倂勿許,長廣者,一從見樣,則何嘗有撓法循情之意哉?糾劾之論,實是意慮之所不到,而乃以尙今未聞,顯譏臺閣,必如星駿之乘機闖發,用意陷人,然後方可免於蔽遮君父之耳目耶?兩臣誤國之罪,已盡於前後臺啓,今不必更爲疊牀之語,而臣以當初論啓之人,亦安得默然而已乎?夫以謀害國母之賊,而周遮掩護,卒成大禍,其所謂深長慮者,終無所據,而只爲一身利害之私,則此非顧瞻而何哉?當國哀悲惶之際,猝發曾所不言之事於八年之後,顯有攘取希覬之跡,則此非衒要而何哉?合辭之請,實循公議,付處之命,斷自宸衷,則所謂捃摭者,何事,所謂勒加者,何事?罪狀已著,義理甚明,而救解之言,前後迭出,甚矣,黨習之壞人心術也。至於姜世龜事,誠殿下之所深惡,國人之所共疾,而編配未幾,遽有全釋之命,此而不爭,將何以服衆心而絶群疑乎?兩宮瀜洩,慈孝無間,而世龜,遽以孺子入井,曺叡射鹿等說,擬之於不敢擬之地,其所造意,實非尋常,則聲罪屛竄,此正保護慰安於貳極者,而星駿之言,一切反是,無乃急於營救,未暇深思而然耶?其在明示好惡之道,固當嚴斥,而殿下,又以還收之請,殊涉太過爲敎,臣竊慨然也。臣以無似,屢叨言責,絲毫無補,疵謗沓至,循例論列,亦被橫詆,臣何敢一刻淟涊於言議之地乎?昨將詣臺,猝患暑瘧,達夜昏倒,今始日晩來避,臣罪尤大,請命遞斥臣職。答曰,勿辭,退待物論。
禮曹參判柳之發上疏。大槪,曾前叨此兼帶,非止一再,而僨敗之地,有難晏然,今此尹星駿之疏,辭意嚴截,有掩羃不公等語,臣之慙悚,又加一層,乞遞臣本兼等任,以安微分事。入啓。
執義崔重泰上疏。大槪,得見儒臣之疏,詆斥臺閣,語意非常,臣當詣臺自列,賤疾實無起動之望,冒陳章疏,伏乞亟遞臣職,以謝人言事。入啓。答曰,省疏具悉。爾其勿辭,從速察職。
答禮曹參判柳之發疏曰,省疏具悉。卿其勿辭,從速察職。
上在慶德宮。停常參·經筵。
下直,安峽縣監蔡時謙。
掌令李德英啓曰,臣重得暑病,浹旬沈淹,而伏見前修撰尹星駿疏本,則其所譏切於近日事者,條緖甚夥,而其論試紙一款則曰,宜有糾劾之論,而尙今無聞,此則係是臺閣之責,而臣於近日,連參是職,不言之誚,臣實當之。第主掌官請罪之啓始發也,驟而見之,固無可駭,及至國子堂上之疏出,而得其實狀,則其時事勢,誠有所不得不變通者,設以率爾爲罪,此不過薄責而止耳,有何關係之重,而今星駿,藉此微事,作爲欛柄,以循情撓法,斥有司以蔽遮耳目,〈譏〉臺閣,眞若有莫大之罪,而互相欺蔽者然,其爲危險,亦曰殆哉。至於向日言辭之啓,實出於一國共公之論,明白正大,可以百世不惑,而其爲言,一則曰,捃摭,一則曰,勒加,與向來崖異之言,同歸一轍,而末乃以聖上甄義之明責,謂之要鎭時議之久激,抑勒聖旨,粧撰私意,至於如此,其在公議,蔑國是亦甚矣。臣之以此引避,前後凡幾許矣。臣之疲勞,固不足言,而其爲國體之不尊當如何哉?臣竊爲世道慨然也。雖然,旣被其斥,不可晏然蹲冒,請命遞斥臣職。答曰,勿辭,退待物論。
左承旨李敏英,身病上疏。入啓。答曰,省疏具悉。爾其勿辭,調理察職。
掌令金相稷啓曰,臣於病伏中,得見前修撰尹星駿之疏本,則以國子堂上不爲糾劾事,及前日合司論劾三大臣事,侵斥臺諫,不遺餘力,臣於是,不勝訝惑焉。謁聖試紙之許打中品,蓋出於事勢之不得已,其豈有循情之意,而今此儒臣,藉此一端,視若奇貸,至以尙無糾劾,蔽遮耳目等語,顯譏峻斥,有若眞有擺弄之端,而自相欺蔽者然,吁亦異矣。至於兩大臣事,臣之以此引避者,亦已累矣。今不必更煩,而第曲貸國賊,而謀害之計益肆,故緩蠱獄,而埋凶之變復作,馴致前冬罔極之禍變,則究厥所由,誰任其咎,爲今日臣子者,其將恬不知怪,諉以過慮,而默然無一言乎?其將衋然驚惕,據法陳請,以正其誤事之罪乎?至於禮遇供奉之論,初雖私書往復,末乃露章登徹,則一番視警,亦不得已,而今者儒臣,乃復提起收殺之後,至以捃摭勒加等說,恣意非斥,其爲大臣之地則至矣,獨不念春秋之大義耶?臣等所論,實出於明義理重國法,而侵攻之言,尙今未已,臣何敢一刻晏然臺次乎?請命遞斥臣職。答曰,勿辭,退待物論。
都承旨李墪辭職上疏。入啓。答曰,省疏具悉。卿其勿辭,從速察職。
全羅監司書目,臣之情病,俱極危迫,決無冒恥按治之望,乞許遞改,以尋生路事。入啓。答曰,省疏具悉。卿其勿辭,從速察職。
司諫尹弘离啓曰,臣於病伏尋單中,伏見前修撰尹星駿之疏,其許多條目,無非傾陷之語。至於數件事,亦臣所嘗參涉者,雖欲泯默,不可得也。噫,三相臣之有罪無罪,天鑑孔昭,若使情無可罪,法宜全貸,則以聖上平日體下之盛意,其可允臺啓,而施譴罰乎?三臣誤了國事之罪,旣已彰著,至被譴罰,則彼崖異重論之三憲長,合被阿好之責,而今者星駿,張皇投疏,攻擊臺官,不遺餘力,徒知護黨之爲大節,不覺天日之不可罔,人心之昏蔽陷溺,一至此哉?吳道一竄啓之更發,實由臣手,則今此詆斥之來,亦不得不一言辯破也。噫,國哀初喪,是何等臣子罔極之日,所劾之疏,是何等臣子不忍爲之事也?雖以怨國失時之輩言之,林一·檀等若干人外,更無出於凶招者,而獨道一之名,與林一等竝出,若無干與之端,則以彦良輩,從前尊愛道一之心,何乃發諸口,而納之於罔測之地哉?以此觀之,其同參疏議之跡,昭不可掩,此當初竄啓之所以發,而頃者擅停,大咈公議,則臣之更發,實未知其過當也。猶只反覆伸救,略無顧忌,至以積忤群怒等語,直欲眩亂天聽,一篇疏語,儘是私字上做在,而乃反責人以公見不立,其爲道一之地則至矣盡矣,而獨不恤心腑之盡露耶?至若科場事,臣於春間,病甚見罷,在於人鬼關頭,不與人接,傳聞有紙品不齊之說,而未得其詳,及乎復叨言地之後,更無別樣新語,而槪聞其時正草紙品,多有過於見樣者,主掌官一切退却,科日迫頭,而京外擧子踏印者絶少,將有狼狽之弊,不得已相議變通,長廣則使主掌官一一割截,悉如見樣,厚薄精麤,不甚極擇,擧子之因此踏印者,殆過數千云云,及見頃日知館事之疏,益信其所聞之非虛,今者星駿之疏,乃以蔑法循情,媕妸擺弄等語,筆之於書,臣不敢知星駿,抑或有別件異聞耶?果有循情擺弄之實狀,則何不明言的指,俾得按覈,而直爲此黯黮之言,徒以疑亂人之瞻聆耶?以一時臨急變通之事,欲作大罪案而擠陷之,亦可見人心之危且險也。發論停論,臣皆不與,而其言曰,糾劾之彦,尙今無聞云爾,則方處臺閣者,理難容默矣。雖然旣招,其無限詬斥,決不敢一刻晏然,而臣以衰朽之質,當暑雨之節,其所自列,最後於人,臣罪至此,益無所逃,請命遞斥臣職。答曰,勿辭,退待物論。
吏曹參判趙泰采,辭職上疏。入啓。答曰,省疏具悉。卿其勿辭,調理察職。
右議政申琓二十四度呈辭。入啓。傳曰,安心調理。
政院啓曰,右議政申琓呈辭,批下政府,郞廳所當受往傳諭,發牌之後,府吏來言,司錄猝得暑癨,症勢甚重,再三催促,終不進來,雖未知病勢之如何,旣無呈病受由之事,而遽稱病重,日已向晩,致令莫重批旨,尙未宣傳,事體未安,司錄金始煥,姑先推考,遣史官傳諭,何如?啓依允。議政府謄錄
上在慶德宮。停常參·經筵。
右議政申琓二十五度呈辭。入啓。傳曰,安心調理。
執義崔重泰啓曰,儒臣一疏,力斥臺閣,兩司多官,一倂避退,而臣獨病伏,替上疏章,未蒙見遞,徊徨累日,竢間舁至,最晩自列,益增悚恧之至,其疏語意排布,俱非尋常,就以試紙事言之,是不過旣往微細,而必欲追提苛論,何也?京鄕擧子,逡巡塡咽於泮宮之下,而主掌之官,不許踏印者,蓋以試紙過好之故,試期隔數日踏出者,僅百餘數,而今乃謂之內外士子,罔不遵守,士子之遵守禁令者,固如是乎?及其事勢急迫,不得已差等許印之後,所踏之紙,乃數千餘紙,而今又謂之循情擺弄,數千餘人,皆可得以循情乎?誠場間弄用私意,臺閣上蔽遮耳目,俱是人臣之極罪也。無所推捉,無所依據,而欲設空中之穽羅者,抑何意耶?合啓之發,爲略扶春秋之大義,付處之命,亦稍循臣民之公議,而捃摭勒加等無嚴之說,尙且娓娓於大論收殺之後者,重可見陷溺之甚,此豈但儒臣一人而已?臣竊爲今世咄嘖之不足也。姜世龜之妄議國本,煽惑人心之罪,關係至大,而竄配輕罰,赦宥太遽,此等處分,決非懲防世變之道,此而不爭,亦安用臺閣執法之官,而今儒臣,爲世龜訟伸之不暇,直爲殿下之特放此人,爲貳極慰安之地,其言之謬戾至此,而殿下之敎,亦以臺啓,爲涉太過,臣實慨然也。然旣被人無限譏罵,決不可一刻淟涊,請命遞斥臣職。答曰,勿辭,退待物論。
傳曰,召對爲之,入侍承旨魚史徽,玉堂李晩成·李坦,假注書尹徵三,史官金相元。
正言李東彦上疏。大槪,重病之餘,餘症尙苦,未能祗肅,引避無階,露章自列,亟許鐫遞,以尋生路事。入啓。答曰,省疏具悉。爾其勿辭,從速察職。
同知沈枰辭職上疏。入啓。答曰,省疏具悉。卿其勿辭,從速察職。
禮曹參議金萬埰辭職上疏。入啓。答曰,省疏具悉。爾其勿辭,從速察職。
吏曹判書洪受瀗上疏。大槪,選部新命,驚惶震惕,今始疾聲呼籲,亟賜收回成命,以重名器事。入啓。答曰,省疏具悉卿懇。卿其安心勿辭,從速行公。
政院啓曰,兩司多官,相繼引避,時未處置,明日且當賓廳日次,大司諫朴權,獻納黃一夏,正言李東彦·兪彦明,竝卽牌招,使之處置,何如?傳曰,允。
謝恩,大司諫朴權,正言李東彦·兪彦明。
大司諫朴權啓曰,臣之所叨職名,萬不近似,陳章控免,實出悃愊,而見阻喉司,終未上徹,一味縮伏,徒切惶愧,不料此際,嚴召遽降,分義是懼,黽勉趨承,而臣於本院啓辭,有嫌礙之端,頃者吳道一論罪之啓,兩司俱發,憲府均勘之請,先蒙允許,臣言道一之名,旣出凶招,同罪者旣被竄謫,則道一,固難獨免,而半年論列,尙靳兪音,又因他罪,卽施付處之律,遠竄之論,不必一向相持,適於朝參之班,力言院啓當停之意於兩司齊會之處,雖因言議素輕,不能見採,到今前啓復發之後,有不可變其前見,苟然聯名,且同僚被斥於尹星駿,引嫌退待,而臣與星駿,有姻親應避之嫌,不敢可否於處置之間,以此以彼,決難冒居,請命遞斥臣職。答曰,勿辭,退待物論。
正言李東彦啓曰,臣情地危蹙,疾病沈淹,召牌旋降,不敢坐違,祗謝恩命,而終有所不敢冒據者,蓋頃日論啓,俱係公議,則實欲隨聞論事之意,而僚臺一竝席卷,主掌一啓,只在事體,則尤無巧詆陰中之意,而傍闖者引爲奇貨,向使臣言意,素孚於儕流,則許多諸啓,豈至於無端擅停,疏論,獲售於臺中,則危險之言,亦豈至乘機狙發耶?初旣見輕於僚席,而前論掃盡末又見藉於罪人,而駭機橫激,究厥根柢,罔非由臣之疲劣,自顧漸惋,決難抗顔,而且以二三大臣之論罪,重被詆斥於儒臣,內侍生徒之囚推,曾受誣辱於閹豎。噫,罪關倫常,語逼名義,則隨輕重而議律,實採輿論,職是風憲,所重綱紀,則囚此人而治捕,法理則然,而特以黨比成習,義理晦塞之故,非斥之言,肆行於國是已定之後,憑依幽蔭,恣意欺天之故,未安之敎,至下該曹判付之中,此等事端,雖若懸異,其所以壞臺閣之體,則一也。以此以彼,何敢靦然乎?請命遞斥臣職。答曰,勿辭,退待物論。
正言兪彦明啓曰,臣方遭重戚,制限未盡,累日縮伏,罔知攸措。今於召牌之下,不得不趨承,而吳道一遠竄之啓,更發本院,而以當初臺章之與林一,等分爲二,啓以爲非焉。當初臺章,卽臣所發也。蓋欲議疏辭者,林一等也。送言激成者,道一也。欲議與送言,似不無間,故臣果分等,別爲論啓矣。非責之言,今乃重發,則臣不敢一刻仍冒職次,而有所參涉於其啓也,決矣。今伏見前修撰尹星駿疏本,則詆斥臺閣,不遺餘力,其中數款,臣亦所嘗參論者,而以此事前後引避,非一非再,且已備悉於諸臺之避,則臣不必更爲疊牀之語,以益其疲劣,而亦安得默然而已乎?噫,合辭之請,實循公議,付處之命,出自睿斷,則罪名已彰,義理甚明,而猶欲縷縷營救於處分,旣定之後,一則曰捃摭,一則曰勒加,其所爲言,略無顧忌,而隱然有干要解律之意,臣不勝駭惋也。至於吳道一激成疏議之說,彦良納供之時,從容發說於平問之下,則雖欲歸之於臨刑亂招,已不可得,而其所謂權重經辯明無遺云者,尤不成說,重經之受刑累次,終不吐實者,蓋欲全諱其擬疏之跡,則豈獨於道一激成一款,乃謂之得聞直告乎?今欲以此,爲訂明道一之欛柄,誠亦可笑之甚矣。雖然,旣被其無限詆罵,則臣何敢苟然蹲冒乎?請命遞斥臣職。答曰,勿辭,退待物論。
獻納黃一夏上疏。大槪,薇垣新命,已難承當,而又被儒臣無限詆斥,召牌遽降,趨詣闕外,露章自列,乞許遞免,以安私分事。入啓。答曰,省疏具悉。爾其勿辭,從速察職。
今日召對時,知義禁姜鋧,同義禁柳之發·沈枰,待開門,竝牌招察任事,榻前下敎。
黃海監司書目,金川等官呈,以去月二十五日,二十六日,連晝夜大雨如注,懷山襄陵,金川郡之民家漂沒,多至九十七戶,平山郡之民家漂沒,又至五十戶,而人物渰死,亦且六名,事極驚慘事。
江原監司書目,本道農事,旱餘極備之災,近古所無,高下田畓,大都受害,川反浦落,覆沙之處,亦多有之,狼川段,人家漂沒,至十八戶,人口一名,亦爲沙汰壓死,事極驚慘,年事恐未免凶,前頭之慮,罔知攸措事。朝報
上在慶德宮。停常參·經筵。
右議政申琓二十六度呈辭。入啓。傳曰,安心調理。
領議政徐文重箚子。大槪,賤疾苦劇,今日賓廳之坐,藥房將有節候問安,俱不得進參,惶恐待罪事。入啓。答曰,省箚具悉卿懇。有疾未參,別無所傷,安心勿待罪,從容善攝。仍傳曰,遣史官傳諭,遣御醫看病。
政院啓曰,今日賓廳日次,兩司多官,以引避退待,只有獻納黃一夏,而昨日陳疏,批下之後,不爲出肅,其在事體,殊涉未安,卽爲牌招,使之入侍,何如?傳曰,允。
謝恩,知義禁姜鋧,獻納黃一夏。
假注書趙泰億改,代沈尙尹。
傳曰,大臣·備局堂上引見。引見時,以咸鏡監司北兵使申益恬,病重狀啓,申益恬罷職,速出其代,催促發送事,榻前定奪。
獻納黃一夏所啓,臣重被儒臣之斥,昨呈辭疏,略陳其槪,今不必更煩,而其所譏詆,非比尋常,不但難冒之勢,與諸臺無異,至於吳道一遠竄之啓,爭執已久,兪音愈迫,臣等春初參居諫職之時,宜停之意,酬酢於朝紳僚友之間,而旋念重發之論,獨自徑停,慮有起鬧之端,以此咨且,隨參數啓矣。今者道一,以他事被罪,則本院遠竄之啓,經年相持之餘,旣停復發,非臣本意,及見長僚之避,以曾言停啓之意,引以爲嫌者,與臣一般,則尤不可冒當處置也,決矣。以此以彼,俱難仍據於臺次,請命遞斥臣職。答曰,勿辭,退待物論。
副提學金鎭圭身病上疏。入啓。答曰,省疏具悉。卿無所嫌,勿辭察職。
刑曹判書閔鎭厚所啓,臣頃日承命往江華,考出實錄時,得見中宗朝丁酉年,有疑獄抄啓之命,刑曹,以一疑獄,竝文案,入啓。判付以爲,可於政府合坐日議之,卽今刑獄,亦不無疑獄,備局開坐時,就議於大臣而決折,此後仍以爲例,何如?上曰,所陳誠好,依此爲之。
左議政李世白曰,非但刑曹爲然,至於外方,亦多疑獄,而凡外方獄事,必待決折後,方得啓聞,故以此多有淹滯之患,今後則外方疑獄,亦令論列啓聞,使刑曹就議處決,似當矣。上曰,亦爲分付外方,可也。
禮曹啓曰,浹月霖雨之餘,近日以來,雨勢益甚,諸道水患之啓連續,而極備之災,誠爲可慮,自前立秋前祈晴,亦有其例,卽今秋節,只隔三四日,祈晴四門禜祭,不卜日,來十三日爲始,三日而止事,分付各該司,何如?傳曰,允。以上朝報
左議政李世白所啓,北兵使申益恬病重廢事之狀,因前監司兪得一聞之矣。其何申益恬,以奴名,呈狀備局,邊上重任,不可輕遞,故以呈本道之意題送,而卽見監司黃欽狀啓,則其病勢過重,未易回蘇,邊事曠廢,誠爲可慮,故議于領相,則亦以爲旣是實病,則不可不變通,速出其代,催促發送,爲當云,申益恬,改差,其代速出,不拘治裝日限,催促發送,何如?上曰,實病如此,邊上重任,曠廢可慮,姑爲罷黜,差出其代,催促下送,可也。
左副承旨呂必容所啓,近來譯舌輩,冒濫陞資者甚多,而至於東萊訓導卞廷郁,別差崔尙㠎等加資事,臣竊有所慨然者,敢此仰達。一番差倭之來,所費不些,譯舌輩,亦必有夤緣用奸之事,誠可痛惋也。自前國恤內喪,倭人本無弔慰之擧,而甲子年,始稱以弔慰而來,而猶慮朝家之退却,兼領漂風差倭而來,其時朝家,難於爲辭,仍爲接待,遂以爲例矣。凡差倭出來時,倭館例有相通之事,故上年,右承旨金德基,萊府遞來時,言於訓別等曰,今番內喪,異於前日,弔慰差倭,別無出來之事,汝等預當知之云矣。春間差倭出來,而雖稱弔慰,其實亦領漂風差倭也。所率員役,視前弔慰之行,其數甚減,以此見之,彼之不專爲弔慰,亦可推知矣。當初據理退斥,可矣,而旣受其書契,則目今國儲,雖甚哀痛,豈可使譯舌,區區費舌,減除其供,以爲要功希賞之資哉?或者訓別等,以初不當出來之意,從中援例斥退,而乃反飾辭欺瞞,朝家至蒙恩典,則其情狀,尤可痛甚矣。倭譯與淸譯有異,與館倭常爲混處,一動一靜,無不通知,若爲無功而蒙賞,則其爲見侮於遠人,當如何哉?物情爲駭,久而愈鬱,向者禮官之陳疏引咎,蓋以此也。且聞導良卞廷郁,上年,以裁判倭所供米太減除事,加資云,設有微勞,何必逐年加資乎?今番賞加,決不可仍授,下詢于大臣而處之,何如?李世白曰,臣方待罪司譯院提調,而曾未知此事顚末,似不由譯院,而自該曹覆啓論賞矣。退出後考見文書,果涉過濫,則當更稟處矣。李濡曰,今聞承宣所達,弔慰差倭之出來者,雖無前例,若不據理退斥,則固當善爲接待,而必欲減除其供,事甚苟且,有損大體,譯舌輩,或有居間周旋之事,則亦豈無論賞之道,而此則反恐見侮於遠人,因此加資,誠爲不當,承旨之言是矣。上曰,令廟堂相考文書後,更爲稟處,可也。
咸鏡監司書目,道內各邑,自六月十四日,至二十六日,大雨,平野沮洳之地,累日水沈,田畓各穀,慘被傷損,卽今所見,似無回蘇之望,前頭民事,誠爲渴悶事。朝報
引見時,左議政李世白所啓,頃曰史官變通,蓋爲翰苑新薦之地,聞薦事纔已完了,而被薦人趙泰億·李縡,與同春秋·知春秋,俱有相避之嫌,不得應講云。自前例爲變通,改差堂上,亦非一再,知春秋閔鎭厚,同春秋趙泰采,依例改差,卽出其代,新薦人,使之從速應講,何如?上曰,依爲之。吏曹謄錄
上在慶德宮。停常參·經筵。
下直,幽谷察訪李喜昌。
左承旨李敏英三度呈辭。入啓。遞差。
世子宮·嬪宮,藥房問安。答曰,知道。
藥房啓曰,淫雨支離,蒸熱轉酷,伏未審此時,聖體若何?王世子起居一向安寧,而嬪宮氣候,亦復何如?臣等不勝區區伏慮,敢來問安。答曰,知道。無事,世子嬪宮氣候平穩矣。
右議政申琓二十七度呈辭。入啓。傳曰,遣承旨敦諭。
副應敎李晩成上疏。大槪,臣於兩司處置,有嫌礙不可參涉之端,乞遞臣職,以便公私事,及修撰李坦上疏。大槪,臣於兩司處置,有嫌礙不敢冒當者,乞遞臣職名事。入啓。答曰,省疏具悉。爾其勿辭察職。
政院啓曰,兩司多官處置,歸於玉堂,而應敎李晩成,修撰李坦,俱爲陳疏引嫌,副提學金鎭圭,校理李觀命,竝卽牌招,使之處置,何如?傳曰,允。
吏曹啓曰,承旨有闕,政事,取稟。傳曰,明日爲之。
副提學金鎭圭上疏。大槪,臣於兩司處置,決難參涉,伏乞亟遞臣職事。入啓。答曰,省疏具悉。卿其勿辭察職。
校理李觀命上疏。大槪,臣於兩司處置,嫌礙之端,非止一二,乞遞臣職事。入啓。答曰,省疏具悉。爾其勿辭察職。
上在慶德宮。停常參·經筵。
右副承旨魚史徽書啓,臣承命敦諭于右議政申琓處,則以爲,臣之病勢,一向沈淹,在告今已四十餘日,長單亦幾三十上,而近侍之辱臨,至於再三,臣雖在病昏之中,亦知君命之至重,曠廢職事,僵臥不起,以政府重地,作一養病之坊,實是分義之所不敢出,而只緣病狀沈痼,日加月增,漸至危篤,委頓牀席,作一僵尸,雖欲强起趨命,其路無由,臣方惶悚隕越,日竢誅譴矣。不意近侍,又爲來臨於此際,敦勉之旨,責厲之意,俱非微臣之所敢承當,臣奉讀未半,不覺涕淚之交零,以臣無狀,有何所取,虛辱寵命,前後非一,而罪罰不加,恩數愈隆,臣於此,尤不知所以自處也。臣誠意淺薄,旣不能上格高明,由中之懇,輒歸飾讓,請急之章,徒紆寵眷,苟有一分自力之勢,則惟當不計死生,扶曳趨承,而卽今病勢,決難運動之狀,卽近侍之所目覩也。稍觀數日賴天之靈,所患諸症,如得少歇,則當輿進闕外,仰竢進退云矣。敢啓。傳曰,知道。
政院啓曰,今日爲政事命下,而卽者吏曹郞廳來言,判書洪受瀗未肅拜,參判趙泰采,參議李健命病不來,不得開政云,判書·參判·參議,竝卽牌招,使之開政,何如?傳曰,允。
又啓曰,兩司多官,引避退待,已至累日,處置歸於玉堂,而玉堂諸臣,俱各陳疏引嫌,他無處置之人,事極未安,副提學金鎭圭·修撰李坦,則果有不敢處置之嫌,副應敎李晩成之年前疏論吳道一一款,雖非大段,亦不無所礙,而其疏中所擧李晩堅在臺時事,及金鎭圭連姻之嫌,俱不免苟且,至於校理李觀命疏語,則或以曾前處置之自當爲嫌,或以金鎭圭姻親爲辭,此則誠有所未安,大凡三司合議,非徒所見是非,本雖雷同,惟當務執公議,不悖義理而已。設有意外橫議,苟不至於擧名直斥,則强引向時處置,陳疏托嫌,實是曾所未有之事。況且下款所引,尤不近似,而昨日聖批,與金鎭圭等疏批一樣,故今日又不爲處置,其不當引之嫌,如右所陳,此而勿令處置,則當此論議乖張之日,後弊所關,亦甚可慮,校理李觀命,卽爲牌招,使之處置,何如?傳曰,允。
刑曹參議李德成辭職上疏。入啓。答曰,省疏具悉。爾其勿辭,調理察職。
判府事金構辭職上疏。大槪,聞有儒臣,疏斥金吾議讞之失,不勝駭悚,乞削臣職,以爲按獄不公者之戒事。入啓。答曰,省疏具悉卿懇。卿無所嫌,安心行公。
司書鄭栻身病上疏。入啓。答曰,省疏具悉。爾其勿辭,調理察職。
假注書沈尙尹服制,代李浣。
吏曹參判趙泰采,牌不進。
傳曰,史官二員待命,騎馬六匹立之,四門禜祭等所內摘奸。
禮曹判書金鎭龜上疏。大槪,臣於儒臣論金吾議讞之事,不勝悚然,乞遞臣職,以安私分事。入啓。答曰,省疏具悉卿懇。卿無所嫌,安心行公。
謝恩,左承旨金德基,右承旨呂必容,兼春秋曺復卿。
刑曹判書閔鎭厚,知春秋減下,肅拜。
吏曹判書洪受瀗,牌不進後上疏。大槪,召牌之下,又未祗赴,復此呼籲,亟收新命,仍治臣罪事。入啓。答曰,省疏具悉卿懇。卿勿固讓,速出行公,毋使大政遷就。
政院啓曰,校理李觀命,以兩司多官處置事,承牌入來,而猶執不當之嫌,無意奉行,其在事體,殊甚未妥,推考警責,使之卽爲處置,何如?傳曰,允。
有政。北兵使李弘述,吏批,持平宋宅相,承旨金萬採,副修撰吳命峻,左參贊嚴緝,知春秋姜鋧,兵曹佐郞金興慶,正郞洪大猷。
上在慶德宮。停常參·經筵。
黃海監司書目,海州牧使李萬亨,今月初九日,身死事。
政院啓曰,近來銓曹之無長官已久,事體已極苟簡,而吏曹判書洪受瀗再疏承批,今日亦不出仕,都目大政之遷就,亦甚可慮,吏曹判書洪受瀗,卽爲牌招察任,何如?傳曰,允。
玉堂箚子。大槪,請持平金栽,掌令李德英,司諫尹弘离,掌令金相稷,執義崔重泰,正言李東彦出仕,大司諫朴權,正言兪彦明,獻納黃一夏遞差事。入啓。答曰,依啓。
備邊司郞廳,以領相意啓曰,都目大政,以吏曹判書遞改,尙今遷就,參下積滯之患,外方夫馬之弊,俱涉可慮,其在朝家事體,亦甚未安,吏曹判書洪受瀗,疏批已下,卽爲牌招察任,都目大政,從速爲之之意,分付兩銓,何如?傳曰,允。
禁府,朴東相拿囚。啓。
吏曹判書洪受瀗,再牌不進。以上朝報
左議政李世白,繕工提調金昌集,禮曹參判柳之發啓曰,臣等祗詣徽陵陵上莎草崩頹處,奉審尺量,則自子方至卯方,莎土之動搖頹下者,下廣二十八尺,上廣十九尺二寸,高九尺二寸,罅隙最廣處,一尺六寸,深則一尺許,或八九寸,淺深不一,而崩頹莎土,漸至蹲塌,故尺數之前後參差,似由於此,自前莎草修改,非止一再,故新舊土,猶未得堅固接連,値此暴雨致有滲漏頹圮之患,依例以油芚·草芚,內外蓋覆,庚方莎草長廣各一尺,外似枯損,而根芽猶有生意,此則不至大段,謹圖形以進,崩頹處修補之役,待潦雨開霽,卽令該曹,擇日擧行,何如?傳曰,依啓。以上燼餘日記
上在慶德宮。停常參·經筵。
執義崔重泰,掌令金相稷就職,持平金栽就職。
吏曹啓曰,臺諫有闕,政事,取稟。傳曰,當日爲之。
明日敬寧殿望祭正時,四更二點。
副修撰吳命峻親病上疏。入啓。答曰,省疏具悉。爾其勿辭,救護母病。
右副承旨金萬埰辭職上疏。入啓。答曰,省疏具悉。爾其勿辭,從速察職。
府啓,請罪人杭家籍沒等事,令該府照例擧行。請炤兄弟竝命絶島定配。請科獄罪人,更加嚴刑,期於得情。請還收遠竄罪人姜世龜放送之命。措辭竝見上答曰,勿煩。
有政。獻納兪命弘,兵曹佐郞金一鏡,正言沈宅賢,海州牧使李寅錫,大司諫尹世紀。
右參贊嚴緝疏曰,伏以臣忝叨西樞之任,今已數月,未卽出肅,方切悚懼于心矣。不意此際,又承新命,員席沈淹,一倍懍惕,不知措躬之所也。夫政府西壁,卽古參政之職也。近來雖二字缺閑局,而以其地望之尊且重,重其任而愼其選,至今猶然,歷數前後,居此位者,罔非宿望長德,而非如刑·工曹之滿秩輒擬,則以臣庸姿蔑識,名論素輕,其何敢晏然濫廁於貳公之後哉?古語云,非其位而居之曰貪位。臣雖不肖,亦切恥之。仄聞是職之格外差出,蓋因本府,將有合坐之擧云,臣之衰病,固已甚矣。近又重傷暑濕,泄變爲痢,奄奄氣息,若將頃刻垂盡者然,旬日之間,決無起動之望,則此豈朝家及時差除之意哉?其亦不可不趁速變通者也。玆敢疾聲仰籲於宸嚴之下,伏乞亟命鐫改臣新授職名,以重名器,以安私分,千萬幸甚。答曰,省疏具悉。卿其勿辭,安心行公。
右副承旨金萬埰疏曰,伏以無狀小臣,濫荷殊私,誤恩荐降,仰惟聖上,不棄一物之德意,與昊天同其慈覆,臣誠感泣,五內飛越,當卽趨赴之不暇,而癃病垂死之喘,近添暑痢,症情危篤,朝暮待盡,先忝春曹,旣不能出謝,露章呼籲,未蒙恩遞,日夜惶蹙之際,銀臺新命,又出意外,嚴召繼下,臣於是,益切驚感,罔知死所,淸要近密,非臣譾劣,每每冒居,嚴畏分義,不得不擔舁病殼,來詣象魏之下,而顧此奄奄之狀,萬無拜跪祗肅之望,玆敢不避煩猥,悉暴私悃,以祈天鑑之憐察焉。臣以禍釁餘生,偏蒙天地生成之德,得有今日,感祝銘縷之情,萬倍恒人,一縷未滅之前糜粉爲期,而臣本庸殘,百無寸長,惟以奔走承命,爲報效萬一之地,而第臣氣賦虛脆,夙嬰奇疾,加以六年海島,重傷瘴毒,痰病爲苦,苦歇無常,種種諸症,無非危急,衰朽且甚,精神昏錯,耳目迷眩,特一頑喘之未絶耳。自分爲聖朝之棄物,而前後除命之下,感激恩數,或有强起赴任,而四字缺或有忍死供仕,而旋卽辭退,至於委身牀簀,未赴五六字缺緣疾病之難强,此誠微臣之不幸也。雖蒙聖明四五字缺迹涉逋慢進退無據,私心之危蹙。以下皆缺批見上以上燼餘日記
禁府,南夏明拿囚。啓。朝報
上在慶德宮。停常參·經筵。
下直,參禮察訪朱恒道,任實縣監崔天瑞。
敬寧殿望祭後,大殿,藥房·政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,罔極。
嬪宮,藥房·政院,玉堂問安。答曰,罔極。
謝恩,兵曹佐郞金一鏡。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請還收遠竄罪人姜世龜放送之命。措辭竝見上答曰,勿煩。
正言李東彦上疏。大槪,情狀萬分危蹙,復此申籲,乞垂矜諒,以便將息,兼附瞽說,以備財擇事。入啓。答曰,省疏具悉。所陳兩件,大意固好,可不留意焉?下款事,令廟堂稟處,爾其勿辭,從速察職。
謝恩,右副承旨金萬埰。以上朝報
上在慶德宮。停常參·經筵。
下直,鉢浦萬戶李晩大。
司直鄭栻再度呈辭。入啓。遞差。
備邊司郞廳,以領議政意啓曰,日昨以吏曹判書洪受瀗牌招察任事,入啓蒙允,一日之內,至於再度違牌,終不肅謝,殊甚未妥。聞其疏中,以西銓婚家相避爲言,而此則朝家,曾有定式之事。已酉年,吏曹判書李慶徽,以兵曹判書洪重普相避陳疏,下本司,而兩銓之互相避嫌,法典所無,創開相避之法,事未妥當,覆啓蒙允。自此以後,雖有婚家之嫌,不爲回避,故壬戌年,吏曹判書李敏敍,與兵曹判書南九萬,亦是婚家,而仍爲行公,今不可以此引嫌,坐違朝令,吏曹判書洪受瀗,今姑推考,更爲牌招察任,何如?傳曰,允。
府啓,請罪人杭家籍沒事。請還寢炤兄弟放歸田里之命,竝命絶島定配。請寢科獄罪人酌處之命,更加嚴刑得情。請還收遠竄罪人姜世龜放送之命,措辭竝見上答曰,不允。末端事,依允。
謝恩,吏曹判書洪受瀗,
禮曹。行司直李壽徵,今月十六日卒逝云,弔祭致賻,依法制擧行,何如?啓依所啓施行。
平安監司書目,寧邊等六邑呈,以人物渰死,至於十二名,昌城等三邑呈,以爲虎囕死,亦至四名,俱極驚慘事。
上在慶德宮。停常參·經筵。
下直,義城縣令申鐔。
院啓,請中途付處罪人吳道一亟命遠竄,請修撰尹星駿罷職不敍事。答曰,依啓。
掌令李德英啓曰,日者,臣以濟用奉事申命一削版事,有所論啓矣。退後詳聞,則其中魚物一款,異於初聞,蓋命一,使本監庫直輩,偕其奴出賣市上,旋卽將還,別無分授勒賣之事云,使庫直監賣,雖不免爲失體,而分授勒賣,旣非實狀,則臣之論事不審之失,著矣。何敢晏然於臺次乎?請命遞斥臣職。答曰,勿辭,退待物論。
呂必容,以禮曹言啓曰,卽接康陵參奉牒報,則今十七日寅時量,陵上東邊數字缺補土處崩圮,而自王妃陵屛風石爲始,以木尺尺量,則其間七十尺,自曲墻爲始尺量,則其間二十七尺,崩頹處數字缺,長十尺廣三十尺云,極爲驚駭,依例本曹堂上·郞廳進云,奉數字缺稟處,而不可無慰安之擧,慰安祭,不卜日十九日設行,分付,何如?傳曰,允。以上燼餘日記
上在慶德宮。停常參·經筵。
四更五更,月有小暈。
下直,靈巖郡守白漢相。
禁府,吳道一長城府遠竄,啓。傳曰,召對爲之,入侍承旨鄭澔,玉堂李晩成·李坦,假注書李浣,史官金相元,兼春秋曺復卿。
政院啓曰,掌令李德英,引嫌退待,今已經宿,憲府無行公之員,除在外人外,呈告未肅拜人員,竝卽牌招察任,何如?傳曰,允。
謝恩,持平宋宅相。
府啓,請杭家籍沒等事。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上引嫌而退。勒賣一款,旣非實狀,則論人不審,在例當遞,請掌令李德英遞差。答曰,不允。處置事,依啓。
領議政徐文重箚子。大槪,賤疾轉苦,末由起動,伏乞亟收臣職,以重國事,以保殘喘,兼陳紙地事,以備財處事。入啓。答曰,省箚具悉卿懇。所患如此,予用慮念,紙地事,當問于他大臣而處之。卿其安心勿辭,竢間視事,以濟時艱。仍傳曰,遣史官傳諭。
全羅監司書目,本道農事,雨水過多,成川覆沙沈沒之患,無邑無之,蟲災又從而熾發,被害多端,雨意尙未開霽,穡事極爲可慮事。朝報
上在慶德宮。停常參·經筵。
自卯時至申時,有霧氣。
下直,尼山縣監朴尙彬,碧沙察訪李東英,鎭川縣監宋堯卿,南桃萬戶趙明元。
吏曹啓曰,臺諫有闕,政事,取稟。傳曰,明日爲之。
傳曰,召對爲之,入侍承旨金德基,玉堂李晩成·李坦,假注書尹徵三,史官金相元,兼春秋邊攸,執義崔重泰,亦爲入侍。
咸鏡監司書目,北兵使申益恬,今月初八日卒逝事。
召對時,執義崔重泰所啓,請罪人杭家籍沒等事。措辭見上上曰,勿煩。請還寢炤兄弟放歸田里之命,竝命絶島定配。措辭見上上曰,勿煩。請還收科獄罪人酌處之命,更加嚴刑得情。措辭見上上曰,勿煩。
上曰,旌義定配罪人韓道章,其罪可惡,而不必置之死刑,故自刑曹刑訊三次後,發送配所矣。今見京畿監司狀啓,則結縛押去下人,中道逃躱云,誠極痛駭,若不別樣懲治,則日後之弊,有所難言者,今雖在逃,不可不及時跟捕,亦不可以竄配之律,又爲勘斷,令該曹設機捕捉,不待時梟示,可也。上曰,考見司諫院時推單子,則己卯年金致龍推考,尙未明勘,致龍,連在京中,與在鄕者有異,而已至四年,不爲畢勘,稽緩,甚矣。參贊官金德基曰,不卽緘答,以致未勘,則責在於帶推者,而緘辭書送之後,尙未畢推,則責在諫院矣。上曰,無論帶推者之不卽緘答,諫院之趁未照勘與否,日後別爲申飭,時推人員,使之速爲照勘,可也。上曰,北兵使申益恬,日昨因病許遞,而卽聞喪出絶塞,極可驚慘,所經一路擔軍及喪葬諸需依例題給等事,分付擧行,可也。上曰,世子書筵,師傅之入參,已有一朔三次定式之事,而近來廢閣,賓客參講之時亦少,殊無當初定式本意,賓客皆有本職,亦不無緊故,雖難每每入參,此後則別爲申飭,使之頻數入講,至於講官上下番,亦不備員,或以一員入講,甚爲孤單,事極未安,此後則上下番未備之時,必爲牌招,備員參講事,永爲定式,可也。上曰,今春三朔月課製進者,只是三人,事極怠慢,不製之類,例爲推考,而今番不製之類,竝從重推考,別爲警責,外任亦或三次不作,以爲圖遞之計,其習可惡,今後則外任,雖有連三次不製者,勿爲罷職,從重推考,可也。
京畿監司書目,水原等官呈,以潦雨連漲,人物渰死,又至四名之多,事極驚慘事。
慶尙監司書目,三嘉等官呈,以姜大千等,爲虎所咬事。朝報
召對入侍時,執義崔重泰所啓,臣有所懷,敢達矣。兩司書吏·皁隷,成給帖文,雖於深夜,使傳朝報疏箚者,蓋出朝家緩急之事,先令兩司,登時聞知者,厥有其意,況且本司,則主管禁令,至於牛之私屠,神祀妖禱之嚴,每乘昏夜犯禁,禁吏之持禁牌,乘夜伺捉,事勢之所不已,而近來三軍門巡鑼軍卒,若逢兩司吏隷,則勿論其齎持勿禁帖·朝報禁牌者,輒皆結縛,達曙不放,致令兩司官員,趁不得聞朝奇,且使本府禁吏,不敢措手申禁,事極駭惋,曾亦以此文移,往復于該衙門,而鑼卒,挾藉夜禁,混同拘束,此必有一番定奪後,可矯其習。自今以後,分付三軍門,至於三司吏隷,或持勿禁帖,或持禁亂牌者,申飭鑼卒,使勿驕行拘執,俾無如前之弊,何如?傳曰,依爲之。備邊司謄錄
上在慶德宮。停常參·經筵。
下直,陜川郡守鄭復元。
假注書李邦彦服制,代洪禹瑞。
謝恩,奉敎金相元。
禁府,吳世周拿囚。啓。
傳曰,大臣·備局堂上引見。引見時,知義禁姜鋧,推考,牌招察任事,及北兵使李弘述,數三日內催促發送事,榻前定奪。
司書金興慶辭職上疏。入啓。答曰,爾其勿辭察職。
謝恩,知義禁姜鋧。
司諫尹弘离所啓,臣伏聞昨日筵中,以安州牧使金致龍推考,四年未勘之故,至下稽緩之敎,不勝惶悚,致龍推考,卽前在憲職時事,而本府該吏,曾無緘辭來示之擧,被推與否,元不聞知,夏初忝叨本職時,考見文書,始乃催促緘辭,而旋卽見遞,及今復叨之後,頃又催督,而該吏猶未趁卽擧行,未及照勘,蓋由於此,而第臣前後忝居本院,不能申飭,稽緩之責,在所難免,何可晏然臺次乎?請命遞斥臣職。上曰,勿辭,持平金栽所啓,臣伏聞,昨日筵中,以安州牧使金致龍推考,四年尙未照勘之故,至下稽緩之敎,仍令政院,別爲申飭於該院,臣不勝惶悚,臣之忝叨本院,爲日甚淺,致龍被推與否,緘答來不來,全不聞知,趁未照勘,蓋由於此,而旣是曾經諫職者,則稽緩之失,臣亦有之,何敢晏然臺次乎?請命遞斥臣職。上曰,勿辭。
又所啓,請罪人杭家籍沒等事,令該府照例擧行。措辭見上上曰,勿煩。請還寢炤兄弟放歸田里之命,竝命絶島定配。措辭見上上曰,勿煩。請還收科獄罪人酌處之命,更加嚴刑得情。措辭見上上曰,勿煩。
吏曹判書洪受瀗上疏。大槪,以開政,進詣闕庭,而適當賓廳入侍之時,以脚痛之苦重,終不得趨參於諸臣之後,臣罪萬死,乞遞臣本兼諸任,仍治臣罪事。入啓。答曰,卿其勿辭,安心進參。
輔德李震壽,副修撰吳命峻三度呈辭。入啓。遞差。
左議政李世白所啓,日者首相,以觀象監所報火星入南斗,月入南斗之狀,送示於臣矣。其後終不出於朝報,問于政院,則乃是下人遺漏之致云,旣有變異,則宜卽出於朝報,使上下咸知驚懼,而疎漏如此,當該承旨,難免不察之失,推考警責,本院下人,令攸司科罪,何如?上曰,依爲之。
兵曹判書李濡所啓,夏川都正椅,勘罪放釋後,不納贖錢,故自禁府發牌,使之捉來奴子,則不惟不送其奴,至以醜辱,書送於牌子之後〈?〉收贖,旣是啓下公事,則此實侮辱國家也。決不可不別樣別處置矣。上曰,夏川都正,本來狂悖,曾在謫所,到處作挐,今又如此,不可說也。李濡曰,此人雖稱狂悖,作挐民間,姑不足言,而身爲宗室,向國家悖慢至此,何可置而不論乎?上曰,終不納贖,公肆悖言之狀,殊極駭然,不可以狂悖而置之,拿推,可也。
左議政李世白所啓,臣於頃日崔廷龍事,臺啓中一轉語,有所未安者,敢此仰達矣。臺啓中以爲,所後者之呈禮曹出公文,雖是法典,三寸叔姪間,不以公文爲輕重,故雖京華士夫,不出公文云云,崔廷龍事,臣固未能詳知,而至於此一款,誠極未安矣。凡立後之規,兩家父母與門長,同議與受,呈禮曹出立案,自是法典之不可易者也。父子定倫,何等重事,而豈可私相與受,不出公文,有若尋常底事哉?若謂之三寸叔姪間,不必出立案云爾,則惡在其朝家定法之意,而京中士夫如此,則外方推此可知矣。曾聞故判書李世華,爲咸鏡監司時,收聚道內立後文書,送于該曹,成給立案云,此誠得體矣。今後則分付該曹,必須受出立案後,許其繼後之意,更爲申飭中外,何如?上曰,立後何等重事,而不出立案,私自爲之乎?所達誠是,分付申飭,可也。
左議政李世白所啓,羅州牧使柳以復,除授已久,而尙不赴任,其情勢雖或難安,當初擇差,意有所在,同時被劾之人,皆赴外任,其在事體,不可一向引嫌,故頃以推考催促之意,有所陳達矣。今聞情勢難安之外,又有不可冒赴之曲折云,似難終始强迫矣。上曰,所謂曲折,何事耶?李世白曰,人之所見聞者,各自不同,故外議或以爲,雖非以復,豈無他人,仍令赴任,未知其可云云,故此尤爲難安云矣。上曰,此後更授他職,而今則姑爲許遞,可也。李世白曰,守令改差,例爲罷黜,今此柳以復,亦爲罷黜乎?上曰,改差,可也。
兵曹判書李濡所啓,各廳久勤之路,視舊漸廣,每患收用之未盡,方外武士之積滯者,亦無以推移調用,而員數多處,則或至十年不遷,小處,則雖一二年間,迭相出入,其規各自不同,殊涉不均,未滿三十朔者勿遷事,曾已定式,而獨扈衛廳,及禁衛都提調廳堂上軍官,每都目,以久勤遷轉,不限其朔數,似當一體定式,故敢此仰達。上曰,所達誠然,以三十朔,一體定式施行,可也。以上朝報
左議政李世白所啓,此則全羅監司韓聖佑,請罪李碩寬狀啓也。曾於甲戌年間,因宜寧縣監李嵩逸上疏,自備局覆啓,凡干軍布,以六升四十尺爲準者收捧事,定式分付,而其後兵使尹河,以入防軍納三疋之類,當以五升三十五尺收捧之意,論報備局,則備局不復啓稟,以京上納軍布外,本道所捧軍布,仍前收捧,題送矣。今者李碩寬,則直以甲戌啓下事目,知委收捧,蓋以其後監營分付,雖據備局題辭,而非出於啓下改定式故也。以此言之,則碩寬亦不無所執,而但不以啓下事目,及備局題辭,通議於監司,以定式例,而直爲分付各邑,此爲其失矣。監司馳啓請罪之後,全無警責,亦關事體,而旣有其所執,數遞且有弊,故與首相相議,則亦以爲罷職太過云,姑爲從重推考,何如?申琓曰,碩寬,臣未見其可罪之事矣。雖有追後備局題辭,而初旣以啓下定式,則以此爲式,亦無所執,何至請罪乎?若能通議於道臣,則事爲完備,而不復相議,徑先收捧,故有此啓聞之擧矣。語其實則末見可罪,而道臣旣已請罪,或當推考耶?上曰,碩寬姑無所執,未知其可罪,而不爲通議於監司之失,則誠如大臣之言,推考,可也。刑曹判書閔鎭厚曰,軍布尺數,自今宜有指一定式之事矣。李世白曰,當初自備局題辭之時,京外軍布升尺,不復啓稟改定式,似爲疎漏,而其時兵使所報及備局題辭,旣如彼,卽今監司狀啓,又如此,防軍布則似當以五升三十五尺定式矣。上曰,入防軍布,以五升三十五尺定式,可也。又所啓,此是平安監司李世載狀啓也。本道田稅,別爲留捧於山城及都會官,以爲軍餉,兼爲凶歲賑資事,曾已定奪分付矣。今觀狀啓,則龍川田稅及軍布作米,捧留於龍骨山城,米·太合千餘石,而今番大雨,水漲入庫,致有穀物水沈之患,其中尤甚皆濕者,民人處分給,价川所管慈母山城倉穀八百餘石,亦爲上漏下濕,勢將腐傷,不可不分給民間,以爲改色之地云,此則當令竝依狀啓施行,而但中軍,雖有不能看檢之罪,與庫子色吏有間,則混施刑推,一體徵米,似爲過重,中軍則以軍門之罰,決棍汰去,監色,刑推懲治,而本邑守令,亦難免其責,推考警責,何如?上曰,依爲之。
兵曹判書李濡所啓,卽今久勤漸多,而仕路益狹,實無以調用,頃者陳達,變通武兼參上者,亦以此也。山城之在諸路者,如嶺南之禿用·金烏,湖南之金城·笠巖·威鳳,關西之慈母等處,皆有召募別將,自朝家差遣,獨海西正方,則雖與之慈城之通政兵曹差出,其餘九月·首陽·長壽等處,當初則亦自兵曹,稱以召募別將而差送,中因監司狀啓,自本道差定別將,近聞其所差者,多不擇人,而與監司同其去就,遞易無常,雖是山城別將之任,如是而何可責效乎?旣是關防重地,則事體所在,亦宜自朝家差遣,今若以各廳久勤中,曾經僉使·萬戶之人塡差,則似爲着實,久勤者稍有推移之勢,而積滯者亦有疎通之道,下詢于大臣,變通,何如?李世白曰,李濡之言,意非不好,而臣嘗待罪海藩,詳知此事,亦難保其無弊矣。爲監司,雖未必盡得可合者差送,而亦豈止於全不擇人乎?只此諸山城軍需諸需,多不成貌樣曾前差送者,不過若干給料而已。若自朝家差遣,則體貌與前有異,便以邊將自處,所率不少,耗費必多,雖以大興山城言之,事體重大,中軍等任給料之費,固已不些,其弊可推而知也。監司之所知,亦豈無僉·萬戶已行之人乎?使監司極擇而任之,爲宜,似不必變通矣。李濡曰,湖南山城別將料布,亦且薄略,依此例爲之,則似不至大段耗費矣。大興則不緊,當罷而不罷,徒費廩料,實有害無益,今此三城,若曰可以得力於緩急,則豈可只令監司差送乎?亦不宜與他山城異同矣。世白曰,正方則兵使句管,固無可論,首陽山城形勢甚好,而且在監司所住之邑,故凡事檢飭,有異於他山城,亦不必自兵曹差送,其他山城,雖如是變通,未見其大有所益,而其耗費則必倍於前,以臣所見,實未知其妥當,莫如申飭監司,另加擇差爲愈也。上曰,申飭監司,各別擇差,可也。備局謄錄
有政。工曹判書金構,繕工監役李國漢,穆陵參奉鄭行五,司書金興慶,司甕參奉金台壽,濟用奉事崔祥,禮曹佐郞韓永祚,工曹參判沈枰,宗簿主夫尹澤,掌令李世弼,禮曹參議洪受疇。
平安監司書目,道內各邑,淫雨彌留,凄風連吹,山野各穀,俱被災損,無望有秋,言念民事,誠爲渴悶,龍崗等十六邑,今月初五日,潮水濫溢,沿邊堰筒,擧皆被缺,筒內禾穀,竝被醎損,家舍之沈沒頹壓,至於五百餘戶,而其中一名,未免渰死,今番海溢,前古所無,變異非常事。
咸鏡監司書目,洪原·三水等官呈,以去月二十六日,三十日大雨,人名渰死,至於三人之多,極爲驚慘事。
江原監司書目,本道遭此無前大水,楊口等邑,被災尤酷,無一畝田形,無一莖靑色,至於人家漂沒十七戶,人物渰死·壓死之患,亦多有之,卽今民事渴悶事。又書目,江陵等官呈,以人物渰死·壓死·燒死,至於六名,惡虎囕死,亦至二名,事極驚慘事。以上朝報
備局·堂上引見入侍時,右議政申琓所啓,臣方待罪司僕提調,故有仰達事矣。椒島牧場,在海西,向來荒唐船,往來於洋中者,皆由其路,實是要害處,故監司李寅炳在任時,以移放牧馬於他島,設置別將,使之專管候望之意,馳啓蒙允。厥後太僕,以椒島乃是本寺句管放馬之處,不可移屬於監營,且其所放之馬,不可移放之意,亦爲啓達。今此黃海監司申銋,以斯速移馬,使別將專管之意,報于備局矣。當初欲置別將者,蓋以唐船瞭望等事,而今春以後,唐船無往來之事,以海跡要害處言之,則設置僉使,擇人以送,則事權不輕,責任且重,可合於防備矣。自監營,以其軍官中,差送別將,不能擇人,故島中牧馬,多被侵擾,且其前日長養之木,皆被斫伐,且稱以搜討別將,及本府監色,迭相出入,擧皆索賂討食,牧子擧將離發,今若依宣沙浦·多大浦以僉使兼監牧之例,自兵曹擇人,故敢此仰達矣。左議政李世白曰,荒唐船出沒時,椒島最是海路要害處,故李寅炳,陳請移其牧馬,設置別將,以爲搜討之計,自備局覈啓蒙允矣。其後聞之,太僕又爲啓達,尙不移馬云,而卽今雖無荒唐船往來之事,旣是海防要害處,則亦何可抛置乎?竝罷別將,設置僉使,仍稱以許沙僉使,而卽今許沙鎭則罷之,宜矣。上曰,馬政重大,右相所達,似宜。罷許沙僉使,移置椒島,似無大段利害矣。申琓曰,前日席島牧馬,移置白翎之後,沒數盡斃,事勢則然矣。雖以箭串所放之馬言之,同時所放之馬,則終是自作一群,而追後所放,則自相踶囓,不與同群,弱者皆斃,故牧馬移置,自外觀之,則旣甚利害,而以如此之故,甚爲重難矣。席島可合牧馬,故今方擇取他處,可合取種者,具其牝牡以放,以爲孶長之地,而近因連年荐飢,馬政尤爲虛疎,各牧馬匹,日就凋疎,事甚可悶,故今方搜問於諸道,海島之在於本寺文書,而中間遺漏者,及曾前諸官家受出,今已代遠者,則將欲一一考出還推,別送解事之人,使句管使之牧養,俾作成效之地矣。上曰,許沙之於椒島,不甚相遠,太僕之勢旣如此,依所達,設置僉使,可也。司僕寺謄錄
上在慶德宮。停常參·經筵。
下直,魚川察訪權聖大,安義僉使金南煌,群山萬戶金萬恒。
司果李肇·趙泰一,文臣朔試射時,稱病不進,依承傳罷職。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉卿懇。兼帶提調之任,今姑勉副,卿其勿辭,調理上來察職。
修撰權尙游辭職上疏。入啓。答曰,省疏具悉。爾其勿辭,從速察職。
府啓,請罪人杭家籍沒等事,令該曹照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上新除授掌令李世弼時在京畿果川地,請斯速乘馹上來事,下諭。答曰,不允。下諭事,依啓。
傳曰,召對爲之,入侍承旨呂必容,玉堂李晩成·李坦,假注書尹徵三,史官金相元,兼春秋邊攸。
禁府,夏川都正椅,呂謙齊拿囚。啓。
忠淸監司書目,今月十三日,暴雨大注,終晝夜勢如覆盆,營舍內外,霎時成江,其深過丈,營底三十六戶,人家亦爲沈沒,誠極驚慘,卽今以營底目見,爲先馳啓事。
京畿監司書目,通津兼任金浦呈,以李二尙渰死事。朝報
上在慶德宮。停常參·經筵。
下直,寧海府使吳羽進,雲峯縣監元泰龜,牙山縣監金盛後。
掌令金相稷三度呈辭。入啓。遞差。
今春夏等褒貶,提擧許琡,中。
全羅監司,羅州兼任南平呈,以罪人閔思道物故事。
府啓,請罪人杭家籍沒等事,令該曹照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
傳曰,召對爲之,入侍承旨魚史徽,玉堂李晩成·李坦,假注書李浣,兼春秋邊攸,史官金相元,今日召對時,玉堂罷散人員及居中居下人員竝書入事,榻前定奪。
吏曹啓曰,臺諫有闕,政事,取稟。
傳曰,明日爲之。
謝恩,修撰權尙游。
午時,上御興政堂召對,參贊官魚史徽,侍講官李晩成,檢討官李坦,假注書李浣,記事官邊攸,金相元入侍,李晩成,進講明紀編年,自崇禎皇帝元年春正月至日從出不聽。上曰,下番讀之。李坦,讀自六曹文詔至姜元逢母忌諱。上曰,承旨讀之。魚史徽,讀自十一月削總督至疏入不報。上曰,下番讀之。金相元,讀自四月李璡至合勦從之,讀訖。李晩成曰,一章載御史任贊化,上言眞小人假君子之說矣。蓋居身穢濁,衆所交攻者,此眞小人也。陰行不肖,彈射莫加者,此假君子也。其自穢濁,故人得以知爲小人,所以爲禍猶淺,至於假君子,則色取行違,修飾欺世,非之無擧,刺之無刺,常時與君子無異,而及其臨利害遇事變,然後本心盡露所以爲禍最烈,數字缺是故,孔子曰,惡紫恐其亂朱,豈非惡似而實非者,數字缺人之道,不可以才侫而親之,不可以朴實而疎之,數字缺不可不明辨其眞僞也。數字缺上曰,然。李坦曰,晩成所達,是矣,而旣曰君缺李晩成曰,非爲君子,而有眞有假,措其似者,而有缺坦曰,君子,有德之稱,小人,鄙陋之稱,有若薰蕕之缺君子,而有眞有假哉?任贊化之言,非矣。李坦曰,皇明統紀,有缺之語,自懷宗卽位以後數月,有魏忠賢伏法之事,而不載矣。上曰,其說具載於此卷上,而遺漏於皇明通記之末耶?李坦曰,有若干語遺漏,而載於明紀編年付熹宗卷。李坦曰,懷宗,聰明而大體不足,不能持治國之綱紀,故當時賄賂公行,如一章韓一良文官不愛錢之語,可微矣。李晩成曰,懷宗,知魏忠賢之誤國而誅逐,當時天下,翕然稱聖智焉。又如給月糧,勞遣內操等事,咸得其善處之方,而不能克終,任用太監,專委國政,未免同歸於熹宗之轍,此其監戒處也。李坦曰,不改覆轍,有始無終,而至於給假月糧等事,此善處之道也。上曰,皇明統紀,無熹宗崩之說乎?李晩成曰,然。上曰,史官,取明紀編年懷宗卷來。李浣,趨出持來。李坦曰,自四十九章八月上病革以下至天下快之。此若干語,遺漏於皇明統紀,而錄載于此。上曰,此以上皆載於皇明統紀耶?李坦曰,然。李晩成,繼續自八月上病革至天下快之,讀訖。李晩成曰,觀劉宗周疏,有曰,見小利而慕近功。蓋其時邊事孔棘,民力已竭,而加派加賦,馴致貪風橫流,國勢削弱,雖有罪己之言,而徒爲文具之歸,不能自振,竟致促亡,深可慨惜也。李坦曰,加派,是稅外之賦,而只緣經用之不足,有此不得已之擧也。其時吳執御上言,捐助搜括,二者尤難,爲訓,與有若對不足之言而盍徹,大意相近矣。凡爲人君者,固宜損上益下,如加派之擧,則雖不得已爲之,而決非保民之道。上曰,然。李坦曰,賊兵充斥,閭里奔避,而張鈴之妻,獨能效節,保全其宗族,當時朝宗,若能以張五全之言,謂之奇二字缺預爲備御,則賊不得肆,而國可保也。上曰,然。李晩成曰,李世半行缺解之語,而反遭越職言事之責誠可半行缺過激之言,惟當審其是非,優容寬假,不可以四五字缺折之,姑以近事言之,言事之臣,多有被譴而補外者,亦可以爲戒矣。上曰,所達誠是矣。李坦曰,周延儒,爲王坤之所劾,懷宗,目見忠賢之變,而迷不覺悟,猶蹈前轍,至令內臣,論劾輔臣,深可慨然。李晩成曰,其罷各道太監之時,諭以盡行轍回,以信朕之初心,倚信內侍,而狐疑廷臣,良可慨然。李坦曰,溫處仁,盛稱主上聖神,臣下不宜有異同,此殆於一言喪邦者也。以堯·舜之聖,尙且有罔遊罔淫之戒,況當如此喪亂之時乎?上曰,其言誠爲怪異也。李坦曰,熹宗惑魏忠賢之甚,至於臨崩之際,猶不覺悟,以任用忠賢之意,眷眷於信王,可謂惑之甚者也。懷宗·英宗,庶幾懲往,而卽位以後,不過三四年,委政太監,與熹宗前後一轍,良可慨惜也。李晩成曰,世之人君,莫不以近小人,未免亂亡之同歸,後人之所當戒者,莫大於此。李坦曰,陳啓新伏闕獻疏,有曰,以科目取人,一病根也。以資格取人,一病根也。夫啓新鄙夫也。良數字缺相副一字缺所縷縷者,不過更改古式,以爲自拔之計,不足引說,而但言有合於時務,則其不可以人廢之矣。夫以兩途取人,爲弊甚痼,我國取人,亦用此途,用人之方,由此甚狹,章野間,雖有德行才諝者,多有遺漏之弊,其不可專以此取人也。伊尹·傅說,以耕田版築之徒,一朝作相,何嘗以科目資格而取之乎?李晩成曰,不但三代之世然也。至於明朝彭友信之輩,亦不以資格升擢也。李坦曰,如伊·傅,不可必得,而此道亦非常行之道也。夫科目資格兩道之取人,雖是不得已之擧,而今若專以此取人,則未免有弊,此外或有德行才能之在草野者,不拘於此兩道,而拔擢升遷,則似合於取人之方,聖朝,申飭大臣及銓曹,科目之外,或有德行之可用者,數字缺格之外,亦有才能之未著者,擧以升遷,則可以數字缺上曰,所達誠是,可不留意焉?魚史徽曰,儒臣所數字缺科目取人,此祖宗朝流來之法,不可猝廢,而亦不可半行缺人才之遺漏者,皆由於兩途之取,故或有被薦,數字缺雖或召致,而未盡調用,此後如有人才之可用,則半行缺科目資格,以廣用人之方,似宜矣。李晩成曰,德行才諝者,卽今所進二字缺擧,豈非聖朝之大欠乎?坦曰,古數字缺經筵者,皆學行之士,故昔在宣廟朝,成渾,以白衣入侍,至於曺植之徒,亦皆以禮羅致,其不拘於科目資格,而進用人才者,是亦祖宗朝已行之法,伏願聖明,克體祖宗之成憲,至誠敷求草野遺逸之賢,孰不于于而來?上曰,所達誠是,可不留意焉?李晩成曰,卽今儒賢,在於草野者,如權尙夏之道學,實是士林之所宗仰,而尙不召致,豈非聖世之欠耶?聖上之前後禮遇,非不至矣,而若無別樣敦召之擧,則有難以致之,惟願聖上,致敬盡禮,一如宣廟之於成渾,則彼豈有固守東崗之理乎?李晩成曰,本館僚員不齊,事多苟簡,或罷散或居中居下人員,似宜有變通之道,故敢達矣。上曰,令該曹別單書入,可也。以上燼餘
咸鏡監司書目,本道北關各邑水災之慘,前古所無,而蟲災兼發,田畓各穀,酷被傷損,民事節節悶慮事。
京畿監司書目,竹山呈,以呂相柏妻金氏壓死事。
全羅監司書目,羅州兼任南平呈,以罪人閔思道物故事。以上朝報
上在慶德宮。停常參·經筵。
工曹參判沈枰再度,呈辭。入啓。只遞兼帶
正言沈宅賢三度,呈辭。入啓。遞差。
傳,前應敎趙泰老,前修撰李肇敍用,副校理崔昌大,修撰權尙游,前修撰任守幹,居中居下,竝勿論。
工曹參議徐宗憲上疏。大槪,臣以無似,待罪該曹佐貳,欲守舊例,反遭情外之斥,不可靦然仍冒職次,以傷廉義也,決矣。乞遞臣職名,仍勘臣罪,以爲人臣不謹祭享者之戒事。入啓。答曰,省疏具悉。所謂庚戌裁減成冊,令該曹取考稟處,第提調陳達,出於重祭享之意,而今其疏辭,殊欠和平,良可異也。勿辭察職。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還寢科獄罪人酌處之命,更加嚴刑得情。措辭竝見上慶尙右兵使趙爾重,到任之後,專事苛酷,別作大棍,重至十餘斤,受棍者,未過十度,腹部傍裂,致斃者多,各邑色吏,以是最劫,聞有兵營推捉之關,輒皆逃走,本官,不得已更送他吏,賣産行賂於所狎官妓,以爲免死之計,進上生漆分定各邑之數,前規不過五合,而乃以二升,憑藉濫索,各邑雖或據例不從,色吏率皆自備準納,營用扇子紙本,自營中料理貿用,而勒令諸色下人,貿納白楮,下人,鳩聚雜木皮,以白楮,衣之於外,請囑幕裨而瞞納,仍爲分給於各寺僧徒,更貿別楮而浮納,該裨該吏,點退索賂,一卷之納,用債相當,寺僧不能支堪,逃散相續,其他貪虐妄刻之狀,不一而足,請慶尙右兵使趙爾重拿問定罪。答曰,不允。
有政。羅州牧使李徵楫,童蒙敎官徐夢良,掌令黃一夏,正言尹志和,崇陵參奉崔聖瑞,貞陵參奉安重弼,章陵參奉許溥,敦寧判官李澤,童蒙敎官李志逵,繕工監役李衡輔,海美縣監金世樞,兵曹佐郞韓永祚。
工曹參議徐宗憲疏曰,伏以臣卽伏見今月二十日引見時擧行條件則奉常提調閔鎭厚以本曹文移往復事,陳達於榻前,有祭享所用陶器趁卽進排事,定式申飭之擧,至擧其文移中措語,以祭享所用,何敢謂之不緊進排耶?極涉駭然爲言,臣於此,不勝瞿然,繼之以訝惑,不得不略陳其委折,以備聖明之垂察焉。臣於日昨本曹開坐時,有奉常寺移文,祭酒所盛長盆三十介進排事,而取考前例,則曾在庚戌年,自備局諸各司所納陶器,盡數裁減,而其中奉常寺所用,甑·甁·瓮缸·長盆等各樣器皿,俱以全減懸錄,成冊一通,分明留置矣。臣問諸該吏曰,如是裁減之後,大小器用,本寺所以備用,而其後自本曹,更無進排之規乎?則答以自是之後,諸器本寺支用於貢物,今至三十年許一切遵行。四五字缺自數年來,始有文移責出之擧,而猶不必準數三四字缺或施或否,惟視曹儲之裕乏云,臣意以爲,此器雖五六字缺旣非祭器,且已裁減,而半行缺蕩竭之時,許多應進之器,尙患難繼。半行缺卒然開許,以貽難支之弊,且凡進排之規,如係五六字缺必待禮曹傳關,然後方許奉行,古例則然,該曹四五字缺任意求索,有違前例,亦關後弊,故以此辭意,措語答之。四五字缺行語間泛言之事,攛掇爲辭,何責甚至,臣實駭訝,莫曉其意也。回移中所謂不緊進排云者,提說當初備局裁減時事而已,元不干涉於今日之所爭。且其下,別有本寺器皿等語,則非指祭享所用,皎然可知,而胡乃拈取起頭之辭,勒作結鎖之語,以爲脅持威制之一資斧耶?臣旣被其意外詆斥,誠不欲呶呶爭卞其長短,而亦有所終不可伈伈低首,喑無一言者,今此陶器,非祭器,乃是祭物進排時所用,其輕重緊歇,固有間矣。當初備局之裁減,意旣有在,則到今年久之後,以其自辦之艱,卒然徵責於本曹,已非恰當底道理,而及其見塞也,設有難備之患,不得已勢將變通,必自該寺,牒告禮曹,聽其酌定所用之數,稟旨奉行,然後方可謂通變舊例,彼此遵守之道,而今乃激怒於防塞,汲汲焉入奏,至以情外之說,呵責本曹,不少饒過,卅稔廟堂裁減之規,一朝而任自擅改,無復節限,將使旣弊之曹,益致難堪之憂,竊爲重臣,惜此擧措也。臣以無似,待罪諸曹之貳,毫無裨效,而欲遵曹中舊例,以除一分之弊,反以意外之言,今猝受困至此,其不可靦然仍據於職次,以傷廉義也,決矣。伏乞聖慈,亟許遞改臣職名,仍勘臣罪,以爲人臣不謹祭享者之戒,千萬幸甚。批答見上以上燼餘
京畿監司書目,道內各邑,今月初三日以後,大雨連注,浦落覆沙,永無田形之處,在在皆然,而近峽沿江之地,受害尤酷,楊州等五邑民家漂沒,又至一百三十一戶之多,已極驚慘,砥平縣之蟲災熾發,亦甚可慮,前頭民事,實爲渴悶事。朝報
吏批啓曰,卽接司僕寺牒呈,主簿尹寔,身病甚重,不得察任云,改差,何如?傳曰,允。吏曹謄錄
上在慶德宮。停常參·經筵。
下直,北兵使李弘述。
吏曹啓曰,新除授平安都事李相成呈狀內,老母宿患胸痛,遇暑添重,昨自忠州鄕家,專人來言,今方罔夜下去,差復無期,人子情理,決難遠離云,李相成,親病如此,則旣難强令赴任,亦未可等待其上來,今姑改差,何如?傳曰,允。
傳曰,北兵使李弘述,留待引見。
傳曰,召對爲之,入侍承旨鄭澔,玉堂李觀命·權尙游,假注書尹徵三,史官金相元,兼春秋邊攸。
府啓,請罪人杭家籍沒等事,令該府照例擧行。請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。請慶尙右兵使趙爾重拿問定罪。措辭竝見上答曰,不允。
黃海監司書目,臣於新溪縣令魚史衡被推事,有不敢晏然者,伏乞先遞臣職,一體勘罪,以安愚分事,上疏上送事。啓。答曰,省疏具悉。卿其勿辭察職。
護軍李碩根,全羅右水使遞來。
刑曹判書閔鎭厚上疏。大槪,乞命先遞臣兼帶奉常提調之任,仍治臣擅改舊章,及威制他司之罪事。入啓。答曰,省疏具悉卿懇。意外侵斥,在我何嫌?安心勿辭,從速行公。
開城府生員金晉等上疏。大槪,敢請躋享文純公朴世采於五冠書院,以幸士林事。入啓。答曰,省疏具悉。疏辭,令該曹稟處。
忠淸監司書目,懷仁縣監李大齡,今月十七日,母在喪事。又書目,鎭川呈,以判尹李寅燁辭職上疏上送事。啓。答曰,省疏具悉。卿其勿辭,竢病少間,上來行公。
京畿監司書目,驪州呈,以左參贊李畬辭職上疏上送事。啓。答曰,省疏具悉卿懇。不韙之論,何必深嫌?安心勿辭,從速上來行公。
召對時,參贊官鄭澔所啓,事雖微細,有關民怨,臣有所聞,敢此仰達。凡大駕擧動或客使郊迎時,例有負持軍,以五部坊民,雇出使役後,其價布,每一名二尺三寸,計日出給於衛將所,使之分給坊民,衛將所書員,與兵曹書吏,符同弄奸,一巡擧動後,不爲及時計給,必待累次擧動,時月已久之後,始爲出給雇布,太半偸竊,竝計累次使役月日,混同計減尺數,勒給五部,使之分授,故負持軍累日使役者,僅得數三尺,其餘全無一尺之授,從前以此,民怨滋甚,今春明陵擧動,至于宗廟·社稷,及勅行郊迎擧動時雇價,頃者始爲混計減給,而書員輩弄奸之說,閭巷藉藉,殊極痛駭,宜令兵曹郞廳與五部官員,眼同査出其弄奸書員,爲先促囚重治,推出其所偸雇布,考其使役日數計給後,自今爲始,凡大小擧動時,負持軍雇價,勿令淹然積滯,每巡登時分給,以防該吏弄奸之弊,江外居民之役,雇價遲滯,操切亦如此云,竝令一體査出擧行,以除民怨,何如?上曰,依所達,査出擧行。
禁府,張格拿囚。啓。
今日引見時,四門祈晴禜祭,不卜日更爲設行,而來二十七日爲始,三日而止事,及吏曹郞官,口傳差出,今月內都目大政爲之事,榻前定奪。以上朝報
北兵使李弘述所啓,臣粗知北路形勢,敢此仰達矣。邊上戎事,無非重事,烽燧一款,最宜變通,北路烽火之達于京城者,一朔之內,不過六七巡,蓋自六鎭至京,道里脩遠,初境,午時始擧,日暮始達峨嵯山,而以其沿海之故,雲霧晝昏,開霽之時常少故也。端川以南,屬于南道,監司及南兵使,俾無如前疎虞之患,宜矣。上曰,近來北路烽火,多不相通,各別申飭,可也。弘述曰,若於道內,限十數里,分置烽臺,備置火炮,以聲相應,則以至于江原境內,可以爲警急之道,而烽軍誠難充定,一處所立之軍,分排兩處,似好矣。同副承旨鄭澔曰,脫有急報,臨時用之,實合於待變之策,而必欲每日爲之,則所費不些,物力難支矣。上曰,北道雲晴之時常多,每以火砲相應,則火氣等物,勢有難繼,而預爲備置,若有急報,砲聲相應,似爲便好矣。以此問議于兵曹,爲之,可也。又所啓,北路備邊之策,甚爲虛疎,其中火砲,乃戰具之最先者,第以北民犯禁越境爲慮,自官門收聚鳥銃,藏置于軍器庫,不得常時操鍊,名爲軍丁,而不知鳥銃之爲何物,放銃之爲何事,烏在其備禦之道乎?澔曰,李弘述所謂,誠是,而臣亦知此弊矣。若申飭江邊各鎭,嚴加詗察,毋得潛越,則生事之患,何必每每有之。弘述曰,出給鳥銃,五日一點,則使軍卒,可知操砲之方,而只無犯禁越境之事矣。上曰,鳥銃,曾無收聚藏置之事矣。乙丑年間,因北民犯越生事,始有此擧,雖出於一時防塞之意,邊地軍兵,因此而不知操習之方,則其爲虛疎甚矣。鳥銃藏置之後,奸民犯越,亦多有之,則犯越之患,豈專在於鳥銃乎?似當有變通之道,而事係重大,議于大臣而處之。
同副承旨鄭澔所啓,臣爲人庸陋,未諳兵事,而今固李弘述之陳達,邊事竊有一得之愚,敢此仰達。臣於日前,待罪鏡城,詳察北路形勢,則朝宗朝設置城堡之意,實非偶然,而但地接虜境,防備甚疎,虜若早晩敗還舊窟,則咸關以北,旣非我國之有,其爲日後之慮,誠有所難言,故相臣閔鼎重,爲監司時,欲設監司行營於磨天嶺,秋高留防,如兵使行營,以爲遏絶虜騎長驅之勢矣。未及啓聞設置而遞易,故有志未就云,臣意則磨天設營,雖難容易變通,而若於沿海要害處,設置鎭堡,各置水軍僉使,抄出地方海夫,分給軍器,使春秋鍊習,以爲緩急聲援之勢,實爲良策。蓋山戎之長技,只在馳突,不可與之水戰,則至於戰船,不必新造,以素所見在漁船,裝載戰具,亦可以觀兵示威而已。姑以鏡城形勢言之,所謂元帥臺,距府城僅三里,若設堡於此,僉使則當府城被圍之日,不必來與接戰,但令聚水軍,期乎船臺下,只以砲聲相應,若將挾功者然,則其猗角之勢,足以爲聲援。若或不幸,府城見陷,僉使所率水軍,全軍守堡,則兵家大忌,在於躡後,虜兵必難前進,勢將移擊僉使軍矣。僉使徵兵,登船中流,等海虜少退,又爲艨船下陸,若將躡後者然,一如楊公陸攻入水,水攻登山之勢,虜騎狼顧,又不敢前進長驅,此實兵家設疑示喝之策。設令不幸,鏡城水陸俱敗明川·吉州等所設堡,一如鏡城猗角之勢,則豈無一處得力之地乎?弘述曰,承旨所達,誠然矣。澔曰,城津形勢,亦如鏡城之元帥臺,吉州則不必別設新堡,而但水軍,若以隱居民人充定,則非但騷擾,不得爲緩急之用。若以海夫充定,減其身役,編于行伍,則似無騷擾之患,而漁夫之繁盛,無如北道,不必別爲搜括甲丁,而所簽有餘矣。上曰,所達之言,似爲便好,而係是邊上重事,兵使到任後,審其便否,啓聞,可也。備局謄錄
今日召對引見時,講訖。李觀命曰,此言培養人才之道,夫人才之培養,非一朝一夕之爲也。本之人君躬行心得之餘,不得求之民生日用彝倫之外,試以周文之世言之,置免之野人,公侯腹心,委蛇之大夫,節儉正直,而江漢之婦人,猶變其淫亂之習,蓋由於愷悌君子遐不作人之休,而菁莪之化,棫樸之敎有以致之也。近來取人之方,轉尙詞華,內而館學,外而校院,大率類此,而了無作成之道,苟欲人才之革出,惟在在上者振作之如何耳。上曰,國之所重,豈有過於人才者乎?近日人才之不出,實由於不能培養而然也。觀命曰,十室之邑,必有忠信,才不借於異代,則雖在今日,豈無拔萃之才乎?尙游曰,豪傑之士,雖無文王猶興,其下則必待文王而後興,苟盡文王造化之方,則亦豈無譽髦斯士之美乎?上曰,世降俗末,人才蕩然,未有甚於近日,如何可以培養而作興乎?願聞救弊之策。尙游曰,聖帝明王振作之道,布在方冊,學塾庠校之設,詩·書·禮·樂之敎,非不美矣,而司徒之職,典樂之官,又皆得人,故思皇多士,生此三國,而爲周之禎矣。才無古今,而敎殊前後,則人才之七八字缺振作之,苟振其道,何患人才之不及古乎?語曰,以身敎者,從六七字缺盡其導率之道,朝臣孰敢不從,而庠學之士,亦將八九字缺克盡其道,豈無其效?澔曰,臣實蔑裂,未諳本末,而儒臣所達,誠爲得當,姑以所聞於宣廟朝事言之,內置敎官,外設提督,所謂提督,卽今之敎養官也。四五字缺敎盡其法,故四字缺蔚爲世用,名臣碩輔,於斯爲盛。上曰,所達誠是四字缺程子看詳學制之法,有志而未能,何如可以行之耶?尙游曰,惟在擧而措之,自上務盡實德,擇用賢士,以爲奬勸之方,何難之有?有是心有是政矣。宣廟·孝廟兩朝,崇奬儒術,培養人才之道,克盡無餘,故道學,如李珥·成渾·宋時烈·宋浚吉之徒,出爲世用,無讓於濂·洛·關·閩之賢矣。其他名公巨卿之擔當世務者,不可勝算,何必人才獨盛於宣·孝兩廟,而不在於今日乎?程子所謂唐·虞之治,雖難復興,三代之治,何患不復?臣意以爲,若能如三代敎養之道,何患不能如三代人才之盛乎?且以耳目所覩言之,臣年少之時,受學於敎官,學徒之往來於敎館者,不啻四五十輩矣。近來爲敎官者,不勤受敎,爲童蒙者,不肯受學,往來者絶少,亦可以觀世變矣。無惑乎人才之不如古也。澔曰,聖上若欲行程子學制,擧而措之,亦猶是矣。太學,賢士之所關,而敎化之本源也。置明師,盡其敎養之方,外而州縣,擇敎養官,其所以敎之者,不徒區區於章句之末,必須眷眷於導率之本,則風動之化,日新之效,拭目可見矣。觀命曰,法非不美,而行之爲難,若言其本,在於得人。尙游曰,其人存則其政擧,有其人而後,其法可行也。上曰,予於筵中,嘗言此事,而尙未之行矣。澔曰,始雖未行,今若果行變化振作之道,直易易,更何所憚而不爲也?尙游曰,規模制度,不無古今之異,惟在隨宜而損益之耳。上曰,參酌損益五六字缺從當議爲之耳。尙游曰,月食,變之小者,而楊嗣昌,以四五字缺爲言,至引漢·唐變異及徵效之數三字缺穿鑿傅會,眷眷以諭,矯誣皇上,乃至於此,若使皇上,心無所蔽,則小人,豈敢以諛說之言,熒惑聰聽哉?目今日月薄蝕。四五字缺聖上修省戒謹之道,無以尙矣。第念弭災之策,不在六七字缺遇災之初,少有修省之道。半行缺惟在以實心盡實德。半行餘缺上曰,所言誠是矣。澔曰,無所爲而爲之,謂之天理,六七字缺此乃孔·孟以後所未發之言,而始見於此,然念天理人欲缺出乎此則入乎彼,利於彼則害於此,公私之間,理欲斯判,可不審察其機而取舍之哉?幽獨得肆之地,常存戒懼而不忽,其亦近於天理,數字缺上曰,然。觀命曰,四字缺邪正相混,何以爲治?自古人君,孰不欲進賢而退邪?然君子直截,而不屈於萬乘之尊,小人諂諛,而苟容於辭色之間,是以小人易親,君子易疎,苟不灼見而明辨之,其能免朱紫之相亂者,鮮矣。實由於人君學問不明,見識多滯之故也。三代以後,國之興亡,千載一轍,良可慨然。欲辨賢邪,先盡在我之道,如其賢也,任之勿貳,如其邪也,去之勿疑,則邪正不能混淆,而朝著自然淸明矣。漢之元帝,優游不斷,卒致漢業之衰,此實萬世人主之所鑑戒者也。澔曰,儒臣所達,誠是矣。自古人君,任用小人,而竟致亂邦者,良由於格致之工未盡,格致之未盡者,不過曰欲而已。其所謂欲者,豈必殖貨利之謂?凡可以害天理者,皆欲也。謝顯道所謂,克己,須從性偏難克處,克,將去性之偏者,各於一身上去,是謂克己,克己則邪正自然辨別矣。尙游曰,廓然大公,無少昏蔽,則天理日明,人欲日銷矣。澔曰,一日萬機之際,無少怠惰,便是學問上工夫。尙游曰,尊其所聞,則所聞益廣,行其所知,則所知益明,若是則是非邪正,莫能逃矣。凡人雖同接同室之人,難辨其邪·正者,良以識見不明而然也,而況用人之道乎?澔曰,司馬光仁明武三字,甚爲切緊語。上曰,此言甚緊切也。尙游曰,見識分明,便是克己上工夫,嗣昌,實誤國小人,而懷宗不能卞,莫若須從病處,以思救弊之策。尙游曰,懷宗,設齋醮於內庭,豈不知宗社之安危,非係於佛氏之禍福,而惑於祕怪之說,害於私欲之蔽,不能自免而然也。凡今民庶,孰不知齋醮之爲無益,而習俗靡靡,四五字缺士夫家,亦間有蠱惑於巫覡浮誕之說而爲之者。六七字缺痛禁,其習可變,自上雖無此事。五六字缺亦或有之云,宜加禁抑。澔曰,懷宗四五字缺務崇儉約,以此觀之實,非亡國之君,若於初服,崇儉五六字缺國勢將去,寧有所益,然而其亡也。帑藏不過二十餘萬。四五字缺雖非侈靡之庸主,而不免敗亡之禍,此誠七八字缺或多死節之士,而絶無死難之人。半行缺若皆收用,亦皆死難,特在上者之不用耳。懷宗資質六七字缺不明,不識治道本末而然也。中庸九經,治國之道備矣。七八字缺碩士·良臣,不得其用,則其無死難之士,而國之致亡,有以自取。半行缺實是亡國之徵,而聞言不信。四五字缺亦皆遜荒七八字缺誠可於悒。尙游曰,亡國之主,絶無效死勿去者,而懷宗五六字缺可謂賢君,而然以亡國之臣,責諸宰,自以爲非亡國之君,此所以亡也。澔曰,若知其本,得賢共理,則豈其亡之斯忽耶?伊時雖曰世降俗末,人才不出,雲從龍風從虎,自然相應,心誠求之,豈無明良際會之盛乎?以堯·舜之聖,得元凱而唐虞之治隆焉。尙游曰,漢·唐以來,致治之君,必有輔治之臣,孔·孟之不遇,無其君也。唐·虞之致治,有其臣也。故曰,爲政得人,取人以身,取人之本,惟在修身。上曰,然。
黃海監司申銋疏曰,伏以臣於新溪前縣令魚史衡被推事,有不敢晏然者,今夏初,江原監司,以鐵原討捕使所報,移關於臣,賊援之在新溪者朴雪立等三人,使之押送,故卽爲分付新溪縣,則縣令牒報中以爲,厥漢等,皆是世居良民,或編軍額,或以私奴仰役,而專務農業,不事場市,至被賊援,萬萬無理,多般究問,終無可疑之端,而境內大小民人,無不稱冤,則公議可見,旣知冤狀,而押送他道,則其傾家破産姑舍勿論,一入討捕營門,萬無一生之理,事甚矜憐,前監司時,以此論報,仍爲回移,而討捕營,不計冤狀,必令移囚,請自巡營,論以此意,使無辜良民,得免橫罹枉死之患云,而觀其査報,實非營護之言,亦合於事目中,自該邑得其端緖後,押送缺本意,而且臣累經邑宰,按驗賊情,或有宿怨睚眦,缺或因獄卒飾詐,故援富民而侵徵者,情態不一其端。五六字缺討捕使之治盜,率多輕加刑杖,誣被援引者,往往不無五六字缺査報稱冤,若是明的,則一入死地,生還難必,故依六七字缺送之意,回移於江原監營,而卽今新溪兼官,七八字缺詳覈,牒報邑中,稱其曖昧,如出一口云,兼官七八字缺其實狀若此,而論移之言,略不取信,討捕使,至欲啓聞,必欲不分玉石,驅入坑穽,當初事目之意,果安在哉?半行缺啓被問備之罰,若論不道之罪,則缺臣不敢數三字缺略陳玆事顚末。伏乞聖明,先遞臣職,亟命攸司,一體勘罪,以安愚分,不勝幸甚。批答見上以上燼餘
上在慶德宮。停常參·經筵。
正言尹志和辭職上疏。入啓。答曰,省疏具悉。爾其勿辭,從速察職。
忠淸監司書目,海美縣監李世郁,今月十七日,遭母喪事。
傳曰,大臣·備局堂上引見。引見時,四門祈晴禜祭,不卜日更爲設行,而來二十七日爲始,三日而止事,及吏曹郞官口傳差出,今月內都目大政爲之事,榻前定奪。
吏曹口傳政事,吏曹佐郞權尙游。
引見時,司諫尹弘离所啓,海南縣監崔相殷,尸居其職,昏不省事,委政下吏,袖手寄坐,村民之來呈所志者,行賂刑吏,則得題而去,不然,累日留住,率皆空還,凡百民間納官之物,庫子輩中間操縱,一從饋遺,任意進退,一境嶪嶪,無處伸訴,推奴之人,若持名官一札,則不問是非,不分農節,推捉囚繫,酷施刑杖,害及隣族,遠近震駭,其他顚妄鄙瑣之事,不一而足,邊海重地,不可久畀如此之人,請海南縣監崔相殷罷職。上曰,更加詳察處之。
引見時,禮曹判書金鎭龜所啓,今歲初,限八月禁婚出令矣。取考故事,則禁婚之後,則揀擇單子捧入日期,例爲稟定,卽今八月將迫,當以何間捧單乎?必承下敎,然後方可定其日限,且中外道里,遠近不同,亦當分排日限,預爲知委,故敢此仰達。上曰,爲先捧單遠道,則以八月念間爲限,而限內,畢捧單子,可也。揀擇日期,則從當分付矣。兵曹判書李濡所啓,各司柴場,多在於畿內各邑,以監刈收稅等事,下去之時,地方官,例爲供饋,而其間或有數日留滯者,其所糜費不些,聞其本司收稅之穀,亦足需用,今此陵寢奉審一行,支供變通之擧,實出於省弊之意,監刈收稅官,使其司供饋,勿責於地方官,亦一省弊之道,故敢達。上曰,依爲之。
刑曹判書閔鎭厚所啓,朝家祭享及他事,本來頻數,齋戒日,例爲禁刑,獄囚之多滯,未必不由於此,而至於行祭之日,則本曹罪人,雖爲用刑,而啓下罪人,則不得用刑,蓋京司文書,無留政院之事,必於其日入啓,用刑文書,不當入於淸齋之中故也。今後行祭日,啓下罪人亦爲用刑,而文書則留政院,翌日入啓,恐未至大段未安,以此定式,何如?上曰,此事似好,依爲之。執義崔重泰所啓,請罪人杭家籍沒等事,令該府照例擧行。措辭見上上曰,依啓。杭之惡逆,更無可言,而自前罪人家籍沒等事,或因特敎,有不爲擧行之時,今此臺啓之尙不允從者,非有他意也。仁祖朝及莊烈王后,不無賜與之物,竝爲混入,事極未安,且王子田宅,混歸籍入,亦甚不可,以此二款,尙此持難,而禎·枏家籍沒時,大君己物,則盡爲出給矣。金昌集曰,希載家籍沒時,賜與書冊等物,皆有區別,今亦一體擧行,似無所妨矣。李觀命曰,曾前自內賜與之物,若在逆家,則亦有參酌處置之道,故庚申年楨·枏家籍沒之時,大君親受財産,則盡爲區別。今此杭家,如有內賜之物,則戶曹,自當依庚申年例,稟旨擧行矣。李世白曰,王子家賜與之物,若區別出給,而只沒其自己之物,則王法私恩,可以竝行矣。上曰,當初持難,蓋慮有混同之弊也。分付戶曹,區別爲之,可也。請還寢炤兄弟放歸田里之命,竝命絶島定配。措辭見上上曰,勿煩。請還收科獄罪人酌處之命,更加嚴刑得情。措辭見上上曰,勿煩。請慶尙右兵使趙爾重拿問定罪。上曰,依啓。
左議政李世白所啓,畿邑形勢,異於外方,民役最爲苦重,官家不成貌樣,而今年水災又酷,前頭年事,亦未知如何。苟有一分省弊之道,根本之地,在所優恤,他餘事,固當從容講究,而以各陵奉審一事言之,事體誠爲重大,而各邑之弊,則臣於前後奉審時,目見而知之矣。政府以下官員所供,例自監營,分排於遠近各邑,故每一行接待,邑下人小不下數十名,馬亦五六匹,而事急則罔夜追及,稍緩則累日留待,如是者,一年之內,殆至累次矣。今番翼陵·徽陵奉審時,事勢急迫,各邑決難來待,故各司所帶衙門,齎持糧饌而去,事甚簡便矣。臣因此而思之,如齊·厚陵,英·寧陵·章陵·長陵路遠處外,其他近陵,則自今以後,皆用此例,而所帶衙門,殘盛不一,勿論堂上·郞廳,竝自宣惠廳,量給其糧饌價,各使其衙門下人,出往支供,驛人馬,亦爲計給其糧太,使之各自爲食,則其所省弊,必將不些矣。惠廳雖有若干所費,其視各邑,以未滿十石之朔俸,每應此役者,豈不大有間哉?至於指路羅將柴草等物,仍前責之於本邑,此則當自該曹,作爲節目,分付施行矣。係關陵寢之事,而此於事體,恐不至於大段未安,故與首相往復通議,則其意亦以爲便當,敢此仰稟矣。上曰,事甚便好,依爲之,可也。申琓曰,至如相地官·畫員等,則旣無官司,且無器具及下人,自宣惠廳一體齎給,可也。禮曹判書金鎭龜曰,奉審時,旣如是擧行,則修改時亦當依此爲之乎?上曰,少無異同,一體爲之,可也。以上朝報
右議政李世白所啓,此則開城留守申懹狀啓,大興軍餉還上居末守令事也。近來還上,尤甚不捧,居末者決杖,之次推考事,曾有定式矣。積城縣監宋奎炫,本邑受去軍餉,所捧數少,以居末啓聞,而穀數多少,不爲明白區別,故使之更査以啓矣。今觀其狀啓,則積城所捧旣少,難免居末,而必待停捧之令,而仍爲不捧,居末決杖之罰,似爲徑先,今姑分揀,推考警責,宜矣。上曰,決杖似冤,推考,可也。
刑曹判書閔鎭厚所啓,宋奎炫之決杖,固當分揀,而大抵還上未捧居末,例爲決杖,之次推考矣。李世白曰,山城軍餉,積逋最多,故守禦使,如是稟定,當初以決杖定式,蓋慮守令遞易之弊,山城雖曰重地,不可獨用罷推之律矣。上曰,他處軍餉居末者,一竝罷推,則守令遞易之弊,誠可慮矣。申琓曰,決杖之罰,爲守令者,尤所動念者也。以此言之,則決杖勝於罷推矣。上曰,南漢之獨用罷推之罰,似爲不均,依前例居末決杖,之次推考,而其中尤甚者,別爲啓聞論責,可也。
禮曹判書金鎭龜所啓,朝家爲慮南漢大米之數少,劃給湖南大同米一萬石,故船運入廣州境內,卽以糶給民人,使於今秋還納於山城,其未盡分給之米,卸置於松坡·甲士兩倉,欲於明春糶給,明秋還納,如今年之爲者,蓋山城路險,駄價亦重,有難卽速運上,而糶糴之計,便於官私故也。今番潦水大漲,甲士倉僅免水患,松坡則水入庫門,廣州府尹李濟,倉卒來救,多得船隻,出載其米,得無漂失沈濕之患,甚可幸也。臣與李濟相議,潦雨未霽之前,此米不可還置於庫中,又不可長載於船上,殊無善道,乃報于廟堂,以其米二千一百七十石零,移送宣惠廳,分給於貢物下人,而明春受出本廳江倉之米,如其數,以爲糶給廣民,私納山城之計,而鎭川大同米七百石零,船運旣到,而未及納於松坡倉者,亦令徵納於惠廳,待明春依數受出事,旣已議定爲之,而事係變通,故敢此仰達。上曰,依爲之。
左議政李世白所啓,此卽江原監司李喜茂,因原州牧使金一夔報狀啓聞者也。原州以營下巨邑,監司以下支供之費,實爲不些,而本牧形勢,決無繼用之路,故他邑還上數千石,曾已劃給,使之取耗以用,一千餘石,則旣已受出,而二千餘石,則以其地遠之故,未及轉運,請得忠州楊津倉穀四千石外,又限數萬石,移置本牧興元倉,一以爲凶歲救民之資,一以爲取耗補用之地,且本牧橫城縣大同米四百石,留捧本牧,京倉移轉賑廳米穀千餘石,今秋別爲上納者,亦令仍留本牧,則可以補用云,因李喜茂辭朝時,榻前陳達,還上則仍前劃給兩邑,大同劃給難處之意,已於筵中,定奪,分付。今無可論,而楊津卽今見在穀物,元不過一萬四千餘石,兩處分置,彼此不實,當初設倉,意有所在,則決不可輕易劃給,而但本牧事勢,亦不可不念,京倉移轉之穀,異於軍餉,其數不多,此則依狀啓所請,使之仍留本州,以爲糶糴之用,似當矣。上曰,所達是矣。依爲之。
戶曹判書曰,江原監營支供之費,以附近會付穀物劃給事定奪,而各邑還上會付之數,擧皆零星,無他推移之處,問于賑廳,留儲亦甚鮮少,忠州所在常平穀物正租七千五百石,劃給作米,可爲三千石矣。此意方欲啓達而未及,年前劃給,旣是一千石,則可準四千石之數,今不必可加也。世白曰,雖云皮穀,以米數計給,則通後前劃給,可準四千石之數,以正租劃給,似宜矣。上曰,依爲之。備局謄錄
禮曹判書金鎭龜所啓,敬寧殿禫後,當依永昭殿祭例,大祭時用樂,故樂工等,旣已分定各邑上來矣。樂器及工人冠服等物,不可不前期措備,造成廳堂上·郞廳,令該曹考例差出,以爲看檢之地。且所用樂章,亦當前期撰出,與工人等頌習協律,主文之臣,例爲製進,而大提學李畬在外,尤宜預宜分付製進,俾無臨時窘迫之患,故敢達。上曰,竝依前例擧行,可也。掌樂院謄錄。
午時,上御興政堂。大臣·備局堂上引見,左議政李世白,右議政申琓,行兵曹判書李濡,禮曹判書金鎭龜,戶曹判書金昌集,刑曹判書閔鎭厚,韓城君李基夏,同副承旨鄭澔,執義崔重泰,司諫尹弘离,校理李觀命,假注書李浣·洪禹瑞,記事官邊攸,金相元入侍。李世白曰,潦而支離,蒸鬰轉甚,聖體若何?上曰,無事矣。李濡所啓,原州以營下邑,殘弊至此,曾前有四千石劃給,而猶不能盡捧,至於外方穀數甚多,逋欠過半,如泰安等邑亦有此弊,厥穀則移捧於賑廳,而原州近邑上來之穀,從便劃給,似宜矣。世白曰,此言是矣,而曾有劃給之穀,而年凶不能盡捧,劇邑支供之費,亦甚可慮,而近邑無推移可給之穀,姑給四千石之穀,以觀前頭而處之,似宜矣。上曰,姑觀前頭而處之,宜矣。李世白所啓,觀其掌隷院啓目,則文書庫間,年久頹破,上漏下濕,所藏文書,多有腐傷之患,而本院物力凋弊,無計修改,昨年定奪,自戶曹計給六間材瓦,旣已營建,而未及修粧矣。今夏潦雨,舊庫滲濕,文書將未免傷破,新建庫舍,不可不及今修粧,搬移文書,而所入物力,本院決難辦得云,分付戶曹,磨鍊劃給,俾爲趁卽修粧之地,何如?上曰,依爲之。又所啓,卽今都目大政遷就,故使之趁卽爲之矣。今聞兩銓坐起,皆已盡爲,而五六字缺遷就云,分付吏曹,卽爲口傳差出,缺何如?上曰,依爲之。又所啓,奉審時官員,其數頗多,其中觀象監提調,最爲無益於奉審數字缺此後則以禮曹堂上兼進,則似除一分浮費,而繕工提調,則於修改之時進去,似合於省弊之道矣。上曰,關係陵寢,事體重大,多送官員,意有所在,草草七八字缺世白曰,然則依舊例爲之,半行缺奉審陵寢,不但今番,豈不知省弊而不減乎?事體所在。五六字缺又所啓,前掌令兪命弘疏,啓下已久,而未及回啓,缺三件事,科獄及宮家折受事,及南山擧烽事,而皆已處置,卽今更無回啓之事矣。上曰,知道。李濡所啓,西北禁蔘地方邊將,以內三廳都摠府差遣,已成近例矣。平安道柔遠僉使所住處,非江界及熙川地,而混入於其中,今後則不必拘於此例,故敢此仰達。上曰,依爲之。
金鎭龜所啓,頃日刑曹四五字缺安後謙,作舍於胎室步數外長養處,考律科罪後,胎室四五字缺刑曹稟處允下,而此非泛然半行缺今始仰達,胎室禁標,則當依六七字缺雖三百步外,若是長養茂密之山,則一朝謬五六字缺安後謙之任自伐木,至於作舍,誠極可駭,本道及刑官四五字缺可謂得當矣。士夫家墳山,雖步數之外,若是長養處,則尙不敢伐木作舍,況祖宗胎室,是何等重大之所,而其長養之木,爲臣庶者,何可任意斫伐乎?凡胎室三百步外,無長養樹木之處,今不必加定禁斷,而至於已爲長養,自前禁護之處,則雖是步數之外,竝爲一體禁斷事,定式分付諸道,何如?上曰,禁斷爲宜,依所達施行,可也。又所啓,頃者原州幼學李震亨,上疏論列四件事,而有下本曹稟處之敎矣。卽當回啓,而辭意重大,有不可泛然覆啓,故敢此仰稟。第一件,則大明神宗皇帝,有大德於我朝,宜立祠宇,而以宣廟·孝廟爲配享之事矣。神宗皇帝,有大恩德於我朝,使宗社獲保,得有今日,如其恩,其在我國之道,宜有追慕崇奉之擧,而但以事體言之,小國,無私祀大國帝王之事,且卽今立祀,多有拘礙難便之端,而至於以宣廟·孝廟配享,則尤爲重大,震亨疏語,其意固好,而語涉猥越,非所可論。第二件,則端宗立碑之事矣。以各陵事體言之,立碑以遺後世,可謂盛擧,而追復之擧,旣傳於史冊,則立碑之事,今不必擧行也。第三件,則以罷榜爲冤抑,而宜有變通之事矣。以其自製入格而罷榜者,殊涉冤抑,而朝家旣已罷榜,卽今有難變通,廟堂向以堤川儒疏方啓,則今無更論之事矣。第四件則數字缺猥越,蓋以揀擇之際,遣巫女搜索,而且使二品以上,擧所聞以達事也。在揀擇重事,而遣巫搜索者,語意駭異,至於二品以上擧所聞以達者,亦涉無謂,渠以幺魔一儒生,乃敢四五字缺猥越,甚矣。以臣意見,此疏無回啓之事矣。上曰,神宗立祀,曾前亦有是說,而半行缺鄭澔所啓,山城軍餉,有變通之事,故敢達。向者臣待罪廣州也。審得山城事情矣。自孝廟朝,措置軍餉米十萬石於山城者,意有所在,而甲戌年逋欠蕩減之後,米數大縮,考見蕩滌文書,則非庶民之所食,乃京中士夫家所食之數也。積年措置,一朝蕩減,已爲不可,而卽今見存之數,不過三萬餘石矣。昨年稍豐,而所捧甚少,原其所由,則未納者,非是村民,乃是城中居民,蓋城內之民,以養戶爲業,徵於村民,以爲自食,而不納於官,遷就退托,而官員亦事姑息,以爲要譽之地,不急督徵,以至於此,今若不防此弊,則雖鳩聚米穀,終未免爲虛簿而已。臣始往廣州,督徵甚急而其時節序已晩,故未及畢捧,此後則分付嚴飭,俾無城中養戶之弊,似宜矣。李濡曰,山城軍餉,趁不變通,則米數漸縮,漸至無如之何,鄭澔之言,是也。山城無軍餉,將焉用哉?孝廟朝十萬石儲置之米,才餘一萬餘石,誠可寒心,四五字缺任意區處,凶年則多數分給,以爲要譽之地,七八字缺或慮起怨,不甚催督,半行缺饑饉癘疫之後,或不無流亡之患,故其於半行缺有蕩減之事,其抄出擧行之際,虛實相蒙米數六七字缺萬石矣。臣待罪西藩,其時自朝家,有至徵五六字缺矣。該吏不審區別,混同舊還,而俱爲蕩滌,所減之米,十餘萬石矣。今山城軍餉,與此一般,殊涉無據矣。凡還上五六字缺不納,則至于明年,便爲舊還,而近來朝家,連有新舊分三四字缺漸次退舍,而其中或有流亡之民,則終歸蕩減,故臣爲楊州牧使時,以此弊端,縷縷於大臣以先徵舊還之意,則其時大臣陳達於榻前,以爲變通而擧行矣。其後議論多端,旋卽廢却,此後則分付各邑,以多捧舊還,少捧新還之意,一切嚴飭,然後庶無此弊矣。金昌集曰,李濡之言,是也。凡爲守令者,徵捧舊還,則民怨朋興,以此難處,漸至年久,受出之民,或有死亡,文書又或差誤,官員遞而監色死,致有此蕩滌之弊也。閔鎭厚曰,其間亦有曲折,若有舊還少而新還多,則其亦一切先徵舊還乎,以舊還先徵之意,申飭,分付,則自然盡捧,至於限定某年條,則殊涉不可,此則令廟堂從便議處,似可矣。李世白曰,各邑還上,累年不捧,而新舊之條兩端,次第徵捧者,臣意與李濡同,故以此意,商議於廟堂,則以爲,連歲凶歉,不可如是云云,故不得已區別乙丙兩條,以爲徵捧之地,而丙子條,尙有所未捧者矣。今若不定年條,一切督徵,則不但民間之騷擾,三司諸臣,必將論議蜂散,故有此分揀之事矣。臣知事勢之如此,故常以爲蕩減之不可者,蓋以民趁不捧納,漸次退託,以希望其此等擧也。至若廣州,則臣亦曾已待罪,亦嘗有以知其事情矣。募民,入城者,只是千戶,而不市不耕,專望還上,村民之受出者,或推移誘奪而兼用,故積年數字缺但有城中一戶之未納,或至五十餘石,今若慮有此弊,數三字缺城內之民,必將四散,將何以成樣?且廣州之民,四五字缺半鄕半京,來往無常當者分給之時,多數受出。五六字缺稱以上京,無意捧納,有大段變通,然後七八字缺在山城重地,而尙且如此。半行缺何以成樣,鄭澔曰,養戶之民,一戶一年之未收。七八字缺收聚於村民,恣意盡食及春捧上之時,受出還八九字缺故未捧之米,多在城內者,蓋以此也。李世白曰。十餘字缺年分事目,亦有分付之事,而不爲着實矣。鄭澔曰。五六字缺防塞此習,然後庶幾無逋欠之弊矣。李濡曰,募民入城。五六字缺有逃罪無根之民,故懶惰成習,不耕不菑,專以養戶,爲謀生之計,脫有緩急,其可以此輩守城耶?此後則勿使此輩募入,宜矣。閔鎭厚所謂限定年條之不可云者,無乃不深思而發耶?若無舊還,而但有新還,則不必定年條,而若新舊相將,不先徵舊,則漸次遷就,終歸蕩滌,臣所謂先當變通者此也。夫南漢重地,而尙如此,況他邑乎?若有急變,旣無軍餉,何以守城耶?須使廟堂,熟講變通,宜矣。金鎭龜曰,李濡之言,是矣。臣未知外方之如何,而新舊徵捧,難易有別,守令,每慮徵舊之起怨,惟事姑息,以致多年積滯,終歸蕩減,凡於徵捧之際,或不無斟酌之道,而至如閔鎭厚所達,則臣亦未知其可,爲今之計,先徵舊還,似宜矣。閔鎭厚曰,李濡不曉臣言,臣意則雖當先徵舊還,不定年條,似可矣。李世白曰,還上徵捧,處置實難,玆通合新舊,一切盡捧,則民怨必多,道臣又以是啓聞,三司又以是論列,紛紜錯雜,是非蜂起,故此間有難以下說矣。各邑還上,新舊不齊,或新多而舊少,則參之以新,或舊多而新少,則酌之以舊,各隨其便宜而徵捧,則不必定年條,而第其參酌之際,或有不均之弊,故不得已限定年條,以爲畢捧之地,則浮議崢嶸,皆咎廟堂,善議變通,不亦難乎?鎭厚曰,限定年條,故向者北道守令,有過徵,而自朝家有論罪之事矣。上曰,誰所達乎?李世白〈曰〉,論罪則不爲之矣。李濡曰,閔鎭厚缺是也。而規式如此,有難變通矣。臣爲湖南伯時,七八字缺臣以此意,亦嘗啓聞,其時廟堂,亦難半行缺爲富饒之民,宜捧者則督徵而畢捧,貧乏者一行缺廟堂,歸之於本道,使之斟酌送處,故半行缺定分數徵捧,則所捧零星,卽今半行缺世白曰,定分數徵捧,亦爲難便,半行缺善矣,而今也不然,雖宜捧,而限外不捧半行缺以致怨咨明興,守令亦慮此弊,惟事姑息,故七八字缺。李濡曰,今此舊還,趁不變通,欠縮之患,必將日甚,此則似不可數字缺,敢達。上曰,山城還上,似不可撓改,令廟堂商確稟處。金昌集所啓,自濟用監,有綿紬·正紬之上納,蓋正紬之價二石,而水紬之價七石,尙衣院,亦自濟用監取用,而上納之際,雖稱曰正紬,而實以水紬進呈,戶曹給價,則以正紬價計給,蓋以名色之無別也。用是,貢物下人,多有稱冤,此後則申飭分付,取用正紬則以正紬價計給,取用水紬,則以水紬價計給,各自區別,無混雜之弊,似宜矣。申琓曰,濟用監事,臣雖不知,而尙衣院,則臣亦待罪矣。自內進用,擧皆水紬,而以正紬價計給,貢物下人,烏得無怨?上曰,自前進用,皆水紬矣。卽今無區別之事耶?申琓曰,今無名色之區別,故戶曹則以水紬之價,倍於正紬,故水紬之納,以正紬價計給,以致呼冤,此後則各隨所用,分付區別,無名色相易之弊,何如?上曰,依爲之。
閔鎭厚所啓,上年罪人英淑·正淑正刑後,以家産籍沒事,自本曹依例,入啓,而此是不常有之事,故本曹則意其自政院分付各該司,政院則意其自本曹分付,如禁府之例,至今不得擧行云,極爲可駭,聞其家産,則本曹私通戶曹預令看守,旣已沒入,而田畓奴婢,則尙無如委京外,五六字缺且英淑正刑時,實用正淑之律,而正淑田民四五字缺其前乫憲被罪時亦然,故今雖後時,似當有數字缺之道矣。上曰,依法擧行事,分付,可也。鎭厚曰,乫憲正刑四五字缺此亦一體爲乎?上曰,三罪人,一體籍沒,可也。李世白曰,應行之事,尙今遲滯,當該官,不可無警責之道矣。上曰,推考,可也。閔鎭厚曰,政院當之乎?抑刑曹當之乎?上曰,刑曹當該官員,推考,可也。以上燼餘
黃海監司書目,道內各邑,自今月初三日至初五日,大雨連注,急風兼作,大小川渠,無不漲溢,田畓各穀,沈沒累日,擧皆萎黃,仍爲仆傷,斷無回蘇之望,而浦落覆沙,永無田形處頗多,所見慘酷兺不喩,黃州等四邑,人家之漂沒頹壓,至於二百八十四戶,人物渰死,亦至十名之多,事極驚慘,殷栗等三邑海溢,亦係變異事。
忠淸監司書目,道內各邑,自今月初十日至十一日,暴雨間間大作,達夜如注,翌日乃霽,平陸成海,咫尺之間,人不相通,田畓各穀被災之慘,罔有紀極,至於溫陽等各邑,人家漂沒七十八家,沙汰頹壓十家,人物渰死十五名,壓死一名,文義地,又有墳崩棺反之慘,非常之變,非等閑災害之比,民事罔極事。
京畿監司書目,廣州呈,以朴斗尙女兒渰死事。以上朝報
上在慶德宮。停常參·經筵。
夜二更,火星犯南斗魁第二星。五更,有霧氣。
下直,咸平縣監申弼賢,知世浦萬戶朴省己。
吏曹啓曰,來二十八日,都目政事爲之之意,敢啓。傳曰,知道。
政院啓曰,右副承旨金萬埰,長子幼學鎭恒身死,服制已行七日,出仕何如?啓。傳曰,允。
右副承旨金萬埰,身病上疏。入啓。答曰,爾其勿辭,調理察職。
傳曰,召對爲之。入侍承旨呂必容,玉堂李觀命·李坦,假注書李浣,兼春秋韓世億,史官金相元。
傳曰,史官二員待命,騎馬六匹立之,禜祭等所內摘奸。
傳曰,敬寧殿朔祭,世子親行事,分付。
禁府,崔重起拿囚。啓。
院啓,請海南縣監崔相殷罷職。措辭見上答曰,依啓。
府啓,請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上祭享,國之大事也。各陵獻官差遣之際,不拘資級,乃是定例,則可見其愼擇之意,而近來以來,東班實職人之見差者絶無,只以微末宗班及全無履歷之庸調武弁,苟然充送,以致事體不重,祭享不敬,事之未安,莫過於此。請自今以後,各陵獻官,勿論宗臣文武,觀其地望,各別擇送,毋襲前套事,申飭銓曹。請伊日私會聽樂將校,令攸司査出科罪事。請御營大將尹就商推考事。入啓。答曰,不允。末端三件事,依啓。
司諫尹弘离所啓,海南縣監崔相殷,尸居其職,昏不省事,委政下吏,袖手以坐,州民之來呈所志者,行賂刑吏,則得題而去,不然,屢日留住,四五字缺民間納官之物,庫子輩中間操縱,一從饋遺,任意進退,七八字缺推奴之人,若持名官一札,則不問是非,不分農節,推捉囚繫,濫試刑杖,害及隣族,遠近震駭,其他顚妄鄙鎖之事,不一而足,邊海重地,不可久畀如此之人,請海南縣監崔相殷罷職。答曰,依啓。燼餘
未時,上御興政堂召對,參贊官呂必容,侍讀官李觀命,檢討官李坦,假注書李浣,記注官韓世億,記事官金相元入侍。觀命,進講明紀編年,自崇禎十七年至此大瞿山。上曰,下番讀之。李坦,讀自賜北京殉難至各告急。上曰,承旨讀之。呂必容,讀自十二月都督至仍送還獄。上曰,兼春秋讀之。韓世億,讀自十五日戊戌復會至不必滋擾。上曰,下番讀之。金相元,讀自江督表繼咸至一時罷市,讀訖。李觀命曰,國勢削弱,時不可爲,當此之時,身在南京,君臣上下,同心協力,思所以恢復者,雖如古所謂明君誼辟當之,尙難必成功,況反是乎?是以君臣爭功,如第三章喧爭殿上,可見矣。七八字缺昔唐肅宗,卽位於靈武,當時庶事草創,上下無別數字缺然後君臣之際截然,故肅宗,有我有一李勉,朝廷始尊之語,缺不然,文武諸臣,爭功於前,不知尊卑之有別,何以四五字缺淸兵長驅,大明南遷,形勢到此,似難自振,而四五字缺安能,有爲。李坦曰,自古南渡而不能自振者,七八字缺高宗,鱉縮臨安,無意北伐,漸至削弱,惟彼兩君,缺以皇上之昏弱,委任馬士英之奸,視同柱石,故終未免六七字缺福王,神宗之孫,以倫序得立,敎之義方,則可以八九字缺不能濟國事,亦皆慨然。李觀命曰,馬士英,缺以致亡國,蓋大鋮,附魏忠賢以進,而馬士英之所以汲汲引拔者,不過爲其同惡相濟耳。李坦曰,大鋮,附魏忠賢,名在逆案,而馬士英,必欲援引,赧皇帝,更如委任,使之擅權自恣,不亡何待?觀命曰,劉宗周上言,略論江表之形勢矣。蓋江南形勢,以萬里長江爲限,南北隔絶,故南渡之後,率多偸安,而不能進取,且其土地富饒,人心宴安,而士馬兵力,不能如而北,故自古南渡之君,每爲姑息之計,漸至削弱,其不能振奮,終成恢招之功者,亦勢所然也。李坦曰,劉宗周,劾路振飛,而及見振飛捷奏,旋有悔言,此是臣子之所當法。凡人之好勝,實爲大病,況論議携貳之際乎?旣知其言之過激,則旋卽悔悟是爲美事,今世之人不然,只有好勝之心,而無悔悟之事,若宗周,是可取之人也。觀命曰,黃澍言,奸臣在中,何以成功?蓋自古奸人,在中用事,將帥在外,未有成功者也。昔周宣之中興也。進用賢臣,如小雅候誰在矣。張仲孝友之句,可徵矣。昔宋帝之南渡也,如岳飛·韓世忠,實以中興將才,帥兵在外,庶可成功,而惟其秦檜輩在中,故不能恢尺寸之地,黃澍此言,可謂誠然。李坦曰,史可法上言,大仇在目,一兵未加云,此言誠爲激切,而可動君父之聽,然而當時上下臨亂,則雖有激勵之志,而若數月無目前之急,則旋卽解弛,不能終始如一,故遂至於亡,然則終始一念,無怠無荒,是人君之所當勖也。上曰,然。觀命曰,史可法曰,不本人情,何以恢復?誠哉是言也。爲人君,違咈衆心,何事可成?李坦曰,當南渡草創之日,四五字缺爲言,而此言,實人君着念處也。若違拂衆志,而擧事五六字缺尙難保其必成,況恢復耶?湯·武所以一戎定天下者也。民心所在,天必從之,願聖上體念焉。上曰,其言誠爲切實矣。李坦曰,高·成·穆虎挾皇上三四字缺審太子於大明門外,半行缺殊異於其時事矣。李坦曰,觀其半行缺浮海而南,聞他主立,懼不敢留,棄之,而太子六七字缺投歸,非意他意,而其時楊維垣,稱以大奸人,五六字缺假僞根究是急矣。赦皇帝旣已定位,太子雖成六七字缺呂必容曰,當時雖無知,百姓皆有憐太子之心矣。五六字缺不敢質言宦寺,亦審其非僞,至於平日侍講之臣,皆懼三四字缺稱不知云,殊極無狀矣。觀命曰,史可法亦非也。恭請詔見,面言東宮處分,而有旨待奏凱而後見,則乃曰奏凱二字,談何容易?當時不能力爭,思所以回天,只出空言,惡得不非?坦曰,安知專爲塞責也?常時不能見憚於君父,力不可回天,故只發此言,何可深罪?李觀命曰,當時諸臣此一事,最當力爭而不爲矣。坦曰,御史袁,請追三案,臣下逢迎有如此。夫淸兵南下,當時士民,多有自經而死者,以人心觀之,則愚者願死國,事事庶可爲,而無良輔以至於此耳。必容曰,豈無其人,但不用,故退伏田野耳。天生一代才,豈無可用之人,而自潔其身,莫肯爲出,是可慨然。坦曰,非謂天下之無人,但將相不得其人,有此覆亡之患,誠爲慨然。必容曰,祈晴祭齋戒,考見本院日記,則前後,元無出納公事頉稟之擧,而中間一二次,有以齋戒疏章留院之事矣。今番祈晴祭,凡公事,亦爲依例出納,而至於都摠府中日習射草記,獨以齋戒頉稟者,事甚斑駁,而只以射場,與祭所逼近,砲聲震薄,旣爲未安,本府且援例來呈,故連爲捧入,而此事當一番定式,故敢達。上曰,在前不用齋戒之時居多,則依此定式,可也。
右副承旨金萬埰疏曰,伏以臣,年衰病痼,灰心世路者久,而猥蒙異數,除命前後稠疊,召牌荐降,嚴畏分義,不得不强起,祗肅恩命,黽勉行公矣。今十九日在直廬,夜半猝聞長子暴病危急之奇,待開門蒼黃出來,則旣已殞盡,未及相見於生前,情理之慘惻,已不可言,而臣之宿患痰火之疾,因此添劇,暑症且苦,委身牀簀,全却飮啖,氣息奄奄,旬日之內,萬無復起爲人之望,出納重地,不宜暫曠,伏乞聖慈俯垂矜察,亟遞臣職,以便公私,不勝萬幸。批答見上以上燼餘
社稷署官員,以都提調意啓曰,本署,以祀享重地,守直軍士,只是十名,而祭壇內外修掃之役,及祭器等庫各處守直,常患不足,曾因大臣陳達,凡於大小分軍,絶不得調用之意,捧承傳施行,前後非一,而兵曹,亦有本署啓下公事,稱以粘目啓下,每每推移調用,致令壇壝重地,或致闕直,守護等處,疎虞莫甚,揆以事體,已極未安,況今潦雨之後,內外垣墻之頹圮者,至於百餘間之多,而所入軍役,只令本署守直之卒,擔當修築者,以事體言之,宗廟墻垣,則衛所定送役軍,宗社乃是一體,而獨於本署,只以守直之卒,擔當修築者,旣非重事面之意,且雖以役事言之,役處如是浩大,以如干守直之卒,時日之內,決無畢役之望,使祭壇重地,四面墻垣,擧皆頹廢,不卽修置,非但所見之未安,抑亦有傷於事體,令兵曹定送役軍,從速修築,從今以後,永爲定式,而分軍時,雖是本署大小使役,勿爲出用事,亦爲申明舊規之意,更爲捧承傳施行,何如?傳曰,允。
上在慶德宮。停常參·經筵。
下直,淮陽府事宋徵殷。
工曹判書金構辭職上疏。入啓。答曰,卿勿過辭,速出行公。
府啓,請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
禁府,咸有福拿囚。啓。
傳曰,召對爲之。入侍承旨金德基,玉堂李觀命·李坦,假注書李浣,兼春秋韓世億,史官金相元。
持平金栽辭職上疏。入啓。答曰,縷縷陳戒,誠切忠愛,深用嘉尙,可不留心焉?極選字牧之官事,當令銓曹擧行。
進士魚有龜等上疏。大槪,臣等竊伏念,祭酒臣權尙夏,學術之正,德業之盛,寔承先正之統,允爲當世之儒宗,在聖朝尊賢之道,所當禮致朝廷,上以輔益聖德,下以矜式士林,而久畀祭酒之任,尙無禮召之擧,遐心莫回,造朝無期,臣等忝居首善之地,尤切悶鬰之悃,玆敢倡率多士,高聲仰籲。伏乞聖明,益篤誠禮,必期於幡然赴召,以爲士林之望事。入啓。答曰,省疏具悉。任賢,有國之急務,而況此艱虞溢目之日乎?爾等疏辭,出於至誠,可不留心焉?
今日召對時,右副承旨金萬埰,姑爲改差,明日開政初,差出其代,仍卽牌招察任事,榻前定奪。
午時,上御興政堂召對。參贊官金德基,侍讀官李觀命,檢討官李坦,假注書李浣,記注官韓世億,記事官金相元入侍。李觀命進講明紀編年,自弘光元年乙酉至無一同心矣。上曰,下番讀之,李坦讀自丙戌卲武知府至不足紀矣。讀迄。觀命曰,隆武監國,早定位號,當時諸臣,皆以爲請,後世之人,皆以晉·元·蜀·漢·宋高宗爲口實,凡爲宗室者,當板蕩之際,平定天下而後,定號,可也,而不能恢拓寸地,惟乃汲汲於建號,反引蜀·晉·宋高爲證,誠可慨惜。坦曰,監國定位,非所可論,當時諸臣,五六字缺惟以翊載爲功,無可取之事矣。觀命曰,隆武時事,不足取信,四五字缺至於三十餘員,至如遠不能至者,僅列其名,擧此一事,可知數三字缺不當矣。當此之時,不能擇人任事,擧國以聽,而假名三四字缺至於三十餘員之多耶?以此事觀之,可知隆武之無成五六字缺本海賊也。當時擧國而聽,自古或有起自盜賊。七八字缺拜將,不必論出處之正否,而半行缺身擁重兵,無意護駕,當時任如此之人,其亦半行缺。上曰,信任盜賊,何能有成?李觀命曰,王思任上疏論五六字缺有罪,而有曰,上悅色則獻妖淫,有臣如此,不亡何待?六七字缺人主一身,攻之者衆,窺察人君之意向,思所以逢迎十餘字缺如隆武,固不足言,而唐太宗,身致太平,猶自戒飭,此後辟之所以鑑戒處也。上曰,然。觀命曰,七章,魯監國之欲避台州也。國維上疏數三字缺同心協力之意,蓋當此之時,羯賊跨據中原,而以高皇帝子孫,僅保一隅江表,雖倂力同心,成功猶難,況內相猜忌,骨肉相殘,安能保有其國?坦曰,高皇子孫,不絶如縷,當此之時,不自保合鳩聚,思所以恢拓,反乃自猜忌,不顧外患,其何能得保?當時民謠,有淸行如蟹,曷遲其來?失人心如此,安能保國?國以民心爲本,以其去就而占興亡淸人有何陰德,而民之欲附,至於如此?昔者殷七王之澤未斬也,以文王之德,猶未集大統矣。及商紂肆虐,而民有曷喪之歎,然後武王成功,是時淸人,有何可慕之德,而王澤未下,官吏貪暴,故民不堪其苦,反恐淸人之來遲,若桀·紂之民,望湯·武者然矣。由是觀之,爲人君上之道,當以愛民爲本。上曰,所言切實矣。李觀命曰,十章,載取中擧人百餘名,猶雍雍太平象也。此何等時也?臣子臥薪嘗膽之不暇,而乃設科取士,若太平時者然,其或記事者之寓意耶?當此之時,君臣上下,當握火抱氷,思所以自振,豈雍雍然自樂之時耶?古人有舟中講大學者,此則猶或可也。至於設科,則不可也。坦曰,不有大段文義,何必須爲縷縷?聖上,今已畢講明紀,此距六十年事也,而卽我朝親事之國也。編閱將亡之說,聖心感慨,想倍於他史之讀也。太祖·太宗之創基也,樹立宏固,而其中世以下,繼立之君,漸不克負荷,至今日而冠屨倒置,誠可痛惜。惟願聖上,鑒太祖·太宗,用何道而興,後世之君,行何政而亡?點閱其所以興所以亡,體之於身,是臣區區之望也。上曰,明史異於他史,而儒臣所達,誠爲激切,各別留心五六字缺大明,歷數二百七十年半行缺終三百,而其未終之數,二十餘年矣。觀命曰七八字缺之日,金甌罔缺,而一朝李自成,起自群盜,半行缺四海崩裂,遂將太祖三百年之業半行缺實人事有以致之也。上曰,太祖所立,雖是宏固,而當太宗靖亂之日,多殺人命,享國之不長,豈其報應耶?觀命曰,聖敎至當矣。當時立國,法令太嚴,而仁厚不足也。上曰,如方孝孺,闔家七十人盡死,殺無辜,如是其多,故今受此禍耶?坦曰,殺無辜如是其多,雖未知報應之說,若是其的然,而亦不可謂必無此理也。李觀命曰,漢武多殺,幾不免亡秦之禍,殺人旣多,則禍安保必無。坦曰,隆武則終於此,魯監則遁入,其後,有朱氏之子孫,庚寅以後之事,不載於書籍矣。觀命曰,東國通鑑,卽當繼講,而此後當預定前頭所講之冊,無窘急修正之弊,似宜,而史紀無可講,范祖禹之說,政論正大,亦多有鑑戒之事。程子以爲,三代以後無此論,則此書似當繼講矣。陸宣公文集,則是疏章誥諭之文,而眷眷勤勤,語頗切實,繼講亦可,而朱子大全,則有詩有箴,雜著居多,殊涉汗漫,萬機之暇,不可盡講,而節要,李滉之所定也。酌海,鄭經世所定,於斯三者,何先焉?似當有預爲定奪,故敢達矣。李坦曰,唐鑑是史類,而議論甚好,范祖禹·陸宣公文集,俱是可講之文,而節要·酌海,亦爲緊切矣。上曰,唐鑑·節要·酌海之文,皆章奏耶?坦曰,節要,是處君臣·朋友之間,敎戒酬應之文也。酌海,亦爲緊好,多載節要所未有,而唐鑑則亦史類也。冊數只是四卷,唐鑑似宜先講,故敢達。上曰,唐鑑修正,可也。金德基曰,右副承旨金萬埰,缺頃日直中,聞長子病急之報,蒼黃出去,竟遭慘境,今則服制已過,而廳中,共知其病之困喪添劇,故捧入辭單,有調理察職之敎,常時則推移爲之,以待差病,缺節目相値,魚史徽,與兵曹判書李濡,有五六字缺承旨取稟,事體苟簡,右副承旨,亦爲牌招參政,似宜,故敢稟。上曰,實病如此,變通差出,使之參政,可也。
成均進士魚有龜等疏曰,伏以儒賢之進退,關係於國家之治亂,尙矣。程頤,赴崇政之召,而群賢勵翼,朝著淸明,元祐之治基焉。朱熹,辭鴻慶之命,而群少得志,朝政日亂,慶元之禍朕焉。豈不以國家治亂,在於君德之修否,君德修否,係於賢者之進退而然也?雖以我朝事言之,明·宣兩朝,特加誠禮於在野儒賢,如文純公臣李滉,文成公臣李珥,羽儀王庭,陶成至治,若文簡公臣成渾,則養德山林,初無當世之志,特感宣廟三聘之勤,幡然改圖,黽勉赴召,其時相臣朴淳,喜之曰,吾王密密結網,終能羅致牛翁於朝,吾王宣非聖明主乎?牛翁,卽指渾號牛溪而言也。當時君相之惓惓於賢者,有如是者,及至仁廟反正之初,名臣碩輔,咸聚朝廷,與共爲治,缺首延文元公臣金長生,加以安車之禮,待以賓師之位,以爲矜式縉紳之地,逮孝廟勵精圖治之日,首加旌招之禮於五六字缺臣宋浚吉,其風雲契合之隆,誠千古希覯之盛事,缺天不於宋,雖未克究其大業,而明良相須,規劃宏遠,缺食報靡忒,觀於先朝十六年之治,可以驗矣。熙則尊賢盡誠四五字缺自是聖朝家法,豈非前世之攸罕,而後嗣之當勉者乎?殿下臨政願治,已過二紀,而用志愈勤,食效〈愈〉邈,人心陷溺,義理晦塞,朝綱日紊,政令日乖,以致天怒於上,災異迭見,民怨於下,國本將蹶,今日國事,可謂岌岌乎殆哉?靜思厥咎,豈無其由?臣等竊瞷,聖明之爲治,政事文辨,前世罕比,而敦本務要,猶有所歉,何謂本也?修德是已。何謂要也?尊賢是已。苟欲爲治,非修德不可。苟欲修德,舍尊賢無他。殿下歷觀前代有爲之君,其有不尊賢而能修德者乎?抑有不修德而能致治者乎?噫,古今不同,人品難齊,道德如程頤·朱熹者,雖不可得,而尊程·朱之道,講程·朱之學,爲一世之師表,作多士之模範者,永之今世,豈無其人?臣等所見聞,成均祭酒臣權尙夏,卽其人也。尙夏,早以淸議峻行,見推於章甫,如郭泰之在太學,仍自絶意於功名之道,有志於聖賢之學,師事宋時烈,以接李珥,金長生之統緖,淵源旣遠,門路甚正,所謂窮理以致其知,反躬而踐其實,居敬以成始成終者,卽朱門成法,而尙夏受之,師門一生致力,循循有序,孜孜不懈,晩年成就,漸至精確,一自世變之後,斯文一脈,不絶如縷,而尙夏,猶能篤守師法,樹立卓然,可謂橫流之砥柱也。是以遠近士子之聞風來學者甚衆,翕然爲士林之宗仰,則雖謂之當代第一,未是過言也。臣等伏聞,孝宗大王,嘗臨筵謂宋時烈曰,宋有朱熹之賢,而當時之君,不能秉用,使不得展布其道,豈非後世之恨?蓋以時烈擬之朱熹,而以示大用之意也。時烈道德學問,世皆稱東方朱子,則聖祖之所以注意尊禮者,在豈苟然而已哉?今尙夏之道統,可謂時烈之嫡傳,則殿下,獨不念聖朝之注意於時烈,而興歎於宋辟之不用朱熹也耶?聖明之待尙夏,不可謂不急,國有疑禮,必問之。七字缺欲春宮之轉導,則特除贊善之職,七字缺命兼祭酒之官,凡在聽聞,孰不欽聳?但尙夏之出,六七字缺惟在聖明殫誠盡禮,羅致朝端,如仁廟之於金長生,使之出入經席,裨補君德,時又勸講書筵,以贊离明,則朝紳之間,必有矜式之美,庠學之士,亦多觀感之效矣。昔宋臣王巖叟薦程頤於上曰,願陛下一召見之,以一言問爲治之要,遂可自觀其人。又曰,使高賢,得爲陛下盡其用,則所得,非獨頤一人而已。四海潛光隱德之士,皆將相招,而爲朝廷出矣。古人,欲其君之得賢共國,誠心盡言,若是其勤,此正今日之所當法也。伏願殿下,無事外貌,益篤誠意,回不事之志,而作匪躬之節,無使士林缺瞻仰之望,毋使遠近解向善之志,臣等,沐浴菁莪之化,適値有爲之時,敢以平日所講師生之道,冒控於紸纊之下,一以資益乎君臣之義,一以扶植乎世敎之衰,不遐猥越,相率呼籲,小冀聖明之恕諒而垂納焉。批答見上
疏錄,進士魚有龜,洪禹翰,安重仁,尹師周,生員金鋈,進士禹九敍,生員尙賓,周金連,崔雲翼,李翊良,洪可相,李尙休,進士李翊誠,朴泰喬,生員元釴,徐行遠,金遇秋,進士權諴,洪啓漢,李日三,韓杓,生員朴大復,洪是相,閔昌夏,金漢錫,閔珪,鄭墀,生員金仁白,趙尙健,柳昌寅,洪斗一,生員尹鳳朝,柳奎庭,洪鉉輔,洪重相,進士金胄,幼學金德哉,李碩英,尹湜,李元輔,李萬根,李世英,金東說,許濟,許溥,鄭㝡,趙璞,金龍澤,尹百和,辛致復,崔致重,李湑,李湜,李庭松,李文興,朴崇古,尹天任,鄭弘錫,成晩春,吳瑞鳳,文彩龍,趙始達,鄭興萬,李命樑,金潤河,文彩九,辛弘復,鄭驪河,金枋,宋錫鵬,黃垕,尹弼殷,康萬禧,林萬恒,李遇陽,尹浚,尹涉,鄭時瞻,李昌彦。
工曹判書金構疏曰,伏以臣於郊庄病蟄之中,伏聞又有水部新除授,臣不勝驚霣震越之至。臣於前日本職之外,所帶兼任,俱非閑漫,而一味曠闕,今旣累月,臣之情跡,自初至今,首尾一般,未有分毫可進之理,而除命荐加,恩數虛辱,若將以漸次收錄者然,聽聞徒駭,罪戾愈積,窮蹙危迫,無地自容。且臣伏聞頃日筵中,聖敎有每於胄筵進講之際,必令賓客,輪次入參者,此誠今日莫大之切務,而卽今賓客行公者,只一人,緣臣虛帶久妨代替之路,尤切惶悚,晷刻靡安。念臣向來所被抨彈,實是前古所未有,幽明之至慟,縉紳之深羞,今雖以日月稍久,飮食言笑,有同平人,而忽然念至,自不覺心腸如刺,毛骨俱竦,其得免於有司之刑,而安居於平地之上,以有今日,亦莫非天地父母生成之至渥,又何敢更進於此,而爲包羞冒恥,廁跡班行之計哉?況臣風波震薄之餘,精魄已耗,危厲困甚之中,疾病轉痼,雖微情跡之難安,卽此神思筋力,已不堪更備於驅使之末矣。報答之期,惟待結草,撫躬悲愧,有淚盈襟,玆敢瀝盡肝血,仰干仁覆之聽,伏乞聖慈,俯垂體諒,將臣本兼諸任,竝行鐫免,仍命刊名朝籍,永勿檢擧,俾得隨分自放,安意沒齒,千萬幸甚。答曰,省疏具悉卿懇。卿勿過辭,速出行公。
持平金栽疏曰,伏以臣,往夏之病,已成痼疾,至于今年,宿症尤苦,綿綿綴綴,若將撕盡,比又重傷暑濕,添得泄痢,頃刻之內,暴瀉無算,委頓牀席,無望起動,尋單請急,見阻喉司,病裏情地,一倍危蹙,敢伸血懇,悉暴病狀。伏乞天地父母,特賜諒察,亟許遞免,以便調治,不勝萬幸。仍竊伏念,如臣無狀,濫荷洪造,前後叨竊,實踰涯分,螻蟻微忱,隕結是期,犬馬之齒,已迫遲暮,筋力奔走,亦不從心,則毋寧殫竭六七字缺是臣之願,而臣且少而失學,中罹禍故,神思荒落六七字缺綴緝文字,尙不猶人,其所望開說義理,指陳政事,以導聖明四五字缺乎?以此低回泯默,不敢發口者,有日月矣。乃者天怒於上,災異迭見,民怨於下,怨覿朋興,朝著潰裂,紀綱板蕩,邪說半行缺雖疊累卵半行缺與荒嬉之辟,亂亡之世半行缺之誠根於秉彝,每見艱虞溢目,世道孔棘,中宵撫缺言未言,終不能自已,敢將區區願忠之志,參以平日所聞。半行缺爲殿下略陳一二,惟聖明之留神財幸焉。臣七八字缺事之根抵也。志一則氣無不動,事無不成,唐虞三代之盛,半行缺高遠,而難於幾及矣。然先入此志,循序漸退,則如行者缺食者不撤,必至於飽,終無不可及之理,自古人主,終身願治,而缺良由志不立耳。聖王所以修己治人之道,不過曰天德王道而已。夫躬行仁義,表正萬方者,天德也。敎養生民,惇敍彝倫者,王道也。天德在躬,王道大明,此其所以爲唐虞三代之盛耳。後世天德王道之說,不明於天下,法令智力,謂可以把持一世,道德仁義,反以爲笆籬邊物,一有以此言進者,則目以高談,斥以迂闊,群驚族笑,左排右擠,殊不知時無古今,爲之則可,爲道無難易,行之則可行,昔張釋之,因前言便宜事,文帝曰,卑之,毋甚高論,令今可施行也。程子對神宗,極陳治道。神宗曰,此堯舜之道也,朕何敢當?程子愀然曰,陛下此言,非宗社臣民之福也。夫文帝·神宗,亦可謂願治之主,好善之君,而其志趣之卑陋,至於如此,則古道之不明,古治之不復,何足怪也?顔淵曰,舜何人也,予何人也?有志者亦若是。殿下誠能於一朝慨然發憤,大振憤猛之志,必以旋轉乾坤,恢拓宇宙,弘濟黎元,煥具禮樂,一新世道,化隆三王爲期,而篤信大道,終始典學,推修己之功,設治人之敎,毋爲退劫之念所撓,毋爲利害之說所動,毋爲因循之論所拘。今日如此,明日如此,堅持勇往,以至學日就,德日進,政日理,化日廣,則二帝三王之德,倏焉在我,而唐虞三代之治,不難企及矣。臣聞堯舜禹之相受授也。其言曰,人心惟危,道心惟微,惟精惟一,允執厥中。此爲萬世道學之淵源也。夫以堯舜禹之大聖,數字缺猶曰一,猶曰執中者,所以明雖生知之聖,而亦必有待於缺先哲王,窮理盡性,備道全德,其所施爲,雖無不中,缺小有自足之心,平居所以戰戰兢兢,致其懲窒遷改,缺無一念之或忽,是其規模方法布在方策,可效可數字缺可制其方圓,而特患人君,以爲高遠而莫之行耳。半行缺寓,天下事物,皆有天則。半行缺未踄,不得不措爲務,有半行缺知學問之爲何事者,固不足道,或有留心此事。半行缺以章句記誦爲能事者,亦豈所以學問者哉?臣曾半行缺經席,竊觀進講之規,前後所授,一番讀過之後,只以半行缺文義,而自上更無發難講討之事,臣未知聖學高半行缺聖莫聖於孔子,而尙不無師弟之相長,則彼入侍半行缺以經學,反覆討論,亦豈無一二開發之益耶?由是經筵之數字缺員而隨入,逐出尸素而已。尋行數墨,口讀而已。如此則雖曰設經幄,讀盡萬卷,顧何益於身心上實工耶?誠願聖上,自今以往,臨筵講學,只以淵默爲尙,問之必審,思之必愼,辨之必明,而猶不免或有疑義,一一商確,件件淨盡,不徒誦說於口也。必欲體驗於心,不徒理會於意,必思實踐於身,而至於政事之得失,民情之休戚,亦皆虛心訪問,屈己採納。又令經筵官,博考前例及先儒格說,參酌以啓,列諸左右,以備觀省,庶於天下之事,無不經歷詳審,浹冾通貫,而至其所以用工之要,則又必在於敬之一字,願更於整齊嚴肅,主一無適之訓,益加玩味,常從事於戒愼恐懼,毋自欺謹其獨之實,表裏交修,終始無間,則物欲消而心德全,大本立而達道行,措之政事,無不如志矣。臣聞賈誼之言曰,天下之命,係於太子,太子之善,在於早敎諭與選左右敎得,而左右正則太子正,太子正而天下正矣。宋臣朱熹,嘗以此言,誦於其君曰,此天下之至言,萬世不易之定論也,而朱熹,豈欺我哉?若昔三代之禮,保以保其身體,傳以傳之德義,師以導之敎訓,以發其嚴師親友尊德樂義之心,而又必廣選天下之端士,博聞有道術者,以衛翊之,逐去邪人,使不得廁其間,屛斥邪味,使不得登俎,雖容貌辭氣之微,飯食起居之細,纖悉曲折,皆有法度,故缺稚之時,所聞者無非正言,所見者無非正事,習與智長,化與心長,數三字缺道之長,而非後世之所能及者,良以此也。臣竊覵今日輔養數字缺略,今之所謂師傅·賓客,卽古三公三少之職,而其接見數字缺已乖於古人與太子居處出入之義,而至於宮僚,一日一缺親近薰習之益,而日次進講,亦多廢闕,則其燕居半行缺宦官宮妾,偏嬖側媚之徒而已。殿下所以爲萬世燕翼半行缺大相刺謬也。頃日書筵半行缺擧行之事,臣竊惜之半行缺之任者耶?誠宜至誠招來,置之左右,晝夜與處半行缺輒皆箴規,至於師傅賓客之官,必擇其人,而久居數行缺使得專精致志於敎導之職,而仍與入番僚員,輪回半行缺無有間斷,使世子心常警畏,罔或怠惰,而殿下,亦於數字缺下,考其所學,察其所習,而且以殿下之所嘗躬行而心得數字缺所觀感而成就,則其於涵養德性,變化氣質之功,豈不大有力哉?數字缺殿下試自思之,此心,其接公卿大夫時如何,其對宦官·宮妾時如何,數字缺殿下德性已成,事理已明,猶此如此,況我春宮,沖弱之年,知思未有所至乎?昔我中宗大王,慮世子之徒事講讀,未有優游規諷之益,使賓客僚屬,無時相接,從容久待,終日不退,師傅貳師,則會講前後,又別更迭進見,以保翼之,此卽三代聖王敎導輔養之盛意也。惟聖明之留心焉,則實宗社生靈無疆之福也。臣聞天下之本在國,國之本在家,故其家不可齊而能治者,未之有也。三代聖賢之君,欲修其政者,莫不以齊家爲本,而其壼範之正,風化之盛,可法於後世,莫如文王,文王之德,可考於經傳者,莫如二南。夫刑御之大方,修齊之大本,備載於關睢一篇,而后妃之勤儉孝敬,見於葛覃,妾御之安分守命,見於小星,王女之和敬,見於禮矣。公子之仁厚,見於麟趾,自內達外,由近及遠,薰蒸透澈,融液周遍,化之入人者深,澤之及物者廣,則閭巷之間,室家和平,而有芣苢之詠,朝廷之上,正直在位,而有羔羊之作,子孫之繁,而螽斯之揖揖,可化其衆多,人才之盛,而免置之武夫,亦可以干城,至於騶虞之詩,極言草木之繁茂,禽獸之茁壯,而歎美其修齊之餘恩,又有以及於數字缺是皆本之一人之身,而推之於萬民,修之宮掖之內,而達之於數字缺至於無一人不得其所,無一物不遂其生,則嗚呼,斯豈非齊數字缺世人君之所當取則者耶?雖然閨門之內,慈過則不威,恩數字缺人之道,莫先於正倫理篤恩義,倫理正然後,尊卑數字缺然後,上下之情合,二者竝行,而處家之道得矣。苟或數字缺不能正位乎內,妻不能齊體于上,妾不能承接于下。半行缺不嚴,君心蠱於私愛,邪半行缺謗入,其所以黯黮回譎矣。我祖宗家法之正,前代無比,而殿下之所以繩祖武,而數字缺矣。然而前有名分倒置之變,後有妖邪幻弄之禍,數字缺袖埋凶,及於大內,則其爲正家之累,爲如何哉?幸賴數字缺夫奮,宮掖整肅,陰曀廓淸,日月之更,人皆仰止,此正數字缺瞿然改圖之時也。若不痛察受病之根柢,砭焫膏肓,湔滌腸胃,數字缺伏於心腹,則安保其不復萌於異日乎?近來宮禁之不嚴,內藏之太多。三字缺竊言已久,而宮家折受之廣占,王子第宅之過侈,廷臣以此論列者,亦非一再,則臣恐殿下端本淸源之功,深有歉於文王之聖,而二南之化,終無可致之日矣。夫宮庭隱密之地,袵席宴安之際,其流於情慾而害於天理者,雖若至微而難見,其符驗之著於外者,實有不可得以掩者,誠願聖上,着力於誠正之學,措身於禮法之場,使此心常如靑天白日,無少瑕翳,則上下內外之間,無不一出於正,而貫魚順序,牝馬和貞,家道肅而王化成,臣聞朝廷者,四方之本也。朝廷正而百官正,百官正而萬民正,萬民正而四方正,四方正則遠近咸得其正,而邪氣罔或敢間,陰陽調而風雨時,群生和而萬物殖,此自然之理也。其不能者,一切反是。夫賢才彙進,群陰消亡,士林協和,四字缺有文王以寧之休,有群工相讓之德者,朝廷之正也。賢邪雜進,忠佞莫辨,是非淆亂,賞罰無章,有分朋樹黨之習,有循私蔑義之弊者,朝廷之不正也。由是觀之,則今日之朝廷,可謂極不正而大不和矣。一自東西標榜以來,上自廊廟,下至委巷,擧一世人物,靡然盡入於色目之中,互相攻擊,視若仇讐者,殆將百年于玆,而我殿下卽祚數十年間,執德不固,局面屢換,其當國柄用者,因勢乘機,惟以報復爲能事,或措數字缺或摘抉其隱慝,快心於私仇,逞情於私憾,經營擯逐,惟日不足。半行缺者,處心積慮,惟以鑽進爲急務,或攀附於幽陰,或締結數字缺於內外,危言眩於聽聞,煽俑希顗,無所不至,飜覆靡常,數字缺退則怨毒益深,一番人進則禍焰又酷,礪戈戰以相視,數字缺殿下又從以左右之,扶抑之,好惡不循於輿情,愛憎偏任數字缺今或目之以爲邪,前之所否者,後反奬之,以爲可當半行缺之賢否,而寵擢任使半行缺誅殺,不有餘力,使强者益强,半行缺間有陰凶奸慝之輩,擾弄威權,嫁禍國家,而不意數字缺死荒裔,飮恨泉壤,而不小惜,畢竟天道好還,聖心五六字缺慮有罪者,悉伏典刑,則其有光於不遠復之聖德,而可謂十餘字缺壞之,朝廷亦何益於旣骨之忠魂耶?雖以一家之事言之。半行缺䦧,則爲其家長者,惟當呵噤喩解,保合兩間,使不至激十餘字缺道平而和氣應矣。若復偏聽一言,獨是一人,使直者無以自伸。五六字缺橫,則其不至於敗亂滅亡者鮮矣。況居君師之位,主威福之柄,五六字缺及於斯耶?殿下非不知朋黨之可惡,而其所以處分於上者,適足以長其傾軋之風,故在廷諸臣,各立門戶,朋黨之中,又生朋黨,三分五裂,百孔千瘡,今年甚於去年,今月甚於去月,忙忙汲汲,晝思夜度者,惟護同斥異之是務,若國家之安危,生民之休戚,置之相忘之域,未嘗有一人擔當國事,圖濟時艱,譬如萬斛之船,泛于溟渤,而無人正柁,一任其風浪,如此而國之不亡,其亦幸矣。臣師文純公朴世采,嘗以皇極之義,敷衍爲說,袖進於登對之日,不審殿下,記有否乎?昔箕子,爲武王陳洪範九疇者,五曰,皇建其有極。董子所謂,正心以正朝廷。朱子所謂,天下之事無一不本於人主之心者,蓋此義也。世采之所以必以是,爲格君之第一義者,豈無所受而然哉?伏願殿下,受取世采之箚,置之座側,留神於會極歸極之訓,服膺於作好作惡之戒,陟罰臧否,一循於公議,進退用舍,毋僻於一偏,但見虛明之地,廓然大公,儼然至正,泰然行其所無事,而無一點渣滓之累,無一毫偏係之失,則本源淸明,四方取則,百官萬民,咸歸於蕩平正直之化,而偏被反側之弊,永絶於朝端,王道立而萬化理矣。臣聞程子曰,在物爲理,處物爲義,夫義理者,人物之所同得,而天下之所共由也。半行缺而行於彝倫,根於人性,而見於日用,是乃劉子所謂天地之中天道,子思所謂天命之性,孟子所謂仁義之心,程子所謂事物當然。半行缺不以愚嗇,不以古明,不以今晦,無一日之或泯,歷萬古而不八九字缺燾,日月賴此而貞明,綱常賴此而維持,華夷賴此半行缺,不可以威脅,不可以利誘,順之者興,逆之者亡,古之聖王半行缺立敎以培植半行缺主,或不知此,而有悖亂斁絶之半行缺於神人之前,或陰扶於草野之中,慷慨奮發,至半行缺義理之在人心,而不容泯滅者,於斯可見矣。我東方自半行缺禮義之方,而至於國朝,文敎大闡,群賢輩出。半行缺下之所以講討服習者,莫不粹然一出於義理之正,而不幸半行缺民彝滅絶,父不父子不子,夫不夫婦不婦,少長失序,師友半行缺賤而防貴者有之,向之所謂根於天性,而不容泯滅者。五六字缺掃地盡矣。不審殿下,亦嘗究其致此之由,而思其救此之道耶?嗚呼,今日之事,尙忍言之哉?群凶滿朝,衆讒交構,導殿下於不義之地,陷一國於無母之域,其能以一言明倫理,以一身殉道義者,朴泰輔一人而已。儻非甲戌敦復之擧,則以殿下之聖德哉?不免爲五伯之所笑矣。甲戌之初,殿下以謀害國母之賊,亟正其罪之意,特下聖旨,則爲殿下之臣子者,所當將順之不暇,而伊時大臣,其所處義,反出於一身利害之計,而丙子之獄,用意尤深,請對之擧,出於半夜,感激之言,發於中心,遂使大憝鼓腹,巨禍陷天,以殿下尊爲人君,終不能保一伉儷,此則古今天下所未有之變也。噫,古之大臣,逆折奸萌於未露之前,而措國勢於盤石之固,今之大臣,掩護逆賊於旣發之後,而阽危社稷於將亡之境,吁亦異矣。雖然,尙運,何足責?九萬,文學雅望,早出流輩之上,淸名直節,亦嘗見推於朝右,而風霜之餘,推剝殆盡,只知苟安於一時,不念得罪於後世秉春秋之筆者,臣竊惜之,顧其氣勢之所震耀,黨議之所籠絡,擧世趨風,一口應和,或謂之深長慮,或謂之斷斷無他,儻非聖斷赫然,一時施屛黜之罰,則臣恐異議日益熾蔓,而國是無時可定也。八載之中,人心陷溺,士夫之間,風習大壞,惟以軟熟阿諛,依違苟且,爲得計,不復知有節義行檢之可尙,父訟其子,兄勉其弟,數字缺非苟幸目前,徼福日後之計,不幸今日,復有利害禍福數字缺殿下,環視朝端,守死善道,如朴泰輔者,有幾人哉?懷利事上,半行缺懲惡之典日墜,不徒不顧一身之名節,而至於忘君臣十餘字缺一時之人言,而將以蔑萬世之公議,王章由是而不嚴,朝半行缺使顚倒重獄,伸護大逆者,偃息無恙於覆載之間,十餘字缺倫紀者,優游自在於田廬之間,可勝歎哉?不特此半行缺誣服穢物掘得之說謂半餘行缺公傳顯道,略無顧忌。噫,半餘行缺丁寧,而尙且致疑則苟推此心,何所不至?臣於是,有半行缺之不可說也。嗚呼,逆賊,人人之所共誅,而營救若手足之半行缺所必報,而恝視如越人之視秦瘠,自甲戌至今日首尾一串。半行缺計則得矣。其乃堂堂禮義之邦,相率而入於夷狄禽獸半行缺伊川被髮,知百年之爲戒,竹林淸談,占五胡之雲擾,則今日之半行缺淸談而已哉?故臣愚以爲,欲論大臣之罪案,莫大於義理之壞十餘字缺之痼弊,莫過於義理之晦塞,蓋義理旣亡,而其國之不亡者,未之有二三字缺義理之在天下,無時可泯,而特被一二臣所懷弄,以至於此,我殿下誠能昧昧,先用力於聖賢之學,民彝物則,一一講明,其於所當然之理,與其所以然之故,莫不心融神解,洞觀昭曠之原,而痛斥邪說,使不得亂吾之聰明,屛逐憸人,使不得壞吾之典章,一意持守,常久不已,則人心丕變,士趨以正,三綱立而四維張,治道明而國脈壽矣。臣聞民以君爲心,君以民爲體,心以體全,亦以體傷,君以民存,亦以民亡,蓋君之與民,以勢而言,則尊卑之分,雖若霄壤之相懸,以情而言,則親近之意,猶心體相資以生,相須以養也。是以視之如傷,保之如子,臨之若朽索之御六馬,所欲與聚,所惡勿施,使鰥寡孤獨,皆有所養,匹夫匹婦,咸獲自盡,然後民足於下,而君安於上矣。自古人君,或有愛民之心,而民不被其澤,或有重民之政,而民不蒙其惠,卒至爭奪起而災害至者,何也?奢侈之成習也。守令之不擇也。奢侈成習,則用度無節而民財竭矣。守令不擇,則培克無厭,而民力彈矣。財竭力彈,民不料生,則國隨以亡矣。臣生長鄕曲,自少熟知生民苦樂,係於守令,而若其奢侈之習,數年來寓居京中,然後始知之耳。在窮鄕下民,終歲勤勞,而麤糲不繼,布褐不完,流離顚連,凍餒致斃者,比比有之,而城中豪右之族,尙多侈靡,恥居人後,高棟層楹,橫亘雲霄,綺羞珍饌,羅列方丈,二字缺之需,其費千金,一宴之資,其直萬戔,至於庶人妻妾。五六字缺下賤僭擬天居,綿繡紗羅,雜沓於閭閻,珠翠金玉。六七字缺犯分僭制,罔有紀極,此皆出於生民之脂膏骨髓,而六七字缺如此,則財安得不匱,民安得不窮耶?嗚呼,大庭器六七字缺服飾,務極巧奢,王子·公主之家轉相慕效,八九字缺高䯻,其勢則然者,古語云。半行缺殿下於此,可不反求半行缺水旱風霜之災,無歲無之,稼穡卒痒,饑饉荐臻。半行缺,當此之時,誠宜別擇慈詳廉謹之吏。半行缺今之爲守令者,若非庸陋鄙瑣之人,則率多貪暴八九字缺付托權貴,奔走昏夜,雄府巨邑,惟意所占,籍其吹噓。六七字缺到任之日,裒斂脧削,經營賈販,百種披羅,盡歸於七八字缺,蓋上之所以事權貴而求陞擢,下之所以飾妻子而快己私者,皆五六字缺於是不免,又就科外,巧作名色,非理之供,不法之徵,日增月加,其數夥然,而迫促推究,急於星火,一有不逮,則捶楚桎梏,又從以加於其身,怨聲嗷嗷,有不忍聞,其他閫帥之椎剝,鎭將之侵漁,若此之類,所在皆然,八路軍民,困於誅求,殫地竭廬,益充其慾,財傾産破,旣以爲業,則叨胸呼天,相率流亡,而四隣九族,無不受其害矣。夫親民之官,莫如守令,則人君之所當謹擇者,無過於斯,而今反以無辜赤子之命,擧而付之於虎狼蛇蝎之口,任其呑噬,不加隱恤,哀我人斯,誰因誰極,祖宗朝贓汚之法,極其嚴峻,故雖有貪鄙之人,尙知畏法,而有所懲戢矣。日者筵中,有貪汚守令禁錮事稟處之敎,而反以禁錮,謂之重大,其名係贓汚者,亦不無輕重淺深之差,則此固出於詳審區別之意,而臣恐奸猾之徒,一聞此言,潛相彈冠,益無所忌憚矣。不審何所愛惜於蠹國病民之鄙夫,而不欲其廢棄耶?噫噫,殿下之民,一困於侈習,再困於苛政,冤氣徹天,災沴流行,飢饉所被,癘疫所加,大命亦止,無所控告,而廟堂束手,賑救無策,其經國訏謨,反出於伈伈俔俔,乞憐萬里之外,終使辱及君父,弊歸國家。臣於此,痛哭不足,直欲蹈海死耳。我殿下,誠能躬示敦朴,以菲服惡食爲心,戒飭後庭,缺上自諸宮,下至四方,使之有以觀感而取則焉。又令銓官,擇字牧之官,必取悃愊無華,廉謹自守者,隨闕塡差,而缺修擧贓汚之律,其效績最著者,或褒以書,或贈以秩,缺不法者,亦倣烹阿之典,以爲懲一礪百之地,則紀綱立缺邦本固矣。今臣所陳,非有危言讜論,可以動缺可以起時人之目,人之見者,必以爲陳腐半行缺爲學之大方,爲治之大要半行缺俯加採擇,而又必先以首二條。半行缺所謂探淵源而出治道,貫本末而立大中者,六七字缺創爲新奇之名,以釣矯激之名,何可得也?且臣伏見七八字缺採納,而多取顚隮,臣亦非不知括囊,可以遠謗八九字缺鄕曲顓蒙,遭遇聖明,絲毫無補,叨冒至此。半行缺刳瀝肝血,以效野人芹曝之誠,誠激於衷,言不知裁,伏願聖明,察其忠款,恕其狂僭焉。答曰,省疏具悉。縷縷陳戒,誠切忠愛,深用嘉尙,可不留意焉?極選字牧之官事,當令該曹惕念擧行,爾其勿辭,從速察職。
上在慶德宮。停常參·經筵。
刑曹參議李德成三度呈辭。入啓。遞差。
禁府,安晩成·李行昌拿囚。啓。
禮曹啓曰,傳敎矣。處女揀擇單子,自某歲至某歲捧單乎?京中及外方,方爲知委捧單乎?京中及京畿,則來八月十五日,忠淸道八月十七日,全羅道八月二十日,平安·江原道·黃海道·慶尙道·咸鏡道,則監·兵使·守令,居本京中及畿湖人之處女,亦以八月二十日定限,捧單上送,而外方處子捧單,來到後上送,則往復之際,爲日必多,捧單將至遲延,事涉未安,一邊捧單,一邊上送事,發馬知委,何如?傳曰,依啓。自戊辰生至壬戌生,捧單子,可也。
謝恩,左副承旨金演,右副承旨魚史徽。
府啓,請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上昨日館學儒生拜疏,待批闕下之際,有一內乘之馬,橫馳於疏班稠坐之中,故諸儒使人禁止,則少無相敬之意,仍爲掠過。旣入闕中之後,所率下人者,亂投石塊,其中一儒,至有中面流血者。夫多士所會之處,則雖大臣,亦當致禮而去,而內乘,乃以位卑武臣,發怒作挐,有此悖妄之擧,搢紳傳說,莫不爲駭,不可置而不論。請當該內乘,拿問定罪,下人,亦令攸司,査出。答曰,不允。
掌令黃一夏啓曰,臣於春初,忝在諫職之時,同僚,以前淸州牧使嚴纘削版,及宴會儒生請竄事發論,而聞其所犯,俱極驚駭,故果爲聯名同參矣。卽伏見本道査本中各人等所供之辭,則當初所論,雖有苗脈,而第其措語之間,不無爽實之端,況且該曹覆啓,至以嚴纘所遭人言,俱非實狀爲言,則論人不審之失,著矣。揆以法例,自有應遞之科,已不可一刻仍冒於臺次,而且於日昨諫院,海南縣監崔相殷劾罷之啓,尤有所一倍難安者。蓋臣之奉使湖南也,凡所以廉察之擧,靡不容其極,而其中海南等抽栍六邑,則廉問之道,尤與他邑有別,雖窮村僻䲧,無不窮到親察,而民人毁譽之際,恐有好惡之私,參錯於其間,必遍盡一境,多費累日,諸處所聞,衆口一辭,然後始乃登啓。凡臣書啓中所褒貶者,大略如是,而至於海南縣監崔相殷,則盡心官事,威愛交濟,吏畏民安,一境稱頌,其他勸農興學均職革弊之事,難以殫擧,其所治效,最著於他邑,而所經隣邑之民,亦莫不歎美,故果爲條陳其善狀,而今者,諫臣所劾,全貶其政體,而與臣廉啓,一切相反,至蒙允許。諫臣所聞,果是眞的,則臣以當初登褒之人,固當先伏其奉使不審之誅,其何敢晏然於職次乎?以此以彼,俱難暫據事。入啓。答曰,勿辭,退待物論。
傳曰,海南縣監崔相殷,勿罷仍任。
觀象監,巳時,太白見於未地。啓。
兵批,都正兼五衛將郭柄,車嶺僉使韓厚信,古城僉使金起西,正方別將趙後抃,龜山別將尹商益,甘浦萬戶吳德麟,德津萬戶李敬五,薺浦萬戶宋起碩,都摠經歷趙以粹·徐宗謙,訓鍊判官尹遇騁,呂島萬戶孫國昌,月串僉使卞廷輝,慶尙右監虞候申慶弼,梨津萬戶李孝孟,柔院僉使金迪,景福將鄭斯玄,訓鍊副正李世祥,都摠都事趙以粹,副摠管李後晟,僉知羅壽宗,蒜山僉使李萬鑰,五衛將金弘楨,僉知閔潓,南兵使金重器,文兼趙道彬,訓鍊僉正李景膺,慶尙右兵使鄭履祥,中樞經歷柳文燧,五衛將李舜眘,兼司僕將李泰長,知事鄭載禧,同知黃世禎。
吏批,承旨金演,黃澗縣監李成坤,兎山縣監韓世億,眞寶縣監李鳳年,慶尙都事洪大猷,左通禮金斗南,杆城郡守宋光涑,濟用正鄭維漸,都事金一鏡,引儀吳鼎周,平康縣監兪命凝,通津府使崔鼎鉉,晉州牧使李光著,懷仁縣監鄭至祥,慶州府尹宋廷奎,北部主簿李禧全,永川郡守權守經,司饔直長安壽鼎,溫陽郡守金宇梁,利城縣監金益輝,兵曹佐郞鄭栻,正郞柳鳳輝,南海縣令李震華,江界府使洪時亨,龍川府使金永宗,昌城府使李泰長,成川府使兪命雄,平市奉事權㥔,內贍主簿鄭健一,明川府使薛文徵,義盈直長全克念,社稷令李遇輝,造紙別提李箕明,禁府都事洪受澤,司僕主簿李夏輔,兼文學崔昌大,庶尹李世恒,掌樂僉正李徵夏,同義禁李國華,活人別提鄭洊,司贍直長鄭世會,司宰奉事韓宗揆,藍浦縣監高益亨,內資奉事宋徵奎,尙瑞直長南宮欽,朔州府使具文益,永興府使洪以度,司贍主簿吳鼎周,監察兪崇,長鬐縣監元萬和,熙川郡守朴東樞,价川郡守李世祥,刑曹正郞李河,熊川縣監李之㰒,典籍孫景錫,典籍李熙百·朴壽仁,輔德李震壽,尙瑞直長南宮欽,歸厚別提朴斗昶,監察宋德涵·李禧全,奉常僉正李景華,刑曹參議金宇杭,司饔僉正南長夏,工曹佐郞李喬岳,禮曹佐郞鄭翊時,兵曹參知朴權,廣興副奉事朴守義,繕工監役金盛大,引儀安鼎基,司䆃主夫洪處宙,刑曹正郞權大臨,造紙別提金益泰,柒原縣監李時漢,副修撰吳命峻,楊根縣監李基漢,星州牧使朴重圭,司僕主夫洪處宙,禮賓正李聖肇,監察李萬協,江原都事李肇,校理趙泰老,監察吳命增,禮曹正郞金萬益,平安都事鄭東虎,造紙別提李萬協,廣興主夫李箕命,司僕判官尹世綏,北部主夫申潾,大司成鄭澔,承旨任胤元,禮曹佐郞李熙台,司䆃主夫朴慶餘,宣川府使李尙,司評李夏亨,監察申潾,朔州府使沈挺彙,楊牧李敏英,鐵山府使成德望,鍾城府使洪萬紀,晉州牧使沈仲良,典設提調金鎭連,活人別提韓泰斗,直講宋道涵,禮曹正郞閔震元,歸厚別提李泰亨,軍資主夫南錫明,監察李萬協,軍器判官許鼎,典牲主夫李需命,軍器僉正郭基,北部主夫金世興,弼善金相稷,修撰任守幹。
上在慶德宮。停常參·經筵。
明日,敬寧殿朔祭時,王世子出宮正時,三更四點,祭正時,四更一點,開門,三更二點。
弼善李世維身病上疏。入啓。答曰,爾其勿辭,調理察職。
謝恩,兵曹參議朴權,參知任胤元。
執義崔重泰啓曰,臣前忝諫職時,前牧使嚴纘事,儒生等宴樂事,論列之啓,旣已同參。其後本道査啓歸虛之故,臣適復叨臺職,至以道臣,旣親按査,臺臣本非目覩,事歸無實,不可仍在之意,有所自列矣。今見本道再査啓本,則寢處衙舍事,果不全沒其實,而屠肆一款,諉之於節日,所屠餘肉,至於申廈柱招辭,所謂十五日初昏,國哀之報,至于官家,琴歌之會,至于二更云者。此等苖脈,今雖略露,就其歸宿,大抵相反,臺啓所論,終歸爽實,則揆以臺體,不可仍在,請命遞斥臣職。答曰,勿辭,退待物論。
京畿監司書目,楊根郡守趙益彬,今月二十八日身死事。
大司諫尹世紀上疏。大槪,長單還給之命,出於格外,驚惶震駴,冒死出肅,而臣之病狀添劇,差可供職,難以旬朔爲期,亟許遞改,兼陳區區所懷,以備財察事。入啓。答曰,省疏具悉。憂時進言,予用嘉尙,敬差官事,依此施行,下款事,從當量處,卿其勿辭,從速察職。
府啓,請還寢炤兄弟放歸田里之命,竝命絶島定配。請寢科獄罪人酌處之命,更加嚴刑得情。請當該內乘,拿問定罪,下人,亦令攸司,査治。措辭竝見上竝引嫌而退。廉問得實,臺劾何嫌,而論事不審,在例應遞,前所論劾,未免爽實,揆以臺體,勢難仍在,請掌令黃一夏,執義崔重泰,竝命遞差。答曰,不允。內乘,先罷後推,査處事及處置事,依啓。
司諫尹弘离啓曰,海南縣監崔相殷罷職之啓,臣實首發矣。昨伏見憲臣之避,已極瞿然且訝,而繼之有勿罷仍任之命,臣不勝悚恧之至。夫暗行廉問,宜詳於臺閣風聞,而但不能家到戶詢,亦眩於譽毁,故治否有時相混,登貶間或失實,以此觀之,廉問未必皆的,風聞亦豈盡爽也。相殷,初到有譽,終乃怠政,且惑於品官之娼婢,畜置別處,日夜沈溺,所言皆從,害及民物,其他鄙瑣,不可毛擧。臣啓中所謂,束下不嚴,非時推奴,特其細者,而旣入於暗行褒啓,故不欲索言,略擧梗槪矣。今此憲臣啓語,若是相反,旣罷之官,又從以仍任,臣何敢自信所聞,而一刻晏然乎?請命遞斥臣職。答曰,勿辭,退待物論。
政院啓曰,以侍講院草記,明日,敬寧殿朔祭,王世子親行時,宮官備三員,然後可以陪從,而弼善李世維,身病極重,輔德李震壽,亦爲犯染,只有文學呂必重,司書金興慶,執事苟簡,無以成樣,令政院,卽爲稟旨變通事,允下矣。輔德·弼善中一員,姑爲改差,兼官有闕之代,竝令差出,卽爲牌招,使之齋宿,何如?傳曰,依啓。弼善李世維,改差。
謝恩,輔德李震壽,弼善金相稷。
說書洪重休辭職上疏。入啓。答曰,爾其勿辭察職。
全羅監司書目,扶安呈,以人物渰死,至於五名之多,極爲驚慘事。
說書洪重休疏曰,伏以臣本庸陋,幸竊科第,才疎望輕,最居人下,循常職任,猶懼不堪,至於淸廷華選,非但臣意慮之所不到,人亦未嘗以此期待於臣身。不料今者,春坊新命,遽及於千萬夢寐之外,臣誠驚惶踧踖,不知所措。夫胄筵侍講,地分自別,歷數踐歷,輒須才學,而顧此所叨之職,尤是參下極選,固不可人人而濫竽,則臣名之猝然拈擧,必由於承乏而苟充,如此而其可僭分冒據,忘廉竊取,以玷辱名器,以尸素職責哉?且臣之自知甚明,自計甚熟,此臣之不敢出而承當,必欲辭遞者也。且伏念,王世子親行朔祭時,宮官陪從,在禮則然,而臣之子女,相繼患痘,彌留積月,症情危急,至情所在,手自扶護,則以此犯染之身,決不可進參班行,登時變通,在所不已,今玆控免,豈但爲人器不稱而已哉?臣方構疏淨寫之際,隨恩牌遽降,坐違召命。半行缺反復循省,終不敢冒沒入肅,一行缺伏乞聖慈,亟遞臣職名。以下缺
大司諫尹世紀疏曰,伏以臣猥將大馬之疾,仰瀆天聽,長單還給之命,出於格外,臣誠驚惶震駴,罔知攸措。不計顚仆,忍死祗肅,匍匐闕庭,喘息欲絶,移時鎭定,扶舁出來,此實闕中諸人,所共覩所共憐者也。蓋臣痼疾在身,積有年所,種種危急之狀,實難名狀,少失將攝,迭發層加,而恩除之下,亦不敢每每言病,扶舁殘骸,黽勉冒出,知臣者,爲臣憂之,不知臣者,謂臣托病巧免,臣竊自悼,尙誰怨尤。日者,待罪銀臺也,觸冒暑濕,屢朔供職之餘,猝得暴泄,度數無算,眞元大脫,若不保晷刻,尋單請急,幸蒙恩遞,醫藥調治,得延今日者,莫非仁覆生成之德也。顧臣空疏賤劣,無一事君長物,惟以筋力奔走,爲涓埃報答之計,是臣平日,自期於心者也。病狀如不至十分危苦,則以何心腸,不顧分義,不恤人言,仰首呼籲,而不知止也哉?卽今所患諸症,缺精神昏眩,如墜煙霧,胸脅牽痛,如受鋒刃。半行缺失時,則差復難期,所叨之職,決非一日閑曠養病之所也。伏乞聖明,俯垂矜憐,亟遞臣職,俾得安意調治,不勝幸甚。臣於乞免之章,固不暇論及他餘,而病倒涔涔中,不無一二所見,玆敢附陳,伏願聖明垂察焉。乃者熒惑之變,又出雲臺之奏,天意深遠,固難測度,未知何樣禍機,伏在冥冥之中,而仁天警告,蓋爲我殿下中朝警發,小心凜畏,益勵對越之誠,二行缺國將何恃?言念至此,半行缺其在民國之策,雖是文具末務,而半行缺朝家旣已全付覆審之官,則其係田政半行缺敬差等官,旣未見審擇,其練諳田政之人。半行缺必至頉免乃已,代差者,亦各踵襲,紛紜遞改,末稍五六字缺巡田,而田野積雪,災實相混,朝家處事,實爲寒心。五六字缺年分將迫,敬差巡田之官,必以熟諳田政,稍有風力之人,擇差下送,而一番差出之後,巧避圖遞之路,一切嚴防,必令各穀五六字缺遍審各其道內之意,另加申飭,則或有一分之益矣。玉署苟簡,未有甚於近日,經筵入講,本館輪直,俱是緊重,而蕩滌收四五字缺擧措,前後絡繹,殆無虛日,而政曹無塡差之人,禁直無推移之員,今世人才,雖曰渺然,朝廷事體,豈容如是?玉署新錄,旣令間年,而旣往被抄之人,餘存無幾,今年新薦之意,定奪旣久,本館學士之虧缺,又無以擬望備員,而一任苟且,迄不變通,何也?仄聞副應敎李晩成,强引銓郞時不當引之事,攙牽爲嫌,不欲擔當,而新錄之規,若無東壁,則不得爲之,以是之故,至今遷就,來前了事,亦無其期云。此不過朝廷之上,論議携貳,取舍通塞,輒生囂聒,故互相推諉,必欲相避,而朝家亦無一言警責之擧,臣甚駭然,伏願聖明,諒察而裁處之,臣無任祈懇。批答見上以上燼餘
獻納兪命弘啓曰,日昨右僚,以海南縣監崔相殷罷職事,發論於前席,而臣於翌日,亦爲聯名隨參矣。昨伏見憲臣之避,提擧廉訪時事,褒啓中語,盛有所稱引,而聖明,又下勿罷仍任之命,臣竊不勝瞿然也。夫人有長短,毁譽亦異,隨聞論劾,臺體當然,而耳聞不如目見,則臣之隨人論事,不審之失,著矣,何敢一刻晏然於職次乎?請命遞斥臣職。答曰,勿辭,退待物論。
二十九日,都政。兵批,碧團僉使林惟誠,部將李悠然,訓鍊主夫李英,武兼孫碩揆,守門將崔尙瞻,武兼沈繼徵,守門將林斗漢,翊衛李耋,高嶺僉使鄭箕齊,宣傳官朴纘新,部將李夏柱,訓鍊主夫李萬全,五衛將沈若虛,武兼南五錫,忠翊將金禮吉,守門將崔慶昌,仇寧萬戶金得七,內乘李瀗,宣傳官朴性儉,柔遠僉使文禮伯,武兼玄鼎龜,部將金郁昌,豐山浦別將李後綱,武兼魚世義·沈都雄,豐山萬戶鄭溢,訓鍊主夫張友軫,判官李廷樑·李成材,長津柵別將洪受命,水口萬戶朴是亨,訓鍊判官朴泰徵,主夫尹衡丁,都摠都事李亨命,中樞都事李學萬,武兼金尙瑜,楊下萬戶金命佑,楸坡萬戶李惟胤,代登萬戶李箕燦,訓鍊主夫朴苓,中樞經歷金嗣鼎,守門將金鼎夏,訓鍊僉正李贇,守門將李純義,摠都經歷李厚根,訓鍊主夫柳萬章·李箕燦·李惟胤,在德萬戶宋斗萬,黃海兵虞侯柳文燧,大丘營將申命尹,南原營將張錫韓,平山浦萬戶韓爾錫,幕嶺萬戶金世珍,玉江萬戶龍起池,光山萬戶具萬禎,宣傳官李鳳祥,訓鍊判官張南擧,都摠都事李贇,訓鍊主夫金重呂,慶福將金汝胄,訓鍊判官李遂良,西北僉使安祉朴,內禁衛將李諿,曹司衛將金弘楨,兼司僕將安斗齡。權管秩,尙州浦崔貴萬,曲浦金益鉉,栗浦崔尙寔,三千林昌大,吉號里金大雄,乾川朴世達,廣坪姜眞望,小坡兒金舜敏,乫軒洞任敬珍,嗭洞申斗雄,乾原閔汝誾,同仁金重九,廟坡崔道明,江口孫碩胄,雙靑吳昌胤,黃土岐黃源。
都政。善山府使趙龜祥,黃山察訪李,通津府使李汝柱,永禧殿參奉韓埏,昌陵參奉鄭弼周,掌令李世維,靖陵參奉崔雲翼,禁府都事李眞養,璿源殿參奉朴太古,繕工監役李泌,顯陵參奉洪可相,省峴察訪李泰壽,兵曹參知李三碩,執義兪命弘,獻陵參奉黃鏻,獻納黃一夏。郞廳李載顯校正。日記廳郞廳李翼元書。
上在慶德宮。停常參·經筵。
下直,兔城僉使朴世根。
敬寧殿罷祭後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
正言李東彦三度呈辭。入啓。遞差。
大司諫尹世紀啓曰,引嫌而退。風聞雖的,不如廉問,論人失實,在例當遞,請司諫尹弘离,遞差。答曰,依啓。
吏曹啓曰,臺諫有闕,政事,取稟。傳曰,明日爲之。
玉堂箚子。大槪,敢陳致異之由,弭災之方,以備財擇事。入啓。答曰,省箚具悉。災異荐臻,憂虞溢目,不遑寧處,若恫在已,今省箚辭,納誨殊切,予甚嘉尙,可不體念焉。已上朝報
義禁府啓曰,卽接月令醫員朴懽手本,則罪人朴泰舒,久處濕地,喉中腐爛,食飮專廢,吐血連日,氣力澌敗,昏倒不識,症勢非輕,方在苦劇中云。自前罪人,病勢如此,則例有保放救療之規,敢此仰稟。傳曰,依爲之。禁府謄錄
上在慶德宮。停常參·經筵。
吏曹啓目,粘連啓下,金川郡守洪重楷,殷栗縣監趙泰興等,治績表著,貢賦亦已準納,合有褒賞之擧。從前如此之類,其所褒賞,各有差等,洪重楷,旣在四品之職,準職施賞,趙泰興,方在六品之職,四品守令,施賞宜當,而俱係恩賞,臣曹不敢擅便,上裁,何如?啓依回啓施行。
副校理吳命峻親病上疏。入啓。答曰,省疏具悉。爾其勿辭,俟母病間察職。
右承旨呂必容上疏。大槪,臣於直中,伏見玉堂箚辭,有不敢晏然者,退伏私次,冒死自列,乞蒙譴何,以謝公議事。入啓。答曰,省疏具悉。爾其勿辭察職。
左承旨金德基上疏。大槪,臣於玉堂箚語,有不敢晏然,治臣失職之罪,以謝公議事。答曰,省疏具悉。爾其勿辭,從速察職。
傳曰,敬寧殿秋享大祭,世子親行事,分付。
說書洪重休,牌不進,罷職。
禁府,崔鼎鉉拿囚。啓。
執義兪命弘上疏。大槪,霜臺亞席,地望自別,非臣庸陋,所可濫叨,玆敢疾聲仰籲,乞許遞改,兼附瞽說,以備財擇事。入啓。答曰,省疏具悉。憂時陳戒,出於忠愛,予用嘉尙,可不留意焉。疏中數條,已曾分付諸道,而試獄之尙不覈稟,實涉稽緩,至於姜鋧之强引不當嫌之嫌,乍出旋入,仍尋長單,必欲解金吾之任者,尤可駭然,竝施問備之罰,用示警責之意。罪囚之以時決遣,當申飭秋曹,而繡衣書啓,俾卽覆奏,爾其勿辭,從速察職。
副應敎李晩成上疏。大槪,臣旣被諫長之疏斥,決不可一日蹲冒,乞避規避薦事之罪事。入啓。答曰,省疏具悉。爾其勿辭察職。
有政。正言孟萬澤。已上朝報
義禁府啓曰,以吏曹啓辭,刑曹粘目,通津府使崔鼎鉉,移本府處置事,允下矣。崔鼎鉉方待罪於本府,卽爲拿囚之意。敢啓。傳曰,知道。禁府謄錄
上在慶德宮。停常參·經筵。
知義禁姜鋧再度呈辭。入啓。傳曰,還出給。
備忘記,日昨敬寧殿朔祭,獻官諸執事省記,旣入之後,祭時將迫之際,執事二人,相繼懸頉,雖未知事故之如何,而其在事體,殊甚未安,執樽副應敎李晩成,齋郞金栽,竝推考。今後,大段疾病事故外,毋得付標於省記入啓之後事,各別申飭。傳曰,玉堂箚子,留中,政院知悉。
傳曰,卽今無故行公之賓客,只有禮判一人,事甚苟簡,合有變通之道,右副賓客李寅燁,今姑改差,後日政,以無故人差出。
全羅監司書目,冒萬死更陳病勢,實無稍可支吾之狀,冀蒙恩遞,俾得生還事,上疏,上送事。啓。答曰,省疏具悉。卿勿過嫌,從速察職。
忠淸道儒生朴景新等上疏。大槪,亡師李翔,抱冤泉下,于今十餘年矣。臣等之抗章申辨,前後非一,而容光之明,尙靳臨燭,伏乞聖明,特賜憐察,仍前成命,快洗丹書之冤,以慰士林之望事。入啓。傳曰,還出給。
忠州幼學鄭世湜等上疏。大槪,敢陳先正臣文正公宋時烈道學之隆,故相臣閔鼎重文學之盛,宜有俎豆之享,兼陳建設祠宇始末,冀宣恩額,以慰多士慕仰之盛事。入啓。答曰,省疏具悉。疏辭,令該曹稟處。
開城留守書目,敢陳血懇,冀蒙矜許事,上疏,上送事。啓。答曰,省疏具悉。卿其勿辭,調理察職。已上朝報
上在慶德宮。停常參·經筵。
下直,丹城縣監鄭重胤,玉果縣監趙始煥。
假注書尹徵三改代,金萬謹。
政院啓曰,監察連日茶時,已極未安,守令署經稽遲,亦甚有弊,除在外,兩司呈告未肅拜人員,竝卽牌招察任,何如?傳曰,允。
謝恩,獻納黃一夏,正言孟萬澤·尹志和,執義兪命弘,掌令李世維。
大司諫尹世紀辭職上疏。入啓。答曰,省疏具悉。卿其勿辭,從速察職。
司諫李震壽上疏。大槪,嚴旨之下,末由祗肅,恭俟罪罰,伏乞亟罷臣職,以爲人臣慢命者之戒事。入啓。答曰,省疏具悉。爾其勿辭,從速察職。
京畿監司書目,果川呈,以掌令李世弼辭職上疏,上送事。啓。答曰,省疏具悉爾懇。爾其勿辭,從速上來察職。
政院啓曰,以侍講院草記,敬寧殿秋享大祭,世子親行時,許多執事,實無推移之路,宮官闕員,令政院,卽爲稟旨變通事,允下矣。政官,待明朝牌招,使之開政差出闕員,以爲陪祭之地,何如?傳曰,允。
上在慶德宮。停常參·經筵。
政院啓曰,金吾滯囚,已極可慮,而昨以試獄淹滯,至有諸堂上特推之命,則禁府開坐,尤不可一向遷就,判義禁李濡,以政官,旣已牌招,知義禁姜鋧,同義禁李國華,竝卽牌招,使之趁速開坐,何如?傳曰,允。
又啓曰,淫潦害稼之餘,雖得數日收霽,追又雨勢如此,彌日大注,勢若飜盆,水災餘存之穀,將未免沈腐消縮,民生之憂,誠爲罔極。臣等,取考日記,則曾在丁卯年七月,因大臣陳達,宗廟社稷,遣大臣祈晴祭設行,而令該曹,稟旨擧行矣。蓋其年,兩次行祈晴祭,而未有其應,故有別遣大臣祈祭之擧,今亦依此例,令該曹,急速稟處,何如?傳曰,允。
吏曹判書洪受瀗,兵曹判書李濡,牌不進。
兵曹參議李三碩,牌不進,只推勿罷。
吏曹參議李健命上疏。大槪,臣於憲臣之疏,有不敢安然者,召牌下降,決難抗顔於政席,乞賜遞改,以重臺議事。入啓。答曰,省疏具悉。爾其勿辭察職。
持平宋相宅啓曰,臣於日昨,以當該內乘,拿問定罪,下人査治事,論啓,而內乘,有先罷後推之命,下人査治事,則蒙允矣。伏見秋曹覆啓,則以爲,投石,似出於齋直與市童相鬨之致,而內乘之掠過,適在其時,又無指的憑覈之路云,臣不勝瞿然之至。蓋玆事,本非臣目覩者,搢紳之間,傳說狼藉,以爲內乘,使人投石,致傷儒生,故臣聞而駭之,卽爲論啓,而其以拿問査治爲請者,蓋慮虛實難的,欲其就理納供,以俟有司明覈之意也。今者,該曹覆啓旣如此,士夫中,又有以爽實非臣者,臣之論事不審之失,著矣,而且臣患暑尋單,數日蟄伏,覆啓旣入,猶未聞知,今始來避,所失尤大,其何敢一刻蹲冒職次乎?請命遞斥臣職。答曰,勿辭,退待物論。
傳曰,近日水刺厭進,氣頗困惱,今日政,只出緊窠事,分付。
謝恩,同義禁李國華。
刑曹判書閔鎭厚上疏。大槪,臣於司圃寺郞廳推考,下人囚治事,有不敢晏然者,乞遞本職,以重事體,以安微分事。入啓。答曰,省疏具悉。卿其勿辭行公。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,卽伏承下政院之敎,有近日水刺厭進,氣頗困惱之候,臣等,伏不勝驚慮之至。必須詳知症候,然後可以議定當進之藥,臣等,與諸御醫入診,宜當,敢來問安,竝此仰稟。答曰,問于入侍醫官,議藥,宜矣。
副應敎李萬成,校理趙泰老,副修撰吳命峻,文學呂必重,牌不進,罷職。
領議政徐文重箚子。大槪,臣之病狀,數日之內,漸至危㞃,今日藥房問安,不得進參,驚惶憂煎,不但惶悚,伏乞亟罷本職及內局提調之任,俾得安意就盡事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
禮曹啓曰,命下矣。本曹所在謄錄相考,則丁卯年七月初四日,宗廟·社稷祈晴祭,果爲遣大臣設行矣。卽今祈晴之擧,一時爲急,所當依前例,卽爲不卜日擧行,而適與初七日宗廟秋享大祭相値,其前有難設行,待初八日設行事,分付,而祭文,前例,大提學製進,卽今大提學在外,令藝文館,卽爲撰出之意,亦爲分付,何如?傳曰,允。
政院啓曰,災異之作,何代無之,而豈有如近日之疊見層出,可駭可愕之甚者哉?向者,火星之犯斗入月,其懲應之著在史牒者,最甚危怕,而昨日地動之變,又出於孟秋之月,屋宇掀動,聲響非常,臣等,聚首震驚,不勝憂歎,未知何樣禍機,伏於冥冥,而天地之示警,至於此極耶?禮曰,孝子之事親也,如事天,凡人之事天也,如事親。凡人之遭父母之怒,必和顔怡色,起敬起孝,無或有一毫忤拂放肆之念,然後可以回其怒而盡其職。人君之致天地之變者,必齊心飭躬,驚懼惕厲,無或有一毫慢易弛忽之意,然後可以弭其災而保其國。天人之理,大抵然矣。臣等竊觀殿下,睿質天縱,聖學日就,孜孜勤政,于今二十有九年矣。治效未食,衰象漸著者,抑其故何哉?臣等,區區妄意,殿下明睿所照,洞透事情,而或有輕視群下之病,淹貫經史,斟酌常變,而反欠親切下功之實,以致私意時勝,而未見宮府一體之美,表本不立,而未有百官釐正之盛。是以委靡之習成,振奮之氣少,廟堂則屑屑於簿書期會之間,而無擔當整頓之意,臺閣則規規於黨伐同異之際,而無補拾繩糾之效,玩愒頹惰,莫可收拾,百度之潰裂,兆民之怨讟,無足異也。若長此不已,則不知國家,將稅駕於何地也。此上天所以警告我殿下,若是其重複迫切者,無非仁愛我殿下,玉成我殿下也。伏願殿下,常存對越之誠,益篤反身之實,凡於幽獨得肆之地,酬酢事物之際,如對神明,克恢大公,取古人所謂母曰何傷,其禍將長,母曰何害,其禍將大等語,服膺不忘,使祗畏之心,無少懈弛,以爲修省之本。又勅勵大小群工,使之恪勤趨事,修飭實事,以革去文具,奬導敢言,以恢張言路,則庶幾可爲悅豫天心,上回和氣之助矣。臣等,俱以無似,添在近密,學術知識,無以仰裨聖德朝政之萬一,而不任憂畏之忱,敢控陳陋之言,惟殿下,留心而澄省,幸甚。答曰,災異荐疊,憂懼曷極,陳戒切至,可不留意焉。
吏曹判書洪受瀗上疏。大槪,三度加由之命,出於格外,惶感之餘,恩召繼降,臣益悚惕,罔知容措。顧臣情病,萬無復出之勢,伏乞亟遞臣職,以肅朝綱,以安私分事。入啓。答曰,省疏具悉卿懇。卿其安心勿辭,從速行公。
藥房再啓曰,卽伏聞入侍醫官所傳之言,上候自一日,煩熱頗甚,仍爲寒縮,口味淡然,水刺厭進,氣候困惱,再昨日,則寒熱更作,頗有呻痛之候,卽今氣候,亦不宣暢云。卽與諸醫等相議,則以爲,此是暑熱所感,不卽和解之致,柴胡香薷飮,加乾葛一戔半·山梔一錢·知母七分,連進三貼,宜當云,此藥劑入之意,敢啓。傳曰,知道。以上朝報
有政。輔德尹弘离,兼弼善李震壽,右副賓客閔鎭厚。
上在慶德宮。停常參·經筵。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日,劑入湯藥,卽已進御,而其有和解之效乎?臣等,不勝憂慮,敢來問安。答曰,知道。湯藥進御,而姑無加減矣。
正言尹志和上疏。大槪,略陳瞽說,以備裁擇事。以大祭齋戒,留政院。
謝恩,輔德尹弘离,兼弼善李震壽,文學李東彦,說書金萬謹。
府啓,引嫌而退。臺閣論事,旣許風聞,秋曹覆啓,亦曰治罪,則以此引嫌,實涉太過,請持平宋宅相,出仕。答曰,依啓。
假注書金萬謹遷轉代,具萬理。
持平宋宅相就職。
傳曰,史官二員待命,騎馬六匹立之,大祭所內摘奸。
明日,敬寧殿秋享大祭時,王世子出宮,三更四點。
禮曹啓曰,昨日,因政院啓辭,宗廟社稷,遣大臣祈晴祭,初八日設行事,覆啓,允下矣。自昨夕,雨勢止歇,今日,則晴意甚快,涼氣頗生,自此,似有仍爲開霽之望。此時,又爲祈晴之擧,旣涉煩瀆,且欠誠實,故初八日宗社設祭事,群下之意,姑爲停寢,爲宜云。當初設祭之請,旣出於政院,臣曹,不敢以外議及淺見,有所容議,令政院,更爲稟處,何如?傳曰,停止。以上朝報
上在慶德宮。停常參·經筵。
敬寧殿大祭後,大殿,藥房·政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極。
嬪宮,藥房·政院·玉堂問安。答曰,罔極。
藥房啓曰,伏未審夜來,聖體調攝,若何?前劑入湯藥,當盡於今日,昨日問安之批,以姑無加減爲敎,臣等,伏不勝憂慮之至。今日與諸醫,趁早入診,詳察証候後,或仍進前藥,或更議他藥,宜當,敢來問安,竝此仰稟。答曰,知道。與昨一樣矣。問于入侍醫官,議藥。
兵曹判書李濡上疏。大槪,三度加由之恩,出於格外,進退狼狽,瀝血陳懇,亟遞臣本職及金吾兼任,以便公私事。入啓。答曰,省疏具悉卿懇。卿其安心勿辭,從速行公。
刑曹判書閔鎭厚上疏。大槪,新授賓客之任,萬不近似,乞賜遞改,以便公私事。入啓。答曰,省疏具悉卿懇。卿其安心勿辭,從速行公。
備忘記,噫,士生斯世,幼而學之,壯而欲行之,自非果於忘世者,豈不思所以展布其所蘊耶?予之前後敦召,非不勤摯,而固守東崗之陂,不肯幡然而起,實由於緇衣之誠,不承權輿之致,缺然漸恧,何嘗少弛于中也?矧今災殄頻仍,國勢岌嶪,寤寐思賢,此時尤切。噫,啓沃寡躬,輔翼春宮,任大責重,則微今日養德林泉,夙負重望者,果誰當之乎?須體如渴之志,亟回若浼之心,賁然造朝,勉副至望事。遣史官傳諭于贊成·贊善處。
禮曹啓曰,卽接成均館所報,則今七月初七日,上旬輪次,當爲設行,而大司成鄭澔,時未肅拜,大提學李畬,同知館事洪受瀗,方在呈告中,同知館事李寅燁,受由在外,不得頉啓,自本曹,依例入啓云,故敢啓。傳曰,知道。
京畿監司書目,山陵祭享所用,氷丁闕供,積城縣監宋奎炫,金浦郡守朴泰益,竝只罷黜,臣亦難免不能檢飭之失,惶恐待罪事。啓。傳曰,連日闕供,極爲無據,而遞易有弊,節哛勿罷,拿致營門,從重決杖事,回諭。
又書目,果川呈,以知事鄭載禧辭職上疏上送事。啓。答曰,省疏具悉。卿其勿辭,上來行公。
又書目,果川呈,以副校理崔昌大辭職上疏上送事。啓。答曰,省疏具悉。爾其勿辭,調理上來察職。
藥房再啓曰,卽伏聞入侍醫官金有鉉·崔聖任所傳之言,則自上水刺厭進困惱之候,比昨稍勝,而脈度之弦數,尙欠和緩,此由於感冒之熱,猶未盡祛之致,諸御醫等皆以爲,前劑入柴胡香薷飮,仍爲連進,以爲趁卽和解之地,宜當云矣。敢啓。答曰,知道。
正言尹志和上疏。大槪,召牌之下,嚴畏分義,不得不黽勉出肅,而顧臣才分病狀,終有所不能自强者,乞遞職名,俾安愚分,兼附瞽說,以備裁擇事。入啓。答曰,省疏具悉。今玆進言,實中予病,深用嘉尙,可不加意焉。噫,爲人君者,上以事天,下以臨民,豈特遇災之日乎?恒存對越之心,每切如傷之念,政令施措,一意務實,自是道理之當然者,不但在於言語文字之間也。兩大臣之誤事旣大,禍變孔慘,則無論有情無情,宜被譴罰,而身居言地,汲汲救解,是何義理之晦塞,一至於此耶?姜世龜之當初放釋,非曰無罪,臺閣之論,所執旣正,則安得不反汗乎?至於一遞一代,不出其人等語,未知其出於公平也。逋糴事,令該司稟處,爾其勿辭察職。
備忘記,前副應敎李晩成,每因旣往之事,不欲擔當薦事,終涉太過,而再昨召牌之下,故犯坐罷之科,揆以事體,尤極未安,從重推考,仍爲敍用,使之速定新錄。以上朝報
義禁府啓曰,月令醫員朴懽手本內,罪人魏山高,自數日前,頭痛惡寒,支節疼痛,胸膈煩悶,吐血有日,胎且有熱,勢症甚非輕云,故各別救療之意,題送矣。連次手本內,多般用藥,今已累日,諸症少無所減,一向甚重云。罪人病勢如此,則有保放救療之規,敢此仰稟。傳曰,依爲之。義禁府謄錄
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
世子宮,藥房·政院·玉堂·二品以上·六曹·大司諫問安。答曰,知道。
藥房啓曰,伏未審夜來,聖體調攝,若何?前劑湯藥,昨夕已爲進御,而水刺厭進困惱之候,益有差勝之效乎?臣等,與諸御醫,不可不入診,詳知症候,然後議定繼進之藥,臣等不勝憂慮,敢來問安,竝此仰稟。答曰,知道。入診事,依啓。
大司諫尹世紀啓曰,臣於病伏中,得見政院啓辭,以黨伐同異,玩愒頹惰爲言,臣不勝瞿然之至。身居言責者,無補拾繩糾之效,惟以護黨伐異爲事,則厥罪合被重譴,決不容冒居臺端,而至於憲臣之疏,深斥近來兩司長官之除拜者,視爲必避之地,而無行公之人云。臣之忝叨薇垣長席,亦非一再,而俱以病,不得久於職次,則憲臣之言,正指如臣者發也。臣於兩款非斥,卽當自劾之不暇,而賤疾彌重,俟得少間,今始來避,所失尤大,請命遞斥臣職。答曰,勿辭,退待物論。
嬪宮,藥房·政院·玉堂問安。答曰,知道。
假注書李浣出使代,李邦彦,洪禹瑞出使代,洪萬遇。
備邊司啓曰,兩銓之長,三度加由,疏批已下,而尙不出仕,職務久曠,殊涉可慮,竝卽牌招察任,何如?傳曰,允。
政院啓曰,以弘文館草記,東壁差出,方可相議完錄,令政院稟旨,變通擧行成命事,允下矣。明日及明明日,國忌齋戒,必於今日內開政,可以差出,吏曹判書洪受瀗,玆因備局啓辭,已爲牌招,參議李健命,亦卽牌招,使之開政,差出東壁,以爲牌招察任之地,何如?傳曰,允。
今日藥房入診時,領議政徐文重處,遣御醫,不離看病事,下敎。
藥房再啓曰,臣等,入診退出之後,仍與諸御醫等商議,則皆以爲,脈度猶未和緩,水刺一向厭進,困惱之候,亦未快減,此由於暑感未盡和解,熱在脾胃之致,前進柴胡香薷飮,依前加入,連進二貼,宜當,此藥,卽爲製入之意,敢啓。傳曰,知道。
兵曹判書李濡,身病出仕。
傳,前副應敎李晩成敍用。
執義兪命弘啓曰,臣之不肖,忝叨言地,前後非一,而補蔑絲毫,罪積逋慢,雖微人評,自顧多慙。日昨政院之啓,斥之以規規黨伐同異之際,而無補拾繩糾之效,昨日諫臣之疏,又擧前日合啓事,直以擠軋異己,爲其斷案,臣於此,不勝瞿然,繼之以駭歎也。噫,朝論崩裂,情志乖離,護黨伐異之譏,殆近竊鈇之疑,誠不足呶呶多辯,而至於兩大臣誤事之罪,關係非細,明白易見,兩司合辭之請,祗見其公議,未見其私惡,而彼崖異於大論者,亦豈全昧義理而然哉?只緣痼於右黨之習,蔽於阿好之私,前後迭出,皆襲一套,其爲世道之憂,爲如何哉?博收廣採,可否相濟,豈非淸朝之美事,而如此害義傷倫之論,其將任其角立,而不爲劾正乎?似此言議,未滿一哂,而然臣被他譏斥,不比尋常,則何敢自以爲是而晏然而已乎?且臣之頃進一疏,竊附於官師相規之義,而致令諸臣相繼引嫌,妄言之罪,亦無所逃,昨緣賤疾適苦,今始俟得少間,未免瀆擾於靜攝之中,所失尤大,請命遞斥臣職。答曰,勿辭,退待物論。
吏曹判書洪受瀗,參議李健命,牌不進。政院啓曰,今日爲政事,命下,而卽者,吏曹參議李健命,牌不進,罷職傳旨,今方捧入,而明日,乃國忌齋戒,再明,則乃正日,其前開政無期,吏曹判書洪受瀗,更爲牌招,今日開政,何如?傳曰,允。
吏曹參議李健命,牌不進,只推勿罷。
正言尹志和啓曰,臣新進,不識忌諱,妄進瞽說,自知不槪於上心,難逭鈇鉞之嚴誅,不意聖度天大,曲賜涵貸,酬答如響,戒責諄復,不啻如慈父之敎子,臣誠感激震悚,繼之以淚涕也。第批旨中,數款下敎,顧此愚迷之見,不能無惑,臣於此,若復懷匿媕婀,不自直陳,則是臣旣負殿下,又負職責,臣雖欲泯默,其可得乎?兩大臣,當初深憂遠慮,不免爲誤事之歸,此固不幸之甚,而卒之湊取八年間事,撰成脈絡,驅之於釀成宮闕之變,尤是萬萬至冤,伏惟殿下之聰明昭察,豈不洞燭其心事之無他,是非之所在耶?臣之疏論,不過聖上前後處分之有間,而反以義理責之,噫,天下之義理無窮,不可以一槪論也。其參量彼此,隨時裁斷,各自不同,則今日,原恕兩大臣之言,何其獨不免於義理之晦塞,而必使隨波於時議,不敢爲崖異之論,然後方可合於義理耶?姜世龜之疏,臣亦不以爲其言之非妄率,而其志,旣在於保安春宮,其時公卿侍從之臣,亦皆以保安春宮,或疏或箚,前後非一,則特以語言之不擇,施以投畀之典,已涉過重,至於臺閣之言,則當初請罪之擧,未未輕率,故急於周遮,反爲深刻之論,以臣愚意,未見其正,而殿下,不難於銷印刻印,旣赦還寢,卒從其啓,臣之所惜者,獨此擧措也。今日,銓曹用人之太褊,差除之用意,豈待臣言而可知哉?殿下試觀臺閣之上,迭相出入,上下論議者,果幾人哉?夫以堂堂大朝,聖明在上,言路洞開坐,惟此秉銓之地,不能持公平於注擬之間,乃或循好惡於取捨之際,則殿下之耳目,雖可以掩遮,而一世之公議,其可得痼塞哉?臣誠慨然,略及於疏中,殿下反以未知其出於公平責之,儻殿下點檢其事,徐加照燭,則臣言之公平與否,自當裁定於淵衷,而今乃先設輕視之心,徑下斥責之敎,豈不有欠於涵容之聖量耶?臣不自量,猥貢愚忠,誠不格天,言未見採,臣聞,有言責者不得其言則去,臣更何顔面,復廁於臺端乎?請命遞斥臣職。答曰,勿辭,退待物論。
吏曹判書洪受瀗上疏。大槪,臣於諫臣之疏,有不敢晏然者,而庚牌荐臨,不得不來詣,而顧臣情勢,決難承命,令賜遞改,仍勘臣前後違命之罪事。入啓。答曰,省疏具悉卿懇。意外侵斥,何必深嫌,安心勿辭,從速行公。
吏曹判書洪受瀗,身病出仕。
京畿監司書目,驪州呈,以左參贊李畬辭職上疏上送事。啓。答曰,省疏具悉卿懇。卿之引嫌,實涉太過,須勿固辭,從速上來行公。
有政。應敎李晩成。
備邊司啓曰,兩銓之長,三度加由,疏批又下,而尙不出仕,職務之久曠,殊涉可慮,竝卽牌招察任,何如?答曰,允。備局謄錄
上在慶德宮。停常參·經筵。
大殿,政院·玉堂·二品以上·六曹問安。答曰。知道。
世子宮問安,答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?伏聞醫官等所傳之言,則昨日,水刺厭進困惱之候,有加無減,臣等,伏不勝憂慮之至。劑入湯劑,其已進御否乎?諸醫等以爲,此藥二貼,不可不連進,以爲趁卽收效之地,宜當云,臣等,終宵耿耿,敢來問安。答曰,知道。夜來得汗頗洽,困惱之候,比昨差減矣。
獻納黃一夏啓曰,臣伏見政院陳戒之辭,以爲臺閣之上,規規於黨同伐異之際,無繩糾補拾之效,臣於是,誠不勝瞿然悚恧之至。夫職在言責,效蔑絲毫,癏曠之罪,自知審矣,非斥之言,烏得免乎?至於僚席之疏避,尤有所一陪難安者,其所謂兩司公議之地,一遞一代,不出其人云者,蓋論銓衡注擬之失,而臣以無似,連忝臺省,徒妨賢路,則安知侵攻之意,獨不及於臣身耶?若夫三相臣請罪之事,姜世龜竄配之啓,國是已定,今不必假臣一二談,以辨其黑白,而唯其崖異之論,蔽於阿好之私,則臺閣之規劾,實循共公之議,聖上之允許,可見臧否之別,而今者僚臺,乃以排異擠軋之目,勒加諸臺,扶抑偏係之語,追咎殿下,何其言議之謬戾,一至於此耶?噫,秉彝之天,人皆有之,惟彼崖異於合啓之論者,亦豈必盡昧義理而然哉?只緣牽制於標榜之目,係着於比同之心,媕婀苟且,不忍角立於朋儕之議,而若其一段是非之心,則亦在其中,故雖阿付於三臣者,亦不能直掩其負犯之重,必以原情誤事等語,爲其救解之一證,迭出繼起,力戰公議,自不覺其入於悖義蔑理之域,今日黨議之誤人,已不可勝言,而臣之隨人辭避,亦旣勞止,況今玉候違豫之日,尤不宜瀆擾於靜攝之中,然其被斥,有非尋常難冒之勢,與諸臺無異,其何敢一刻仍據於臺次乎?請命遞斥臣職。答曰,勿辭,退待物論。
副應敎李晩成,牌不進,只推勿罷。
持平宋宅相啓曰,臣以空疎譾劣,忝叨言地,涓埃未效,愧懼徒積,日昨,草草數啓,已極歉然,而其中內乘一事,又歸失實,引避自列,宜在落科,而處置請出,出於意外,病伏尋單,悶蹙度日矣。伏覩銀臺之啓,以無補拾繩糾,有玩愒頹情,深斥言官,臣之冒居言地,前後非一,雖以情勢臬兀,行公無幾,在官一日,當盡一日之責,而旣不能明言善議,上匡下糾,則非斥之言,固無以自解。又伏見諫臣之疏,盛論今日注擬之偏狹,臣於近日,承乏見擬,連叨臺閣,卽今所帶,亦是臺職,而諫臣疏語,有非尋常愧恧之心,實倍他人,臣難冒之勢,到此益決,以此以彼,俱不容一刻蹲仍於匪據,而賤疾適苦,今始來避於玉候靜攝之中,臣罪尤大,請命遞斥臣職。答曰,勿辭,退待物論。
傳曰,太廟五享大祭親行,載在五禮儀,而此則雖難一如禮文,以禮儀推之,一年之內,只行省拜於歲首,心有所未安,從今,春秋省拜事,定式擧行。
以黃海監司狀啓,金川等官居私奴先缺等渰死,谷山居私奴二男等壓死事,傳于金德基曰,渰死·壓死人等,令本道,恤典擧行。此一條初落,故追書
上在慶德宮。停常參·經筵。
大殿,政院·玉堂問安。答曰,知道。二品以上·六曹問安。答曰,勿爲問安。
藥房啓曰,伏未審夜來,聖體調攝,若何?昨伏承問安之批,以得汗頗洽,困惱之候,比昨差減爲敎,臣等,不勝喜幸之至。前劑入湯劑,其已連進,而水刺厭進之節,亦有差勝之效乎?臣等,與諸御醫入診,詳察卽今症候,然後當議繼進之藥,臣等,終宵憂慮,敢來問安,竝此仰稟。答曰,知道。入診事,依啓。
持平金栽啓曰,臣於頃日,見差敬寧殿朔祭執事,而臣宿病之外,又添暑痢,腸臆如割,洞泄如瀉,頃刻之間,登溷無筭,有時急遽,汚穢牀褥,以此病狀,決難進參於將事之列,只緣本府該吏,不示名帖,傳語多錯,終有臨急變通之擧,幾誤大事,致勤聖敎,至下特推之命,臣誠震駴惶隕,無所容措,略具委折,冒控短疏,而見阻喉司矣。卽伏見政院啓辭,有臺閣則規規於黨同伐異之語,夫身居言責之地,不以補拾繩糾爲心,惟以黨同伐異爲事者,實是人臣之極罪。臣於此,已不勝瞿然,而日昨,重臣之疏,又以徒務峻激,大是情外等語,大加非斥,至於諫臣疏避,則其主意之謬戾,措辭之乖激,又加一層,臣益切驚懼,繼之以訝惑也。夫兩司合辭之啓,不過明義理而扶倫綱而已。前後聖明之開示,亦非一再,而一種死黨之輩,換面迭出,力戰公議,必欲提起於大論收泊之後,直驅臺閣於擠軋異己,湊取撰成之科,臣竊爲世道慨然也。且姜世龜之引諭妖惡,疑亂衆聽之狀,誠殿下之所洞燭,國人之所共憤。當初屛竄之請,正爲其保安春宮之地,到今反汗之命,亦出於明示好惡之意,而救解之言,强諉諸言語之不擇,攻斥之說,至謂之周遮而深刻,挺身立幟,踵背相接,有若立節繳功者然,人之危險,一至於此哉?以此以彼,俱難仍冒,而委頓叫死,今始忍痛瀆擾於靜攝之中,臣罪尤大,請命遞斥臣職。答曰,勿辭,退待物論。
藥房再啓曰,臣等,入診退出之後,與諸御醫等相議,則皆以爲,自上得汗之後,困惱之候,幾盡差減,水刺厭進,亦有稍勝,而但脈度猶未和緩,此乃餘熱未得淨盡之致,和解散,加麥門冬一錢,黃連干汁炒,山梔炒各七分,連進數三貼,宜當云,此藥三貼,劑入之意,敢啓。答曰,知道。
禮曹啓曰,命下矣,以歲首展謁之意推之,則宗廟秋展謁,亦當以孟秋,定式擧行,卽今上候,方在靜攝中,有難請行,而自今爲始,秋展謁,例以七月擇日以稟,而如或有故,則差退日期事,定式擧行,似爲合宜,今年,則何間推擇乎?敢此仰稟。傳曰,依啓。以晦間推擇,可也。
入診時,副提調李墪所啓,臣方待罪宗廟署提調,敢此仰達。近來奉常寺祭酒,漸不如前,色甚赤濁,而味甚酸薄,莫重祭享所用如此,極爲未安。至於典牲署犧牲,亦未肥腯。臣曾爲禮曹參判時,累次看品,則雖未肥腯,臨急無以改備,不得不捧上,心常以爲未安,此由於常時不善喂養之致,殊極可駭。旣往,則不可一一追究,而從今以後,如祭酒犧牲,或有如前之弊,則不可無警責之道,各別申飭奉常寺·典牲署,何如?上曰,祭享所用如此,極爲可駭,各別申飭。墪曰,典牲署,例有畜料,而聞本署官員,只夜直,故不能看檢喂飼,致有如此之弊,自今,使之晝夜直檢飭,宜矣。上曰,依爲之。
禮曹啓曰,命下矣。宗廟秋展謁吉日,令日官推擇,則今七月二十六日·二十八日,爲吉云,此兩日中,以何日定行乎?敢稟。傳曰,以二十八日定行。
同日,午時,上御興政堂,藥房入診。提調金昌集,副提調李墪,假注書具萬理,記注官朴聖楷,記事官金相元入侍,醫官金有鉉·崔聖任·丁時梯·柳諶·崔萬尙·許坫,同爲入侍。金昌集啓曰,昨伏承問安之批,以得汗後困惱之候稍減爲敎,下情,伏不勝喜幸矣。夜後氣候,何如?水刺厭進之節,亦何如?上曰,得汗後症情頗減,故昨今水刺之進,亦似稍勝矣。昌集曰,所進湯藥,已盡矣,使醫官入診後,更議當進之劑,宜矣。上曰,唯。金有鉉以下,以次入診後,有鉉曰,昨日以前,脈度沈數矣,今日,則脈候發越,而但缺不若常時之和緩者,以尙有餘熱也。缺今日脈候,顯有發越之效,而缺汁和解之劑,數則缺曰脈度,今則浮洪,更無沈數之候,蓋缺在,故脈乃浮洪矣。柳諶曰,小臣,則今始入診缺在外時,伏聞脈度沈數,而卽今,則六脈和均,但猶有餘熱之未祛者矣。崔萬尙曰,沈數之候已除,缺頗似有力,當用若干和解之劑矣。許坫曰,臣,前未入診,而以卽今脈候言之,則胃脈似數,而亦不知有大段熱候矣。諸醫各陳所見後,金昌集曰,臣等退出,當議定湯劑矣。上曰,唯。諸臣以次退出。燼餘
備邊司啓曰,今日,賓廳坐起日次,而國忌相値,頉稟。答曰,知道。備局謄錄
禮曹啓曰,傳曰,太廟五享大祭親行,載在於五禮儀,而此則雖難一如禮文,以禮意推之,一年之內,只行省拜於歲首,心有所未安,從今,春秋省拜事,定式擧行事,命下矣。以歲首展謁之禮推之,則秋展謁,亦當以孟秋定式擧行,卽今上候,方在靜攝之中,有難請行,而自今爲始,秋展謁,例以七月擇日以稟,而如或有故,則差退日期事,定式擧行,似爲合宜,今年,則以何間推擇乎?敢此仰稟。傳曰,晦間推擇,可也。略見上禮曹謄錄
上在慶德宮。停常參·經筵。
下直,海州牧使李寅錫,蝟島僉使朴壽雄,薺浦萬戶宋起碩。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入湯劑,其已進御,而困惱之候,已得快愈,水刺厭進,亦漸差勝否乎?臣等,不勝憂慮,敢來問安。答曰,知道。困惱之候,幾盡差愈,水刺厭進,差勝矣。
掌令李世維啓曰,臣自前月晦,重患毒疾,到今症情,日漸危劇,痛時,則幾絶復甦,歇時,則百體疼痛,飮啖專廢,喘息如縷,鍼藥無效,人鬼未分,逐日尋單,實出於萬不獲已,而日昨政院之啓,乃以臺閣,黨同伐異,無補拾繩糾之效,玩愒頹惰爲言,臣於叫苦中,不勝瞿然悚恧之至。夫身居臺閣,不思補拾繩糾之效,而黨同伐異,玩愒頹惰,實是人臣之極罪,臣忝叨臺閣之末,被此詆斥,不宜一刻苟冒,所當隨卽引避,而疾病沈痼,未能起動,今始須人扶曳,忍死來避,臣罪益無所逃,請命遞斥臣職。答曰,勿辭,退待物論。
大司成鄭澔辭職上疏。入啓。答曰,省疏具悉。爾其勿辭,從速察職。
右副承旨魚史徽辭職上疏。入啓。遞差。
政院啓曰,兩司多官,連續引避退待,而正言孟萬澤,方在呈告中,卽爲牌招,使之處置,何如?傳曰,允。
吏曹啓曰,承旨有闕,政事,取稟。傳曰,明日爲之。
忠淸監司書目,牙山呈,以右尹任弘望病重,上去不得事。啓。傳曰,卿辭至此,本職許遞事,回諭。
慶尙監司書目,草溪郡守趙世望,今月初二日,遭母喪事。
副應敎李晩成上疏。大槪,迷滯之見,猝難變改,召牌之下,不得不進詣,更暴情實,乞勘違拒君命之罪事。入啓。答曰,省疏具悉。須勿執滯,從速擧行。
正言孟萬澤啓曰,滓穢賤臣,不宜復齒朝籍,而宿患猝重,今以兩司處置,嚴召遽下,不得不忍死趨詣,而第伏見諸臺避辭,皆以喉司之啓,引以爲咎。臣亦今日,臺閣中一人也,職在言責,效蔑塵露,其所謂無補拾繩糾云者,正爲如臣者而道,則固已不勝慙恧,而且僚臺疏中,又有一遞一代,不出其人之語,誰不指的指誰某,臣之近日忝竊,亦云至再,此又臣難安之一節也。況其所論,復擧向日合辭之啓,臣於此,尤有所不敢苟當者。蓋柳尙運,卽臣五寸叔也,在法雖無應避之文,若於是非之際,決不容參涉。以彼以此,臣安得晏然而已乎?氣息綿綴,今始承牌入來,而又不免瀆擾於靜攝之中,臣罪至此,實無所逃,請命遞斥臣職。答曰,勿辭,退待物論。
副校理李觀命上疏。大槪,臣於兩司處置,有不敢參涉之嫌,乞蒙恩遞,以安微分事。入啓。答曰,省疏具悉。爾其勿辭察職。
吏曹參判趙泰采三度呈辭。入啓。遞差。追書。以江原監司狀啓,江陵等官流民尹戒缺等渰死,幼學崔永海等壓死事。傳于金德基曰,渰死·壓死人等,令本道恤,典擧行。
又以忠淸監司狀啓,燕岐等官驛奴金忠民妻婢斗丁等壓死,私奴庚辰等渰死事,傳于金德基曰,渰死·壓死人等,令本道恤,典擧行。
右副承旨魚史徽疏曰,伏以臣於昨曉,冒雨詣闕,所騎不馴,猝然驚跳,橫突數步,仍墜鞍下,幸賴從者之蒼黃急救,得免蹂踶之患,而擔扶還家,精神昏憒,肩脅牽痛,呼吸窒礙,頹臥牀席,轉側須人,經宿之後,痛勢漸劇,右邊臂脚,全不運用,宛轉叫苦,作一僵尸。旬月之內,決無復起爲人之望,而出納重地,不宜一日暫曠,玆敢冒死哀籲於靜攝,疾痛之極,不避瀆擾。伏乞聖慈,俯垂矜察,速許遞改臣職名,俾得及時調治,以尋生路,不勝至願,謹昧死以聞。批答見上
副應敎李晩成疏曰,伏以臣,坐罷屬耳,牽復自如,至於匪怒之敎,責臣以殊涉太過,勉臣以速竟新錄,恩諭勤摯,有若慈父之敎子,臣非木石,寧不知感?祗緣情勢窮蹙,復犯違逋,席藁私次,恭俟誅譴,不意勿罷之命,又出格外,臣是何缺伏地涕泣,惟思隕結。噫,臣雖無狀,缺職事之不可廢,而猶且缺他哉?人臣事君,不以承順爲恭,士夫持身,惟缺區區所守,只是一段廉隅,誠不敢怵於威命,遽爾撓改,掩其前諐,厭然苟當者,是臣自畫於心者,而規避之斥,旣發於臺閣,商議之請,繼出於僚席,臣固自傷言行之不見孚於同朝,而區區所仰恃者,惟是日月之明,無幽不燭,天地之仁,無物不遂,雖臣言辭拙澁,誠意淺薄,有難感激天心,而或冀其曲垂體下之仁,俾成匹夫之志,而及至日昨,又有特敎,畢竟輾轉,狼狽益甚。肝膈之私,盡歸飾辭,疾痛之號,未蒙矜察,撫躬慙悼,尙復何喩?且諫臣再疏,復提臣疏語,至謂之苟且,終乃勒歸於推托之科者,抑何意哉?曾前被錄之人,存者尙多,或陞而擬之,或敍而復之,則不患東壁之無人,此在朝家變通之如何,其可曰除臣一人外,無他無故者,而使完薦之命,一任擔閣,莫之擧行乎?在他人,則臆斷以病不供職,在臣,則强責以果誰當之,顯有區別左右之意,藉令臣,初無臲卼之勢,惟此一着,已極難安,何敢不顧嫌礙,獨自擔當,以實其從前專擅之罪乎?況臣向來所薦之人,尙枳淸路,物議之未允,此亦可見,今復靦然冒當,無少畏憚,則臣之一身僨敗,固不足恤,而又敢壞了淸朝人物者,甚非細慮,此又臣之決不敢承命者也。噫,僚員之不齊,未有甚於近日,臣若亟遵成命,完了薦事,則番次可以少寬,事體不至傷損,此爲公私兩利之圖,臣何故要避未然之囂謗,不擧目前之職責,上而得罪於君父,下而被責於同朝耶?求之事理,萬萬無此,而違拒朝命,日速譴何者,誠以廉隅之節,所關非細,迷滯之見,實難猝變,不特爲曲木之驚,吹虀之戒也。臣之當初供職,非有一毫當缺召命荐辱,不得不黽勉缺一行餘除,專由於新錄之擧,則如臣廢格成命,缺先被負職之誅,次伏規避之罪,其敢一日蹲冒於職次乎?庚牌下臨,分義是懼,玆敢進詣禁扃之外,復此陳籲於玉候靜攝之中,論臣辜犯,擢髮難贖,伏乞聖明,亟命鐫削臣職名,仍下司敗,勘臣違拒君命之罪,以嚴朝綱,不勝幸甚,謹昧死以聞。批答見上
大司成鄭澔疏曰,伏以臣,才識淺短,不足以裨補職事,疾病沈痼,又未能奔走供仕,屛蟄田廬,分甘廢棄,聖恩天大,曲垂拂拭,乃於夏初,忽降銀臺新命,自念天書遠降,不可坐違嚴命,國練期迫,義難偃伏私室,舁疾登途,竭蹶趨命。出謝之後,仍鎖禁直,靦顔尸職,拖閱數朔,已不勝其憫縮,顧此移長國子之命,又出於千萬夢寐之外,臣誠惶隕悚恧,益不知措身之所也。竊伏念師儒之長,爲任最重,導迪士風,成就人才之責,皆萃於此,苟非學術表著,望實俱優者,不敢冒據也,尙矣。粤自祖宗朝,難愼其人,必重遴揀,後來人才之盛,雖不及於前輩,而近日居是職者,亦莫非一時之極選,未有如臣駑劣,萬不近似者也。臣少不讀書,老乏時擧,前後所叨職名,無非濫竽,況此學官之長,是何等職責,而臣敢代匱,招人嗤點乎?顧臣抑有一事尤有所不敢自安者。日昨筵中,臣以參贊官入侍,儒臣備陳養育人才之道,聖明,俯詢養育之要,臣乃以敎育人才,責在師儒之意,有所陳達矣。不料今日此任,遽及於空空如臣,臣聞命以來,一倍惶赧,直欲循墻走避,而不可得也。臣若倖竊謬恩,不自揆度,冒昧出當,則公議攸在,人謂斯何,而聖明,亦以臣爲缺伏乞天地父母,察臣辭非飾外,言出缺以重名器焉。臣構疏擬上之際,適缺慘怛,念靡暇及,致令丐免之章,不以時缺曠,亦已累日,臣罪至此,尤無所逃,伏乞聖明,竝賜勘正,俾安愚分,不勝幸甚,謹昧死以聞。批答見上
校理李觀命疏曰,伏以兩司處置,歸於本館,而臣於此,有不可參涉之嫌。正言尹志和避辭,攻斥政官,極其深峻,而臣弟健命,卽政官中一也,臣何敢容議是非乎?旣有嫌礙,不得處置,則晏然苟據於榮次,亦有所不敢,玆以不避瀆擾,冒陳微懇,伏乞聖慈,俯賜諒察,亟遞臣職,以安微分,不勝幸甚,謹昧死以聞。批答見上
上在慶德宮。停常參·經筵。
司諫李震壽三度呈辭。入啓。遞差。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨伏承問安之批,以困惱之候幾盡差愈,水刺厭進差勝爲敎,臣等,不勝喜幸之至。前劑入湯藥,其已連進,而水刺厭進之節,益有差勝之效乎?臣等,終宵耿耿,敢來問安。答曰,知道。已言于醫官矣。
再啓曰,卽伏聞下醫官之敎,自昨日午後,復有困惱之候,夕水刺,亦爲厭進,伏不勝憂慮之至。卽與諸御醫等入診,詳察症候,議定當進之藥,宜當,敢此仰稟。答曰,問于入侍醫官議藥。
修撰李坦上疏。大槪,臣於兩司處置,有不敢可否之嫌,乞遞職名事。入啓。答曰,省疏具悉。爾其勿辭察職。
政院啓曰,今日爲政事,命下矣,而卽者,吏曹郞廳來言,判書洪受瀗,陳疏,參判,未差,參議李健命,病不來,不得開政云。判書洪受瀗,參議李健命,竝卽牌招,使之開政,何如?傳曰,允。
禁府,李旭拿囚。啓。
政院啓曰,兩司處置,歸於玉堂,而校理李觀命,修撰李坦,俱爲引嫌,陳疏承批,副提學金鎭圭,副應敎李晩成,竝卽牌招,以爲處置之地,何如?傳曰,允。
吏曹參議李觀命上疏。大槪,日昨諫臣避辭,詆斥銓官,殆無餘地,而其所指意,專在臣身,召牌下降,斷無趨承之理,略暴危悃,乞賜鐫罷,以謝人言事。入啓。答曰,省疏具悉。爾無所嫌,勿辭,從速察職。
副應敎李晩成,牌不進,只推勿罷。
政院啓曰,以今日爲政事,吏曹判書洪受瀗,參議李健命,俱請牌招,而洪受瀗,則牌不進,李健命,則來詣闕下陳疏,纔已捧入矣。在前政官,雖有難安之端,若無僚員推移之時,則不得不來參者,蓋以成命之下,不敢以私情,有所廢閣故也。昨日命下之政,今已日晩,尙不開政,其在事體,殊甚未安,吏曹判書洪受瀗,更爲牌招開政,何如?傳曰,允。
副提學金鎭圭上疏。大槪,臣於諸臺引避,有不敢處置之嫌,乞解職名,以便公私事。入啓。答曰,省疏具悉。卿其勿辭察職。
藥房三啓曰,卽伏聞入侍醫官等所傳之言,仍與商議,則皆以爲,自上別無添減之候,而困惱之症,午後有加,水刺之進,比前還減,此由於脾胃餘熱,猶未淨盡,濕痰亦且停滯之致,柴胡六君子湯,加乾葛·山梔薑汁炒黑·黃連薑汁炒·神麯炒各七分,先進三貼,宜當云,此藥三貼,卽爲劑入之意,敢啓。傳曰,知道。
有政。陰城縣監李榏,草溪郡守尹慤,司䆃僉正金楺,司諫崔重泰,承旨金宇杭,右尹趙泰采。已上朝報
刑曹啓曰,頃有王貴宗稱名人,呈狀本曹,以爲成川銀店前別將李旭,貪虐無比云,而仍條列其罪目,請以査治。看來極其驚駭,而如欲自京査覈,則遠地店人等,捉致有弊,故行關本道,使之詳査矣。卽見平安監司李世載回移,則李旭,巧作名目,侵徵於鉛軍者,至於正銀四千六百二十九兩二錢五分,黃狗皮三十五令,而馬鐵·馬太,其數亦多云,而其結辭又曰,曾在壬申,前僉使李倫,以銀子三十兩受賂事,至於拿問,嚴査干連之人,一體捉致京獄,倫終被罪,而許多捉致之人,蕩敗於京司待令之時,其時所稱冤,至今傳說。倫之所犯,比之李旭,實是千百之一,旭之以死牢諱,必有之勢,必査得實狀然後,可使旭,無辭取服,所告各人,亦無推捉之弊,故令軍官·別將等,眼同盤問後,銀店各人中,使其現告者二人着名,以爲憑考之地。此外往來商賈,還歸者居多,不得査出,今以顯著者觀之,作弊徵斂之事,明白無疑云云。李旭犯贓,不比尋常,所當嚴加懲治,還徵贓物,而曾經新川別將,且是嘉善出身,移義禁府處置,而監司回移,竝送禁府,以爲憑閱按覈之地,何如?傳曰,允。禁府謄錄
上在慶德宮。停常參·經筵。
下直,海美縣監金世樞,楸坡萬戶李惟胤,仇寧萬戶金得七,伐登萬戶李箕燦。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日湯劑,其已進御,而水刺厭進困惱之候,比昨加減何如?臣等,終宵憂慮,敢來問安。答曰,知道。已言于醫官矣。
政院啓曰,兩司多官之引避退待,已至累日,而連因玉堂諸臣之陳疏,引嫌不得處置,司諫崔重泰,卽爲牌招,使之處置,何如?傳曰,允。
兵曹參議李三碩三度呈辭。入啓。遞差。
司諫崔重泰,牌不進,只推勿罷。
謝恩,左承旨金宇杭。
禁府啓目,粘連忠淸監司啓本云云。崔廷龍,於三寸叔父母,俱無服斬服齊之事,而以其神主,附于祖,雖不書傍題是如,一家公證之言,擧皆同然兺不喩,尹氏之母全氏子女處,區處文書,尤爲明白,實無可論之罪是白乎旀,問其繼叔母之無所依賴,有家之日,多年率養是白如可,至於出宰之時率往,雖出於情理之所不能已者是白乎乃,旣犯濫率之科,依事目罷黜,何如?啓依允。
禁府,姜碩臣,衿川盤乳驛,徒三年定配。啓。
政院啓曰,司諫崔重泰,有只推之命,臺諫處置,除服制式暇,已有定式,卽當更爲牌招,而今已日晩,待明朝牌招,使之處置,何如?傳曰,允。已上朝報
備邊司啓曰,上年諸道還上,尤甚未捧守令,使之査出啓聞矣。各道査啓,今始畢到,其抄出規式,各自不同,而就其名目,區別定罪,依近年例,居末決杖,之次之類,竝推考,別單開錄以入,而今此決杖守令,已遞歸者,令禁府擧行,在官者,令各其道臣,拿致營門決杖,尤甚未捧邑,次知鄕所色吏,亦令各其道,依前嚴刑懲治之意,該府·該曹及諸道,一體分付,何如?傳曰,允。備局謄錄
義禁府啓曰,辛巳條還上未捧居末,前竹山府使元萬衡,前理山郡守河海雲,前陽德縣監牟有秋等,竝決杖事,傳旨,啓下矣。河海雲,今方在囚,當待本罪結末後擧行,元萬衡,方在原州地,發遣府書吏,拿來決杖,牟有秋,方在茂長縣配所,而拿來有弊,自本道,拿致營門,決杖後啓聞之意,分付,何如?傳曰,允。禁府謄錄
上在慶德宮。停常參·經筵。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨伏聞入侍醫官等所傳之言,則水刺之進,困惱之候,比昨稍勝,湯劑亦爲連進云,朝來症候加減,亦復如何?臣等,不勝憂慮,敢來問安。答曰,知道。漸向差減矣。
政院啓曰,漢城府,久無行公堂上,事多積滯,委屬可慮,左尹尹就商,右尹趙泰采,竝卽牌招察任,何如?傳曰,允。
謝恩,司諫崔重泰。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿辭至此,本職,今姑勉副焉。
司諫崔重泰啓曰,臣纔遭叔父之喪,未及成服之前,遽蒙新除,繼辱召牌,情禮所在,不忍來帶就列,坐犯逋慢,恭竢譴何,勿罷之恩,旣破常格,嚴召之命,比日荐降,感激震越,不知所措。卽者,甫經成服,抑情祗詣,入謝天恩,而臣於頃日政院啓辭,所謂臺閣之黨伐同異,無補拾繩糾之效等語,及正言尹志和疏避中,許多操切兩司之語,俱極驚駭,不可嗒然蹲冒之勢,蓋與避退之諸臺無異,則其何敢一刻仍據此職乎?噫,國家之設置臺閣者,本爲人主耳目之寄,而居臺閣之臣,無補拾繩糾之效,則其罪猶止於不勝其任,如臣等輩,固所甘心於疲軟不職之律,而若其黨同伐異之目,是固忘君背國,蔑公行私之謂也。爲人臣犯此罪者,誠膏鑊潤斧之不足耳。今日臺閣之上,果有此規規黨伐一如啓辭中所論者,則告君之言,不可不指其人擧其事,明白直陳,如其不然,無彰愆摸捉,而勒構言官,熒惑人主,則其弊終必至於亂是非易邪心,而隱然以人臣極罪,加之臺閣之臣,亦視爲尋常而恬受,未聞有一言洞辯於此者,若使有識者傍觀,則恐不但竊笑而已。至於志和疏避中,六七人之一遞一代,迭相出入云者,語意至爲危險,而亦不歷擧某某人遞代者,雖未知其指意之在誰,而第臣,自今春以後,屢忝兩司,其間,雖以情病遞解,或不得一一行公,而若其題目之頻數,臣實當之,其所指目譏斥,安知非專歸臣身耶?且其謂事端新生,耳目稍煩,則物色尤偏,防口急於防川云者,明有藏畜底意思,亦必有指的之事實,而又不明言摘論,失所謂新生事端,未知何樣事端,又所謂急於防口,亦未知謂防何人之口耶?今不擧其某人某事,歷歷快吐,使聖聰洞然,群聽釋然,亦令公議,得以別白黑分涇渭,而顧乃囫圇糢糊,出沒閃鑠,徒令人主,不能不疑眩於中朝,而外間聽聞,眞若有此等影形者然,此果就事論事,白直公平之意耶?若此一轉語,外以專攻銓衡之臣,爲政官物色之使,爲人人防遮之用者,便是居臺閣之人,末乃以臺閣論思之地,爲擠遏異已之資等語結之,其語意歸宿,專歸於昨年以後出入臺閣之臣,則今日處臺閣之任者,豈不危怕,而亦不爲汚衊之歸乎?且夫合啓之聲罪兩大臣,大抵以護賊貽禍,爲大誤國事之根本,今之阿好兩臣,崖異大論之流,亦不敢不謂之誤事,然於黜配之薄罰,輒必曰至冤,亦惟曰本心無他者。大臣當國誤事之罪,大而誅殛,小而流竄,今大臣誤事之罪,其誤至大,則在廷臣僚,義當請討之不暇,而況今大論收泊,公論少伸之後,反以殿下處分,責殿下之立志,今日朝廷,其可謂有紀綱乎?姜世龜妖惡倡試之疏,何有別樣可恕之義,而臺閣論竄之啓,至謂之輕率,又以急於周遮,而反爲劾論爲言,其所謂周遮者,實未知謂周遮何事,而殿下之允臺啓仍其配,又歸之於銷印刻印,夫人主處分,初雖有失,苟悟其非,則改之爲貴。人臣之責君德,未聞其不分先後差失之如何,而惟以一節膠守,爲主也。若夫所謂義理者,天經地緯,人倫王法,亘古今不易之正道也。苟非至聖大賢,固不可輕易駕說於義理二字,今乃以天下之義理無窮,起言,而繼以參量裁斷等說,註釋之,臣未知,兩大臣養賊基禍之罪,國家不得加法而後,方可得天下之義理耶?春秋大義之外,苟或別創義理,則竊恐此段義理,終必至於壞倫亂綱,國不爲國而後已,何其言之無忌憚至此耶?昨年以後,朝議之輾轉乖離,果如僚臺之疏矣。當初合啓之發,臣欲爲國家扶倫常,爲公法而廢私義而已,則兩司之臣,閱歲力爭,豈敢有一毫他意,參錯於其間哉?噫嘻,昨年禍變之所基,旣皆目覩,爲世鈇鉞之所歸,今欲手掩,而自設義理,以脅君父,又托黨伐,以擠臺閣,此臣之所咄嘖也。如臣軟瑣之輩,坐防耳目之路,厚招譏議,多積罪釁,雖欲苟且盤礴,勢不可得,而玉候靜攝之中,至犯瀆擾之罪,竦神惶汗,合被嚴譴,請命遞斥臣職。答曰,勿辭,退待物論。
右尹趙泰采辭職上疏。入啓。答曰,省疏具悉。卿無所嫌,勿辭察職。
右承旨金德基上疏。大槪,卽見諫臣避辭,酷被無限罪名,伏乞勘臣罪戾,以快臺議事。入啓。答曰,省疏具悉。爾其勿辭,從速察職。
全城君焜箚子。大槪,願得恩暇,以尋生路事。入啓。答曰,省疏具悉卿懇。卿其安心往來焉。仍傳曰,給由馬。
吏曹啓曰,臺諫有闕,政事,取稟。傳曰,明日爲之
上在慶德宮。停常參·經筵。
下直,慶尙右兵虞侯申慶弼,江界府使洪時亨,龍川府使金永宗。
望祭罷後,大殿,政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,罔極,
嬪宮,藥房·政院·玉堂問安。答曰,罔極。
藥房啓曰,伏未審夜來,聖體調攝,若何?昨伏承問安之批,以漸向差減爲敎,臣等,伏不勝喜幸之至。前劑入湯劑,已盡於昨日,臣等,今日與諸御醫等入診,詳察症候後,仍進前藥當否,宜當,臣等,終宵耿耿,敢來問安,竝此仰稟。答曰,知道。問于入侍醫官,加進當否,議定,宜矣。
京畿監司書目,廣州府尹李濟,本府民瘼上疏上送事。啓。答曰,省疏具悉。疏辭,令該司稟處。
又書目,廣州呈,以修撰任有幹辭職上疏上送事。啓。答曰,省疏具悉。爾其勿辭,上來察職。
刑曹判書閔鎭厚兼帶辭免上疏。入啓。答曰,省疏具悉。疏辭,令該曹稟處。
都承旨李墪上疏。大槪,臣偶自陳戒一語,酷被諫臣無限醜詆,決不可仍據近密之地,乞命遞罷,以安微分事。入啓。答曰,省疏具悉。卿其勿辭,從速察職。
政院啓曰,今日爲政事命下,而卽者,吏曹郞廳來言,判書洪受瀗,陳疏,參判,未差,參議李健命,病不來,不得開政云。判書洪受瀗,參議李健命,竝卽牌招,使之開政,何如?傳曰,允。
右承旨金德基,牌不進,只推勿罷。
忠淸監司書目,陰城縣監李世瑾,今月初七日,父在喪事。
謝恩,右副承旨呂必容。
藥房再啓曰,卽伏聞入侍醫官之言,仍與相議,則皆以爲,自上困惱之候,已盡差愈,水刺之進,比前漸勝,柴胡六君子湯,不無其效,依前加入,連進五貼,宜當云,此藥,卽爲劑入之意,敢啓。傳曰,知道。
左副承旨金演上疏。大槪,伏見諫臣避辭,非斥無餘,至以熒惑人主爲言,臣身居近密,負此罪名,其何敢冒入闕門,伏乞亟削臣職,以快臺議事。入啓。答曰,省疏具悉。爾其勿辭察職,
領議政徐文重箚子。大槪,病伏牀薦,不得趨參於問安之班,伏乞聖明,亟遞臣兼帶內局都提調之任,以重事體,以慰病情事。入啓。答曰,省箚具悉卿懇。所患彌留,慮念曷已?卿其須體至意,安心勿辭,益加善攝。仍傳曰,遣史官傳諭。
有政。翊衛吳斗宬,武兼張友房,五衛將李世俊,宣傳官柳星漢,武兼李東益,都摠經歷尹以經,江口權管黃渭耉。
吏批,奉常判官宋道錫,軍資直長尹最,刑曹參議魚史徽,工曹正郞兪命興,兵曹參議任舜元,大司憲趙泰采,左水運判官沈齊賢。已上朝報
義禁府啓曰,目今醫員金亨耉手本內,罪人洪時紀,本以風病之人,久處濕地,手足痿痺,言語艱澁,元氣大虛,症情非輕云,故各別救療之意,題送矣。連次手本內,多般用藥,而症情一向危劇云,罪人病勢如此,則有保放救療之規,敢此仰稟。傳曰,依爲之。禁府謄錄
上在慶德宮。停常參·經筵。
大殿,政院·玉堂問安。答曰,勿爲問安。
世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日湯藥,其已進御,而水刺之進,益有差勝之效乎?臣等,不勝憂慮,敢來問安。答曰,知道。水刺之進,與昨一樣矣。
政院啓曰,兩司多官,引避退待,令過累日,尙未處置,其在事體,殊極未安,新除授大司憲趙泰采,卽爲牌招察任,何如?傳曰,允。
同副承旨任胤元辭職上疏。入啓。答曰,省疏具悉。爾其勿辭,調理察職。
大司憲趙泰采謝恩後啓曰,臣之所叨職名,萬不近似,陳章控免,實出衷曲,見阻喉司,終未上徹,不得不冒昧祗肅。引避諸臺,臣當處置,而第諫臣之疏,專攻銓曹,則臣亦向日銓官之一也,昨於辭疏,略已陳暴,今不必呶呶疊牀,而若其不敢可否於立落之科,則決矣,何可一刻苟冒於臺次乎?請命遞斥臣職。答曰,勿辭,退待物論。
假注書洪禹瑞書啓,臣,承命馳往于淸風遠西面黃江驛贊善權尙夏所住處,傳諭聖旨,則以爲,臣疾病阽危,朝夕待盡,忽於千萬夢寐之外,近侍降臨,傳宣聖諭,禮遇之隆重,辭音之懇惻,超出常禮,臣驚惶隕越,覓死無路。嗚呼,此何等絶異之恩數,而今乃猥施於千不似萬不近之人哉?莫非臣之無狀,厚誣一世,上欺君父,誤致寵眷,一至於此,臣之罪戾,萬殞猶輕,蓋臣於十數年間,蒙被聖恩,如海如山,臣雖頑愚,豈不知感激圖報,而只以前後所叨職名,實非庸陋如臣,所敢承當者。臣竊自惟念,與其辱名器而累聖朝,寧伏違命之誅,小安私心,敢效虞人之義,粗守溝壑之志,不料誤恩,展轉加隆,至於今日,則又以待賢之禮招之,名實大乖,擧措失宜,四方聽聞,必益驚怪,是則聖上所以欲致愚臣者,適使臣愈不敢進也。雖然使臣筋力,如可自振,雖不敢有陳力之望,一至輦下,以謝天眷,自是分義之所當然,而狗馬賤疾,日益沈篤,添以毒痢,氣息奄奄,實無復起之勢矣,死非所恨,而只恨其辜恩負德,目不能瞑也。瞻望雲天,但自悲泣而已云矣,敢啓。傳曰,纔付心腹之辭於史官之行矣。緣予誠淺,莫回遐心,缺然且慙,無以爲諭,宜體勤懇之志,須念休戚之義,毋執撝謙,幡然造朝,以補不逮事,更往傳諭。
假注書李浣書啓,臣承命馳往于忠淸道尼山縣酉峯村議政府左贊成尹拯所住處,傳諭聖旨,則以爲,垂死賤臣,虛冒職名,疾病沈淹,又懼煩瀆,自六月承批之〈後〉迄未敢申籲,日夜戰灼,方竢罪殛。不意玆者,召命特降,近侍遠臨,十行綸音,愈益隆重,驚惶隕越,措躬無地。臣之前後所蒙隆恩異數,非微臣陋劣,所敢承當,終始哀籲,天日下燭,每於恩諭丁寧之下,罔知所以仰答,臣子螻蟻之忱,只有感激流涕而已。至於臣之癃病情狀,不敢每溷天聽,而今,則直是尸居餘氣,殘殼雖存,而精識已亡,斷無生人之事矣。一息綿延,尙勤聖諭,孤恩負國,死有餘責,此臣之撫躬自悼,祈死不得者也。惶恐震悼,不敢畢籲,追當以文字,更冒萬死,申暴微悃云矣。敢啓,傳曰,知道。
右承旨金德基親病上疏。入啓。答曰,省疏具悉。爾其勿辭,救護父病。
右副承旨金演,牌不進,只推勿罷。
政院啓曰,大司憲趙泰采,又爲引避退待,兩司多官,處置無期,玉堂諸臣,旣皆引嫌,他無推移之路,副應敎李晩成,卽爲牌招,使之處置,何如?傳曰,允。
吏曹啓目,粘連啓下,取考前例,則淸州牧使李益著·鄭是先等,治績皆表著,且多備穀物,以爲代民役,或以賑飢民,皆蒙加資之典。今此朴重圭之治效,及穀物官備之數,與之略同,似當依兩人例施賞是白乎矣,恩賞重典,自下不敢擅便,上裁,何如?啓加資。
又啓目粘連,觀此刑曹判書閔鎭厚上疏,則以刑官之不可賓客之任,援引近例,願蒙鐫改,從前因其乞免,有許遞之時,或因大臣陳達,有時變通,近或有以刑官,仍帶行公之員,則元無一定之規,今此閔鎭厚所辭兼帶,不必許遞是白乎矣,重臣進退,臣曹不敢擅便,上裁,何如?啓依回啓施行。
副應敎李晩成上疏。大槪,卽因兩司處置,嚴召又降,而只有應避之嫌,決難參涉,乞命遞改,仍勘屢違嚴命之罪事。入啓。答曰,省疏具悉。爾其勿辭察職。
下直,新溪縣令李。
上在慶德宮。停常參·經筵。
夜自三更至五更,月暈,回木星·土星。
下直,宣川府使李尙,鐵山府使成德望,朔州府使沈廷暈,兎山縣監韓世億,德津萬戶李敬五。
世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?湯藥連進之後,水刺進御,日有差勝之效乎?臣等不勝憂慮,敢來問安。答曰,知道。水刺日漸差勝矣。勿爲逐日問安。
全羅監司書目,全州等二十五邑呈,以今月初四日午時量,地震,事係變異。
忠淸監司書目,沔川呈,以私奴尹富貴等三人,一時震死,極爲驚心事。
假注書具萬理出使代,洪重休。
修撰李坦上疏。大槪,臣在直廬,觸風感疾,症情危急,實無一刻供職之望,乞蒙恩遞,以延殘喘事。入啓。答曰,省疏具悉。爾其勿辭,調理察職。
政院啓曰,兩司多官之引避退待,已過累日,玉堂諸臣,亦皆陳疏引嫌,他無處置之人,了當無期,在外臺官,合有變通之道,何以爲之?敢稟。傳曰,掌令李世弼,今姑改差。
右副承旨金演上疏。大槪,臣於昨日嚴召之下,情地危蹙,坐速違慢之誅,而至有勿罷之命,臣誠惶感,顧臣蹤跡,萬無更玷近密之勢。且臣猝得毒痁,症勢危劇,旬日之內,決無復起之望,玆敢呼籲於靜攝之中,伏乞聖慈,亟遞臣職,仍治臣罪,以嚴國法,以安微分事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,當日爲之。
副應敎李晩成,牌不進,依承傳罷職。
平安監司書目,陽德·宣川呈,以渰死壓死,至於三名,極爲驚慘事。啓。傳曰,渰死壓死人等,令本道,恤典擧行。
政院啓曰,卽者,吏曹郞廳來言,當日政事爲之事,命下,而判書洪受瀗,參議李健命,俱以病不來,參判未差,不得開政云。似當卽請牌召,而日勢已暮,上候方在靜攝之中,判書·參議,明日待開門,牌招開政,何如?傳曰,允。朝報
忠淸監司狀啓,陰城縣監李世瑾,遭父喪事。吏曹謄錄
上在慶德宮。停常參·經筵。
夜三更,月暈,廻木星·土星。白雲一度如氣,起自坤方,直指北方,長十餘丈,廣尺許,橫過月傍,漸移東方,良久乃滅。四更五更,廻木星·土星。
下直,通津府使李汝柱。
慶尙監司書目,比安呈,以今月初五日驟雨時,奴動男·後種等二名,雷震致死事。又書目,陜川等官呈,以私婢時春等,惡虎囕殺,極爲驚慘事。又書目,大丘等四十七官,今月十四日午時,地震,災異非常事。
同副承旨任胤元上疏。大槪,臣承恩暇,兩日調治,而所患諸症,有加無減,委頓牀席,氣息如縷,旬望之內,萬無差歇之望,不得不復此哀籲於靜攝之中,伏乞亟遞臣職,以尋生路事。入啓。踏啓字
都承旨李墪三度呈辭。入啓。遞差。
吏曹參議李健命上疏。大槪,臣之情勢,萬萬窮蹙,又因嚴召,來詣闕外,而反覆思惟,萬無祗承之望,況今開政之命,尤不可冒當,乞罷臣職,仍治臣違慢之罪事。入啓。答曰,省疏具悉。爾其勿辭,從速察職。
吏曹啓目,粘連平安監司狀啓云云。道臣,旣已請遞守令,則爲守令者,理不可仍在,江界府使洪時亨,今姑改差,何如?啓依允。
慶尙監司書目,安東呈,以人物渰死,至於十名之多,極爲驚慘事。啓。傳曰,令本道,恤典擧行,
政院啓曰,新除掌令李世奭,卽爲牌招,以爲處置兩司多官之地,何如?傳曰,允。
工曹參判沈枰上疏。大槪,出疆之期,迫在不遠,請於未辭陛前,得蒙恩暇,往省父母丘墓,以伸私情事。入啓。答曰,省疏具悉。卿其依疏辭往來焉。
政院啓曰,新除授都承旨李震休,時在京畿水原地,斯速乘馹上來事,下諭,何如?傳曰,允。
領議政徐文重箚子。大槪,更陳不得供職之狀,乞蒙遞改本兼諸職事。入啓。答曰,省箚具悉卿懇。已諭予意,更何多誥,卿其安心勿辭,竢間視事,以副至望。仍傳曰,遣史官傳諭。
掌令李世奭上疏。大槪,滓穢賤臣,屢陷坑穽,汚衊身名,無復餘地,自分見棄於明時,而聖度含垢,每加抆拭,頃叨諫職,幸蒙恩遞,不意柏府新命,復出於夢寐,臣誠驚惶,不知所措。又於此際,牌召繼臨,嚴畏分義,不得不趨詣禁門之外,而臣曾前所遭,有非尋常釁累之比,則在臣私義,決不敢抗顔冒進,冥行畏進,重觸無限駭機,咫尺天陛,末由進謝恩命,乞削職名,仍令永刊臣名於臺擬,以嚴公議,以安微分事。呈政院,還出給。
掌令李世奭啓曰,負累微臣,過蒙恩眷,旣辱新命,繼降召牌,陳章見却,未暴衷曲,黽勉冒入,祗謝恩命,引避諸臺,今當處置,而第伏見司諫崔重泰避辭,則力詆喉司,不遺餘力,其中承旨金德基,有婚家應避之嫌,有不敢可否於其間,而況且本府,方有科獄罪人更覈之啓,臣以當初監試官,被人構捏,慘遭無限謬辱,則今於關係此獄之論,尤何敢晏然參涉乎?以此以彼,俱不可一刻仍冒,請命遞斥臣職。答曰,勿辭,退待物論。
有政。校理權尙游,掌令李世奭,江界府使李惠疇,典簿申應澄,承旨李震休·兪集一,右尹姜銑。朝報
政院啓曰,僚員之不齊,未有甚於近日,出納之際,不成貌樣,同副承旨遞差之代,以在京無故人差出,仍卽牌招察任,何如?傳曰,允。
弘文館啓曰,前副應敎李晩成,頃因辭避薦事,累違召命,昨以館直空虛,啓請牌招,則又爲不進,不但新錄成命之未卽擧行,事甚未安,卽今僚員苟艱,殆不成貌樣,而他無變通之道,今日政,勿論吏曹郞官,以在京無故人差出,仍爲牌招察任,何如?傳曰,允。
平安監司李世載,江界府使洪時亨改差事,令該曹稟處事狀啓,吏曹回啓云云。觀此平安監司李世載狀啓,則新差江界府使洪時亨,以曾任慈山時,不簡不治之聲,至入民謠,江邊防閑之事,必不免疎虞之患,如此重任,非試可之地,亦該曹稟處改差亦爲白有臥乎所。洪時亨,累經兼防禦使,大州府,資歷不淺,且有聲稱,實合於江邊重鎭之寄乙仍于,各別擇差,今已下直是白如乎,道臣,以舊邑時風傳之語,至於謄啓請遞,雖未知其所聞之的實與否,而到任之後,徐觀其能否,猶可以進退是白去乙,急急迎擊,直請改差,揆以事體,殊甚不當是白乎矣。道臣,旣已請遞守令,則爲守令者,理不可仍在其職,江界府使洪時亨,今姑改差,何如?康熙四十一年七月十八日,左承旨臣金宇杭次知。啓依允。
上在慶德宮。停常參·經筵。
下直,柔院僉使金迪,水口萬戶朴是亨。
世子宮·嬪宮,藥房問安。答曰,知道。
藥房啓曰,日氣乍涼,伏未審此時,聖體調攝,若何?水刺進御,比前漸有差勝之勢乎?前劑入湯藥,當進於今日,與諸御醫等入診,更察症候後,仍定前藥,或停藥與否議定,宜當,臣等不勝憂慮,敢來問安,竝此仰稟。答曰,知道。問于入侍醫官,議定,宜矣。
京畿監司書目,水原呈,以一鷄三足,事係變異事。
副校理權尙游上疏。大槪,兩司處置,歸於本院,而臣之情勢,決難承當,玆敢冒死陳籲,乞遞臣職,以安微分事。入啓。答曰,省疏具悉。爾其勿辭處置。
禁府啓目,粘連各人等發問目推問是白如乎,金戩所供段,總角居直一款,極口發明,順億前招,變幻不能指的,隨時創出,破綻虛妄之狀是白乎旀,兪世基之差備官居直處,預爲相約之事,旣聞於沈益昌云,則此一款,拿問沈益昌,必有所對,非矣身所辯是如爲白乎旀,順億計窮語塞之後,又出其矣身向渠恐喝之言,欲爲眩亂之計,矣身立於渠之囚間越邊,有所恐喝是如爲臥乎所,眞欲恐喝,則衆目所覩,立於他處,言之必高聲,順億方可聽言,他間諸囚,獨不聞之乎?順億當初推問,及吳碩夏面質時,因何人恐喝事,再三嚴問之下,終不出吳判書三字,最後納招,如是狼藉,若以前後所供互見之,則自難掩匿是如爲白乎旀。兪世基段,爲收券官,例於設場後差出,趁其夕入場,則會試未設場前,何以逆知某人之當爲收券官,而預爲相約,有所云云於沈益昌是如爲白乎旀。總角居直一款,已悉於三夏·以輝等所供,則順億誣罔,足以辯破,果有相約之居直,則通書試官,何等隱祕,而不使相約者通之,反使憲府所由通之是如爲白乎,試官望出後,伻招沈益昌,往見吳參判段,其時道一,以次官,替擬試官望,而旣在闕中,入於試官望,待落點,直詣試所,則雖欲往見,其不得乎?摠府番記,禮曹堂上去來置簿記,一一取考,則的然可知是如爲白乎旀。大抵此事,都出於順億之白地做出,前冬初招,則矣身初場之文,只通於道一是如爲白有如可,再招,則竝與初場,而納于道一及趙大壽兩員處是如爲白乎旀,給札一款,前後四變,或自戩所,來碩夏之處之際,或稱自碩夏處,還戩所之後,或又稱方戩收券之際,或又稱在戩罷黜之時,隨招隨變,違背之端,若是狼藉是如爲白乎旀。順億以爲,與時夏面質之時,時夏向矣身曰,汝所云云之說,吾若盡達,則汝當死矣云云是白去乙,矣身答曰,汝若有可達之言則告達,亦再三督責,則時夏以爲,吾當手抽汝吭而殺之,以此相詰之際,郞廳呵禁,時夏語窮,更無所達是如,仍爲下獄。蓋矣身,元無與時夏酬酌之言,時夏所請吾若發告,則汝當死云者,問于時夏,則可知是如爲白乎旀。李盛蕃段,以爲,上年春間,洪旣濟言于矣身曰,吾以捕廳云云之說,言于金戩矣。順億者,欲發於更推時云,君須挽止亦爲白去乙,矣身答曰,吾非科獄中人,豈有干涉之事乎?其後順億,適來矣處,洪旣濟追到,與順億,發其言端是白去乙,矣身曰,吾不欲聞科獄間說話,而仍爲起避是如爲白乎旀。李時夏段以爲,順億招辭,去十二月二十日後,得衣是如爲白乎所,十一月,渠得厥衣,而來到矣間,言及矣身,則矣身,可以詳知是白乎矣。渠只以言語來說,故矣身,旣以所聞,告達是如爲白有臥乎所。今此科獄,已閱四年,層節橫生,辭說眩亂,情僞難辨,必須就其肯綮之處,而先爲鉤覈,然後庶可得其端緖是白在如中,所謂敎誘一款,時夏與順億,果有互相脅持之計,公然做出,則其爲奸慝,誠爲絶痛,參聽是如爲白在。李礥·李盛蕃中,李礥,則以其遠配之故,在囚之李盛蕃處,爲先推問,盛蕃之招,旣以爲,洪旣濟,亦當拿問,李礥段置,不可不拿來憑問是白乎旀,沈益昌段,順億前招,旣曰其矣身,留置其家,兪進士差備官及居直以爲,相約是如爲乎旀,其矣身,留在沈成川家時,試官望出,則沈成川,往吳參判家,移時還來曰,兪進士,先往吳參判家,似有受諾之擧,而吾則別無快言云云,且出榜之後,往謁沈成川,則趙修撰,終不顧見,吾則見落,兪進士兺,參榜是如云云,沈益昌,亦當拿問是如乎旀。兪世基招內,所謂試官望出後,伻招沈益昌,往見吳參判事段,其時道一,以副摠管入直,而禮曹,適無長官,故道一,以次官,替擬試官望,而旣在闕中,入於試官望,仍自闕中,待落點,直詣試所,摠府番記及禮曹堂上去來置簿記,一一取考,可知往其家之說,自當破露是如爲白有去乎,此兩款,亦爲査問摠府·禮曹爲白乎旀。金戩恐喝之說,順億,則以金戩,立於渠之囚間越邊,有所恐喝是如爲白遣,金戩段以爲,眞欲恐喝,則豈可於衆目所覩處,立於他處言是白乎旀,立於他處言之,則必高聲,順億聽時,他間諸囚,獨不聽之是如爲白乎所,旣云立於所囚間越邊,則當其恐喝時,必高聲後可聽云者,又不無據,有何參聽之人是白乎喩,傳札一款,四變其說辭緣,及兪世基初場·終場之文,通於試官之說,前後異同曲折,竝以順億處更推後,稟處,何如?啓依允。
同副承旨金演,牌不進,依承傳罷職。
吏曹啓,承旨有闕,政事,取稟。傳曰,明日爲之。
藥房再啓曰,卽伏聞入侍醫官等所傳之言,仍與相議,則自上脈度和平,水刺之進,幾至如常,柴胡六君子湯,前後進御,已至八貼,苦口湯藥,不必一向連進,今姑停止,宜當云,敢啓。傳曰,知道。
政院啓曰,副校理權尙游,旣承勿辭處置之命,而猶執己見,又爲陳疏,無意擧行,原疏雖已退却,而其臺體,殊涉未安,推考警責,使之趁速奉行,俾無多官處置,一向遷就之弊,何如?傳曰,允。
平安監司書目,道內農事,因潦水之支難,峽田洞畓,埋沙浦落,平野各穀,亦多消融,高燥處各穀豆太木麥,擧皆大無,論其大體,未免失稔,前頭民事,罔知攸措事。
副校理權尙游疏曰,伏以兩司處置,歸於本館,而臣之情勢,決然有不可冒當者,蓋頃日諫臣之避,罪狀銓官,極其嚴峻,其所謂用意掩遮等語,無非人臣之極罪,而臣自昨年以來,亦嘗添入銓地,秉筆政席,不止於一再,則今玆侵切之語,臣實有不得免焉者。昨日嚴召之下,以此陳籲,而見阻喉司,不得上徹,分義是懼,雖未免黽勉入謝,而臣心愧恧,靡所容措,又何敢自同無故之人,參涉可否於其間哉?伏乞聖明,亟命鐫遞臣職名,以安微分,缺臣無任祈懇之至,謹昧死以聞。批答見上
咸鏡道咸興幼學韓碩缺疏曰,本道,僻在遐外,文敎未曁,加以土地磽瘠,缺爲士者,尤甚貧寠,雖或有志於爲學,而無以自振,缺丙子之歲,故判書李光夏,來按是邦,缺饑民,至誠救活,而亦且留意於勸學成材之道,創立養士廳於南北兩關,而南則咸興,北則鏡城,捐缺賑餘穀物及銀貨,使之存本取利,以爲多士缺之資,立規,則春秋兩節,聚會道內儒生,缺以製述及講經,抄選二十五人,居接于學宮,缺業而勸課焉。三朔而罷,至期而復,永爲恒式,此廳之有關於本道多士,不輕而重矣。然而本廳物貨取息之道,或有失利,居接多士支供之物,每患不足矣。永興府二百里外耀德社,深山窮谷之中,有民人相訟之田,乃隨起隨稅,元來無主之土也。往在辛未年,以兩邊不當屬公於監營,仍作屯田,一年所捧之稅,不過麤布數百疋矣。頃年,賑恤御史趙泰耉,來莅本道時,多士,以右田移屬本廳之意呈文,則御史嘉其向學之心,以此意入於別單書啓,自朝家,特爲劃給於咸興養士廳,而鏡城,亦給若干公田矣。自是之後,本廳物力,頗得餘裕,春秋居接時,多士供饋之物,得以繼用,道內章甫,莫不拭目欣忭,而永興府豪品奸胥,以此含憤次骨,槪此田未屬公之前,則以其流來入耕之人,收入囊橐之中,便作侵漁之資,而一自屬公之後,不得如意,其傍伺奪取之計,固已綢繆,去年缺臣以改封陵事,下來本道時,永興猾吏輩,假缺名誣呈于相臣,以無火耕之田,謂之案付正田,缺役則永民當之,收稅則養士廳主之之說,張皇構訴,相臣,何以知其間曲折乎?還朝之後,以此狀陳達于榻前,而缺本道査啓之命矣。自本道詳細考覈,則永興府缺案付之說,都歸孟浪,的是無主之田,缺官於永興府之時,猾吏之侵虐缺養士廳之後,則不過一年一稅,缺避苦趨歇,人情所同,則永興民之誣訴相臣缺所爲,槪較然矣。其時道臣,以此回還缺本營之意,論理啓聞之後,則其稅三分之一,略給於養士廳,以此,本廳物力,漸就凋殘,春秋居接等事,未免寢而不行,北儒之缺望,爲如何哉?蓋其所爭之地,若是有主,則歸之本主,可也。果是無主,則屬公,可也。初因繡衣之啓,自本營移屬本廳,缺出於作成人材之意也。中間,相臣之採取民狀,歸奏朝廷者,或慮民田之混入於其中,而欲令詳査而處之也。及其査覈之後,果非有主之田,而應爲屬公之物,則依前仍屬於養士廳,可也,而其時道臣,還屬本營者,亦豈有他意哉?蓋養士之具,靠此田,而慮其有中間花消,反資奸細之徒,故卽爲矯革此弊,而有此變通也。苟不能遵守美意,致有弊端,則實爲多士之羞,而其在朝家作成之道,亦不可以無實效等棄,與其文具而廢之,而況設廳之後,士之向學者,不無興起振作之效乎?本道,數十年來,連値凶歉爲士者,救死不贍,專廢學業,前後大小科榜,擧一道而專闕者,累式年矣。自五六年以後,專賴培養之力,得有成就之效,至於今年,名登大小科甲者,至於六人之多,則此豈非養士之力,有以致耶?噫,收稅則一也,而在永府,則只爲奸吏潤橐之資,而在學宮,則爲多士供養之具,屬公則一也,而在本營缺輕重,而在本廳,則甚爲緊關,此臣等所以千里裹足,缺九重之邃也。且以諸道事例言之,各邑學宮之缺因多士之請,或以案付屯田,或以屬公民田,參酌劃給,以爲養士之具者,亦多有之,況此山谷深邃,元無本主,而非公家案付之地耶,而況旣屬本廳之缺到此益甚矣。臣等,雖僻處遐荒,茫無缺豐沛之民,得蒙菁莪之化,缺聖明缺遠路多士之望,特降屯田缺聖化之中,則非臣等之缺亦國家之幸也。臣無任祈懇之至,謹昧死以聞。批答無憑考處以上燼餘
義禁府啓曰,罪人順億等議啓公事,洪旣濟·李礥·沈益昌等拿問事,允下矣。洪旣濟,時在平安道价川地本家,李礥,時在全羅道靈光郡配所,沈益昌,時在平安道郭山郡配所,依例發遣府羅將,拿來,何如?傳曰,允。禁府謄錄
司僕寺啓曰,濟州出來先運歲貢馬二百匹內,四十一匹,到中路病留,一匹,故失,二匹,到本寺病留,實納馬一百五十六匹,禾毛色,別單書入,而捧上之際,次第與毛色,多與本州毛色啓本,錯雜不同,故招問領來色吏,則爲人迷劣,莫知其由,不得已姑以時毛色捧上,而莫重封進領來色吏,本州,初不擇定,以如是迷劣之人,苟充定送之狀,殊甚可駭,濟州當該牧使,推考,何如?傳曰,允。太僕謄錄
上在慶德宮。停常參·經筵。
下直,西北僉使安祉福。
右承旨金德基再度呈辭。入啓。遞差。
大司成鄭澔辭職上疏。入啓。答曰,省疏具悉。爾其勿辭,從速察職。
副校理權尙游辭職上疏。入啓。答曰,省疏具悉。爾其勿辭察職。
傳曰,掌令李世奭,今姑改差,今日政差出,仍卽牌招,使之處置。
政院啓曰,新除授左承旨李善溥,時在忠淸道海美地,斯速乘馹上來事,下諭,何如?傳曰,允。
掌令成虎臣,牌不進,只推勿罷。
政院啓曰,掌令成虎臣,旣有只推勿罷之命,更爲牌招,使之處置,何如?傳曰,允。
掌令成虎臣辭職上疏。入啓。答曰,省疏具悉。爾其勿辭,從速察職。
謝恩,右承旨金宇杭,同副承旨崔重泰。
政院啓曰,兩司多官處置,迄今遷就,事甚未安,掌令成虎臣,疏批已下,待開門牌招,新除授司諫尹弘离,亦爲一體牌招,使之處置,何如?傳曰,允。
禁府,元萬亨拿囚。啓。
有政。掌令成虎臣,司諫尹弘离,承旨崔重泰,判決事金弘楨,監察鄭洊。
副校理權尙游疏曰,伏以,臣於缺昨具短疏,仰暴宸嚴之下矣。聖批乃以勿辭處置爲敎,此由臣辭不缺睿鑑,猶有所未燭於微臣之危悃,敢復陳籲,備悉難冒曲折,以冀淵衷之俯察,而喉司不諒,惟務阻却,遂勤嚴敎,督令奉行,臣於是,窘迫益甚,靡所容措。顧臣情地,終有不敢全沒廉隅,缺命爲恭者,玆冒萬死,哀籲於父母缺聖明之財量焉。夫向日,諫臣之侵攻銓官,缺所指意,至爲深峻,而臣以無似,屢入銓地,秉筆參政,與聞通塞,固非一二,則今玆諫臣之指斥,殆無一語不中於臣身者矣。臣心之悚慄危蹙,實與諸堂上,少無異同,憲長,旣以當日銓官,引避退待,而臣乃以同時郞席之人,冒昧立落於其間,求之事理,寧有是哉?臣雖冥頑,亦不至於全無知識,則今於成命之下,寧被大何,決難承當,且今,館僚之於銓官,或以同氣爲嫌,或以姻婭爲說,擧皆逡巡,莫敢可否,況臣,曾忝銓席之末,方入抨彈之中,而乃欲開口論列於自己是非,此固不待多談,而決知其無是理矣。臣於諫臣疏避,尤有難安之端,蓋諫臣之費盡心力處,在於伸救昨年兩大臣,而臣於春間,亦嘗忝叨諫職,一番聯名於合啓,則設令臣缺無臲卼之勢,如上所云者,只此一款,已難缺之處置,伏乞聖明,亟命鐫削臣職,仍洽缺之罪,以肅朝綱,以安愚分,不勝幸甚云云。批答見上
大司成鄭澔疏曰,伏以,臣以無所肖似之人,遽叨必不堪當之任,敢將才分之不稱,私悃之難安,仰干蓋高之聽,冀蒙反汗之命,而微誠未格,恩兪尙靳,臣誠惶隕悶蹙,不得不缺危懇,更瀆宸嚴,臣罪萬死,竊念國家缺職,務在愼簡,雖在微班卑秩,固不當苟缺師儒之長,實專造士之任,雖其學術文行才地缺之出於萃類者當之,猶且逡巡退避,若不自勝者,只以責重而任鉅,誠有所難副故也。因今人器,雖曰眇然,若能極一時之選,而擬今日之需,則豈無其人,而缺揀之謬,遽及臣身,豈非淸朝之一大差事,如臣魯莽之學,空疏之才,從前偏蒙洪造,屢缺效茂分寸,百無一能之狀,非但通朝之所識,缺聖鑑之所洞燭,未知殿下,何取於臣,强作缺以萬石之重,策跛躄以千里之地乎?伏乞聖明,察臣辭非飾讓,亟遞新授職名,無辱名器焉。臣於丐免之章,不容煩進贅說,而近日國事之可爲寒心者,非止一二,臣請略陳其槪,臣當病伏田廬之日,竊歎聖上英明,超出百王,臨御已過二紀,而國勢之阽危,日甚一日,天災之示警,月滋歲增,莫究其故矣。及至承命趨供,入直喉司,殆閱數朔,竊仰聖明,克謹天戒,加意修省,軫恤民隱,不敢怠忽。凡於政令之間,施爲之際,雖細微汗漫之事,無不留心,引接應酬之節,益加勤勉,至於群下所未及察,所未及思者,亦莫不提警而指敎,臣於是,不勝感聳之忱,每與同僚,交相戒飭曰,君上之銳意圖治,若是孜孜,而群下,不能奉承德意,致令國事日壞,將未免敗亡之歸,則吾儕,擢髮難贖之罪,將何逃逭缺信,焉有不信焉,而細祭時事乖亂之由,則缺不能和協,無意國事,專務角勝之致,姑缺事言之,廟堂無故開坐,兩銓無故開政,臺閣無故缺疏,稍成朝廷貌樣者,差過五六日或十餘日,則忽自某處,猝發傾軋眩亂之章,使滿朝不能自安,三司紛紜引避,臺閣處置之礙掣遲滯,動輒缺或至於數日,而不能了當,槪無一人不被其缺一番鎭定,一番繼鬧,摠而論之,則朝政缺之修擧,一年之內,曾無數月寧靖,如是而聖上,雖欲警惕天災,加意修省,群下,雖欲奉承德意,恪勤職事,顧何暇有所惜置缺績用乎?似此擧措,決非治世氣像,矧伊災異疊見,禍機潛伏,不幸或有一時警急,則國事殆無以成樣,必將渙散顚覆而後已,興言及此,直欲缺流涕也。致此之由,聖明果不能尋缺所以可救之道乎?臣以爲其源,不外於聖上一心,義理不能盡明,好惡不能得正,是非不能辨,賞罰不能信而然也。今此四者,聖明,礪志振作,刻意點檢,鑑別必精,處置得宜,則群下之奉承法意,盡心國事者,自可安意而做事,無反顧斂莊之心,群下之伺隙狙釁,撓敗國事者,不敢生意於探試,而有革心效力之望矣。臣之此言,雖似陳腐,實是平昔所嘗慨然,而出於肝膈者也。伏乞聖明,試垂察焉。且伏念館學士論之分裂,有同朝著之傾軋,正朝著之責,在於大臣,正士習之責,在於師儒,目今,碩德大臣之爲殿下所倚重,而猶不能正朝著而去傾軋之習,如臣學識淺短,地望卑微者,顧何望正士習而致其美乎?伏乞聖明,亟許恩遞,回授可堪之人,千萬幸甚云云。批答見上
掌令成虎臣疏曰,伏以,臣缺無能,本不合於淸朝言議之地,衰朽摧頹,又不適於退缺年少之後,揣量私分,汔可休矣,而洪造是感,不忍便訣,冥道墑埴,黽勉隨行,而中心愧悚,恒若隕谷矣。果然臺評重發,僇辱無餘,到今心骨俱愯,自分爲昭代之棄物矣。不意柏府新除之命,遽及於千萬夢想之外,繼而有牌招之命缺感激,罔知攸措。顧臣向來所遭,實是缺之羞辱,則分義雖嚴,廉隅且重,冒沒承命,誠有所不敢,回徨趑趄,竟違嚴召,席槀私次,恭竢鈇鉞矣。只推勿罷之命,出於格外,至有再招之擧,含恩畏義,他不暇顧,玆敢趨詣闕門之外,而臣之情地,萬分悶蹙,決不可抗顔入闕,重貽明時之羞,不得不陳疏徑退,伏乞聖慈,亟賜遞改臣職名,以淸缺不勝幸甚,謹昧死以聞。批答見上以上燼餘
吏曹啓目,權知成均館學諭李宜章,權知校書副正字全有慶,登科前,年滿五十,竝只六品遷轉,何如?康熙四十一年七月二十日,左副承旨兪集一次知。啓依允。吏曹謄錄
備邊司啓曰,今日,賓廳日次,而上候尙未快復,別無時急稟定之事,頉稟。答曰,知道。
又啓曰,今年諸道水災之慘,實是近古所無,而亦或有彼此輕重之別,其所被傷之處,固宜十分詳悉,至於稍實之處,亦當另加區別,俾無災實相混之弊,而在前監司發巡,及都事敬差官覆審,例多過時,未能一一遍歷,以致分等之際,虛實相蒙,終爲不均稱冤之歸,今年,則必須勿循前套,趁早巡審,庶有一分之效,敬差官,則旣已差出,從當有催促下送之擧,而監司,則稍竢各穀向熟,卽爲發巡,水災被傷處,爲先看審外,各邑農事優劣實狀,各別詳細憑驗,待都事敬差官覆審後,相會一處,各以所見,參互商確,分等啓聞,似爲得宜,以此諸道監司處,分付,何如?答曰,允。
御營廳啓曰,今七月二十一日,習陣日次,露梁沙場良中,聚軍操鍊爲白去乎,入直將官及軍兵等,依前例除標信出用事。啓依允。御營廳謄錄
上在慶德宮。停常參·經筵。
世子宮·嬪宮,藥房問安。答曰,知道。
藥房啓曰,伏未審此時,職體調攝,若何,水刺進御,今已復常乎?臣等,不勝憂慮,敢來問安。答曰,知道。無事,水刺幾至如常矣。勿爲問安。
假注書洪重休,改代趙泰億。
司諫尹弘离啓曰,臣屢忝言地,絲毫無補,愧懼徒積,不意諫院除名,又及於僨敗之蹤,嚴畏分義,不得不黽勉趨謝,而第臣於日者承宣之啓,諫臣之疏,俱有所不敢晏然者,諫臣疏中,侵斥合辭之啓,自有百世公議,臣不必呶呶辯破,而但臣之叨冒臺職,積有年所,則六七人遞改之說,亦安知不及於臣身耶?臣於是,已極難安,而至於銀臺啓語,則臣竊有未曉者,其所駕說,元無摸捉,外若泛論,內必有含,臣固疑其言意之非常,或意向來正義扶倫之論,重激阿好者之陰怒,惹此乘機狙中之計矣。及見前都承旨李墪疏本,則臚列數三事,以爲黨伐之訂,臣始知其當初掩蓄之深意,果有所在,信如此,則初何不歷論於啓辭中,直陳所見,乃反混圇爲語,謎罔同席,聯名奏徹,有若眞出於公平者然,今始吐露於臺斥之後耶?似此斡轉機關,臣莫測其端倪,臣未知黨伐同異之罪,果歸於誰耶?況如尹星駿,則曲護悖義之吳道一,而眩亂獄情,力奬妖妄之姜世龜,而血戰公議,一時劾罷,蓋欲斥詖邪明好惡,而今乃肆然驅入於黨伐之目,是何言議之偏頗,是非之顚倒,一至於此耶?臣之難冒情勢,旣與諸臺一般,而星駿之啓,臣又首發,則今於詆斥之來,何敢以其言之乖謬,謂不足較,而一刻仍冒乎?請命遞斥臣職。答曰,勿辭,退待物論。
掌令成虎臣,牌不進,依承傳罷職。
政院啓曰,兩司多官,不得處置,已過旬餘,此實前所未有之事,卽者,掌令成虎臣,又違牌召,罷職傳旨,纔已捧入,司諫尹弘离,亦爲來避,此後了當,杳無其期,揆以事體,殊極未安,當初玉堂所引之嫌,不無輕重之別,副校理權尙游,修撰李坦,各以自己之事爲嫌,校理李觀命,以銓官同氣之親爲嫌,俱不可强迫,而至於行副〈提〉學金鎭圭,則其所爲言,不過姻婭之嫌,比之諸臣,其嫌最輕,參以情勢,合有變通之道,副提學金鎭圭,卽爲牌招,使之處置,何如?傳曰,允。
同副承旨崔重泰,牌不進,依承傳罷職傳旨。傳曰,只推勿罷。
吏曹啓曰,臺諫有闕,政事,取稟。傳曰,明明日爲之。
玉堂箚子。大槪,請大司憲趙泰采,司諫尹弘离,竝命出仕,請正言尹志和,罷職,行大司諫尹世紀,執義兪命雄,獻納黃一河,持平宋宅相·金栽,掌令李世維,正言孟萬澤,竝命遞差事。入啓。答曰,依允。
禁府,元萬衡拿囚。啓。
右議政申琓,禮曹判書金鎭龜,繕工監觀象監,提調□洪受瀗啓曰,臣等,翼陵陵上莎草修缺進詣明陵,莎草枯損處奉審,則缺與夏間奉審時,似或有異,缺及張張萎枯者,以外面見之,則新抽之葉,缺延相蔽之處,而細察其根莖,則擧皆枯傷,缺完全者,亦不茂盛,與其枯損處缺計數,庫庫傷損處,不可殫記,故缺不得圖形以進,而蓋封陵之時,缺當嚴沍之節,莎草凍傷,仍値春旱,無不枯損,臣等,前日奉審之時,諸臣之意,皆以爲,不可不全陵修改,以此陳啓矣。雨水之後,前日損傷之處,莖葉雖或改色,莎根則更無蔓生之漸,前頭草衰之時,似無根莖凝結之望,又當掃雪之時,則土色必多有呈露之患,全陵修改之役,似不可已,而莎土匠之言,亦如此,令該曹,依前擇日擧行,似爲合宜,敢啓。答曰,依啓。
行副提學金鎭圭箚曰,竝引嫌而退。前所被斥,旣非尋常,今雖移職,勢難臧否。諫臣疏語,承宣啓辭,俱屬謬戾,不足爲嫌。請大司憲趙泰采,司諫尹弘离,竝命出仕。仍竊伏念。凡人臣之進言者,當精白其心,直截其辭,不宜挾雜私意,有所探試,而正言尹志和之疏,外托於遇天災勉君德,而陰濟其救解被罪兩臣之計,敢以前日之聖敎,後來之缺比而互質,終乃歸過於聖志之不立。夫天下之事,惟當論其是非可否而已。不必拘掣於前後之缺而況前日聖敎,亦非以兩臣爲無罪也。志缺苟缺兩臣之無罪,則宜其明言顯訟,以缺爲用意,揣摩游辭,熒惑藉缺參差,而私心所在,自有不可掩者,諫缺豈容如是,且史官爲任,記人注書缺戒,而不以所記告時君者,蓋缺也。是以唐太宗,欲觀缺注,褚遂良,缺諫之,古人深意,於此可見,而缺臣游說,至以書之簡冊等語,缺褒貶不少,嚴祕國史之體,從此將壞,後弊所關,不可不懲,參以彼此,宜有罪責,且朝家之所以待臺官,臺官之所以自處,大異缺凡有被斥之事,難安之端,則許其引避,輒缺辨者,蓋出於重臺閣之意也。近來事,亡其舊缺諸臺之爲李墪等,及尹志和之所侵攻,極其深重,揆以臺體,宜卽引避論辨之不暇,而乃於遷就許久之後,略上寂寥歇後之語,大司諫尹世紀之避,旣在政院啓辭之第四日,掌令李世維,正言孟萬澤,於政院啓斥諫臣疏攻之六七日而始避,若謂無可嫌,則不必强避,若謂有嫌,則何可曠日延拖,而且其辯論,擧皆糊塗,至於萬澤,法外疎族,元無回避之嫌,而猥引曲讒,跡涉避事,諸臣自處,旣失悠漫,萬澤所嫌,尤爲苟且,則不可以其所被人言之不韙,過加扶植,不示警飭之道,請正言尹志和,罷職,行大司諫尹世紀,執義兪命弘,獻納黃一夏,持平宋宅相·金栽,掌令李世維,正言孟萬澤,竝爲遞差。取進止。答曰,依啓。以上燼餘
義禁府啓曰,卽接月令醫員李善慶手本,則保放罪人洪旣濟,病勢今已向差云,還囚之意,敢啓。傳曰,知道。禁府謄錄
上在慶德宮。停常參·經筵。
工曹判書金構辭職上疏。入啓。答曰,卿勿固辭,安心行公。
右承旨金宇杭辭職上疏,及同副承旨崔重泰辭職上疏。入啓。答曰,爾其勿辭察職。
京畿監司書目,驪州呈,以左參贊李畬辭職上疏上送事。啓。答曰,卿勿過嫌,從速上來行公。
左議政李世白箚子。大槪,臣明將祗役園陵,猥陳私懇,冀蒙矜許事。入啓。答曰,卿其依箚辭安心往來焉。仍傳曰,澆奠牀備給,遣史官傳諭。
慶尙道儒生全克和等上疏。大槪,請文元公金長生文廟從享事。入啓。答曰,省疏具悉。已諭予意於諸生之疏批矣。
判決事金弘楨辭職上疏。入啓。答曰,爾其勿辭,調理察職。
戶曹判書金昌集上疏。入啓。答曰,省疏具悉。卿其安心往來焉。仍傳曰,澆奠牀備給。
京畿監司書目,果川呈,以右尹姜銑病重上去不得事。啓。傳曰,卿其勿辭,上來察職事,回諭。
行工曹判書金構疏曰,伏以,臣之病伏江外,虛帶職名,今已半載,辭單屢上,尙靳開許,一味惶縮,若隕淵谷,昨伏見執義兪命弘疏本,則扶抑之間,臣罪益著,至以趙正□未蒙恩敍,謂爲聖明,慰安重臣之意,則臣尤不勝其駴悚矣。以臺臣被譴,爲慰安大臣,則自前或有是說,而不分其言之是非公私,惟慰安之是務,則猶未免爲事理之失當,況以此慰安重臣,事不相稱,且未前聞,聖朝豈有是乎?臣又伏聞日昨,以賓客無行公之人,故有右副賓客李寅燁改遞之命,萬缺下鄕,本無他故,病愈之後,自當上來,非缺廢蟄伏,無復從仕之望,而今玆處分缺如此,此無非臣遲回近郊,不能遠迹京輦之致,驚隕缺靡所容措,今賓客二員,猶爲苟簡,又臣兼帶經缺危蹙,罪戾增積,敢冒萬死,瀝血哀籲,伏乞缺命先遞臣賓客之任,缺將臣本兼諸任,缺以重國體,以安微分,不勝幸甚。批答見上
左參贊李畬疏曰,伏以,臣立朝奉職無狀之實缺屛處,守分補愆,雖是赴燕之任,缺趨朝缺之勢,冒陳危悃,冀蒙諒察,臣缺聖批,以引嫌太過爲敎,促臣上來行公,臣誠狼狽惶隕,莫知所措。顧念聖王用法,刑故無少所嫉缺也。臣之罪戾,臣固自知,而論者,專以缺爲言,陰譏顯斥,語意至深,實王法之所必誅,缺所不齒,而過蒙寬貰,終逭刑章,公論由臣而缺邦憲由是而墜廢,臣更以何心,自同時髦,以行世事君乎?臣又伏聞,憲臣·諫臣,連次上章,力攻銓曹,缺爲言,雖有輕重,而皆所以追論臣罪也。臣之悚怖,於此又加一倍,籍曰,所見有不同,是非有不齊,苟使臣,衡鑒無差,不至積怫群情,則旣去之後,言者之斷斷不已,豈至於是,缺知猥當重任,上孤國恩,下負夙心,每一被言,罪萬他人,尙可費辭而自辨哉?以人臣常道言之,臣雖愚昧,豈不知遠役之非可辭,而臣之所遭,實非細故,竊念人臣之於君命,國事爲急,則捐身而不自顧,固義也。招非其分,則守死而不敢往,亦義也。平世拭□之行,與亂時負羽之役不同,雖使不計缺義,急起趨命,未足爲殉國之節,而但令四維之重,歸於弁髦,此臣所以反覆思量,終於自畫,而不敢冒進者也。且臣以文任事,負罪至此,不惟臣不敢仍玷詞苑,其在朝家事體,固宜速賜變通,毋令名器久辱,而苦心懇籲,尙靳開許,昨伏見藝館下吏所報,又以敬寧殿樂章撰進事,有成命缺體重,其不可苟就也,明矣。臣之鹵莾非其人,則固缺敢復以文衡自處,以冒當莫重缺承命選述光國志缺家多故,臣且才思鈍滯,缺因循經歲,遂至下鄕,初欲送付館吏,書缺遭重劾,不敢書御奏御,其爲負職之罪,固缺雖是已承之命,已成之草,猶不容仍缺況以旣退被衊之身,靦面趨還,輒復措筆於閟宮薦獻之章乎?此則揆以大體,決知其不敢爲也。今臣違拒明命,釁負疊積,惟鈇鉞是竢,而使任旣有治行等節,樂章亦須前期豫習,若不卽速變通,終使國事,緣臣而狼狽,則臣罪尤大,玆敢席藁封章,冒死申籲,伏乞天地父母,俯諒血懇,將臣本兼諸職,竝賜鐫削,冬至奉使缺樂章撰述,亟命改屬可堪之人,俾無臨急苟簡之弊,仍勘臣前後負犯,以肅朝綱,不勝幸甚。批答見上
議政府左議政李世白箚曰,伏以,臣以徽陵莎草修改事,當於明日進去,而臣有切迫之悃,何敢自阻於天地父母之下也?臣之父母丘壠,在於距陵十里之地,松楸入望,雨露增感,況經無前雨潦,塋域亦有所傷,一審往省,情不可已,而已於今春,纔蒙恩暇往來,法制有限,不敢爲申乞之計,今適祗進近陵,若於事畢之後,暫得迤往,稍後復命,則庶不至於大段枉法,亦可無感於幽明,而猶不敢擅滯公程,輒此冒瀆,冀垂矜諒,僭越極矣。惶悚死罪,取進止。批答見上
戶曹判書金昌集疏曰,伏以,臣之父墳,在於楊州地,纔經潦水,不無所傷,往省修補,不容少緩,而臣於春間,纔蒙恩暇往來,拘於法制,有不敢申乞矣。今此徽陵修改之役,缺兩監提調,明將進去矣。儻於祗役缺之後,缺往修其塋域而歸,則復命缺於大段枉法,而庶可以缺感,私情所切,玆敢冒溷,伏乞聖明,府垂諒察,缺許歷省,千萬幸甚。
掌隷院判決事金弘楨疏曰,伏以,臣稟賦虛薄,自少善病,雖一時之觸感,疾病之作,輒到危劇,蓋以常時精力,不逮恒人也。中間又爲水土所傷,十餘年來積成深痼,疾火迭攻,危症輒出,當寒則咳嗽輒發,聲音隨啞,遇暑則嘔泄無算,肢末麻木,其他諸症,日漸月滋,自量病勢,已知爲難醫之疾。頃年待罪北邑時,重感風寒,症情添劇,濕痰凝結,轉成浮腫,腹部堅滿,喘息澁促,奄奄數月欲絶,過客之來見者,無望於生而踰嶺,京洛親知,亦或相傳爲已死,臣於此時,未有一分復甦之望,幸蒙天恩,罷還私第,醫藥調治,殆過一年,腹脹喘急之症,稍似痊減,而源委旣痼,劇歇靡常,東郡赴任,未逾一朞,而又未免以病遞罷,臣竊傷悼,以爲人臣報國之道,惟在於陳力盡職,以效萬一,而不幸狗馬之疾,不堪莅事,兩度任郡,輒皆徑罷,臣之負國孤恩之罪,至此而益無所逃,惟當屛迹朝班,自分爲癃廢之人矣。意外除命,實出於拂拭之盛意,臣惟當感激洪私,奔走供職,而所患腹脹之症,自經暑潦,一倍添重,委頓牀席,轉側隨人,卽今病狀,萬無自力出肅之望,而顧此詞訟重地,尤不可一日虛帶,以速曠廢之誅。伏乞聖明,諒臣病勢,亟許遞改,以便公私,不勝幸甚。批答見上
同副承旨崔重泰疏曰,伏以,空疏如臣,蒙被異渥,銀臺寵擢,出於格外,臣誠驚惶感激,不知死所,至於職名之缺才分之難堪,俱不暇顧量,惟以分義缺謝,仍爲留直,其所以一日居職缺臣與院僚,有不得相容者,蓋卽今缺論臣先父之事,而有非尋常相規之比,缺之所共知也。在臣處義,旣不可忘嫌隨逐,在彼同僚,亦不免觸處拘礙,雖欲以先公後私之義,黽勉彌縫,有不可得,況臣於直宿之深夜,暴得暑瘧,達宵吐泄,僅延喘息,僵倒直廬無以自力,萬不獲已控章疾籲,而廳規所拘,不得上徹,旋因本院啓辭,召牌辱臨,而昏窒不省,卒犯逋慢,勿罷之命,特破常格,銘感骨髓,粉糜當酬,而又於昨宵,誤喫粥物,癨亂復作,症狀倍劇,多般治療,幸得復甦,氣息如縷,若將消滅,卽於此際,嚴召荐加,不計死生,扶舁來赴於闕下,而顧臣情勢之外,目今病狀,無路作氣,以供職事,玆敢冒死哀籲,伏乞天地父母,曲垂諒恕,亟賜鐫遞,以尋生路,以安微分,千萬大幸。批答見上
右承旨金宇杭疏曰,伏以,臣之衰敗筋力,重以痼疾在身,夙夜之任,決非所堪,而除命之下,不敢輒辭,黽勉供職,顚仆爲期,近日以來,素抱膈病,發作益苦,添急輪感,症情頗緊,而連宵持被,將理失宜,轉輾彌留,遂至於委頓之境矣。昨者向暮承牌,强疾祗詣,家在僻遠,犯夜而退,所苦諸症,一倍增重,達曙痛楚,無望自力,今日又未能仕進,私心悶縮,如負大荷,乃於此際,嚴召又降,分義是懼,不得不扶舁趨造於闕外,而顧此病狀,實無奔走之望,抑臣於缺間,有難便之端,事關其先,且在久遠,缺不必煩諸葛藤,而彼旣不欲相容,臣何獨爲晏然,以臣之故,使同僚,新膺寵擢,不安其位,此又臣不可因仍蹲據之一端也。伏乞聖慈,察臣缺難勉强,亟命鐫遞,以便調治缺云云。批答見上
慶尙道幼學金克和等疏曰,伏以,先正臣文元缺聖廡之請,已多年所,京外章甫,控辭陳章,非止一再,而尙靳恩兪,士林缺望,公議殊鬱矣。臣等,伏見向日聖上,答諸道儒生之疏,有曰非不知道學之尊,而蓋出愼重之意,大哉,聖人之言也。旣知道學之尊,則有以仰殿下尊儒賢之心也。旣知愼重之道,則有以見殿下重祀典之意也。且不曰不可,而以愼重爲言,則固知愼重於今日,而快斷於將來也。此正斯文之一大幸也。臣等,始則悶瞀,而終則相賀也。然而區區之愚,抑有說焉。夫天下之論,有是有非,天下之事,有信有疑,所論旣是,而其事可信,則斷而行之而已。所論苟非,而其事亦疑,則斷而不行而已。苟或牽掣於是非之間,依違於疑信之際,則是非無時可定,疑信無時可決,此豈非明王聖主之所當戒者哉?若以殿下,初不知長生之學,而謂不合於從祀則已,旣知其道之可尊,而徒撓於二三大臣持難之說,終使垂成之盛典,寢閣不行,臣等竊惜上有尊賢之君,而下無將美之臣也。諸臣之言,不論其道學,而只以年代之未久,時論之有岐,爲一指難之端,此則誠有大不然者,其道可尊,則宋朝張栻之從享,決於太子之一請,其功可尙,則麗世安裕之配食,亦因門人之獨疏,且以本朝事言之,名儒之配食文廟前後有七,而典禮之擧,或在三十年後,或在五十年後,未嘗以年代之久近,時論之異同,缺持疑也。況長生之沒,垂六十餘年,則年代之久近,不須論也。自去辛酉,內而館學,外而諸道,縫掖之徒,合辭叫閽,以請配食之典者,于今缺,而文正公宋時烈,以長生之門人,首建缺奏之間,伊時在廷大臣,有若金壽恒·閔弼重等,以爲可,雖趨向不同之人,無一異議,則時論之缺有如是矣。不幸數年以來,世道大變,異言喧騰,一種醜正之徒,侵侮正學,疑亂聖聰,至於喜鼎·侃等之邪說淫辭而極矣。今殿下,若徒知愼重之道,而不思所以衛道闢邪之擧,則臣等,恐義理無時而可明,邪說無時而可熄,豈不大可懼哉?噫,長生道學淵源之正大光明,前後章甫之疏,言之詳矣。殿下,亦以爲知其道學之尊,則今不必更爲之說,而最是禮學一款,實可謂大有功於東方,雖以喜鼎等醜正之輩,亦不敢疵毁,只以掇拾家禮之說,强爲譏貶之題目,而自不覺其破綻,則正道之不可誣,此亦可見也。昔漢之鄭杜,未有道學之稱,而只以註釋周禮之文,尙且與於腏享之列者,以其衛道之功,足以崇報於後世也。今者長生,酌古今之異宜,集衆說而損益,纂述禮書,丕新一代之規模,發揮聖經,指南吾道之迷途,使國朝典章,私家經變,皆有所據,環東土數千里之民,皆知斯禮之可貴可行者,莫非其功,則雖謂之功不在禹下,可也。豈可與鄭杜之註釋一經者,比而論之,而況其道德之純,淵源之正,又不但禮學而已乎?多士之請,今已經年,縟儀之典,尙未克行,豈殿下徒有尊賢之名,而未有尊賢之實,因循退託,而莫之決耶?漢儒有言曰,執狐疑之心者,來讒賊之口,持不斷之意者,開群枉之門,以殿下睿智之聖,高明之學,儻不能廓揮乾斷,亟擧缺典,則其何以慰士林之望,而杜簧鼓之讒乎?且念長生,生爲聖朝之禮遇,死蒙累朝之褒典,以殿下繼述之誠,儻或念及於此,則雖無臣等缺亦可以斷而行之,此在缺而不爲耶?臣等重爲缺士,無所識知,而惟其尊賢之缺正道之不明,士趨之靡定,不勝憂慨之忱,裹足千里,相率叫閽,伏乞聖明,宣命有司,亟擧長生躋享之禮,以答士林之公議,以壽國家之元氣,斯文幸甚,世道幸甚。批答見上燼餘
上在慶德宮。停常參·經筵。
政院啓曰,吏曹郞廳來言,今日爲政事,命下,而判書洪受瀗,病不來,參判未差,參議李健命,呈辭受由,不得開政云,判書洪受瀗,卽爲牌招開政,何如?傳曰,允。
京畿監司書目,水原呈,以都承旨李震休辭職上疏上送事。啓。答〈曰〉,卿其勿辭,從速上來察職。
政院啓〈曰〉,近因兩司久未開坐,都目政差出守令未署經,尙有六邑,災實看審,一日爲急,夫馬留滯,亦甚可慮,未署監察,且至九員之多,兩司呈告人員,及今日政新除授臺官,除在外人員外,待明朝,竝卽牌招,使卽開坐署經,何如?傳曰,允。
謝恩,文學黃一夏。
有政。承旨任舜元,文學黃一夏,掌令任埅,京畿都事兪彦明,靑巖察訪呂命擧,司僕正金相稷,司書鄭栻,司䆃僉正徐文淑,義盈奉事鄭弼周,正言沈宅賢,濟源察訪沈尙尹,掌樂正李世奭,連源察訪李浣,吏曹參判金鎭圭,活人別提黃鎭,掌令李世弼,執義李震壽,正言金興慶,持平李宜顯,輔德兪命弘,獻納李德英,大司諫金宇杭,持平李東彦。
左議政李世白,繕工提調金昌集,禮曹參議洪受疇,徽陵莎草修補事,出去。
呂必容,以訓鍊都監意啓曰,新造旗麾祭,今月二十四日子時,神武門後,放砲大吹打設行之意,敢啓。傳曰,知道。
呂必容啓曰,同副承旨崔重泰辭單,有還給之命,卽爲牌招察任,何如?傳曰,允。
行都承旨李震休疏曰,伏以,臣猥以駑劣,過蒙恩私,屢叨匪據,鮮不僨事,居恒兢惕,若負罪戾,昨歲湖藩,辭不獲命,不量才分,黽勉强赴,而孤根易搖,重寄難任,一朞居官,三遭臺評,自訟愆尤,曷勝慙恧?罷官歸田,杜門屛跡,分作明時棄物,不料半載之間,恩敍遽降,銀臺新除,復及於已試蔑效之身,馹召繼至,榮動蓬蓽,臣誠驚惶感激,不覺汗淚之交迸也。在臣分義,惟當不計顚沛,缺情勢有萬萬難安者,豈可以辨缺暴其委折,以自陷於黯黮之科哉?曩臣按道也,缺州進士林瑞鳳者,與其從嫂,爭田相鬨,來訴營門,觀其狀辭,牧使處置,似未得中,臣卽移之營獄,親自按驗,得瑞鳳謀陷土主之罪,別施嚴刑,照律遠配,至於鄕色,未嘗有移囚刑訊之擧。槐山前郡守羅重器,新政疏謬,毁言日至,則等第居下,何足怪哉?該道褒貶,例於十二月初七日封啓,而虛錄査報,乃在於同月十四日,日字先後,昭載文簿,臣安得逆探未然之事,先爲制人之計乎?臺臣所謂偏聽其言,嚴治鄕色,査狀纔到,置之下考云者,何所據而發哉?姜碩臣之外孫女,卽臣之九寸姪妻,而泛稱監司之姪,有若切近叔姪者然,族派遠近,世所共知,則强欲湊合,抑獨何哉?苟究其由,無非臣平日言行,未見信於同朝之致,尙誰咎哉?臣受國厚恩,濫膺藩任,審愼考績,期盡職責,而反被缺之言,負聖明委寄之寵,臣雖萬戮,豈足塞責?噫,毋論事之虛實,道臣之以黜陟被劾,曾所未聞,而實自臣始,臣何顔面,貪榮忍恥,冒昧就列,以取一世之譏議乎?伏聞太廟展謁,期日不遠,而臣之素患消渴,十分危綴,泄病眼痛,一時兼劇,涔涔落席,人鬼莫分,雖欲舁致京洛,席藁竢命,其勢末由,當此出納多事之時,喉司緊任,尤不容一刻虛帶,伏乞聖慈,察臣情迹之臲,憐臣病勢之沈篤,亟命削臣之職,治臣之罪,俾得安分田里,以延殘喘,不勝幸甚。批答見上以上燼餘
吏批啓曰,司䆃寺僉正金楺,身病甚重,不得察任之意,累次呈狀,供上之地,不可久曠,改差,何如?傳曰,允。
江原監司李喜茂,鐵原府使李萬枝,江陵府使許穎,明年麥秋前仍任事狀啓。本曹回啓云云,觀此江原監司李喜茂狀啓,則鐵原府使李萬枝,瓜期在於今秋,江陵府使許熲,瓜期在於今冬,若循例出代,則賑救之事,付諸生手,誠極可慮,竝限明年麥秋仍任事,令該曹稟處亦爲有臥乎所,瓜滿遞代,自是金石之典,不可容易輕改有白乎所,從前諸道監司之以此爲請,每每見塞於本曹者,誠以成憲之不可聽許是白置,今此狀啓辭緣,置之,何如?康熙四十一年七月二十三日,右副承旨臣呂必容次知啓,特爲限麥秋仍任爲良如敎。吏曹謄錄
上在慶德宮。停常參·經筵。
夜五更,月入東井星。
下直,黃澗縣監李成坤,光山萬戶具萬禎,甘浦萬戶吳德獜,幕嶺萬戶金世珍,楊下萬戶金命佑。
假注書具萬里書啓,臣承命馳往于淸風遠西面黃江驛里贊善權尙夏所住處,傳諭聖旨,則以爲,臣於日昨,略以一疏付縣道,敢申待罪之意,方此席藁惶怖,恭竢誅罰之加矣。不意玆者,近侍復臨,十行綸綍,益復隆摯,臣奉讀未半,駭汗浹背,直欲鑽地以入,而不可得也。噫,如使臣有可以一分冒當於明命者,則何敢以螻蟻之賤,一向偃蹇,恬不動念,坐犯重辜哉?蓋此前後聖旨之所以垂諭者,莫非招來賢者之恩數,以臣駑材凡品,視若分內之所堪,而出而膺命,則無論四方之駭笑,內自循顧,廉恥已都喪矣。自喪廉恥,而能事其君者,自古及今,而未之或聞也。至於誠淺莫回遐心之敎,臣益恨上穹高遠,微忱莫徹也。臣以世祿遺裔,受恩深厚,國家休戚,義當與同,而只以爲聖上之所以禮待者太重,故微臣之所以仰承也冞難矣。豈敢效顰於山林遐遯之蹤,自外慈覆之下,以孤勤懇之意哉?且臣病情,自數日以來,一倍加劇,委身牀席,朝暮待盡,雖欲不計死生,强起登程,而如此懍懍之狀,其何能自力耶?徒使三人,荐辱於蓬蓽之中,臣罪至此,益無所逃,惶悚莫知所達云矣。敢啓。傳曰,知道。
領議政徐文重箚子。大槪,賤疾,進退無常,日就澌苶,更陳危篤之忱,乞遞臣所帶本兼兩務,以便公私事。入啓。答曰,省箚具悉卿懇。卿之疾病,尙未痊可,予之慮念,曷有其已?內局都提調之任,今姑勉副,以安卿心,須體至意,臥閤論道,以副如渴之望。仍傳曰,遣史官傳諭。
輔德兪命弘上疏。大槪,臣之無似,孤負職責,自速譏評,引嫌退伏,恭竢譴罰,儒臣處置,公議至嚴,而循例遞改,已極惶悚,不料春坊新命,遽及此際,召牌繼降,嚴畏分義,不得不黽勉趨詣於禁扃之外,而顧臣難冒之勢,非止一端,其不可靦然出肅也,決矣。加以纔遭喪慼,所患添劇,卽今筋力,萬無輪直侍筵之望,不得不疾聲呼籲,乞許鐫遞,仍治臣罪,以肅朝綱事。入啓。答曰,爾無所嫌,勿辭察職。
謝恩,大司諫金宇杭,獻納李德英,正言沈宅賢,持平李東彦。
掌令任埅辭職上疏。入啓。答曰,爾其勿辭,從速察職。
右副承旨呂必容上疏。大槪,敢陳奏事不審之狀,乞蒙鐫罷事。入啓。答曰,省疏具悉。疏辭,令廟堂參考稟處,勿辭察職。
持平李東彦啓曰,屢叨言責,動輒招尤,柏府新命,又及於已試蔑效之身,嚴召繼降,不得不黽勉出肅,而顧臣情迹,實有難安者,前正言尹志和疏避,深斥合辭之論,驅臺閣於黨議排異之科,又以姜世龜宥命之反汗,歸之聖志之不立,噫,護逆之罪人,得以共討,而阿好者,反謂黨議妖邪之疏,衆莫不同惡,而捄之者,視之若無罪,眩惑之言,前後接踵,則志和之說,亦不過循俗奪判名色,而不暇顧倫義之重耳。今不必呶呶辨爭,以傷事面,而臣旣首論於合啓,繼又參涉於世龜之事,則臣於此,已不敢晏然,且臣自昨年春至于今日,連忝臺職,隨遞隨除,有若參下應時之窠,臣亦竊訝惑,則傍觀之駭目,亦固然也。今此志和疏中六七人遞供云者,亦安知非專指臣身耶?此尤臣難冒之勢,且於日者喉司啓辭中,黨伐同異等說,顯有譏貶臺閣,疑亂群聽之跡,雖不明言某事之爲黨伐,而只其含怒於向來明是非嚴懲討之論,發此闖試之計者,益可見矣。及見前都承旨李墪疏本,則當初蘊蓄之意緖,果盡透露矣。噫,尹行敎疏中所攻斥者,盡是今日扶植義理之論,其所營護者,率是近來得罪名義之輩,而謂之發於忠愛,尹星駿疏中力救道一,右袒世龜者,專出於翻亂獄情,嫁禍朝廷之計,而謂之出於憂忱,其他抑揚之說,無所不有,至以擠軋放肆之論,不可一二數爲言,臣未知此果出於公平不黨之意耶?噫,國家置臺閣,所以托耳目之重,故雖以人主之尊,亦不得輕加折辱,今日臺閣,雖極疲軟,彼若有一毫嚴畏朝廷之心,顧何敢身居近密之地,伸其偏私之見,目臺閣以放肆,恣意蹴踏,若是其無嚴耶?初則托泛論而瞞過院僚,末及立私意而凌轢臺閣,臣於此,竊不勝駭惋也。第臣曾於尹行敎·尹星駿事,辨有所辨斥,則今於侵詆之來,不可苟耐蹲據也,決矣。又伏聞物議,則以臣職在春坊侍從之列,與庶僚自別,而被人非斥,不卽陳疏論斥,大以爲非,以此以彼,尤何敢一刻仍冒於臺次乎?請命遞斥臣職。答曰,勿辭,退待物論。
司諫尹弘离啓曰,都承旨李震休,曾在湖臬,顯有殿最不公之迹,臣果論罷矣。卽伏見其疏本,費辭伸辨之外,又以湊合等語,反加侵攻,有若眞有爽實者然,臣竊瞿然,而繼之以駭歎也。鄭推,爲人剛明,素有治績,及授洪州,聲稱竝著,此則震休,亦必聞之矣。有謂進士林瑞鳳等,醜辱寡居從嫂,絶悖無倫,推,因其呈訴,發差推捉,而瑞鳳,拒逆不來,故爲先囚奴督見,未及處置之際,推,因公上京,震休,偏聽構捏,不問是非,拿致本邑鄕色,酷施嚴杖,卒至置諸中考,推之力辭見遞,實由於此也。使推若有所失,則明白陳說,未爲不可,而乃曰,牧使處置,似未得中云云,雖未知推之所坐,甚於甚處,而旣曰,以未得中,則設有所失,元非大段,據此可知,何可以此,旣刑鄕色,又置善治守令於中考也。況以謀陷土主之罪,刑配瑞鳳云爾,則推之元無所失,震休自首之矣。其後非議震休之言,喧藉遠近震休,不得已論配,瑞鳳,以爲止謗之資,而今及以此一款,直爲自明之端,多見其破碎不成之說也。第臣於昨日啓辭中,從嫂書以從妹拿致,認以移囚,嫂·妹旣有差,別拿移不無少間,以此咎臣,固不敢自解也。羅重器,承姜碩臣,移除嶺邑後,莅任槐山,碩臣之虛錄還上,厥數甚多,重器,以赴營之意,簡問碩臣,則碩臣,寄書於本邑鄕色,其書有曰,本官雖不遞易,呈狀巡營,請更定査官,又曰,似聞其道監營軍官,以譏察事,來到其邑,留在四日於境內,廉問官事而去,竊爲槐倅,不無所慮云云,若不相通於監營,以圖遞罷,則碩臣,遠在嶺邑,何能豫知重器之遞否,而亦何以詳知軍官之廉問乎?重器覓見其書,知其必罷,抑恐虛錄之罪,畢境同歸於自家,汲汲馳報於營門,報狀題辭受來,在於十二月二十四日,而重器,俄果居下,其間事狀,昭有脈絡相通,迎擊之迹,綻露若此,而今其疏中以爲,安得以逆探其已然之事,以爲制人之計云者,見其巧於掩露,而自不覺其心迹之益露也。且重器之到任,纔及三朔,治效有無,未知如何,而罷歸之後,儒品輩,裹足氷程,再三叫閽,而見阻喉司,不得上徹,邑民刻石頌德,以寓去後之恩云,果使重器,新政疏謬,則數朔之間,得民之愛,何至此哉?以此震休所謂毁言日至者,何所據,而又何不直陳不治之驗,乃反糢糊爲言耶?臣之啓辭以爲,監司之姪云者,初不知寸數之遠近,泛然指目矣。震休,乃敢以族派遠近,爲其自辨之一訂,然則疏遠之族,固不得請托,而必切近然後,方可夤緣謀計耶?亦可謂苟且之甚,而誠未滿一笑也。其疏曰,無論事之虛實,道臣之以黜陟被劾,曾所未聞,臣於此,尤不勝捧腹也。夫殿最之法,至嚴且公,苟或挾雜私意,治否爽實,則處臺閣者,其將諉以曾所未聞有,而不加警責乎?今震休,只知未聞以黜陟被劾,而不自省己之循私蔑公之爲罪,反欲箝制言事之人,此等無倫脊之言,不欲呶呶辨破也。然身居臺閣,旣被非斥之來,則決不可晏然,請命遞斥臣職。答曰,勿辭,退待物論。
獻納李德英啓曰,日昨諫臣之疏,政院之啓,侵詆兩司之臣者,極其深險,若其是非義理之辨,則諸臺之避,旣已陳之,今不必更爲疊牀之語,而臣於面來,連忝臺端,則情勢之難安,實與被遞諸臺,無所異同,固不可晏然復叨,且臣以前日崔廷龍論啓中公文一款,語欠明白,至被大臣疏斥,尤不勝瞿然,臣於禮律,固不能熟講,而至於繼後之必有公文,亦嘗聞先輩之定論矣。臣之本意,只以廷龍,幸其公文之不出,全沒繼後之迹,故據其所聞,備陳實狀,仍及輓近以前則,公文不出者,世或有之,以破廷龍諱慝之態而已。非謂公文不出,而亦無所害,辭不達意,致有駁議,臣之惶悚,已不可言,而況今本道査啓,全然白脫,臣之所論,自歸爽實,難冒之端,又加一層,臣於此,不能無惑,大抵廷龍此事關係倫紀,當初所聞,如非十分可信,則何敢率爾提論乎?臣之聞此事,久矣。洛下傳說,不啻藉藉,猶慮聽聞之或爽,更加訪問,則凡人士之自湖中來者,皆言湖中之人,莫不憤罵,衆口一談云,臣始信人言之不誣,有所論啓,而爲請行査者,乃所以重其事也。今其査狀,若是相反,信如是,則京外喧傳之言,何所自而出也?臣之所以終未能釋然也。近來紀綱不嚴,私意太勝,凡有行査外方者,則罪人之家,奔走圖囑,百般啗誘,終必白脫而後已,今此査事之畢竟至此,臣亦料之,然査啓如此,則臣何敢自以爲是,而復廁於臺次乎?且臣曾忝憲職也。同僚,以章陵參奉李晩祥汰去事發論,臣亦隨參,蒙允矣。追聞物議,則皆以爲,所論鄙悖駔儈等說,俱非實狀云,臣於是,不勝瞿然,而又伏見銓官疏本,則以爲,只聞其以先賢之胄家,有睦友之行,銓官之疏語旣如此,物議之稱冤又如是,何敢諉以隨參,而晏然而已乎?以此以彼,俱不宜一刻仍冒,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
領議政徐文重箚曰,伏以,臣之賤疾,今已五十有餘日,而尙未止息,減少之數,猶且十餘度,氣力疲苶,飮啖不甘,日復一日,漸就澌盡,醫人技窮,藥物殫方,寄身牀褥,早晩以竣造物者處分,而惟其重負,尙且擔在身上,不缺遞,一年過半,身爲首相,兼帶藥房之任陵寢奉審修改,非止一二所,諸大臣,奔走不暇,而臣不能備數其間,太廟展謁,日期不遠,而臣不能隨駕後列,職事曠闕,分義虧損,疾病之外,添一憂煎,火熱上攻,有時暈倒,衰朽之質,半年之間,再經大病,不死已幸,何可望復起爲人也?伏乞聖明,特賜矜憐,亟命遞解臣所帶本兼兩任,俾得卸下重擔,少須臾安意調息,死亦免地下煩冤之鬼,千萬祈祝之至。取進止。批答見上
掌令任埅疏曰,伏以,臣性質愚陋,才識駑劣,少筮蔭仕,累叨縣邑,而涓埃莫效,晩竊科名,幸忝儒官,而涯分已踰,不意柏府新命,遽及於千萬夢寐之外,臣驚惶感激,無所措躬,召牌遄降,義不俟駕,不缺於闕門之下,而誤恩濫爵,決難冒居,徊徨踧縮,莫敢承命,顧玆風憲之職,論時政之得失,爭殿陛之是非,匡正君違,糾覈官邪,擧國公議,委之專責,則是何等淸選,是何等重任,而乃以如臣百無〈一〉能,萬不近〈似〉者,苟然充備,旣貽蚊負之歎,且招鵜梁之刺,豈不辱淸朝而瘝厥官也哉?雖在豫安之時,遴選臺閣,不可不愼,況今災異畓臻,歲將大儉,而拯救茫然,民憂溢目,朝議潰裂,朋比角勝,而義理晦塞,國事寒心,苟非見識特出,望實俱著者,誠無以盡獻替而濟時艱,明邪正而扶世道矣。目今朝著,雖曰乏人,淸裁雅望,達識通才,可處臺憲者,亦自不少,屈指歷數,皆逾於臣,臣之庸碌無用,通朝共知,名論素微,爲世所輕,加以年齡遲暮,衰謝已極,疾病侵尋,精力消亡,雖末官賤職,猶難堪任,矧玆言責之地,斷無承當之望,自知不似,人謂斯何,肝膈之辭,實出至誠,臣非敢一毫矯飾,以欺缺也。抑臣且有不可玷辱淸顯者,臣於今春,纔遭從子之喪,而謁聖赴試,在其未葬之前,蓋臣情理,實有萬不獲已之端,而老未廢科,已極愧恥,重犯禮防,自分永棄,人或矜憐,而不加非斥,發軔之初,行身如此,其將何物以事君,亦何以抗顔自立於周行間乎?臣才分不逮,固不暇論,而有此難洗之釁累,怵迫危厲,無地自容,咫尺天陛,終不敢祗謝以退,伏乞天地父母,俯垂矜察,亟賜鐫削,以重名器,以安私分,公私幸甚。批答見上
輔德兪命弘疏曰,伏以,臣以無似,屢玷言地,冥行墑埴,觸事生疣,日昨缺之疏,相繼譏斥,實非尋常缺一行餘儒臣處置,公議至嚴,而聖度天大,缺循例遞改,私心震惕,一倍靡容,不料春坊新除之命,又下此際,繼而召牌臨門,嚴畏分義,不得不黽勉趨詣於禁扃之外,而顧臣情勢之難安,非止一端,臣何敢靦然出肅,冒據榮次,而不爲之自列乎?噫,東西標榜,其來已久,而不幸同室之中,又成閗鬩,彼此是非之源委,不必提論,而至於甲戌以後一着,則誠有可言矣。夫兩相臣前後緩獄之罪,雖曰無情,日後禍變之慘,雖非逆覩,而惟其別生異議於大經常法之外,終至於曲貸凶逆,救護妖惡而後已,只此一款,實是大段誤處,執此爲言,終始不舍者,甲者之論也。當初按獄之體,雖有差誤之端,原其本情,亦出於深憂過慮之致,不可以一時誤事之失,論罪大臣者,乙者之論也。以下缺以上燼餘
上在慶德宮。停常參·經筵。
禁府,王貴尙拿囚。啓。
政院啓曰,今日,賓廳日次,兩司當爲入侍,而兩司多官,無一人行公,除在外及避嫌退待外,呈告未肅拜人員,竝卽牌招,何如?傳曰,允。又啓曰,太廟擧動時,承旨不可不備員,而都承旨李震休,左承旨李善溥,皆在外未上來,何以爲之?敢稟。傳曰,竝改差。又啓曰,太廟擧動時,漢城府堂上,當爲導駕,而判尹李寅燁,右尹姜銑,俱在外,左尹尹就商,以御營大將,當爲進去,將無推移導駕之員,似當有變通之道,何以爲之?敢稟。傳曰,右尹姜銑,改差。
假注書趙泰億出仕,代李縡。
謝恩,輔德兪命弘,參知朴權。
執義李震壽啓曰,臣昨於肅命後,以本府前啓之嫌難參涉,有所自列,喉司堅執,終不捧入,臣不勝慨然,蓋科獄罪囚中,有嫌家子弟,此則通朝之所共知,臣自己卯以來,忝叨本職,非止一二,而事係此獄,輒事嫌避,及夫小科獄疏釋之日,以嫌不敢爭執之意,有所備陳於避辭中,業已俯燭,而今玆引避之不許登徹,曾是意慮之所不及也。夫所處者,同一臺府,所引者,同一嫌礙,前則嫌避之不暇,後則放例而行公,區區引避之節,亦不得保其終始,則求之事理,寧有是哉?況臺閣處置,與他自別,苟有一毫難安之端,則輒以爲嫌,而朝家待臺閣,事體亦異,聽其引嫌之輕重,付諸公議之立落,未聞喉司,經加搪塞,有若今日之爲也。臣竊異之,尋單乞免,誠出於萬不獲已,不意玆者,召牌又降,分義是懼,黽勉趨詣,而第科獄之啓,終難冒嫌而參論,揆以廉義,且有見輕喉司之恥,以此以彼,苟不可一刻苟冒也決矣。請命遞斥臣職。答曰,勿辭,退待物論。
忠淸監司書目,尼山呈,以左贊成尹拯辭職上疏上送事。啓。答曰,省疏具悉卿懇。日者別諭,用敷心腹,以冀卿之幡然改圖矣。只緣誠禮未至,莫廻遐心,缺然且慙,無以爲諭,其不可一向邁邁,以孤至意也。卿其體諒,安心就途,以副虛佇之望。仍傳曰,遣史官傳諭。又書目,淸風呈,以贊善權尙夏辭職上疏上送事。啓。答曰,省疏具〈悉〉爾懇。予意已竭,造朝愈邈,益用愧恧,無以爲諭,矧今新涼乍動,講筵將開,思想之心,此時尤切,其不可一向邁邁,以孤至意也,決矣。爾其體諒,安心就途,以副虛佇之望。仍傳曰,遣史官傳諭。
傳曰,大臣·備局堂上引見。引見時,前應敎李晩成,推考敍用,玉堂中罷散人員,亦爲抄啓敍用,後日政,副提學及東壁差出,速完新錄事,下敎。
掌令任埅,牌不進,罷職。
吏曹啓曰,臺諫有闕,政事,取稟。傳曰,明日爲之。
都承旨尹世紀辭職上疏。入啓。答曰,卿其勿辭,從速察職。
今日引見時,大司憲趙泰采所啓,僚臺處置,臣當爲之,而其避辭中一款,卽諫臣所謂六七人遞代之語也。臣待罪銓任時,亦嘗累擬臺閣,則其所詆斥,專在臣身,不敢可否之嫌,與前無異,何可一刻仍冒乎?臣以無似,猥忝匪據,一言無效,瀆擾是事,所失尤大請命遞斥臣職。上曰,勿辭,退待物論。
大司諫金宇杭所啓,竝引嫌而退。疏啓論斥,是非已定,不須以此强引嫌。兩次論人,俱歸爽實,揆以臺體,勢難仍在。當初論劾,已有所據,自辨之疏,不必爲嫌,而至發私書,張皇引避,事涉猥褻,且損臺體。請獻納李德英,司諫尹弘离,竝命遞差。上曰,依啓。
左承旨金德基辭職上疏。入啓。答曰,爾其勿辭,救護父病。以上朝報
右議政申琓所啓,前以椒島僉使新設差出事,稟定於榻前矣。迄無差出之事,問于兵曹,則以爲,無明白分付,故不得詳知而然云,牧子及募民,不可不時無統領,速爲差出僉使,似宜矣。上曰,椒島僉使爲先差出事,分付,可也。
又所啓,頃者咸鏡監司黃欽辭陛時,因別遣試官徐宗泰之言,吉州內奴婢貢布蕩減之意,有所陳達。備局覆啓中,只有御用八升,竝爲減給之語,而其餘貢布,則不爲擧論,故內司移牒備局,使之指揮云,而五六升以下貢布,則不當入於減給中云,此則不能解見備局覆啓本意之致也。丙寅御用八升布紅花之外,竝爲蕩減,則五六升以下貢布,自當入於其中,不當以備局覆啓,不爲別白,不許蕩減矣。一依丙寅年例,八升布紅花外,五六升以下貢布,竝爲蕩減之意,分付內司,何如?上曰,依爲之。備局謄錄
有政。昌陵參奉鄭揵,右尹李國華,承旨尹世紀·金德紀,司成趙泰老,內局提調申琓,監察黃啓河,弼善李萬選,兵曹參知金萬埰,司藝閔震元,正言金栽,濟州敎授金泰鼎,監察李箕翊,兵曹佐郞趙道彬。
崔重泰啓曰,太廟擧動時,承旨不可不備員,而都承旨李震休,左承旨李善溥,皆在外未上來,何以爲之?敢稟。傳曰,竝改差。
右議政申琓所啓,諸道點馬,例以式年差遣,今當差出以送矣。從前每以武弁之官卑者差出,故號令,不得行於各道,且牧場設置之處,多與兵營相接,當其驅出檢視之際,與營門不能相抗,故雖有牧場之入於營門者,不能任意推去,勢固然矣。今番則以風力文官,各別擇差以送,以爲彈壓之地,何如?上曰,依爲之。司僕謄錄
右議政申琓所啓,臣以兼帶衙門事,有所仰達矣。太僕馬匹之凋耗,物力之殘弊,曾亦仰達矣。臣取見馬案,則壬申所付濟州馬,一萬四百八十匹,而今爲七千四百七十一匹,以壬申欠三千十匹,各牧場馬一萬一千六百九十匹,而今爲一萬四百二十一匹,以壬申欠一千二百七十二匹,前後十年之間,未見蕃息之數,耗減之數,至於此多,以此論之,則前頭之事,極爲可慮,故今方爲此之慮,搜覓久遠,宮家折受之諸島及中間落漏者,一從輿地所付推出,以爲放馬牧養之地,其中元山島,在於忠淸水營近處,本是從前太僕牧場,而曾在戊申年間,因安興移鎭之議,移其牧馬之後,更無移鎭之事,仍爲水營所屬,至今不得還推矣。卽今雖有虞候,風和時候望之擧,不過一時往來,而今雖置馬場,別無妨礙之端,且島中田畓,則本是太僕之物,水營不當仍占,故自本寺,今方訪問閭巷間知馬者,別將稱號,入送島中,使之依前設場,而亦不無自願之人,故略給價布,使之貿取雌雄良馬於中江及會寧開市,多數放牧於島中,以爲取種之地,不可不先審其形便,將欲發遣郞廳,故敢此仰達。上曰,先遣郞廳,察其形勢後爲之。司僕謄錄
□時,上在□政堂,大臣·備局堂上引見。右議政申琓,禮曹判書金鎭龜,右參贊嚴緝,刑曹判書閔鎭厚,大司憲趙泰采,同副承旨崔重泰,大司諫金宇杭,副校理權尙游,假注書李邦彦·洪萬遇,記注官權缺,記事官金相元入侍。申琓曰,近日天氣當熱,靜攝之餘,聖體若何?上曰,無事矣。琓曰,玉候違豫,累日彌留,旋卽復常,群下之喜幸何極,水刺進御,亦復如常乎?上曰,水刺之節,亦已復常矣。
申琓第五啓辭又啓曰,尙方元無財帛,只以若干奴婢貢木,以爲需用之地,而凡係御用之物,每每取來於戶曹,隨時封進,而其中三名日及誕日進上吐紬,則自本院,豫爲授價於廛人,各色入染,以待臨時封進,而價木則以本院奴婢貢木上下矣。自乙丙以後,連値飢饉癘疫,奴婢貢木,太半減縮,故以本院舊儲之木,僅僅充給矣。今年則戊·己以上奴婢未收貢木,自備局竝許蕩減,本院卽今形勢,實無充給之路,而進上則不可闕封,姑限本院奴婢貢木收拾間,令戶曹上下,宜當,敢此仰達。上曰,收拾間,使戶曹上下,可也。出擧行條
又啓曰,缺只以奴婢貢木成樣,而奴婢之數,缺數受捧,亦不過數十同矣。近來奴婢之數,日漸減縮,姑以全州一邑言之,載錄本案者,六百餘名,卽今實貢,只是五六名,中間雖有飢饉癘疫,豈有如是減縮之理乎?此必中間落漏之致,故若有陳告之人,則依法賞給之意,布於中外,則近間頗有來告之人,詳知實數之後,前頭將欲陳稟,而近見各邑所報,則物故立案上送之處,前後相續,無日無之,此亦可疑,從前如此之時,曾有發遣郞廳推刷之時,兩西則水災最酷,而兩南則年事不至失稔云,別遣郞廳一員,使之推刷,俾知卽今時存及生産之數,如有以生爲死,圖出物故之類,則伏法科罪,以爲懲礪之地,宜當,故敢此仰達。上曰,仍爲置之,則必漸虛疎,發遣官員,依所達推刷,可也。出擧行條
又所啓,國朝諸陵,皆無碑表,而獨健元陵及獻陵,有碑設閣矣。寧陵遷陵後,立碑於陵下,而當初不爲建閣,未知有所未遑之致,而所立之處,旣是傾側,以其不蔽風雨之故,當初塡字之朱,盡爲磨滅,今則廢閣不塡,所見極爲未安矣。健元陵及獻陵,則以其碑石高大,故碑閣亦大,而此則不過一間小閣,物力亦必不多矣。臣曾於奉審時,詳察其形勢,且聞陵官之言,則上年秋間,論報該曹,受置書目,而朝家連有事故,未及定奪云,當此無故之時,斯速啓稟,修擧欠典,似爲合宜,故敢此仰達。上曰,令該曹稟處,可也。禮曹判書金鎭龜曰,臣未曾奉審寧陵,雖未目見,而亦嘗稔聞矣。國陵重事,如其可爲者,則役之大小,事之難易,非所可論,聞具碑石體小,雖當此凶歲,功役亦似不難矣。若經秋冬風雨,則傾毁尤甚可慮,不待覆啓,以此出擧行條,俾爲擧行,何如?刑曹判書閔鎭厚曰,臣亦稔聞,缺卽擧行而但卽今年事失稔,秋成缺無弊端矣。上曰,待明秋擧行,可也。出擧行條
又所啓,故都事梁弘澍,卽故參判臣喜之子也。素有學行,且以忠義自勵,當壬辰宣廟去邠之時,與其長子榥,備箭竹四萬箇,長片箭三百部,徒步奔問於龍灣行朝,李如松平壤之戰,多用其箭,故相臣柳成龍·金命元等,陳達於缺廟,特賜褒加,除拜禁府都事,當其蒼黃播越之時,雖朝紳扈蹕者無多,而弘澍,以韋布之士,奮義忘家,父子裹足,千里赴難,其爲忠義,已足可尙,而鄭仁弘,乃其妺婿,而素知其心術,嘗陳疏辨斥,及仁弘用事之時,爲其黨所陷,幾不免死,其所守之正,亦可見矣。頃日其子孫,上言請蒙褒典,而該曹,未諳其時事跡,循例防啓,故人皆嗟惜,而臣曾見先正臣宋時烈·朴世采所撰碑誌,備知其前後行跡矣。如此之人,朝家必須特爲褒贈,然後可以存樹風聲,激勸來世,故敢達。上曰,特爲贈職,可也。出擧行條
又以所懷啓曰,臣於近日事,有所慨然,敢此仰達。近來論議潰裂,是非不公,以前吏判李畬事觀之,人心之危險,尤可見矣。其時試紙好品禁用事,定奪之後,士子輩,不肯遵守,謁聖試士期迫,而試紙踏印者甚少,李畬之許踏中品,蓋出於萬不獲已,雖或以爲,不爲啓稟爲非,而畬旣是主管之人,則隨時變通,亦無不可,而尹星駿之疏,至以循情擺弄爲言,無據甚矣。李畬初爲吏判,不欲行公,而分義所在,亦不敢一向辭免,黽勉供仕,爲日已多,而竊觀前後掌銓之臣,尠不遭憚,畬之所遭無他,亦以久在銓地故也。循情擺弄,掌試者或可爲之,而豈可以試紙,爲循情之資耶?缺罔測之地,不使復入朝端,缺且前兵判金構曾被趙缺極可駭,而李墪疏中未知虛實云者,矇矓缺有若實狀,如臺啓者然,正緯之端,墪亦未必爲是,而欲借其言,陰擠金構,其意可謂深密矣。當此災異疊臻,國事潰裂之時,諸臣雖聚精會神,罔知攸濟,而委任之臣,使不得接跡,臣恐朝著將無人矣。今此李畬,旣入罔測之科,使臣雖缺他職其在廉隅,宜不敢晏然上來,而構之所遭,亦非尋常,豈欲復入朝端?自上若加詗察,別爲開釋,則兩臣,庶可以容身矣。副校理權尙游曰,向日視學時,正草打印事,出於一時事勢,有不容不變通者,蓋謁聖之前四日,大司成,依例差出主掌官,踏印正草,而以品劣之紙,出給見樣,好品之紙,一切退却,擧子輩,臨時易紙,而市肆中,與見樣相準者,卒難貿得,開坐兩日,踏印者不過數百丈,科日不遠,將有臨時窘迫之弊,曾前科擧時,以踏印事,臨急紛擾,擧子至有升屋作拿者,體貌之損傷,不可勝言,且京外士子,賣其好紙,換買劣品,事出卒急,其費反多,故知館事李畬,爲此之慮,分付該掌,以爲過品之紙,固當嚴禁,而若其中品,量宜許踏,依見樣尺度割給,俾無紛擾之弊,自是數日之內所踏之數,遂至累千餘丈,其時事狀,不過如此而已。自前朝家之禁用好紙,非不申嚴,而弊習已痼,終難猝變,設科之初,雖爲禁斷,而終因事勢之難便,未免酌量緩禁者,非止一再,雖以今年小科言之,打印主掌官,不能痛禁好紙,以致敦厚者甚多,至入於睿覽,此亦可知其事勢之自爾如此,而獨於謁聖之科,求罪偏重,語意深險者,抑何故耶?當初李東彦啓辭中,物情駭憤云者,缺追後陳疏自辨,其所聞差缺人言,不察事實,以致輕論,渠疏中反資有缺旁伺者之嚆矢云者,是其實語也。若乃尹星駿,直曰國子堂上,循情擺弄,至以無糾劾之論,謂之君父之耳目蔽遮,中外之人心拂鬰,且以臺臣之停止主掌官啓辭,謂之手脚忙亂,承望風旨,斷之以蔑法媕婀,欺枉不直之科,有若李畬,眞有擺弄公法,暗地循情,而臺臣,亦恐其罪惡透露,汲汲傳啓,以承畬之風旨,而蔽殿下之耳目者然,噫噫,甚矣。此何言也?雖攻擊巨奸大慝之言,亦何以至此也?承旨崔重泰曰,臣待罪諫職時,猥上一疏,略辨尹星駿疏語之非,而中外士子,罔不遵守云者,尤爲無據矣。有若李畬,以試紙用情者然,其言誠爲黯邪矣。尙游曰,夫朝家之禁用好紙者,蓋爲京外士子省費之地,而畬之所憂,則市肆浮置之紙,擧皆敦厚,不中見樣,而市人,反以劣薄之紙,因急刁蹬,則殊非朝家,爲士子禁浮費之本意,大相反矣。且臨場或有紛鬧之弊,則徒傷國體,益壞士習,此所以參量變通,而變通之後,試紙踏印者,至於累千丈,此有何一毫近似於擺弄循情,而承望掩匿者,亦有何可指之事耶?且所謂新令嚴截,內外士子,莫不遵守云者,大是欺誣,主掌官開坐之初,兩日踏印者,只是數百丈之小,則此果爲內外士子,遵用朝令之證耶?其後稍弛禁令之後,所踏者至於累千丈之多,則以此皆謂循情,其果成說耶?於此亦可見用意構誣之狀也。李畬文學雅望,蔚爲士類之所推重,此則聖明想必俯燭之矣。素無當世之念,特以感激隆眷,黽勉從仕,思欲殫竭心力,以報萬一,設於凡事,縱有少差,必是公過,雖其平生不識面之人,未嘗以用情行私疑之,蓋其立心制行,見信於人,缺無故遭此不近之構誣,且畬缺出赤心,而聖上,諭以事理,責以分義,開曉甚勤,此畬所以不敢固守初見,以孤聖恩者也。夫豈有干進之意,而今又以求退要進爲言,以防其再入之路,畬之不安於心,當復如何哉?今於屢度恩旨之下,不敢趨承,亦出於不得已也。在畬廉隅則固然矣。第念當此人才眇然之日,如畬之經學才猷,殿下宜開誠敦勉,必致朝端,不當因一人之誣詆,任其屛退也。或者以爲,畬之難進如彼,若以往役之義召之,則畬必不得不承命,日月旣久之後,自當因前留仕云,而此有不然者,畬雖承命赴燕,復命之後,其所難安,何異於前也?古語曰,一君子退,衆少人進,此關係不細矣。此尤殿下之所宜深察處也。上曰,試紙事,朝家每爲申飭,而士習不美,不肯遵守,今春謁聖時,期日已迫,而弊習已痼,皆用好品,若不變通則事甚難處,故稍好紙,許令踏印,蓋出於不得已也。尹星駿,非不知此,而至以循情擺弄等語,構誣李畬,李畬,任使已久,予豈不知其爲人乎?決非循私用情之人,雖有百星駿言之,予無可動之理,而畬旣受誣如此,宜乎不能自安矣。其時若解銓職,謂當卽爲上來,故許遞矣。及其星駿疏出之後,情勢不安,不得上來,朝家旣知其無他,則不可以其難安之故,一任其屛退,而每以此爲嫌,無意還朝,誠甚慨然矣。畬之受誣,特是尋常之事,而至如關係倫義之事,論議亦多可缺向日尹德駿之疏,至以親鞫爲非,乃使柳沅之輩,接迹而起,此等論議,安知不爲他日邪說之嚆矢耶?至於合辭之啓,不顧義理,迭相崖異,有若立節者然,朝臣,非以爲逆睹禍變,而一誤再誤,致有末終之缺有情無情,不可仍置,其誤缺若過此等大事,論議如此,他缺工判金構,卽前日柄用之臣,而一自遭彈之後,屛居江郊,今已累月,前後諸臣辨白,右相又爲陳達,臣不必疊陳,而第臺諫所謂弄權愛銀等說,極爲狼藉,誠甚無據矣。上曰,所論之罪,不過削黜,而觀其措語,則有若禍機迫在朝夕者然,正如急書,豈特愛銀等說狼藉而已乎?尙游曰,其所罪狀,雖極狼藉,此固朝紳之所不聞,臺諫獨言之,缺終亦無事實之指陳,殆同白地之言也。近日章奏間,或若知構冤,而謂臺啓謬戾者,亦且奬之以言事,推之以無隱,置之呑吐之間,構於心事未暴之前,亦安敢輕進,此皆聖明之所當留意者也。申琓曰,李墪之疏以爲,以小臣論重臣,不畏强禦云云,金構有何强禦之權勢,而人之爲言至此耶?構之情勢,固難復入行公,而第今所帶之職,雖是閑局,宣惠廳堂上,爲任緊重,有司堂上李寅燁,尙不上來,戶曹判書金昌集,以例兼堂上,句管凡事,誠爲苟簡矣。
琓又進曰,宗廟奠謁,只隔數日,而卽今上候,雖已平復,日氣尙熱,其在愼疾之道,不必以此日動駕,臣待罪藥房,不勝憂慮,故敢達。上曰,初定日,勿爲差退,可也。
禮曹判書金鎭龜所啓,向者,以揀擇單子收捧事陳達,而漢城府及諸道,旣已定期,分付矣。禁婚令下之後,自臣曹啓稟,缺代異姓八寸親,則不爲禁婚,亦不捧單事,卽已知委中外,而有可更稟之事,故敢此仰達。當代異姓親,則雖有區別之前例,而今此揀擇,有異於前,兩王妃親屬,亦當有限寸數區別之擧,而歷考前例,曾無定式之事,缺廟朝時事,亦無可據文書,故缺。上曰,何如?琓曰,此事曾未聞有缺宗·宣廟·仁祖朝,似有可據之例,而禮曹文書,旣無考據之處,以中朝見之,則未見后族寸數區別之事矣。鎭龜曰,舊例雖未可知,而以事理言之,則王妃親屬,有同姓與異姓,亦當區別,限定其寸數,而此非臣曹擅定之事,今日入侍大臣,只是一員,詢問于諸大臣而處之,似爲得宜,而我朝國俗,與中朝有異,士大夫再娶者,缺前妻近族,避而不娶,蓋爲別嫌之地,則卽今兩王妃親屬,固當有限寸數區別之擧,而至於後宮親屬,亦宜有區別之事,諸臣外議,或以爲勿論正宮與後宮親屬,一體以寸數定限區別,宜當云,或以爲,後宮親屬,事體旣異,寸數定限,亦當有間云,故竝此仰達。上曰,此是曾前所無之例,竝詢問于大臣而處之,可也。出擧行條
金鎭龜曰,在外諸臣,皆以爲,處子之入於丙子年揀擇時者,不宜更入於今番揀擇云,諸臣之意見如此,國家重事,不可不詳審,故敢達。上曰,此則外議,是矣。鎭龜曰,臣親承傳敎,不必出擧行條矣。卽今年歲相當處子,竝爲捧單後,詳考丙子年文書,入於其時揀擇處子,則自臣曹拔去其單子,似爲便當矣。上曰,依爲之。
閔鎭厚所啓,法律,國家之所重,人命之所係,而刑曹律官,料錄不厚,人皆厭避。每當科時,缺殘弊之人,應擧入格,本曹時仕及外方檢律,多不能擧職,此非細慮也。臣方抄出年少聰敏者數十人,入屬生徒,將欲別樣勸課,而不但本曹物力匱乏,無以施賞,至於律冊,亦皆散失,科擧考講之時,每患不足,況何可分授生徒,以資講習耶?大典·大明律板本,在於全羅道,無冤錄,在於忠淸道,故缺兩道則以所入紙地,難於缺印來之時,而以大同米,會減其紙價云,今亦依此例,以大同米會減,而三冊各十五件印送事,分付兩道,何如?上曰,依爲之。出擧行條
又所啓,賊人李今先,承款捕廳,移送刑曹,旣施二次之刑,而因其時堂上,誤爲放釋,旋卽陳疏待罪,更令捕廳譏捕,近始捉得,又自捕廳,取服移送,今當依例加刑三次,而還送捕廳矣。若以規例言之,前所受之刑,未準一次,而捕廳三度取服之後,則似當直爲行刑,故敢達。上曰,依爲之。出擧行條
又所啓,臣待罪司圃署提調,故敢達矣。本署之疲弊,在各司爲最,至於官廨,亦甚窄小雖容,且在彰義洞深僻處,前有川渠,故若値潦雨,則或有阻水之患,今夏亦以川路之難越,幾至生事,逐日供上之地,事極可悶,大寺洞之有籍沒家舍,此在兩闕之間,形勢便好,而且聞戶曹判書金昌集,缺姑無緊用處云,若以此家舍,劃給本署,則甚幸矣。上曰,依爲之。出擧行條
又進曰,如臣無似,猥忝賓客之任,惶恐之餘,榮幸實深,豈必欲辭免,而第以刑官兼此任,曾無前例,故陳章祈免矣。因該曹覆啓,終未見解,而缺春宮輔導之責,自前外戚之臣,不得與焉,卽今賓客,無行公之人,或在江郊,或下鄕庄,只有金鎭龜一人,出入書筵,臣若又爲行公,則不但私分爲未安,實恐有駭於群聽。伏乞聖慈,俯垂諒察,亟許遞改,幸甚。金鎭龜曰,臣平日素無學識,而猥忝不似職名,陳章行公,以至今日,中間連有事故,久缺而適當僚員不齊,連入書筵,榮幸之餘,惶恐缺臣之蹤跡,與他有異,正如鎭厚所云,卽今朝廷雖乏人,豈無可堪此任者乎?若許遞免,則公私幸甚矣。上曰,以此辭免,太過,竝安心行公。
疊出大司憲趙泰采啓曰,僚臺處置,臣當爲之,而其避辭中一款,卽諫臣所謂六七人遞代之語也。臣待罪銓任時,亦嘗廔擬臺望,則缺詆斥,專在臣身,不敢可否之嫌,與前無異,何可一刻仍缺乎?臣以無似,猥忝匪據,一言無效,瀆擾是事,所失尤大,請命遞斥臣職。上曰,缺。崔重泰啓曰,大司憲趙泰采,再啓煩瀆,退待物論矣。上曰,知道。
疊出大司諫金宇杭啓曰,獻納李德英,司諫尹弘离,竝引嫌而退。疏啓詆斥,是非已定,不須以此,强引爲嫌,而兩款論人,俱歸爽實,揆以臺體,勢難仍在。當初論劾,旣有所據,自辨之疏,不必爲嫌,而至發私書,張皇引避,事涉猥褻,且損臺體。請獻納李德英,司諫尹弘离,竝命遞差。上曰,依啓。
副校理權尙游所啓,弘文館新錄事,成命已久,而因東壁李晩成,固辭不爲擔當,至今遷就,卽今缺中事勢,極爲苟艱,誠甚可悶矣。晩成所引之嫌,若至大段,雖有特敎,猶可固守,而今乃以銓郞時被彈之故,不缺當本館新錄,前後聖旨,不趐丁寧,而終始撕捱,至於坐罷而後已,豈非未安之甚者乎?雖以已事言之,故判臣李翊,爲吏缺遭臺憚,而其後爲兵判,未敢以前事爲嫌,蓋以旣移他職之後,則不可一向引嫌故也。前輩去就,固如是矣。況今晩成所引之嫌,本不大段,而如是膠守,實所未曉也。彼旣在館職,行公已久,而獨於新錄,不欲擔當,尤無所據,且卽今副提學,有闕未差,此後新錄,杳無其期,故敢此仰達矣。上曰,李晩成,所見執滯,故推考缺辭,累度違牌,每每勿罷,有傷事體,故罷職矣。缺敍用,後日政,副提學及東壁差出,使之完錄,可也。尙游曰,此外亦有玉堂違牌罷散人員,竝敍用,以爲新錄時備員之地,何如?上曰,令該曹抄啓,竝爲敍用,可也。□□□□□□□□□□□□□□□又追書
閔鎭厚又所啓,罪人李承一,曾前陳告掌隷院奴婢二百餘口,而九十餘口外,皆是虛名疊錄,且有憑藉作弊之事,故其時慶尙監司,以誣罔陳告,照律,全家徙邊矣。渠於頃日,潛離配所,以其弟名,上言訟冤,自刑曹覆啓勿施,則又爲呈狀於掌隷院,該院,疑其兄弟名字之相倒,詳細詰問,則果以潛離配所,自服,移送刑曹之外,又爲一樣納招,及其結案取招之時,始覺其爲死罪,猝然變辭,以爲渠之出來時,本官亦爲知之,實非逃亡云,雖知窘迫粧撰之語,而試爲行關咸鏡道,使之査問於原配官明川府,則以偸取他人號牌,潛逃的實之意,回移矣。徙民逃亡,當爲死律,而李承一當初陳告中九十餘口,今方收貢,問之該院,亦以爲然,此則誠不無其功,而直繩以徙邊之律,似爲過重,今番出來,蓋欲爲訴冤之計,則此出於迷頑之致,而亦與逃亡有間,若入於啓覆之中,則或有酌處之道,而渠旣還諱實狀,一向刑推,徑斃可慮,臣以此問議于大臣,則皆以爲,旣犯死律,有難直請撓法,而其情則不無可恕之端,或於入侍時,稟請上裁,爲宜云,故敢此仰達矣。上曰,當初徙邊,旣似過重,今番出來,亦異逃亡,不必一向刑推,特爲還發配所,可也。鎭厚曰,然則以擅離配所之罪,決杖後,當爲還發配所矣。上曰,依爲之。出擧行條
又所啓,司圃署,以凋弊特甚之故,別提一員,缺微之人差除,至於士夫,則雖或間間爲之,而絶無缺其職者,卽今別提金道濟,適以銓官相避,累月行公,而匪久亦必遷轉矣。本署方有變通釐正之事,前頭亦當有松都本處收稅之行,而道濟,諳練事務,勤於奉職,若失此人,實爲可慮,限收稅往還間,勿爲遷動事,捧承傳,何如?上曰,依爲之。出擧行條
又所啓,豐德地,有司圃署位田,而或以租數升收稅,或加數收稅,曾無一定之規,蓋旣稱位田,減其元稅,而本署所捧,又若是零星,事甚無據,前頭郞廳下去時,欲令參量事勢,或加或仍,以爲恒定缺極爲瑣細,而曾因民人等上言,啓下變通,故敢此仰達。上曰,依爲之。出擧行條件以上燼餘
上在慶德宮。停常參·經筵。
正言沈宅賢啓曰,卽者憲府處置,歸於本院,而第臣於諸臣之避,俱有所不敢可否之嫌,持平李東彦一篇所論,率是被罪大臣之事,而臣旣以姻親之嫌,曾不得參涉此論,此固通朝之所共知,則今不可前後異同,冒嫌處置,且臣猥通淸塗,未滿半歲,忝叨臺職,已至七次,乍遞旋入,除名相續,而絲毫無裨,罪積尸素,則諫臣六七人遞代之斥,喉司之無補拾繩糾之譏,臣實當之,況今憲長,以當初注擬臺望之銓官,猶且引避,不當處置,則今臣,以遞代十一人難安之勢,有倍憲長,臣固自別之不暇,顧何敢是非於其間哉?以此以彼,俱不可苟冒臺次,請命遞斥臣職。答曰,勿辭,退待物論。
大司諫金宇杭啓曰,憲府處置,歸於本院,臣當爲之,而持平李東彦,卽臣之從妺婿也。法當相避,不敢可否,臣何敢仍冒於臺次乎?請命遞斥臣職。答曰,勿辭,退待物論。
謝恩,弼善李萬選,禮曹正郞金潤海。
傳曰,敬寧殿朔望祭,世子親行事,分付。
有政。文兼韓塗,武兼李泰運·李,五衛將金澋文兼鄭啓章,副摠管姜鋧,德浦僉使李弼臣,都總經歷尹摛。
有政。司諫兪命弘,副應敎李晩成,掌令李箕洪,掌樂主簿金鎭玉,禮曹正郞金潤海,藝文提學金昌協,吏曹參議朴權,長興主簿朴弼揆,同春秋金鎭圭,校理吳命峻,獻納黃一夏。
呂必容,以漢城府言啓曰,命下矣。士夫女子,一依辛酉定奪事目,俾勿漏籍之意,每式年各別申飭,而處子漏籍與否,未能詳知矣。今此揀擇單子收捧之數,不過十餘丈,故使各其部官,更加嚴督之後,卽今所捧單子收捧之數,乃是四十九丈,而入籍處子八丈,不入籍處子單子四千一丈矣。其不遵朝令,如是落漏之狀,誠爲寒心,此外或不無如此之類,更令部官,嚴飭査出之意,敢啓。傳曰,知道。
吏曹啓曰,本曹參議,今當差出,而擬望之人乏少,外任竝擬,何如?傳曰,允。
又啓曰,兩司及玉堂闕員,今當差出,而擬望之人乏少,相避·外任,及未准限守令,竝擬,何如?傳曰,允。
又啓曰,新除授慶州府尹宋廷奎戶奴呈狀內,矣上典,情病難安,病勢甚重,決難赴任之意,前後呈狀,至於六度,而每以調理赴任之意,題送矣。今又呈狀,氣瘧泄痢等症,一向危苦,萬無起動之勢,斯速入啓處置云,其所謂情勢,雖未知何如,而病情果如是危重,則亦難强令赴任,宋廷奎,依近例罷黜,何如?傳曰,允。已上吏曹謄錄
上在慶德宮。停常參·經筵。
下直,溫陽郡守金宇樑,黃海兵虞候柳文燧,玉江萬戶龍起池。
備忘記,頃因禮曹草記,一邊捧單,一邊發行事,允下矣。近來紀綱解弛,遵奉朝令,有未可必,更爲嚴飭,而限內未及上來者,其家長,從重論責,且士夫女子,必錄戶籍事,有辛酉定奪矣。其後累式年,果皆一遵朝令載錄耶?
漢城府啓曰,命下矣。士大夫女子,一依辛酉定奪事目,俾勿漏籍之意,每式年,各別申飭,而處女漏籍與否,未能詳知矣。今此揀擇捧入之數,不過十餘張,故使各其部官,更加嚴督之後,卽今所捧單子,乃至四十九張,而入籍處女單子八張,不入籍處女單子四十一張矣。其不遵朝令,如是漏落之狀,誠爲寒心,此外或不無如此之類,更令部官,嚴飾査出之意,敢啓。傳曰,知道。重出
禮曹判書金鎭龜所啓,向者以揀擇單子收捧事陳達,而漢城府及諸道,卽已定期,分付矣。禁婚令下之後,自臣曹啓稟,當代異姓八寸親,則不爲禁婚,亦不捧單事,卽已知委中外,而有可更稟之事,故敢此仰達。當代異姓親,則雖有區別之前例,而今此揀擇,有異於前,兩王妃親屬,亦當有限寸數區別之擧,而歷言前例,曾無定式之事,仁廟朝時事,亦無可據文書,故以此仰稟矣。上曰,何如?右議政申琓曰,此事曾未聞有定式之前事,我朝中宗·宣廟·仁祖朝,似有可據之例,而禮曹文書,旣無考據之處,以中朝見之,則未見后族寸數區別之事矣。鎭龜曰,舊例雖未可知,而以事理言之,則王妃親屬,有同姓與異姓,亦當區別,限定其寸數,而此非臣曹擅定之事,今日入侍大臣,只是一員,詢問于諸大臣而處之,似爲得當,而我朝國俗,與中朝有異,士大夫再娶者,於其前妻之族,避而不娶,蓋爲別嫌之地,則卽今兩王妃親屬,固當有限寸數區別之擧,而至於後宮親屬,亦宜有區別之事,諸臣外議,或以爲,勿論正宮·後宮親屬,一體以寸數,定限區別,宜當云,或以爲,後宮親屬,事體旣異,寸數定限,亦當有間云,故竝此仰達。上曰,此是曾前所無之例,竝詢問于大臣而處之,可也。
明日宗廟擧動時,出宮初嚴卯初一刻,二嚴卯正初刻,三嚴卯正三刻,開門罷漏後。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上竝引嫌而退。用意侵軼,不足爲嫌,少稽論辨,尤無可避,僚臺之避,語涉銓注,不能可否,其勢固然,從衆參論,非係修隙,費辭强避,終歸苟且,法外屢避,旣失臺體,他餘自列,不須更論,嫌難處置,在例卽然,請遞同僚,亦有意見。請持平李東彦,大司憲趙泰采,大司諫金宇杭出仕,執義李震壽,正言沈宅賢遞差。新除授掌令李世弼,時在京畿果川地,掌令李箕洪,時在忠淸道淸風府任所,請竝斯速乘馹上來事,下諭。答曰,不允。處置事及,下諭事,依啓。前啓當該內乘拿問定罪事,停啓。
吏曹口傳政事,兵曹參知李健命。謝恩,參知李健命。
京畿監司書目,果川呈,以知事鄭載禧,病重,上去不得事。啓。傳曰,卿勿過辭,上來行公事,回諭。
吏曹啓曰,臺諫有闕,政事,取稟。傳曰,明明日爲之。
吏曹參判金鎭圭辭職上疏。入啓。答曰,省疏具悉。卿其勿辭,安意察職。
有政。兵曹參知李健命。
呂必容啓曰,同副承旨崔重泰,以曾在諫職時,引過當之嫌,投疏徑出,原疏雖已退却,而其在事體,殊涉未妥,卽爲牌招察任,何如?傳曰,允。
卯時,有霧氣。辰時巳時,曰暈。
刑曹,賊人李五莊·崔得興·金介也之·李得先,當日西小門外行刑。啓。
吏曹參判金鎭圭疏曰,伏以,昨者天官亞卿之命,遽及於萬千不近似之賤臣,臣驚怖悸慄,五內無主,誠不知措躬之所也。顧念賤臣,非疏逖之臣,且其通籍,亦多年所,則處地之嫌礙,賦性之愚陋,不待臣自陳,而聖鑑之所已洞察,同朝之所已稔知,未知缺有此謬擧與誤恩也。竊想銓曹之擬臣以此職,非謂臣眞缺過因循,其所嘗忝叨者,而節次推遷也。仰惟殿下之所以命缺要亦不出於此耳。夫諫省國子與經幄之長,皆係淸選,而臣嘗缺欲辭未能,終至冒居,則昧分竊寵之罪,固不勝誅矣。然而以今缺命較諸前所待罪,尤有所踰濫者,蓋國家治亂,係於用人,用人之失責,在銓官,其職要任重,實非他餘之等比,而乃令戚畹之缺預其間,則其人雖賢,尙有缺左戚之道,況如臣之至愚極陋,缺道耶?然則今之不量缺地與職任之稱否,而因循濫授,缺嘗有所懲創者,更化之初,臣忝缺相,則臺臣,目臣以縱恣無忌缺之,銓職以證之,譏缺之,處戚里於權要,臣至今追缺悖在心,夫以已辭免之郞僚,缺以爲罪於臣身,貽累於聖明,況此貳席之任望權柄,倍蓰於前,而不思毖後,晏然承命,缺之爲言,當復如何耶?抑臣又有怵惕于中者,念臣叔父萬重,缺拜本職,固辭以情跡之嫌,至引聖后,終始祗愼敬飭,私門之遺意,懇懇陳情,終得解免,臣雖不肖,尙記斯事,而今若沓貪冒進,以底顚覆,則是不特爲叔父之罪人,亦所以負聖后儆飭之意也。凡此所云,實非飭讓例辭之比,敢列往事,冒瀆宸嚴,缺猥之罪,有不暇顧矣。至於史館兼任,亦是華貫,而數缺蒙恩除,此亦臣亦不敢自安者也。伏乞聖慈,曲垂諒察,將臣銓曹之任,亟賜鐫改,所兼史職,亦許遞免,以嚴官方,以安職分,公私竝幸,臣無任霣蹙危迫屛營懇款之至。批答見上以上燼餘
義禁府啓曰,以忠淸監司査啓刑曹粘目,前鎭川縣監尹以亨,鄭行百·沈之海·閔宗魯·金昌說·韓世謙·柳以元兼任前木川縣監尹掄等,移本府處置事,允下矣。韓世謙·金昌說·沈之海,今方待命於本府,卽爲拿囚,而尹以亨,則旣已身死,柳以元,方在囚禁中,尹掄,時在禮山縣配所,鄭行百,時在龍仁地,閔宗魯,時在通津地,依例發遣府羅將,拿來之意,敢啓。傳曰,知道。禁府謄錄
摠戎廳啓曰,本廳受料將官等朔試射時,把摠金南獻,受由下鄕,連三次不進,依例汰去之意,敢啓。傳曰,知道。摠戎廳謄錄
上在慶德宮。停常參·經筵。
大駕詣宗廟入齋室後,藥房·政院·玉堂問安。答曰,知道。
展謁後問安。答曰,知道。
還宮時,初嚴巳正二刻,正嚴巳正三刻,三嚴午正初刻。
還宮後,藥房·政院·玉堂問安。答曰,知道。
說書金萬謹親病上疏。入啓。答曰,省疏具悉。爾其勿辭往護焉。
正言金栽避嫌。大槪,臣於玉堂處置,有難安之勢,今何敢以移除他職爲諉,而靦然復叨於言議之地乎?請遞事。留政院。
府啓,日暮姑停。
禁府,閔宗魯拿囚。啓。
司書鄭栻辭職上疏。入啓。答曰,省疏具悉。爾其勿辭,救護母病。
崔重泰,以備邊司言啓曰,今年六月間,以漁採船越海犯境人等査治辭緣,禮部咨文,出來矣。不可無回咨稱謝之擧,令承文院斯速撰出,今番謝恩使入去時,與上年各定奪會寧開市人馬定數事咨文,一體付送,何如?傳日,允。
又以禮曹言啓曰,揀擇時,王妃·後宮親屬寸數限定,詢問于大臣事,命下矣。議于大臣,則領議政徐文重以爲,朝家典章,曾無捧單定式之規,則該曹之無所考據,理所固然,而當代異姓之親,旣已稟定寸數,擧行宜當,後宮家,似無異同,伏惟上裁。領中樞府事尹趾善·左議政李世白,與領議政議同。右議政申琓以爲,今此捧單時,兩王妃親屬定寸數區別之擧,旣無可據之前例,故日昨下詢之時,不敢據例仰達矣。禮官,以別嫌之義,有所陳請者,蓋以國俗,與中朝有異,而諸大臣,亦以區別稟定爲對,則臣無容別意,伏惟上裁。大臣之意如此,上栽,何如?傳曰,依議施行。
司書鄭栻疏曰,伏以,臣頃忝本職,重患毒痁,陳疏出直,因呈辭單,恩遞未幾,旋叨郞署,病狀沈淹,縮伏數旬,幸得小間,扶舁入肅,新除之命,及於此際,召牌繼臨,辭避無路,不得不黽勉祗謝,而第臣所患,今至五旬,寒缺眞元澌削,乍離旋發,劇歇無常,且於頃日,冒夜侵缺下,感觸風寒,一倍添重,再昨之夕,寒戰又作壯熱缺昏倒叫苦,人鬼未分,今日卽是當次之日,方在蟄伏待痛之中,不但身病爲然,臣之老母,積傷於長夏暑濕,屢經泄痢,元氣大脫,五六日前,又添暑感,宿患塊症,乘時猝重,痞結之氣,大如手掌,升降作痛,腹缺委頓牀席,氣息綿綴,食飮專廢,醫缺命兼臺下批,今已多日,而母病如缺矣。不意玆者,院僚不備,庚牌遽降,促令入直,顧臣情理,筋力已盡,決無趨承之望,而坐違嚴召,不惟分義惶恐,亦有嫌於規避檢田之缺抑情力疾,來詣闕外,而私情之煎迫,賤疾之危苦,如右所陳,玆敢冒死哀籲於天地父母之前,伏乞聖慈,俯賜憐察,亟許遞改,俾得專意救護,就便調治,以伸至情,以延殘喘,不勝幸甚。批答見上以上燼餘
備邊司啓曰,今年二月間,漁採船越海犯境人等査治辭緣,禮部咨文出來矣。不可無回咨稱謝之擧,令承文院斯速撰出,今番謝恩使入去時,與上年冬定奪會寧開市人馬定數咨文,一體付送,何如?傳曰,允。備局謄錄重出
又啓曰,頃因本司啓辭,還上居末守令遞歸者,令禁府決杖矣。其中前升山府使元萬衡,旣已拿囚,而方在喪中云,此是喪前所犯,法當收贖,以此分付該府,何如?傳曰,允。
摠戎廳啓曰,前升山府使元萬衡,以還上居末決杖事,拿囚矣。今因備局啓辭,以其喪前所犯,收贖放送之意,敢啓。傳曰,知道。摠戎廳謄錄
上在慶德宮。停常參·經筵。
下直,江原都事李肇·慶尙都事洪大猷。
世子宮·嬪宮,藥房問安。答曰,知道。
藥房啓曰,秋風漸涼,伏來審夜來,聖體若何?玉候復常未久,而昨日早動法駕,展謁太廟,不瑕有勞傷乎?臣等無任仰慮之至,敢來問安。答曰,知道。無事矣。
領議政徐文重箚子。大槪,昨日太廟擧動,病不得起動,惶隕罔措。伏乞聖明,俯諒臣病難供職之狀,早賜解免,以重國事事。入啓。答曰,省箚具悉卿懇。有疾未參,別無所傷,卿其須體至意,安心勿辭,益加善攝。仍傳曰,遣史官傳諭。
謝恩,掌苑別提李脩,輔德尹弘离。
政院啓曰,去夜,因侍講院草記,以下番闕直,令本院稟旨變通,允下矣。今已夜深,勢未及變通,明日政,以在京無故人,差出闕員,且敬寧殿朔祭,王世子親行時,宮僚當爲備員,而說書金萬謹,今日親病受由下鄕,不可無變通之道,竝此仰稟。答曰,依啓。說書金萬謹,改差。
府啓,請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
戶曹參判李光迪上疏。大槪,忝隨太廟陪從之後,伏覩秋春省拜之盛儀,竊有所感於心,仰陳法祖宗之道,冀垂省納事。入啓。答曰,省疏具悉。陳戒切至,可不加意焉?
禁府,鄭行百拿囚。啓。
兵曹判書李濡上疏。大槪,臣於金吾罪囚中,有應避之嫌,不敢冒居於議讞之地,且有臨政昏謬做錯之失,乞遞臣職,仍治臣罪事。入啓。答曰,省疏具悉。金昌說,令次官議讞,而偶然做錯,非係大段,安心勿辭,從速行公。
平安監司書目,臣旣被擊錚罪人金秀河之構捏,且有難强之疾病,伏乞亟許遞罷,以存國體,以安微分事,上疏上送事。啓。答曰,省疏具悉。恣意構誣,不足爲嫌,卿其勿辭,從速察職。
有政。正言宋宅相,瓦署別提宋相淹,監察李振海,輔德尹弘离,執義鄭維漸,直講李相成,慶州府尹柳以復,淸風府使南宅夏,文學柳鳳輝。
崔重泰,以禮曹言啓曰,王妃親屬定寸數區別之事,旣無可據之前例,請詢問大臣而處之者,誠出於此,今此大臣獻議以爲,惟在禮官區別,稟定擧行云,國俗旣異中朝,則今此限寸之事,不可以古禮,有所憑據,似當以當代異姓親限寸之例,參量於王妃親屬,以爲區別之地,且王妃親屬同姓異姓之限寸,亦宜有所守,至於後宮家,大臣之意以爲,似無異同云,王妃親屬,寸數定限之後,則後宮家,亦當隨而定限,而旣係莫重之事,且是創始之法,臣曹終難擅定,更議大臣,稟處,何如?傳曰,允。
文學柳鳳輝,牌不進,依承傳罷職。
領議政徐文重箚曰,伏以,臣賤疾彌留,兩朔垂盡,缺罪戾如山,敢將厄蹙之悃,冒瀆缺聖慈,俯賜矜憐,缺第臣所患,自是老人難醫之疾,形貌之換脫,眞元之缺春疾之比,雖或不至於朝暮溘然,差復不可以時月爲期,自此復起爲人,臣已望斷,而見臣者無不爲臣危之,病旣屢發,漸就沈綿,缺亦頻經,不能支堪,飮食與居,自至頓減,前頭秋缺薄寒缺如此,羸形瘠容,何能作氣出門也?昨日聖明,親動缺駿奔咸造在廷,而臣冒居鼎席,偃息私次,冥然不動缺也哉?臣以難强之疾,久據必遞之職,今又虛帶,濡滯淹缺臣棄衰,雖不足恤,獨不念損傷於朝家事體乎?伏乞聖慈,缺職特命將臣本職,早賜解免,毋曠國事,千萬幸甚。取進止。以上燼餘
吏批啓曰,憲府亞長及春坊闕員,今當差出,而擬望之人乏少,未準限守令,竝擬,何如?傳曰,允。
又啓曰,藍浦縣監高益亨,除授已過三十日,尙不出肅,聞其病狀深重,實無赴任之望云,此時守令,不可任其久曠,高益亨,依近例罷黜,何如?傳曰,允。吏曹謄錄
上在慶德宮。停常參·經筵。
下直,价川郡守李世祥。
明日敬寧殿朔祭時,王世子出宮正時,三更四點,祭正時,四更一點,開門,三更二點。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上答曰,勿煩。
政院啓曰,卽因侍講院草記,明曰敬寧殿□□祭王世子親臨時,宮僚無以備員,令本院稟□□□□允下□□卽爲牌招開政,春坊以下缺郞廳蔡慶承校正。日記廳郞廳李翼元書。
崔重泰,以禮曹言啓曰,成均館官員,以同知館事意啓曰,推考文廟釋奠謄錄,則五聖每位,黍稷稻粱各四升五合,從享十位,每位兩色各四升五合,東西廡每位,兩色各二升五合,各有等殺,曾前兩廡,用沙簠簋時,則雖二升五合,自無不足之患,卽今改以鍮簠簋,秋釋奠爲始,通用兩廡,而新鑄簠簋,比沙器稍大,前用二升五合之米,似甚不足,東西廡各位,若加一升,以三升五合爲式,則可無不足之患,且不害於等殺之節,而事係變通,令該曹稟旨擧行,何如?傳曰,允事,傳敎矣。東西廡所用新鑄簠簋,比前砂器稍大,二升五合之米,果甚不足,則本館之有此陳啓,實無不已,而第取考奉常寺祭物謄錄,則文廟正位及四聖各位,飯四器,每器各米四升五合,從享十位,各位飯二器,每器各米四升五合,東西廡各位飯二器,每器各米二升五合云,以此觀之,則當初定式時事,雖難考究,自正位至兩廡,以次降殺之節,不啻明著矣。今因新鑄簠簋之初,不能詳審,追後增加其飯米之數,論以降殺之義,實無所據,初當其簠簋改鑄,以稱其二升五合之盛,而纔鑄旋改糜費甚多,卽今事勢,尤難輕擧,若以新鑄之器,仍用所定之升數,缺恐有欠於尊敬之道,姑爲仍用沙器。
京畿監司李益壽疏曰,伏以,臣於昨日,略將本道農形,猥陳一啓,而其中湖南水災之水字,至有點下之擧,臣聞來惶悚,不知所以所措。臣自叨重寄,心常兢惕,且値年事之大歉,一倍憂悶,凡有一言一事之干係民隱者,輒欲隨聞仰徹,以補我聖上恤災之盛意矣。今夏極備之凶,實是振古所無,而畿甸被災,比他尤酷,捄災蠲稅之政,固宜早講,而臣伏聞甲子秋,臺臣,以給災一款,有論啓之事,取考其草本,蓋以均給分災爲言,而有□數畦幸全,而餘皆覆沙,繼以湖南道臣,以此馳啓許施等語,結之,臣徒知浦落分災之請,可以取證於今日,而未察湖南伊歲之災,不專在水下語之間,不加愼審,致令奏御文字,太欠詳白,疏忽之譴,臣固難免,缺伏乞聖明,亟命先遞臣職名,以治奏語不審之罪,千萬幸甚。臣無任惶恐俟罪之至,謹昧死以聞。批答見上
忠淸監司趙泰耉疏曰,伏以,臣伏見獻納李德英避辭,以崔挺龍行査白脫,謂出於圖囑啗誘,其所憤詈之言,全不擇發,臣不勝駭然慙恧,繼之以訝惑也。大抵臺閣論人,許以風聞,固未必事事皆眞,若或査而不實,則以誤聞引避者,前後何限,而曾未聞詆斥査官,橫加醜辱,若此之甚者也。廷龍之出繼與否,旣無該曹公文,則此缺可知,何待査明?父子大倫,非人之所可勒缺曾無取缺旨立案之事,而爲人之後者,實臣之所未聞,問之於其親戚隣里,皆以爲旣不服喪,且不傍題,如是而謂之繼後,成說乎?服喪非暗昧之事,傍題非可諱之文,此豈皆其親戚隣里之所容私掩匿之言哉?況廷龍叔母尹氏身死後,其母全氏區處文書中,有一女無後身死之語,而其奉祀條,亦令使孫推勢,已成經官之文,則其非立後,益章章明矣。今臺臣,不參究其情實,不淸澂其然否,惟以先入爲主,務勝不已者,抑獨何心哉?臣莫揣其所以也。行身無狀,不能見信於同朝,因一意外之事,受人蹈藉,一至於此,誠無顔面可以仍據於按察之任者,不得不冒死仰籲。伏乞聖慈,俯諒情勢,亟賜遞改臣職名,以快人意,以安私分,不勝幸甚,臣無任兢惶祈懇之至,謹昧死以聞。批答見上
吏曹參議朴權疏曰,伏以,螻蟻微臣,百不當似,□蒙聖慈,過加剪拂,前後敭歷,率踰涯分,夙夜愧懼,常有過福之憂,尋常除擬,尙切循墻之志,若夫名塗華貫,世所謂淸要之職,不但臣才志之所不可堪,亦豈平日夢寐之所曾到者哉?顧念銓衡之地,責任甚重,雖在副貳,亦必愼簡,本非濫竽而竊取,則新授恩命,實是萬萬不近題目,缺決無冒昧承當之路,咫尺天陛,竟未祗謝,臣罪至此,萬殞猶輕。伏乞聖明,俯賜諒察,亟許遞罷,因治臣慢之罪,以重名器,以警具僚,千萬幸甚,臣無任屛營祈懇之至,謹昧死以聞。批答見上
吏曹參判金鎭奎疏曰,伏以,臣於本職,實有萬不可冒當者,昨上瀝血之懇,祈蒙反汗之恩,及承批旨,不但不準其所請,至以安意察職爲敎,臣奉讀以還,惶霣崩蹙,蓋有加於初矣。仰惟聖敎之諭臣以安意者,想不俯察臣意之不敢自安於匪據之職任故也。夫區區愚意之所不安,尙不可抑而行之,況事有關係於國體之得失者,則臣何敢以聖批之慰藉,强安其意,而不復陳其得失之所在乎?噫,賤臣情跡之有嫌,本職責任之自別,父兄前日之攸行,略具於前疏,今不必煩複,而惟是國家之所以待戚臣,自有其道,蓋戚臣則本性固與人同,亦不無其才之可用者,而自古不畀以權要之任者,誠以處地之異於人也。是故,竇廣國之賢,而漢文,不以爲相,長孫無忌之勳庸,而文德后,請勿處權要,夫以廣國·無忌,而尙以此爲嫌,則況不及於兩人者哉?且今日人心·世道,又非漢·唐平世之比,指摘靡所不及,排笮往而益甚而至於銓地,則尤爲人之所撓撼,詆訿多端,謠諑不已,以取銓官,殆無有善退而順免者,彼以無嫌無礙,而尙如此,則如臣者,又可議擬於其間哉?且己卯間所叨,旣非柄權之職,所爲,不過辨誣之事,而朴泰章·李肇等,動目以戚里驕恣,不但構身於滅身湛宗之罪,譏切聖朝,實非尋常,今臣若冒當此任,干預進退人物之政,則無論臣身之立見顚覆,國體之隳壞,將有不可勝言者,雖欲安意而察職,其可得乎?臣故顧望聖朝以漢帝·唐后之事爲法,賤臣以泰章與肇之言爲戒,缺以殿下之仁恕,亦豈無矜愍之意耶?臣方治疏將上,不意以開政,召牌辱臨,行不俟駕,其義則然,而今日召臣,蓋爲開政,則是無異於以旌招虞人也。臣何敢昧分承命,以背古訓乎?玆不免坐嚴召,臣罪萬死。伏乞聖明照鑑,亟命鐫改臣匪據之職,使國體無失,仍治臣違命之罪,以肅朝綱,不勝大幸,臣無任戰灼祈祝之至,謹昧死以聞。批答見上
慶尙道幼學臣全克和等疏曰,伏以,言有可採,則雖賤而不廢,意有未達,則雖瀆而不止,此所以聖人之量,必擇於芻蕘,而匹夫之誠,可格於天心,臣等,以遐鄕末學,無所知識,而若其尊賢尙善之心,則根於秉彝,有不能自已者,故糾率近千之士,來籲蓋高之天,誠以我聖上崇儒尙德之盛意,超越前古,必不以臣等疎逖之賤,拙訥之言,而有所不槪矣。伏承批旨,乃以已諭於諸生之批爲諭,臣等聚首奉讀,愕然失圖也。未知殿下,以臣等之言,爲無足可採耶?抑以言或可採,而事未可輕議耶?殿下,若以草野膚淺之言而忽之,則此非臣等所大望於聖明者,而況此言,非臣等一道始發之論,實是擧國縫掖之士,罔有遠近,同聲齊籲者,已非一再矣。若以事體之重大,而持疑不決,則此論之起,殆將數千餘年矣。凡於是非輕重之別,靡不講究,則其所愼審,亦已至矣。未知殿下,何憚不許,而直爲此遲疑也。此無他,臣等草草數語,誠有所未格,意有所未達,使殿下尊德尙賢之誠,不能有終之致也,此則臣等之罪也。其何敢以疎賤煩瀆爲嫌,而不思所以竭其誠達其意乎?噫,文元公金長生,道德之醇正,學問之淵源,已悉於前後章甫之封章,則今不必更有所架疊,而略擧其功德之表表著稱,至今照人耳目者以陳之,惟聖明之垂察焉。金長生,早從賢師,親承嫡傳,而於禮經一書,尤致力焉。凡所以講明纂定者,一依朱文公家禮之說,至於缺異宜,品節之難解,則折衷於諸家,斟酌於時宜,撰爲缺皆有援據,無所差謬,指南於迷途,明燭於幽室,其所以裨益世敎,有功斯文者,雖謂之爲萬歲開太平,不爲過也。嗚呼,崇德報功,固是國家之彝典,則以金長生之眞醇渾成之德,闡明禮學之功,足以優入俎足之列,而況其造詣之卓,門路之正,爲一代之儒宗者哉?雖以歷代諸賢之配食聖廡言之,或以闡明經旨,註解禮說之功,得與從祀之典者,亦多有之,則金長生實踐力趲之學,不但不讓於諸賢,其證禮著說,垂示後學者,視古人尤有光焉,而崇報之典,至今不擧,豈不爲昭代之欠事,而士林之所共慨惜者哉?惟我殿下,臨御以來,制度百爲,逈出尋常,凡係崇儒重道之擧,酬德報功之章,有可以鼓動一世,扶植斯道者,不斷而行之,不少持疑,而獨於此事,尙且靳固者,豈不以一種詖淫之說,有所參錯於其間而然耶?凡古人之決大疑斷大事,有其道焉。書所謂謀及乃心,謀及卿士是也。頃日殿下,答諸道儒生之疏曰,非不知道學之尊,則殿下之知長生,可謂深矣。博詢乎朝,而卿士之議,不謀而同,則是所謂大同之吉,彼一二持難之論,不過流俗曲拘之見,顧何有無,而殿下,荏苒歲月,因循退托,至此之久,臣恐殿下信道之心,猶有所未篤,尊賢之誠,猶有所未盡,而使醜正之論,流俗之說,迭出交眩,靡所止屆,長此不已則士林之公議,無時而可伸,縟儀之盛典,無時而可擧矣。臣等,重爲殿下惜之,臣等,生於文獻之鄕,久沐菁莪之化,目見正道之不明,士趨之靡定,百舍重繭,相率叫閽,而天聽愈邈,兪音尙閟,此臣所以悶鬱抑塞,而或慮辭意之未達,誠悃之未格,復有此疾聲而齊籲者。伏願聖明,快允多士之請,亟擧金長生躋廡之禮,以慰士林,以光斯文,千萬幸甚,臣等無任激切祈懇之至,謹昧死以聞。批答見上
持平李東彦疏曰,伏以,臣幸蒙恩暇,往省先隴,少伸霜露之感,旋卽還家,則臣之繼母,自再昨夕,重得毒痢,兼患感冒,日夕叫苦,啖食頓廢,蓋以臣母,自罹頃年茶毒之後,重以累經瘧癘,眞元耗敗,居常綿脆,毁削日甚,未老而齒髮先衰,不病而呻痛無常者,已多年所,今當寒暑遞代之際,加以近日日便異常,風寒所感,諸疾迭發,症情危苦,而臣旣獨身,又無長成昆弟,凡於藥餌扶攝之節,惟臣一身外,無他將護之人,情理前迫,不忍暫離病側,故臣之入城,已經信宿,而迄未陛拜,跡涉傲蹇,一味惶霣,不得不疾聲血籲於仁覆之天。伏乞聖慈,諒臣至懇,先命鐫削臣職,俾得救護母病,仍治臣逋慢之罪,不勝幸甚,臣之丐免,實出於萬分危迫,固不宜遑恤其他,而職在言責,目見民憂孔棘,不忍容默,玆敢附陳於疏末焉,畿輔諸邑,爲國根本,理宜優恤,而況其土品磽薄,凡有水患,偏被其災,畿民之困悴,誰昔然矣。今歲水患,振古所無,懷襄之害,擧國同災,而畿內尤慘,春旣先之以旱魃,夏又繼之以淫雨,無論水種乾播,旱田水田,無不普罹其酷,試以缺行所諗知者言之,沿江諸邑,近峽諸處,其衝湍缺累月積潦之中,各穀腐傷者,十居八九,自夏徂秋,匪雨則風,匪風則雨,盲風怪雨,發作無節,間有餘穀之栖在田疇者,入秋之後,始欲發穗,決無垂穎之望,而民猶或冀其萬一之成實,而又自近日,惡風捲野,稟如霜飇,數日之來,擧皆枯白,胚胎者蹲縮,秀達者乾萎,狀如嚴霜夜度,百草俱腓,民皆聚首傷吒,袖手沒策,村閭蕭索,氣像愁慘,至於木花·豆太,殆無後種,自前郭外大道傍田畓,則雖當儉歲,不至於全然失稔,而今秋則如負郭路邊之田,亦皆大歉,耳目所及,驚心慘目,臣之足跡未到之處,亦可推此而反隅矣。目今秋事,已屆登場,而京外米價,日漸踊貴,百錢之直,纔過斗米,民間飢困,甚於窮春,臣未知朝家,將何設施,濟此萬民之命耶?臣竊伏聞道路之言,皆以爲,今秋荒凶如此,而若又有拜陵之幸,畿內之民,尤難支保云,臣於心甚愍焉。昨伏見該曹草記之批,有權停之命,臣竊料殿下達四之聰,似必細察民情,而有此敎也。臣實欽頌我殿下如傷之至意,而深爲畿民賀也。雖然,此可以紓畿民一時之弊,而若其垂死之大命,則非有別樣極恤,殆不可救也。嗚呼,國家不幸,自乙丙以來,荐値飢荒,民産匱竭,國儲蕩然,今雖欲設賑以濟,不幾於無麪之托乎?臣愚以爲,與其徒勞於無益之賑,無寧寬民賦薄民稅,凡諸不及之身役,隨宜蠲減,務去其害焉者,使各自爲生而己。仍伏念前頭年分時,浦落川反,全不掛鎌等處,應在全災之科,臣不必提論,而第惟一頃一畝之田,雖或有半災半實,三分一實之處,十分九荒之土,方惱飢火之民,重粒米如千金,不忍全棄,不得不刈取,而計其實收,則不過九牛之一毛也。若此之類,今若視爲收穫之常田,一例混錄於實結中,而責其賦稅,則不亦甚於剝膚椎髓,割肉充腹乎?至於旱缺給災一款,自前有司之臣,所甚恡遮,而今年田災之酷,非如□宣檢田之行,亦未及發遣,伏願聖上,曲念民隱,必趁此時,預令道臣,精覈其被災之等差,劃卽啓聞,一面詢議于廟堂,應給全災者外,其餘未成實田畓,及內起內陳之處,竝令量給分災,以至早田及木花田,一體給災之意,分付道臣施行,少紓畿民燃眉之急焉。且念畿內諸邑中陵寢所在之處,事體與他自別,沿江上下之邑,被災最甲一道,尤宜另加顧護,以示朝家保恤之意也。至若畿甸之外,諸道中如兩西·關西·北路·東湖尤甚之邑,亦依畿邑,許給分災,允合於一視同仁之義。伏惟聖明,裁察焉。臣又竊伏念,坡州一邑,素甚凋弊,三陵在於境內,站程又當孔道,大小冠蓋之行,寢園修改之役,逐歲絡繹,種種民役,比他倍蓰,又於五六年前,移定奉常寺柴場於本州坡平山,而山皆石壁确犖之地,卽一不毛之嵁巖,元無束薪可刈之處,每當監刈時,境民,各自鳩得於遠處,運納船所,一戶之役,殆過數三駄,若至無牛馬殘寡之戶,則不得已替錢以納,其數亦不下數貫,以此計之,則一年兩等,勞費幾何?年前,仍邑民之籲天,道臣之狀聞,自該曹覆啓,移定金川公事,旣已下去之後,本司多般周遮,竟至還定於坡州本州疲氓,無處控訴,白地應役,不堪其苦,此爲一州無窮之巨弊,若無變通之擧,則孑遺之民,將何以保存乎?設令以金川,爲他道而持難,均是王土,彼此何分?臣於此,不能無惑也。且如長湍·交河·積城·朔寧等諸邑,俱有山藪,傍帶江水,旣非陵寢之地,又非路傍之邑,則一體分定,竝力輸納,似合於均役之道,亦令該曹,酌宜變通,稟旨施行焉。本州此弊,臣嘗熟諳,每欲一言,故敢此竝陳,仰覬睿裁焉。抑臣竊嘗有慨惋者,向來時尙日薄,俗習日渝,事缺論,則人皆傾耳而揩眼,若係民憂國計,則缺廉問別單諸條之多所擔閣也。已知今日玩愒之漸成弊習,國事之無復可爲,今臣此疏,亦安知不爲恤費之論所阻格,拘常之見所冷看,終歸於一場浪說話而已耶?然而隨事輒言,卽臣職責,則臣何敢豫慮朝廷之靳於採施,而噤不開喙,有若同㘆廢食者爲哉?惟望聖上,深垂若恫之仁,無廢管窺之言,以副百萬生靈之喁望焉。臣無任屛營激切翹企祈懇之至,謹昧死以聞。批答見上燼餘
義禁府啓曰,以咸鏡監司狀啓刑曹粘目,前兵使尹就五,前府使李漢珪等,移本府處置事,允下矣。尹就五·李漢珪,方待命於本府,卽爲拿囚之意,敢啓。傳曰,知道。義禁府謄錄
上在慶德宮。停常參·經筵。
下直,江界府使李思疇,成川府使兪命雄,善山府使趙龜祥,陰城縣監李榏,楊根縣監李基漢。
記事官邊攸書啓,臣承命馳往于忠淸道淸風府西面黃江驛里權尙夏所住處,傳諭聖旨,則以爲,臣過蒙異數,終未趨命,逋慢之罪,萬萬難逃,今又史官,傳宣聖批,不惟不加以誅責,而寵諭之溫諄,愈往愈隆,臣惶感罔措,汗淚交迸,臣之情實,畢露前後章疏之中,竊謂日月之明,宜有所燭,而不少體諒,一向敦召者,無或以臣之言,爲出於飾讓而然耶?臣誠慙恧,無以爲對。噫,使臣如可冒出,則出已久矣。何待於禮重恩別而後,始乃承命耶?臣衰年劇疾,日就委綴綿息僅延,作一言尸,無論情勢之如何,目今病狀,斷無起發之望,又使近侍,虛辱遠路,臣罪萬死云矣。敢啓。傳曰,知道。
政院啓曰,憲府無行公之員,連日監察茶時,事甚未安,除在外及受由人員外,呈告·未肅拜人員,竝卽牌招察任,何如?傳曰,允。
府啓,請還寢炤兄弟放歸田里之命,竝命絶島定配,請科獄罪人酌處之命,更加嚴刑得情。措辭竝見上答曰,勿煩。
京畿監司書目,楊州呈,以副護軍金昌協辭職上疏上送事。啓。答曰,卿其勿辭,從速上來察任。
執義鄭維漸辭職上疏。入啓。答曰,爾其勿辭,從速察職。
行副護軍金昌協疏曰,伏以,臣伏承前月二十六日敎旨,以臣除授藝文館提學,臣於詞章之學,少則蹇淺,長益荒落,到今衰邁,尤無可言,雖使臣在朝列,文苑淸選,本非所堪,況於屛廢丘壑,積有年歲,無復有陳力之望,豈宜虛紆華銜,以玷名器?臣誠且愧且感,彌日罔措矣。且臣素患火症,添劇於無前潦暑,向來百餘日,無一日不涔涔,意謂入秋或可少蘇,而涼意初動,痰症輒加,目今咳咯日盛,喘息日促,要身牀簀,莫能運動,以此病狀,雖欲感激恩數,冒昧趨命,顧何可得也。伏乞聖明,俯垂憐察,將臣新授提學之任,亟行遞免,以安私分,不勝幸甚。批答見上
執義鄭維漸疏曰,伏以,臣本譾劣,誤蒙洪造,屢叨匪據,碌碌隨行,未嘗有一事裨補,一言糾論,尋常愧懼,若隕淵谷,頃忝言責,終非其任,過福之災,負乘之誚,固已料其必至,而一疏駭機,衆弩俱發,身名汚衊,釁累百出,雖常所情好者,莫不背馳而羞與之齒列,顧瞻周行,無面可顯,惟有削跡淸塗,分作明時之棄物,不意霜臺新命,又及於杜門屛伏之中,臣誠驚惶震惕,不知置身之所也。目今積謗猶喧,舊瘢未洗,駁正之論,匪朝伊夕,而側聽累日,尙未有聞,臣之情跡,一倍危蹙,仍念臣向來所遭,非如尋常規警之比,則不宜厭然揜置,以自外於天地父母之前,玆敢不避煩瀆,略陳其一二焉。臣自關西復命,纔數日,移拜憲職,承牌詣闕,以書啓誤字之失,缺喉司揮却,累次往復,終不得上徹,故不得已缺罰太重者,以臣愚淺之見,終不知十分平穩,則固不可强屈己見,蹈襲餘論,臣果一竝寢啓,蓋欲爲鎭定地也。且臺啓之或連或停,非今斯今,自是常事,而何乃藉此一事,設爲機穽,諫長旣擠於衆怒之中,儒臣繼發於傍伺之餘,迭起交攻,若得奇貨者,然其亦異矣。止謗之道,莫如無辨,而臣於儒臣之疏,抑有所不可終默者,其疏有曰,句引他事,落出其臺官,竝與所論而停止,以臣前日之事,至謂之欲掩國子堂上循情之跡,直驅之於蔑法欺枉之科。噫嘻,此何言也?夫所謂他事云者,卽發論臺官之不爲簡問於僚席事也。處置之諫官,旣己請出乖當,引避見遞,則伊時處置中人,其可獨存而勿遞乎?至於主掌官事,雖以發論臺臣自列之疏見之,當初論啓,非有深意,而只以事體爲言,則彼儒臣,非不知臺閣體例之爲然,臺臣本意之靡他,而徒急於用意擠陷,粧撰湊合,乘時闖發,以售其投間抵隙之計。噫,人各有見,不必苟同,凡臺官之一事一爲,苟有不愜於己意者,輒以承望媕婀之說,橫加譏罵,不少顧藉,夫如是,則臣恐居臺閣之人,得免此譏罵者,鮮矣。臣久塵從班,年近知命矣。縱不能隨事彈論,以效職責之萬一,而身居耳目之任,顧何忍爲一毫欺枉之事,上孤聖恩,下負其心,自陷於不忠不直之誅哉?噫,承望風旨,辱人賤行也。蔑法欺枉,人臣極罪也。雖在凡官庶僚,受此無限醜詆,固不敢抗顔復廁於朝端,況臣雖甚無狀,職是臺憲,亦豈可含垢忍恥,揚揚出入,辱淸朝而羞當世之士哉?臣屢入言地,輒取顚躓,銳氣都消於撼撞之餘,精力又疲於酬應之際,鋒鏑叢身,餘悸冞深,嘲罵沓至,厚恥莫湔,雖欲出氣力辨暴其萬一,而無益於俗,不信只資其缺在臣自靖之道,惟當卸去職名,斂跡省愆而己。召牌降臨於此際,嚴畏分義,不得不趨詣禁扃之外,而顧此情勢,萬無入謝恩命之望,敢此疾聲呼籲於仁覆之下。伏乞聖慈,諒臣危迫之懇,亟許鐫削臣職名,以謝人言,以快人心,不勝幸萬。批答見上燼餘
上在慶德宮。停常參·經筵。
下直,柔遠僉使文禮伯,鬐元監元萬和,豐山萬戶鄭溢。
假注書趙泰億書啓,臣承命馳往于忠淸道尼山縣西峯村左贊成尹拯所住處,傳宣聖批,則以爲,癃陋賤臣,猥蒙別諭,祗俟威命,不意近侍復臨,傳諭聖批,不許鐫削,申賜溫綸,惶隕悶蹙,措躬無地,前後哀嗚,情狀畢露,天日之明,何所不燭,而眷禮之加,一至此極,臣誠惶感,莫知所爲,只恨螻蟻微忱,末由上格於皇穹也。寵命愈隆,積罪愈添,臣於病伏中,荐蒙殊恩,兢魂未定,心氣迷憒,又不得畢籲,而職名猶在,刑章未蒙,將不敢不更以文字,申請死罪,每於恩諭之下,無以應命,只將一般辭說,仰浼天聽,伏地惶恐而己云矣。敢啓。傳曰,知道。
慶尙監司書目,大丘等呈,以今月二十日地震,變異非常事。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上答曰,勿煩。
領議政徐文重辭免,兼陳所懷箚子。入啓。答曰,省箚具悉卿懇。別單條陳,未知其一二可行,而當令廟堂議處,卿其安心勿辭,俟間視事,以副予望。仍傳曰,遣史官傳諭。
京畿監司書目,高陽呈,以副應敎李晩成辭職上疏上送事。啓。答爾其勿辭,從速上來察職。
說書李邦彦,司書鄭栻,牌不進,罷職。
江原道寧越等邑幼學朱鐄等上疏。大槪,莊陵內六臣祠宇,旣有勿移之成命,而恩額尙未宣賜,實是聖明之欠典,亟命有司,特爲擧行,以完盛典,兼陳故校理權節,守志遯貞,無媿於六臣所成就實蹟,乞蒙竝許腏享於六臣祠宇,以副士林之望事。入啓。答曰,省疏具悉。疏辭,令該曹稟處。
咸鏡監司書目,甲山·北靑·慶城等三邑,今月十一日,十五日,十六日下霜,吉州則十八日雨雹,俱係異常,民事節節罔極事。
領議政徐文重箚曰,伏以,臣不幸數年以來,疾病連綿,至乎今春而劇矣。猶不自量,未及完復之前,强疾行公,纔過一月,旋又病發,半年之內,再經危惡之疾,形骸羸瘠,神氣短乏,聲音斷續,視聽昏錯,不但望斷供仕,更安有復起平人之理也?方今年事失稔,諸道狀聞沓至,廟堂區畫。一日宜急,而臣冒居首席,病不能與聞,今又三朔矣。以此氣力,時月之內,萬無起動之勢,前事可戒,今安得以冒寒復出耶?在臣癏曠之罪,固不勝誅,而朝家事體,不容如是苟簡,伏乞聖明,俯諒臣之病伏,難以供職,早賜遞免,以重國事,千萬幸甚。臣於日者榻前,親承良役變通之敎,未及退與僚席相議,缺伏乞聖明,留神省納博議廣詢而處之。批答見上
領相別單,火星之變,出於前史者,雖遠難徵,而試以近事言之,甲子爲兵事,庚戌爲饑歲,象緯占應,兵饑同類而其爲國家之禍,俱亦慘矣。今年穡事,時未出場,而其爲凶荒,槪已判斷,連歲飢饉,民不料生,竊發之患,尙未寢息,明春艱食,則其不爲異日之巨正·儒眞輩,亦何可保也?民心渙散,憂在土崩,爲今之計,無急於勵兵安民,而安民又是勵兵之本,日者聖明,特下良役變通之敎,此實生民之福,而第百年痼弊,猝難剗革,而宜就其偏重處,稍加更變,以爲弛張之道也。近年以來,國綱解弛,朝無定法,中外軍額及身役收布之類,務爲裕足,無復限節,數十年來,漸益增加,壬辰後良役之數,殆過三十餘萬,同室之內,父子兄弟婿姪,無不簽入,民生之困窮,實由於此,加以字牧之吏,失於撫摩,宮庄之害,爲民膏肓,萬姓嗷嗷,怨歸國家,目今欲救斯弊,以寬民力,惟在於減省良役,而頃年査降,徒有其名,終無實惠,其他些少零役,無足以有關損益,惟是三軍門,軍數漸廣,略加減損,庶可爲省良役慰民心之地也。禁衛營,訓鍊都監,御營廳軍門,壬午以上物故,逃亡雜頉,應爲代定類缺都監,式年砲手,俱戶保八百名,每三年,分定諸道上送者,所以代定元戶,保有頉之額,而此則無多,皆歸軍餉保,以爲軍門需用之地,數十年來,其數幾何,上來者,有離棄家鄕之怨,物故者,爲他日代定之窠,此所以良役之漸多,而民怨之日深也。式年砲手或停或減,以觀前頭事勢,更議,亦或一道矣。議者必謂,治兵之道,宜增不可減,而未有民不保而兵自强者,魯之有司死,而民莫之死者,孟子謂今而後反之,故民安而後兵强,兵强而後,方可責以親其上死其長之義矣。凡良役騎保兵,工曹匠人鷹師之類,勿論軍門屯牙兵,諸宮家募入雜色中軍保子技,及內外良役之類,許令竝爲査出,隨闕移定後,牙兵屯軍則本官,卽以公私賤充定,而各軍門宮家,毋得擅自撓改,以廣良丁之路,諸道軍案,不繫於朝家,故外方任意設置,如慶尙兵營之別武士,江原監營之武學,此類甚多,其弊無窮,宜令京外,整頓軍摠,成案印出,各送一件于備局,本兵,以爲一定之制焉,陳田折受,初出壬亂之後,當時或稱善變,而今至百有餘年,已經累朝,地有盡而折受不已,今之所餘,無非有主之土,而不可成之地也。或稱甲量,無主而攘民,百年舊物,或稱無主空閑,而奪人累世田土,羅州之堰,役民二萬,三築不成,稷山之浦,掘田十餘里,二年未就,到處騷然,道路喧藉,至如海坪漁梁,無不折受,過船行舟,釣艇網船,竝皆收稅,徵之以錢,試以一事言之,花開,只是岳陽一小水,而以其銀口魚所捉之故,亦被折受,雖以御供進上,亦至給錢,而始得入網,郡邑直下價米於道缺赤子,以殿下爲民父母之心,寧忍使此無賴之輩,布列下邑,扼其項而探其哺,以富其囊橐乎?明朝皇庄,麗末私田之弊,終至於亡國而後己,不幸今日,正類於此,前鑑不送,覆轍可戒,今若諉以歷朝故事,因循苟度,不爲之革罷,則將無以解倒懸之急,而回已背之民心也。買得田畓,與民相訟者,甲戌量案,無主懸錄,而累世相傳耕食者,海澤築堰,工役浩大難就者,掘渠換浦,傷害民田者,峽中民,以耕食之地,謂之無主折受者,諸道戊辰以後折受處,如此之類,竝爲革罷,而民以示王者無私之德意,不可已也。海坪,非結箭捉魚處,鹽盆,無設盆煮取處,船隻,無折受公文者,此等處,應爲稅入公家者外,凡所謂漁場科水無名之稅,不正之斂,勿論諸衙門·宮家·監兵營所屬,一切革罷,此實山林川澤,與民共之之政也。若能如是大段更變,則特降明旨,宣諭諸道,使民間曉然知朝家德音,庶可以收得民心也。啓下備局
左參贊李畬疏曰,伏以,臣釁負深重,情跡窮阨,冒死申章,實出於萬不獲已,而伏承聖批,又以勿過嫌爲敎,臣不勝震悚,繼之以涕泣也。臣雖至愚,亦知出疆之任,義非可辭,苟使臣有一分可進之勢,而過自引嫌,强欲避免,則臣雖萬被戮,何以盡其誅哉?噫,臣之罪戾,可勝言哉?旣往聖明,雖不知臣無狀至此,而臣則自知矣。不惟臣自知,四方則皆知之。缺猶不能抵死自守,遂至越分喪廉,冒竊重任,此已臣之罪畢露,愆咎難掩,中外譏訕之言,不勝其狼藉,而獨聖明,不加考察,若可以裨補世路,委責愈隆,臣雖恐懼駭怖,叨心仰籲。而聖明,每視爲例讓,終始不捨,淟涊蹲據,無復廉義,至今春再出,而其無恥,極矣。朝廷由臣而益卑,世議由臣而益激,臣罪至此,萬死何贖,臣職旣遞,而罪狀愈彰,身旣退而賤辱愈甚,前後論臣者,豈盡有構捏之心,而交口騰章,經列不已者,正以朝廷失於刑政,臣之退還,猶不以罪而以恩故也。今臣之愆負日聞,至於儒臣則發其奸,而論以循情乖法,諫臣則斥其偏,而論以防遏言路,此皆人臣之極罪,王法之所必究,而聖明,每曲賜容庇,使物情增激而不已,是聖明所以加恩者,適所以重其罪也。臣罪名未勘之前,四方激發之論,終必不置,雖自今沒齒自廢,亦無以暴其本心,救其前愆,尙可以目前苟逭爲幸,而厭然復進於朝列乎?伏惟日月照臨,情僞莫逃,獨於賤臣無狀,偶有遺燭,始則名器以辱,終則刑政以壞,畢竟群情齊憤,公私難遏,則聖明,雖欲屢赦臣,亦不可得矣。臣之一身,固不暇自恤,而得不重爲淸朝之累乎?臣違拒明旨,已分鈇鉞之誅,而惟是使事有期,若不速賜處分,則當之者,必得臨行狼狽,前疏所陳樂章撰述,亦不宜遷就,使有肄習窘急之患。伏乞聖明,更加諒察,亟命鐫削臣本兼諸職,付諸有司,論其負犯,仍將使行·樂章兩任,代授可堪之人,使國事免於稽誤,公私不勝幸甚,臣無任悚懍危蹙之至。答曰,省疏具悉卿懇。卿之爲國赤心,予所知之,則其所謂循情壞法,寧有一毫近似者哉?此等用意搆捏,危險不正之論,誠不足掛諸齒頰,須勿固辭,安意上來行公。
弘文館副應敎李晩成疏曰,伏以,中以臣之固辭新錄,齎諭備至,至於特下恩敍,牽復舊秩,仍命臣使之完錄,臣於此,惶憫窘蹙,不知所出,臣之難安之勢,已具於前後章奏,仰惟容光之明,亦必俯燭無餘,而區區之微悃,未蒙矜諒,及至今日,又有敦迫之擧,豈聖明,謂臣有執滯之病,所嫌不至大段,而猶欲務遂己志耶?抑以爲於渠庸賤,不必責以廉隅,可以牛馬畜之耶?噫,君之待臣,貴乎情志交孚,而不貴乎束縛馳驟,下之事上,欲其砥厲名行,而不欲其奔走將順,苟或臨之以威譴,責之以分義,素志未免中變,廉隅不得終課,則臣之恇勷喪守,誠足可羞,而亦豈不有損於聖德耶?此臣之所以寧受違忤之罪,決不敢冒沒而承命者也。且於伊日儒臣所達,不能無憾,玆忘猥褻,略此陳暴焉,臣之叔父故判書臣翊,曾於長銓部時,爲尹世喜等所誣詆,聖上洞燭其搆捏,公議亦爲之申辨,而猶且遜退田野,累辭召旨,及夫數年之後,又有本兵之除,辭不獲命,黽勉承受,此臣叔父去就之本末也。今臣則昨年狼狽之後,所薦諸人,栖栖外服,尙枳淸塗,日者儒臣之手持詮筆,亦不擧論,臣之得罪於公議,蓋可知矣。是果彷彿於臣叔父之所遭耶?臣若以被參前銓地,不當供館職云爾,則其所攙引,或可成說,而今臣之辭避者,薦事也。官司雖曰有別,薦事未嘗不同,豈可諉之移職,無所嫌礙乎?其引喩之不櫬,儒臣亦豈不知,而蓋其意,督之以父兄之事,則爲子弟者,將不敢違覆故耳。噫,故爲藉重之言,顯有脅持之意,已非相敬之風,而況臣叔父之被誣於宵人,而見伸於公議者,缺其委折,有若旣遭臺彈,旋又冒出者然,豈其□□臣雖愚昧,尙知事體之未安,亦已備陳於前疏矣。祗緣禁直將闕,嚴召荐辱,不得不冒昧趨命,雖微人言,內省自愧,若以此爲臣之罪,臣固無辭,惟當咋悔不暇,何用再誤於後也?緣臣行世乖方,動招疑謗,頃日諫臣之疏,譏斥備至,今者僚席之間,督過至此,將何顔面,晏然復廁於邇列乎?噫,君臣大義,無所逃於天地之間,雖赴湯蹈火,亦所不避,況臣以萬萬不似之身,偏沐聖朝隆渥,苟有可以一毫報效,固當粉糜爲期,豈敢自爲身計,以速避事之誅哉?只是今日成命,斷有不可奉承者。蓋以違命之罪,只在於臣身,喪廉之羞上累於聖世,故不敢遽變所守,苟順聖意,臣之罪戾,固無所逃,而乃其情則容有可恕,儻蒙聖明,少垂矜悶,亟命鐫臣職名,治臣負犯,毋使薦事遷就,則公私豈勝幸甚,臣近患暴泄,伏枕垂死,不得陳籲於京輦之下,敢因縣道封章,臣尤死罪,臣無任隕越俟譴之至。批答見上燼餘
上在慶德宮。停常參·經筵。
政院啓曰,今日賓廳日次,兩司當爲入侍,而無一行公之員,除在外人員外,呈告人員,竝卽牌招,持平李東彦,親病受由,過多日,亦爲牌招,何如?傳曰,允。
京畿監司書目,驪州呈,以左參贊李畬辭職上疏上送事啓。答曰,省疏具悉卿懇。卿之爲國赤心,予所知之,則其所謂循情壞法,寧有一毫近似者哉。此等用意搆捏,危險不正之論,誠不足掛諸齒頰,須勿固辭,安心上來行公。
傳曰,大臣·備局堂上引見。引見時,慶尙道監司崔錫恒許遞事,及成均館東西廡所用新造鍮簠簋,勿爲改造,仍用事,榻前定奪。
明日拜表時,開門差早。
副校理權尙游辭職上疏。入啓。答曰,省疏具悉。爾其勿辭,從速察職。
引見時,大司諫金宇杭所啓,臣之所患,口眼漸喎,將不免廢疾之人,死生所關,不得已呈告,以爲治療之計,而喉司不諒,一向退却,今又嚴召之下,不敢偃然,力疾祗詣,而以此病狀,決無供職之望。且臣昨伏見執義鄭維漸辭職之疏,有曰,一蹈駭機,衆弩俱發,又曰,設爲機穽,濟之於衆怒之中,縷縷辭語,無非憤懥中流出,雖其大意,深怒傍伺者之譏罵,而其逼侵臣身,亦自不少,臣不勝瞿然。臣之向日論遞者,只攻其寢停許多新啓之失,而臺閣上相規,尋常底事,豈出於用意擠陷而然哉?衆弩機穽等說,令人危怕,何其言之不擇,至於此耶?臣欲多辨,亦涉呶呶,而旣被其斥,何敢晏然而己乎?病勢之難强,如上所陳,情地之不安,又復如此,其不可仍冒職次也,決矣。請命遞斥臣職。上曰,勿辭,退待物論。
持平李東彦所啓,臣省壟還歸,母病方劇,控疏祈籲,幸蒙救護之恩批,曾未數日,召牌遽降,嚴畏分義,不得不黽勉詣闕,而第臣於僚臺之疏,有不得晏然者。臣之夏間所論,俱在所執,而今乃以太激支離,誤聞太重等語,臚列其失,臣於此,竊不勝駭惑也。凡臺閣之論,寧激無渝,事苟可論,支離何妨?若如同僚之言,則無論事之是非,必也不激而渝,隨事速寢,然後方可免太激支離之歸耶。至於誤聞一疑,雖未知的指某事,向臣諸啓,元無謬誤之条目,則今何以生出誤聞二字,模糊說道,斷爲公案耶?其曰,事微而罰太重云者,尤極未曉,同僚,果以臣擬罰爲太重,則何不詳究事實,上下其罰,顧反一筆擅停,有若以六七件之啓,全無可取者然?今乃從而爲之辭,至以終不知十分平穩等說,結之,旋又自解以鎭定耶?臣未知同僚所欲鎭定者何端,而一倂寢啓之後,其果有鎭定之效耶?處事不審,誤落傍伺者之羅網,乃反歸咎於當初論啓之失,宜有同怒失色市臣,竊爲同僚哂之,緣臣觸事疏率,前旣見輕於僚席,所論竝歸擔閣,到今事過時久之後,又被其非,臣何敢自謂無失,而苟據臺次乎?請命遞斥臣職。上曰,勿辭,退待物論。上曰,榻前不敢私語,而禮曹判書金鎭龜,與漢城左尹尹就啇,互相私語,竝推考,可也。上曰,近來筵席,雖曰不嚴,未有如今日筵中之擧矣。刑曹判書閔鎭厚之於金昌集,大司成鄭澔之於金鎭龜,紛紜交辨,辭氣相加,殊欠前席敬謹之道,不可不警責,刑判閔鎭厚,大司成鄭澔,竝推考,可也。
同副承旨崔重泰所啓,本院實注書,久未差出,注書差出之後,亦將爲新薦,而卽今被薦者,只有二人,在前如此之時,有二望差出之規,亦有單付之例,後日政,以二望差,而每以此,續續啓稟,亦涉頻瀆,今後則或爲二望,或爲單付,一如史局之例,勿爲煩稟,自本院,直送薦望於銓曹事,永爲定式,何如?上曰,依爲之。又所啓,王言代製,事體重大,文字辭語,必當審愼,毋敢過實,而日昨禮曹參議洪受疇所製進,武臣柳德三致祭文,句數浮張,已極未妥,而其中至有文武備具等語,所謂文武備具,古之仲山甫,尹吉甫,可以當之,豈以此加之於如德三輩,而其文有揚譽壁水,禮法自守,尹鐸所寬,天奪何速等語,此則猥越尤甚,其下又有一榜四蓮之語,渠之子侄輩,得中小科之事,何敢登諸王言乎?實爲駭然,警責之道,禮曹參議洪受疇,推考,此後代撰文詞,毋敢復踵此習之意,各別嚴飭,何如?上日,代製文字,切勿鋪張,務從切實之意。戊寅年間,旣已申飭,而厥後猶不無浮張之習,今此柳德三,不過常調武弁,何可贊揚若是乎?事極駭然,初欲還給而未果矣。今聞承旨所達,正合予意,而旣已致祭云,祭文雖不可還收,後弊所關,不可仍置,洪受疇,從重推考,代撰之文,毋敢如是之意,另加申飭,可也。
左議政李世白所啓,此則平安監司李世載狀啓,德川前郡守沈泰熙,虛錄蕩減,欺罔朝廷,貪汚不法之狀,誠極痛駭,而今已身故,無可論罪,色吏金聲敏,旣已承欵,固當依博川色例列梟示矣。其中監官兪義百等三人,雖曰同參,而以其無受賂之事,監司狀啓中,以爲雖有公私多少之別,造意加功,均是一罪云,蓋其意以爲,造意則同,而與許賂許減者,有間云爾,則論其情犯,似當與色吏差等科斷,故問議于首相,則其意亦以爲,宜有差別,而係是死罪處斷,故敢此仰稟。上曰,所犯略異,則宜有差等之道,色吏梟示,監官則減死,可也。李世白曰,然則監官等,他道極邊定配乎?上曰,依爲之。李世白曰,此則京畿監司李益壽狀啓也,備陳被災實狀,而蓋其中,或有一邊被災,一邊完處,故願給分災,木花田,曾無給災之事,而今年則全然失稔。故木花田,亦願給災,有此狀聞矣。曾前分災,或給或不給,大槪若給分災,則多有虛實相蒙之弊,故如非大段失稔,則朝家一切不許,至於木花田,則元無給災之事,蓋木花田,一許給災,則豆太黍粟田,混入其中,憑藉作奸,無所不至,朝家雖失實結,民獲其利,則猶之可也,民未必蒙惠,而利歸奸吏,其弊如此。故諸臣,以此意屢已陳達,自上必已洞燭矣。今年兩麥稍稔,旱田元無給災之事,而其酷被水災處,無論田畓,已給全災,則朝家之軫恤民隱,其於益下之政,初非不足矣。今者狀聞辭緣,雖如此,似不當許之,而第念今年年事,失稔則甚矣。若於前頭事目旣頒之後,或因朝臣章奏,或因小民情願,不能終始堅執,不得不更給分災,則過時之後,尤多虛疏,寧不如趁今措置之爲愈,尤甚水災處,量宜許給分災,而至於木花田,尤甚失稔處,則亦當量宜給災,而申飭監司,使之着實檢覈,仍令敬差官,另加覆審,如或有虛實相蒙,因循舊套之弊,則當該守令,別樣論罪,似可,而至於乾播畓給災,曾前所無之名目,決不可創始矣。右議政申琓曰,若給分災,則虛實相蒙之弊,罔有限量,故朝家之從前不許,蓋以此也。今年水災,振古所無,水邊田畓,無不被災,至於綿田,則八路皆被災害,若其初頭不許,退後許給,則已盡收穫之後,使小民未得蒙惠,徒爲豪右之利,毋寧趁早許給矣。守令,若能仰體朝廷之意,被災之處,着實看檢,則宜無此弊,而紀綱解弛,朝家命令,不爲奉行,誠可寒心。今後如有虛實相蒙之處,發覺於敬差官覆審之時,別樣論罪,然後庶無大段濫雜虛疏之弊矣。戶曹判書金昌集曰,今年年事,以諸道狀聞見之,則不被災處,亦當有之,而朝家,旣軫失稔之狀,固已許給全災矣。如給分災,則其弊孔極,民不蒙惠,吏緣爲奸,臣意則竊以爲重難也。至於綿田給災,亦無不可,而在前見之,則豆太黍粟之田混入,朝家多失實結,每由於此也。且雖是豐年,亦或有失稔處,則徒稱失稔,其可遽施分災乎?李世白曰,下吏之用奸滋甚,小民之蒙惠甚少,國家徒失許多結數云者,戶判之言誠是,而自前如此之時,初則不給分災,而終不能不給,毋寧趁今許給,使敬差官從實踏檢也。兵曹判書李濡曰,不幸今年,八路凶荒,前頭活民,實無其策矣。給災一欵,上年勝於今年,而猶給分災,況今年形勢,何可不給災乎?等給之不若,早爲許給矣。朝家曲軫如是給災之後,守令若不善奉行,則必多虛實相蒙之弊,而自前或有私取剩數,稱以大同,添給民結者,雖非入己,難免欺誣之罪,今番則別樣重處之意,另加申飭,似可矣。李世白曰,此事曾已屢陳矣。守令踏驗之時,豈無剩結,而其弊到今益甚,或至數百結者有之云,所謂大同災,卽以其所得剩結,添給民結之謂也。雖與人己有間,猶不免爲欺隱之歸,況未必皆然,而以數百結剩數,稱以隱結,爲官廳私用之資,誠極無據矣。及其現發囚禁之後,每以爲敬差官已過,文書已勘後所得,則區處爲難,不得不爲隱結云。故臣於待罪戶曹時,以此陳達,敬差官過後所得,則隨得隨報之意,定奪分付,而外方終不奉行,今番難給分災,而如不別樣申飭,則難望其惕念擧行。以此嚴明知委,不遵朝令,猶襲前套者,不可不別樣重處矣。上曰,大臣之言是矣。若給分災,許多虛實相蒙之弊,有難輕許,而今年水災異常,將未免凶歉,則根本之地,理宜憂恤,依所達定給分災,綿田,亦依所達給災,別樣申飭,俾無如前之弊,可也。
刑曹判書閔鎭厚所啓,常漢犯流者,全家徙邊,初出於實邊之意,而戊辰七月,只用本律,勿爲徙邊事,定奪行會於外方矣。近見各道徒流案,則以犯流徙邊者,幾至數百,此蓋由於外方,未諳法律而然也。此類徙邊之故,屢經大赦,而不得蒙放宥,誠爲冤抑,自戊辰七月,至己卯三月赦前,以犯流徙邊者,從本律,減錄於徒流案,此外律名之乖錯者,亦爲釐正,別單啓下,恐爲得宜,故敢此仰稟。上曰,思之甚善,依爲之。以上朝報
左議政李世白所啓,此則江原監司李喜茂狀啓也,備陳今年凶歉之狀,請舊還上停捧,有此狀聞矣。頃者筵中諸臣,多以此事陳達,有從容商確稟處之敎矣。蓋各邑糶糴,非但救民,且備緩急所需,雖是凶年,必捧還穀,然後可以賑飢,亦可以備患。故苟有一分可捧之勢,量宜收捧,可也,而一遇凶年,外方必以停捧爲請,一年二年,積成逋欠,此實當今之痼弊,前頭稅入太縮,經費實有難支之慮,而賑事爲急,儲蓄在處匱竭,若不捧還上,則將以何穀賑民乎?朝家定式分付之後,若有不便之端,則更爲啓稟,容或可也,而目今百穀,未給登場,踏驗未及始行,而道臣,徑請停捧,小民聞風,雖有備納之勢,誰肯爲之乎?今此狀聞,未免失之太遽矣。從當依聖敎,參酌定式後,稟旨分付,狀啓內辭緣,今姑置之,何如?上曰,還上未捧之弊,未有如近日之甚,從前豈無凶年,而爲守令者,着念官事,爲方伯者,周思細量,事有条理,則庶有收捧之路,而輒以停捧爲請,事極不當矣。頃日備局啓目判付,亦以諸道狀聞,或有終始留意者,或有不審災實,一從報狀而馳啓者,今後則詳審啓聞之意,別爲申飭,意非偶然,今此踏驗未始,秋事未成之前,李喜茂之徑請停捧,殊涉太早,姑觀前頭而處之,可也。又所啓,李東彦疏中,亦陳奉常寺柴場之弊,臣嘗於奉審往來時,聞之已詳,而欲救坡州之弊,移定他邑,則其爲民之弊,姑無彼此,疏中雖已分定,朔寧等數邑,爲請此矣,決不可爲矣。蓋聞其弊,則本寺官員監刈下去之時,不但供億之有弊,下人輩憑藉作弊,不一其端,一馱所納,幾至二三馱,民無以支堪,頃年略有變通,使本官守令與本寺官員,眼同收捧,差勝於前云,而此豈爲矯弊之道乎?本寺官員,不必下送,但使本官,趁期捧納,如或不謹,則自朝家論罪,似或得宜耶。奉常提調閔鎭厚,今方入侍,下詢其便否,何如?閔鎭厚曰,臣曾往來於坡州地,且方待罪於奉常寺提調,詳知此事之顚未矣。國初以祭享爲重,特給通津文殊山柴場於本寺,蓋以此山,最宜於取柴矣。頃以文殊築城之故,移定於坡州坡平山,不但柴場不如文殊,坡州之民,猝當曾前所無之役,怨苦頗甚,其時因監司啓聞,至有移定金川之議,而金川道里稍遠,其弊必益甚,故柴同一千同內,減四百同,卽今所刈來者,只是六百同,所謂官員,則旣已爲革罷,而祭享所用,常患不足,坡民之難堪,又如此,實無好樣變通之道,無寧分定於京畿沿江各邑,則或可少除坡民之弊耶。世白曰,若分定諸邑,使之竝力,則似乎得宜,而但各邑所納,勿論多寡,當其上納之時,則其弊亦必不貲,欲救一邑之弊,反使許多之邑,同受其弊,亦或不便矣。鎭厚曰,本寺官員,下去刈取者,自是舊例,故才已下送,而頃因兵曹判書李濡所啓,有各其本司,資送糧饌之令,故自本寺,備給糧饌,且令斯速還來,俾無貽弊,民間之弊事,而如管官之下去,謂有弊端,則限一年,試令本官,句管刈送,亦觀其便否利害,亦一道也。世白曰,第令該寺,往返於本道,審知其便否,然後更爲稟處,似可也。上曰,問于本道,稟處,可也。又所啓,京畿固當給災,而到今年事之失稔,在處皆然,似當均一給災矣。上曰,其中,豈無輕重之別乎?世白曰,兩南稍稔,而兩西·忠淸·江原等道,同是失稔云,兩南外他道,皆當一體給災矣。金昌集曰,上年則給九分災矣,今年給幾分災乎?世白曰,上年雖云失稔,猶勝於今年,而亦給九分災,則只依上年例給災,或以爲冤,今年則許給八分災,似可矣。上曰,兩南外,皆依上年例給災,定給八分災,可也。世白曰,北道素無綿田,水畓亦不多,故初不擧論矣。自前地寒霜早,被災常多,至於今年,失稔之慘,道臣旣已啓聞,而若獨見漏,則亦涉不均,似當一體均給矣。上曰,咸鏡道水畓,亦一體給災,可也。世白曰,今此持平李東彦疏中所陳,亦是給災事也。旣已李益壽狀啓,有所定奪,更無可論,而曾前不給災之名目,則有難施行矣。上曰,依所達爲之。又所啓,此則平安監司李世載狀啓也,本道乙·丙飢疫,死亡倍於他道,還上蕩減之數,殆過三十二萬石,虛實相蒙之弊,難保其必無,德川虛張之事,發覺於行査之時,其後龍川等五六邑,竝爲自首,還上文書,紊亂莫甚,生疏守令,不能覺察,亦是不難之事,而今姑自首,則行査後現發者有異,合有參恕之道。且其虛疏者,不但此數邑,自首之路,不可不洞開,前後守令·監色,特以寬大之典,置而勿論,現告穀物,還爲會錄,而終不首實,因行査現發守令·監色,依法處置事,令廟堂稟處云矣。此事比諸還上虛錄田結欺隱者,尤爲切痛,朝家特以德意,施此大惠,而奸吏寅緣用奸,守令不能致察,有此無前可駭之擧,穀物得失,姑不可論,其爲情狀,不可不窮覈處置矣。第欲一一査覈,則徒增騷擾,未必得實,此所以有此自首者勿論之請矣。以事體言之,則自首免罪之苟簡,終不若明覈定罪之爲快。旣不能査得其實,又不開自首之路,見欺冒減之數,終無現發之日,尤豈非可痛者乎?前後官,固當有別,而前官所犯,後官發之者,若準法論罪,則自首之路,必不廣矣。勿論罷與否,許其畢竟首實,而監色之應死者,亦且減等,則自首必多,而其實狀,庶可以盡爲發現矣。本道還上,素稱有裕,蓋以邊上軍需爲重也。以臣待罪本道時言之,各邑,多以穀多爲悶,及至甲戌年,蕩減者二十五六萬石,今此所減,又至三十二萬石,而亦多有積年未捧者,卽今見在還上,在處零星,誠極寒心。此事不但其情狀可痛,亦是後弊所關,不可以許令自首之苟簡,仍而置之,故首相相議,則亦以爲驚駭,不可不許其自首,竝爲現告之故,敢此仰達矣。申琓曰,以法言之,則官吏此等罪犯,寧有容貸之理乎?前日博川官吏勘罪也,罷其守令,而色吏梟示,乃其前例,而卽今自首者,已過數邑,前頭又未知幾何,今若一切準法,則不但多傷人命,列邑見其被罪之重,必無自首者,是可慮也。今若變通,使之自首,開其自新之路,參酌定罪,則繼此自首者必多,與其多失官穀,終不得鉤覈,毋寧使之自首,而免重罪,故監司之啓請,蓋以此也。依此變通,似好,而已遞守令,亦令自首於京中,其路尤廣矣。刑曹判書閔鎭厚曰,所謂自首,身犯其罪,而自謂首實之謂也。後官之査出前官事者,何可謂之自首耶?臣實未曉也。凡欺罔朝廷,厥罪固大,而此則因聖上蕩典之德意,售其貪黷之計,尤用絶痛,此後自首守令·監色,若許減死,則亦可以開其自首之路,而今此後官發覺之邑,則其前官之罪,依律痛治矣。上曰,此言是矣。已遞之官,及今自首,則亦可以減死矣。世白曰,閔鎭厚之言,亦是矣。雖已遞歸,若皆自首,而與在官自首者,亦無間隔矣。上曰,此事不可不明覈,依所達,使之自首,而雖監色之罪當梟示者,苟能自首,則亦當減死,以此分付,可也。備局謄錄
兵曹判書李濡所啓,頃者權尙游,爲北評使,以玉堂上下番,不得備員之故,筵臣陳達,變通改差,而其時,雖有兩司中差遣之語,此則自上未有發落矣。玉堂新錄無期,而兩司人中,亦難直爲備擬,必須明白稟定後,可以擧行,故敢達。上曰,兩司人中,極擇差送,可也。承傳謄錄
弘文館副應敎權尙游疏曰,伏以臣,伏見副應敎李晩成疏本,以臣前日筵白之語,强引爲嫌,添作難進之一端,滿紙反復,至以脅持爲言,臣於是,不勝瞿然,良不曉其所以也。蓋臣之所進達,非有他意,只爲新錄速完事,成命屢下,而晩成,終執謬見,尙不奉行,揆以事理,分義誠有大段未安者,敢於入侍之日,略有所陳白。臣之愚意,竊以爲人臣事君,廉隅雖重,而若意外橫逆,公議見原,則固無終身自廢之義,古人出處可據者何限,且以晩成父兄事言之,故判書李翊,被詆臺臣,非比尋常,而聖上旣斥其誣,朝議共訟其冤,則翊於其後亞銓之命,雖嘗力爲控辭,而終亦不勉於黽勉承受,先輩之禮□國誠深,不敢私便身圖者,可以見矣。況今晩成之所自爲嫌,雖以日昨臺評爲言,不過一時註擬取舍間事耳。若比翊所遭,則不啻有間,而廷臣章疏,旣已辨明,聖敎累勤,責以執滯,使晩成出而應命,未見其處義之不盡分,而固執不回,莫念事體之傷損,臣之所以援其父兄攸行,以勖其子弟者,有何可怒可嫌之端耶?若以臣爲於奏達之際,有欠詳婉,則猶或可矣,而以此謂之有脅持之意,非相敬之風云者,臣實不知其何說也。至以其所薦諸人,不卽提論,曲爲之嫌,此又可異,臣於向日忝叨銓地,僅參一二政,而諸人之不及提論,本非有欲枳淸塗之意,而料外鉤摘,苛責至此,豈晩成辭避之心,彌滿於中,而求說不得,多方設嫌以致有此耶?卽今館錄完了,缺事勢苟簡,已不可言,缺亟命遞罷臣職名,以安微分,不〈勝〉幸甚。批答見上燼餘
大臣·備局堂上引見時,左尹尹就商所啓,軍中最關緊者,莫如火砲,而例以別破陣,使之習放於操鍊之時矣。一自飢癘之後,年老熟諳之軍,幾盡死亡,年少新軍,非但未諳規矩,亦無時常習放之事,故生手莫甚,於此而置之,則將無用於緩急之備,今欲習放,砲聲與鳥銃有異,不當試放於敎場城內,凡於習陣時,如前習放於敎場,以爲慣熟之地,似合事宜,敢此仰達。上曰,依爲之。御營廳謄錄
備局堂上·大臣引見入侍時,左議政李世白所啓,此卽平安監司李世載狀啓也,德川前郡守沈泰熙,虛張蕩減,欺罔朝廷,貪汚不法之狀,誠極可痛,而今已身故,無可論罪,色吏金聲敏,旣已承款,固當依博川色吏例梟示矣。其中監官兪義曾等三人,雖曰同參,而以其責受賂之事,監司狀啓中,以爲雖有公私多少之別,造意加功,均是一罪云,蓋其意以爲,造意則同,而與受賂許減者有間云爾。論其情犯,似當與色吏,差等科斷,而係是死罪處斷,故敢此仰稟。上曰,所犯略異,則宜有差等之道,可也。李世白曰,然則監官等,他道極邊定配乎?上曰,依爲之。
大臣·備局堂上引見入侍時,刑曹判書閔鎭厚所啓,常漢犯流者,全家徙邊,初出於實邊之意,而戊辰七月,只用本律,勿爲徙邊事定奪,行會於外方,近見各道徒流案,徙邊者幾至百數,此蓋由於外方,未諳法律而然也。此類以徙邊之故,屢經大赦,而不得蒙宥,誠爲冤抑,自戊辰七月,至己卯二月赦前,以犯流徙邊者,盡爲放送。己卯赦後,以犯流徙邊者,從本律減錄於徒流案,此外律名之舛錯者,亦爲釐正,別單啓下,恐爲得宜,故敢此仰稟。上曰,思之甚善,依此爲之。刑曹謄錄上曰,今番揀擇,異於前日,事體至重,該司所當十分惕念,嚴飭捧單,而今聞捧單,元數旣少,又於其中,考其門閥,有所拔去,則餘數尤爲略少云。今日紀綱,雖曰解弛,事體所在,豈容如是?該司之不善奉行,殊極可駭,漢城府堂上·郞廳,竝從重推考,五部官員,竝拿問定罪,且禮曹句管此事,而今日下詢之後,始以若干捧單之數仰達,有若塞責,至於外方捧單,期限漸迫,而時無一張上送之擧云者,尤可駭然,而該曹,亦無先此稟旨之事,禮曹堂上,亦爲從重推考,可也。朝報
午時,上御興政堂,大臣·備局堂上引見時,左議政李世白,右議政申琓,行兵曹判書李濡,禮曹判書金鎭龜,戶曹判書金昌集,刑曹判書閔鎭厚,韓城君李基夏,漢城左尹尹就商,同副承旨崔重泰,大司諫金宇杭,大司成鄭澔,持平李東彦,校理李觀命,假注書洪禹瑞·洪萬遇,記注官權大臨,記事官金相元入侍。世白進曰,近日風氣涼冷,聖體,若何?上曰,無事矣。世白曰,今年之事,初不無豐登之望,意外雨水之災,近古所無,以諸道狀聞見之,則雖有差等之殊,而大抵不免凶歉,前頭民事,誠極渴悶矣。卽今道臣狀啓,多有變通事,而首相有病,久不入侍,小臣不可獨自爲之,故姑置之矣。今當入侍,而至如給災等事,被災實狀,而蓋其中,或有一邊被災,一邊完全處,故願給分災,木花田,曾無給災之事,而今年,則全然失稔,故木花田,亦願給災,乾付種處,被災尤甚,故亦願給災,有此狀聞矣。曾前分災,或給或不給,大槪若給分災,則多有虛實相蒙之弊,故如非大段失稔,則朝家一切不許,至於木花田,則元無給災之事,蓋木花田,一許給災,則豆太黍稷田,混入其中,憑藉作奸,無所不至,朝家雖失實結,民獲其利,則猶之可也,民未必蒙惠,而利歸奸吏,其弊如此,故諸臣,以此意累已陳達,自上必已洞燭之矣。今年兩麥稍稔,旱田元無給災之事,而其酷被水災處,則勿論田畓,已給全災,則朝家之軫恤民隱,其於益下之政,初非不足矣。今者狀聞,辭緣雖如此,似不當許之,而第念今年之事,失稔則甚矣。以下措語見上,世白曰,平安監司李世載,以江界犯越罪人進望等事,有此啓稟矣。罪人等,皆已承款,而其中一人逃避,今方多般機捕云,以前狀啓觀之,則似己與他人,一時還來,而猶有所未可知者,若或落留彼地,則前頭事端之如何,亦末可知。承服罪人,雖不當一向囚禁,姑難容易處斷,使之仍囚,以待在逃罪人捕捉與否而處之,何如?上曰,日後事端,有不可知,姑勿處斷,仍囚以待,可也。世白曰,慶尙監司崔錫恒,以其毋病深重,陳疏乞免,自上有稟處之命矣。錫恒,受任以來,政治多有可觀,況今年事如此,方伯遞易,尤爲重難,疏辭雖懇,朝家固不當許遞,而聞其母病,旣已上京云。錫恒卽今情事,誠難留在職次,其在禮下之道,似不可仍令供職,今姑許遞,何如?上曰,錫恒之疏,情理如此,故下廟堂,使之稟處矣。依所達許遞,可也。世白曰,日者領相,箚陳良役變通等事,自上有令廟堂稟處之命矣。所謂良役,實是當今之痼弊,民生困悴,職由於此,頃日筵中,自上慨然於斯,特加軫念,使之變通,而且令別定堂上,另加啇確,意甚盛也。群下孰不欽仰,臣於伊日退出後,卽當差出堂上,而首相,久在呈告中,故遷就至今矣。今此首相缺命,以小臣粗淺之見,不可獨自爲之,方且問議于首相,差出句管堂上,與之熟講便否,務爲至當之歸,然後始可以稟旨裁定矣。玆事所關非細,有不容率易爲之,故敢達。上曰,依爲之。世白曰,北邊之事,亦不無可慮,臣新有所聞,不敢不達。慶源越邊,彼人往來者,或百餘騎,留在結幕,自言爲捉逃亡者云,而守令,不能詳探實狀矣。似聞前會寧府使柳漢明,以其處事情,有所言說於訓鍊大將李基夏,而其在任時,猶有所未詳,不得啓聞云,其事終不可保其必無憂矣。李基夏曰,春間胡人百餘騎,往來於慶源江邊等事,北兵使狀啓入來矣。其後我國人,隔江問之,則以爲,爲執逃胡往來云,而其言似非實狀。伏聞柳漢明之言,則以渠所見,不爲無慮,彼云執捉逃胡,而相對放銃,有若接戰之狀,決非逃亡者所爲,若於合氷後,其所謂逃胡,越來我境,而彼中推問于我國,則誠爲可慮,而且聞其處,人心騷動,或閉門戒嚴,有若不時寇來者然云,似當擇送守令,以思鎭定〈之〉道,而江邊把守,亦宜申飭矣。世白曰,六鎭之人,與彼人情勢,雖合氷前,彼若窮蹙,則越來我境不難,然則彼之推問於我國,誠可慮矣。江邊把守等事,第令各別申飭之意,分付監·兵使處,似當矣。上曰,不無可慮,把守等事,各別申飾,可也。琓進曰,頃者上候未寧之時,爲供御膳,分付三軍門,使之捉納山猪矣。兩營則業已獵來云,而御營則出送數十日,尙未捉得,故自本營,連送糧料,而軍人五十餘名,出在外方者,至於此久,不無騷擾閭里之弊矣。然而莫重上供之物,不可以些少弊端而中止,因今留在,期於捉納,何如?上曰,使之罷歸,可也。昌集進曰,糧餉廳所屬金海屯田三百餘結,移屬宮家之後,以籍沒田畓代給事,曾已定奪,而籍沒田土,僅至二十餘結,無以充數。今者杭家籍入田畓,其數頗優,以此移給本廳,則可充前數,故敢達。上曰,依爲之。昌集曰,糧餉廳稅入穀物,因昨年凶歉,甚爲不實,員役糧料,太半不足,今此杭家籍沒穀物,幾至千石,限出四百石,移送糧餉廳,以爲補用之地,何如?上曰,依所達爲之,可也。昌集曰,刑曹判書閔鎭厚,頃以司圃署阻水供上幾闕之故,請得杭家籍沒大寺洞家舍,將欲移置本署矣。臣固未知本署之必移與否,而設使不可不移,本署乃是小各司,所謂大寺洞家舍,幾至七十餘間,旣不相稱,且似無用,籍入中相當他家,換給,何如?上曰,司圃署,不必獨占,與漢城府,量宜分用也。基夏進曰,訓鍊都監焰硝煮取時,所用土木,斫取於雲吉山,而自今己卯年,因內司啓辭,移給雲吉山於水鍾寺,故煮取焰硝,無以成樣,臣於頃日登對時,以還屬都監之意,有所陳達,則自上有問于內司,更爲稟處之敎矣。得見內司回牒,缺自古流傳,不啻明白,又於入啓之辭,有曰,劃給同寺,明是實狀,僧徒傳說,亦非無據云。二百六七十年前劃給與否,旣無著見於公私文書,則內寺何以知其虛實,而只以僧徒口傳無稽之說,定爲斷案,至於上達天聽乎?況自宣祖朝,旣以雲吉山,爲龍津陣所管,而仁祖反正之後,卽令移屬於都監,其後己卯年間,又因申景禎·具仁垕啓達,竝與春川·楊根等邑連境處,更爲劃給,則祖宗朝重軍需之意,蓋可仰認,至今百餘年之後,何可以僧徒利己之言,輕加搖奪乎?設令此山,明是世祖朝許給本寺之地,而宣·仁兩朝,旣己移屬軍門,則必有自朝家,革罷煮硝,還給本寺之處分,然後方可自本司句管,不當泛聽僧徒所言,遽請移屬本寺,而內司,至謂國恤別茶禮所用柴木,皆賴於此山云,自天啓癸亥,及今己卯七十餘年間,累度國恤時,皆無所藉於雲吉,而未聞享祀所供,有所窘乏,則今何獨以此爲言乎?前旣有更稟之敎,故敢此仰達。上曰,內司句管,亦姑置之,可也。鎭龜曰,女子年歲入籍事,朝家申飭,非止一再,而全不擧行,入籍者如是數少,殊極可駭矣。此固京兆部官之罪,而其責,實在於家長也。今此揀擇令下之後,卽爲呈單者,可知其初無隱匿之意,而始則稱托,不得已呈單者,其家長不爲無罪矣。今方嚴督,而所捧單子,僅至五十餘張,而其中不知門閥者有之,四祖無顯官者有之,臣考見前例,則如此之類,自本曹拔去不納矣。今亦與諸堂上相議,可以拔去者,拔去,何如?上曰,外方捧單,何以爲之?鎭龜曰,日期稍遠,故外方則單子及處子一時上送之意,分付申飭者已久,今方連續嚴飭,而姑無消息,京畿則尤無門閥表著者云矣。上敎出擧行條件燼餘
上在慶德宮。停常參·經筵。
謝恩正使臨昌君焜,副使沈枰,書狀官李世奭,出去。
下直,平安都事鄭海尙,忠淸都事金一鏡。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴得情。措辭竝見上引嫌退,僚臺之疏,元非深斥,不可以此,費辭引嫌,請持平李東彦出仕。答曰,不允。處置事,依啓。
禮曹判書金鎭龜上疏。大槪,臣於昨日筵中,被人攻斥,至目以奏不直,臣實不知所措,玆敢自列,乞遞臣職事。入啓。答曰,省疏具悉。卿其勿辭,安心行公。
院啓,引嫌而退,當初請遞,意出相規,則今此疏辨,在我何嫌,請大司諫金宇杭出仕。答曰,依啓。
大司諫金宇杭,持平李東彦,就職。
禁府,成揆憲·王世萬·柳載和·尹啇來·李眞卿拿囚。啓。
全羅監司書目,淳昌郡守權,務安縣監權燧,母病甚重,還官無期,竝只罷黜,兩邑之代,擇送於不數日內下送事。又書目,光山等十二邑呈,以七月初四日午時地震,事係變異事。
大司成鄭澔疏,槪臣於昨日筵中,與春曹長官,因事爭論,語欠宛轉,致勤聖敎,至被問備之罰,臣實惶恧,玆敢自列,乞遞臣職事,留政院。
春秋館郞廳,以監事意啓曰,今日政府合坐時,翰林被薦人趙泰億·李縡等,當爲取才,而稱以情勢難安,累度催促,終不進參,怠僈之習,殊甚可駭,趙泰億·李縡,竝從重推考,更爲催促應講,何如?傳曰,允。
兪集一,以謝恩正使臨昌君焜意啓曰,凡使行時銀貨,皆出於倭人,而今因南貨之不來,譯舌輩,未免空手而行云,彼地往來時,賂遺殆近三千金,譯輩所齎銀貨,若不有裕,無以收合備用,而今番則雖入柵時賂物,亦將無路收合,長路酬應,計無所出,彼人之侵辱,將無所不至,若無別樣變通之事,則誠甚悶慮。自前如此之時,例有兵·戶曹及各軍門貨給銀貨之規,今亦依前從優許貨,俾無聚斂時狼狽之患,何如?傳曰,依啓。
崔重泰,以禮曹言啓曰,取考庚申年國恤時謄錄,則缺冀陵則朔望祭上食時,有哭禮,而仍行三酌之禮矣。今此敬寧殿·明陵祥後祭禮,竝依此擧行之意,知委,何如?傳曰,允。
禮曹判書金鎭龜疏曰,伏以昨日筵席,成均之長,謂臣不以直奏事,臣誠悚懼之至。夫所謂該曹日守之事,是何等瑣微也,而其於臣,有何關也,庸有枉直可議於其間乎哉?臣固不欲呶呶,而蓋春曹之有屬司日守者,非特於館學,且旣創自久遠,而其以成均所給之債,爲曹隷爲諸堂上辟路者之輪食者,久矣。臣未料此事之至微,於廈氈而因言之,及略對以實狀而已。抑成均之長,臣與好也,且今所爭者,公也。夫豈有意於持臣,而第不直之目,非係尋常,臣雖無似,豈嘗有是哉?臣於咫尺威顔之下,被人攻斥如此,益不知所以自措也。玆敢退而自列,伏乞聖明,亟遞臣職,仍治臣罪,以安私義,不勝幸甚。批答見上燼餘
御營廳啓曰,本廳軍兵等所給環刀,年久破傷,故臣尹就商受任後,環刀一千五十七柄,敎鍊官前司果趙松監董,今已畢造矣。係是軍器,見樣環刀一十柄,依例別單封進之意,敢啓。傳曰,知道。監造官,令該曹本例稟處。御營謄錄
上在慶德宮。停常參·經筵。
下直,態川縣監李之㰒,懷仁縣監鄭至祥,
執義鄭維漸,三度呈辭。入啓。遞差。
右尹李國華,辭職上疏。入啓。答曰,省疏具悉。卿其勿辭,察職。
禮曹啓曰,卽接忠淸監司趙泰耉回移,則揀擇單子,分付各邑,爲先捧上,未到各邑,方爲督捧,追後上送計料云云。考其後錄,則監·兵·守令以下,有應頉人外,道內卄許邑境內所捧單子中,有女子單子,只是二張,其餘則皆是無女子單子,而其數亦不過或一二張,或三四張矣。此外將有追捧之單,而本道素以士夫之鄕,名族之家,倍多於他道,則卽今回移中所錄,只有女子單子二張者,誠爲可怪。故自臣曹,以更爲嚴飭各邑,連續捧單,急速上送之意,別爲措辭行關,而以京中事見之,京兆所捧單子,幾滿五十張,而處女之入籍,只是八人,今此湖西捧單之如是數少者,似由於各邑,只憑去式年戶籍,以女子入籍之家,使之呈單,故以致如此,而他道之有異於此,亦未可知。似當以嚴飭道內守令與士夫,以其不入籍女子,斯速自首呈單,以免重責之意,分付諸道,以爲無遺收捧之地,而如是往復擧行之際,將未免不及於定限日子,何以爲之?敢稟。京畿則道里旣邇,定限之內,可以遍爲知委收捧,而雖或有未及之處,亦不過差遲二三日頃,以此意,卽爲行關分付,竝此仰稟。傳曰,京畿急速知委,俾及於限內,湖西亦卽知委,使之連續上送,而他道則姑徐,可也。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上向來排攻名義之論者,前後接踵,馴致黨論日滋,義理日晦,朝家之略施譴罰,蓋出於明好惡之意,其中雖或有一二倖免者,其得罪於正論則一也。今不可遽擬淸塗,而頃日銓郞差出時,政官,各主己見,終不歸一,至於尹行敎,則不但觝斥大論,曲護私黨,其歷詆被禍賢臣,恣意譏誣之狀,殊極可惡,而乃以如此之人,循例備擬,不復持難,莫重極選之任,如是苟擬,銓注之乖宜,莫此爲甚,公議未厭,久而愈激,請當該吏曹堂上,竝命從重推考。近來外方獄訟之稽滯,已成痼弊,誠極寒心。今日茶時,忠淸道唐津幼學李壎,呈狀本府,以爲世傳奴終生·忠吉等,叛主投屬於金井驛,接訟大興官,終生等奸狀,節節敗露,嚴刑三次後,決給於渠,而本驛則決後仍執,奴輩則益生奸計,果於己卯春,乘夜作賊,行兇慘毒,渠弟被致斃,至冤在心,必欲報讐,至於上言籲天,旋因刑曹覆啓,令本道定査官辨覈,祗緣叛主輩,百蹊圖囑,屢處移訟,尙此遷就,深讐莫雪,冤結幽明,不得不來訴於本府,請移京司處斷云。當初訟理曲直,雖未知如何,旣曰奴殺主,則事關綱常,不可不劃卽處決,明正其律,而今已累年,延拖未決,其在事體,殊極駭然。當該監司及前後査官,竝命推考,終生等及前後文案,竝移京獄,斯速嚴覈處決,以伸王法。答曰,不允。末端兩件事,依啓。
吏曹啓曰,臺諫有闕,政事,取稟。傳曰,過齋戒後爲之。
漢城府尹李國華疏曰,伏以臣,伏聞再昨筵中,以揀擇捧單之少,處子漏籍之多,聖敎至嚴,至有本府前後堂·郞特推之命,臣不勝惶悚之至。臣曾於己卯夏,待罪京兆,適當戶籍修整之時,今此本職除拜之後,亦有數次參坐之事,則前後不職之責,俱無所逃,況且五部官員,方在拿問之中,而臣今忝帶金吾之任,則以同罪之人,理難參涉於議讞之際,聖明俯諒危懇,亟許鐫遞臣本兼兩任,仍治臣尸職之罪,以嚴邦憲,以安微分,不勝萬幸。批答見上
全羅監司韓聖佑疏曰,伏以臣,一病沈淹,三章懇乞,誠意淺薄,未蒙許遞,勿爲過嫌,恩諭繼降,臣奉承以來,感涕自零,欲爲仰體聖旨,秪服官次,則病實難强,欲爲不避煩瀆,更陳情懇,則猥越不敢,徊徨震惕,不知所以自處者,已踰月矣。卽今病勢,日漸澌困,床席是親,死生之間,尙未分界,當此秋節巡審,災實酬應,文報二行缺殿下,下降詢問,早賜處分,千萬幸甚。且臣受任以來,事多錯料,有失信於軍民者,有受侮於管下者,顧此兩事,亦皆足爲忝辱藩任之一端,故竝此仰暴於紸纊之下焉。臣待罪光山時,詳知戊寅·己卯兩年癘疫,水陸軍兵,死亡無數,蓋癘疫之熾發,始於戊寅冬初,至於己卯秋間而止,而朝家軍布未收,無論生沒,竝爲蕩滌之令,只及於戊寅以上,而不及於己卯。故兵水營及各鎭赴防軍,死於己卯者,其數居半,而皆漏於蕩滌之中矣。及其己卯歲抄時,自朝家慮其白骨徵布,令各官盡數充定,使不得徵捧於旣骨之人,而兵水營各鎭,稱以當査闕點,徵布於各官,而各官,欲徵於白骨,則有違朝令,欲徵於新軍,則不忍疊徵,與兵水營,相持兩年,至今未有定式。故兵水營催督之令,每及於各官,各官,終不免徵捧於死者之隣族,則當年闕點之布,追徵於今日,是爲營鎭私用之歸,而徵怨於軍民,則罔有其極,至於砲保,則當初各官,不忍徵布於方痛之中,旣骨之後,難捧辭緣,論報該營,則待其癘疫寢息,新軍代定後,徵捧上送,而及其己卯代定之後,戊寅未收,使之竝徵上納,則不免爲一年之再徵,軍民之呼冤,與防軍一樣。故臣於陛辭之日,自戊寅秋冬,至己卯十月以前,兵水營各鎭浦赴防軍,及砲保等物故者身布,一倂蕩滌之意,敢有所陳達,而自備局覆啓,蒙允行會,故十分明査啓聞,則備局,復爲回啓,而己卯未收,則本不擧論於當初事目,砲保則與各營鎭防軍,名色自別,誠難變通之意,發關於臣營,臣謹按甲子受敎,則物故老除,仍爲徵布者,勿論多少,守令竝爲罷職,則臣未知備局,不考於此,而徒拘於戊寅,不許其己卯蕩滌耶。旣已査覈,今□還徵,則非但軍民之失望呼冤,亦不免爲大段失信之歸,緣臣妄論,竟使朝家,失信於民,則民之錯料國事之罪,不亦大乎?缺六升四十尺,防軍布納三疋者,則五升三十五尺,依前仍存,受書目。故監司崔奎瑞,又爲發關,知委各官,則備局,乃專管軍國事也,監司,乃按察一道者也。備局旣許仍存,監司又爲申飭,行之九年,不敢違越,而左水使李碩寬,肆然發關列邑,加其木品尺數。故所關三四邑守令,以其奉行與否,稟報於臣營,故臣初聞駭然,捉致碩寬軍官査問,則果與各邑守令,所報無異,故臣擧其不報臣營,擅自勒捧之罪,以至啓聞,而備局回啓中,監營分付,雖據備局題辭,而非出於啓下改定,碩寬所報,不見其可罪之事,則當初奉行備局,分付之監司·兵使,俱歸於失體之科,至於今日,九年之後,始稱當初稟定之事目,擅改定式之軍布者,得在可恕之地,則自此以後,不奉備局分付,不遵監司知委,剝割軍民,擅自收捧者有之,則孰從而禁之乎?緣臣妄啓,使方面之責,輕於鴻毛,管下之勢,重於泰山,碩寬,乘此發怒,譏侮臣身,不一其端,臣實疲軟,不堪按道之狀,從此可知矣。當初三四守令,以其碩寬,關文奉行與否,俱報於臣營,而其中首報和順縣監洪禹翊,卽臣妻族也。碩寬,旣被問裨之後,憾其禹翊之先報,因其朔防軍布來納時,定送監官,非實鄕所之故,題送書目,而至以縣監,力多氣銳,凡事任意爲之,碌碌節度使,何足數也?事體卽朝廷之事體等語,爲禹翊之罪案,且捉致座首與色吏,而一倂重棍,死生未定,碩寬,又以病狀,呈于臣營,而拈出洪禹翊所報臣營措語一二段,以爲不安之端,而其意則隱然若偏听姻婭之言,以爲構罪自己者然,碩寬之移怒禹翊,實是意外,而臣之受侮於碩寬,則不亦多乎?臣因一防軍布之事,一則失信於軍民,一則見侮於管下,臣將此顔面,不可復居官府,以按一道之事者,决矣。伏乞殿下,先治失信軍民,見侮管下之罪,遞罷臣職,以安微分。批答見下燼餘
春秋館郞廳,以監事意啓曰,翰林被薦人趙泰億·李縡等,今日合坐時,不爲進參應講,故纔已啓請推考,更爲催促,則趙泰億,稱以情勢難安,李縡以爲,首薦之人,不爲應講,不可獨爲進參,而皆不進來,趙泰億之所稱情勢,未知何事,而再度違拒,終不進參,其在事體,誠極未安,新進怠慢之習,不可不懲,爲先拿推,李縡則以趙泰億之不參,引而爲嫌,不無所執,不可一體請拿,更爲從重推考,以爲日後應講之地,何如?傳曰,允。朝報
上在慶德宮。停常參·經筵。
傳曰,史官一員待命,騎馬三匹立之,大祭所內摘奸。
全羅監司書目,身病上疏上送事。啓。答曰,省疏具悉。疏辭令廟堂稟處,卿其勿辭,察職。
太僕寺啓曰,諸道點馬,每式年輪回定送,乃是前例,今年則兩南及平安道當次,而西路年事之荒歉,尤甚於諸道,歷路廚傳,驅馬點視,俱涉有弊,姑待明年差送,而兩南則必須趁風高之前下送,然後海島往來之際,可無候風淹滯之患。分付兵曹,依前榻前定奪,全羅·慶尙左右道,皆以風力文官,各別擇差,而其中慶尙左道,則以本司正差出,以爲同時下送之地,何如?傳曰,允。太僕寺
上在慶德宮。停常參·經筵。
下直,在德萬戶宋斗萬。
工曹判書金構上疏。大槪,冒死更陳危懇,乞蒙鐫削刊名,以安微分事。入啓。答曰,省疏具悉卿懇。卿之被誣,予已洞知,則一向引嫌,必欲自廢者,決知其太過也。須勿撕捱,速出行公,毋使職務久曠。
政院啓曰,吏曹郞廳來言,今日爲政事,命下,而判書洪受瀗病不來,參判金鎭圭,參議朴權俱未肅拜,不得開政云,竝卽牌招開政,何如?傳曰,允。
傳曰,明日晝講爲之。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上答曰,勿煩。
藥房啓曰,日候涼暖不適,伏未審此時,聖候,若何?伏聞下廚院之敎,自明日封進素膳,臣等不勝悶慮之至。雖在常時,素膳之連進,易致傷損,況今玉候平復未久,決不可累日行素,依辛酉前例,自十三日,始進素膳,似合於調愼之道,臣等忝在保護之地,不勝區區憂慮,惶恐敢啓。答曰,知道。無事。卿等之請如此,勉從焉。
政院啓曰,卽者校理吳命峻上疏,由縣道上來,而第其疏語,以其兒息病重辭職,殊涉猥越,此上疏還爲下送之意,敢啓。傳曰,知道。
領議政徐文重身病箚子。入啓。答曰,省箚具悉卿懇。卿之疾病,予所詳知,未參哭班,有何傷損,須體至意,安心勿辭,從容善攝。仍傳曰,遣史官傳諭。
政院啓曰,卽者吏曹三堂上,一時違牌,判書洪受瀗,參判金鎭龜推考傳旨,參議朴權罷職傳旨,才已捧入,而日勢已晩,開政漸遲,判書洪受瀗,參判金鎭龜,竝卽更爲牌招開政,何如?傳曰,允。
吏曹參議朴權,牌不進,依承傳罷職。
京畿監司書目,高陽呈,以副使沈枰辭職上疏上送事。啓。答曰,省疏具悉。疏辭,令該曹稟處。
知事姜鋧上疏。大槪,臣於部官議讞,有不敢參涉之嫌,乞遞金吾之任事。入啓。答曰,省疏具悉。卿其勿辭察任。
吏曹參判金鎭圭上疏。大槪,三上血懇,見阻喉司,一日之內,嚴召再降,不敢坐違,趨詣闕下,而終不可冒進職次,且於日昨金吾長所白譯獄事,有難晏然者。伏乞鐫改臣銓職,仍治臣撕捱違拒,及前日妄言之罪事。入啓。答曰,省疏具悉。日昨判金吾所陳,蓋出於詳審,非有他意,而侵斥至此,未可曉也。勿辭察職。
京畿監司書目,果川呈,以掌令李世弼辭職上疏上送事。啓。答曰,省疏具悉。爾其勿辭,從速上來察職。
有政。司饔僉正趙泰果,司書沈宅賢。權尙游,淳昌郡守李蓍徵,執義尹弘离,兵曹參議任胤元,典籍馬格,濟用監正朴泰昌,務安縣監金潤海。
領議政徐文重箚曰,伏以臣之賤疾,今涉三朔,陳情乞解,已上九箚矣。病情沈綿,差歇無期,瀝血之懇,未蒙恩許,臣之情勢,窮迫極矣。衰朽之質,實無庶幾回蘇之望,而適緣國祥不遠,不敢請告,宛轉枕席,危蹙靡容矣。近間所患,猶不止息,腹中居常雷鳴,數日輒復一發,洞泄昏倒,以此氣力漸至澌敗,瘦削日以益甚,時月之間,起動無路,不得與諸臣,同趨哭班,以伸臣子追慕之至痛,病裡一念,耿結不已,臣罪至此,萬殞難贖,臣忝居百僚之首,不能隨參於變衰之禮,朝家體面,虧缺已甚,微臣分義,掃地無餘,伏乞聖明,俯諒微忱,特許遞免,臣方帶政府之任,以尊國體,粗安私分,千萬幸甚。取進止。批答見上
工曹判書金構疏曰,伏以臣,冒死瀝血,屢陳危懇,而上天高遠,微誠未格,荐降溫批,不允所辭,惶恐隕越,無所控訴,跼高蹐厚,無所措身,悶塞之極,繼之以悲涕也。臣卽者缺憊然者,固亦多矣。弄權之斥,强禦之目,前唱後和,滾成一團,令人怖慄,覓死不得,臣之苟全性命,以至今日,實賴聖朝寬大之至德,夫豈有一毫斯世之念,而猶在虛縻職務,曠日留時。事體之傷損,分義之虧缺,有不可勝言者。一日二日,罪戾增積,旁午交扇,謗讟愈興,至謂有乘時復進之意,若臣者,可謂天地至寬,而無處容身者也。凡使臣至此者,罔非職名爲之累耳。若蒙天地父母之慈,鐫臣職秩,刊臣姓名,俾臣得以任便居住,臣旣與世相違,而無所干涉,世亦與臣相忘,世亦與臣上忘而無所嫌忌,母子相依,以終餘年,則生成之澤,與天無極,報答之期,惟俟隕結,臣以滓賤孤危,凡有疾痛窮困之號,輒煩上聞,固知不免於猥越之誅,然非聖慈哀憐而開許,則孰肯爲臣言者?朝家,一任臣之荏苒虛度,而久無處分,臣又一聽朝家之悠泛抛置,而徒事泯默,則其緩慢廢閣之失,反有甚於瀆擾之罪,不得不更冒萬死,竭誠申籲。伏乞聖慈,曲賜體諒,將臣本兼諸任,一竝鐫改,仍命刊名朝籍,勿復檢擧,使職務毋曠,微分粗安,千萬幸甚,臣無任云云。批答見上
掌令李世弼疏曰,伏以臣聞,人臣事君,君命召,不俟駕而行者,非强爲之禮也,乃人情事理之自不容已者也。然君之所命,或非己之可堪,所召或非分之當得,則寧違君命,而不敢赴召者,亦人情事理之自不容已者也。苟或不能揣量己分,惟以趨走奉承,爲臣子之職分,則在國有僨事之患,在己爲無恥之人,其貽害公私,不可勝言,此古人所以量己度分,爲貴者也。臣本以螻蟻之微,糞土之賤,萬不近似於本職之狀,曾前辭疏,備陳無餘,今不更爲攄列,仰煩天聽,而第念臣之無狀,欺人欺世,上欺君父,前後所叨職名,皆非微末賤臣,所可承當。其爲僭猥僥倖,求之古今,無有臣比,居常念及於此,未嘗不悚汗浹背也。不料今者,恩除又降,二行缺備擬,兩月之內,累受恩點,使政體乖當,物情致惑,臣之被人笑罵,固不足恤,獨不念朝家名器之重乎?夫士之所羞,莫甚於衒虛譽而賭實利,國之所患,莫大於取虛名而用匪人,若臣者,直一可笑無用之常調蔭官,雖虛譽虛名,亦無據而爲言,而只緣綜核之政,有所未盡,推遷之擧,亦不稱量,終至隆命荐降,異恩誤及,此豈但私分之不幸?抑亦公朝之不幸也。誠使臣,少有學術才識,可以有一分裨補於國事者,則何敢罔念君命之嚴重,務爲辭避之紛紜,干瀆宸嚴,偃伏私次,以自納於不恭之罪,而莫之恤耶?只以實無可以應命之實,故不敢爲冒沒徑進之計,冀以下不爲累於臣身,上不貽辱於朝廷,爲賤臣守分之私義耳。夫豈慢君命圖自便而然哉?匪居之任,終不可冒處,誤授之恩,亦不可虛受,玆將憂遑憫迫之危懇。仰首疾呼於天地父母之前,辭非飭讓,語殫情塞,伏想由中之愿款,尤□於昭鑑之下矣。伏乞聖慈,俯察哀悰,矜諒血懇,亟遞臣新授之職,以重臺選,以安微分,千萬幸甚,無任云云。批答見上
行司直姜鋧疏曰,伏以臣,伏聞頃日筵中,以處女漏籍之多,聖敎至嚴,迺有己卯式年時漢城府堂上推考之命,臣亦其時堂上之一也。推緘未勘之前,雖不敢陳章自劾,而惶隕之懷,則已切于中矣。卽伏見在囚諸部官之原情,則皆以前式年時處子載錄者絶無,無路憑考爲辭,臣旣以前式年時堂上,方在待罪之中,今於部官之議讞,以同罪之人,不敢參涉,區區危懇,不得不冒死哀籲。伏乞聖明,亟遞臣金吾之任,以嚴邦憲,以安私分,不勝幸甚,臣無任戰灼俟罪之至之至。批答見上
吏曹參判金鎭奎疏曰,伏以臣於昨日,敢冒瀆擾之罪,繼陳危苦之懇,而天聰未回,溫批輒宣,諭臣以勿過辭,勉臣以速二行缺有可以供職之望哉,而聖明之乃有此敎,恐是未盡俯諒而然耳。嗚呼,凡人於自敵以上,有所與而累却,有所擾而固辭,則尙以爲不恭而責之,況今至尊之所以命於糞土賤臣,不啻諄勤,而撕捱而不受,違拒而不承,則其爲有罪,臣固自知。然而爲人臣,而不念國體,惟寵利是貪是饕,冒處匪據之職,辱名器而累朝廷,則其罪之重且大,十倍於撕捱違拒者矣。臣旣不幸,遭此狼狽,於斯二者,勢將不免,而其大小輕重之分較然,則臣之終不敢承受,而不暇顧撕捱違拒之爲罪者,審矣。抑臣聞先儒之訓曰,士大夫之辭受,非獨其身之事,其所處之得失,乃關風俗之盛衰。夫以無所嫌拘者,而尙宜愼其辭受之節,況以臣情跡,當此職任,則其所以壞損國體者,豈特尋常風俗之所關而已哉?臣故自量已熟,自斷已堅,期期褫解不稱之服,連章累牘,而不知止,仰惟日月之命,若垂明燭,則亦必有以體諒之矣。今臣自處之義,旣不可冒進,而在聖朝體下之道,亦不宜授非其任,强所不堪,而喉司不諒,瀝血之章,更未登撤,又以開政,荐辱嚴召,臣誠隕蹙,直欲循墻而不可得也。臣於職事,固無承當之理,而退坐私室,一日之內,再違君命,亦非義之所敢出也。玆詣象魏之下,仰瀆紸纊之聽。伏乞聖慈,特賜省察,亟允所辭,鐫臣所叨銓職,使國體無損。若其前後撕捱違拒之罪,別加譴責,以勵群工,不勝幸甚。臣於祈免職名之外,又有區區不敢自安者,謹此附陳章末,惟聖明察之。臣側聞日昨筵中,判義禁李濡,陳白譯官獄事,而以爲頃因金鎭奎所達,發問目刑推事判下,而獄體旣重,且有疑端,旣始刑推,則不可中止。請更推而拿處云,其言雖似宛轉,而其指意之不欲施刑,槪可知矣。臣於此,始於愧悚,繼而訝惑,蓋釜譯之憑藉異類,欺詐本朝,情狀絶痛,關係甚重,而遽爾酌處,未免失刑。故臣頃忝論思之職,略暴慨惋之懷,則聖明,洞燭其奸狀,下敎於前席者,凜乎鈇鉞之嚴,而及至議于大臣,其所覆秦,亦甚明白。遂以還爲二行缺若不欽仰,則身爲獄官者,是宜擧行之不暇,而濡於六月次對,乃請詳覽文書後擧行,臣意謂新受重任,欲加愼審故然矣。及夫經過三四月之久,則文書雖繁,事務雖殷,亦可考閱於其間,而迄不擧行,人已稍訝其遷延,至于日昨,筵中之所建白,則不特不卽擧行而已,始知前日之請詳覽者,意固有在也。夫譯輩之初興不急之役,又論踰濫之價,又定延拖之期者,事段彰露,罪狀難掩,則有何可疑之端乎?且事之顚末,悉具於道臣與邊臣之啓若報,又所謂成冊及手本,不啻昭著,而渠乃牢諱於再推,則此惟當依法杖訊,又何可委曲方便,徒煩更推乎?且雖更推,以彼所犯之重,其可承款於平問之下乎?設令獄情,眞有疑端,則亦宜明言某事某言之可疑,以請辨覈,而今乃囫圇爲辭,無所指別,此果讞獄之規乎?且時未施刑,則安知栲訊之際,其不吐實,而預議中止,鈞石之重,綸綍之嚴,曾不謹守,乃反輕撓,臣竊惜之。嗚呼,朝家之於奸譯,初欲斷以王法而未果,後將施以法杖而反寢焉,聖鑑固明矣,聖敎固嚴矣,而其奈有君無臣,不但不能將順,乃敢輒事沮撓,致令赫然之王命,格而不行,國綱仍此盡壞,邊事轉益可虞,若使賈生,得見今日,則恐不止於痛哭流涕也。然而如臣者,又何敢論事之是非得失哉?惟是中心所痛恨,玆事處分,實出明命,而獄官,乃諉以賤臣所達,而遷延許久,終至寢格,此蓋以臣無狀,妄陳一言,使昭著之獄情,反歸疑晦之致也。苟究其罪,有不可以旣往而置之。伏望聖明,治臣前日妄言之罪,俾爲將來之戒焉,臣無任云云。批答見上
工曹參判沈枰疏曰,伏以臣奉命出疆,所帶水部佐貳之任,在例當遞,伏乞聖明,亟令遞改臣職,以便公私,不勝幸甚,臣無任云云。傳曰,省疏具悉。疏辭,令該曹稟處。燼餘
義禁府啓曰,士夫家處女,有單子五十張收捧之意,曹以陳達,更以傳敎內辭意,知委各部,而且以不入籍處女之家,今若不爲自首呈單,則當有重責之意,別爲分付矣。今此追捧單子七張,前捧單子竝五十七張,爲先輸送禮曹,而此後亦爲連續捧單事,更加嚴飭各部之意,敢啓。傳曰,知道。
兵曹參議金萬埰,三度呈辭。入啓。遞差。朝報
上在慶德宮。停常參·經筵。
大司憲趙泰采,三度呈辭。入啓。遞差。
傳曰今日引見相値,晝講停。
假注書洪禹瑞改,代具萬理。
謝恩,兼司書權尙游,司書沈宅賢,注書朴熙晉。
漢城府啓曰,士夫家處女,有單子五十張收捧之意,曾已陳達,更以傳敎內辭意,知委各部,而以不入籍處女之家,今若不爲自首呈單,則重責之意,別爲分付矣。今此追捧單子七張,前捧單子竝五十七張,爲先收送禮曹,而此後亦爲連續捧單事,更爲嚴飭之意,敢啓。傳曰,知道。
吏曹啓目粘連,觀此謝恩副使沈枰上疏,則奉命出疆,仍帶水部佐貳之任,在例當遞,亟令遞改亦爲白有臥乎所,所帶之職,雖是閑局,奉命出疆之後,則勢難仍帶,當爲遞改是白乎矣,宰臣進退,有難擅便,上裁,何如?啓依回啓施行。
左議政李世白身病箚子。入啓。答曰,省箚具悉卿懇。有疾未參,別無所傷,安心勿待罪,從容善攝。仍傳曰,遣史官傳諭。
去夜,政院啓曰,上假注書黃翼再,病不仕進,新差廳假注書具萬理,稱以病重,尙不入來,日勢漸暮,闕直可慮,故催促翼再,使之入直,則朝者已往安山地,翼再之身帶職名,任自下鄕,已極無據,萬理病勢,亦未知輕重之如何,而累度催促,無意進來,新進怠慢之習,不可不懲治,黃翼再·具萬理,竝從重推考,姑令事變〈假〉注書洪萬遇入直,今日新差實注書朴熙晉,待明朝牌招察任,何如?傳曰,允。
又啓曰,本院推考之啓,例使注書,謄諸草冊,仍請承傳色奏達矣。卽者,以注書黃翼再·具萬理等請推事構草,使郞廳謄書草冊,則假注書洪萬遇,稱以同僚請罪之事,嫌難手書,累度催促,終不謄書,此實前古所無之駭擧,假注書洪萬遇,從重推考。傳曰,允。
傳曰,大臣·備局堂上引見。
吏曹啓曰,臺諫有闕,政事,取稟。傳曰,明日爲之。
司諫兪命弘所啓,今年災荒之慘,近古所無,前頭賑救之策,不容少緩,卽今公私蓄積,匱竭無餘,雖欲待春開賑,政如無麪之不托,豈不大可寒心哉?凶歲聚穀之道,必須預講,然後可無後時不及之患,聞八路之中,兩南稍優,而其他水災之不至甚酷者,或不無彼善於此者,若於秋省收穫之後,卽有別樣料理之事,則庶可臨時得力矣。京中則諸軍門各該司之錢布有儲者,外方則監營及兵營之物力有餘者,量宜除出,以爲轉貿賑穀之資,至於逆家籍沒中家舍,及銀貨錢穀雜色物件,亦皆歸之於賑廳,以補賑資,則或不無萬一之助,而此事,必有主管之人,然後可以預爲熟講,而事易就緖,請賑恤廳堂上·郞廳,以宰臣及堂下官中有才慮者,別爲擇差啓下,預議賑政事,令廟堂稟旨擧行。上曰,依啓。
持平李東彦所啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上上曰,勿煩。又所啓,日昨本府茶時時,南部幼學李瑞華,呈狀以爲,渠於年前,流寓安城地洞內,校生尹衡進,本以賊魁,曾入於捕廳,忍杖不服,幸漏大辟,益肆凶虐,一向武斷,含嫌於瑞華之斥絶,思欲逞毒者,久矣。今五月,河東縣監許穧,以衡進之婚家,歷入其家,則衡進,始生乘陰中之計,使河東下人及中房衙奴輩,直入內庭卸歇,瑞華欲爲禁止,則許穧多發下人,突入瑞華家,追捕之急,有同捕賊,渠卽親進許穧所,欲爲緩頰,則尹衡進父子及許穧下輩,扶曳捽打之際,瑞華十三歲稚子,聞變來救,則又爲中房衙奴輩所毆打,父子同被傷打,顚頓退歸,不勝憤辱,卽呈本官,而本官,亦無奈於衣冠之人,無以雪此恥辱,敢此來訴於法府云。衡進父子之悖惡,已極痛惡,而至於許穧,則以他道他官守令,奮其吏威,曲從其婚媾家積怨之私囑,毆打他邑之士子,殊甚無據,況瑞華,則雖甚窮殘,旣是土夫,渠則本以庶流,濫叨字牧之任,肆其驕暴,如是歐打,其蔑分駭悖之狀,不可不嚴懲,請河東縣監許穧,拿問定罪,尹衡進父子,令本道囚禁嚴覈,從重科罪。上曰,依啓。又所啓,國朝故典,第宅自有定制,而末世奢侈之風,日新月盛,近世以來,無論士夫中賤,競以峻宇相尙,土木之役,無處不有,突兀廣廈,殆擬公廨,貧者慕效富者,賤人模倣貴人,政符木妖之古語,轉成僭諭之弊俗,識者之寒心,蓋已久矣。況當大無之年,尤急擧贏之戒,雖宸居繕修之工,在所節損,而上自衣冠士族,下至閭巷下賤,工作不輟,傑構星布,觀瞻亦侈,俗習可惡,請嚴飭京兆及五部,凡諸侈濫家舍,土木營作之擧,一竝禁斷,以效儉約之風。上曰,依啓。
持平李東彦所啓,臣有區區所懷,惶恐敢達。臣曾見國朝名臣行蹟,則出入三司之人,間差該司之官,或有新遞銓郞及臺職,而移拜各司主簿·僉正者,蓋出於歷試之意,列聖朝名臣之輩,亦未必不由於此,近世則此規全廢,年前李益壽,以銓郞居中,移拜司僕主簿,此外無聞。大凡朝家之重侍從臣者,不但爲其名望,將以致用於異日,而近來無論名望之高下,陞六之後,輒自典籍,直拜騎郞,自騎郞,直爲通淸,因此而出入三司,轉而至於宰臣,若此之流,旣不歷試於內外諸任,未經職事之燥濕,全昧事務之難易,只是上下論議,臧否人物,及陞崇班,任大責重之顧,何以責其謀國事理國務乎?臣意以爲,一依舊規,新出六品之類,雖已經參下翰·注者,自典籍移監察,自監察而試之諸曹郞官,稍待歷試之效然後,仍通淸路,至於刑曹,是詞訟衙門,戶曹是財穀衙門,詞訟·財穀,何等重事,而名官,則全不知此等事務,他日之臨事叢脞,固其勢也。自今以後,刑·戶曹郞官各一員,必以出入侍從之人,及將爲新通之人,隨窠差除,定式施行,以爲歷試責效,周知時務之地,何如?上曰,令吏曹稟處。又所啓,近來紀綱頹廢,朝令不行,頃日,因備局啓辭,旣令嚴禁中外庶人之立祠及石物,而臣於日者往來松楸時,見路傍庶人輩石物,依舊不埋,至於京城十餘里外,有始役者,工匠屯聚,磓琢方張,臣看來駭憤,還朝之後,卽欲推治,而此事,雖是往昔禁條,廢閣已久,且新頒甘結屬耳,故姑不捕治,而京兆及五部之不爲着實嚴禁,推此可知,更爲嚴飭京兆及諸部,各別嚴加禁斷,而亦不可無指一申飭之事,雖中庶輩,曾經東西班正職者外,其餘則一竝嚴禁其石人·望柱·表石等物,似合事宜,至於鍮器,則雖極僭濫,自是完固之物,亦宜斟酌其定制食器羹器外,其餘雜色器皿,則一竝嚴禁,且花磁器,則旣非完堅之器,而侈俗日盛,徒爲觀美,費財貿用,此尤可駭,此則毋論士夫·下賤,一切禁斷之意,敢達。上曰,依爲之。以上朝報
江華留守李思永所啓,江都軍兵武學一千七百名,束伍一千五百,合三千餘名,而饑饉癘疫之後,逃故充定者,率多兒弱之流,故十三四歲,可以勝兵者則仍存,十二歲以下,則盡爲減去,與今年逃故,合二百餘名,旣得壯實人代定,而又以軍官·校生·書員·廳直·使令·官奴合三千名,一如禁軍之制,定其正令,又定別將,此類則使之一一敎習,射放於官門之外,頗有成材之望,將來不無所益矣。臣聞北路親騎衛,南漢將校,每春秋試射放,出身則邊將,閑良則直赴,私賤則免賤云。江都與南漢,宜無異同,一體試射放,賞格亦一體施行,似可矣。上曰,何如?右議政申琓曰,此爲激勵成材之道,南漢旣已行之,江都與南漢,均是保障之地,一體爲之,似無不可,而此等事,或有未精察,濫蒙賞典之弊矣。思永曰,事之精不精,惟在任事,臣考察之善不善,何可預慮不善之者,而遂廢可爲之事乎?刑曹判書閔鎭厚曰,近來直赴路廣,出身甚多,此輩旣雜軍役,又欲因通仕路,仕路因此猥雜,軍籍亦致虛疎,其弊不可不慮也。若別試才,則或可時時爲之,而春秋定式,則似爲不便,除直除,施以他賞,恐宜矣。思永曰,閔鎭厚所達出身路廣之弊,臣亦嘗每言之矣。第江都人,則雖出身,而還爲軍兵,與他處出身有異,而雖或有拔萃者,出而仕宦,亦何害之有?上曰,令兵曹稟處。又所啓,江都軍兵,合爲六千餘名,今方鍊習放射,不可無激勸之道,而江原無一疋木可得處,朝家爲軍兵賞格,今年爲始,劃給延白撥軍四名餘名,而不知逃故幾許,又以今年大凶,趁期輸送,未可必,臣前見黃海兵營,劃給騎步兵一千一百名,兵監二千名,水原府,亦給十八戶矣。江都尤爲重地,自兵曹每當番,劃給騎步兵四五十戶,則軍需賞格,可以用之,敢此仰達。上曰,令兵曹稟處。又所啓,江都爲國家緩急依歸之所,而臣待罪以來,詳察其處形勢,則卽今事勢,無一可恃者,軍餉軍器軍丁舟船樹木等政,擧皆疎矣,臣今方修治,而有徒費物力,而終難有賴,棄之與修補便否,下詢于入侍諸臣而處之,何如?右議政申琓曰,土城形勢,臣亦聞之,或言積年勤築,輒卽毁圮,無寧趁今斷棄,或言旣費許多功力,且不無料賴之力,棄之可惜云,且當初以爲,十年之內,則使各軍門,分管其築處,隨毁修築,十年之後,則專責本府,以軍門物力,猶以爲難,本府何能獨當其修築之役乎?今日則小臣獨爲入侍,徐議諸大臣及籌司堂上,以思善處似宜耳。思永曰,今日兩大臣,雖不入侍,備局任事諸臣,今方入侍,下詢何如?上曰,諸臣之見,何如?金鎭龜曰,前日有本兵之臣,下往江都,審察形勢之分付,而時未及擧行,臣意則依前分付,遣本兵之臣,爲先周察,似可矣。閔鎭厚曰,此事論議,多岐久矣。土城始築時,已費許多物力,而隨毁修補之際,因此蕩敗,況今十年之限已過,以本府形勢,尤何以獨當乎?甲串·龍堂兩處石築之擧,似不可已,詢議廟堂,某條營築,何如?尹就商曰,臣嘗李濡·李基夏,詳度其處形勢,有所陳達,宜遣兵判審察後,議大臣爲之,似可完備矣。上曰,曾有築內城之意矣。旣失天塹,則內城有無,元不關,須熟講而爲之,可也。
刑曹判書閔鎭厚所啓,今因持平李東彦之言,亦有所欲陳者矣。我國拘忌,實爲太過,各司廢坐,猶不足言,最爲大可悶者,王世子書筵頉稟之日甚多。先朝雖有變通除減之事,而以卽今所行者言之,亦多有不緊拘忌,若令廟堂,更加商量減除則幸甚矣。至於各司廢坐及禁刑,亦不可無變通者,亦爲稟定,未知何如?上曰,各司廢坐及禁刑事,令廟堂稟定變通,可也。
右議政申琓所啓,臣以內局事,有可稟達者矣。頃日嶺南御史別單書啓中,備陳上供羅蔘之弊,備局覆啓以爲,今春進上,自內局全數退却,皆貿納京中,則無羅蔘封進之意,而本道採蔘之弊,不一其端,而別無入於御藥之事,宜還革罷,請令內局,稟旨變通矣。昨年,故參判李彦紀,自嶺伯遞來,極言羅蔘之合於御藥,故本道元貢十二斤內二斤,特以羅蔘封進,別爲儲置,用於御藥,則備局所謂不入御藥云者,似是未知事狀而然也。聞醫官等之言,則羅蔘異於他蔘,津液甚多,年久不變,故內局所捧,只專爲御藥之用,而今春則其所封進,品皆不佳,故皆退却云矣。李思永曰,臣曾爲永川郡守時,得用此蔘,故素知好品,御藥所供,豈以採取有弊,而未可得用耶?上曰,羅蔘二斤,依前封進,而名雖羅蔘,雜以他蔘,則殊非封進羅蔘之本意,此意各別申飭,可也。
持平李東彦所啓,三司出禁,各有條目,而年前,仍漢城府堂上陳達,騎馬神祀二條,自漢城府亦爲出禁,此等條目,乃是法府所當出禁,有非京兆之所可攙入,而自是以後,禁條混雜,刑·漢城府禁吏,輒稱憲府禁吏,憑藉作弊,已極痛駭,且出禁多門,都民不堪,今後則騎馬神祀二禁,憲府·刑曹外,漢城府則勿令出禁,俾無紊亂騷擾之弊,何如?上曰,依爲之。禁吏之橫行作亂,罔有紀極,亦爲各別嚴飭,可也。備局謄錄
禮曹判書金鎭龜所啓,頃因謝恩使臣所啓,赴京譯官處,各軍門貸給事,允下矣。所當依傳敎擧行,而第守禦廳銀貨,本來數小,而前日赴京員譯輩,貸出未捧者亦多。臣待罪本廳後,另加催督連續捧上,而未捧之數,尙且四千餘兩,而其未捧中,今番赴京譯官數人負債居多,卽今雖不貸給,而其實,則所貸者爲二千餘兩矣。以本廳些少餘儲,又不宜加貸,故敢達。戶曹判書金昌集曰,本曹則經費需用,非但比他浩繁,本無貸下之規,雖有成命,此路一開,後弊可慮,勢難許貸矣。左尹尹就商曰,臣所貸軍門,給債於譯官,尙今未捧,亦且五千餘兩,且京案所付軍兵等軍服次,三升及旗幟所用大段等物貿來事,已自本軍,付送二千兩銀貨於今番使行,則若干餘儲,尤難貸送矣。上曰,纔見使臣啓辭,則彼人多般求索,易爲生梗云,故已令貸給矣。戶曹則異於他衙門,旣無銀錢許貸之例,今難開路,而其他軍門,參酌出給,可也。司譯院謄錄
左議政李世白箚曰,伏以積疾在身,若其源委,則都是痰火所祟,凡有觸感,輒至作苦,頃於晦初間,猝患臂痛,運用甚艱,又於庭戶出入之際,偶然跌傷,初若不至大段,故賓廳之坐,僅得入侍,及至退歸之後,症勢陟緊,項背肩臂,牽痛難堪,頑痰乘時流注,肢脚麻厥,火熱仍以升降,精神眯昧,委頓床席,有同半身不遂,雜施藥物,雖似稍減,跬步蠢動,猶無其望。今日又是賓廳日次,而非但自力無路,且伏念國祥倐迫,若於此時,或致添劇,則將不得祗詣哭班,以伸情理。姑且數日將息,庶冀一分差間,玆未克趨走於諸臣之後,職事虧闕,惶霣罔措,猥此席藁,恭伸威命。取進止。批答見上
刑曹參判金錫衍疏曰,伏以臣父母墳,在江原道春川地,而臣之頃缺序冞切,況孤露餘喘,年且衰暮,以朝夕疾病之身,俟五載一省之限,私情鬱悒,誠不自抑,玆敢冒萬死,猥暴至懇。伏乞聖慈,特賜恩暇,俾得一展丘墓,不勝幸甚。且臣祖父文貞公臣堉墳墓,在京畿楊州地,爲春川歷路所由,而今夏潦雨,石物階砌,盡爲傾圮,而又欲趁此時修改,而看檢完役之際,當費多日,不得不竝此陳籲,臣無任惶恐祈懇之至。批答見下
京畿監司李益壽疏曰,伏以臣之情勢,有所萬萬難冒於職次者,從前籲急,蓋不獲已,而未蒙矜許,黽勉行公,況値年事大侵,職務較劇,不敢言私,蹲仍至今,只自一味愧恧而已。自數日前,感傷不輕,頭䐉如碎,臂脚且痺,寒氣外束,而似瘧非瘧,虛火上升,而欲睡未睡,遍身發斑,引飮無算,精神昏瞀,語輒譫訛,貼在床席,宛轉叫苦,旬月之內,差勝未易,以此病狀,決難供務,玆不得不疾聲哀籲於天地父母之前,伏乞聖慈,俯賜體諒,亟遞臣職名,俾私分獲安,且以專意調治,不勝幸甚。答曰,省疏具悉。卿其勿辭,調理察職。
同日午時,上御興政堂,大臣·備局堂上引見時,右議政申琓,禮曹判書金鎭龜,戶曹判書金昌集,刑曹判書閔鎭厚,左尹尹就商,江華留守李思永,同副承旨崔重泰,司諫兪命弘,持平李東彦,校理崔昌大,假注書具萬理,假注書洪萬遇,記事官邊攸,記事官金相元入侍。右議政申琓進曰,非時之雨多,兩日氣陰凄,聖候,若何?上曰,無事。又所啓,今日別無大段定奪事矣。適以日次,小臣獨爲入侍,而以道臣狀啓事,有所稟達者矣。仍出狀啓二張曰,諸道點馬事,朝家旣已區別,分付諸道,被災處旱田及綿田,皆已給災,而外方未見關文之前,有此狀聞,此非可回啓者,故以不爲覆啓之意,敢此仰達矣。見平安監司李世載狀啓,則以爲,各島缺不貲,每式年點馬,雖有前規,而今年則姑爲停止,徐待明年農作稍稔而點馬,則似合事宜。請令廟堂稟定云矣。上曰,兩南外他道,則已令勿爲點馬矣。申琓曰,見忠淸監司趙泰耉狀啓,則備陳田畓各穀被災形止,以爲自八月後,東風連吹,正當發穗之後,酷被傷損,更無西成之望,而至於木花田,則被災尤甚,以不可不給災之意,有所陳請矣。上曰,旱田已令給災,而木花田,亦已給災矣。又所啓,因湖南御使別單書啓,自備局覆啓,令內局稟處矣。觀其措語,則以爲,海南·務安等邑所封靑大竹,自監營看品監封,而近來竹田濯濯,自本官封進者,不過數邑,其餘則必以重價,貿易於遠方,各邑下吏,至有以此破家者。竹之取瀝,不以大小而有間,則請減見樣,加數上納,而該院人情所費甚多,亦所難堪云矣。上曰,此不知其料理而言也。近來上納之竹,體甚細小,漸不如前,如此則取瀝之道,必不如大者矣。申琓曰,朝家之設置竹田於兩道者,意非偶然,而爲守令者,不善培養,以致其濯濯,故重價務得之弊,皆由於竹田之廢棄也。且欲減見樣,加數上納云者,蓋未深思之致也。今雖欲減其體樣之大,加定其數,則他日,以其前樣,加數捧上,又何以救其弊也?至於該院人情累百兩之說,問之內局,作紙木三四疋外,別無所捧云,或有防納於京中者,往徵其價於本土,故不無此弊云矣。竹之取瀝,大小縣異,而卽今上納之竹,視前瘦細,則更不可減其見樣,而若或有人情濫捧之弊,則固當嚴加申飭矣。戶曹判書金昌集曰,近見兩南上納之竹,已極瘦細,若又減其見樣,則終必無形,實難取瀝,而借令加數捧上,則非但無益於用,反爲日後之弊,亦將有難堪之端矣。上曰,靑大竹,前日上納者則體大,而近來瘦細,漸不如前,取瀝亦必不實矣。蓋此莫如培養竹田,故曾前以竹田·楮田着實申飭事,添入於災傷事目者,意非偶然。今此加二行缺數十年前上納之竹,則大小懸殊矣。御史以沿路泛聞之說,不知其間曲折,有此陳達於書啓中矣。上曰,竹田事,申飭外方者,非止一二,而終無實效,何以則可無其弊乎?申琓曰,朝家雖加申飭,而無警責論罰之道,故守令奉行不謹,以致如此矣。禮曹判書金鎭龜曰,臣前以道臣,待罪湖南,又以巡撫使,奉命嶺南,竹田事,有所詳知,巡撫事目中,亦以竹田培養事,條列矣。監司巡歷先文,例有申飭之語,而臣於巡撫時,別以事目辭意,行關列邑,且令摘奸牒報,而厥後終無培養之效,此是守令緩忽之致,輕重間,若論以罪罰,以示警責之意,則庶可有效矣。申琓曰,自國初設置竹田·楮田於各邑,而至於藥材,皆置田而種之,當初設立之意,豈不纖悉,而近來守令,視之尋常,皆爲陳廢,朝家若欲培養,則當申飭道臣,一依法典所載,着實培養,則庶有其效,而若如巡撫敬差等官,不過一時過去別星,欲申飭,似無其效。同副承旨崔重泰曰,事目申飭之後,有竹田各邑,初則雖有動念之擧,而差過時月,則還又慢棄,大抵竹田,着實培養,則雖一二年之間,其效甚速,臣曾往南方見之,則民間私竹田,擧皆著力護培,故到處茂盛,而所謂官竹田,則輒皆任他,故不能長養,此在着力看護之如何。卽今竹田之不爲培養,非有他端弊段而然,不過外方守令,廢閣朝令,慢不擧行之致矣。刑曹判書閔鎭厚曰,竹田楮田培養事,固當使監司,別樣申飭,而聞年分事目中,雖有擧論,別無勤慢啓聞之事云。今後則敬差官,考其勤慢,分等啓聞,其中居末者,論罪警責,則似勝矣。上曰,從前竹田申飭之令,不啻申明,而終無其效,刑判所達,是矣。今後則敬差官,考其勤慢而啓聞,監司亦爲各別。二行缺
戶曹判書金昌集所啓,臣以籍沒家舍事,有所仰達者矣。今番籍沒之家,旣屬司圃署,則司圃署本司,當自戶曹次知,故敢達。上曰,戶曹次知,可也。
刑曹判書閔鎭厚所啓,日者楊根前縣監李肇照律公事,以除決杖,只贖判下,定州牧使李泓照律公事,以只贖判下,此於法例有相礙處,缺凡朝官犯私罪者,隨其杖數,爲奪告身,若除決杖,則自無奪告身之事,所謂只贖,無可施之處,罷黜之律,亦無收贖缺前例,此兩人照律,當何以爲之乎?上曰,奪告身罷黜,以贖判下者,爲慮守令迎送有弊故也。鎭厚曰,旣除決杖,又令收贖,則此乃創出律文外新規矣。右議政申琓曰,臣未知其罪名之如何,而蓋法例,杖則有贖矣。鎭厚曰,李肇所犯,卽還上代捧事也。缺無可贖者矣。缺二行其贖,當何以爲?上曰,李泓,決杖,可也。又所啓,雖非臣職掌,而適有所聞,敢達。先正臣趙憲,謫居吉州時,有賤産子孫,本非官屬,而誤入於官奴婢云,設令本是官屬,旣知其爲趙憲之子孫,則亦不可仍置賤籍,況初非官屬,而誤錄者乎?江華留守李思永,纔經北路方伯,備諳事狀云。下詢後特命免賤,則似好矣。李思永曰,臣待罪北關時,校理崔昌大,以北詳事,行到吉州,則本州多士,呈文以爲,趙憲竄謫時,有賤息,而壬辰兵燹之後,仍爲官屬云。蓋趙憲,己丑年,竄嶺東驛,其時形勢,趙憲,不敢依接於民家,得一百姓女子,生一子,而辛卯放歸,壬辰死於兵火,彼此生死,不相聞矣。其後本官,以趙憲之子,故定爲站上熟手,仍定爲官奴矣。臣聞之,問于本州,則事皆實狀。故使之勿爲使喚,尙今得免官役,而賤籍則不減矣。上曰,特爲免賤,可也。鎭厚曰,其子孫之數,未知幾許,而勿拘多少,似當一倂免賤矣。上曰,竝爲免賤,可也。出擧行條禮曹判書金鎭龜曰,臣嘗暫爲待罪江都,其處形勢,雖未能周覽,今者守臣與大臣所達,皆言土城隨築隨毁之弊,諸軍門物力有限,而修築之役,了無已時,從前軍門之以此蕩敗者,尙未蘇復,此果爲難,而第土城之役,亦不可謂全無所益,雖有各處墩臺,若無土城,則無以憑依防禦,到今廢棄,亦涉重難,此事不宜輕易決定,前日有本兵之臣,下往江都,審察形勢之分付,而時未及擧行。臣意則依前分付,遣本兵之臣,先爲周察形勢後,詢議諸大臣而處之,似可矣。思永曰,土城形便,亦不可無也。船泊而江岸有障蔽,寇至而守禦有憑據,且於墩臺爲有力,棄之則事勢切迫,而第以其制度,未能完固,修葺長無已時,爲悶矣。戶曹判書金昌集曰,臣亦於待罪江都時,以舟師樹木事,有所啓達矣。收拾舟師,禁斷樹木等事,自可爲之,軍餉所儲,亦不爲少,而最難處者,土城也。修毁之役,年年不已,旣不可長使各軍門爲之,本府形勢,亦難獨當,實無善策,而第其弊雖如此,比諸全無障蔽,則形勢頓勝,卽今棄之,誠爲可惜矣。
持平李東彦所啓,頃來閭巷間第宅之崇餙,已是弊習,而究其源流,則殆由於節儉之化,有歉於古昔而然也。國朝諸宮家宅制,昭載法典,目今世道日下,時尙異昔,雖難一一盡復古制,竊觀向來諸宮家營建之壯麗,擬於宸居,其他服用之僭侈,又從而稱是,侈風日滋,習俗已痼,雖以今番逆杭家籍物言之,萬壽繡帳,唐紅綵牀,其驕奢僭佚,實由積狃之弊,鑑戒之方,寧不在此?臣曾聞宣廟朝,有一貴主家,以其家垈淺狹,狎近隣家,請得添買,以拓其基,則宣廟不許,而分付該司,賜下薍簾,列聖崇儉之德,自近之化,於此可驗。近日新建諸宮家,家垈間架之廣闊,棟宇輪奐之奢汰,將無限節,宮家如此,則何以禁士大夫之踰制?士夫如許,則何以禁庶人之僭上?請自今以後,諸宮家家宅,勿論後宮·親王子,一竝依倣舊典,務從節損,無踵前習,以礪頹俗,如或有違越過制者,自法府,直爲推治其主事董役之人,以爲稍振紀綱之地。上曰,諸宮家第宅之過侈,予亦以爲不可,諸宮家中,曾見寅平尉宮家舍廣闊,子孫亦難保守,予意亦嘗如此,今後另加嚴飭,可也,而第諸宮家營建時,例自該曹董役,則主事推治一款,有不可施行矣。又所啓,近年以來,虎患無處無之,至於近畿之地,囕死之患,不缺士夫家男女,亦有罹其害者,而竊聞外方守令缺二行各道及各邑,各別設機捕捉,以除民害,如有掩置不報之處,隨現重究,以正蔽上之罪。上曰,依啓。又所啓,近來百隷怠官,全無頭緖,憲府本是執法之司,而開坐之日絶少,或至半年廢坐,頃日聖敎中,推考公事之閱歲稽滯,蓋由於此,刑漢城府詞訟之地,皆有一朔內開坐之定數,而憲府則如此,誠爲寒心。曾在孝廟朝,以法司開坐之稀闊,至有警怠之嚴敎,而近年則如是,故法府之紀綱不立,都民之視憲府,反不如刑·漢城府,雖間有開坐之日,而用刑拘忌多岐,應爲施刑者,亦不得登時嚴治,以致請囑紛沓,公法不行。且臺官之遞易頻數,如是之際,自多有緩縱倖免之弊。至於禁亂,則每於茶時時,草草出送,或令呈課於私次,或令推査於監察,而開坐之期未易,用刑之日甚罕,終不得已,若干捧贖,而放遣禁制之不嚴,亦其勢然也。臣意以爲,憲府開坐之數,雖不可一準,刑·漢城府宜以一朔十坐,永爲定式,開錄,一月內開坐之日數,朔末入啓,以考其勤慢,且臺官,如有引避之事,必與同僚,先爲開坐於本府後,詣臺引避,則自無如前罕衙之弊。至於用刑日,則大祭及國忌齋戒外,其餘雜忌,則竝勿施行,以爲隨卽處決之地,似合於申明紀綱之道,臣方待罪憲府,稔知此弊,惶恐敢達。上曰,所達誠然矣。憲府開坐甚罕,一朔十坐,似好矣。司諫兪命弘曰,臺閣與各該司有異,開坐定數,其在事體,未知如何?李東彦曰,同副承旨崔重泰,纔經憲府,亦知其開坐稀闊之弊耳。崔重泰曰,臣待罪憲府時,亦嘗以憲府絶無開坐之弊,慨然於心,每與同僚,有所相勉,而僚席缺之時,實無奈何。今此憲臣所達,誠是,而第臣意二行缺末入啓臺閣便與刑□等該衙門,同歸一體,此則決知其未安矣。上曰,開坐本府後,詣臺引避,未知其得當,而開坐定數,有同該司之說,亦然,不必定數,而臺憲之官,交相勉飭,頻數開坐,可也。又所啓,臣於春初,奉命暗行,竣還已久,數次入侍,而適有引避,不敢陳所懷,今始仰達。凡廉問時抽栍外,至於沿路諸邑,則例不得登貶,故書啓中,不敢越例煩及矣。湖西一道中,守令治不治,如抽栍八邑,及沿海諸邑外,亦有可言者,德山縣監李聖漢,曾任新昌,大有治聲,及莅本縣,治績甲於一道,盡心奉職,官事日新,大小區畫,旣有条理,吏畏民安,一境晏然。禮山縣監金幹,詳明儒雅,吏民俱安,且其淸白一節,卓冠於人,秋毫不犯,民莫不敬服,淸簡之稱,傳播隣邑。定山前縣監宋相哲,往年賑飢之政,設施之策,最於一道,定山之民,至今追思不已。洪州牧使鄭推,治績□於書啓別單中,而其詳明簡切,一心奉職之狀,一二行缺縣監姜琂之慈詳惠愛,懷保小民,亦宜奬諭勉勵,益責來效。扶餘縣監朴聖漢,簡詳剛果,而刑杖過於嚴酷。鴻山縣監金時保,政多修擧,而施拱病在煩苛,此則宜有警責戒勅之擧。此外沿路諸守令,別無大段毁譽之可論,臣之耳目,亦有所不及處矣。今此所達,似是規外,而當此大無之日,守令能否,雖尺長寸疵,似不可無明示賞罰,以爲激勵之地,敢此陳達。上曰,令吏曹稟處。以上竝出擧行条上曰,前日,臺啓所論內乘趙脩事,何如?右議政申琓曰,內乘所乘,乃是御乘,故從前雖有回啓之事,曾無下馬之事矣。伊日若橫過闕外,則脩固當下馬,而疏儒坐於闕外,而脩若由開陽門之路,則只是從傍掠過而已,而所乘者,乃是御乘,則疏儒之呵禁,旣非所宜,且其瓦礫投擲之事,似非官員所爲,而刑曹推覈之時,旣不得覈出,則何可勒爲其罪乎?上曰,臺啓拿問定罪者,殊涉太過,內乘所乘,旣是御乘,則其不下馬,未知爲罪也。同副承旨崔重泰曰,臣亦略聞其梗槪矣。疏儒坐疏班時,內乘騎馬,向開陽門,則缺典僕輩,初不知爲何官,發聲呵禁之際,不無數行缺適爲引避,不爲參涉此論,而其時發論之臺官所聞,亦不過如斯云。意者,下人輩,怒其官員之受困於儒生,或爲此駭擧,亦豈以官員,爲故令投石也。刑曹判書閔鎭厚曰,其時因臺啓,內乘所帶下人,有令攸司囚治之命,囚治與査覈不同,依例只爲捧招照律,而不但渠甚稱冤,聞儒生,亦無目見之事,只緣內乘之受困,適當此時,故致疑於此云,以未分明之事,繩以重律,似爲過當,故參酌照律以入矣。趙脩爲人,臣未詳知,而發怒於儒生,使下人投石者,求之事理,實不近似,若非實狀,則罷職之罰,亦爲冤抑矣。申琓曰,趙脩,旣是摠府郞官及備局郞廳,且有名稱,素非不解人事之武弁矣。上曰,內乘不可下馬,而下人輩,雖或有此擧,亦必非官員之知,勿罷只推,可也。出擧行条
司諫兪命弘所啓,憲臣,旣以廉問時事,有所陳達,臣亦有所懷,敢此仰達。抽栍六邑外,沿海山峽中守令之治績最著者,旣陳於書啓中,而此外平山府使李彦瓀,淸白一節,最於一道,其他政令,不無瑕瑜之相半,而武弁持身廉約者,最不易得,誠爲可尙。白川郡守洪受寅,修擧官事,撫摩得宜,蠲役之事,亦多有之,黃州判官以營下劇邑,事務修擧,民多稱譽。安岳前郡守任胤元,赴任未久,多聚穀物,今春抄出貧民,數次分給,民多仰賴。新溪前縣令魚史衡,莅任於數遞積弊之餘,刻意奉公,蘇殘撫民,俱得其宜,其他守令,則或有赴任日淺,而毁譽無聞,或有微細疵政,而不至大段,故不敢煩達,而守令中如此表表可稱之類,雖不可一二褒賞,而當此年事大段,申飭守令之日,似當缺勸之道。故敢此仰達。燼餘
上在慶德宮。停常參·經筵。
未時,自乾方至巽方,地動。夜自二更至四更,月暈。
戶曹判書金昌集上疏。〈大〉槪,臣旣被擊錚人所證援,理難晏然,冀蒙鐫遞職名,以安私分事,入啓。答曰,省疏具悉。卿其勿辭,安心行公。
政院啓曰,今日爲政事,命下,而卽者吏曹郞廳來言,判書洪受瀗病不來,參判金鎭圭,參議朴權未肅拜,不得開政云,竝卽牌招開政,何如?傳曰,允。
京畿監司身病上疏,入啓。答曰,省疏具悉。卿其勿辭,調理察職。
正言宋宅相啓曰,伏聞昨日筵中,聖上,以臣前日所論內乘拿問事,爲過重,而仍有內乘罷職還收,施以推考之命,臣於是,不勝惶悚。蓋臣初聞搢紳間所傳之言,皆以爲內乘放其傔從,石打儒生云,事體所在,不得不擧劾,而其以拿問爲請者,或慮虛實難的,欲其就理明覈,以俟有司或脫或罪之意矣。其後伏見秋曹覆啓,則以出於泮奴與市童相閧之致,而內乘,適過其時,爲辭,士夫中,又有以爽實非臣者,臣卽以論事不審自列,而至今愧縮矣。今者上敎又如此,臣誠惶隕,尤無所容措,其何敢一刻仍冒於臺次乎?請命遞斥臣職。答曰,勿辭,退待物論。
忠淸監司書目,黃澗縣聖廟,儒生等,擅自移建於一百三十餘步之地,此實前古所未有之擧,首倡儒生等,捉囚嚴刑,兼官靑山縣監權尙弼,爲先罷黜事。
大司諫金宇杭上疏。〈大〉槪,敢陳病難供職之狀,乞蒙遞改,兼附蕘說,以備採擇事。入啓。答曰,省疏具悉。憂時進言,予用嘉尙,當令廟堂稟處,爾其勿辭,調理察職。
吏曹參議朴權,牌不進,罷職。
慶尙監司趙泰東辭職上疏。入啓。答曰,省疏具〈〉悉。卿其勿辭,速往欽哉。
輔德鄭維漸,牌不進,只推勿罷。
都承旨趙泰采辭職上疏。入啓。答曰,省疏具悉。卿其勿辭,從速察職。
有政。穆陵參奉金盛道,輔德李晩成·鄭維漸,靑山縣監李挺益,戶曹參議崔錫恒,工曹參判姜銑,禮曹正郞尹會,戶曹正郞李臣龍,大司憲尹世紀,承旨趙泰采。
都承旨趙泰采疏曰,伏以臣本無似,累叨匪據,尋常愧懼,若隕淵谷,不意憲職纔遞,新命旋降,驚惶感激,益不知置身之所也。夫喉舌之司,地分淸切,至於長官,尤有重焉。摠察一院,糾檢諸僚,則決非如臣望輕者,所可冒居,其何敢晏然承當乎?且臣於日昨憲府之請推銓官也,有不敢自安於心者,頃當都政迫頭之日,長席及佐貳,以郞官望,來議於臣,臣雖呈告,旣在其任,則固不宜容黜。故果有酬酢之事,而臣意以爲,尹行敎疏語,殊涉謬戾,久枳淸塗,公議可見,而第陳疏之後,曾不被譴,則一向防塞,亦似過重,且堂上通擬,事體苟簡,仍用前望,臣亦主之,而今此問備之罰,獨及於長席,在臣私分,慙忸實多,辭單已入,自列無路,黽勉縮伏,若無容措,其何可以倖免罪罰爲幸,而冒當榮次,重傷廉隅乎?玆敢瀝陳危懇,仰瀆宸嚴,伏乞聖慈,亟命鐫罷臣職名,以安微分,不勝萬幸。批答見上
戶曹判書金昌集疏曰,伏以臣,得伏見刑曹擊錚人石綿慶原情二行缺罪狀,不啻狼籍,臣固不識奎瑞之爲何狀人,而驟見甚駭,卽行査覈,則所謂奎瑞作弊之端,無一彷彿狀者之言,盡歸虛罔,臣略施笞罰而退黜矣。其後聞之,則狀者,皆是常所不愜於奎瑞者,及臣遞歸之後,此輩怨毒滋甚,又復群起訴訐奎瑞,不遺餘力,侵辱臣身,無復顧藉,雖因其時官府,深惡其風俗之不美,使不得售其奸計,而此輩,必欲一甘心於奎瑞,久矣。今者全嚴老等,換面投狀,其構捏奎瑞者,卽臣前日已査之罪目,而自本府,遂成武斷之罪,繩以徙邊之律,臣之不能嚴治豪猾之罪,固已難掩,而到今又被囚人之所證援,不亦可羞之甚乎?臣於此,有不容晏然者,玆敢冒死自列,伏乞聖明,俯垂諒察,鐫免臣職名,以安私分,不勝幸甚。批答見上
右議政申琓箚曰,伏以臣,猥以不才,冒居鼎軸,當此天災孔棘,國勢岌嶪之日,徒竊祿位,無所裨補,夙夜憂歎,罔知攸措,況今水災之慘,振古所無,哀我民生,將無孑遺,而火星之犯斗,尤是乾象之最可畏者。求之往牒,皆有應驗,人事有失,天理不忒。若求其消弭之策,則豈可以尋常事爲之,未有所應之耶?必須大警動大振作,然後庶可以回天怒慰民心,而亦可以挽積衰之運,做維新之治也。臣於此,一念憂懼,耿耿不已,不揆分寸之不逮,欲效千慮之一得,敢陳芻蕘之說,仰塵紸纊之聽,而以其文字之煩,旣難謄諸章牘,且其乙覽之際,亦勞留神披閱,故玆以八條,精寫一冊,隨箚呈進,仰備裁擇。伏願聖明,不以人而廢言。答曰,省覽卿箚,繼觀冊子,憂愛之忱,溢於言表,予甚缺可不留心焉,可以變通事,令廟堂熟講而處。缺
大司諫金宇杭疏曰,伏以臣,犬馬之質,稟受虛薄,不老先衰,疾恙種種,胸膈升降之氣,已成痼癖,數年調治,百藥無效,內胞之症,人雖不見,尫羸之狀,衆目所覩,加以偏虛不仁,是臣危兆,昨年夏秋,久在鬼域,針灸得力,幸免廢疾,服闋以來,蒙被收錄,貪戀寵祿,不能自廢,有命輒拜,自同恒人,顚仆爲期,奔走職次,積漸致傷,自爾多矣。頃自入秋生涼之後,左邊不遂之症,一倍添劇。缺有時不得運用,口眼喎歪,今日加於昨日。二行缺庶有一分之效,故呈告乞免,實出於萬不獲已,喉司諸臣,亦知臣實病如此,而與托疾圖遞者,一例視之,引日相持,無意捧入,尸素癏曠,罪戾如山,臣誠悶懼,不知所出,疾痛之極,必呼父母,情迫勢窮,不得不冒死哀籲於仁覆之下,伏乞聖慈,諒臣疾之深重,察臣懇之危迫,特許遞免臣職,俾得安意將息,庶幾少廷軀命,以終生成大惠,不勝幸甚。臣於祈免之章,不宜更贅他說,而旣有所懷,敢此附陳,惟聖明之裁擇焉。噫,從古有國者,無百年太平,非有外難,則必有內憂,此理勢之所不免也。我國家,無兵革之警,今已七十年矣。雖時和歲豐,國富兵强,惟當安不忘危,制治未亂,不可恬憘度日,苟冀無事,況今年災異,前所未有,星文地道,變怪荐疊,旱澇風雹,稼穡卒痒,兼之朝廷不和,腹心潰裂,民生愁怨,邦本不固,顧瞻內外,無一可恃,土崩瓦解之患,非朝伊夕,靜言思之,固已不勝其懍懍心寒也。臣於日昨,入侍前席,伏聞李基夏所達之言,北鄙之事,不無可疑,雖其傳說,不可謂必有目前之急,變生不測,亦安知保無意外之憂也?綢繆之策,無所講究,而備禦之具,置之度外,脫有緩急,將若之何?欲望朝家,留意邊事,預講長算,指揮邊臣,且令該道方伯及帥臣,申飭列邑諸鎭,不徒嚴其防守,使之團束卒伍,整治器械,常如寇迫門庭,無敢毫忽玩愒,以戒不虞,則其於陰雨之備,庶乎近矣。惟是我國長技,無如鳥銃,而一自奸民犯越作梗之後,北方公私鳥銃,封置不動,廢棄多年,已作無用之物云,如或猝遇非常,更將何物而措手乎?是猶因噎而廢食,寧不寒心?紀綱不立,缺誅殺相續,而犯者常多,旣越之後,則寸刃二行缺變通,收其禁令,分給鳥統於軍兵,另飭習放,無令利器,抛擲不用,亦今日邊備之急務也。竝令廟堂稟旨施行則幸甚。且臣於往者,待罪淮陽,審其形便,嘗有迂淺之見,欲一建白而未畢矣。時乎可言,竝此仰陳,淮陽一邑,介在於楸·鐵兩嶺之下,是誠北路之要衝,而國家之關防也。兩嶺,又一夫當關,萬夫莫開之地也。天險如此,而人爲未盡,遂使待暴之地,便作乘虛之邑,可勝惜哉?關東一路,只有一防禦使,而設營於春川,春川,距鐵嶺三日程,距京都亦非切近,又距北來大路而僻遠,設有警急,誠有彼此不及之勢,厥初建置之意,雖未知何居,而以處地道里而觀之,有□便宜,以時勢虞憂而言之,實合變通,臣愚以爲,關東防營,宜亟設移於淮陽,另擇秩高文武,交差府使,如春川之例,境內軍兵,專屬本邑,作爲獨鎭,摠統節制,又如水原之例,以爲控禦捍衛之地,則設或不幸而有事於北方,豕突長驅之勢,可以遮遏,其於壯關防固藩籬之道,似爲得矣,亦令廟堂,商確採施,則千慮一得,未必不爲他日禦敵之一助矣。今臣所陳,先及北事者,適有筵中所聞,而出於過慮也。今日可憂之端,尤在於海防,臣於前後,待罪近密,以沿海狀聞而見之,且聞道路流傳之言,異國船之出沒洋中,近我地方者,旣非漁採,又非漂到,而帆檣相續,來去自若,此實古所未聞,而於今有之,事變無窮,賊謀難測,所謂荒唐船,安知非强寇劇賊之來窺虛實,待時伺發者耶?乘我不意,肆其猖狂,則雖有良平之智,亦無如之何矣。念及于此,不覺骨冷,曾聞故參判臣李彦紀,以此陳疏,厥後缺有何區劃,有何措置,而其不可一向恬然數行缺將帥之得人制閫外者,必擇有智略之人,隨闕差遣,至於沿海守令邊將,亦以有計慮者,極擇送之,以爲臨機應變之地,則其在慮患之道,庶或有所恃矣。邊報安否,只恃烽火,外寇動靜,非此則難知,烽火之重,爲如何哉?各道烽燧之虛疏,未有甚於近來,烽臺器具,全然抛棄,烽軍有闕,又不充定,至於元不擧火之處,間或有之,烽燧日記,例有報知上使之事,而謄出陰晴於隣官而送之,或自監·兵營摘奸,則行賂軍官,免其罪責者,在〈在皆〉然,此由於守令慢不治察之致矣。臣於前日,入直騎省時見之,嵯峨烽燧,每稱其不得候望,缺一番報火之日,是豈逐日雲暗而然哉?是則缺此路已久矣。事之寒心,孰大於此?雖在時平無事之日,尙不可如此,矧今海寇山戎,無非可憂之時乎?宜自備局,發關知委於諸道監·兵營,使之別爲嚴飭於有烽臺之處,俾無如前慢棄之弊,而又於前頭,分送備局郞廳及兵曹郞官,一番摘奸,所不可已,顧以此意,分付外方,則庶有惕念之道矣。詩云,無然泄泄,書云,有備無患,惟殿下念之哉。以臣無似,充位言地,本無見識,何敢與議於時宜,而猶切杞憂,敢陳蕘說,如蒙察納,不以人廢,則國事幸甚。批答見上燼餘
上在慶德宮。停常參·經筵。
未時申時,日暈。
刑曹啓目,中部居歐打其父罪人李英建,旣已承服,係是綱常,移義禁府處置,何如?啓依允。
吏曹啓曰,臺諫有闕,政事,取稟。傳曰,過誕日後爲之。
政院啓曰,歐打其父罪人李英建,三省推鞫事,命下矣。兩司進參事,城上所,牌招言送,何如?傳曰,允。又啓曰,歐打其父罪人李英建,三省推鞫事命下矣。委官,何大臣進去乎?敢啓。傳曰,右相進去。
禁府,三省問事郞廳二,金相稷·孟萬澤。啓。
政院啓曰,卽者禁府郞廳,以委官意來言,三省罪人李英建推鞫事,命下,而十二日國忌齋戒,十三日正日,十四日祥祭,十五日大殿誕日,十六日誕日,後一日十七日國忌齋戒,十八日正日,推鞫不得爲之云矣。敢啓。傳曰,知道。
司書沈宅賢,兼司書權尙游,牌不進,罷職。
開城留守書目,今月初七日未時量,雨雹交下,大如豆太,已熟穀夥,多被傷落,未熟各穀及木花,亦多損傷,大經水患之餘,連値雹災,今年穡事,節節罔極事。又書目,今月初七日,本府軍官朴武元家,夜有惡虎突入,其矣女十四歲兒囕殺事。
義禁府啓曰,以刑曹啓目,歐打其父罪人李英建,移本府處置事,允下矣。罪人英建,囚禁典獄署,卽爲移囚,而係是綱常,依法例三省推鞫,何如?傳曰,允。
上在慶德宮。停常參·經筵。
明日祥祭時,王世子出宮正時,三更四點,祭正時,四更一點。
大殿望哭正時,四更一點,武德門開門,二更五點,開陽門開門,三更一點。
咸鏡監司書目,咸興今八月初七日,鏡城去七月十八日雹災,係是異常,民事節節罔極事。
禮曹佐郞鄭翊時,卒兵使鄭東望致祭後,入來。
兵曹判書李濡,吏曹參判金鎭圭,牌不進。
謝恩,司書宋宅相。
有政,正言孟萬澤,司書宋宅相。
今八月初十日大臣·備局堂上引見時,禮曹判書金鎭龜所啓,頃日謝恩使所啓,赴京譯官處,各軍門銀貨貸給事,允下矣。所當依傳敎擧行,而第守禦廳銀貨,本來數少,前日赴京員役輩,貸出未捧者亦多,臣待罪本廳後,另加催督,連續捧上,而未捧之數,尙且四千餘兩,而其未捧中,今番赴京譯官數人,負債居多,卽今雖不貸給,而其實則所貸者爲二千餘兩矣。以本廳些少餘儲,又不宜加貸,故敢達。戶曹判書金昌集曰,本曹則經費需用,不但比他浩繁,本無貸下之規,雖有成命,此路一開,後弊可慮,勢難許貸矣。左尹尹就商曰,臣所管軍門,給債於譯官,尙今未捧者,亦且五千餘兩,京案所付軍兵等軍服次三升,及旗幟所用大段等物貿來事,已自本軍門,付送二千兩銀貨於今番使行,則若干餘儲,又難貸送矣。上曰,纔見使臣啓辭,則彼人多般來索,易爲生梗云,故已令貸矣。戶曹則異於他衙門,旣無銀錢許貸之例,今難開路,而其他軍門,參酌貸給,可也。御營廳謄錄
上在慶德宮。停常參·經筵。
夜五更,金星,犯太微垣第二星。
敬寧殿祥祭後,大殿,藥房·政院·玉堂·百官奉慰問安。答曰,知道。
世子宮,藥房·政院·百官奉慰問安。答曰,罔極。
嬪宮,藥房·政院·玉堂問安。答曰,罔極。
世子宮·嬪宮,藥房問安。答曰,知道。
藥房啓曰,日月易邁,敬寧殿祥朞奄過,伏想聖懷悲愴,益復如新,凌晨擧哀之餘,聖候,若何?王世子,嬪宮氣候,亦復如何?臣等無任仰慮之至,敢來問安。答曰,知道。無事。祥朞倏過,愴懷難制。世子·嬪宮,別無所傷矣。
府前啓,國忌,今日姑停。
傳曰,明陵·敬寧殿守·侍陵官宗室以下及二人,竝書啓。
義禁府啓曰,卽接月令醫員崔龜慶手本,則罪人呂謙齊,心火大發,晝夜叫號,面目紅熱,幾至發狂,病勢危劇云,罪人病勢如此,則例有保放救療之規,敢此仰稟。傳曰,依爲之。
上在慶德宮。停常參·經筵。
下直,濬源殿參奉朴太古。
大殿誕日,大殿·世子宮,政院·玉堂·二品以上·六曹·大司諫問安。答曰,知道。
嬪宮,政院·玉堂問安。答曰,知道。
傳日,今此揀擇捧單,事體至重,不宜視以閑漫也。湖西非他遠道之比,而定限且迫,無意上送,已極未安,至於畿甸,道里孔邇,而五旬之內,尙無一張之入啓者,尤極駭然。忠淸監司趙泰耉,京畿監司李益壽,竝從重推考,京畿監營色吏,令攸司從重科罪。傳曰,初揀擇吉日,念間推擇事,分付禮曹。
正言孟萬澤,避嫌,大槪還出給。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上答曰,勿煩。
副應敎李晩成,副校理崔昌大,牌不進,罷職。
政院啓曰,卽者副應敎李晩成,副校理崔昌大,牌不進,罷職,校理吳命峻,以母病,陳疏留院,校理李觀命下鄕,修撰李坦,以覲親事,今日辭朝,修撰任守幹,獨爲入直,上番無推移之員,今將闕直,政官牌招,卽爲開政,差出闕員,以爲牌招入直之地,何如?傳曰,允。
禁府,金淮拿囚。啓。
禮曹啓曰,傳敎矣。初揀擇吉日,卽令日官推擇,則今八月二十日,爲吉云,以此日擧行,何如?傳曰,允。
副校理趙泰老,牌不進,罷職。
有政。校理趙泰老,副提學金昌協。
上在慶德宮。停常參·經筵。
備忘記,敬寧殿宗室臨昌君焜,晉平君澤,林原君杓,海豐君燧,東昌都正炡,行光善副正漳,都薛里·邊義賢·楊珽,各熟馬一匹,行雲興守,參奉閔厚重·宋堯佐·李泰坤,忠義李晠·趙儀獻·韓永熙·李喜泰·李志洵,薛里呂起陽·金興斗,酒房崔以業·金兌興,進止內官申珀·李枝泰·許任·南溟翼,各兒馬一匹,進止內官吳信憲,上弦弓一張賜給,參奉金道浹,勿論奏時官及陵殿下人等,令該曹,米布考例磨鍊題給,守陵官礪山君枋,侍陵官申晐竝加資,參奉朴鏜·李喜聃,忠義洪九鼎,進止內官金時輝·李擢,各加一資,資窮者代加,吳時禮·郭後泰,各兒馬一匹賜給。
禁府,尹掄拿囚。啓。
黃海監司書目,谷山府使鄭來祥,父母墳山加土事,受由上京,無意還官,不得已罷黜事。
領議政徐文重身病箚子。入啓。答曰,省箚具悉卿懇。病未進參,有何所傷?卿其安心勿辭,臥閤論道,以副如渴之望。仍傳曰,遣史官傳諭。
政院啓曰,今因玉堂草記,上番無推移之員,勢將連日闕直,事甚未安,更令本院,稟旨變通事,允下矣。政官牌招,卽爲開政,差出闕員,仍爲牌招,俾無頻數啓稟之弊,何如?傳曰,允。
府啓,請還寢炤兄弟放歸田里之命,竝命絶島定配,請還收科獄罪人酌處之命,更加嚴刑得情。措辭竝見上近來國綱不嚴,百隷怠官,雖參下微官,輒以自便爲事,日昨假注書黃翼再,未及交代之前,徑離禁直,且帶職名,任自下鄕,具萬理,則本院入直,旣無推移之勢,而以病爲辭,終不入來,至使莫重禁直,致有苟簡變通之擧,其怠慢之習,誠極駭然。至於假注書洪萬遇,則同僚請推之啓,終不謄書草冊,蓋本院前規,雖自已請推之事,苟係本院啓辭,則不敢引嫌,況僚員請推,元無可引嫌之端,而爲此前古所無之駭擧,其在事體,俱不可以問備而止,請假注書黃翼再·具萬理·洪萬遇竝罷職。外方奉命之任,苟非有情病之萬分難强者,不敢圖免自便,而近來紀綱不立,風習日壞,如敬差之任,百般圖免,至於卸解而後已。頃日李肇·鄭栻之事,俱極駭然,雖未知情勢之如何,而跡涉規避,事甚猥越,名官如此,則庶官何責?微勞尙避,則他事可知,其在振礪之道,不可無糾警之擧,請江原都事李肇,前司書鄭栻,竝命罷職不敍,翰林取材時,不爲應講之人,例皆拿推,日者趙泰億·李縡,俱不應講,則勿論情勢之緊歇,朝家譴責,宜無異同,而一拿一否,殊甚班駁,體例所在,終涉苟且,請權知承文院副正字李縡一體拿推。法典內親年七十,例不敢赴三百里外,而慈山府使李重昌,方有望八雙親,初旣冒法赴任,經年之後,始乃歸覲,風敎所關,不可置而不論,請慈山府使李重昌罷職不敍。答曰,不允。第三件,第四件事,依啓。
兵曹判書李濡辭職上疏。入啓。答曰,省疏具悉卿懇。意外攻斥,不須爲嫌,安心勿辭,從速行公。
忠淸監司書目,尼山呈,以左參贊尹拯辭職上疏上送事。啓。答曰,省疏具悉卿懇。屢諭至意,更何多誥?卿其安心勿辭,幡然上來,以輔不逮。
修撰吳命峻上疏。入啓。答曰,爾其勿辭,救護毋病。
吏曹,嘉禮都監提調李世白,提調三,金昌集·金鎭龜·金搆,郞廳八,趙泰老·崔昌大·洪重箕·尹會·韓永祚·鄭津·趙泰果·金鎭玉。
判尹李寅燁辭職上疏。入啓。答曰,卿其勿辭,調理察職。
開城留守書目,酷被民擊錚搆誣,不可一刻抗顔於職次,敢陳得謗委折,仍乞受罪事,上疏上送事。啓。答曰,省疏具悉。疏辭,令該曹稟處,卿其勿辭察職。
京畿監司書目,待罪上疏上送事。啓。答曰,卿其勿辭察職。
大司憲尹世紀辭職上疏。入啓。答曰,省疏具悉。卿其勿辭,從速察職。
有政。副校理權尙游·崔昌大,谷山。
開城留守書目,禁衛軍沈頃渰死事。又書目,本府居私奴李加佐,水軍洪守達,爲虎囕殺事。
開城府留守申懹疏曰,伏以臣,頃以病勢之危篤,情志之臲卼,再陳血懇,而未蒙恩遞,方自兢蹙靡容矣。卽聞部民石奎瑞,以侵暴小民,得罪徙邊之故,發配一旬,潛留金川地,使其姪綿慶,撾鼓訟冤,而搆誣臣身,罔有紀極,臣不勝悚恧,固當恭竢朝家處分,不宜於該曹未回啓之前,有所疏卞,而旣被部民之無限誣辱,則不可一刻抗顔於職次,以見吏民,故不得已略陳曲折,以破奸民之情狀,仍乞受罪,惟聖明之垂察焉。奎瑞,本以卑微之人,自其父來接本府,城中入籍居生,已至四十餘年之久,又葬其父母於境內,卽是土民,而爲人奸巧諂佞,恣行不義,作弊民間,武斷鄕曲之罪,非止一二,一府上下之人,莫不指目,故臣到任以來,常加偵察,而未詳其實狀,姑置不問,亦不接見矣。頃於臣身病少間,缺百餘人等,臚列其八條罪狀,二行缺一府之民,叩心含咨,不得支保,三曰,張威示㤼,日以刑杖爲能事,私門決罪,倍於公庭。四曰,穆淸殿大路,曾是御路,而任自作當,重價賣食,且於內東大門門閾,作當爲己物。五曰,渠爲風憲之時,使其里民,巡更墻外,又使所屬諸里,輪回立馬,加以盞牀之擧,捧錢之弊,民不堪其苦。六曰,冒居初擧之任,擅弄鄕權,無所顧忌。七曰,脅制里任,三戶役民,定爲墓直,勒制里役,泛濫自恣。八曰,向在年前,其毋被人斫殺,而少無懲悛,行兇作惡,愈往愈甚,臣看來,不勝驚駭,卽使郞廳,明覈虛實,依法按治,則經歷成儁,發遣官差,捉致奎瑞,囚禁之後,擧八條罪狀,或使監色摘奸其立案處,或招有任市民工匠等推問,則里任及二十餘廛所任,各色工匠所任等,皆以被害實狀,書呈手本,而太祖陵立案處,居民,亦以元田及買得田,白地見奪,火田則納稅耕食之狀,納招,臣於是,始知其侵暴小民之實狀,而本府諸生,曾有分黨相攻之事,故臣猶慮諸生之呈文,或出於一邊之傾陷,又令郞廳,招集四部坊民於南門內,更問其可罪與否,則可者多至千餘人,擧一府民情,推此可知,而若其所爲豆太納筒之事,則愚昧之民,難以文字可否,各自以豆太,別其白黑,此何異於左右袒乎?權格左右威脅之說,亦甚無理,經歷,親自詢問於眼前,則格等,雖欲威脅,何可肆其氣勢於土主開坐之前乎?奎瑞罪狀,旣若是昭著,故遲晩取招後,令律官照律,以土豪武斷之律,全家徙邊於江界地,而至於穆淸殿御路內東門閾作當之事,亦皆實狀,而渠稱以其父之珩,生時立案處,而仍納其立案文書,故臣使郞廳,刪去此一款於罪目中,其缺他事實,有一毫冤狀,則臣有何嫌怨於渠,而勒加重罪乎?向來缺能的知其造言人,則何獨致疑於二行缺太祖陵里,里正李有齡,別有司申望逸,推問當初曲折,則兩人招內,石奎瑞,他人火田起耕處,稱以立案奪取,裵金·安福·崔哲善·田萬興,則稱以完文成給,使里中不得差役云,而裵金等招內,亦以爲然,仍納其完文,各人等處,柴三馱勒捧事,少無誣罔,而其時裵金等言內,奎瑞,曾有米醬等物惠給之故,柴馱備納,業誣罔納招,故其時經歷,以爲構陷奎瑞,論報成罪云云。且以推閱時官前高聲之罪,果被笞罰,而奎瑞之勒捧柴馱,奪人火田等事,及裵金等里役勿侵事,則與前招少無加減,以此所控,相考處置事,明白納招,而前後文書,尙今俱存,故臣取考其時經歷朴見善稟目,則果以申望逸,聽全嚴老指揮,構陷石奎瑞爲罪,而以稟目措語觀之,則旣無摘發覈實之擧,又不捉致全嚴老,推問其指揮之狀,只以申望逸捧招一款爲實,然而竝其論報里正李有齡,各決杖二十度決罪,則似非公正決訟之道,而與今番摘奸時各人招辭,又皆相左,實未曉其意見之所在也。何可以此,白脫奎瑞之罪乎?且其所謂金留守昌集到任初,構呈其罪狀,而留守一一行査,皆歸虛罔,毫無所犯,故各人等治罪退出之說,亦非實狀,臣取考經歷朴見善稟目,則金昌集在任時,雖有呈卞,亦不究竟,故李彦紀爲留守時,又爲呈狀,移送郞廳,而其時,亦無兩造推問之事,只於稟目中有云,若使奎瑞,居鄕謹愼,取重於一鄕,則雖有嫌人百輩,何所容議,而或指爲豪强,或目以病民,亦不可皆歸於搆虛捏無之科,其在官家卞覈之道,張振綱·權格·石奎瑞,所當捉致官庭,一處究問後,依法處置,服正鬪鬨之惡習,而旣以多士爲名,則屈辱公庭,卞覈是非,恐有乖於待士之道,而若欲聚會儒武及民人等,詢問曲直,以採缺決難任自處決云云。留守李彦紀,二行缺子弟,以巧讒流入,激其疑怒之際,矣叔就醫入京,留守重得風病,不得察任之中,權格乘此機會,日與其腹心陳溟翰·全命奎等,出入官府,以矣叔詆毁官府樣,日夜激成,表裏和應,投呈官府云云。所謂張震綱等三人,皆是臣素昧平生之人,而來此之後,亦聞其分黨相軋之事,故不欲相見,元無應接之事,其曰,出入官府,夤緣子弟,激其疑怒云者,不亦萬萬無據乎?其中陳溟翰,則雖非舊相識者,以其朝官之故,或因公事,數次相見,未嘗不有慇懃私接之時,而綿慶之爲言如此,此則不必多卞,而亦有不可不辨者,綿慶,今雖移居康翎,本是本府居民,而且其祖父母,皆葬此地,則便是化民,而構成臣罪,不啻狼藉,略無顧忌,臣雖無狀,豈有此等罪犯乎?大同一朔所用,隨其公用,酬應之多少,有所加減,而日前所用,或過百兩,或至八九十兩,此則勢所固然,臣到任之初,考見前後朔下文書,則不過缺而前留守尹世紀,上年十二月,今年正月所用物價,皆以其下,懸錄於朔下文書,着押踏印,故臣皆追給,而自二月至今八朔之間,常以物力之蕩竭爲慮,凡百需用,一切裁減,而至於新舊迎送,堂·郞祭用之物,亦皆定式節損,故每朔常用,或至六七十兩,或至百餘兩,較諸前人常用之數,有減無加,而大同物力之蕩敗,其來已久,曾經府官者,皆已洞知,豈緣臣不能節用,以致罄竭而然哉?綿慶,急於陷臣,做作此一朔二百兩之說,以爲持臣之柄,取考大同前後朔下文書,則可知其麥浪,此則非但誣陷臣身,亦不免欺罔天聽,尤可寒心矣。且曰官家買賣之際,每以廉價勒買,以此撤肆累日,失業呼冤,此尤無據之說也。本府買賣之規,自有大同元定折價,而臣則衣食所關,雖不得□不市□,一從市准給價,而猶慮有中間憑藉弄奸之弊,作爲粉牌,雖缺着押,然後許令買賣,則市民等二行缺己酉年間,留守洪處亮,始爲收斂各戶銀錢,設立別大同,而其後留守申晸,癸亥年間,又爲抄出新入籍曾不出物者,各捧若干銀錢,以爲繼用之地,蓋本府舊規,府中日用凡物,皆自民間,逐日進排,故從民願聚斂,別設大同,而革罷舊規,民人至今賴安者也。臣亦依倣前例,曾不出斂,新戶人處,各捧五六錢銀子,以補大同,而獨戶及應頉人,則一皆減除,此與申晸時所爲,少無異同,其時本府之殷富,非今日之比,而尙有新戶之斂,則況今蕩敗之餘,不爲從便措置之道乎?業儒一款,本府流來舊規,旣稱儒學,則勿論高下,自免戶役,故冒稱幼學者,不知其數,以此應役之民,漸致減縮,疲殘窮民,獨當數人之役,偏受其無,戊寅年,鄭載禧爲留守時,釐正靑衿錄,仍抄凡民之向學者別錄,至金載顯留守,始爲踏印成案,而正書時,各納若干物於學宮,以爲潤筆之資矣。今年又當式年,故臣亦使學宮,一從前例,修正靑衿錄,竝修業儒案,而凡民向學之類,則皆爲試講許入,而市井子枝,則無一人入錄者,至於潤筆之資,特爲下帖,比前減半,以爲學宮養士之地,其云偏聽學儒奸細之言,抄錄富厚市民之子,托以學宮需用,多聚銀貨云者,甚無謂也。且臣之子,出坐大廳,嚴問其奴德申,至於用牢,及奎瑞捉來,則着枷具紐嚴囚之說,尤不滿一哂,臣於奎瑞事,病不得親問,專委郞廳而按治,故郞廳,初聞出他,慮或逃躱,推問去處次,捉來其奴,直囚於獄中,而翌日夕後,因奎瑞下來,卽爲放送,則奎瑞及德申足跡,元不入於臣之府庭,臣之子,有何干預於其間乎?奎瑞,必欲竝臣父子,謀陷於不測之地,做出此千萬意外之言,此則不但萬目難掩,自有按治之郞廳,若自法曹發緘之,則可以立卞其虛實,臣不必費辭自卞也。此外許多構缺不敢一一卞破,而身爲一府之長,爲民除二行缺引全家徙邊之律,具由啓聞,則刑曹以爲,自本府照斷全家之律,本曹別無覆啓回移之事,自本府直爲發配,宜當云。故曺錫,終不免富寧徙邊,而不敢撾鼓登聞,構誣留守,至今本府之人,傳說其事,況今奎瑞罪狀,有浮於曺錫,而肆然擊錚,構陷臣父子,至於此極,非徒世道益下,人心益惡之致,亦可見國綱之頹弛,臣何恃而不懼乎?大抵從前堂·郞,或欲鎭定,或慮謀陷,凡於奎瑞作弊之事,率多寬容,置而不問,故奎瑞,益無忌憚,自謂雖有奸,如山不動矣。臣獨覈治其罪,故偏懷怨毒,自明之外,做出許多虛無之語,以爲傾陷之計,臣初非不知,今日之構誣,而不去此巨蠹,則士習終不正,坊市終不安,窮民終不保,故不復疑慮,斷然査治,渠輩分黨之事,何與於臣,而偏聽一邊之言,故陷無辜之人也。以此疑臣者,其亦過矣。臣猥蒙聖恩,忝居宰列,受任不輕,而白首殘年,一寸剛腸,猶未盡折,不能□於奸民,受誣至此,終不得申雪,則生爲負累之人,死爲抱冤之鬼,伏乞聖明,特下臣疏於廟堂,先正臣罪,仍令該曹,推考本府文案後,發緘經歷成儁處,査治綿慶構陷土主之罪,以振頹綱,不勝幸甚,謹昧死以聞。批答見上
領議政徐文重箚曰,伏以臣之病痼不能供職之狀,同朝之所共知,而臣神氣昏乏,不能力辭乞解,仍因蹲據,奄至三朔,職事曠闕,國體虧損,臣之罪戾,固不容誅也。日者搖曳病骸,僅參於闕外哭班,歸家之後,氣力一倍澌憊,暴泄又作,負席昏眩,不能收拾,昨過虹流之節,不得隨諸臣之後,共獻嵩呼之祝,撫躬悼涕,□分惶蹙,雖使臣幸而不死,將安有復起供職之望也?缺不敢悉陳,而沈綿羸敗之狀,略悉於數行缺朝家置相之意,寧容如是?人臣奉□之義,固安在哉?臣一日不遞,當負一日之罪,而尋單請啓,曠日持久,又懼添臣罪戾,玆敢悉陳病狀,以暴危蹙之忱,伏乞聖明,亟許遞解臣所帶職名,以重國事,俾臣得以安意將息,以全天地終始生成之澤,得免厚負國家之罪,千萬祈祝之至,取進止。批答見上
行兵曹判書李濡疏曰,伏以臣,伏見吏曹參判金鎭圭之疏,極論臣頃日所陳譯官更推一款,其所以罪狀者,不遺餘力,臣誠惶駭危怖,不知所以自措也。顧臣素乏剸理之才,重以積敗之餘,復當本兵劇地,觸事憒憒,已難支堪,自從兩帶金吾之任,酬應益煩,精神益耗,雖逐日奔走,殫竭心力,而公務自不免稽滯,獄囚多未卽稟決,以此爲罪,臣固不辭矣。然而臣之當初所請,詳覽文書後,擧行者,如□官邊將,譯官等獄,俱係重大,不可猝然輕斷,而文書堆案,細究顚末之間,恐其遲延,不得不先陳此意,及其略加考閱之後,其中譯官事,不無可疑之端,蓋儒臣之言,以七千金之說,始書於成冊,終入於手本,爲其明白之罪案,而所謂價銀磨鍊倭成冊中,列書前後訓導之下,皆不着署,其間情僞難知,且其所謂私書中七千兩停當之事,兩譯互相推諉,則不可不以此拈出,更推有年,次問再興,以爲覈實歸一處斷之地,若以儒臣所達,直發問目,徑施刑訊,則似有乖於獄體,故與僚席有所酬酢,而至於稟定矣。彼譯輩負犯,旣在罔赦,其所痛惋之心,臣亦何異於鎭圭,而新當議讞之地,人命所關,雖是譯舌之賤,必欲審愼者,卽臣本意,更加推問,益得奸狀,缺按獄之道,此豈姑爲延拖,廢格數行缺覺之前,汲汲攻斥,語不擇發,有若之用意緩治者然,臣實未曉其故也。夫庇護家胥,士夫之深恥,寢格王命,人臣之極罪,如是而其可抗顔,復立於朝端乎?始則席藁私次,未敢輒煩呼籲,繼而連値淸齋之日,請譴之章,未得上徹,罙增窮蹙,無所措躬,玆冒萬死悉暴危悃,伏乞聖慈,亟罷臣職,仍下司敗,論臣律罪,以正國法,不勝幸甚,臣無任戰慄危越之至,謹昧死以聞。批答見上
大司憲尹世紀疏曰,伏以朝家用人,必須量才而器使,人臣使君,亦當□分而受任,如使上不擇人而輕用,下不量己而冒進,則授受俱失,僨敗必至,凡在庶官,尙且難愼,況此柏府之長,何等重任,而乃使人人而濫授乎?臣本庸調賤品,猥忝宰列,從前歷敭,無非濫竊,涓埃未答,釁咎徒積,不意今者,寵命之加,遽及於萬萬不近似之臣身,臣誠惶駭悶瞀,繼之以慙恧也。伏想該曹,必以乏人之故,充數備擬,聖明不諒,有此謬恩,夫論執時政,糾察官邪之任,苟非風裁位望,厭服輿論者,莫宜當之,目今群彦濟濟,林立乎朝,擇以授之,宜有其人,豈可使如臣者,猥廁於其間也哉?於此亦可見名器之輕,朝政之失,重爲國事惜之也。臣之此言,實出肝膈,何隨例飭讓,自速欺誣之誅乎?日月不居,敬寧殿祥事奄迫,臣子情理,益切號隕,不得不冒昧出肅,祗參祭班,而顧臣初叨之職,決不可靦然仍據,以貽淸朝之嗤點,伏乞天地父母,俯諒危懇,亟許遞改,以重名器,以安微分,不勝幸甚。臣無任祈懇之至,謹昧死以聞。批答見上
待罪臣尹拯疏曰,伏以臣,昨於旬月之間,再蒙近侍臨諭寵旨,匪分恩禮,缺不知所對,只將一般猥陋辭說,數行缺今至垂死之境,已無可爲者矣。職名□在,恩諭每降,而盲聾尸居,一向縮伏,生爲違命之臣,死作負恩之鬼,豈惟抱罪於一時?且將貽笑於後世,此臣之跼天蹐地,置身無所,日夜惟願一伏天誅,以塞臣責者也。且今日月不居,敬寧殿祥朞奄迫,而臣子奔赴一節,竟至闕然,其在分義,又合萬殞,伏乞聖慈天地父母,憐臣情勢,已到窮極之境,察臣罪戾,決無貰免之道,亟命削臣虛冒之職,勘臣實犯之律,以肅朝綱,以安微分,不勝幸甚。臣無任席藁戰灼之至,謹昧死以聞。批答見上
校理吳命峻疏曰,伏以臣縣道封章,敢申憫迫之懇,喉司啓稟,至有還送之命,臣一倍惶怖,不知所出。仍伏念敬寧殿祥祭奄迫,臣民之哀殞罙深,分義所在,不敢偃伏鄕廬,不得不舁載病軀,來詣輦下,欲待賤疾少蘇,一出祗肅,仍參今日賀班矣。顧臣病毋,自昨曉,忽患痛風,右臂酸疼,手節戰掉,終夜叫苦,如鑽如刺,呼吸莫通,不能轉動,委身牀席,急邀醫人,診視問藥,而治療乖宜,反益添劇,昏窒暈倒,淹淹不省,臣之情理遑遑罔措,召命之下,無望祗承,不得不陳疏徑歸,臣之罪戾,益無所逃。伏乞聖慈天地父母,亟削臣職,仍治臣罪,以肅朝綱,以伸子職,千萬幸甚。臣無任戰灼祈懇之至,謹昧死以聞。批答見上
京畿觀察使李益壽疏曰,伏以臣,昨伏見以揀擇事,特下備忘,辭旨極其嚴截,且有本營色吏,令攸司從重科罪之敎,臣聞命以來,毛髮俱疎,惶汗浹背,直欲鑽地以入,而不可得也。今此封單,是何等重大之事,爲殿下臣子者,其敢視之等閑,缺奉行之道乎?近來國綱解弛,人心缺數行依例來呈,而數三邑所捧之單,亦係寒缺塞責入啓,事欠誠實,俱卽退却,別又措辭行關,屢次申飭,而驪州牧所送郭大徵家單子一張之外,終無來呈者,臣或慮各邑,於現出之道,有一毫未盡之端,遂乃考出臣營所藏戶籍中,元居及流寓士夫表表之家,列書以送于各其邑,使之一一搜問,無或隱漏,且境下,旣有寓居士夫,而處子有無,元不擧論者十餘邑,則移囚監色於傍近官,以爲惕念擧行之地矣。期限已迫,無一送單,分義事體,俱極惶悚,催督之關,日至再三,而第念處子,旣不入於戶籍中,嚴敎之下,終亦不肯自首,則各邑現出,亦無其路,故臣不得已擺去些少格例,直以聞見所及,有處子若干家,指名行關,嚴飭知委,艱難收捧之數,僅至五張,不謹之罪,臣實難免,震懼危惕,恭竢鈇鉞,今者備忘辭旨,有非臣子所敢聞者,臣一倍惶隕,不知所出。第臣有竊自悶塞於中者,夫臣之於君,猶子之於父,子而廢格父詔,臣而抛却君命,曾無警飭奉行之意,則其罪愆之重,譴何之大,將有不勝其誅者矣。今臣事君無狀,奉職不誠,遽承匪常之敎,終陷罔赦之科,臣雖萬萬戮死,實所甘心,其何敢以罰止於問備,有所自奉,終自晏然於按藩之任乎?罪負如此,決難暫安,而唐突呼籲,義有不敢,席藁缺,通宵凜凜,處分不加,誅罰尙稽,今始收攝悸心,冒死瀆浼於紸䌙之聽,猥越之誅,益無所逃,伏乞聖明,亟命先遞臣職名,仍下臣司敗,勘臣罪名,以肅朝綱,不勝幸甚,臣無任惶悚震越竢罪之至。謹昧死以聞。批答見上
判尹李寅燁疏曰,伏以臣,身嬰疢疾,閒伏田廬,前後控乞之辭,畢陳心膈之要,而淺誠未格,不蒙矜允,進退路窮,惶蹙靡容而日月遄缺奄迫,臣子義分,亦不敢頑然偃息。數行缺詞訟籌司,而任邊事,至於惠局缺要劇,國計之需費,民賦之出納,莫不總轄,文書交雜,取決登時,往前試可之初,疾病不至危綴,筋力不至澌敗,强策駑疲,竭其知思,而質性遲鈍,短於裁割,往往臨事,熟視茫然,如無委滯之患,卽有差誤之失,況今喪戚哀損之餘,神思耗奪,疾病日有沈痼,筋力日有憊奪,雖欲抖精播神於米鹽凌雜之間,而有不可得矣。且臣所患,非如他症之比,係是痰火及心恙,居常無事,靜便將息,則僅能支遣時日,而若應接稍繁,嬲撓作惱,則氣升火熾,面頰烘赤,眼視昏眩,如中煙霧,痰涎延上壅,胸膛痞塞,心神不寧,悶瞀迷罔,遇其甚時,全無省識,居然有卒仆之計,持此以往,誠不能自保其生死,何可剸煩任劇之道乎?況今水潦爲災,年事火侵,方秋穀價之翔貴,甚於窮春,民心震撓,中外騷然,賑活賙給之政,誠不可緩,苟非强力精敏之人,汲汲講究,隨事區劃,早爲之所,則雖欲善後,必不濟事,其可以蹇拙之性,淹滯之病,而一任其癏官廢務而已乎?臣之情實,擧朝之所洞知,而若臺啓中別擇賑堂之請,亦必備聞熟諳於臣而發也。今臣之計,惟在於先遞惠局,繼解京兆,以爲救死寡過之地,而爲朝廷計,亦宜遞臣兩任,然後賑事可以預講,詞訟亦得無廢,且有使臣有終始之美矣。志曰民之所欲,天必從之。又曰,其所不能,不强使爲。微臣之力憊添病,溘先溝壑,固無足深惜,而獨不念職任之隳闕乎?其不可因循濡忍,聽其虛帶也,決矣。伏乞聖明,特賜矜察,將臣本職及兼帶宣惠廳堂上之任,先許遞改,得以省思慮親醫藥,俾延犬馬殘喘,以便公私,不勝萬幸,臣無任戰灼祈懇之至,謹昧死以聞。批答見上燼餘
義禁府啓曰,曾以士夫家有處女單子,續捧輸送之意,入啓矣。前後申飭於各部者,非不嚴明,各部之搜訪探問,亦且多端,而今日,卽京中收捧之定限,所捧單子,只是六張,故輸送禮曹之意,敢啓。答曰,知道。
上在慶德宮。停常參·經筵。
夜一二更,月暈。有霧氣。
府前啓,以國忌齋戒,今明日姑停。
傳曰,史官一員待命,騎馬三匹立之,崇陵忌辰祭所內摘奸。
假注書洪萬遇罷職,代李邦彦,假注書具萬理罷職,代李禎億。
司諫兪命弘,獻納黃一夏啓曰,臣等於日昨,以賑廳堂·郞別爲擇差,啓下,預議賑政事,陳啓蒙允矣。今聞物議,以爲救賑之方,乃廟堂之責,而非諫臣所論之事,且卽今本廳堂·郞,旣已愼擇備員,則今此所論,未免失宜,以此多有譏切之言,而又伏見本廳堂上李寅燁疏本,則以此爲嫌,至請辭免,臣等於此,竊不勝瞿然之至,今歲凶荒,殆甚乙丙,賑救之策,不容少緩,身在耳目之官,略陳荒政之說,未知其爲不可,臣等所論,蓋以此也。夫常平·賑廳,本是一廳,而凶年,則號爲賑廳,堂上·郞廳,雖有見職,而設賑則別爲啓下,已有前例,臣等之意以爲,不必待其設賑然後,方議賑事,亦非舍其見帶員,而別擇他人之意也。蓋欲本員之外,又爲擇差啓下,以重其事,以爲同議賑事,預爲講究,下語之間,有欠別白,致令宰臣,陳疏祈免,且聞大臣之言,亦以爲非云,臣等論事疎率之失,著矣。何敢晏然職次乎?請命遞斥臣等之職。答曰,勿辭,退待物論。
政院啓曰,卽者備邊司郞廳,以大臣意來言,江原都事李肇,昨因臺啓罷職,卽今災傷覆審,一日爲急,雖値齋戒,不可不速出其代,催促發送,令本院稟旨變通,宜當云,令該曹卽爲口傳差出,數日內催促發送,何如?傳曰,允。
吏曹口傳政事,江原都事李熙台,落點。
校理崔昌大,牌不進,罷職。
有政。江原都事李熙台。
上在慶德宮。停常參·經筵。
夜二更,月暈,有霧氣。卯時,雷動。
政院啓曰,司諫兪命弘,獻納黃一夏,引避退待,今已經宿,而大司諫金宇杭,正言孟萬澤,連日呈告,不爲處置,事甚未安,竝卽牌招,以爲處置之地,何如?傳曰,允。又啓曰,禁府郞廳,以委官意來言,十九日三角·木覓節祭受香,二十日正日,二十一日國忌齋戒,二十二日正日,二十三日弦日,三省推鞫,不得爲之之意,敢啓。傳曰,知道。
正言孟萬澤啓曰,臣於日昨肅命後,以頃者玉堂之駁箚,京兆之覆奏,有所自劾,而喉司堅執,終不入捧,故方此尋單縮伏之中矣。不意玆者,以僚臺處置,召牌遽辱,嚴畏分義,不得不黽勉祗詣,而顧臣向來被劾,非如尋常相規之比也。至今思之,愧恧罙深,在臣之道,固當內省之不暇,而第其事實,亦有所不容泯默者。伊時諫臣之疏,專爲合啓而發,而臣之有不可參涉之嫌,卽同朝之共知也,揆以私義,其可諉以法外,而厭然自掩,不爲竝及於自列之辭耶?五寸之親,本非疎族,臺臣之以此引嫌,前後何限,而獨於臣,爲謬引曲挽,抑其故何哉,而況大論收泊,別無方張之議,臣雖欲規避,未知可避者何事,此又臣迷滯之見,所未可曉也。雖然,非斥之言,旣發於公論之地,臣以避事苟且之人,已不宜復玷臺端,而且近以女子不入籍之故,入於該府覆啓四十人中,則不遵朝令,自有其罪,而特推之命,只及於堂郞,臣安得獨以倖逭爲幸,而晏然而已乎?以此以彼,俱不可一日在職,而喉司不諒,徑加搪塞,使臺閣自處之義,抑遏而不能得伸,其在事體,寧有是也?臣之情勢,決難冒當處置,而又有此疲然見輕之致,尤何敢淟涊蹲據,以傷其廉義,以重其罪戾也哉?請命鐫削臣職。答曰,勿辭,退待物論。
副校理吳命峻,牌不進,罷職。
領議政徐文重初度呈辭。入啓。傳曰,不允批答。
上在慶德宮。停常參·經筵。
夜五更,電光。昧爽,有霧氣。
下直,南兵使金重器,草溪郡守尹慤,濟物萬戶李世進,差使員下去。
持平李東彦啓曰,臣之日昨,以慈山府使李重昌,有望八雙親,越法冒赴事,論啓矣。追後聞之,重昌之父,年踰七十,重昌之冒法赴任,果是實狀,而第重昌之毋,身沒已久,則謂渠有雙親者,未免差爽云。臣之論事不審之失,著矣,何敢仍冒臺次乎?請命遞斥臣職。答曰,勿辭,退待物論。
領議政徐文重初度呈辭。不允批答。王若曰,注意彌篤,予方望卿之造朝,辭章遽陳,卿何捨予而去位?亟斷引疾之請,宜殫盡瘁之誠。惟卿喬木名家,柱石元老,操履內確,隱〈然有〉古大臣之風,才識旁通,展也眞宰相之器。常時之爰立廊廟,可見際遇之非常,向者之復托鹽梅,空出倚毗之罙切,夫何請急之懇,遽及仰成之辰?榮衛易愆於頹齡,予庸軫念,進退難輕於今日,卿豈不思?言念時事之可虞,實有往牒之罕覩。黨議波蕩,奈無調停之幾,朝綱日頹,誰任振勵之責?星隕地震之變,上天之譴告丁寧,春旱夏澇之災,下民之窮毒已甚。撫枕興歎,予無樂乎忍於困。我尙賴匡救之力,庶贊修省之方,顧寡昧爲君,袖手傍觀,卿何眷遇之誠,無乃或怠?伊老成休退之請,今胡至斯?鼎席不可久空,方念機務之多滯,荒政必須預講,若爲措置之得宜,縱有一時無妄之憂,惟當臥閤論道,奈何百責所萃之地?其曰在家不知,須寢來章,勉副至意。於戱,雖群工協心圖治,尙難收傾否反泰之功,況元輔奉身就閑,獨不念同休共戚之義?所辭宜不允。故玆敎示,想宜知悉。知製敎任守幹製進
大司憲尹世紀上疏。大槪,臣於開城留守申懹疏辭,有不敢晏然職次者,乞遞臣職,以謝人言事。入啓。答曰,卿其勿辭察職。
吏曹參議鄭澔辭職上疏。入啓。答曰,省疏具悉卿懇。所陳之事,令該曹稟處,卿其勿辭,安心行公。
吏曹啓曰,臺諫有闕,政事,取稟。傳曰,明日爲之。
府啓,請還寢炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上翰林取才時,不爲應講之人,例皆拿推,日者趙泰億·李縡,俱不應講,則無論情勢之緊歇,朝家譴責,宜無異同,而一拿一否,殊甚班駁,體例所關,終涉苟且。請權知副正字李縡,一體拿推。法典內,親年七十,例不敢赴三百里外,而慈山府使李重昌,方有望八老父,初旣冒赴,經年之後,始乃歸覲,風敎所關,不可置而不論。請慈山府使李重昌,罷職不敍。引嫌而退。冒法赴任,彈劾得宜,一字之差,元非大段,不可以此,輕遞言官。請持平李東彦出仕。答曰,不允。罷職不敍事及處置事,依啓。
忠州幼學崔世鎰上疏。大槪,請深念謹災之實,克愼取人之道,以嚴科場,以快輿情事。入啓。
政院啓曰,卽者忠州儒生崔世鎰,才呈一疏,觀其措辭,則以今番謁聖文科入格之人,率皆考官之親屬,請罷其榜,而語意極其危險,至以主上孤立於上,權勢盡歸於下爲言。噫,人心不古,世道益下,近年設科之後,雖有嘵嘵之言,而造意之不美,爲言之罔極,豈有如世鎰者哉?所當退却,而係是儒疏,故不得不捧入之意,敢啓。傳曰,觀此崔世鎰上疏,一篇精神,不在於罷榜,而專出於熒惑天聽,傾陷朝廷之計,豈料造意之危險,一至於此耶?況試紙用奸云者,與尹星駿疏,一串來,則此豈一鄕儒之所可獨辦乎?至以孤立於上,盡歸於下,雖有後悔,尙何及哉等語,肆然筆之於書,直驅朝廷於罔測之科,尤極痛心。崔世鎰定配,此疏還出給。
政院啓曰,聞左議政李世白,因崔世鎰疏語,待命於禁府門外云,敢啓。傳曰,勿待命事,遣史官傳諭。
傳曰,左相勿待命事,才已下敎矣。諸試官,如有待命之擧,勿待命之意,亦爲分付。
輔德鄭維漸,文學李德英,校理李觀命,校理權尙游,牌不進,只推勿罷。
京畿監司書目,衿川呈,掌令李世弼辭職上疏上送事。啓。踏啓字。又書目,楊根呈,左參贊李畬辭職上疏上送事。啓。答曰,省疏具悉。卿勿姑辭,須速上來行公。
禮曹參判柳之發辭職上疏。入啓。答曰,省疏具悉。卿其勿辭,從速察職。
前牧使李世弼疏曰,伏以,臣庸陋無似,厚誣當世,非分之地,至於屢叨,惶懍震悸,寢寐靡寧,敢陳血懇,冀蒙允許,微誠未格,溫批反降,令臣勿辭上來察職,臣聞命,益不知所措也。噫,臣之萬不近似,前後封章,業已昭暴,苟有一分飾讓,天亦厭之,到今不敢更爲支離之說,仰瀆天聽,以益罪戾,而顧此謬受之恩,旣無應命之勢,一步進前,亦涉冒昧。敬寧殿祥祀之日,終不敢唐突入京,攀哭於在庭諸臣之後,身詣縣門,脫衰而歸,臣子情理,分義到此,虧缺無餘,瞻望悲號,伏地竣罪而已。且大司憲尹世紀,卽臣之姨弟也。設令臣自同他人,有可以承當者,揆諸法制,在下應遞。伏乞聖慈,諒臣難冒之情,念臣當遞之嫌,亟命考例變通,遞臣所帶職名,以便公私,千萬幸甚。臣無任屛營祈懇之至,謹昧死以聞。踏啓字。
大司憲尹世紀疏曰,伏以,臣伏見開城留守申懹疏中,以臣上年十二月,今年正月在本任時,所用物價,皆以末下懸錄,臣皆追給爲言,有若因謗者然,臣不勝瞿然,繼之以慙恧也,不得不略陳梗槪,伏願聖明之垂察焉。臣於上年十月十五日,除授本府留守,十一月二十日到任,十二月十九日移拜他職,今年正月十三日,與申懹交龜,臣之在任,以月計之,則雖曰三朔,以日計之,則僅至一朔,在任之人,其間官用物價,豈有皆末下之理乎?蓋本府規例,大同監官,受出手訣于留守,以銀換錢,以錢貿物,一朔所用凡百物種,雖有定式,隨其公用之多少,有所加減,此則果如申懹之所陳也。臣之在任時所用物價,隨卽手決,無遺盡下,而所謂末下懸錄者,臣於遞任之後,以親病,歸覲瑞興,臣弟世緯,自任所,十二月晦日,還到松都,而旣遞之官,大同銀貨,嫌於手次,分付府中,凡干酬應,一依流來謄錄取用後,待新留守缺殆近百餘金,而臣則十分嚴飭。數行缺其爲言,無乃指此耶?實不料缺交承之人也。此無非臣料事疎漏,未克周詳之致,其何敢自謂無失,晏然職次乎?伏乞聖慈,亟遞臣職,以謝人言,不勝幸甚。臣無任惶隕屛營之至,謹昧死以聞。批答見上
司直兼知義禁姜鋧疏曰,伏以,臣於部官勘律之事,實難參涉,冒死瀝懇,未蒙恩遞,至承勿辭察任之批,臣誠惶霣悶蹙,罔知攸措,而繼伏見金吾首席之疏,尤不勝瞿然悚慄之至。臣病痼神昏,且昧法文,隨參議讞,觸事憒憒,愧懼之懷,已切于中,而至於斧譯之獄,則人雖微賤,獄體重大,直發問目,先加刑訊,或恐有乖於審愼之道,首席,欲一稟定於筵席,而臣於坐衙相對之時,亦嘗有酬酢之語矣。及今宰臣疏斥之後,臣豈敢以不參於筵席奏對之時,而獨爲晏然而已乎?臣之情勢,與首席無異,當此衆囚滯獄,三省設鞫之日,決不可一日冒據,以增罪戾,區區危悃,不得不疾聲呼籲,伏願聖明,俯垂矜察,將臣所帶金吾之任,爲先遞罷,且治臣罪,以嚴邦憲,以重國體,千萬幸甚。臣不勝戰怖俟罪之至,謹昧死以聞。答曰,省疏具悉。卿其勿辭,從速行公。
副校理權尙游疏曰,伏以,臣於日昨,入直春坊時,伏見副應敎李晩成,投疏到政院,侵攻臣身,不遺餘力,至以要合時議,務爲周容,爲其題目,拳踼所加,直令人羞恧欲死,臣方坐齋禁中,祥祭隔日,臣子情理,豈容擅離官次,而所被醜詆,非比尋常,不敢一刻抗顔,徑出違牌,自犯逋慢,而聖度天大,罪止罷斥。曾未數日,敍復如舊,深夜承召,來伏闕外,而疏辭未陳,又難缺不得已狼狽退歸,只推之命,出於意外。恩召繼〈下〉,臣誠感泣,罔知攸措。第臣情勢,決無數行缺欽注之道,只循公議,則雖晩成缺可擧則擧之,可置則置之,其置也,非爲承順於臺議,其擧也,亦豈務合於晩成哉?頃於大政時,臺省之望,初無一窠,則旣無可論,參下一望,其所備擬,蓋與參政堂上,商確論定,而亦非有深意於其間也。臣之前疏,略擧其實狀,以明其無故見詆之意,而今反以此爲不誠之語,周容之計,此直可笑耳。臣雖賤之爲丈夫,何足多卞乎哉?抑臣於晩成之語,竊有所未曉者,凡爲銓官者,在其任擧其所知,乃其職耳。設令其所擧者,或見塞於後來,居銓之人,人見不同,只當之,何可引以爲嫌於旣去其任之後,必立己見而乃已乎?似此道理,匪臣固陋,所曾見聞,至若慍怒不已,欲以去就爭之者,又豈不輕朝紳而啓後弊哉?況臣於晩成所曾薦擬者,缺無欲塞之意,而但以不趁先注擬之故,悉忿不足而慢罵之,慢罵不足而僇辱之,雖其爲人之誠,惓惓缺不覺其言之奮激失中,而受其慢罵僇辱者,獨不其苦哉?臣於此,不能不重爲之一哂也。然念臣本無能一庸夫耳,蒙被誤恩,濫吹淸要墑埴冥行,不自知止,人之見之者,宜其以爲患失鄙夫,而唾猶□滓矣。顧其性地拙撲,不能善學俯仰之態,卒之辱身名而羞當世,實臣自取,尙誰怨尤?伏乞聖明,察臣賤惡之行,有辱周行,亟命刊去朝籍,以張淸議,不勝幸甚。答曰,省疏具悉。爾無所嫌,勿辭察職。
吏曹參議鄭澔疏曰,伏以,臣本駑劣不才,加以痼疾嬰身,直是淸朝之一棄物也,聖明不諒,誤恩荐加,外內歷試,無一可稱,前後忝冒,無非濫竽,謗議外來,慙懼內積,分宜一退,枯死邱壑,而缺有不敢便決者?特以時憂溢目,聖恩莫缺銓曾副貳之命,遞降此際,數行缺凡干遴選取舍之際,無不與缺冒據也審矣,雖在治平無事之時,猶雜其任,況此士論携貳,浮議橫潰之日,其所以鎭定調劑之責,顧不重且難哉?前後居銓地者,率是一代名勝,望實俱優者,猶不免衆鏑叢身,畢竟僨事辱身而後已,則矧爾如臣無似,才乏寸長,謗溢一世者,何可一日冒據,以致名器之混淆,國事之壞敗乎?抑臣又有萬萬不安者,秉銓之任,自是朝家極選,佐貳擬授之規,雖非郞薦之比,苟非大段變通之時,備擬之序,自有次第,而日昨擬授之望,大異常例,其副擬人,卽山林養德之士,而累經是職之舊望也,其高才邃學,爲聖朝之所禮遇,爲士林之所矜式,當代聲望,宜無出其右者,而顧乃以臣常調科目之人,遽加缺上,非但臣心愧恧,若其所措,其於物議之指點,事體之乖當,爲如何哉?只以一事,斷無冒出承當之望,若其才名之不逮,疾病之難强,猶是歇後件事也。伏乞聖慈天地父母,曲察微臣萬分難冒之勢,亟遞新授職名,以存國體,以安私分,不勝幸甚。臣無任激切祈懇之至,謹昧死以聞。批答見上
左參贊李畬疏曰,伏以,無狀小臣,情跡窘蹙,君命非可違,而不能承,遠役非可使,而不能赴,三章瀆籲,萬戮是甘,伏承聖批,不惟不加之罪,寵諭之隆,夐絶非常,不知以臣愚陋,何故誤聖明知奬至此哉?臣捧讀兢惶,但有感涕之橫迸也。自古人臣,立乎本朝,蒙被厚恩,孰無願忠之心,而苟其才識凡短,力不勝任,則區區缺負職,孤恩之罪,雖曰與作奸欺君者,情缺臣之愆負,固非一端,而數行缺公法未伸,物情愈激,在臣私分,缺前,終無可安之日,況文衡重任,尙在身上,議者所以疑其情而深其罪者,職以任非其人故也。其爲名器之辱,已不可言,而尙可仍冒其職,復進於朝列乎?至於諫臣所論,防遏言路,關係至重,而旣以昨年爲言,則罪專在臣,臣以一身,積此郵釁,其保性命,亦幸矣。何得憑恃寵靈,謂人言不足恤,靦面周行,以益增衆怒乎?伏惟國祥奄屆,衰制有限,臣民之痛,益無所逮,臣雖不敢抗顔入朝,本欲從士民散班,陪哭闕外,力疾由水作行,僅達楊根境,素患痞脹之症,因外感頓劇,身熱頭疼,喘喘不定,兼發肩項痛,不能俯仰回轉,更無前進之勢,不得卸下,水邊村舍,調救兩日,舁就郡庭,偕本處官吏,望闕號哭,而除衰,情禮莫伸,分義都虧,臣罪益深,萬殞何贖?臣病又至此,誠恐溘盡於道路,永爲缺之鬼,玆敢席藁旅次,封章哀籲,伏乞天地父母,俯垂憐□,亟賜處分,削臣本兼諸任,俾使事及樂章,不至於由臣致誤,臨急狼狽,仍勘臣前後負犯,以勵群工,不勝萬幸。臣無任瞻天望聖戰灼祈懇之至,謹昧死以聞。批答見上
忠州幼學崔世鎰疏曰,臣竊惟今日之國勢,可謂岌乎殆哉。連歲凶歉之餘,又値大無,今年水旱,振古所無,百穀不成,霜雹荐降,八路生靈,嗷嗷待盡,而加以乾文失度,熒惑累見,坤軸不寧,震撼無時,何樣禍機,伏於冥冥之中而然歟?以殿下憂勤警畏之念,而有此可駭可愕之災,臣誠不識厥故何居。臣嘗聞之,災不虛生,惟人所召,此謂人事失於下,而天變應乎上者也。今之進言者,必以攻上身爲言,或曰修儉約,或曰節財用,此陳腐之數語而已,獨臣所憂者異於是。以今日人事之所失,大於政令施措之間耳。政之不行,由於人才之不得,人才之不得,由於科擧之不公,端究厥由,誠有可言者矣。何者?我國用人之階,專在於科目,世雖有房·杜之相才,龔·黃之吏才,若未能占科,則皆不得試用,終老於草莾而已。此衆庶之所以爭慕而共趨者也,惟彼昧義汨慾之輩,安得不換封而盜科乎?伊時朝家,若能重究痛繩,以遏其奸萌,則必使國人,畏法而知戒矣。淹滯數年,至有酌處之議,則爲殿下之臣子者,豈不思直陳而明告,得見痛懲而快治也哉?今春謁聖之後,一國喧藉,擧世沸騰,皆以爲一榜,俱是考官之私親,有口皆言,有耳皆聞,而或恐大內深邃,有所未燭於此,故臣謹以國人共誦之言,爲殿下陳列焉。洪禹鼎之於洪受瀗,趙道彬之於趙泰采,任埅之於李畬,皆三字缺李縡之於李晩堅·洪受瀗·閔鎭厚,亦皆三寸缺韓永祚,卽金鎭龜數行缺無考官親嫌者,只是李喜養缺遐鄕疏疎,華族枝派,雖未詳知,若使此言不爽,此實古今所未有之大變也。設令當日考官,全無私心,而偶致如此,九人之中八人,皆是考官之私親,則人心安得不疑惑,國言安得不狼藉乎?當其合考之際,若與諸試官,合坐同議,以公其取舍,則人言豈若是其喧騰乎?一任其各自濟私,曾莫之裁抑,當日命官,其可謂體聖上大公至正之心乎?良可異也,而況試紙之好否低仰,專在於國子堂上之手,初出見樣,稍過見樣者,皆不許打印,而及其科日迫頭之日,若干人正草,無論見樣,獨許打給,今番參榜正草長廣,皆是見樣之外,此可見用奸之一端矣。殿下試取其當初見樣紙及入格人正草而觀之,則其間情狀,可以洞燭矣。庭謁聖,係是親臨之科,不有相避之法,從前考官親屬,或不無得參者,而不過一二人之偶中耳,豈有今番全榜之皆是相避乎?向者李□命爲柑魁,柳鳳輝之參庭科,此不過一人偶添,而皆卽見拔,伊日之擧,聖明想必記得矣。夫以一人得參,而群議譁然,以至拔榜而後已,至如此科,一榜皆是考官之私親,而今日爲殿下之耳目者,不敢以此言,登聞于朝,其勢焰之難犯,權力之可畏,從可知矣。及其國言狼狽,衆口難防,則只以主掌官請拿之啓,晩出塞責,而猶恐事端之或露,汲汲停論,其陰護之跡,昭不可掩,厥後諫臣,駁遞停啓之人,儒臣,繼陳可疑之跡,於此可見公議之久而愈激也。殿下終若視之尋常,置而勿問,則國人之唾罵,不足恤也,寒士之□□,不足憂也,後世之公議,不足畏也。科擧之不得復設,缺臣所大懼者,主上孤立於上,權勢盡歸於下,缺悔悛,尙何及哉?伏願殿下,數行缺殿下若以臣言爲不信,則下臣此缺覈之,某某私親之說,如有一毫爽實者,則臣請妄言之罪。臣無任激切之至,謹昧死以聞。燼餘
上在慶德宮。停常參·經筵。
持平李宜顯三度呈辭。入啓。遞差。
領議政徐文重再度呈辭。入啓。傳曰,不允批答。
工曹判書金構辭職上疏。入啓。答曰,省疏具悉卿懇。卿勿固讓,速出行公。
政院啓曰,卽者吏曹郞廳來言,今日爲政事命下,而判書洪受瀗,以謁聖時考官,待命於金吾門外,參判金鎭圭受由在外,參議鄭澔未肅拜,不得開政云。判書洪受瀗,旣有勿待罪之敎,竝與參議鄭澔,卽爲牌招,開政,何如?傳曰,允。
謝恩,吏曹參議鄭澔。
持平李東彦,就職。
禮曹啓曰,初揀擇已行,再揀擇吉日,何間推擇擧行乎?敢稟。傳曰,以晦前推擇,可也。
黃海監司書目,瓮津縣監李苾,今月十二日,遭父喪事。
江原監司書目,橫城縣監朴安道,有循私蔑法之罪,罷黜事。
左議政李世白上疏。入啓。答曰,省疏具悉卿懇。世鎰之疏,造意叵測,遣辭危險,令人不忍正視,其輕蔑君父,網打朝廷之狀,萬萬痛心,故先施偏配,以示痛斥,則於卿有何一毫不安之嫌,而過自引嫌,則不但大損事體,亦足以中奸人之計。須體此意,安心勿待罪,卽起視事,以副至望。仍傳曰,遣史官傳諭。
答都承旨趙泰采,校理李觀命疏曰,省疏具悉。已諭大臣疏批矣。爾其勿辭察職。
慶尙監司趙泰東上疏。大槪,臣於湖儒崔世鎰之疏,有不敢晏然者,玆敢待命於金吾門外事。入啓。答曰,已諭於大臣之疏批矣。安意勿辭,從速察職。
副校理權尙游上疏。入啓。答曰,已諭於大臣疏批矣。爾其勿辭察職。
刑曹,崔世鎰,長淵府定配。啓。
持平李東彦,就職後啓曰,臣伏見忠州人崔世鎰疏本,歷擧謁聖時,考官及擧子之以爲親屬姻婭間,用私入彀之明驗,其所拮据,一一有的,末又以臣,夏間主掌官請拿之啓,視爲奇貨,而至謂之晩出塞責,有若以臣,迫於國言之狼藉,衆口之難防,黽勉論啓者然,其言雖極危險而究其情,則誠未滿一笑也。夫國子官之初不牢守令甲,只爲踏印之數少,輕許變通者,揆以事體,終難免不遵挈令之歸,而其責,在於該掌,則請拿之啓所以發也。及見諸臣疏,果知伊時事勢之不得不如許,而臣意則決知其輕遽失着,故前此避辭者所云云矣。其後尹星駿之疏出而後,始謂其一種掩藏之機關,必欲藉臣啓,而驅人罔測者,灼然難掩,臣於疏中,略已辨破,今者世鎰之疏,則愈出愈新,乃以試紙之過樣,作一弄奸之首證。噫,考官,苟欲用私,則薄劣之紙,獨不可以售計,而必待稍好類多之紙耶?況許踏印中品之後,所踏之地,不啻千百,則臣未知一榜入格者外,餘皆合中樣之試紙,而無一張過樣之紙耶?大抵臣之所論者,只論其輕許變通,而渠乃引以爲考官用情之證,臣之所爭者,只爭其朝家事體,而渠乃歸之於塞責防口之端,其所爲計,尤極狡黠,向使臣,果知諸官循情之事,則臣何畏藉於諸考官,亦何愛護於參榜,而不爲明言直斥,姑以毛皮,泛論主掌官乎?刺擧其失,苟然塞責乎?前日星駿,則奬臣以明快,今日世鎰,則譏臣以塞責,前後改換,闢闔抑揚,將臣一人,作爲渠輩中間魔弄之嚆矢,臣竊痛惋,而於此一着,亦可見渠輩肝肺之盡露也。噫,向來世道日下,人心不淑,一種奸細之徒,嗾嚇鄕曲,無識之輩,輒肆闖試朝廷之計,其所以擠陷傾軋,靡所用極,今世鎰,復此假托章甫,憑藉臺閣上一時糾警之啓,陰濟其讒誣之奸計,是豈一鄕生所能獨辦者哉?臣於是,尤不勝憤駭,而渠旣稱以儒疏詆斥之言,至及於臣身,臣之不敢晏然仍據也,決矣。方欲以此引避之際,卽者諫院處置,歸於本府,而大司諫金宇杭,卽臣之妻四寸也,法有應避之嫌。以此以彼,俱難蹲據,請命遞斥臣職。答曰,勿辭,退待物論。
禮曹啓曰,再揀擇吉日,令日官推擇,則今八月二十七日午時爲吉云,以此日知委擧行,何如?傳曰,念七日前,無平吉日耶?
府啓,請炤兄弟放歸田里之命,竝命絶島定配。請科獄罪人酌處之命,更加嚴刑得情。措辭竝見上草野儒疏,苟非關係斯文及名義,則不敢猥煩章牘,而近來一種不逞之徒,欲爲嫁禍朝廷,則必諉鄕曲無識之類,假托儒名,以售其傾陷之計,前日柳緯漢,近年柳沆輩之投疏嘗試,已極痛惡。今此忠州人崔世鎰,投進一疏,語極危險,歷擧今春謁聖時試官擧子之名,或謂之至親,或謂之姻婭,至以各自濟私,曾不裁抑等語,一一指的,初旣歸罪於命官及考官,末乃以主上孤立,權勢下移之說,危動脅持,無所不至,有同急書語意,臣看來,不勝駭怕之至。向來人心不古,大小科榜出之後,奸細之徒,必以危言悖說,眩惑天聽,今此世鎰之疏,尤極怪悖。噫,親臨選士之日,天威咫尺之地,三十試官分考之所,是豈各自容私之地,況其入格者之試券,若出於分考中,而分考之隊,歷歷可證,則混圇之說,熒惑天聽者,情狀萬萬切痛,而又以試紙之過於見樣,設作用私之資,其所造語,節節陰詖若不嚴覈指嗾之人,快示當施之法,則不但洗朝廷之汚衊,破奸細之心膽而已。日後闖試疑亂之徒,接踵而起,終至於空國而後已,決不可輕加投畀之典,以中眩幻之計。請投疏人崔世鎰,亟命嚴鞫得情。竝引嫌而退。熟講賑政,大意固好,下款差欠,不必爲嫌。情勢難安,姑置勿論,揆以臺體,亦難仍在。傾陷之言,不足爲嫌,嫌難可否,其勢固然。請司諫兪命弘,獻納黃一夏,持平李東彦出仕,正言孟萬澤,大司諫金宇杭遞差。答曰,不允。第三件事及處置事,依啓。
答同副承旨崔重泰疏曰,省疏具悉。已諭大臣疏批矣。爾其勿辭,從速察職。
有政。掌令李德英,瓮津縣監吳命禧,持平權忭,慈山府使鄭碩賓。
工曹參判姜銑啓曰,伏以,臣一病危篤,三載沈綿,蟄伏畿郊,委頓牀席,前後除命,一未趨承,松楸展省,亦且廢闕,分義缺矣,人理滅矣。撫躬自悼,生不如死,隙駟如流,敬寧殿祥期,倏爾迫近,爲行望哭於闕外,不計死生,扶舁入城,則適有水曹新除,臣於是,聞命卽謝,仍參祭班及起居之列,少伸區區犬馬之忱,而顧臣先墓,遠在湖西,霖雨之後,塋域崩頹,怵迫私情,不但泫然而已。修治之擧,當於冬寒之前,而今臣所叨,雖曰閑局遠地,往返自費多日,缺下鄕,誠所不敢,肝膈至懇,不得不冒死哀籲,伏乞缺亟遞臣職,且賜恩由,俾展人子至情,不勝幸甚。缺答曰,省疏具悉。卿其勿辭往來焉。
慶尙監司趙泰東疏曰,伏以,臣猥膺按藩之命,敢陳祈免之章,未蒙恩遞,反承溫批,雖以國祥臨迫,爲參祭班,不得不黽勉祗肅,而顧臣病狀,決無耐煩剸劇之勢,再陳血懇,誠出衷曲,而喉司不諒,一向退却,狼狽悶蹙,罔知爲計。伏聞昨者,崔世鎰爲名者,投進一疏,以今春謁聖試取之人,盡是考官親屬,歸之於循私之科,臣於伊時,旣參試官之末,而從姪道彬,亦得參選,則臣於此言,尤不勝驚怖悚慄之至。噫,自有科獄以來,在廷之臣,莫不憤惋於私邪之缺勉戒以至正之道,況親臨試士,何等嚴重之地,分隊考缺擅之場,晷刻促急,眼目蒼黃,假令考官,眞有用缺計,何地濟其私乎?庭謁聖之科,旣無缺者,前後何限,而苟無指摘數行缺旣多,一家群從,俱列華缺戰兢戒懼,日夕相勉者,惟在於飭身缺修約持謙,庶少愆尤,而人之爲言,乃至於此,臣何敢姓名之不爲擧論,晏然而已乎?玆敢泥首於金吾門外,以請鈇鉞之誅,伏乞聖明,先罷臣職,仍勘臣罪,以嚴邦憲,以謝人言。臣云云,謹昧死以聞。批答見上
左議政李世白疏曰,伏以,臣於日昨,伏聞有崔世鎰者,投疏極論謁聖取士時考官循私之罪,更無餘力,而若其罪狀,臣則曰,一任其濟私,曾莫之裁抑,臣固已驚怖靡定矣。至所謂孤立盡移等語,其言之罔極,直歐之於滅身湛宗之科,讀至於此,自不覺骨寒體栗。人臣旣負此罪名,誠難容於覆載之間,走伏金吾門外,恭竢鈇鉞之加,而夜半辱臨,諭之以勿待之命,臣於席藁之中,益切隕越,感淚自零。噫,天威不違咫尺,日月畢照幽微,伊日之事,臣不敢復言,而顧以臣猥以萬萬無狀,受恩如天,致位此地,圖報一念,夙夜耿耿,一身利害,已置之膜外,乃反爲人親屬,甘自陷於罔赦之罪,意慮之所不敢出,雖蒙聖度寬大,終逭刑章,而自念辜負如此,其不可復廁朝班,以董率百僚則決矣。終宵繞壁,不敢輒歸私次,伏地哀籲,略暴危悰。伏乞聖慈天地父母,亟命鐫削臣所有職名,仍令攸司,勘臣當伏之律,以礪一世之懷私不忠者,使王法得伸,人心咸服,不勝幸甚。臣云云,謹昧死以聞。批答見上
都承旨趙泰采疏曰,伏以,臣之無狀,缺直擧臣叔姪之名,驅人於罔赦〈之科〉心膽俱崩,不知所以自措也。夫三十考官中,非一人行私之所,咫尺天威嚴臨之下,豈是弄奸之地?況參榜諸人,試券選取,各有其議,臣姪之試券,亦自有選取之人,此不足多辯,雖以臣之所取者言之,洪萬遇試券,出於臣隊,而今此世鎰,乃以權世恒之至親,指爲考官循私之證,其言意之破綻,肝肺之透露,於此益可見矣。噫,親臨試士,異於他科,而猶爲此眩亂之言,欲售其濟陷之計,而至於權勢盡移等說,有同急書,實非臣子所忍聞者,泥首俟罪之外,固不敢猥自辨暴,而聖度天大,特下勿待罪之命,嚴召繼降於此際,在臣分義,固當趨承之不暇,而第念科場用情,人臣極罪,末世危謗,非覈難明,不得不坐犯違慢,冒陳危懇,伏乞聖明,下臣司敗,嚴加究覈,若有一毫疑似之端,亟施刑章,以嚴國法,不勝萬幸。臣云云,謹昧死以聞。批答見上
左承旨金德基,右承旨兪集一疏曰,伏以,臣等,昨日仕進時,崔世鎰爲名者,投進一疏,歷擧春間謁聖諸試官狼藉數罪,語意極其凶慘,臣等亦於其時,忝叨考試之任,看來駭怖,蒼黃徑出,席藁俟譴於金吾門外,聖度天大,不惟特下勿待罪之命,違牌只推,又出格外,無狀何以獲此異數?惶霣感激,益不知置身之所也。夫科場用情,何等罪惡,而勒加構捏,汚衊此酷,未及辨暴之前,夫豈有復襲冠裳之理乎?噫,親臨試士,本無相避之法,考官之兄弟·子孫中參榜者,歷數往前,指不勝屈,自非崎嶇用計缺公議者之外,未聞有至公選取,無痕可指,而徒計缺爲辭,直歐諸考官於罔測之科,如今日者也。今臣等缺入格之人,而彼旣以試官用奸爲言,則同在缺於凶疏,自以爲幸,而晏然而已,數行缺爲趙泰采用私之證,衆目所視,缺訛眩之言耶?臣等尤不勝痛惋,而據此一款,缺粧撰熒惑之難逃矣。且伏見下政院批旨,極其痛快,奸人情狀,日月之明,無幽不燭,臣等不敢更有煩暴,而旣被凶人之無限搆誣,則廉義所在,其不能盤礴於近密之地者,決矣。玆敢冒萬死仰陳危懇,伏乞聖慈,亟先鐫削臣等之職,仍下司敗,勘定罪律,以嚴王法,幸甚。臣云云,謹昧死以聞。答曰,省疏具悉。已諭於大臣疏批矣。爾等勿辭,從速察職。
校理李觀命疏曰,伏以,臣昨在直廬,伏聞崔世鎰爲名者,投進一疏,搆捏今春謁聖科諸試官缺臣亦參考試之未,聞來不勝危怖,數行缺至夫承命考試,事體缺一毫用私之跡,則罪不容誅,況自昨年科獄一出之後,凡在縉紳之列者,莫不憤惡痛疾,欲正缺其今乃於幄次儒宮,親試多士之日,厭然行私於天威咫尺之地者,是豈人臣之所敢萌於心者哉?謁聖之科,旣無相避,而被選之人,多出於考宮親屬者,亦事之偶然矣。今者世鎰,乃以此熒惑天聽,欲售網打之計,其用意之叵測,吁亦慘矣。臣旣已同參試事,則其何可以不入擧名指斥之中,一刻晏然乎?玆敢席藁金吾門外,泥首請辜,伏乞聖慈俯察危悃,亟命下臣司敗,勘定臣罪,不勝幸甚。謹昧死以聞。批答見上
輔德鄭維漸疏曰,伏以,臣猥以無似,屢叨匪據,不量時勢,作事顚妄,謗議蝟起,自取僨敗,在臣自靖之道,惟當削迹朝端,杜門省愆而已。尋單見阻,一味惶蹙,適於此際,得伏見忠州人崔世鎰上疏,則滿紙張皇,語意危怕,以臣前日停論事,至謂猶恐事端之或露,陰護之跡,昭不可掩,恣意詆誣,不遺餘力,臣誠怖悸,毛骨俱竦,傷弓之心,一倍危懍。昨於嚴召之下,坐速違慢之誅,只推之敎,旣出常格之外,牌招之命,又降竢罪之餘,含恩畏義,不敢偃然退伏,不得不祗詣闕門之外,顧臣情跡,實無冒入禁直之望,而且念自有此事以來,諸臣之前後章疏,陳列其委折者,亦已詳矣。今不欲呶呶多辯,以傷事體,而此非一鄕士之言,乃從傍伺者,日夜揣摩,如得奇貨者,則其何敢以煩複爲缺不一陳暴其顚末也哉?今番謁聖榜出之後,一種危缺計摸索,不得其影響,藉此試紙一款,自唱自缺臺官,新從外來,驟聞而遽論,不自缺堂上陳疏自列之後,數行缺且試紙變通之後,中品缺爲考官者,其可一一循情乎?此則萬萬缺臣旣明知實狀之無他,而强屈已見,一向連缺非誠實底道理,故不復持疑,果爲停論矣。誠不料此一事,終陷於陰護之科也。初則儒臣投疏,惹引疑似之迹,以爲舐糠及米之計,旣不得逞其志,則末乃陰嗾鄕生,踵濟其謀,擧一時試官,而盡驅之罔測之計,必欲空殿下朝廷而後已。其造意陰險,迭出閃弄,首尾經營,費盡機巧者,有非一二人之伎倆,日後繼此而起者,又不知其幾人,臣竊爲世道深慮也。臣本疎愚,處事粗率,妄觸駭機,自底顚沛,委身鋒鏑,應接不暇,臣之身世,良亦苦矣。今雖欲不顧廉義,晏然就直,而其於衆怒之難犯,何哉?公議之嗤點,何哉?今臣情勢,轉益窮蹙,敢此疾聲呼籲於天地父母之前,伏乞聖慈,諒臣危迫之懇,亟許鐫削臣職,以謝人言,以快人心,不勝萬幸。臣云云,謹昧死以聞。答曰,省疏具悉。已諭於大臣疏批矣。爾其勿辭,從速察職。
副校理權尙游疏曰,伏以,臣於日者,重被人詆斥,不敢冒居榮次,前後嚴召,輒犯逋慢,陳章籲急,反蒙溫批,情地窘迫,罔知攸措,又於昨夕,得見崔世鎰疏本,構誣今春謁聖時考試多官,用意巧密,極其陰險,臣亦伊時考官之一,看來危怖,不覺心寒,恩牌之下,又未能祗承,只推之命,出於規外,臣於是,尤不勝惶蹙之至。蓋自近年以來,人心叵測,凡所以傾陷朝缺者,靡所不有,以今世鎰之疏見之,捏成罔極之言,以爲眩亂之計者,至於此極,此豈常情之所宜出,而其爲缺何可量哉?天威咫尺,非人臣容私之地,從前視學時缺何限,而今乃黯黮爲言,以爲網打之計,缺動熒惑,用意悖缺且於向日僚席侵攻之語。缺伏乞聖明,亟命先削臣職,缺以重國法,以安私分,不勝幸甚。臣云云,謹昧死以聞。批答見上燼餘
刑曹啓曰,今此嘉禮時,儀仗差備假醫女一百八十五名內,一百二十名,則以各該司婢子,已爲抄送於都監,而其餘六十五名,則實無充數之路,依前例以巫女·絃首抄送,俾無生事之患事,分付漢城府,何如?傳曰,允。
政院啓辭內,卽者忠州幼學崔世鎰,來呈一疏,觀其措語,則以今春謁聖文科入格之人,率多考官之親屬,請罷其榜,而語意極其危險,以至主上孤立於上,權勢盡歸於下爲言。噫,人心不古,世道益下,近年設科之後,雖多嘵嘵之言,而造意之不美,爲言之罔極,豈有如世鎰者哉?所當退却,而係是儒疏,故不得不捧入之意,敢啓。答曰,觀此崔世鎰上疏,一篇精神,不在於罷榜,而專出於熒惑天聽,傾陷朝廷之計,豈料造意之危險,一至於此哉?況試紙用奸云者,與尹星駿疏語,一串來,則此豈一鄕儒之所可獨辦耶?至以孤立於上,權歸於下,雖有後悔,尙何及哉等語,肆然筆之於書,直驅至臣於罔測之科,尤極痛心。崔世鎰定配,此疏還出給。刑曹謄錄
傳曰,卽見侍講院賓客頉書啓,吏批政官書啓,則刑曹判書閔鎭厚,禮曹判書金鎭龜,吏曹判書洪受瀗,尙在待命中,勿爲待命事,卽爲分付。
左承旨金德基,右承旨兪集一,同副承旨崔重泰,司書宋宅相,牌不進,依承傳罷職。傳曰,只推勿罷。朝報
上在慶德宮。停常參·經筵。
夜三更,月入東井星。
持平李東彦,就職。
領議政徐文重再度呈辭。不允批答。王若曰,累登鼎席,方倚卿而圖治,繼上巽辭,胡棄予而求退?謂已諒於前批,而莫回乎遐心,言念國事之艱虞,豈合元老之遜避?論議橫潰,朝著無寧靖之期,災異荐臻,時勢有危亡之象。矧今夏水潦之害,八路同然,惟荒歲賙賑之方,一日爲急,凡玆大小機務,必資首揆之參裁,所以前後開陳,俾責密席之規劃,夫何丐閑之請,遽及求助之辰?想夙夜之勤勞,雖或小愆於榮衛,賴神明之扶護,終幸苦疾之痊瘳。方佇不日而造朝,反欲連章而乞免,顧大臣去就,豈同於庶僚?如元首股肱,相須爲一體,釐草弊瘼,須卿敏達之才,調劑辛甘,藉卿厚重之量。頃覽手箚之條上,儘憂愛之摰勤,徐對面議於筵中,擬商確而裁處,寡昧之倚毗斯重,元輔之進退奚輕?桑楡暮齡,固知氣血之易損,廊廟經理,不以奔走而爲恭。雖緣情志之未孚,必欲求去,尙念休戚之與同,其勿復辭。於戱,姚中書之尙通,爭稱救時之相,杜司徒之引疾,詎允釋負之章?卿其試思,予不多誥。所辭宜不允。故玆敎示,想宜知悉。知製敎魚史徽製進
府前啓,以國忌齋戒,今明日姑停。
傳曰,前縣監金澥,正言孟萬澤,前判官崔寔,進士鄭勖先,幼學金愼行〈女子〉,已經痘疫與否,詳問于本家,而或不無以已經痘疫,爲未經之弊,卽刻從實書啓之意,分付。
傳曰,靑松府使徐文徵,洪川縣監洪禹采,順安縣監金柱臣女子,初揀擇時,以發行後身病,未及上來云,今則已經累日,卽今上來與否,卽爲問啓事,分付。
修撰任守幹,牌不進,依承傳罷職。
貞顯王后國忌。
禮曹啓曰,命下矣。卽問于日官,則二十二日國忌正日,且有拘忌,二十三日月忌,亦有拘忌,二十四日不宜於上,二十五日國忌齋戒,且十惡日,二十六日國忌正日,且十惡日,其間無他平吉之日云矣,敢啓。傳曰,以二十七日定行。
政院啓曰,文臣朔試射時,以情勢難安,稱病不進人員,竝只推勿罷事,命下矣。李觀命·李晩堅·宋宅相等,謁聖時考官,而洪禹瑞·韓永祚·趙道彬,謁聖參榜人也。俱有難安情勢,推考傳旨,竝爲捧入之意,敢啓。傳曰,知道。
吏曹啓曰,臺諫有闕,政事,取稟。傳曰,過國忌後爲之。朝報
上在慶德宮。停常參·經筵。
領議政徐文重三度呈辭。入啓。傳曰,不允批答。
禮曹啓曰,命下矣。令漢城府,分付各其部官,使之詳問於本家,則前縣監金澥女子,正言孟萬澤女子,進士鄭勖先女子,幼學金愼行女子,俱爲已經痘疫,前判官崔寔女子,未經痘疫。洪川縣監洪禹采女子,順安縣監金柱臣女子,今已入來,靑松府使徐文徵女子,發行之後,中路得病,未及上來云矣,敢啓。傳曰,知道。
政院啓曰,投疏人崔世鎰,因臺啓嚴鞫得情事,命下矣。卽者刑曹草記到院,援引曾前姜敏著·李顯命等事,請移禁府,而今此世鎰之罪,與敏著事不同,旣非推鞫之事,又非官職之人,而該曹之請移禁府,殊未得當。草記還爲出給,仍令刑曹,嚴鞫之意,分付,何如?傳曰,允。
傳曰,前縣監金澥女子,前正言孟萬澤女子,進士鄭勖先女子,幼學金愼行女子,及初揀擇未參女子竝禁婚,其餘竝許婚。傳曰,曾前則初揀擇過後,差出都監堂郞矣。今番初揀擇,前期四日,預爲差出都監者,蓋欲無窘急之弊,而揀擇之後,今已兩日,都監尙無會同坐起之擧,殊無前期差出之本意,已極未安。且以禮曹草記,別宮處所,令都監稟定事啓下,而自都監,亦無稟旨之擧,今番事,何如是耶?問啓。傳曰,初揀擇未參女子,明日詣闕事,分付。
上在慶德宮。停常參·經筵。
午未時,日暈。
禮曹郞廳,以嘉禮都監都提調意啓曰,傳敎矣。都監堂上·郞廳啓下,在於今十六日夜間,而十七日,十八日,崇陵國忌相値,十九日則崔世鎰之疏入啓,故臣世白,與提調禮曹判書金鎭龜,待命於金吾門外,二十日,臣世白,陳疏承批之後,昨今兩日,卽欲開坐,而金鎭龜,以國忌未及陳疏,不敢進參云,故不得已將待其陳疏批下,定以明日開坐,凡事一依謄錄,預爲整待,初已一邊分付各該曹,而至於別宮處所稟旨事,該曹尙無啓下草記傳示之事,今因傳敎,始得知之,此則當爲査處,而事勢雖適如此,難免遲緩之責,今此傳敎之下,不勝惶恐俟罪之意,敢啓。傳曰,知道。勿待罪。
刑曹參判金錫衍,參議魚史徽上疏。大槪,投疏人崔世鎰嚴鞫之命,判下本曹,而參考前例,有不敢率爾奉行者,且於首席引入之日,尤不可以次官替行,乞蒙諒察,亟賜變通,以重獄體事。入啓。答曰,省疏具悉。卿等勿辭,從速擧行。
司果許玧上疏。入啓。答曰,省疏具悉。予意備悉於相臣之疏批矣。爾其勿辭焉。
政院啓曰,卽者吏曹郞廳來言,今日爲政事,命下,而判書洪受瀗上疏入啓,參判金鎭圭,待命於金吾門外,參議鄭澔,病不來,不得開政云。參判金鎭圭,參議鄭澔,竝卽牌招開政,何如?傳曰,允。吏曹參判金鎭圭,牌不進。
司直姜鋧上疏。入啓。答曰,省疏具悉卿懇。予意備悉於相臣疏批矣。安心勿辭,從速行公。
工曹參議徐宗憲,司書宋宅相上疏。入啓。答曰,省疏具悉。予意備悉於相臣疏批矣。爾其勿辭,從速察職。
禮曹判書金鎭龜,刑曹判書閔鎭厚,吏曹判書洪受瀗上疏。入啓。答曰,省疏具悉卿懇。予意備悉於相臣疏批矣。安心勿辭,從速行公。
傳曰,明日晝講爲之。
領議政徐文重三度呈辭。入啓。不允批答。
傳曰,順安縣監金柱臣女子,未經痘疫與否,卽爲從實問啓。
正言金栽上疏。入啓。答曰,省疏具悉。予意備悉於相臣疏批矣。爾其勿辭察職。
院啓,親民之政,莫如守令,責成之道,惟在久任,況當年事大侵之日,其不可數數遞易也,審矣。近來守令圖遞之習,漸成痼弊,至於邑弊多端,難於變通,賑事當前,無以設施,則百般謀避,必遞乃已,或有稱病而圖免者,或有故犯而仍遞者,頃日十朔前解由勿拘之規,亦出於矯弊之意,亦不可無別樣申飭之道。請分付各道監司,守令之圖遞,除病大段,罪犯非細者外,切勿許遞事,別爲嚴飭施行。京江船路,異於海津,雖遇風勢之不順,若有沙工運船者,則可無致敗之患,而近來江上人心,尤甚頑悍,沙工輩,潛伺津頭,必待穀物馱載,船價可徵之人,始乃操船以濟,而其他柴草所載者,及徒行無價之人,或値急危,視之尋常,無意往救於士夫家內行往來之時,亦嘗隱避,曾不顧見,只令行人之不習水者,獨自刺運去來,故雖値可救之勢,而尙多覆沒之患,其所痛駭,已不可勝言,而頃於露梁津,滿載船數隻,中流覆敗,人物溺死者,不知其數,聞來驚慘,爲如何哉?若不別樣重治,則顚沈之禍,連連不止。請分付監司,拿致東西各津渡管領津丞·沙工等,各別嚴刑,且令該曹,頻數摘奸,若有如前慢忽之擧,從重科罪,俾無津頭病涉之弊。師儒之官,異於該司庶僚,而直講李行道,門地卑賤,濫授本職,物議之爲駭,久而未已。請直講李行道改正。抱川縣監李淶,政令施爲,率多妄悖,姑提其最大者言之,勒定採蔘軍六七名於峽中,一面使之逐朔採納,分定生漆於一境之內,計戶收捧,如不備納,則以錢代徵,凡官家貿易之物,倍蓰本價,官屬村氓,俱被其害。凶歲字牧之任,不可仍付此人,請抱川縣監李淶罷職。泗川縣監朴世挺,到任之後,無一善狀,刑杖濫酷,徵斂無藝,浸酗酒色,荒廢職事,蠱惑官妓,率置衙門,大小詞訟,一從其言,至於軍役充定,專委吏手,抄出進退之際,多費近百兩之賂錢,一境之內,民不堪命,況今國禁申飭之日,屠販狼藉,略無顧忌,如此貪淫不法之類,不可以迎送有弊,而仍畀凶歲撫摩之責。請泗川縣監朴世挺罷職。答曰,依啓。末端兩件事,更加詳察處之。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上槐院,乃是新進初程,從前分館之際,極其愼簡,而今此權知副正字尹鼎謙·李濰,俱以寒微之蹤,且乏聰敏之譽,而濫藉援引之力,厚招猥雜之譏。請分館時當該行首·掌務官罷職,權知承文院副正字尹鼎謙·李濰,竝命汰去。國家設置醫官,上以保護聖躬,下以濟活人命,而向來醫官之稍有名稱,及濫叨崇班者,驕恣縱傲,無所不至。今七月初,故僉知李志傑,以衛將,在西所直廬,猝得暴疾,其子馳詣直所,〈所〉聞醫官丁時悌,方在玉堂,親自進去,以暫臨診察之意,百般哀乞,而托以他故,略不動念。相距咫尺之地,終不往見,俄又過去,而亦不歷入,達宵遑急,遂至危境,翌朝舁出,旋卽奄忽。夫闕中之人,雖卒伍之賤,苟有急病,所當登時醫治,況此禁直朝士,暴嬰死疾,而身爲醫官,越視不顧,其驕愎不忍之狀,聞者莫不憤痛,不可以事在旣往,終無懲治之擧。請醫官丁時悌罷職。日昨本府茶時時,忠淸道公州折衝李基昌,呈狀本府,以爲渠之家基,在於公州五龍洞,四世相傳,今至二百餘年,近隣村戶,殆近二百,瓦家數百間,草家百餘間,連亘一衖矣。庚戌年,逆杭家,率地師,占山於渠家竈堗之後,初則約價千金,萬端誘脅,百世之基,不可公然見奪,故終始牢拒,則彼乃以先諾後背之說,誣罔天聽,使渠就理,編配之後,別作大索,千餘役軍,倒柁毁塌,一村之人,呼哭徹天,冤呼憤惋,有不忍言。其後杭,招致基昌弟基泰,且縛基昌之奴,累日威脅,乃以二百兩錢文,二十石皮穀先給,勒捧文記,死生所關,不敢違拒,而至於價本塡書之處,空而不書,蓋爲初約千金,而其後杭家,終不備給,刻骨之痛,積鬱十餘年,而氣勢所壓,不敢出一言,今始呈訴於伸枉之司,少紓積歲之冤云。此事之憤怨於民,不待基昌之訴,而國人之所共憤惋者也。逆家包藏禍心,圖占名地,其心所在,路人皆知,不特此也。臣東彦,今春奉命廉訪時,湖中人民之白地見奪其家基田畓,不止一二處,湖民在在冤憤,杭家伏法之後,不可不一一推給,以慰民望,而但基昌見奪之處,旣爲親王子入葬之地,則到今雖難推給,決不可仍置。請令該曹査覆,計其間數,及當初折價,以杭家財産,准價計給,其他人民等田畓及家垈,亦令本道査出,還給本主,以解湖民之積冤。繼後之事,大關人倫,與受之際,不可不明正,而昨於茶時坐,伏見南部幼學許量呈狀,則以爲,渠以四代奉祀之人,長子銶早沒,長孫潤繼夭,只有次孫德達,嗣續之重,惟在此一塊肉,而今聞其八寸弟許墍,爲其弟四亡子錕之繼後,己卯年間,使錕之妻韓氏,誣呈上言,以爲錕之兄弟俱沒,夫家無近屬,請以德達繼,而此與兩家父母俱存,循例立後者,有異云云。錕之父墍,及其兄鐩,今方生存,墍之堂從兄弟,俱有子孫,德達之母,亦方見在,而今其爲說,節節誣罔,至以未成人德達,詐爲冠名,百般巧飾,極言其哀矜惻恤之意,以之欺罔宸聽,感動天意,終至於以特恩許繼,而旣隱諱於兒家,用計陰祕,有此擧措,今始發覺於四年之後,不勝憤痛,敢此來呈云云。兩家俱是士夫,而許墍父子之勤誘未解事婦人,誣稱彼此家長之俱亡,旣已以生爲死,繼又詐作名字,誣欺天聽者,已極悖倫。況父子定倫,何等重事,全諱兒家,黯黮上言者,尤極陰譎,不可不明査嚴治,以正倫紀。請令該曹,一一覈出,究得實狀之後,罷其繼後,依律科斷。新除授持平權忭,時在忠淸道韓山地,請斯速乘馹上來事,下諭。答曰,不允。丁時悌推考。第五件·六件事及下諭事,依啓。
兵曹判書李濡辭職上疏。入啓。答曰,省疏具悉。卿勿過辭,安心速出行公。
有政。大司諫李健命,判決事金宇杭,文學孟萬澤,谷山府使李溶,正言金相謖,橫城縣監李景華,監察宋墁。
司書宋宅相疏曰,伏以,臣於昨日,得見崔世鎰疏本,則極論春間謁聖試士,考官之循私數行缺本無相避之法,考官親屬,參榜缺何限,則此等危險之說,固不足呶呶矣。且臣適於其時,得聞考官成璹之言,以爲分考時,與吏判洪受瀗,分隊考試,而李海朝之文,出於所考之軸云。洪受瀗·成璹之於李海朝,本非親屬,則其間有何容私之理,而其所爲言,乃至於此,誠可怕也。臣旣忝其對讀之末,則固不敢以臣名之不入指斥中,而有所自恕,抗顔在職,蒼黃徑出,待命於金吾門外矣。聖度天大,罰止問備,而本院又以書筵入侍,上下番不備,至有牌招之擧,分義所在,固當竭蹶趨命,而臣之情跡,決無祗承嚴命之望,坐速違慢,誅罰是俟,勿罷之命,旣出格外,不參試射,在例當遞,而只推之命,又降此際,聖恩愈隆,臣罪愈大,感激惶悚,靡所容措。今者恩召荐降,不敢累違,黽勉趨伏於禁扃之下,而顧此難安之勢,實與諸臣,無所異同,雖因聖敎,不爲待罪,未及勘罪之前,終無厭然行公之理,不得已又自闕外,徑退而歸。伏乞聖明,亟命鐫削臣職,仍治臣罪,千萬幸甚。謹昧死以聞。批答見上
判義禁李濡疏曰,伏以,臣負犯深重,有不容一日偃息於輦下,而適値國祥臨迫,顧念分義情理,不得不急急進參於闕外散班,仍而遲回至今者,實非本心,而若其必退之計,則固已決矣。如臣不肖,本無才能,惟以克祛私意,一心奉□,圖報國恩者,素所蓄積,而今者反爲幺麼譯舌缺獄廢格王命,則平生所自勉者,掃地盡矣。缺蔑公至此,而得逭刑章,猶帶職名,斷無是理,聖度天涵,特賜溫批,臣非木石,冒沒廉恥。數行缺呼籲,見阻喉司,尙未缺所遭又非尋常,則豈可視同例讓,圖缺臣立朝三十餘年,素行不能取信於人,缺被情外之疑,遽以汚衊相加,而區區疾痛之號,亦無自達於天地父母之前,此無非臣觸處見賤之致,聖明亦何取於如此之人,而不卽斥退,以重其辱名器而羞縉紳乎?伏乞聖慈,諒臣決難冒出之狀,亟命鐫罷臣所帶,毋使重任,一向瘝曠,仍正臣罪,以嚴刑憲,不勝幸甚。謹昧死以聞。批答見上
吏曹判書洪受瀗疏曰,伏以,臣於昨日缺崔世鎰,投進一疏,構成謁聖時考官循私之罪,極其陰險,臣不勝驚怖危懍,蒼黃待命於金吾門外,因得其疏本,則罪狀命臣以下參試諸人,罔有紀極,而拈出臣從子禹瑞及妻姪李縡之姓名,疊加罔測之罪於臣身,臣益覺心寒膽慄,不知置身之所也。凡親臨試取之規,諸考官,分隊考校,各有所抄選,則命官,俱收其券,與主文者合考,揀汰而科次焉,故凡入彀之券,皆知其自其隊中出矣。禹瑞及李縡之試券,各有分考時選取之人,此則人所共知也。臣則與兵曹佐郞成璹,同隊考取,至於合考時入格者,乃李海朝一人而已。仰惟天威儼臨,日月孔昭,人言雖巧,上天難欺,臣於此,不必多辨,而譸張機辯,捏成罪案,驅之以循私之罪,置之於罔赦之科,復以孤立勢移等語,威動脅勒,殆同上變急書,臣披見至此,毛骨俱竦,直欲溘然無訛,人臣負此罪名,雖缺猶不足以盡其誅,泥首席藁,恭俟鈇鉞之加,缺召牌降臨,而萬無趨承之勢,自犯缺再下於常格之外,臣誠驚惶感激。數行缺答曰,省疏具悉卿懇。予意備陳於疏批矣。安心勿辭,從速行公。
刑曹判書閔鎭厚疏曰,伏以,臣昨者竊聞有人投匭,詆辱廷紳,而臣名亦入〈於其中,臣心〉不能自定,卽詣金吾門外,恭俟嚴譴,缺特命勿待罪,臣感戴涕泗,席藁經日,而數行缺聖明之所俯燭也。榜出後缺向臣所抄三張,皆不免見黜,而臣之缺李縡及亡妻之從弟李海朝,俱以他考官所抄,偶得參榜,近來世道漸下,媚忮成習,科後嘵嘵之說,雖無所不有,而以此而疑臣,誠非常情之所及也。然苟使臣,持身行事,素孚於一世,則彼雖無狀,必不敢公肆誣衊缺之罔極,皆臣自取,又何可咎人?今若諉以缺然仍居於六卿之列,則四方聽聞,益增其憤鬱。惟有卸去,歸伏田里,卽臣善保晩節之圖,而時議亦可以少謝,國體亦可以自尊也,況本曹,方以朝命,有拿鞫其人之擧,尤不可冒據首席,仍治此獄,臣之情勢,節節狼狽,伏乞天地父母,特垂睿照,亟削臣職,以快人心,以安私分,千萬幸甚。謹昧死以聞。批答見上
禮曹判書金鎭龜疏曰,伏以,臣於得見崔世鎰疏本,以爲謁聖全榜,皆考官私親,而韓永祚,則指斥於臣之兄弟缺誣,俱極危險,而至於孤立權移等語,有同變書,令人震怖,求死不得。臣走伏金吾門外,以俟嚴誅,不自意淵鑑俯燭,聖諭特宣,命勿待命,臣於是,惶隕感泣,不知所以措身也。勤敎之下,不得不缺顧臣所遭,實非尋常人言之比,臣何敢仰恃日月之明,而不爲略暴其事狀哉?蓋臣忝叨考官之列,與缺登同隊合考,抄取僅可者三券,而合考之缺伏在班次,無所參涉,臣所抄上,皆見黜落,缺衆所共知,烏可誣也?永祚之作,旣非臣所抄缺無論其言之誣罔,竊觀其數行缺以嚴邦憲,以快人心,不勝幸甚。謹昧死以聞。批答上同
正言金栽疏曰,伏以,臣幸蒙恩由,往修父母墳塋,幽明感泣,殞結是期,而風寒所襲,感傷非細,委臥旅舍,證情沈篤,荏苒之頃,由限已迫,扶曳病軀,寸寸前進,行到中路,得聞崔世鎰爲名者,投進一疏,極言今春謁聖試官行私之罪,至請罷榜,而語意極其叵測,臣亦伊時備數於考券之末,看來悸怖,不覺魄奪而身靑也。缺國綱解弛,私意橫流,前後科場之用奸,臣亦不敢缺人,而今此視學選士,事體至嚴,威顔咫尺,百僚具瞻,假令考官,或有私邪之心,何敢肆然幻弄於天缺全榜之人,盡歸於循私,則求之人情缺末世人心澆薄,凡於大小科數行缺身參試事,則濟私之誚,缺其何敢以不擧臣名於指斥之中爲幸,而晏然而已乎?臣昨纔入城,今當出肅,而情跡臲卼,不敢冒進,席藁私次,恭俟嚴誅,伏乞聖明,亟勘臣罪,以謝人言,不勝幸甚。謹昧死以聞。批答上同
工曹參議徐宗憲疏曰,伏以,臣伏見崔世鎰疏,臚列今春謁聖試士考官循私之罪,不遺餘力,語極危怖,臣看來,不勝惶霣之至。夫親臨試士,何等嚴重之地,分隊考校缺私之迹,而況謁聖之科,旣無相避之法,考官親屬得參者,前後非一,則人之爲言,胡至此極?危險叵測之說,不足多辨,而臣旣忝伊時考官之末,同參試事,則其何可以不入於擧名指斥中,而晏然而已乎?玆敢縮伏私次,露意自列,伏乞聖慈,先罷臣職,仍勘臣罪,千萬幸甚。謹昧死以聞。批答見上燼餘
政院啓曰,卽者禁府郞廳,以委官意來言,明日三省推鞫,當爲開坐,而禁府堂上,皆以引入,無行公之員,勢將不得爲之云。莫重省鞫,一向遷就,殊甚未安,禁府堂上,明日待開門,牌招之地,何如?傳曰,允。此一條,當在二十四日刑曹謄錄
京畿監司書目,長湍等官呈,以獨女私婢後種等四名,爲虎囕殺,極爲驚慘事。又書目,漢江·露梁兩津渰死之人,至於四名之多,事極驚慘事。啓。傳曰,事極驚慘。渰死人等,令本道恤典擧行。
都承旨趙泰采上疏。入啓。答曰,省疏具悉。卿勿過辭,從速察職。
領議政徐文重三度呈辭。不允批答。王若曰,歷觀國家之安危,實係輔相之進退。姚·宋爲政,則開元之治可觀,韓·富在朝,則慶曆之化爲盛。矧今日岌嶪之勢,有衰季亂亡之憂,世道人心,殆至於莫可收拾,天災地異,不知有何樣禍機。此誠大小臣僚,馳騖而不足,豈宜股肱輔弼,去就之自輕?惟卿,有文武資,同休戚義。曉達時務,陶太尉之綜理不遺,久掌戎權,蔡征虜之忠勤罙篤,由其望實之俱著,肆予倚毗之愈隆。雖前後屢登台司,曾不淹乎歲月,而平生所抱器業,尙未遑於措施,逮夫改卜之初,乃有无妄之疾,累月在告,知榮衛之復完,數旬造朝,幸謀猷之日贊。不料求助之日,又上請急之章,豈國事之無可爲,使智者而縮手?抑誠禮之有未盡?顧余躬而多慙。席上密勿之言,將欲待卿而區劃,病裏條奏之箚,亦足見卿之忱誠。玆用申申而告之,豈忍望望然去也?年齡雖暮,旣非懸車之時,精力尙强,想有勿藥之喜。惟宜臥閤而論道,何必累牘而請閑?於戱,如水無津,孰任利涉之策,若歲大旱,益切霖雨之思,亟回遐心,勉副至望。所辭宜不允。故玆敎示,想宜知悉。知製敎李健命製進朝報
傳曰,今觀政官書啓,吏曹參判金鎭圭,今方待命,勿待命事,分付。朝報
上在慶德宮。停常參·經筵。
工曹判書金構辭職上疏。入啓。答曰,省疏具悉卿懇。前後之批,業已開示,不宜一向引入,以孤至意,安心勿辭,從速行公。
傳曰,今日晝講停。
政院啓曰,丁時悌推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
領議政徐文重四度呈辭。入啓。傳曰,不允批答。仍傳曰,遣史官傳諭。
府啓,請還收炤兄弟放歸田里之命,竝命絶島定配事。請還收科獄罪人酌處之命,更加嚴刑得情。請承文院權知副正字尹鼎謙·李濰竝汰去,分館行首·掌務官竝罷職。請醫官丁時悌罷職。措辭竝見上配匹之際,生民之始,萬福之源,王者之造端正妃,莫大於擇配,雖以閭巷匹夫家言之,尙且考其閥閱,諗其家行,況於帝王之家,其所致勤,爲如何哉?今此德選,何等重禮,門閥之外,必擇其內外家行無一點疵累,然後方合寤寐之求矣。初揀擇中孟氏家世閥行範,人所艶稱,而但其外家之有疵謗,擧世之所共聞,當初該曹之循例捧單,殊涉不審,豈可終始掩覆,仍置於揀選之中哉?請令該曹,拔去於再揀中,以重事體。答曰,不允。末端事,令該曹稟處。
刑曹啓目,幼學崔世鎰元情云云。觀此所供,則與其矣疏內辭緣,多有徑庭之處乙仍于,拈出數條疑端,反覆鉤問,則所供胡亂,多不成說哛不喩,所謂入格擧子,族派前後,大段相違是白乎旀,至於考官用情之事,亦未得見是如爲白乎所,其受人指嗾,終難掩覆是白乎旀,且其所供文字,短澁不續。以此觀之,則其矣上疏,出於他人之手,皎然可知,而多般窮覈,終始飾詐,不爲直招,情狀殊甚痛駭是白乎所,平問之下,萬無輸情之理,上裁,何如?啓刑推究問。
傳曰,縣監金柱臣女子,禁婚。縣監洪禹采,通德郞閔師魯,參奉郭萬績女子,竝許婚。
院啓,請抱川縣監李淶罷職。請泗川縣監朴世挺罷職。措辭竝見上答曰,不允。
左副承旨任舜元書啓,臣敬奉聖批,傳諭領議政徐文重處,則以爲,臣之賤疾沈綿,尙未解職,瘝曠之罪,日積如山,尋單請急,實出於萬不獲已,而累承批旨,不許允兪,臣誠徊徨悶蹙,方切煩瀆之懼矣。不意玆者,近侍降臨,溫諭備至,其所倚任責礪,有非微臣之所敢承當者,臣誠驚惶震怖,今臣氣力,苟有一分可以供職之勢,則半年之內,臣何敢再次引入,自速慢命之誅哉?伏地感涕,不知所達云矣,敢啓。傳曰,知道。
吏曹參判金鎭圭上疏。入啓。答曰,省疏具悉。已諭予意於大臣疏批矣。卿其安心勿辭,從速察職。
江華留守李思永疏曰,伏以,臣卽見忠州人崔世鎰疏本,專論今春謁聖缺事,造意牽辭,極其危險,歷言某人爲某缺濟其私,直驅諸臣於罔測,而臣名亦在其中缺臣於伊時,適忝喉司之長,缺參榜中金萬謹,卽臣之女數行缺席藁官次,封章仰暴,尤增惶蹙,缺仍勘臣罪,以謝人言,千萬幸甚。謹昧死以聞。批答見上
吏曹參判金鎭圭疏曰,伏以,臣昨在缺得見崔世鎰疏本,乃謂今春泮科全榜,皆考官親屬,韓永祚·李海朝,則指目於臣,其所言,罔非險陰奸慝,而至以孤立權歸等語,爲恐動天聽,網打朝紳之計,臣披讀未卒,心寒膽慄。爲人臣子,得此罪名,宜卽歸身司敗,以缺誅罰,故馳詣禁府之外,泥首待命,不意召牌,降臨於席藁之中,臣於本職,前猶不敢冒當,而況今豈可抗顔周行?玆以坐違君命,釁孽缺逋慢之罪,臣誠隕蹙靡容,席藁待命,數行缺惟聖慈之悶缺在臣之道,安得不一陳玆事於疏末,以備睿覽也?蓋伊日試士也,臣忝居考官之列,遵缺以上,而及至將爲合考,主文之臣,進詣大臣之前,缺竝來,蓋以臣曾叨提學故也。遂同進上前,大臣白,上招前提學姜鋧,仍與合考於黼座咫尺之地,而臣以官卑於李畬及鋧,臣對讀,大臣與畬,議定取舍,鋧亦評其可否,凡所考校,必務歸一,罔或有獨行一人之見者,缺所抄,二券則見黜,一券得中,坼號後審之,則缺券也。永祚,固臣內弟,而其券旣自他缺皆以爲稍優,至置乙科,則此豈臣所敢濟私缺設令無狀,欲缺自選其券,無所預數行缺親屬於名利之都府,以自缺以齊皡,仍其兄之爲時相,而缺有所枉,涕歎世道之不古,此蓋有司,私缺誣訴也。今世視唐益下,而親屬之嫌,缺爲有司者,其肯不恤其身之被誣訴,而反爲缺科名乎?此乃人情之所必不然也。且其所謂試紙事,機括已發於前,李畬亦嘗疏辨,而今世鎰,尤極凶險用奸爲言,且混稱國子堂上者,意在竝陷臣身,而永祚試紙之踏印,實在主掌禁飭之時,不在缺之後,其言之誣罔,推此可知也。夫殿庭科試缺官擧子之親嫌,故在前,以其親子弟,得缺有循私之跡,則缺命柳鳳輝事,缺已著於崔重泰缺,豈有如世鎰之構捏虛無,勒加誣衊,直毆人於罔測之地者,而況其指意,不但爲一科事,而揣摩甚巧,偵伺至密,缺積憾之所發,乘釁抵罅,眩亂惎間,缺今日廷臣,可謂遊於羿彀之中矣。何幸日月高懸,魑魅難逃,備忘之聲罪世鎰,批旨之慰諭大臣者,至矣。聖明在上,更何憂虞,而顧臣之所痛恨,臣以無似,過蒙渥恩,濫躋高顯,雖未效萬一,而若其區區所懷,惟在精白一心,奉公祛私,前後忝考館學缺科場者多矣,而雖不能明於鑑別缺被人指點,則豈於此科,爲一外屬缺罹此黯黮之醜謗,臣冤缺赤而不可得也。噫,用奸。以下缺燼餘
政院啓曰,禁府郞廳,以委官意來言,今日,判義禁李濡,知義禁姜鋧,同義禁柳之發,再招不進,明日,國忌齋戒,明明日,正日,三省推鞫,不得爲之云矣,敢啓。傳曰,知道。
下直,淸風府使南宅夏,濟源察訪沈尙尹,眞寶縣監李鳳年,高嶺僉使鄭箕齊,平山萬戶韓爾錫。
傳曰,工曹判書金構,昨因嘉禮都監草記牌招,而違召不進,今又陳疏批答已下,更爲牌招,使之察任事,分付。朝報
上在慶德宮。停常參·經筵。
戶曹啓曰,卽接廣興倉所報,來九月朔頒料次,倉官,進去于領議政徐文重家,請受祿牌,則以爲,方在呈告中,祿牌不爲出給云,係是大臣祿俸,何以爲之?敢稟。傳曰,令倉官輸送。
傳曰,史官一員待命,騎馬三匹立之,徽陵忌辰祭所內摘奸。
領議政徐文重箚子。大槪,更暴病狀,難供職事,乞命遞解臣所帶諸職,以重國事事。入啓。答曰,省箚具悉卿懇。纔諭予意,更何多誥?卿其須體如渴之志,亟斷巽讓之章,臥閤論道,以濟時艱。仍傳曰,遣史官傳諭。
禮曹判書金鎭龜,參判柳之發〈上疏。大槪〉,臣於昨日臺啓,旣被不審之斥,實深惶懼不安,亦有所不敢妄爲覆啓者。伏願聖明,亟命遞罷臣等之職,本曹所下之事,則詢問大臣而處之,以謝臺議,以重事體事。入啓。答曰,省疏具悉。卿等勿辭,議大臣稟處。
平安監司書目,江界等三邑,則七月初六日以後,嘉山等十四邑,八月初八日以後,連夜霜降,晩穀之未熟,無望成實,祥原等二十邑,則八月初七日,雨雹交下,已熟之穀,多被損落,其中山邑,則又有禽獸害穀之患,今年穡事,已判凶歉,言念民事,罔知攸爲事。朝報
上在慶德宮。停常參·經筵。
明日再揀擇正時,巳初一刻。
禮曹啓目,粘連啓下是白有亦,議于大臣,則領府事尹趾善以爲,帝王家俔天之卜,乃所以恭承宗廟,母儀臣民也。其揀選之必審,事體之至重,謂如何哉?今玆孟氏外家疵謗之說,國言藉藉,雖閭巷士夫之間,羞與連媾者,已有年所。毋論其虛實,旣有不祥之言,則當初該曹之循例捧單,極涉未安,到今臺啓重發,至有令該曹稟處之命,則拔去之外,寧容他議,而禮官之泛稱何事,而請議大臣,殊甚不誠,伏倠上裁。領議政徐文重以爲,今此揀擇,何等重事,而禮官初旣不能詳審,致有物議,及至臺啓始發之後,固宜以人所共聞者,明白覆奏,而乃謂果指何事,措事朦朧,殊無愼重大禮之意,誠極駭然矣。所謂李家疵謗,爲其門累,久矣,不可以當初濫入,仍存再揀之列,依臺啓拔去,實合事宜,伏惟上裁。大臣之意如此,上裁,何如?啓此與捧單時拔去有異,該曹請詢大臣,不是異事是在果,旣以疵謗爲言,則不宜仍存,拔去。
領議政徐文重五度呈辭。入啓。傳曰,安心調理。
左議政李世白以爲,自前揀擇之時,該曹收捧單子,就其中可拔者拔之,可存者存之,曷嘗有請詢大臣之事哉?今此德選,何等重大,而臺諫,旣以孟氏外家疵謗,擧世共聞爲言,至請拔去,則該曹,惟當自引其不審之失,請依臺啓施行,以重事體,而今乃創出前所未有之規,至請詢問大臣,事體誠極未安,此外無容他議,伏惟上裁。右議政申琓以爲,今此德選,何等重事,而臺啓旣以疵謗爲言,則毋論虛實,事體所在,拔去之外,無容別議,伏惟上裁。朝報
上在慶德宮。停常參·經筵。
下直,慶州府尹柳以復。
領議政徐文重六度呈辭。入啓。傳曰,安心調理。
判尹李寅燁上疏。入啓。答曰,省疏具悉。卿於大禮,創出別樣意見者,予未可知,而第令該曹,議大臣稟處。疏末事,尤涉不韙也。
大司諫李健命上疏。入啓。答曰,省疏具悉。爾其勿辭,從速察職。
禮曹判書金鎭龜上疏,及工曹判書金構上疏。入啓。答曰,省疏具悉卿懇。卿其勿辭,安心行公。
都承旨趙泰采上疏,及禮曹參判柳之發辭職上疏。入啓。答曰,省疏具悉。卿其勿辭,從速察職。
左承旨金德基上疏。入啓。答曰,省疏具悉。爾其勿辭,救護母病。
忠淸監司書目,臣於嚴敎之下,不敢晏然在職,撤巡徑還,席藁俟譴事,上疏上送事。啓。答曰,省疏具悉。卿其勿辭察職。
禮曹啓曰,再揀擇,今日已行,三揀擇,以何間推擇乎?敢稟。傳曰,開月旬前,推擇,可也。
府啓,請還收炤兄弟放歸田里之命,竝命絶島定配事。請還收科獄罪人酌處之命,更加嚴刑得情。請承文院權知副正字尹鼎謙·李濰竝汰去,分館時行首·掌務官,竝罷職。請醫官丁時悌罷職。措辭竝見上答曰,不允。第三件事,依啓。
文學孟萬澤,牌不進,罷職。
院啓,請抱川縣監李淶罷職。請泗川縣監朴世挺罷職。措辭竝見上全城君混,以崇品宗班,全無行檢,頃於國祥會哭之日,被酒迷亂,脫帽叫呼,狂顚之狀,大駭瞻視,傳說喧藉,如此蔑禮悖道之人,不可無別樣糾劾之道,請全城君混削去仕版。引嫌而退。當初所論,旣歸爽實,而同參諸僚,亦皆被遞,則難安之勢,宜無異同,請正言金相稷遞差。答曰,依啓。削版事,不允。
禮曹啓曰,命下矣。三揀擇吉日,令日官推擇,則來九月初三日辰時,初九日辰時爲吉,而其間皆有拘忌,無他吉日云。此兩日中,以何日定行乎?敢稟。傳曰,以初三日定行。
備忘記,國家大婚,何等重事,而判尹李寅燁,敢於再揀已定之後,猥陳一疏,沮戱大禮,自古定妃之安有居別宮歲餘之事乎?事未前聞,極涉無謂。李寅燁,爲先罷職,議大臣一款,勿施。
啓曰,都廳郞李晩成,啓下之時,問于兵曹,則方帶司果軍銜云,故單子中,以此懸錄,啓下矣。今聞晩成,坐罷蒙敍之後,元無付職之事云,該吏誤告之罪,自都監推治,而臣等亦難免不察之失,不勝惶恐。李晩成,令該曹卽爲口傳付軍職,使之察任,何如?傳曰,允。以上嘉禮儀軌
正言金相稷啓曰,臣於春間,忝叨本職時,右僚,以淸州牧使嚴纘削版,及宴會儒生定配事發論,而臣亦隨參矣。當初所論,雖不無苖脈,而要其歸宿,大抵相反,該曹覆啓,旣以俱非實狀爲言,而同參諸僚,亦皆引避見遞,則失實之責,臣亦難免,不可一刻仍冒於言地,請命遞斥臣職。答曰,勿辭,退待物論。
政院啓曰,判義禁李濡,知義禁姜鋧,同義禁柳之發,皆違,牌不進,推考傳旨,纔已捧入,而省鞫之尙今遷就,事甚未安,竝卽更爲牌招,何如?傳曰,允。
傳曰,縣監金柱臣,前縣監金澥,進士鄭勖先女子,三揀擇時詣闕,幼學金愼行,府使徐文淑,前別提任泂女子,及未參女子三人,竝許婚。
左參贊李畬上疏。大槪,臣病伏鄕廬,得見崔世鎰疏本,不覺毛骨俱竦,身不貼地,忍死上來,席藁於都門之外,泥首請命,伏乞下臣司敗,覈臣罪狀,以嚴王法事。答曰,省疏具悉卿懇。已悉於大臣疏批矣。安心勿辭,從速入來行公。朝報
上在慶德宮。停常參·經筵。
政院啓曰,伏見備忘記,有判尹李寅燁罷職之命,臣等竊以爲過重也。寅燁疏論,蓋援古禮爲言,而若於單子收捧之初,陳其意見,以備財擇,猶或可也。今於再揀之日,發此後時之議,至於奉之別宮,以待三年之畢等說,無所經據,固不免爲妄率,而第其本心,不過欲愼重大禮,有懷無隱之意。今以其言爲不可,則惟當置之而已,而至以此,加其罪罰,抑有乖於包容之聖度。況此沮戱大禮之敎,有非臣子所忍聞者,不但大非寅燁之本情,大聖人辭令,恐亦爲失當之歸。臣等忝在近密,區區所懷,不敢不達,惶恐敢啓。答曰,勿煩。
吏曹啓曰,臺諫有闕,政事,取稟。傳曰,明日爲之。
領議政徐文重七度呈辭。入啓。傳曰,安心調理。
院啓,請全城君混削去仕版。措辭見上臣伏見備忘記,有前判尹李寅燁罷職之命,臣竊以爲過重也。寅燁疏陳之事,誠未免爲後時之論,而若其本情,則只欲援據古禮,務歸至當,而旣有所懷,不能自隱,苟其言之不可用,則只當置之,夫安有可罪之事,而聖明不少舒究,特施譴罰,已有歉於包荒之大度。至於沮戱大禮四字,此豈臣子之萌於心者,而一言不槪,遽以此等題目,加之於平日嚮用之臣?竊恐大聖人體下之道,不宜若是也。喉司之覆啓,誠爲得體,而殿下不賜允兪,臣竊慨然。請加三思,還收前判尹李寅燁罷職之命。答曰,罷職。末端事,依啓。
玉堂箚子。大槪,請亟寢前判尹李寅燁罷職之命,昨下備忘,仍令還收事。入啓。答曰,省疏具悉。箚辭可不留意焉?
傳曰,判尹李寅燁罷職備忘記,還入之。備忘記,判尹李寅燁疏陳之事,旣涉妄率,亦無經據,不必議大臣,置之。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上引嫌而退。究問之請,亦有所據,非斥之論,何必深嫌?請執義尹弘离出仕。答曰,不允。處置事,依啓。前啓醫官丁時悌罷職事,停啓。
忠淸監司書目,延豐呈,以掌令李箕洪辭職上疏上送事。啓。答曰,省疏具悉爾懇。憂愛予甚嘉尙,可不體念焉?可以議處事,令該司稟處,爾其勿辭,上來察職。
啓曰,敎命篆文,必須趁速書進,可以及期織成,故書寫官差出之意,旣已啓稟,以吏曹參判金鎭圭,啓下矣,今已累日,尙不來詣書進。且敎命文,亦於三揀擇後,卽爲製進,可無窘急之弊,製述官行左贊成李畬,爲待命,方到城外,而疏批已下之後,猶不敢入來。今此兩臣,必以其情勢臲卼,難於趨命,而都監之事,與他職事有異,誠不可一向遷就,故臣亦與兩臣所不安,初無異同,雖不敢輒赴朝堂,至於都監,不得不連次赴坐,則今此李畬·金鎭圭等,製述書寫之任,似不當以其難安之故,終始辭避,令政院卽爲牌招,以爲卽速擧行之地,何如?傳曰,允。又啓曰,三揀擇卽日詣別宮時,應行諸事,禮曹旣已磨鍊,啓下矣。就考謄錄,則別宮侍衛,分兵曹堂上·郞廳各二員,分都摠府堂上·郞廳各二員,假衛將缺直巡更,雜人防禁等事,依都監缺啓,分付矣。今亦令該曹,依此擧行,何如?傳曰,允。
執義尹弘离啓曰,臣昨伏見前判尹李寅燁疏本,以崔世鎰事,反覆論列,始以鞫問一款,謂之損事體,終以自下仰請,歸之於逞忿,至有貽累朝廷,人皆鉗口等說,信斯言也,臣有累朝廷塞言路之罪,安得不瞿然悚慄乎?第未知宰臣,果以世鎰之疏,謂草野狂直之論耶?原疏旣已上徹,聖明洞燭其情狀,臣不必逐條辨破,而蓋其發語,雖主於構罪考官,要其用意,實在傾陷滿朝,權移孤立,後悔何及等說,極其危怖,有同急書,令人不覺心寒氣短者,所謂可用則用之,不可用則置之者,果指此等危險之言耶?若不明査其指嗾之根柢,打破其奸回之心肝,則非但滿廷臣僚,惴惴凜凜,無地置身,日後投間抵隙,嫁禍國家者,必將接踵繼起,期於空國而後已。此固不可不明正處置,而嘗伏聞昔在仁廟朝,有士人金坦者,以數人通塞之事,受嗾投疏,終至於嚴刑究得。顧此世鎰網打之計,比諸數人之通塞,其輕重何如哉?臣之發此啓者,只欲尊朝廷杜邪逕,且有前事之可據者,而今宰臣,乃以損事體關後弊爲言者,何歟?若如宰臣之言,則凡假儒冠,自鄕曲而來者,雖凶言悖說,有浮於世鎰者,亦可諉之於儒疏,而曾莫之問耶?臣恐事體之必不然,而後弊之益難防也,至若逞忿於一時者,尤不滿一哂也。其所謂權移孤立等語,實是人臣之所不忍聞者,凡在瞻聆,孰不痛惋之甚,而今此宰臣,猶不知惡,反咎言者,有若臣獨有私忿於世鎰,而必欲逞憾者然,無乃心有所蔽,不自覺悟而然耶?況伏見該曹覆啓,世鎰之不自構疏,受人指嗾之狀,節節綻露,昭不可掩,而宰臣之疏,適發於此際,不避周遮之嫌,臣竊爲宰臣惜之也。雖然,旣被其無限詆斥,理難一刻晏然,而昨緣日暮,眼病且苦,經宿之後,今始來避,所失尤大。請命遞斥臣職。答曰,勿辭,退待物論。
左議政李世白箚子。大槪,冒死更申危懇,乞蒙矜察事。入啓。答曰,省箚具悉卿懇。日昨疏批,備悉至意,而卿胡不諒,連章祈免,若是其太過乎?心甚愕然,無以爲諭,卿其亟遵前旨,安心視事,用副如渴之望。仍傳曰,遣史官傳諭。朝報
上在慶德宮。停常參·經筵。
執義尹弘离就職。
領議政徐文重八度呈辭。入啓。傳曰,安心調理。
政院啓曰,昨因嘉禮都監草記,敎命製進官李畬,篆文書寫官金鎭圭,牌招皆不進。敎命織造,一日爲急,製進之文,亦不容稽緩,製述官李畬,書寫官金鎭圭,竝卽牌招,如何?傳曰,允。
傳曰,大臣·備局堂上引見。引見時,判義禁李濡,知義禁姜鋧,同義禁柳之發,竝改差,卽爲政官牌招,開政差出,榻前下敎。
謝恩,兵曹參議金宇杭,參知任胤元。
吏曹判書金鎭圭上疏。入啓。答曰,省疏具悉。卿勿過辭,從速寫進。
左參贊李畬上疏。入啓。答曰,省疏具悉。卿勿固辭,從速入來製進。
慶尙右道點馬別監李聖肇,全羅右道朴台東,左道李光著,分都摠都事趙脩,分守門將金礬,分副摠官錦城君榰,分守門將柳振馨,分副總管李尙,分都事邊震英,分五衛將李文白·曺世益。
引見時,大司諫李健命所啓,人臣之出處辭受,酌量於分義廉隅,隨其處之所當,而互有輕重,苟係難進之義,必辭之節,則君命或有不受,匹夫有難奪之志也。如其不然,則下之所辭,初雖出於謙讓,上之所命,終不可違拒者,事理甚明。副司直李晩成,昨年以銓事被彈,則初不安於職事,猶有可說,第其臺啓之不公,公議已辨之矣。新錄之速完,聖明屢敎之矣。在晩成自處之道,又不當因此自廢,而況職係他司,義無必辭,則其泥守滯見,廢格成命者,實無廉隅之可據,徒爲分義之虧缺,揆以事體,不可無警責之道。請司直李晩成從重推考。上曰,依啓。又所啓,近來朝綱解弛,分義不嚴,大小臣僚,擧懷自便,恬不畏法,日昨前副修撰崔昌大·任守幹,數日禁直,旋卽稱病,不待替直,徑出闕外,果使兩人,身有實病,終至違牌,則解職之後,卽皆下鄕,疾病虛實,從可知矣。其進退之無據,行止之自便,固不暇論,而虧分義壞朝綱,莫今日若也。兩人旣已坐罷,則雖不必更施罪罰,而如此之習,不可不嚴,請自今以後,申飭政院,身病情勢之衆所共知者,許卽捧疏,而未捧疏前,無得徑出禁直事,定式施行。上曰,依啓。又所啓,都摠都事張秋水,昵附希載,有同廝役,近年以來,匿跡換面,反自誇詡,柄銓之臣,見欺超拔,及今情跡敗露,囚刑羞與爲伍,渠亦不能自隱,而尙此晏然於官次,不可以其人微而置之。請都摠都事張秋水削去仕版。上曰,依啓。前啓,全城君混削去仕版事,停啓。
執義尹弘离所啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。上曰,勿煩。以上朝報
有政。正言宋宅相,兵曹佐郞崔泰厚,兵曹參議李世翊,兵曹參判李三碩,泗川縣監朴慶應,江原都事鄭東虎,陽川縣令李世沆,司僕正鄭維漸,抱川縣監趙以健,文學權世恒,兵曹參知金宇杭,兵曹佐郞鄭啓章,司書李世維,禁府都事宋茂錫,判義禁金構,副應敎趙泰老,同義禁金鎭圭,兵曹佐郞宋墁,知義禁金昌集。
大臣·備局堂上引見入侍時,漢城府左尹尹就商所啓,臣待罪軍門,有大段寒心者,敢此仰達矣。御營廳別破陣京案三百七十五名,楊州三十四名,加平三十四名等,則作十三番,逐朔輪番,故其中一名,定爲都牌頭,使之句管,自是前例,所謂都牌頭洪繼述,不有朝家禁令,新屬軍人等處,勒捧禮木,鄕軍等處徵索酒食,敬寧殿祥祭翌日,屠殺大牛,帶率京外,管下正領等六十餘名,挾娼動樂於東郊寺刹,傳說狼藉。故臣聞來,不勝驚駭,使之捉來隨參正領等,竝皆從重決棍,而都牌頭洪繼述,獨爲中路逃走,故發送軍卒,更爲跟捕,則又乘快馬,馳突而走,論其情狀,萬分絶痛。更令捕盜軍官,多般窺伺,雖已捉得,身爲牌頭,收斂軍卒,聚會屠牛,挾娼動樂於國祥之翌日,其爲所犯,俱係一罪,而違拒將令,乘馬逃走之狀,實是前古所未有之事。當此紀律解弛之時,此等亂卒,若不繩以軍律,則將無以節制於緩急之時,故臣就議於都提調及諸大臣,則所見與臣無異,都牌頭洪繼述,明日習陣時,依軍律陣上梟示,以爲懲後之地,何如?上曰,允。御營廳謄錄
政院啓曰,伏見全羅監司韓聖佑,定配罪人李花吉檢屍啓本,則其所處置,殊涉糢糊,定配罪人逃還本土,至於三年,則三陟府之不爲刷還,及物故之後,靈巖郡之不爲檢驗,載屍遠送,俱有所失,而全不請罪,先爲掘出弟屍,換檢其父,係是倫紀之罪人,而亦無警動論罪之語,揆以事體,殊涉疎漏。監司韓聖佑推考,令該曹兩邑〈守〉令,論〈其李哥〉換屍罪,依律處〈置〉,何如?傳曰,允。刑曹謄錄添書校正郞廳金永壽。日記廳郞廳李翼元書。
上在慶德宮。停常參·經筵。
夜一更,黑雲一道如氣,起自西方,直指巽方,漸進東方,良久乃滅。
明日三揀擇正時,辰正一刻,定妃後,詣別宮正時,午初二刻。
謝恩,同義禁金鎭圭。
判義禁金構,知義禁金昌集,牌不進。
領議政徐文重十度呈辭。傳曰,安心調理。
府啓,請還收炤兄弟放歸田里之命,竝命絶島定配。請還收科獄罪人配處之命,更加嚴刑,期於得情。措辭竝見上答曰,勿煩。
戶曹判書金昌集上疏。大槪,金吾新命,遽及於已試見敗之身,決無晏然再冒之理,乞遞臣本兼諸任以安私分事。入啓。答曰,省疏具悉卿懇。卿其勿辭,安心行公。
政院啓曰,大婚三揀擇時,有大臣命招下問之例,明日命招事,何以爲之乎?敢稟。傳曰,大臣·禮官,依例命招。
副應敎趙泰老,牌不進,罷職。
判義禁金構,金吾堂上辭免上疏。入啓。答曰,省疏具悉卿懇。卿其安心勿辭,救護母病。
開城留守書目,辭職上疏上送事。啓。傳曰,開城留守申懹,不待該曹之覆稟,再次陳疏,侵斥戶判,而語不擇發,略無顧藉,相敬之風,豈容如是?殊甚駭然,從重推考,此疏,還爲下送。
嘉禮都監都廳趙泰老罷職,代李震壽。
政院啓曰,禁府郞廳,以委官意來言,判義禁金構陳疏,有救護之命,未出仕前,三省推鞫,不得開坐云矣,敢啓。傳曰,知道。
傳曰,三揀擇後,詣別宮時刻,以午正初刻,付標以入。
全羅監司書目,全州呈,本月卄六日地震,起自東方,轉向西方,而其聲如雷,屋宇掀動,移時乃止,變異事。
缺宜有前後之別,罪人杭家籍沒等事,令該府,昭例擧行。日者禁府判付,有杭子炤兄弟,爲民放歸田里之命,夫逆獄孥戮,邦有常典,則特命貸死,雖出敦親之聖意,論以王法,伸屈亦過,而至令逆魁子姓,偃息田廬,則亂臣賊子,將無所懲畏。請還寢杭子炤兄弟放歸田里之命,竝命絶島定配。有鞫廳罪人李宇謙放送之命,臣竊以爲不然也。今此獄情,何等凶亂,而彦良·宇謙,互相爭卞,終不歸一,徑先放釋之命,反下於未究覈之前,蓋此輩凶謀,事在久遠,誅之則不可勝誅,今日聖敎,雖出於令反側自安之意,而情罪未覈,遽爾放釋,有若無罪淸脫者然,其在獄體,已極乖舛。況今諸罪人次第勘罪,則宇謙,不可獨爲全釋,請罪人李宇謙,與他罪人,一體勘律。方伯殿最之法,一從守令之治否,當以公正爲心,不可容私意於其間也。洪州牧使鄭推,當初差遣,出於極擇,到任之後頗有聲稱,有土民林姓者,毆辱其寡居從妹,逃匿不現,推捉囚其奴,因公上京之後,監司偏聽林哥之構誣越訴,移囚鄕所,色吏酷施嚴刑,而猶且不愜,遂置中考。槐山郡守羅重器到任數月,毁譽未著而前倅姜碩臣,還上虛錄之數甚多,不得已査報監營,碩臣之外孫,卽監司之姪也。夤緣請囑,以爲先發制人之計,査狀纔到營門,而旋居於下第。夫方伯,何等重任,黜陟,何等重事,而憑藉公法,用意逞私,朝廷委寄之意,果安在哉?決不可無別樣警責之道,請忠淸監司李震休罷職。日昨前司諫李徵龜,前掌令鄭維漸,俱以都監都廳,至蒙陞資之典,而徵龜則察任纔四十餘日,下鄕見遞,維漸,比徵龜日數稍多,而猶未准滿,一倂加資,極涉太過,至於堂上都廳中,有差下之後,一不仕進,而混被恩典者,殊乖明主嚬笑之愛,且關日後濫觴之弊,請還收李徵龜·鄭維漸加資之命,未仕進堂上·都廳,竝令査出,收其賞賜,以重恩典。新除授掌令李世弼,時在慶尙道尙州牧任所,請斯速乘馹上來事,下諭。答曰,不允。李震休,姑先推考,李徵龜加資,未仕進堂上都廳賞賜還收事,及下諭事,依啓。
傳曰,前司諫李徵龜,半熟馬一疋賜給。
政院啓曰,今因平安監司,居下守令都目前差出給馬下送事,狀啓,碧潼·陽德兩邑守令,旣已差出,而兩司有故,尙未署經,呈告未肅拜人員,竝卽牌招,以爲署經之地,何如?傳曰,允。
吏曹啓曰,臺諫有闕,政事,取稟。傳曰,明日爲之。
工曹參判金鎭圭上疏。大槪,新授資級與職名,決無冒沒承當之理,乞賜收回,使名器不輕,涯分無溢事。入啓。答曰,省疏具悉。卿其勿辭,從速察職。
禮曹啓曰,太廟展謁每年歲首恒式取稟事,曾已定奪矣。太廟展謁吉日,以何間推擇乎?敢此仰稟。傳曰,以旬間推擇。又啓曰,太廟展謁,以旬間推擇事,命下矣。令日官推擇,則今正月初十日平吉,十二曰最吉云,而初十日則春享大祭之日,以十二日定行乎?敢稟。傳曰,依爲之。
正言兪彦明,牌不進,依承傳罷職。
政院啓曰,明日爲政事命下,而敬陵親祭散齊,在於明日,何以爲之?敢稟。傳曰,過齋戒後爲之。以上朝報
禁衛營啓曰,今此陵幸時,本營軍兵五哨內,出番三哨,則屬於留都大將,內外三處入直二哨,則勿爲替直事,已爲定奪,而本營入直別驍衛,則乃是晝出夜直之軍,與出番步軍,一體出用於陣上,還宮後依例還入直之意,敢啓。傳曰,知道。禁衛營謄錄
禮曹啓曰,王世子每年歲首永昭殿展謁事,曾已。缺。
嘉禮都監郞廳,以都提調意啓曰,提調戶曹判書金昌集,疏批已下,令政院,明日待開門,更爲牌招,何如?傳曰,允。
傳曰,今見嘉禮都監節目,三揀擇後詣別宮時,景福宮·昌德宮前路住輦節次,磨鍊矣。世子嬪,自有駐輦之節,而今番則似無此節次,未知辛酉謄錄,有此節目耶?抑援引丙子年例而然耶?詳問以答。啓曰,云云事,命下矣。今此節目,不自都監磨鍊矣。日昨禮曹,以啓下節目,謄報都監,而此一節,臣等未及覺察矣。今承下敎,取考前後謄錄,則皆於昌德宮,行揀擇之禮,無此節目,故問于禮曹,則三揀擇後詣別宮時,則係是未冊封之前,旣以玉轎,由東挾門出宮,不用擧動時儀節,故以義起如是磨鍊,自別宮詣闕時節目,則無此一段,旣以磨鍊入啓云矣,敢啓。傳曰,景福·昌德兩宮前路住輦節次,付標,可也。已上儀軌謄錄
上在慶德宮。停常參·經筵。
領議政徐文重十一度呈辭。入啓。傳曰,安心調理。
傳曰,明日晝講爲之。
以承傳色,下敎于賓廳曰,大婚,欲定於順安縣令金柱臣之家,未知如何。賓廳啓曰,命下矣。臣等伏承聖敎,允協神人之望,一國臣民之福,臣等不勝抃賀之至,敢啓。傳曰,知道。
禮曹啓曰,三揀擇已過,親迎吉日,以何間推擇乎?敢此仰稟。傳曰,以十月推擇。
又啓曰,命下矣。親迎吉日,問于日官,則自十月初一日,至三十日,其間多有拘忌,只十三日爲純吉云,以十三日定行,何如?傳曰,允。
政院啓曰,大臣禮官命招事,允下矣。領議政徐文重,方在呈告中,領府事尹趾善,亦在病患中,依前例不得牌招之意,敢啓。傳曰,知道。
文學權世恒,牌不進,只推勿罷。
政院啓曰,吏曹郞廳來言,大婚之例,已定,王妃父母,例卽陞秩,政事,何以爲之事,取稟矣,敢啓。傳曰,當日爲之。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。措辭竝見上答曰,勿煩。
謝恩,司書李世維。
院啓,近來國法解弛,公不勝私,凡係非法犯科之事,行査外方,則勿論輕重大小,擧皆白脫,事之寒心,莫此爲甚。年前臺啓以橫城鄕校近處,有入葬人,而縣監朴安道,不爲禁斷之故,請拿行査,則本道査啓,終歸白脫,安道則帶職還任矣。今聞本道監司,狀聞當初入葬之處,不但逼近聖廟,在於客舍前山咫尺相對之地,官屬三家,俱是數十步之內,安道循私蔑法之罪,到今昭著,旣已罷黜,則當初査官瞞報之罪,與安道無異,而監司之不覈虛實,泛然論啓,亦甚駭然,不可以事在旣往而置之。請其時當該査官,先罷後推,監司,從重推考。王獄事體至重且嚴,罪人之或以身病,入啓保放,雖是近例,而病差之後,卽爲還囚,固不當時日淹滯也。近來國綱解弛,卽今保放之人,多至三四,雖未知疾病輕重之如何,而或有延過數月,不爲還囚者,或有依幕於金吾絶遠之地,偃息自便,不知有桎梏之在身,會客遊戱,殆同無辜之人,而本府不復致察,任其自如,事之寒心,莫此爲甚。請禁府當該堂上,從重推考,郞廳,先罷後推。答曰,依啓。
吏曹啓曰,命下矣。外朝,有從一品工曹判書金構,兵曹判書李濡,正二品禮曹判書金鎭龜,吏曹判書洪受瀗,宗室,有從二品林原君杓,全山君深云矣,敢啓。傳曰,兵曹判書李濡,陞授正一品,差正使,可也。
罷推現告,禁府都事朴弼揆。
傳曰,今日詣闕處女二人,竝許昏。
有政。監察尹徵商,順安縣監李喬岳,同經筵金鎭圭。
嘉禮都監郞廳,以都提調意啓曰,納采·納徵·告期等行禮時,正·副使以下諸執事及主人儐者,所着公服,令都監措備事,禮曹,旣以磨鍊節目,啓下矣。取考謄錄,則戊寅年嘉禮時,只正·副使,主人儐者,着公服,其餘諸執事,則皆以黑團領行禮。其後嘉禮時,以許多公服措備,其費不貲,皆依戊寅年例行之矣。今番,亦當依前謄錄擧行,而旣自該曹,磨鍊啓下矣,自下有難擅便,敢此仰稟。傳曰,依爲之。
又啓曰,都廳郞廳趙泰老罷職之代,以副司直李震壽差下,察任,何如?傳曰,允。
嘉禮都監郞廳,以都提調意啓曰,別宮先進排各樣物件中,旣爲進排之物,則單子書入,而其中兩種未及造成,勢將追後進排,以□□□之意,敢啓。傳曰,知道。別單,一房三房次知,書入。
嘉禮都監郞廳,以都提調意啓曰,敎命篆文,吏曹參判金鎭龜,旣以書寫,草本封入,以備覽之意,敢啓。傳曰,知道。
備忘記,大婚,欲定於順安縣令金柱臣之家,未知如何。議政府左議政臣李世白,右議政臣申琓,禮曹判書臣金鎭龜,參判臣柳之發,參議臣洪受疇啓曰,備忘記,大婚,欲定於順安縣令金柱臣之家,未知如何事,命下矣。臣等,伏承聖敎,允協神人之望,此實一國臣民之福,臣等不勝抃賀之至,敢啓。傳曰,知道。以上儀軌謄錄
義禁府啓曰,卽接月令醫員玄翊夏手本,則保放罪人魏山固病勢,今已向差云,還囚之意,敢啓。傳曰,知道。
又啓曰,卽接月令醫員鄭道成手本,則保放罪人李文海·呂兼齊等病勢,今已向差云,還囚之意,敢啓。傳曰,知道。已上禁府謄錄
上在慶德宮。停常參,只晝講。
下直,德浦僉使李弼臣。
罷推現告,橫城査官昌平郡守成至敏。
假注書李禎億改,代韓重熙。
禮曹啓曰,因慶設科,出於與國人同慶之意,在前嘉禮後,例有別科,戊寅年別試文科初試,分京外取六百人,製述,初場論賦具篇,終場策問一道,講經,四書中抽栍一書,三經自願一經,取粗以上,今當依此試取,而開場日期,則令日官,推擇擧行,何如?傳曰,允。
政院啓曰,今日晝講,時刻已迫,而知事李畬在外,金構受由未出仕,李濡加資未下批,同知事金昌集疏批未下,李寅燁陳疏,金鎭圭未肅拜,無無故入侍之員,李寅燁·金鎭圭,竝卽牌招,以爲推移入侍之地,何如?傳曰,竝牌招。
戶曹判書金昌集,金吾堂上辭免上疏。入啓。答曰,省疏具悉卿懇。意外侵誣,何必爲嫌,卿其勿辭,安心行公。
晝講入侍,同知事金昌集,特進官兪得一,承旨崔重泰,玉堂李觀命·權尙游,假注書韓重熙,兼春秋權大臨,史官金相元,武臣南峻。
禮曹啓曰,仁顯王后禫祭吉日,令日官推擇,則來十月初十日爲吉云,以此日擧行,何如?傳曰,允。
今日晝講時,刑曹參議魚史徽推考,今日爲始,連日開坐,崔世鎰事,使之斯速究覈事,下敎。
判尹李寅燁,吏曹參判金鎭圭,牌不進。
禁府,三省推鞫,問事郞廳,宋宅相,臺諫代,李萬選。
校理李觀命身病上疏。入啓。答曰,省疏具悉。爾其勿辭,調理察職。
謝恩,文學權世恒。
政院啓曰,今因弘文館草記,對直將闕,明日晝講時,亦無以備員,令本院稟旨變通事,允下矣。似當請牌開政,而闕門已閉,待明朝牌招政官,差出闕員,仍爲牌招察任,何如?傳曰,允。
領議政徐文重十二度呈辭。入啓。傳曰,安心調理。
侍讀官李觀命所啓,臣待罪學兼官,有所懷,故敢此仰達。全羅道萬頃·古群山內外洋漁場,乃明廟朝嘉靖乙丑年間,賜與四學,以爲收稅養士之資者也,殆至於百數十年之久,少無被侵之事矣。逮至庚午年間,檢營,稱以補用軍需,一半收稅,其時庠官,陳達於筵中,檢營之一半收稅,卽爲禁斷,專令四學句管,則其後檢營罷後,監營尤不當收稅,而因循收稅,故自本學,方爲推還,而奸細輩,瞞告於朴貴人宮家,稱以監營之一半收稅,無補軍用,至於手本折受,此是祖宗朝賜給於四學者,而監營之橫占一半,已爲無據,今因宮差之瞞告移屬宮家,則尤甚不當。凡折受,爲今日痼弊,而至於養士之需,歸之宮家,其在事理,豈非未安之甚耶?古群山內外洋漁稅之分入宮家者,卽爲停罷,令四學,全數句管捧稅,以爲養士之需,何如?權尙游曰,此事,臣亦聞之矣。此乃祖宗朝爲養士之需,賜給於學宮者,甚美事也。當初檢營之稱以軍需補用,限年借用一半之稅,固與宮家折受,有異,而庠官猶且以爲不當,陳達筵中,則自上許令還屬學宮矣。其後監營之橫占者,只是諉之以道內地方,徵稅於浦戶,四學,雖每以勿爲橫侵之意,爭之,而監營,因循不歸,宮差之輩,聞知此事,告於宮家,致有啓下折受之擧,而以養士之需,移入宮家,其在聽聞,豈非未安之甚乎?臣等之意,只恐事體有傷,敢此仰達矣。上曰,以養士之需爲名,則宮家折受,果爲未安,古群山漁場,令四學,句管收稅,可也。特進官兪得一所啓,臣才從外藩還朝,見方待罪於本兵佐貳之任,以烽燧事,有所仰達矣。前春聖上,以北路烽燧事,下敎筵中,臣於其時,亦方按察邊疆,嘗以傳烽疏虞之弊,慨然于心,而蓋邊警之報,莫大於烽火,而京外烽火,間皆有名無實,烽軍則多不守直候望,列邑則不察虛實,而只憑隣邑之狀,報于各營,各營之狀,報兵曹者,亦皆類此。如安邊·淮陽,爲關東接界之地,北關之烽,雖自火底晴暘例擧,而淮陽則不顧後烽之擧不擧,與道內金城等數邑,報以雲暗,諉之於致人傳准。此外西·南諸路之傳烽於他道者,大抵一套,同日相望之烽,復書例擧前錄雲暗,此固由於國綱解弛,命令不行之致,脫有緩急,將何以報警耶?且以北路事言之,重溟複嶺,常多雲霧蔽遮之日,而臣於出巡南·北關時見之,烽臺之報暗者,亦多,而峨嵯山烽火,則每云候望不得,三南沿海兩西之烽,潦雨雲暗之時,亦無看望之地,其爲不實如此,則外方可知矣。臣受任兵曹後,取考諸道烽燧狀,則靡不同然,故臣與判書臣李濡相議,欲爲論責諸路,且嚴飭于木覓·峨嵯等烽將,而受敎中烽燧摘奸時,不擧者軍人,杖一百,守令杖八十,俱無別樣變通之擧,則烽火之不謹,猶夫前日矣。臣意則本兵之長,與廟堂相議稟定,木覓則一從諸道烽燧之晴暗與否,而擧火相準,或有雲暗不得看望之處,則手本,兵曹以此,書塡于入啓單子,北道烽燧,則依前定奪,雖有夜深後,候望來告于兵曹,以爲稟處之地,諸路則革罷致人傳準之規,平明定式,如或復踵前習,不爲候望,而送人傳謄,不察虛實,而循例謄報,則烽軍則施以重律,守令則論以編配,間或別遣宣傳官或摠府郞,使之暗行擧烽於中間一處,而前烽之不擧如前,則依律罪之,且於客使牌文及大差倭出來時,使之一番擧烽,則亦可以看檢矣。侍讀官權尙游曰,烽燧申飭之言,誠是矣。如別遣宣傳官等摘奸嚴飭,則爲可,而烽火,於賊兵現形及犯境接戰,各有所擧之數,客使牌文差倭出來時,擧烽看驗云者,恐違常規,似不可行矣。得一曰,北使牌文出來時,擧烽一款,雖倡行而不置,烽燧則已傳烽報警,事體至重,前後筵臣陳達,非止一再,而一出擧行條件之後,便作休紙,豈不寒心乎?平時傳烽之虧缺如此,臨亂蒼黃之日,何以成樣乎?丙子之事,實可鑑戒也。上曰,烽燧是重大之事,北使牌文,擧烽看驗,有不可行而其餘事,令兵曹與廟堂,相議稟處,可也。備局謄錄
嘉禮都監郞廳,以都提調意啓曰,大禮吉日,旣以推擇啓下,都監諸務之中,敎命玉冊,尤爲緊重,而敎命文製述官左參贊李畬,陳疏批下之後,不復留待處分,仍爲下去,事體誠極未安。李畬從重推考,趁卽上來製進之意,自都監,別爲行文,分付預差,行司直崔奎瑞,亦爲斯速上來之意,一體自都監,分付,何如?傳曰,允。以上儀軌謄錄
上在慶德宮。停常參·經筵。
領議政徐文重十三度呈辭。入啓。傳曰,安心調理。
傳曰,明日晝講爲之。
判尹李寅燁辭職上疏。入啓。答曰,省疏具悉。卿其勿辭,從速行公。
都承旨趙泰采辭職上疏。入啓。答曰,省疏具悉。卿勿固辭,從速察職。
謝恩,輔德鄭維漸,校理李晩成。
政院啓曰,副校理權尙游,因校理李晩成未徹之疏,稱以情勢難安,自閤門外,徑先出去,玉堂下番不備,將不得開筵,事之未安,莫此爲甚,副校理權尙游,從重推考,卽爲牌招,何如?傳曰,允。
傳曰,申時已過,副校理權尙游,牌招入來之際,日勢將暮,今日晝講停。
政院啓曰,校理李晩成,承詣闕門外,陳疏退却之後,入來肅謝,將詣閤外矣。聞副校理權尙游,因其陳疏,徑出闕外,亦爲退去,莫重法講命下之後,講官一時散退,此實前所未有之事,事之寒心,莫此爲甚,李晩成,亦爲從重推考,仍爲牌招,何如?傳曰,允。
校理李晩成,副校理權尙游,牌不進,只推勿罷。
兵曹判書李濡辭職上疏。入啓。答曰,省疏具悉卿懇。卿勿過辭,安心行公。
校理李晩成,副校理權尙游再招不進,傳旨。傳曰,下義禁府。
政院啓曰,校理李晩成,副校理權尙游,俱有拿推之命。校理李觀命,爲先牌招入直,卽今闕門已閉,明朝,政官牌招開政,玉堂闕員差出,仍爲牌招,以爲上下番備員之地,何如?傳曰,允。
傳曰,王妃父母,陞秩後封爵,戊寅年則因納采日期迫近,自下稟旨,而付領敦寧,而王妃父母封君封夫人,載在法典,此非待納采擧行之事,明日政下批事,分付。
有政。輔德鄭維漸,校理李晩成,判敦寧李濡,禁府都事沈浩,平昌郡守成璹。
上在慶德宮。停常參·經筵。
下直,務安縣監金潤海。
去夜,政院啓曰,校理李觀命,牌不進,罷職傳旨,今方捧入,而玉堂上下番之一時俱空,經夜闕直,前所未有,揆以事體,誠極未安。政官待明朝牌招之意,雖已稟啓,卽今事勢如此,差出闕員之外,他無變通之道,更鼓雖深,政官,牌招開政乎?敢稟。傳曰,明日開政。
校理李觀命,牌不進,只推勿罷。
禁府,李晩成·權尙游,拿囚。啓。
領議政徐文重十四度呈辭。入啓。傳曰,安心調理。
左議政李世白箚子。大槪,敢申前請,冀蒙鐫免,仍有所懷,以備裁處事。入啓。答曰,省箚具悉卿懇。世鎰之受人指嗾,構誣傾陷之狀,畢露於嚴問之下,則卿之一向引嫌,不已過乎?箚末所陳,正合予意,而節使仍兼奏請,自有已行之例,令該曹,斯速擧行,卿其須念國事,安心論道,用副如渴之望,仍傳曰,遣史官傳諭。
政院啓曰,憲府多官,或在外,或在呈告中,無行公之員,連日監察茶時,事甚未安,除在外人員外,呈告之員,竝卽牌招察任,何如?傳曰,允。
又啓曰,禁府無行公堂上,罪囚之積滯,未有甚於近日,判義禁金構,親病受由,已過累日,知義禁金昌集,同義禁金鎭圭,各爲引嫌,亦不開坐,竝卽牌招,以爲開坐之地,何如?傳曰,允。
大司諫李健命上疏。大槪,略貢愚忱,以備財處事。入啓。答曰,省疏具悉。今玆疏陳,大意固好,可不留意焉。
知義禁金昌集,牌不進。
政院啓曰,玉堂上·下番,俱爲闕直,今已兩日,而新除授副校理崔昌太,副修撰任守幹,皆下鄕,無他推移入直之員,校理李晩成,更爲牌招,何如?傳曰,依啓。校理李觀命,副校理權尙游,特爲放送,仍爲牌招,俾無連日闕直之弊。
京畿監司書目,楊州呈,以副提學金昌協辭職上疏上送事。啓。答曰,省疏具悉。本職,令該曹稟處,卿其勿辭,從速上來察職。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。措辭竝見上日者,吏曹參判金鎭圭之疏論前判義禁李濡,雖出於痛惡奸肆,惟恐按治之或緩,而有司更推之請,亦不害爲審愼之道,豈有他意於其間,而鎭圭不少推恕,遣辭之際,全不擇發,至以意固有在,有君無臣等語,凌踏重宰,略無顧藉,其在淸朝相敬之義,豈容如是,事體所關,不可無規警之擧,請吏曹參判金鎭圭,從重推考。□□士夫處身,廉隅難重,人臣事君,分義亦重,進退去就,不可自任也決矣。左參贊李畬之久不還朝,雖緣情勢之難安,而至於出疆之任,旣有往役之義,則一向撕捱,終不赴命,已極未安,及今崔世鎰投疏之後,旣已蒼黃上來,待罪城外,則所當留待究竟,且敎命製進,何等重事,而不卽奉承,陳疏徑歸,其在事體,不可無規警之道,請左參贊李畬,從重推考。答曰,不允。末端兩件事,依啓。
傳曰,今日晝講停。
有政。校理崔昌大,司僕正金相稷,副修撰任守幹。
領敦寧府事慶恩府院君金柱臣,今超輔國,嘉林府夫人趙氏,已上王妃父母,依法典封爵。以上儀軌謄錄
上在慶德宮。停常參·經筵。
領議政徐文重十五度呈辭。入啓。傳曰,遣承旨敦諭。
傳曰,五部官員等,囚禁已久,足懲其不善奉職之罪,不必一向滯獄,竝放送事,分付。
傳曰,慶恩府院君上來時,給馬事,下諭。
禁府,許穧拿囚。啓。
吏曹口傳政事,奏請兼冬至正使,臨陽君桓,副使李墪,書狀黃一夏。
以奏請兼冬至正使望單子,傳曰,宗臣中擬望。
敦寧府啓曰,新除授領敦寧府事金柱臣,時在平安道順安縣任所,斯速乘馹上來事,下諭,何如?傳曰,允。
上在慶德宮。停常參·經筵。
卯時巳時未時,雷動電光。自一更至四更,雷動電光。五更,電光。
右副承旨呂必容書啓,臣承命敦諭于領議政處,則以爲臣忝在鼎席,當此國有大禮之日,呈告乞免,其在分義,何敢自安於心也?第臣大病之餘,肌肉消盡,澌綴已極,萬無自力之勢,日夕祈祝,惟冀天日降照,特垂矜察,得釋重負,庶免瘝曠之誅矣。不意近侍再臨,溫諭復降,敦勉備至,辭旨愈隆,驚惶感涕,無所措躬也。神思惝怳,不知所達,謹當以文字,仰暴微忱云矣,敢啓。傳曰,知道。
政院啓曰,來十一日輪對日次,取稟。傳曰,爲之。
領議政徐文重箚子。大槪,近侍再臨,溫諭復降,驚惶感涕,罔知容措。玆敢盡暴微懇,乞蒙恩遞,仍陳所懷,以備財察事。入啓。答曰,省箚具悉卿懇。累悉至意,復何多誥?箚末陳戒,予當留意焉。卿其須念時事,亟斷巽牘,臥閣論道,用副上下之望。仍傳曰,遣史官傳諭。
傳曰,冬至使,六月差出後,正使李畬,連爲辭送,故拜表日期,未及推擇,尙此遷就矣。奏請使身爲兼差,而正使臨陽君桓,亦以璿源錄奉安,出去慶尙等道,十月旬間,似爲復命,同月晦間,若爲拜表,則其間,不過旬望,必有窘急狼狽之患,宗簿他提調,斯速代送,臨陽君桓,則還爲上來,似合便宜,變通之意,令該曹,斯速稟處。
禁府啓曰,卽接月令醫員鄭道成手本,則保放罪人洪時紀,所患諸症,比前稍歇云,還囚之意,敢啓。傳曰,知道。以上禁府謄錄
上在慶德宮。停常參·經筵。
領議政徐文重十六度呈辭。入啓。傳曰,安心調理。
左承旨金德基三度呈辭。入啓。遞差。
吏曹啓曰,命下矣。宗簿寺提調,只有洪受瀗一人,方以崔世鎰陳疏事,本兼職務,不敢行公,他無推移,代送之員,何以爲之?敢稟。傳曰,洪受瀗今姑改差,以無故人,卽爲口傳差出。
傳曰,自前擧動吉日,必擇數日,而況此嘉禮,則只擇一日,開月十三日前後,更無可擇之日耶?卽爲問啓。
禮曹啓曰,命下矣。擧動時必擇數日,以爲推移之地,而嘉禮則自前元無預擇數日之事,此蓋出莫重之禮,只擇最吉之意也。卽以傳敎辭意,問于諸日官,則以爲開月十三日前則,初三日亦爲平吉,而不及於十三日之純吉,其後皆有拘忌,二十四日則日子雖吉,而亦有大段拘忌云矣,敢啓。傳曰,以初三日進定,可也。
吏曹口傳政事,宗簿提調兪得一。
京畿監司書目,長湍府使崔鎭漢,冒禁犯屠,罷黜事。
忠淸監司書目,懷德縣監崔挺天,受由歸家,病勢果重,罷黜事。
京畿監司書目,楊根呈,以左參贊李畬辭職上疏上送事。啓。答曰,省疏具悉。卿勿撕捱,從速上來製進。
又書目,果川呈,以知事鄭載禧,龍仁呈,以司直崔奎瑞辭職上疏上送事。啓。答曰,省疏具悉。卿其勿辭,上來行公。
江華留守書目,辭職上疏上送事。啓。答曰,省疏具悉。卿勿過辭,從速察職。
兼兵曹判書李濡辭職上疏。入啓。答曰,省疏具悉。卿勿固辭,從速行公。
吏曹啓曰,承旨有闕,政事,取稟。傳曰,明日爲之。
院啓曰,日昨晝講命下之後,諸臣皆詣閤門外,而副校理權尙游,因校理李晩成未徹之疏,徑出禁門,李晩成,亦以同僚之因己疏出去,爲不自安,仍爲竝出,兩臣雖有情勢臲卼之端,稍俟講罷,以之自處,尙且未晩,而唯知廉隅之爲重,不思分義之至嚴,以致法講將開,臨時還寢,此實前所未有之事,擧措之顚倒,事體之未安,莫此爲甚。不可以私義之難安,有所容恕,而終無警責之道。請校理李晩成,副校理權尙游,從重推考。答曰,依啓。
禮曹啓曰,卽接成均牒報,則今九月九日儒生課製,當爲設行,而大司成未差,大提學李畬在外,同知館事洪受瀗·李寅燁,俱在呈告中,不得設行云矣,敢啓。傳曰,知道。
司直李墪副使辭免上疏。入啓。答曰,省疏具悉。疏辭,令廟堂稟處。
諫院箚子。大槪,請嘉禮吉日,以前擇日定行事。入啓。答曰,省箚具悉。箚辭得宜,可不允從焉?
下直,江原都事鄭東虎。
嘉禮都監郞廳,以都提調意啓曰,一房郞廳戶曹正郞洪重箕,身病猝重,不得察任,今姑改差,其代以戶曹佐郞李挺英,差下,使之斯速察任,何如?傳曰,允。
傳曰,自前擧動吉日,必擇數日,而況此嘉禮,則只擇一日,開月十三日前後,更無可擇之日耶?卽爲問啓。禮曹啓曰,命下矣。擧動時必擇數日,而以爲推移之地,至於嘉禮,則自前元無預擇數日之事,此蓋出於莫重之禮,只擇最吉之意也。卽以傳敎辭意問于諸日官,則以爲開月十三日前,則亦爲平吉,而不及於十三日純吉,其後則皆有拘忌,二十四日,則日子雖吉,而亦有大段拘忌云矣,敢啓。傳曰,以初三日進定,可也。
諫院箚子。伏以,臣伏見下禮曹之敎,以嘉禮吉日,進定於來月初三日,臣等竊以爲未安也。卽今壼位久曠,臣民之望,孰不知吉事,先近日之爲合於禮意,而第念初三日之於前定十三日,不過一旬之頃,況敬寧殿禫祀,在於初十日,夫今玆喪制之有禫,不特爲春宮變制之節而已。齊體之服,有練有禫,實載禮經,則雖從近例,以十三日爲服盡之期,若其禮制,固未嘗降也,而今於未禫之前,先行縟儀,非但有乖於禮經,亦恐有嫌於吉凶之相錯。伏願聖明,攷諸經訓,參以情文,亟令該曹,嘉禮吉日,以前擇日定行,不勝幸甚。答曰,省箚具悉。箚辭得宜,可不允從焉?以上儀軌謄錄
上在慶德宮。停常參·經筵。
下直,橫城縣監李景華,瓮津縣令吳命禧。
備忘記,國以民爲本,民以食爲天,而不幸今年水潦之災,振古所無,陵谷變易,田疇蕩然,秋成已屆,生意索然,明春塡壑,不言可想,念及于此,若恫在躬也。儉歲賙賑之責,在於方伯,方伯若體宵旰之憂,申飭守令,孜孜賑政,撫摩安集,靡所不至,苟使便民,劃卽條奏,則庶有着實之效,以此,下諭于諸道監司,而畿甸根本之地,理宜優恤,前頭災實分等,啓聞之後,別爲蠲役,以示予如傷之意。
傳曰,明日晝講爲之。
領議政徐文重十七度呈辭。入啓。傳曰,安心調理。
持平李東彦啓曰,昨伏見刑曹囚人朴斗山供辭,則援引臣前日主掌官請罪之啓,以爲考官用情之證,至謂可信者,臺啓所論之言,有若以臣之啓爲請罪考官者然,其語意之巧密,謀計之陰譎,胡至此極?當初主掌官之啓,不過爲事體間規警之論,而轉作彼輩大奇貨大機關,星駿,倡於前,世鎰,和於後,而斗山,又粧繪焉,前後統緖,一串貫來,臣之辨晣,亦旣支離,而爲人機括,疲惱極矣。試嘗從頭說來,臣於夏間,新自鄕來,聞儒生輩之言,則今春謁聖科,打印禁斷好品,初不嚴峻,及其試期臨迫之後,旋又中變,許踏好品,故士子中先踏劣品,而變通之後,踏好品者有之,亦或不卽知其變通,而未及改踏者有之云,而初不聞其變通之委折,今出於某處,則自外新到而驟聞者,其得無言乎?請拿主事之官,蓋由於此矣。後因本館堂上之疏,始諳其變通之由,與臣初聞,多有徑庭,故臣旣自列其爽實,亦猶病彼之輕遽,前後疏避,俱已言之矣。第惟此啓之始發也,諸臺竝發者夥然,左礙右掣,議論方生,臣終引避見避,及其諸啓之竝停於僚手也。此啓混歸於寢閣,而所寢六啓之中,有大於此者,不翅一二,則有公服者,所當逐條辨明,言其蔑公議虧臺體之實狀,而駁遞之啓,旣極儱侗,至於星駿之疏,全不挈論其重處,其所湊精處,只在於主掌一啓,本末倒置,而黨比之態難掩,輕重失序,而傾陷之迹昭著,於是乎彼一種伺釁之輩,經營布置,無所不有。以微臣之一啓爲嗃矢,以僚席之寢啓,爲罪案,一揚一抒,手脚俱露,至於世鎰·斗山,則綢繆密勿,打成一片語窘,而無所訂的,計竭而無所歸宿,則直以臣啓爲左契。噫,臣所論啓之意,亶出於朝令之不信,事體之輕遽,則此於科場立落,考試公私,有何毫髮相關,而爲可信之訂乎?況渠之供辭,旣曰國人喧藉之言,何其誣也云爾,則其所不可誣之端,渠必有明知的信,而呑而不吐,終不顯言,必以臣一時規正之別啓,引以爲可信之訂者,何耶?渠輩之必欲提此一啓,終始不捨者,蓋亦覘同異之迹,藉臺閣之重,做一欛柄,以爲熒惑眩亂之計者,吁亦痛矣。第臣不揆世道,泛率論事,爲世注的,芒刺叢身,輾轉翻幻,莖蔓層雜,今又出沒於罪人之招,抖擻源泒,厥誰執揆以廉義,決不可抗顔臺次。請命遞斥臣職。答曰,勿辭,退待物論。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。引嫌而退。當初請拿,意在破惑,則執爲柄,在我何嫌,請持平李東彦出仕。答曰,不允。處置事依啓。
慶尙都事書目,昌原府使李岐,災傷差錯,罷黜事。
晝講時,上曰,日者崔世鎰投疏之後,大臣及諸臣,俱以爲不安引入云矣。蓋當初世鎰,受人指嗾,欲爲搆捏朝紳,極其巧密,而今則奸情慝態,敗露無餘,已令秋曹,考律勘罪,則大臣·諸臣,今無可嫌之端,大臣處,以安心視事之意,遣史官傳諭,諸臣處,亦以此意,竝爲分付,仍卽牌招,使之察任,可也。燼餘
兪集一啓曰,明日常參·經筵,取稟。傳曰,只晝講。
崔重泰啓曰,備邊司郞廳,以大臣意來言,今日賓廳日次,而堂上不齊,不得來會云矣,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
有政。吏批,判書洪受瀗病,參判金鎭圭兼帶未肅拜,參議鄭澔進,右承旨兪集一進。
兵批,兼判書李濡未肅拜,參判兪得一奉命出使,參議金宇杭病,參知任胤元進,同副承旨崔重泰進。
吏批啓曰,判書洪受瀗,病不來,參判金鎭圭,兼帶未肅拜,小臣獨政未安,何以爲之?敢稟。傳曰,只出緊任。
又啓曰,卽接司饔院牒呈,則僉正趙泰果,身病甚重,不得察任云,改差,何如?傳曰,允。
以金宇杭爲左承旨,任命元爲懷德縣監,金德基爲副司直,李夢錫爲副護軍,李光著·朴台東爲副司果,金宗衍爲副司勇。
又以禮曹言啓曰,上年,因本曹啓辭,永昭殿大祭時軒架,待今秋稟處事,命下矣。前頭擧動時及永昭殿大祭時用樂一款,何以爲之?敢稟。傳曰,待明秋更稟,永昭殿大祭,用樂可也。
又以禮曹言啓曰,諫院,以嘉禮吉日,以前擇日定行事,陳箚,答以箚辭得宜,可不允從焉事,命下矣。六禮吉日及各樣習儀·告廟等吉日,依前例啓下擧行之意,更爲分付,何如?傳曰,允。
呂必容,以工曹言啓曰,本曹案付毛衣匠,本來數少,而飢饉死亡之餘,餘存者只是十數名,闕內各殿內役及諸上司分送之處,劇其浩多。又有嘉禮都監,依謄錄定送之事,而以若千餘存,實無酬應之路。在於如此之時,則諸上司·諸宮家,不得直爲捉去,明有承傳,而到今年久,漸至解弛,任意推捉,其弊不貲。若不各別申飭,則數少匠手,無以支堪,四字缺家,不得直爲推捉事,更爲捧承傳施行,何如?傳曰,允。
吏批啓曰,新除授濟州牧使金泰鼎呈狀內,老母七十歲,宿病沈痼,人子情理,不忍遠離,親年七十,勿敍三百里,載在法典,入啓處置云。此與遠邑守今有異,而海島絶遠之地,不可勒令赴任,金泰鼎,依法典改差,何如?傳曰,允。
崔重泰,以兵曹言啓曰,當日閑良張仁贊稱名人,自興化門入來,差備門外擊錚,極爲駭愕,令攸司,囚禁治罪,同門守門將崔慶昌,常時不能禁斷雜人,以致闌入,亦難免其責,推考,何如?傳曰,允。
又以吏曹言啓曰,今此嘉禮時掌畜,例以掌苑署官員福祿備具之人,擇差,而本署別提李翛,不合此任,他司官員中可合者,相換,何如?傳曰,允。
崔重泰啓曰,卽見慶尙都事洪大猷,以災傷差錯,昌原府使李岐罷黜狀啓,則大年號下及初行,疊書官職着署,有違規格,不察甚矣,推考,何如?傳曰,允。
注書朴熙晉病代,以趙以進爲假注書。
任舜元啓曰,持平李東彦,再啓煩瀆,退待物論矣,敢啓。傳曰,知道。
嘉禮都監郞廳,以都提調意啓曰,一房郞廳司饔院僉正趙泰果,旣遞本職,時無職名,令該曹,口傳付軍職,使之冠帶常仕,何如?傳曰,允。以上儀軌謄錄
上在慶德宮。停常參,只書講。
夜一更,有霧氣,月暈,回木星·士星。自二更至四更,月暈,回木星·土星。
下直,晉州牧使沈仲良。
持平李東彦就職。
領議政徐文重十八度呈辭。入啓。傳曰,安心調理。
吏曹啓目,粘連,觀此副提學金昌協上疏,則兼帶春秋之任與領春秋徐文重,監春秋李世白,有相避之嫌,照例處置,昌協,曾帶是職,引嫌陳疏,旣蒙許遞,則今此所引之嫌,與前無異,所當許遞,宰臣進退,臣曹不敢擅便,上裁,何如?啓依回啓施行。
傳曰,明日晝講爲之。
平安監司書目,義州呈,以謝恩使一行,本月初六日,渡江入去事。
兵曹口傳政事,副司果趙泰果。
同副承旨崔重泰身病上疏。入啓。答曰,省疏具悉。爾其勿辭,調理察職。
晝講入侍,同知事金昌集,特進官李光迪,承旨兪集一,玉堂李晩成·權尙游,假注書韓重熙,兼春秋權大臨,史官金相元,武臣姜泰相。
傳曰,敬寧殿望祭,世子親行事,分付。
注書朴熙晉病,代假注書趙以進。
今日晝講時,禁府次堂上,竝爲牌招,輕囚議讞事,及時囚罪人趙泰億放送事,及後日政副提學差出,斯速新錄事,及玉堂罷散人竝書入事,下敎。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。措辭竝見上近來外方奸民之欺賣民田於諸宮家,以爲中間圖利之計者,已成惡俗,臣東彦,以暗行,奉命湖西時,已陳此弊矣。今日茶坐時,慶尙道金海新山書院儒生等三十餘人,呈狀本府,以爲此書院,卽故徵士贈領議政文正公曹植及故處士申季誠腏享之所也。旣是萬曆年中宣額之書院,而院底不遠處,有中沙浦一島,故萬曆甲寅年間呈書立案,永屬本院,其後募耕收稅,以資學宮者,已多年所矣。今者奸民辛千命及其任守章等,暗出立旨,變幻字數,刀擦濃墨,百般用巧,稱爲己物,盜賣於朴淑媛房,宮家之見欺,固無足怪,而奸民之公然橫占學宮田畓,欺賣宮家之狀,萬分痛惋。或呈備局,或呈本道及本官,則旣已修上御覽成冊之故,雖知其冤憤之狀,而不得變通,玆敢千里裹足,來訴於法府云。學宮久遠流來之田畓,因奸民之盜賣,一朝見奪宮家,已極冤痛,而此等弊端,輒皆利歸於奸民,累及於聖朝,其在聽聞,尤甚痛駭,不可不明査處置。請令本道,嚴明覈治,以懲奸民之習,以慰多士之喁望。卽伏見刑曹囚人崔世鎰·朴斗山面質文書,則渠輩之綢繆謀議,潛相嗾誘之狀,節節難掩。且以主掌官緘辭觀之,渠輩之藉托此一端,欲售其誣陷之計者,透露無餘,而第其世鎰所援諸人相議一款,斗山則掩幻周遮,百般抵賴,世鎰則變其初招,托以昏劣,互相隱諱,終不直告,其間情節,尤極巧詐,而不爲嚴覈徑先勘處,其在獄體,殊極乖舛。當使此事,初不訊覈則已,旣已按治之後,則決不可置之疑似之間,而不加究覈,混圇縫。請刑曹囚人崔世鎰·朴斗山,更加嚴覈,究得前後謀議之根因,以嚴獄體,以懲奸習。崔世鎰·朴斗山等,或受人指嗾,或私自密謀,敎誘投疏,欲傾陷朝紳之狀,旣已綻露於前後,供辭及面質時則,按治之官,所當嚴明究覈,畢得其隱情,而預慮其蔓延,乃以考律勘處,徑請上裁,其在按獄之體,殊涉疏緩。請刑曹當該堂上,推考。答曰,不允。第三件事,令本道,明査啓聞,第四件事,按獄之道,貴在平反矣。勿煩。
傳〈曰〉,前校理李觀命敍用。
同義禁金鎭圭,牌不進。朝報
同副承旨崔重泰疏曰,伏以,臣素有疝症,每當寒暑交遞之節,少或失攝,則輒必如期卽發,四五日以來,偶觸濕冷,已有復作之漸,時時牽痛,僅僅鎭定,而忝叨匪據之劇地,又當大禮之迫近,不敢言病,忍耐支過矣。忽自昨日,風寒外襲,疝氣上衝,痛勢大作,胸腹梗塞,呼吸不通,精神怳惚,頃刻難忍,叫呼達夜,莫分人鬼,今方左右挾持,寸寸舁出,搆此數行文字,疾聲籲急,出納重地,不可一刻瘝曠。伏乞聖慈,俯垂深仁,卽賜恩遞,俾得及時調治,以尋生路,以便公私之地,不勝謄幸甚。臣無任猥惶懇迫之至,謹昧死以聞。批答見上
午時,上御興政堂。晝講入侍,同知事金昌集,特進官□□□,□官兪集一,侍讀官李晩成·權尙游,假注書韓重熙,記注官□□□,記事官金相元,武臣姜泰相。上讀前受音一遍。李晩成進講,自夏四月,止志不在於朝桓也。上受讀訖,李晩成釋文義曰,先王之講武事,必以農隙,故周禮,仲冬大閱,而今也八月大閱,以夏時言之,則當爲六月,此乃方農之節,故記不時也。權尙游曰,非徒不時,蓋有三義,一則農時,一則非禮,一則王者寓軍政於四時之田,而此則記常時,素無陰雨之備也。上曰,唯。李晩成曰,存不忘亡,安不忘危,乃明王固國之道也。魯桓,素昧豫備之策,而今因齊人之欲攻,乃有非時閱武之擧,何足以自保乎?以我朝壬·丙事,言之,恬嬉日久,武備寢弛,猝逢兵禍,至於瓦解,此誠後日之明鑑,目今邊封粗安,雖無警急,當此大侵之餘,豈無域內猝發之憂乎?自廟堂,當存此慮,凡干戎政,不可不熟講矣。上曰,儒臣所達,是矣。至蔡人殺陳陀。李晩成曰,陳陀,纂弑之賊,□□□雖挾私殺之,而敢討當討之賊,故蔡人則稱人,陳陀則稱□。權尙游曰,春秋胡傳,如周易程傳發揮處甚好,如滕子之來朝,蔡人之殺陀,其所辨釋,不厭煩複,蓋以大逆不道,覆載之所不容,故必於此等處,尤詳矣。至君薨而世子未生之禮。權尙游曰,此語出於禮記,曾子問而本文,止曰君薨而世子生之禮。此冊未字,疑是衍文也。上曰,未字,果爲殊常矣。李光迪曰,君薨,而世子未生之前,預講其禮,故下未字矣。權尙游曰,雖然,文勢語意,不當如是,未字,終爲可疑耳。至紀候來朝。李晩成曰,魯桓弑逆之賊,方伯諸侯,當興沐浴之師,而紀不能致討,反爲來朝,蓋不知自强之道,而只欲求援於人耳。此所以終至於大去其國也。上掩卷。上命李晩成,權尙游進前,而諭之曰,頃者爾等,因一微事,□□乖激,至於徑出,他人□□爲如此之擧,則爾等八字缺已分,不自覺其爲非。十五字缺和協,後勿爲如此擧十六字缺點檢,以至於此,而本無深意,豈敢相持?久而七字缺不勝惶恐。權尙游曰,無狀小臣,辜犯如山,咫尺威顔,敎諭□□雖慈父之誘掖愚子,何以加玆?惶悚之極,感涕自零,當初法筵將開,擅自徑出,臣雖愚昧,豈不知分義之萬萬未安,而士夫廉隅,分義或有時而遞相輕重,此臣所以甘心自陷於違慢之誅也。仍念人臣,同朝竝立,不免有所爭,而其爭也公,則雖大而無害,其爭也私,則雖微而罪重。且朝廷雷同,非國之禍也。魯以相忍爲國,削弱滋甚,臣之不敢含忍冒沒者,只恐喪廉義,而玷名器也。聖敎及此,臣誠惶感,不知所對矣。兪集一曰,兩人,雖有所執,均之爲失,自上祈免拿推,而示之以威,今又開釋而示之以恩,處分至當,孰不感激,卽今玉堂新錄甚急,今因其入直,使之速完,則尤爲便好矣。上曰,新錄事,前已累度催促,而尙不擧行,事極未安,斯速爲之,可也。李晩成曰,臣之不敢冒當新錄之意,已悉四字缺章,聖明,亦已洞燭矣。人或有以規避圖便,爲言,三字缺萬萬情外乎?士夫一身,廉義爲重,咫尺聖敎,今雖如此,顧臣情勢決難奉行矣。上曰,因一時之微事,終不欲當,極爲過矣。兪集一曰,玉堂新錄事,卽者下敎之後,李晩成,無意奉行,强引前嫌,縷縷陳達,其在事體,極涉猥越,推考,仍令速爲完錄,何如?上曰,推考,使之斯速擧行,可也。出擧行條件權尙游曰,後日政,副提學不可不差出,且在京同僚甚少,必備四五員然後,可以完錄,罷散人員,亦當有變通之道矣。上曰,罷散人員,書入可也。榻前下敎。上曰,趙泰億被囚之後,因禁府堂上有故,久未開坐,而泰億引嫌,元非大端,卽爲放送,使之應講,可也。榻前下敎。兪集一曰,上敎至當,獄囚之多滯,未有甚於近日,而因判義禁有故,尙未究決,三省罪人,則固待備員,而七字缺行亦有前例,合有十六字缺上曰,判義禁親病,十八字缺至今彌留,實爲深重云矣。上曰,輕囚則次官,可以議讞,禁府次堂上牌招,可也。榻前下敎玉堂上·下番先出。上曰,日者崔世鎰投疏之後,大臣及諸臣,俱以爲不安,引入久矣。蓋當初世鎰,受人指嗾,欲爲搆誣朝紳之計,極其巧密,而今則奸情慝態,敗露無餘,已令秋曹,考律勘罪,則大臣·諸臣,今無可嫌之端,大臣處,以安心視事之意,遣史官傳諭,諸臣處,亦以此意,竝爲分付,仍卽牌招,使之察任,可也。出擧行條件假注書韓重熙,出至閤門,引輪對官入來,儀賓都事金錫齡進前,告職銜·姓名。上曰,本府,似無大端之事,而有所懷可達耶?金錫齡曰,本寺,本無可達之事矣。西學敎授尹佑甲進前,告職銜姓名。上曰,本學,有可達之事耶?尹佑甲曰,四學只是養士之宮,別無他事,而設有弊端,旣有兼敎授,陳達行之□□□達矣。中學敎授李喜泰,進前告職銜·姓名。上曰,本學,有何可言事耶?李喜泰曰,小臣所掌之學,亦無大段可達之弊矣。歸厚署別提李泰亨,進前告職銜·姓名。上曰,別提所掌何事耶?李泰亨曰,小臣所掌,乃棺材也。上曰,卽今棺材所存幾何,李泰亨曰,六十餘部矣。上曰,本署有何弊耶?泰亨曰,別無大弊,若干微細之事,告于提調,提調稟行,臣無可達矣。濟用奉事洪重範,進前告職銜·姓名。上曰,本監所掌何事耶?洪重範曰,小臣,卽木綿次知也。上曰,遺在幾何?洪重範曰,雜木,通百餘同矣。上曰,本監有何弊耶?洪重範曰,無大段弊事,而各處酬應,甚多,故或有物力匱乏之時矣。遂罷出。燼餘
上在慶德宮。停常參,只晝講。
下直,淳昌郡守李耆徵。
晝講,入侍,同知事金昌集,特進官李光迪,承旨呂必容,玉堂李晩成·權尙游,假注書韓重熙,兼春秋權大臨,史官金相元,武臣李升來。
領議政徐文重十九度呈辭。入啓。傳曰,安心調理。
司直姜鋧,知義禁減下,肅拜。
今日晝講時,懷德縣監任命元改差,戶曹佐郞仍任事,及晉州牧使沈仲良改差,後日政差出,其代催促發送事,榻前下敎。
謝恩,判敦寧李濡。
都承旨趙泰采辭職上疏。入啓。答曰,省疏具悉。卿勿過嫌,從速察職。
刑曹判書閔鎭厚,吏曹判書洪受瀗,參判金鎭圭,牌不進。
大司諫李健命,司諫兪命弘,獻納黃一夏啓曰,臺閣之規,旣有行公之人,而新除三員,若有所論,則必請相會,相議停當,例也。日者正言宋宅相肅謝,累日不請會禮,直詣臺廳,獨自傳啓。臣等,其時以陳箚事,皆詣闕下,請行相會,終不聽從,一院之內,或箚或啓,擧措各異,壞損臺體,莫此爲甚,此無非臣等見輕同僚,不足有無之致。適有病故,數日之後,今始來避,所失尤大,請命遞斥臣等之職。答曰,勿辭,退待物論。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請當該刑曹堂上推考。措辭竝見上答曰,勿煩。
吏曹啓曰,臺諫有闕,政事,取稟。傳曰,明日爲之。
左承旨金宇杭辭職上疏。入啓。答曰,省疏具悉。爾其勿辭,從速察職。朝報
行都承旨趙泰采疏曰,伏以,臣情勢難冒,病狀難强,縮伏私次,不敢出而供職者,已踰兩旬。瘝曠之罪,固不勝言,而卽今世鎰等誣捏之狀,已著於該曹,究問開釋之敎,復下於昨日筵席。至有特牌諸臣之命,肉骨生死之恩,河海罔量,在臣分義,亦何敢一向嫌阻,而第向來受誣,實非尋常,揆以廉隅,決不可徒恃寵靈,冒沒遽出。況參考諸臣,猶引難安之嫌,或有不爲承命者,則臣之進退,尤不可異同。玆敢祗詣闕下,陳疏退出,臣罪至此,尤無所逃。伏乞聖慈,諒臣危懇,亟命鐫遞臣職,以便公私,不勝萬幸。臣無任屛營祈懇之至,謹昧死以聞。批答見上
左承旨金宇杭疏曰,伏以,臣昨在騎省直廬,素患胸隔之氣,忽復上塞,扶舁出來,負席叫若,意外新命,下於此際,驚惶感激,益無攸措。顧臣此病,源委已深,非一時偶有所感而發,亦非一二日調理可瘳之症,卯申奔走之役,實無堪當之望,多事之地,累日稽謝,臣誠狼狽悶蹙,不知所出也。且臣伏見持平李東彦之避辭,以臣前在諫職時駁遞之啓,直斥之以儱侗,臣不勝慙靦也。臣年衰病痼,不得與人追逐,上下其論,則其於言議是非,固不免其有拂時,尙而至於此,駁遞一事,不過臺閣上一時相規,有何大段關緊,而時月旣久之後,尙掛人頰舌。尹星駿·崔世鎰,欲以取證於渠輩,所謂公議,已極可惡。今者憲臣,又復揷入於自列之辭,譏侮至此,誠不知其故也。自有此事,憲臣之或避,多費葛藤,其所辨明,愈出愈新,今其七字缺足以破人之疑惑矣。又十五字缺猶不爲人,況今朽敗十五字缺曉,側迹周行,被人嗤點久矣。儱侗之誚,何足七字缺憲臣一家相與彼此得失,雖在可言之會,固宜嫌避,而□□提擧,已事有此疵議,是誠何意?臣實未曉。恐失和平,不欲呶呶,而旣被其斥,亦安得默然而已乎?召牌之下,分義是懼,力疾祗詣於闕門之外,而病勢情地,俱難冒出,不得不陳疏退歸,臣罪萬死。伏乞聖慈,俯察微懇,亟許鐫遞新授之職,以便公私,不勝幸甚。臣無任屛營祈懇之至,謹昧死以聞。批答見上
午時〈壬午九月十二日〉,上御興政堂。晝講,入待,同知事金昌集,特進官□□□,贊官呂必容,侍讀官李晩成·權尙游,假注書韓重熙,記事官權大臨,記事官金相元,武臣李升來。上讀前受音一遍。李晩成進講,自七年春二月,止故曰春秋成,而亂臣賊子懼。上受讀訖。晩成釋文義,至焚咸丘曰,成湯解三面之網,孟子曰,數罟不入洿池,皆不欲盡物取之意也。此則所謂焚林而畋,竭澤而漁,其爲失,豈不大哉?至穀伯綏來朝。晩成曰,桓公,天下之大惡,當時諸侯,不能請討,而相率來朝,聖人屢書於前後者,所以深著黨惡之罪也。至立天地之道曰陰陽,晩成曰,天道不過陰陽而已。以五行言之,陽屬木火,陰屬金水,以五性言之,陽屬仁,陰屬義,以四時言之,陽屬春夏,生育萬物,陰屬秋冬,收藏萬物。王者繼天立極,體春夏之長養,以行賞,體秋冬之肅殺,以行刑,無非所以奉天順時之道也。天皇之師□□其性,天地之塞吾其體,一氣流通,上下相感,八字缺惕,一念對越,隨事隨處,皆合天道,則其爲功用,豈不大乎?此雖不襯於文義,而人君出治之要,莫切於此矣。君王者,繼天而爲之子。權尙游曰,自凡人視之,穹然者天也。然以形言之則天,以理言之則道,道者,日用當行之理也。日用之事,合於道然後,與天不悖矣。庶人皆然,而至於人君,尤當體行,故西銘云,大君者,吾父母之宗子也。民吾同胞,物吾與也。又云,不愧屋漏,爲無忝,存心養性,爲匪懈,王者體天視民,物猶吾同胞,能立天德,以達王道,則猶子之善繼善述,而終致參贊化育之功矣。然推原其根,則只在於存心養性,不愧屋漏,苟知此義,乾乾不怠,造次之頃,益加省察,幽隱之中,無少間斷,則動靜云爲,罔非天理。若有一毫私意,則便與天地,不相似矣,豈所以繼天爲子之道乎?李晩成曰,春秋,書二百四十年之事,一言一字,皆有其義,而四年以□年不書秋冬者,聖人分明寓深意也。蓋以其時,則三字缺擧乎。光迪曰,禮樂十四字缺。上曰,然矣。權尙游曰,刑十四字缺,導之以政,齊之以刑,民免而無恥,導之以德,齊之以刑,有恥且格,豈可謂一體,而無輕重乎?李光迪曰,國之有禮樂刑政,如天之有春夏秋冬,天無秋冬,無以成歲,國無政刑,無以爲國,禮樂刑政,有何輕重乎?上掩卷。李晩成曰,連歲荐饑之餘,今年大殺,又至於是,此誠國家存亡之秋也。日者,十行絲綸,丁寧懇惻,田野小民,孰不感泣?第臣新自鄕來,聞其情願,則不在於賑政,而惟在於除其身役及還上耳。卽今災實狀聞,雖未上來,各道守令,必以徵督還上,身役,一竝收捧,則民將赤立,何以料生?今若分付道臣,身役還上當年條外,更勿擧論,則其爲實惠,倍勝於設賑矣。金昌集曰,災實分等,時未上來,大臣亦爲引入,故臣以還上身役之事,欲有所稟定,而未及仰達矣。大抵今之議者,預爲過慮,有還上身役勿捧之說,故守令,皆曰朝家如是騷動,則民心亦將希望,雖欲徵捧,□□甚難云,此語誠然矣。當年條,固當必捧,舊還上亦有□可不捧者,儒臣所達,恐爲過矣。李晩成曰,臣意亦非欲全然抛却,只欲勿捧積逋耳。逋欠,一時竝徵,則民必不堪,擧皆流亡。且捧還上爲賑資也,與其設賑於流亡之後,曷若安保於未散之前乎?上曰,捧還上然後,當爲賑救之策,分等狀聞上來之後,可以參酌,而今不可預定也。李晩成曰,民家若干朝夕之資,自官督捧,則將未免傾囊倒篋,至於孑立,必須速爲定奪然後,庶可有實效矣。上無發落。李晩成曰,召對時,東國通鑑畢講,後以唐鑑及節酌通編繼講之意,曾已定奪,而唐鑑卷帙,只是八編,時月不多,可以畢講。節酌通編,若不前期印出,則將無以及時進講,分付校書館,以活字,斯速印出,何如?上曰,分付校書館,使之預爲印出,可也。李晩成曰,先王三字缺烈,嘗著朱子大全箚十四字缺之說,極其精博,而未十七字缺金昌協,相與校讐,聞已垂畢云。今當節酌通編三字缺之日,此書,亦令一體印出,登進睿覽,則必多有攷據發明之益,故敢此仰達矣。上曰,箚疑,亦令同時印出,可也。出擧行條件金昌集曰,戶部郞別禮房,事多煩劇,不可以人人而爲之。故,佐卽任命元,頃除外邑,旣已仍任矣。今又除懷德縣監,更請仍任,實涉未安,而卽今大禮將迫,責應甚多,決不可捨此人,而付之生手,任命元還爲仍任,何如?上曰,仍任,可也。榻前定奪。金昌集曰,卽今戶曹郞廳,無故行公者,止有一二員,正郞尹趾慶方進樂器都監矣。樂器正件,今已鑄成,餘件雖未及鑄,而自戶曹,旣供物力,都監主管,自有其人,則本曹郞廳,雖不進參,可以鑄成。尹趾慶,自今令察本曹之任,何如?上曰,依爲之。金昌集曰,內局所用唐材,每年貿來,而各種材料,漸不如前,其中桂皮·朱砂等物,尤爲□甚。桂皮則其味異常,絶無眞品,朱砂則必以軟紅爲貴,而堅强黝黑,醫譯輩果能盡心求貿,則豈至於此乎?曾自本院,以醫譯輩貿納材料,不合御用,則依法科罪事,入啓定奪矣。累次點退,尙未畢納,至於桂皮·朱砂,改備以納,而終乃未盡,事涉駭然。今若置而不罪,則前頭醫譯輩,必無懲戢之理,今番醫譯,竝令攸司科罪,何如?上曰,依所達科罪,可也。出擧行條件金昌集曰,宗廟執頉雜物,例皆燒火,而臣於今番修改時見之,則執頉物件中,各樣木器,多有改造未久者,而少有缺傷,則輒皆執頉燒火。莫重太廟祭用之器,固不敢計較物力,而若非全體傷汚,可以仍加修補者,則修補用之,則似無未安之事,敢此仰達。上曰,大段傷破者,不可不改備,而又非大段,則修補以下缺金昌集曰,執頉雜物十五字缺宗廟提調,眼同燒火矣。十五字缺而社稷·永禧殿·永昭殿諸處堂上·郞廳,亦爲三字缺去,眼同燒火,何如?上曰,依爲之。出擧行條件呂必容曰,晉州牧使沈仲良,昨者下直,而慶尙監司趙泰東,今有陳疏辭免之擧,見其措語,則因其叔父故相臣趙師錫,曾爲仲良兄弟所構誣,至於竄謫,終未生還,以此平日不與對面。今爲上下之官,勢難相容云,而藩臣辭疏,不可引私嫌,故還爲出給矣。仲良當初除拜之日,屢呈辭狀,及今辭朝之後,又呈吏曹,至有草記之擧。私嫌自引,旣無前例,故亦爲退却,而第念晉之爲邑,物衆地大,曠官旣久,事務積滯,而立馬留連之弊,亦且不貲。今若相持,久不赴任,則本州之事,實爲可慮,合有變通之道矣。上曰,晉州牧使改差,可也。呂必容曰,後日政使之差出,其代催促發送之意,分付,何如?上曰,依爲之。榻前定奪
兪集一,以嘉禮都監郞廳,以都提調意啓曰,六禮日期漸迫,習儀當自明日爲始,次第行之,而正使行判敦寧府事李濡,尙不出肅,事甚未安,卽爲牌招,以爲進參之地,何如?傳曰,允。
又以禮曹言啓曰,傳曰,敬寧殿望祭,世子親行事,命下矣。取考謄錄,則庚午年孝思殿祥後朔望親祭時,依辛卯·丙辰·乙丑已行之例,以哭禮磨鍊矣。今此敬寧殿祥後禫前,王世子親祭時,亦依此例,儀注中以哭臨磨鍊之意,敢啓。傳曰,知道。
呂必容,以嘉禮都監郞廳,以都提調意啓曰,提調行工曹判書金構,曾以親病陳疏,未得行公矣。聞其親病尙爾危篤,而卽今六禮習儀,日期已迫,都監堂上,不可不備員。金構提調之任,今姑改差,其代以行司直姜鋧差下,使之察任,金構所受玉冊書寫之任,稍待其親病少間,卽爲來詣寫進之意,敢啓。傳曰,允。
大司諫李健命,司諫兪命弘,獻納黃一夏啓曰,臺閣之規,旣有行公之人,而新除之員,若有所論,則必請相會,相議停當,例也。日者正言宋宅相,肅謝累日,不請會禮,直詣臺廳,獨自傳啓。臣等,其時以陳箚事,皆詣闕下,請行相會,終不聽從。一院之內,或箚或啓,擧措各異,壞損臺體,莫此爲甚。此無非臣等見輕同僚,不足有無之致,而適有病故,數日之後,今始來避,所失尤大,請命遞斥臣等之職。答曰,勿辭。
呂必容啓曰,大司諫李健命,司諫兪命弘,獻納黃一夏再啓煩瀆,退待物論矣。傳曰,知道。
嘉禮都監郞廳,以都提調意啓曰,納采·納徵·告期等禮習儀時,主人當爲進參,而慶恩府院君金柱臣,未及上來,明日初度,勢難設行,以十五日再度習儀日退行,而初二度同日兼行,前例非止一再,今亦依此例,再度習儀,亦爲兼行,宜當,敢此仰稟。傳曰,依爲之。以上儀軌謄錄
上在慶德宮。停常參·經筵。
夜四更,月暈,廻木星土星。
下直,陽川縣監李世沆。
領議政徐文重二十度呈辭。入啓。傳曰,安心調理。
輔德鄭維漸辭職上疏。入啓。答曰,省疏具悉。爾其勿辭,從速察職。
嘉禮都監提調金構改,代姜鋧。
正言宋宅相啓曰,臣昨伏見諸僚避辭,則以臣,日者,獨自傳啓與不行會禮,大加非斥,臣不勝瞿然,繼又訝惑也。頃以玉堂上下番徑出事,欲爲論列,曾聞未行會禮之前,例有獨啓之規,問諸院吏,亦以爲然,臣果詣臺傳草之後,下吏來言,諸僚齊會闕下,有所箚陳,請與相會,臣以業已傳啓,未聽批前,勢難出去,差待批下進參之意,答送,而同僚難於等俟,先自寫箚入啓,臣之未及往會,勢所然矣,而今以終不聽從爲言,臣誠莫曉其故也。雖然,旣有行公之僚,必請相會,果是臺體,則臣之獨自傳啓,實出於新進生疎未諳舊例之致,非斥之來,固其宜矣。昨緣日暮,今始來避,所失尤大,請命遞斥臣職。
持平李東彦啓曰,卽伏見輔德鄭維漸疏本,滿紙張皇,詆斥臣身,無復餘地。臣之以此事引避,不至一再,今不欲呶呶辨爭,而旣受無限詈辱,亦安得默然而已乎?日者,臣之避辭,蓋亦推源前後委折,而索言仍及,當初混停之失,快破今日奸細輩藉托之肝肺,則維漸,亦必自反其已事之乖謬,旋幸其公事之暴白,而今乃公肆反罵,恣意噴薄者,是何心哉?維漸之前後持臣,輒以見賣陷人術中等說,脅制而覊束之,有若以臣受人敎誘,不自覺知,終至見賣者然。噫,向使臣,主掌論罪之啓,專出於架虛鑿空,曲從巧中者之計,則維漸之爲說,良不爲過。今以本館堂上疏語及主掌緘辭見之,其初守挈令,後乃不堅,銷刻輕遽之失,略符臣啓,而特以一種狐鼠之輩,藉臣啓爲奇貨之故,維漸,以此駕說,引以爲文過制人之柄,其亦異矣。藉令公眼者,覷得彼此之事,則伊時竝寢諸啓之意緖,其果許以公議與臺體耶?抑將無所摸捉耶,如臣者,有何可掩之前事,而巧欲掩覆,有何可悔之咎釁,而懺悔不暇耶?有聞論啓,乃其職責,隨嫌引避,亦是臺體,則當時發論,近日累被,烏有隱情之可以覷破者,而直謂之理窮辭拙,求說不得,醜詆詬喝,無所顧忌耶?敢言二字,亦莫非譏嘲凌轢之意,而至於揚眉抵掌云者,亦豈臣孱鈍者所敢爾耶?隻手突出,掃盡僚啓,不顧是非,泯色空而合迹,今又奭然馳騖,蹈蹴舊僚者,竊想傲然氣岸,豈但止於抵掌而已也?蓋維漸之向日寢輟諸啓,實由於事多牽礙,任謗直前,而亦自知見非於公議,亦頗自阻。夫星駿·斗山輩,相繼惎守,而臣之一啓,不幸爲彼輩之嗃矢,方生之論,或有追咎旣往者,則維漸,始乃賈勇厲氣,如有所得。今因臣避辭中語句,舞弄臣身,乘機擊刺,一任其所欲,臣竊笑之,緣臣言議疎淺,受侮儕友,決不忍淟涊蹲據,而又伏見承宣之疏,以臣避辭中數字,過加疑怒,臣於此,尤有所難安。第其疏中所謂彼此得失固宜嫌避等語,實中臣病,臣何敢復辭較辨,重傷事面乎?以此以彼,俱不可靦然仍冒於臺次,請命遞斥臣職。答曰,勿辭,退待物論。
院啓,安邊府使許墀,曾任驪州時,爲其父母之遷葬,圖占一山於境內,李姓人家至近之地,勒令鄕所,多率官屬,稱以修粧之未畢,而撤毁其家,諉以尺量之不足,而强奪其地,怪悖之擧,不一而足。因李哥之呈訴,自巡營,定官行査,則墀又奔走京鄕,圖囑査官,畢竟以部民告訴之罪,反坐李哥,夫憑藉土主之威,㤼奪民人之物,已極可駭,而至使鄕曲殘弊之人,旣失其宅,又未免杖配,闔境冤憤,久而未已。此而置之,後弊難防,請安邊府使許墀,罷職不敍,當該査官罷職。竝引嫌而退。相會相議,雖是臺例,或箚或啓,亦不相妨,以此引嫌,〈實〉涉太過,不請會禮,雖欠詳審,獨自傳啓,亦有前規,非斥之來,不必爲嫌,請大司諫李健命,司諫兪命弘,獻納黃一夏,正言宋宅相,竝命出仕。答曰,姑先推考,處置事,依啓。
左議政李世白箚子。大槪,特諭之下,惶蹙靡容,而臣之情地,猶有所不安,乞將臣相職,先許遞免,仍勘臣前後違慢之罪事。入啓。答曰,省箚具悉卿懇。今玆臺啓,不無嫌礙,宜遵前旨,安心視事,毋孤至望。仍傳曰,遣史官傳諭。
有政。懷德縣監南磐,兵曹參議李德成,司饔僉正李蕃,昌原府使張鵬翼,晉州牧使金始慶。
左議政李世白箚曰,伏以,臣□夜伏蒙史官辱臨,溫綸俯宣,驚起拜命,莊誦再三,以見天日所照,誣枉畢伸,而辭意隆摰,夐越常□。臣於是自不勝惶隕感激,但有涕淚,以此情地,更不敢抗顔朝列,而聖渥至此,私義有不可顧,雖同試諸臣,多有違召者,而亦不敢爲隨衆進退之計。擬於今朝,將赴朝堂之坐,略治滯務,仍請淸燕之暇,欲有稟秦,晩得見臺啓措語,則拈出秋曹文案中,合考不公一款語,結之以疑端,覈實處置云云。所謂合考不公,則臣固爲罪首,而若曰疑端覈實,則臣方在疑信虛實之中,玆事未覈之前,臣雖欲冒出,其可得乎?及其覈實之後,則有罪無罪,惟殿下處分,而至於晏然趨命,仍縻職事,殊非嚴公議而重廉義之道,故玆不得不仍舊屛縮,冒申哀籲。伏乞聖明,曲察臣終難之狀,先將臣所帶相職,亟許鐫免,且以臣違慢之罪,□令勘斷,以存國體,以安賤分,不勝幸甚。批答見上
輔德鄭維漸疏曰,伏以,昨伏見持平李東彦避辭,又復提起臣前月停論事,橫豎詬詆,不遺餘力。臣不幸與東彦相較,非止一再,恣意蹈藉,無復〈餘〉地。此可以慊東彦之心,而餘怒未已,鋒穎尙銳,一言二言,迄不捨臣,必欲甘心於臣而後已,究厥所由,皆臣自取,而東彦,亦可謂太支離矣。在臣自靖之道,惟當緘口結舌,以守無辨之戒,而其句引湊合,怒甲移乙之狀,有足可笑者,臣亦不得不略陳焉。蓋主掌官請罪之議,初出於媢嫉者巧中之計,方斯時也。東彦揚眉抵掌,自托以公論,而不□其鬼蜮之輩,竊欣潛抃於幽暗之中,及其囚人納貢,以□口乘機陷人之情節,敗露無餘然後,始乃無聊欲三字缺費辭葛藤,呶呶自十五字缺理窮辭詘,求說不得,□欲歸咎於停論之五字缺乎,主掌官之緘答,旣已備陳實狀,明白無疑,則三字缺款,已歸筌蹄,更無執言之端,故强又攙擧六啓之□□贅入於避辭中,至謂之有公眼者所當明言。其蔑公議,虧臺體之實狀,其所謂六啓,自是別件事,而其所以停之者,亦有委折,此與主宰之啓,不相關涉,則其停論與否,何預於今日所爭,而必欲拖引作一柄者,抑何意耶?誠使公眼者,覷破其當時發論之意,近日累避之狀,則其果許以出於公議,而合於臺體耶?其所爲言,誠不滿一哂,而亦不足多辨也。大凡人之意見,各自不同,臺啓之或連或停,各隨己見,不必苟同,亦其體例也,而今東彦,傲然以敢言自處,必欲使人屈己而從之,發一言論一事,而莫之敢違也,吁亦異矣。東彦於主掌官事,初旣見賣陷人術中,則到此地頭,固當懺悔之不暇,而無所發怒,乃反尤人,橫加憤罵,不少顧藉,是何異於怒室而色市也哉?噫,三字缺過過而能改則善矣。今東彦則不然,欲掩其前日三字缺不但文飾其說,反又詬辱他人。惜乎,其不聞仲由之風也?臣性本疎愚,觸事粗率,委身羿彀之中,顚頓狼狽,固已極矣。縮伏自訟之外,尙誰咎哉?臣雖不顧義理,晏然在職,而群嘲衆罵,無時可已,其何敢冒恥顔於周行乎?臣之情迹,一倍窮蹙,敢此疾聲呼籲於天地父母之前,伏乞聖慈,俯諒危迫之懇,特許刊名朝籍,以謝公議,以安私分,不勝萬幸。答曰,省疏具悉。爾其勿辭,從速察職。
呂必容,以戶曹言啓曰,在前逆家籍沒中,御製御筆,因傳敎,杭家籍沒中,亦有御製御筆御畫璿源譜略,故別單開坐封入之意,敢啓。傳曰,知道。
又以戶曹言啓曰,杭家財産籍沒命下之後,卽爲發遣郞廳搜探,則多有虛疎之事,令左右捕盜廳,其家內人及任掌等捉來,究問其潛隱處,則旣有現出物件,又有自首來納者,竝爲別單書入,而其中半熟馬帖一張,移送司僕寺,以爲區處之地,宜當,敢啓。傳曰,知道。
又以戶曹言啓曰,錦平尉朴弼成,甲戌年,以奏請正使,恩賜田結,尙未准受矣。黃海道鳳山郡數外官屯田二結八十二負三束,自本家,望呈願受,依例折給,何如?傳曰,允。
又以戶曹言啓曰,故判書南二星,以辛酉年奏請副使恩賜田結,尙未准受矣。京畿果川府屬公畓五負,自本家,望呈願受,依例折給,何如?傳曰,允。
又以戶曹言啓曰,故內官金以秋,以翼陵侍陵官,恩賜田畓,尙未准受矣。黃海道六字缺家籍沒畓三結四負三束屬曹處,自本家六字缺折給,何如?傳曰,允。
又以戶曹言啓曰,長興庫三字缺此大禮,一倍多事,不可不備員,卽今主簿有闕之代,□因吏批獨政,尙未差出,事甚苟簡,而本庫提調,在外不得變通云,令該曹後日政差出,何如?傳曰,允。
傳于呂必容曰,判敦寧府事李濡,正使辭免上疏,纔下該曹矣。更爲思惟,且考古事,冊妃之禮,必遣大臣,蓋所以重事體也。然則雖有成命,不妨變通,從今明白定式,嘉禮,冊妃時正使,定以大臣差出,而其時適有完福之大臣,自當擬差副使,則必以完福之人差出,似爲得宜,以此分付該曹。
任舜元啓曰,明日嘉禮都監習儀時,承旨二員,當爲進參,而卽今廳中,位甚不齊,無以推移。行都承旨趙泰采,左承旨金宇杭,所當待明朝牌招,而拘於廳規,不得直請,何以爲之?敢稟。明日政,新除授承旨,卽爲牌招,何如?傳曰,竝牌招。
又以都摠府言啓曰,都摠管姜鋧,三字缺標信,嘉禮都監坐起進去之意,敢啓。傳曰,知道。
以備忘記,傳于兪集一曰,史官三員待命,騎馬九匹立之。
又傳曰,史官二員待命,騎馬六匹立之。
呂必容,以侍講院言啓曰,本院上下番十員內,輔德·兼文學·兼司書·說書,俱未差,輔德鄭維漸,今方呈告,司書李世維受由在外,今此敬寧殿親祭時,執事,無以推移,輔德鄭維漸,卽爲牌招,齋宿進參未差之窠,後日政差出,亦爲牌招察任,何如?傳曰,允。
傳曰兪集一曰,嘉禮時,社稷·永寧殿·宗廟告祭,定於今十七日,而祭文製述官分排單子,今日日勢向晩,尙不入啓。禮曹不爲擧行耶,藝文館不卽啓下耶,卽爲査問。禮曹若不擧行,則當該堂上,當爲論責,下吏,令有司,囚禁科罪。藝文館若不卽啓下,則當該翰林,從重論責,下吏,亦令攸司,囚禁科罪,而其四字缺旨之道,莫重大禮,凡干擧行之事,所當八字缺敎而爲之,承旨所爲,亦甚無據事。
兪集一四字缺嘉禮時,社稷·永寧殿·宗廟告祭,定於今□□□□祭文製文官分排單子,今日日勢向晩,尙不入啓。禮曹不爲擧行耶,藝文館不卽啓下耶,卽爲査問。禮曹若不爲擧行,則當該堂上,當爲論責,下吏,令攸司,囚禁科罪。藝文館若不卽啓下,則當該翰林,從重論責,下吏,亦令攸司,囚禁科罪,而其在該房承旨之道,莫重大禮,凡干擧行之事,所當劃卽申飭,而必待上敎而爲之,承旨所爲,亦甚無據事,命下矣。招問藝文館下吏,則以爲,該曹甘結,本月初五日來到本館,製述官,則已爲分排於弘文館副校理權尙游處,而分排單子,例爲臨時入啓,故今方書呈云。禮曹似無所失,而藝文館,只爲分排,不卽啓下,事甚駭然,當該翰林,從重推考,下吏,令攸司,囚禁科罪,何如?臣亦有所不能檢飭之罪,嚴敎之下,不勝惶恐待罪。傳曰,依啓。勿待罪。
嘉禮都監郞廳,以都提調意啓曰,玉冊文書寫官行工曹判書金構,來詣都監□□書旣已書寫以入,仰備睿覽之意,敢啓。傳曰,知道。依此正書。
上在慶德宮。停常參·經筵。
夜二更,有霧氣,月有小暈。
大司諫李健命就職。
正言宋宅相,牌不進,罷職。
領議政徐文重二十一度呈辭。入啓。傳曰,安心調理。
同副承旨崔重泰三度呈辭。入啓。遞差。
傳曰,史官三員待命,騎馬九匹立之,津船內摘奸。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請當該刑曹堂上推考。措辭竝見上引嫌而退。累引前事,雖涉支離,意在詳辨,自有所執,兩疏論斥,不必深嫌,請持平李東彦出仕。答曰,不允。處置事,依啓。
兼兵曹判書李濡辭職上疏。入啓。答曰,省疏具悉。疏辭,令該曹稟處,卿其勿辭,安心行公。
吏曹啓曰,承旨及臺諫有闕,政事,取稟。傳曰,明日爲之。
持平李東彦就職。
政院啓曰,安邊府使許墀·當該査官,姑先推考事命下矣。臺諫,方以許墀罷職不敍·査官罷職論啓,推考傳旨,不得捧入之意,敢啓。傳曰,知道。
傳曰,判敦寧府事李濡,正使辭免上疏,纔下該曹矣。更爲思惟,且考古事,冊妃之禮,必遣大臣,蓋所以重事體也。然則雖有成命,不妨變通,從今明白定式,嘉禮冊禮時正使,定以大臣差出,而其時適有完福之大臣,自當擬差,副使,則必以完福之人差出,似爲得宜,以此分付該曹。
傳曰,史官二員待命,騎馬六匹立之。
傳曰,嘉禮時,宗廟·社稷·永寧殿告祭,定於今十七日,而祭文製述官分排單子,今日日勢向晩,尙不入啓。禮曹不爲擧行耶,藝文館不爲啓下耶,凡爲査問。禮曹若不卽爲擧行,則堂上,當爲論責,下吏,令攸司,囚禁科罪。藝文館若不卽爲啓下,則當該翰林,從重論責,下吏,亦令攸司,囚禁科罪,而其在當該承旨之道,莫重大禮,凡干擧行之事,所當劃卽申飭,而必待下敎爲之,承旨所爲,亦甚無據矣。
明日敬寧殿望祭正時,四更一點,王世子出宮正時,三更四點,開門,三更三點。朝報
兼兵曹判書李濡疏曰,伏以,臣於日昨,嚴四字缺□冒昧出肅者,非謂情勢之更無所嫌而然也。三字缺使之任,屢辭不獲,習儀之期,隔在一日,惟以分義爲□,而廉恥未暇顧也。然而中心愧恧,有不自勝,公議之嗤點,固可知也。適緣習儀之差退,復敢以區區未盡之懷,悉暴於宸嚴之下,以冀聖明之速賜處分焉。夫古者冊后,必遣大尉,持節行禮,而國朝舊例,亦以大臣爲正使者,蓋所以重其事體之道也。若曰,不可不取完福之人,則如金鎭龜之多男,卽世所稱完福者,今乃舍此,而以臣苟充其選,烏在乎取完福之意哉?臣於前疏旣已略陳,庶幾天鑑之俯燭,而猶且諭勿固辭,終亦不許改。或者,聖意,不專以嗣屬多寡,有所取捨,則尤宜命大臣,而重其事體也。臣之濫叨是命,物情皆以爲不快,而卒無以此爲言者,事關大禮,不敢輕議,四字缺不避煩猥,而縷縷不已者也。且臣雖迫於事勢,而四字缺出,至於本兵之職,則決無因仍蹲據之理,當此艱虞溢目之日,凡係軍民之弊,可以及時變通者,何恨,而一切抛却,已至月餘。其中目前緊急當行之務,亦多積滯,裁決無期,臣之狼狽悶蹙,姑不足論,而言念國事,豈不寒心乎?伏乞聖慈,亟收正使之命,仍罷臣職,以幸公私,無任屛營祈懇之至。批答見上
上在慶德宮。停常參·經筵。
初昏,流星出室星下,入坤方天際,狀如拳,尾長四五尺許,色白。
下直,靑山縣監李挺益。
敬寧殿望祭後,世子宮,藥房·政院·玉堂·二品以上·六曹·大司諫問安。答曰,罔極。
嬪宮,藥房·政院·玉堂問安。答曰,罔極。
政院啓曰,命下矣。招問藝文館下吏,則以爲該曹甘結,本月初五日來到,本館製述官,已爲分排於弘文館副校理權尙游處,而分排單子,例爲臨時入啓,故今方書呈云。禮曹似無所失,而藝文館,只爲分排,不卽啓下,事甚駭然。當該翰林,從重推考,下吏,令攸司,囚禁科罪,何如?臣亦有不能檢察之罪,嚴敎之下,不勝惶恐待罪。傳曰,依啓。勿待罪。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請當該刑曹堂上推考。措辭竝見上答曰,勿煩。
政院啓曰,今日爲政事,命下矣。卽者吏曹郞廳來言,判書洪受瀗,參議鄭澔,俱以病不來,參判金鎭圭兼帶未肅拜,不得開政云,竝卽牌招,何如?傳曰,允。
領議政徐文重二十二度呈辭。入啓。傳曰,安心調理。
院前啓,安邊府使許墀,罷職不敍,査官罷職事,推考,緘答間姑停。
吏曹判書洪受瀗,參判金鎭圭,牌不進。
有政。禮曹佐郞吳命增,正言李宜顯,工曹佐郞李箕翊,承旨李三碩,長興主簿金恒壽,蔚山府使金斗南,工曹佐郞許堟。
左議政李世白所啓,臣待罪訓鍊都監,曾與大將李基夏,有相議事,而李基夏有病,不得入侍,故敢此仰達矣。都監中軍,爲任極重,雖曾經閫帥者,不可人人換之矣。頃者前兵使李惠疇,以中軍,移拜江界府使,遞改甚爲可惜,而不但纔遞,會寧西路各邑,凶荒特甚,亦當付諸如此之人,故未果變通。其代則無可合之人,尙未差出,故問于大將,則以爲,卽今他軍門所屬人外,實無可堪此任者。外方雖或有可合之人,遷動亦涉重難,而馬兵別將柳星漢,武弁中頗有聲望,自前累次見擬於嘉善邊帥之望,而以其有老母之故,尙不差送矣。自前中軍資級,若未及,則亦有陞資差出之例矣。卽今不可以假中軍,一向代察,前頭擧動不遠,似當有變通之道,而陞資,係是恩命,直爲請差,有所不敢,玆竝仰稟。上曰,都監中軍,曾前亦有陞資差出之例,以柳星漢陞資差下,可也。承傳謄錄
兪集一啓曰,明日常參·經筵,取稟。傳曰,只晝講。
任舜元啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
敬寧殿望祭王世子親祭後,世子宮·嬪宮,政院·玉堂·單子問安。答曰,罔極。
趙泰采啓曰,臣以右承旨兪集一,納采·告期·納徵二度習儀,議政府,進二字缺直。傳曰,知道。
任舜元,以都摠府言啓曰,都摠管姜鋧,除標信,嘉禮都監坐起進去之意,敢啓。傳曰,知道。
傳于呂必容曰,凡國家吉凶文書,丙子以前,必書大年號,丙子以後,不書大年號,有意存焉,而玉冊文,則只云年月,敎命文,則俱書年號,玉冊敎命,似無異同,而或書或不書,未知有何所據,令都監稟處。
領議政徐文重二十二度呈辭。傳曰,安心調理。
兪集一啓曰,今日爲政事,命下矣。吏曹郞廳來言,判書洪受瀗,參議鄭澔,俱以病不來,參判金鎭圭,兼帶未肅拜,不得開政云,竝卽牌招,何如?傳曰,允。
傳于兪集一曰,今番嘉禮時正使,以領議政差下,預差以左議政差下,次第則然矣。第連次習儀,有多事奔走二字缺領相再經大病,纔已差愈,朝家不可無軫念之道,三字缺議預差左議政相換事,分付。
金宇杭啓曰,三字缺事,命下矣。吏房承旨趙泰采,代房承旨四字缺儀進去,兵批代房承旨任舜元,本曹有相避,只有臣□□及右副承旨呂必容,吏兵批政廳,何承旨進去乎?敢稟。傳曰,左承旨,右副承旨,吏·兵批進去。
有政。吏批,判書洪受瀗,參判金鎭圭,牌不進,參議鄭澔進,左承旨金宇杭進。
兵批,判書李濡陳疏,參判兪得一奉命出使,參議李德成未肅拜,參知任胤元進,右副承旨呂必容進。
吏批啓曰,判書·參判,牌不進,小臣獨政未安,何以爲之?敢稟。傳曰,只出緊任。
以李三碩爲承旨,李宜顯爲正言,金斗南爲蔚山府使,掌苑別提李翛,司評李夏亨相換,吳命增爲禮曹佐郞,李箕翊·許堟爲工曹佐郞,金恒壽爲長興主簿,行兵曹判書李濡輔國,今降崇政,加資還收事,承傳。
兵批,以劉斗文爲咸興監牧官,崔重泰爲副護軍,李觀命·魚史衡爲副司果。
呂必容啓曰,今日政,新除授承旨牌招事,命下矣。今已日暮,待開門牌招之意,敢啓。傳曰,知道。
又啓曰,李震壽牌招事,命下矣。家在城外,今已日暮,明日待開門,牌招之意,敢啓,傳曰,知道。
吏批啓曰,判敦寧府事李濡,嘉禮時正使,旣已改差,所授加資及判敦寧之任,還收,行兵曹判書改下批之意,敢啓。傳曰,知道。
呂必容,以嘉禮都監郞廳,以都提調意啓曰,傳曰,凡國家吉凶文書,丙子以前,必書大年號,丙子以後,不書大年號,有意存焉,而玉冊文則只書年月,敎命文則俱書年號,玉冊敎命,似無異同,而或書或不書,未知有何所據,令都監稟處事,命下矣。取考謄錄,則辛卯年冊嬪時,竹冊文書入,則以頭辭未妥,察處爲敎,故自都監覆啓,以維歲次辛卯書寫事定奪,而敎命文年號,俱書與否,無一時稟定之事。以此觀之,冊文之不書年號,始自辛卯,而與敎命文所書,有所異同,似由於此,此外更無可考之文矣,敢啓。傳曰,只書年月日,可也。又以嘉禮都監郞廳,以都提調意啓曰,寶篆文書寫官洪受疇來詣都監,旣已書寫,實預差兩本封入,以備睿覽取舍之意,敢啓。傳曰,以第二本用之。更以嘉禮都監郞廳,以都提調意啓曰,敎命文製述官左參贊李畬,自城外還歸之後,卽請推考,仍以啓下辭緣,別爲行關,使之從速上來矣。今已累日,尙不上來,事體之未安,莫此爲甚,李畬更爲推考,趁數日內急速上來之意,令政院,分付預差,行司直崔奎瑞,亦爲推考,一體分付,何如?傳曰,允。
又以侍講院意啓曰,輔德鄭維漸,今日入直矣。稱以情勢難安,不待替直,陳疏徑出,上番將未免闕直,輔德鄭維漸,兼弼善李震壽,文學權世恒,卽爲牌招,以爲推移入直,何如?傳曰,允。
執義尹弘离,掌令李德英啓曰,請還收炤兄弟放歸田里之命,竝命絶島定配之命。措語同前請還收科獄罪人酌處之命,更加嚴刑,期於得晴。措語同前臣等,以刑曹囚人崔世鎰·朴斗山査覈事,論啓矣。及承聖批,乃以按獄,貴在乎平反爲敎,臣等竊惑焉。夫治獄之道,雖貴平反,而亦有所不可輕施者。今此斗山·世鎰之假名投疏,構誣滿朝之狀,雖已畢露無餘,而至其前後違端之節節破綻處,則有不容不更加嚴覈者。當初世鎰,以三人爲好之說,明白納招,而及至面質之時,反循斗山之意指,旣吐還呑。且斗山,始則以主掌官請罪之啓,引以爲可信之證,及至主掌官,緘辭旣出,則又復混圇,歸之於執迹之論。若夫和應不公等語,乃是一篇肯綮,而終無所摸據,則末乃泛稱以輿誦,自處以過激,而其所欺誣傾陷之罪,終不自服,其爲奸狀,已極痛惋。且斗山招中,私情借作占科淸選等語,必有朝紳中的指之人,有非行語間泛辭,此等眩幻之情,若不嚴詰鉤出,輿情之憤惋,無以快伸,而適足以缺人之計耳。俟其奸情之畢吐,徐議其平反,則五字缺寬大之典,決不可徑先勘律,以乖按問之體。請□□□崔世鎰·朴斗山等,更加究覈,前後主張謀議之人,□□辭中違端,一一嚴鞫,覈實處置。請刑曹當該堂上推考。措語同前答曰,勿煩。
任舜元啓曰,今九月十四日,津船內摘奸時,有頉處察推事,命下矣。漢江津船十五隻內,四隻,津夫四名,及廣津津船四隻內,一隻,津夫二名,無緣闕點,事甚可駭,令攸司,査問推治。漢江津船五隻津夫五名,及三田渡津船一隻津夫一名,則內需司,草薍載運事懸頉,而取考文書,則取用的實,似無論責之事。廣津津船一隻,以破傷執頉,而將爲改造事,工曹旣已草記云,斯速改造之意,分付本曹。常時不能檢飭,以致摘奸時闕點,至於此多,當該堂上·郞廳,難免其責,竝推考,何如?傳曰,允。
呂必容啓曰,卽者侍講院輔德鄭維漸,因持平李東彦未徹之疏,誘以情勢之難安,不待替直,陳疏出去云。三字缺前不得徑出,斷有定式,而不有朝令,任自出去,其在事體,殊涉駭然,從重推考,何如?傳曰,允。燼餘
上在慶德宮。停常參·經筵。
領議政徐文重二十三度呈辭。入啓。傳曰,安心調理。
判尹李寅燁再度呈辭。入啓。只遞本職。
同副承旨李三碩,牌不進,罷職。
政院啓曰,卽者備邊司郞廳,以左右相意來言,今日雖非賓廳日次,而多有稟定之事,與諸堂上來會賓廳云矣,敢啓。傳曰,引見。
傳曰,引見相値,晝講停。
右承旨兪集一,廚院提調辭免上疏。入啓。答曰,省疏具悉。爾其勿辭察職。
靈愼君瀅針灸呈辭。入啓。遣針醫看病。
今日引見時,知義禁金昌集,今姑改差事,及前判書李寅燁,卽爲口傳付軍職,牌招俾察賑廳備局堂上之任事,及兩南點馬,令該曹催促發送,大提學李畬,今姑許遞,斯速上來,製述敎命文之意,令政院,別爲下諭事,及吏曹判書洪受瀗,刑曹判書閔鎭厚,尙爲引入,殊涉未安,卽爲牌招察任事,下敎。
禮曹,大殿嘉禮文武科別試初試,十一月初一日,文科講經,十二月初十日,文武科殿試,十二月二十一日,文武科放榜,十二月二十七日辰時,推擇。啓。
兵曹口傳政事,副護軍李寅燁。
吏曹啓曰,承旨有闕,政事,取稟。傳曰,明日爲之。
謝恩,副護軍李寅燁。
政院啓曰,卽者左參贊李畬,文衡辭免上疏,不由縣道,直呈本院,而文衡旣已許遞,直呈,亦是規外,所當還給,而係是在外重臣上疏,何以爲之?敢稟。傳曰,還出給。
獻納黃一夏所啓,近年以來,風習不佳,搢紳之間,全無相敬之義,論辨之際,率多好勝之心,識者之寒心,固已久矣。輔德鄭維漸,持平李東彦,當初所爭,元非大段,而盛氣相加,務欲凌駕,紛紜疏避,互相詬罵。其忿厲之色,噴薄之語,瞻聆所及,莫不駭然。彼此是非,姑置勿論,名流口業,豈容如是?其在事體,不可無規警之道,竝命從重推考。上曰,依啓。
又所啓,朝家之凶歲給災者,實出於恤民之至意,則爲守令者,所當惕念檢驗,俾無災實相蒙之弊,而忠州牧使權持,抛棄田政,慢不致察。本府卽三面帶河之地也,其所水浸被害之慘,視他尤甚,而災結成冊,終不上營,故道臣,捉致該吏推問,則色吏畏其被罪,乃以元無災結,猝辦慢告。沿邊浦落之處,盡入災結,至使一府顚連之民,獨未蒙隱恤減租之惠,闔境嗷嗷,怨聲載路。推此一款,可知其治之無善狀,凶歲賑民之責,不可仍畀如此之手,請忠州牧使權持,罷職,令道臣,分付兼官,使之摘奸,從實給災,俾無窮民呼冤之弊。上曰,依啓。守令遞易有弊,權持推考,觀其緘辭而處之。
掌令李德英所啓,炤兄弟事。上曰,勿煩。科獄罪人加刑事。上曰,勿煩。當該刑曹堂上推考事。上曰,勿煩。措辭竝見上
又所啓,俄者閤門外,司謁,出傳引見命下,故大臣以下,以次趨入閤門內之後,又使之姑徐,立俟良久,更無進退之命,不得已出就門外班次,則司謁復來請入,雖不知緣何曲折,以致如此,而其在事體,殊涉未安,此必是中官傳命誤傳之致,請當該內官,査覈論罪。上曰,査覈推考。
左議政李世白所啓,頃者以諫院啓辭,賑恤廳堂上,別爲加出,逆家籍沒財産,竝令移送本廳事,有稟處之命矣。如辛亥乙丙等年,則設粥於東西郊,堂上,輪回看檢,故不得不加出,而不然,則未嘗有加出之事矣。今年雖曰失稔,似不至於設粥之境,本廳堂上外戶判,以例兼亦爲句管,三公以都提調,凡事相議爲之,則不必加出堂上。至於籍沒財産移送一款,則穀物劃給,糧餉廳外,竝已沒數,移送於賑廳矣。其餘家舍財産,則賑廳,若有不足之患,則自當取用於戶曹及各衙門,何必以此等物貨移送,致有轉賣煩碎之弊乎?且於右相所進冊子中,亦有擧論之事,仍令戶曹句管,不爲移送,似當,故敢此仰達。上曰,依所達爲之,可也。
戶曹判書金昌集所啓,己卯年間,百官頒祿及各樣散料,三品以上減米二斗,代給太四斗,四品以下至六品,各減一斗,給太二斗矣。自上年,還爲復舊,而卽今遺在米,則可支來年六七月,而前頭年事,亦有不可知者,不可不稍存贏餘,太則可支甲申九十月,而陳久蠹損,將爲無用之物。百官頒祿及各樣散料,自十月朔爲始,依前減米,以太代給似好,故敢此仰達。上曰,依爲之。
上曰,三省推鞫,尙未爲之耶?右議政申琓曰,臣因欲仰請,而未及矣。三省推鞫,至今遷就,使一日不可容息之罪人,久未正法,誠極未安矣。判義禁金構,以母病陳疏,已有救護之命,故始爲遲待矣。聞金構母病之外,以試官獄,旣有初頭按治之嫌,譯官獄,又有參涉之端,決不敢行公云。今若請牌,而又爲違牌,則徒損事體,故不敢爲之矣。此外輕囚,則有次官開坐之敎,亦皆違牌,終不擧行,如此輕囚,尙不得爲之。況省鞫,則必待長官,方可開坐者耶?若此不已,則省鞫,無可爲之時矣。上曰,金構金吾之任,雖令遞改代之者,亦皆引嫌,無可行公者,實爲難處,何以則爲可耶?李世白曰,臣等亦嘗以此爲慮,非不反覆思量,而實無變通之路,誠如上敎,若有善處之道,何待上敎而陳達乎?申琓曰,近於此事,引嫌之路太廣。姜鋧·柳之發請遞,蓋緣旣與李濡同議更推,則固當引嫌故也。金昌集則不過參涉於初頭而已,若又許遞,則似無可代之人,而左相,以方差都監堂上,不可往參刑獄之坐爲言,臣固不敢更請,而朝家必欲使無引嫌之弊,則如省鞫等獄,必令長官按治,而其餘則互相回避,嫌於彼則治此,嫌於此則治彼,則庶無此弊矣。曾有或有引嫌之事,則雖長官當爲之事,亦有令次官代行之事,而省鞫則無長官,不可開坐矣。上曰,金構雖以譯官,試官等獄,有所引嫌,而不過初頭參涉而已。不可以此引嫌,使之速出行公,可也。
禮曹判書金鎭龜所啓,今年夏間,因筵臣所達,東萊居監試入格洪夏績,本以武學,旗牌試券秘封中,冒書幼學,其父仁漢,以騎保,冒稱禮賓正事,令該曹,査覈稟處事,命下矣。自臣曹,推問夏績,則以爲,其父,乃正兵保人,非七般賤役,而禮賓正帖,戊午年設賑時,買得於慶尙監營,元無區別賣爵之事,故依朝令納價買得,渠果以武學旗牌入籍,而近來業儒者,例稱幼學,故未免隨衆書之。渠之所納戶口中,義陵參奉入籍事,則梁山人朴廷賓,曾有咸興中軍得來帖文,厥四寸廷秀,賣於渠處云。凡賑廳賣爵之規,加資外正職,則雖非七般賤役,凡有身役者,不得受出,乃是事目。仁漢,以軍保,買得正職帖,實是事目之外,義陵參奉,則朝家元無成帖發賣之事。且其帖文中,以觀察使書之,其下着押,而成帖印信,則乃咸興中軍之印,其間必有奸狀,故具由移文于慶尙監司,使之詳査回移,則回移內以爲,洪仁漢處正職帖文曾在戊午年,自大丘府,果爲許賣云。義陵參奉事,朴廷賓·廷秀等,費辭發明,援引他人,而末乃以帖文出處,歸之身死之人,尤涉殊常。且夏績以爲,廷賓,曾在北幕兼察中軍云,而帖文,踏以中軍印,尤極可疑,故臣曹,以廷賓,果於何年爲軍官,兼察中軍,爲其時監司,着押文書上送,以爲憑處之意,移文于咸鏡監營,則回移內,廷賓,果以軍官,久爲兼察中軍云,而其時監司權歆,着押文書,亦爲送來,故憑准於帖文所着,則精粗雖不同,點畫則相似。以此觀之,則廷賓造作僞着監司之押,私踏中軍之印,持來轉賣於其本土近處之人,明白無疑矣。仁漢之買得正職,雖是法外,旣自大丘府納價許賣,則其時府使之不察與故犯,雖未可知,而不可以此,專爲仁漢之罪。夏績之買得參奉帖,亦是見欺於廷秀之致,則罪在賣者,而渠連以武學旗牌入籍,試券秘封,則稱以幼學,係是濫冒,有違格式,此則似當依例拔榜。至於朴廷賓之假作齋郞帖文,僞着主將之押,其爲罪狀,誠極奸濫,不可不痛治,似當令攸司,拿問定罪,故敢達。李世白曰,渠之役名及其文職銜,竝以不當書者書之,則拔去無疑矣。上曰,帖文則還收,而洪夏績拔榜,朴廷賓拿問定罪,可也。以上朝報
左議政李世白所啓,頃日右相,以彰義門外築城事,仰達,自上有看審基址之敎矣。蓋此與北漢,無甚異同,自前不無此議。南漢·江都,雖是保障之地,事勢與前有異,脫有不幸,誠極可慮。今此都城咫尺之地,若能築城,則旣是宗社所在,都下士民,亦有依歸之所。第今時勢,則果未知如何,而前頭看審基址後,第令兵曹判書李濡·備局有司堂上李寅燁與兩局大將,趁未寒前看審後,節目間事,次第定奪,何如?上曰,趁速看審後,次第講定,可也。
戶曹判書金昌集所啓,東萊商賈,舊無定數,向時稱有潛商濫雜之弊,以三十名定其額數,自此以後,物貨往來之際,多有操縱之弊。且與倭人親昵,我國事情,亦不無漏泄之患,其權視訓道,別差反重,今若罷其定數,依前爲之,似好,故問于諸大臣,則皆以爲,定額無據,似當還罷云矣。下詢于入侍諸大臣,何如?李世白曰,臣待罪戶曹時,亦有欲罷之意,則因諸議不一未果矣。厥後聞之,則商賈輩,作舍於官門之外,率妻孥居生,他商則似不得接足,獨執其權,奸僞甚多。且與館倭,晝夜相接,我國凡事,亦豈無宣泄之慮乎?此雖與會寧·中江開市,有異,不當定其額數,任其恒居,不但諸議皆然,曾經東萊府使者,皆言其當罷矣。禮曹判書金鎭龜曰,臣曾以巡撫使,奉命東萊,知有此弊,以不爲定額之意,陳達于書啓中矣。金鎭〈龜〉曰,罷其額數,而不爲防禁,其弊比定額時,想必尤甚,預令廟堂,商確定其節目,俾無餘弊然後,罷其額數,似好矣。上曰,節目,詳備講定,俾無後弊後,革罷額數,可也。
李世白所啓,曾以水陸操,限明春停止,令營將·虞侯巡點事,定奪,分付諸道矣。今此黃海監司申銋狀啓以爲,營將·虞侯,所當一番巡視,而但今年年事失稔,有倍於乙丙,各邑廚傳,軍兵聚會,其弊不貲。且統禦使中軍將,以舟什軍器點視事,下來,當此公私蕩竭之日,民弊不可不念,敢此仰稟矣。上曰,竝令停止,可也。
又所啓,領相上箚所陳別單,令廟堂稟處事,命下矣。事係大段變通,不敢循例回啓,依前下敎,良役變通,句管堂上,差出後,箚中辭緣外,亦可商確處之之意,旣已陳達,而臣於近日,久未行公,故未得差出矣。外方歲抄不遠,不可不趁速擧行,行兵曹判書李濡,則以本兵之臣,當爲主管,與李寅燁·金鎭厚二人,竝差堂上,使之句管,何如?上曰,以此三人,竝差堂上,可也。
禮曹判書金鎭龜所啓,南漢習操,當秋爲之,則有妨於還上收捧,故自上年,只行春操事,定奪矣。卽今年事失稔,春操亦難爲之,各軍門若停習操,則例送中軍別將等,巡歷其所屬各邑,而本廳之規,則合操山城後,追送巡歷于江原·忠淸等道軍兵所在處矣。旣不得習操,則竝爲停止,何如?上曰,竝爲停止,可也。
李世白所啓,今此摠戎使李宇恒狀啓以爲,本廳壯抄軍一哨,每年十月爲始,至明年正月,上番輪回,入直於西營,牙兵一哨,亦爲入番於本廳。今年亦當依前上番,而本廳素甚凋殘,且自松都軍米減給之後,所捧太縮,放料之資,每患不足。壯抄則乃宮城宿衛之卒,不可變通,而至於牙兵,則守直本廳,非但不緊,以放料不足,曾有停番之例,故敢此仰稟。上曰,竝爲停番,可也。
又所啓,此亦摠戎使李宇恒狀啓也。本廳所屬各營束伍,所當依前例擧行,而自前年凶之時,則姑停巡歷,別遣將領,聚會軍兵於各其官,點閱機械,已有前例。此時聚會軍兵,亦涉重難,姑待春間,觀勢擧行,似爲合宜,不必以秋前爲之,故敢此仰稟。上曰,依爲之。
又所啓,此卽平安監司李世載狀啓,龜城府使權洵,有所幹事,雖値年事失稔,有難中止,故欲爲別樣指揮,使之進來,則權洵來見之際,酗酒失儀,多有可駭之擧,事當啓聞請罪,而非但凶歲遞易之有弊,本府經營之事,亦非人人所可堪,故自營門決杖,無完所幹之事,有此狀聞之擧矣。權洵之酗酒失體,若此,則請罷當然,而姑欲決杖仍存,蓋以遞易爲慮也。但權洵,秩是嘉善,異他守令,若係軍務,固無可論,不過以失體之故,至於決杖,事體不當,而旣不罷職,又不決杖,則無他可施之罰。姑先從重推考,此後復踵前習,則別爲啓聞論罪之意,分付,何如?上曰,嘉善官,不可決杖,權洵,姑先從重推考,分付事,依所達爲之,可也。備局謄錄燼餘
呂必容啓曰,明日納采·納徵·告期,三度習儀,明明冊妃親迎,初度習儀,此兩日視事,頉稟。傳曰,知道。
金宇杭啓曰,吏曹郞廳來言,承旨有闕,政事,何以爲之?敢稟。傳曰,明日爲之。
呂必容,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管姜鋧,除標信,嘉禮都監坐起進去之意,敢啓。傳曰,知道。
金宇杭啓曰,行都承旨趙泰采,右承旨兪集一,左副承旨任舜元,病不進,同副承旨李三碩未肅拜,廳中,只有臣宇杭及右副承旨呂必容,出納之際,苟簡莫甚,都承旨趙泰采,拘於廳規,不得請牌,而右承旨兪集一,左副承旨任舜元,竝牌招察任,何如?傳曰,允。
領議政徐文重二十三度呈辭。入啓。傳曰,安心調理。
靈愼君瀅針灸呈辭。傳曰,遣針醫看病。
判尹李寅燁再度呈辭。傳曰,只遞本職。
呂必容啓曰,前頭納采擧動時,承旨不可不備員,同副承旨有闕之代,明日政,以在京無故人差出,卽爲牌招察任,何如?傳曰,允。
又以禮曹言啓曰,今此嘉禮親迎出還宮時及王妃詣闕時,王世子,闕門外,當有祗迎〈祗〉送之節,翌日陳賀時,當有行禮之擧,而與常時有異,何以爲之?敢稟。傳曰,勿爲磨鍊。
又以嘉禮都監郞廳,以都提調言啓曰,玉冊文書寫官工曹判書金構所寫草圖書,旣已啓下矣。金構明日待開門牌招肅拜,以爲正本書寫之地,何如?傳曰,允。
又以禮曹言啓曰,因本曹啓稟,永昭殿大祭用樂事,命下矣。本殿停樂,今至八年之久,將自今冬享復用,而冬享,在於來十月初九日,其前似當有先告之擧,十月初一日朔祭,當爲兼告,祝文中以此措辭添入事,分付,何如?傳曰,允。
以備忘記,傳于呂必容曰,內禁衛閑良蔡時亨·李郁,柳葉箭五中,竝直赴殿試。
呂必容啓曰,左參贊李畬,文衡辭免上疏,不由縣道,直呈政院,而文衡,旣已許遞,直呈,亦是規外,所當還出給,而係是在外重臣上疏,何以爲之?敢稟。傳曰,還出給。
又啓曰,卽者備邊司郞廳,以左右相意來言,今日雖非賓廳日次,而多有稟定之事,與諸堂上,來會賓廳云矣,敢啓。傳曰,引見。
兵曹口傳政事,以李寅燁爲副護軍。
右承旨兪集一,廚院視膳之任,必以銀臺之長兼察者,蓋所以□□□事重也。固非諸承宣之所可冒叨,而臣適値長僚之有相避於本院郞廳者,恩點誤及於臣身,不敢辭避,黽勉察任,今已踰月,只自悚蹙矣。乃者長僚所避之郞官,已遞其職,則臣不可一日蹲仍忝居也,決矣。且以臣癃痼之疾,鈍劣之性,本不堪任於夙夜出納之地,而適當寒候之猝緊,病情益甚。又値該房之多事,精神益昏,觸事憒憒,斷無堪承之勢,露章乞免,而諸僚不諒,退却請牌,嚴畏分義,不得不趨詣禁扃之外,而顧此病狀,萬無自力之望,冒萬死復此哀籲,伏乞聖慈,亟賜鐫改臣本兼職名,以安微分,不勝公私幸甚。批答見上
午時,上御興政堂。大臣·備局堂上引見,入侍,左議政李世白,右議政申琓,禮曹判書金鎭龜,戶曹判書金昌集,左尹尹就商,右副承旨呂必容,掌令李德英,獻納黃一夏,校理李晩成,假注書趙以進·李邦彦,記注官朴聖楷,記事官金相元。李世白進伏曰,近日日候,涼冷不適,聖體,若何?上曰,無事矣。世白曰,賑恤廳事,若觀前頭事勢,則可以詳知,而今年年事,似不至如乙酉,雖不必設粥,而京外賑資,必須預先料理。卽今本廳堂上金構,以親病受由,李寅燁有難安情勢,久未行公矣。寅燁,但知經常之道,不度事勢之難爲,有此疏陳,而寧有他意於其間哉?自上初雖罪之,而卽爲反汗,則固已洞燭其本意之無他,而第於嚴旨之下,惶恐不敢行公,呈辭得遞矣。寅燁於賑廳之事,頗知首尾,且於備局之事,亦多有商量之事,似好,故敢此仰達。上曰,依爲之。呂必容曰,李寅燁,卽爲口傳付軍職牌招之意,敢達。傳曰,知道。世白曰,外方各邑災實分等,啓聞後,還上及身役,當爲磨鍊頒布,而若待諸道狀啓之齊到,欲爲區別變通之地,則必有後時之患。災實文書,雖未上來,尤甚·之次邑還上·身役,今年應捧之數,預爲分等磨鍊,分付諸道,何如?上曰,尤甚·之次邑,區別分付,可也。世白曰,臣退與諸臣,相議啓下後,分付之意,敢達。上曰,依爲之。世白曰,小臣情勢難安,萬無復出之理,而筵中特敎,近侍臨諭,敦勉不已,臣雖出而顚沛,不敢不出,而同事諸臣,尙多引入,臣之冒沒,萬分惶愧矣。卽今□相引入,六曹堂上,亦甚不齊,國事誠極可悶矣。吏曹判書洪受瀗之違牌,未知如何,而朝家旣以爲無非□□□,臣聞其去就,至於閔鎭厚,則刑曹異於他司,而□□□入詞訟之積滯,誠爲可慮矣。崔世鎰,方自本曹,推□閔鎭厚之引嫌,固異於諸臣,而第以禁府事觀之,因□禁引嫌,或有令次官爲之之規,而判義禁,亦未嘗廢仕,□雖有差異者,而世鎰之獄,殆將收殺,則刑曹之事,亦無不可爲之事。至於備局書筵兼帶等任,尤無不參之理,而一向引入,似爲太過矣。申琓曰,分義不嚴,廉隅太勝,誠爲近日之弊,朝臣因崔世鎰疏,擧皆待罪,而自上旣已洞燭,使之行公,則何敢一向引入乎?洪受瀗事,極爲未安矣。且刑曹所爲,未知其可也。初若不治則已矣,旣已治之,則何可徑請勘處乎?此臺啓之所以發也。閔鎭厚方在刑曹,則本曹之事,有難按治,而其他兼帶之事,其可不爲行公乎?廟堂及各司,在處皆然,無一開坐之處,國事渙散,誠極可悶矣。上曰,旣已開釋後,諸臣皆出,而洪受瀗,過自引嫌,五字缺閔鎭厚則刑曹之事,雖難按治,而他餘兼帶三字缺以擧行,竝卽牌招察任,可也。世白曰,臣待罪訓鍊都監,曾與大將李基夏,有相議事,而基夏有病不得入侍,故敢此仰達矣。都監中軍,爲任極重,雖曾經閫帥者,不可人人而授之矣。頃者前兵使李惠疇,以中軍,移拜江界府使,遞改甚爲可惜,而不但纔遞,會寧西路各邑,凶荒將甚,亦當付諸如此之人,故未果變通,其代則無可合之人,尙未差出,故問于大將,則以爲,卽今他軍門所屬人外,實無可堪此任之人,外方雖或有可合者,而遷動,亦涉重難,馬兵別將柳星漢武弁者,頗有聲望,自前累次見擬於嘉善邊倅之望,而以其有老母之故,尙不差送矣。自前中軍資級,若未及,則亦有陞資差出之例矣。卽今不可以假中軍,一向代察,前頭擧動不遠,似當有變通之道,而陞資,係是恩命,直爲請差有所不敢玆用三字缺上曰,都監中軍,曾前亦有陞資差出之例,以柳星漢□□差下,可也。世白曰,禁府堂上,竝皆引入,故三字缺命下之後,亦未卽擧行,金昌集,以譯官獄事,□□,而姜鋧·柳之發,旣以此辭遞,此二人,初若不遞則已矣,□□許遞,則昌集之必欲辭遞,亦宜矣。戶判,例爲主管都監之事,而以此獄,爲難安之端云。且今方仕於都監,而兼察刑獄,亦似未安,金昌集知義禁之任,今姑許遞,似好矣。上曰,依爲之。申琓曰,近來紀綱解弛,朝令不行,誠極寒心矣。各道點馬,因兵□李濡引入之故,令次官,差出已久,而無一人出去者,□□正則自本寺,將催促發送,而其餘則皆懷厭避,不卽下送,殊無變通差出之意,而且點馬之行,出入海曲,風高之後,難遍行諸島云,卽爲分付兵曹,使之催促下送,何如?上曰,依爲之。金鎭龜曰,寧陵丁字閣修改事,本曹堂上,未久當爲下去矣。聞奉審堂上所傳之言,則大樑離退處,撤其當改處材瓦,自北推納,則自當還于故處,而今旣離退,則後復離退之患,難保其必無不可不以片鐵引傳然後,可無動退之患,而此則他陵丁字閣所無之事,董役堂上,似難以已見擅便,道里稍遠,亦不可以狀聞變通。且礎石低陷之處,則觀其形,勢或略改石底,稍高其勢,而若或重難,則或以木片,或以石片,充支其傾圮之柱下,似爲便當。工匠之言,亦如此云。臨時觀勢,從便修改之意,預爲□□,俾無倉卒難處之端,何如?上曰,依爲之。金鎭龜曰,冊妃後,中宮殿□□膳封進事,已爲行會,而但江原道,則因前傳敎,大殿·世子宮所封進上,付標減半封進矣。中宮殿物膳進上,嘉禮之初,裁減封進,不無未安,而大殿物膳減半之後,則似當一體裁減,中宮殿物膳,亦以十月朔爲始,別單書入,以待付標啓下乎?敢稟。上曰,亦爲別單書入,可也。鎭龜曰,春間,以山城城堞官舍修補事,陳達,得俗通政·嘉善帖百餘張,料理補用,而軍器則未盡修改。且標下軍兵等,元無斗料,當此凶歲,凡干事役時,亦難賙濟,俗帖,若命加給,則軍器修補後,標下軍等事役時,亦可以賙濟,故敢達。上曰,參酌加給,可也。李世白曰,俗帖百二十張,依前加給,似好矣。上曰,依爲之。□□大臣以下,以次罷出。
上在慶德宮。停常參·經筵。
夜三更,月入畢星中。
左副承旨任舜元身病上疏。入啓。答曰,省疏具悉。爾其勿辭,調理察職。
韓城君李基夏上疏。大槪,猥陳痛迫私悃,冀蒙矜許事。入啓。答曰,省疏具悉疏辭,令該曹稟處。
領議政徐文重二十四度呈辭。入啓。傳曰,安心調理。
工曹判書金構上疏。大槪,玉冊草圖,旣已書進,而至於正本書役,則拘於職名,不可冒出,乞遞臣本兼諸任,以軍銜,俾得祗詣事。入啓。答曰,省疏具悉。卿其勿辭,安心行公。
府啓,炤兄弟事。科獄罪人加刑事。當該刑曹堂上推考事。措辭竝見上答曰,勿煩。
政院啓曰,判尹姜鋧,以都監堂上,明日習儀,當爲進參,必於今日出肅,可無窘急之弊,卽爲牌招察任,何如?傳曰,允。
謝恩,判尹姜鋧。以上朝報燼餘
下直,三登縣令徐宗震。
兪集一啓曰,來二十一日,輪對日次,而冊妃親迎,再度習儀相値,頉稟。傳曰,知道。
趙泰采啓曰,小臣與右承旨兪集一,納采·納徵·告期,三度習儀,議政府進去,下直。傳曰,知道。
呂必容啓曰,忠州牧使權持,推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。二行缺
金宇杭啓曰,今日爲政事,命下矣。吏房承旨趙泰采,代房承旨兪集一,習儀進去,廳中,方有臣宇杭及左副承旨任舜元,右副承旨呂必容,兵批政廳,呂必容,以該房,當爲進去,吏批政廳,以〈何〉承旨進去乎?敢稟。傳曰,左承旨進去。
有政。吏批,判書洪受瀗進,參判金鎭圭兼帶未肅拜,參議鄭澔進,右副承旨呂必容進。
兵批,行判書李濡,減下未肅拜,參判兪得一奉命出使,參議李德成進,參知任胤元,習儀侍衛進,右副承旨呂必容進。
金宇杭啓曰,吏批政廳,何承旨進去之意,取稟矣。左副承旨任舜元,去夜身病猝劇,卽者陳疏出去,廳中,只有臣宇杭及右副承旨呂必容,兵批政廳,則呂必容當爲進去,而政廳,無推移進去之員,何以爲之?敢稟。傳曰,兵□兼進。
吏批啓曰,新除授蔚山府使金斗南,以開城經歷時事,有越等,而臣曹未及覺察,備擬□點,不勝惶恐,蓋越七等內六等,旣已爻周,只餘一等□□,亦雖仍令赴任,蔚山府使金斗南,改差,何如?傳曰,允。
以李健命爲承旨,姜鋧爲判尹,李益泰爲刑曹參議,李寅燁爲兼知義禁,尹佑甲·崔錫弼爲監察,朴獜爲直講,金盛始爲奉常僉正,宣豪臣爲歸厚別提,金楺爲司評,金始煥單付承文博士,李命大單付學正,趙泰億單付檢閱。
兵批,無政事。
金宇杭啓曰,漢城判尹姜鋧以都監堂上,明日習儀,當爲進去,必於今日內出肅,可無窘急之弊,卽爲牌招察任,何如?傳曰,允。
又以春秋館郞廳,以監司意啓曰,近來史官不備,事甚苟簡,被薦人趙泰億,今已應講,依例付職,牌招察任,何如?傳曰,允。
呂必容,以兵曹言啓曰,今此二行缺初試分京外,取三百人之外,又以鳥銃,加取砲手六十人矣。□戌年中宮殿冊禮別試,依戊寅年例設行事,命下,而戊寅之加取砲手六十人者,旣出於經亂後,砲藝別樣激勸之致,則不必爲例,故砲手額數,其時自本曹,啓稟減祛矣。今亦以三百元數,依近例,京中則分兩所各取七十五人,慶尙道三十五人,全羅道三十五人,忠淸道二十五人試取之意,行會各道,而規矩,則臨時更稟事目,一時知委擧行,何如?傳曰,允。
又以備邊司言啓曰,自經乙·丙飢疫以後,諸道各邑京上納之物,多有未收,以致守令解由,多所拘礙,故守令數遞,旣由於此,而各邑之凋弊,在在皆然,銓曹注擬之際,亦以此爲拘,未免有苟簡之患,□□於榻前以解由規式,稍加變通之意,陳達蒙允,而廟堂諸臣,有故,未卽擧行。今始略加講定,就前規式,□□磨鍊,別單書入啓下後,卽爲分付于諸道及各驛衙門,以爲定式遵行之地,何如?傳曰,允。
又以備邊司言啓曰,本司武郞廳副司正南世興,奔走勤仕,已滿十五朔,依例六品遷轉事,奉承傳施行,何如?傳曰,允。
金宇杭·呂必容啓曰,卽者全羅道儒生吳鼎勳等,來呈一疏,觀其措語,則乃請寢鄭介淸書院撤毁之事也。介淸之不當享祀,不但有先輩之定論,撤毁祠宇,且有兩朝成命,而向時阿好之輩,欺誣上達,至請更建,士林之憤惋,固已久矣。頃因儒臣之建請,卽命還撤,實循中外公共之論,則今此鼎勳等,肆然投疏,伸救介淸,祖述邪論,誣毁先賢,語意絶悖,若使朝廷,少有紀綱,則如此鬼域之輩,何敢縱恣無嚴之至此哉?臣等看來,不勝痛惋,相議退却,則稱以多士之疏,累次來呈,不肯退去,此疏,何以爲之?敢稟。傳曰,勿爲捧入。
工曹判書金構疏曰,伏以,臣叨差都監堂上及玉冊書寫之任,奔走供事與被榮光,豈非臣子之至願,而顧臣情迹,旣無冒出之理,又緣母病之危劇,都監之任,竟至遞改。獨有書寫一事,猶可粗效微誠,故俟得母病稍間,謹已詣都監門外,寫進草圖,而至於正本,亦有門外寫進之例,臣若無職名之拘,則亦可援據是例,故冒上辭章,乞解職名,而喉司不納,遽有請招之擧,召牌降臨,驚惶隕越,不敢不來伏闕下,而臣之踵跡,終不可抗顔復入於天門。伏乞聖慈,亟命鐫臣本兼之職,假臣軍銜,俾得直詣都監寫進,則庶幾進免□□之譏,退效往役之義,千萬幸甚。批答見上
左副承旨任舜元疏曰,伏以,臣夙嬰奇疾,源委已深,少失將攝,輒至增□,而感激恩私,不敢言病,黽勉供劇,唯以顚仆爲期。再昨申退之際,風寒外襲,頑痰內攻,胸膈痞閟,頭腹□痛,惡心兼發,達夜嘔吐,昏倒良久,僅得回蘇,而病勢如此,無路自力。昨日聽漏之班,未得仕進,方切惶隕之際,因本院之啓,召牌遽降,嚴畏分義,不敢坐違,稍待痛勢之少緩,不得不忍死趨詣,仍爲入直,而所患寒疾,夜來添重,渾身烘熱,頭腦如碎,疾火上衝,呼吸難通,宛轉叫呼,殆不省事,僵臥直廬,有若頃刻垂盡者然。出納劇地,旣非養病之坊,況二十日擧動迫近,而萬無起動趨參之勢,臣誠狼狽,不知所出,今方扶舁出去,而構此數行文字,冒死哀籲。伏乞聖慈,亟許遞改,俾得及時□□以延殘喘,不勝幸甚。批答見上
上在慶德宮。停常參·經筵。
下直,抱川縣監趙以健。
領議政徐文重二十五度呈辭。入啓。傳曰,安心調理。
檢閱趙泰億上疏。大槪,臣與春秋館堂上,有應避之嫌,伏乞照例處置事。入啓。下該曹。
忠淸左道災傷敬差官書目,鎭川縣監宋堯卿,災傷差錯,罷黜事。
政院啓曰,玉冊文書寫後,刻役,一日爲急,而書寫官工曹判書金構,疏批已下,今日又不出肅,卽爲牌招,使之斯速寫進,何如?傳曰,允。
輔德鄭維漸,牌不進,罷職。
臨陽君桓上疏。入啓。答曰,省疏具悉卿懇。卿其安心勿辭焉。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請當該刑曹堂上推考。措辭竝見上答曰,勿煩。
謝恩,工曹判書金構。
院啓,新除授大司諫崔錫恒,時在慶尙監營任所,請斯速乘馹上來事,下諭。答曰,交龜後,自當上來,勿爲下諭。
政院啓曰,卽者禁府郞廳,以委官意來言,判義禁金構,以玉冊文書寫官出肅,而判義禁則勢難察任爲辭,故三省推鞫,不得開坐云,莫重省鞫,判義禁旣已出肅之後,不可一向遷就,待玉冊文畢寫後,卽爲牌招,以爲開坐之地,何如?傳曰,允。已上朝報燼餘
燼餘兪集一啓曰,明日常參·經筵,取稟。傳曰,停。
趙泰采啓曰,小臣與右承旨兪集一,冊妃親迎初度習儀,議政府進去,下直。傳曰,知道。
兪集一啓曰,玉冊文書寫後,刻役,一日爲急,而書寫官行工曹判書金構疏批已下,今日又不肅拜,卽爲牌招,以爲斯速寫進,何如?傳曰,允。
又以侍講院言啓曰,兼弼善李震壽,今日入直矣。以都監郞廳習儀事,進去,書筵侍講,將無以備員,輔德鄭維漸·文學權世恒,竝卽牌招,以爲侍講之地,何如?傳曰,允。
以洪禹瑞爲事變假注書。
呂必容,以禮曹言啓曰,今九月十六日,大臣·備局堂上引見,入侍時,禮曹判書金鎭龜所啓,冊妃後中宮殿各道逐朔物膳封進事,已爲行會,而但江原道,則玆因傳敎,大殿·世子宮所封進上,付標減半封進矣。中宮殿物膳進上,嘉禮之初,裁減封進,不無未安,而大殿物膳減半之後,則似當一體裁減,中宮殿物膳,亦以十月朔爲始,別單書入,以待付標啓下乎?敢稟。上曰,亦爲別單書入可也事,命下矣。江原道逐朔物膳物目別單,自十月至明年九月,開錄以入,待付標判下之後,分付本道之意,敢啓。傳曰,知道。
呂必容,以□□□啓曰,卽者禁府郞廳,以委官意來言,□□金構以玉冊文書寫官出肅,而判義禁則勢難□□辭,故三省推鞫,不得開坐云,莫重省鞫,判義禁旣已出肅之後,不可一向遷就,待玉冊文畢寫後,卽爲牌招,以爲開坐之地,何如?傳曰,允。
掌令李德英啓曰,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請刑曹囚人崔世鎰·朴斗山等,更加究覈,前後主張謀議之人,及供辭中違端,一一嚴鞫,覈實處置。請當該刑曹堂上,推考。措語竝同前批答見上
獻納黃一夏,正言金栽啓曰,新除授大司諫崔錫恒,時在慶尙道監營任所,請斯速乘馹上來事,下諭。答曰,交龜後,自當上來,勿爲下諭。
檢閱趙泰億疏曰,伏以,都承旨趙泰采,卽臣之從兄也。承旨例兼春秋館堂上,則與臣所帶之職,法有應避之嫌,伏乞聖明,亟令該曹,照例處置,不勝幸甚。批答見上
臨陽君桓疏曰,伏以,臣以璿源錄奉安事,下往江原道·慶尙道矣。聖敎以他提調臣替往,令臣還來,臣於中路,祗承交代,驅馳四日,詣闕復命,而臣於今玆奏請使之命,有萬分不可冒當者,不避斧鉞之重誅,悉暴情勢之難强,伏乞天地父母,少垂察焉。臣本庸下,百不肖人,而過蒙鴻造,爵位隆極,臣居常懍懍,若隕淵谷,前後專對之任,尤乖人望。臣辭避不得,汗顔强赴,其於取譏他國,貽辱淸朝,固非一端,臣所自訟於心者,至於頃年。臺彈重發,語意非常,臣惶愧無地,餘悸猶存,自惟沒身,永絶斯路。不意新命遽下遠邑,臣驚惶震惕,罔知所措,臣旣以憤敗之人,決無抗顔更承之理,而況此奏請,事體重大,與凡例謝使,責任逈別,臣尤安得靦然冒赴,重辱君命,自速罪戾乎?語非飾讓,實出肝膈,玆冒萬死,敢塵宸聽,伏願聖慈,憐臣至懇,亟收成命,回授可堪之人,以便使事,以安微分,不勝幸甚。批答見上
副修撰任守幹疏曰,伏以,臣數年以來,退伏田里,一病沈淹,與死爲隣,屢蒙榮召,未獲祗承,前後逋慢之罪,已不勝誅,而向者敬寧殿祥事已迫,其在分義,終不敢退在鄕外,舁疾上去,僅得致身於象魏之下。臣之始焉自期者,庶幾一謝恩命,仍參陪祭之班,少伸螻蟻之微忱,適會僚寀多故,禁直將空,臣勉策罷病,備員入直者,殆將浹旬,其能免顚斃者,亦云幸矣。果然將攝失宜,宿暴作,彌日終宵,症情危篤,陳疏未徹,未免擅離直次,仍犯慢命之罪,終被譴罰,不料旬望之內,恩敍旣降,荐荷牽復之榮,臣誠惶隕感激,不知所出。第伏聞,頃者諫長,以進退無據行止,自便等語,大加詆斥。復曰,卽爲下鄕,病之虛實,可知云。末乃數之,以虧分義壞朝綱之罪,不翅嚴峻,臣瞿然自反,不覺駭汗之浹體也。噫,無狀如臣,久抱癃廢之疾,不能復玷於周行者,決矣。向者之忍死一出,萬不獲已,病勢難强,旣蒙恩罷,數日之內,稍得差間,而臣之老母,方在舊廬,年迫七旬,衰病種種,無他兄弟之扶侍湯藥,故臣不忍晨昏之久曠,力疾下來,諫長不諒臣其時病狀,固也無足怪也。凡人臣進退,譬如飢飽之在己,他人容有不知,今諫長,直譏之以無據,斥之以自便,何其以氣加人,不少顧藉乎?當初臣之冒進也,所念者分義,而終爲虧損之歸,至於壞了朝綱,亦由於臣,則雖擢臣之髮,不足以贖臣之罪。繼伏見其疏,則以新錄遷就事,謂之進退自便,視若秦瘠云者,未必不指於臣也。噫,今日國事,雖無可爲之勢,此等細事,不過數三官僚,半日齊會,可以辦出,聖敎屢勤,多端推托,至今閣過者,臣亦未曉其故也。然其成與不成,本不繫於田野病伏之一賤臣也。今諫長,不敢論斥,歸咎他人者,無異室而色市,臣竊哂之,不欲多辨也。然臣旣被諫長□□復侵斥,則理難抗顔入去,復玷榮次,且臣素患□□之疾,近又添劇,當寒以來,無日不發,杜門靜養,委頓牀席,以此病狀,萬無起動之望,玆將危迫之懇,仰籲於憫覆之下。伏乞聖明,鐫削臣職,仍治臣虧分義壞朝綱之罪,俾警具僚,以謝物議,千萬幸甚。答曰,省疏具悉。爾其勿辭,上來察職。
副校理崔昌大疏曰,伏以,臣於月前,力疾就直,症狀猝劇,實有朝暮僵仆之虞,不得不露章乞閑,歸伏私次。旋因禁直將闕,召牌押降,兩宿之間,三被嚴招,而方屬委頓,無計起身,不免於續有違蹇。數日之內,連遭坐免,勘其積犯,罪在不赦,而聖度天包,止行例罷,因得以占便調息,隨意療治,旬月之頃,復尋生道,頌戴恩造,天地莫量。月初因有私故,少出郊墅,乃於千萬夢寐之外,恩敍特降,除書召旨,遠及於草冷之中,臣誠驚恐震越,不省所處,義當聞命疾趨,亟詣城闕,粗伸惶蹙之忱,少贖逋慢之罪,而又於日昨,重觸風冷,添得寒疾。手脚痺痛,胸腕牽急,痰壅火盛,寒熱互至,血症挾發,吐咯無算,脾弱而食痞,氣微而喘急,雖欲强起,未堪自力。蓋臣宿患,係是虛勞積傷之症,寒燠交敓之際,輒生一病,据今沈苦之狀,惴惴然常有死生之慮,其不能束帶趨朝,奔走職事則決矣。又敢以疾病瑣陋之私,遙陳章牘,仰溷淸聽,臣罪至此,而又不勝誅矣。且臣於在京日,伏見大司諫李健命筵中之啓,所以罪狀臣者,不翅深峻,有云解職之後,卽爲下鄕,疾病之虛實,從可知矣。若以臣身健無病,托辭圖便,自中坐罷,旋往湖鄕者然,至以不畏法壞朝綱,斷之。臣雖至頑,亦有心腸,如其病勢容可强而供職,則其何敢不顧事體之傷損,不恤臣分之虧闕,徒以慢拒君命爲事哉?非惟不敢,抑何樂而爲此,求之常情,不待明者而可見也。□於改月,日尋醫藥,身不離京輦,而自以卽爲□□之論,爲言之爽實,又何甚耶?此則或出於□□,固不足爲意,惟是積瘵危疾,羸綴如此,通朝之所共知,親故之所共愍,而猶不見諒,持之費力,不計□曲之悶迫,不問事實之差謬,勒驅之罔上懷使之,反復推思,莫曉其指意之何在也。雖然,苟使臣,初無疾患,得自盡於陳力,則詆訐之言,何從而至此哉?臣方自悼,又不暇於尤人矣。今臣迹滯村坰,病淹牀席,固無望於承命就列,而臺章刺劾,實非尋常律以聲罪之辭,誅遣不少,則設令身在輦下,又不病寒,斷無抗顔從仕之望,不徒耐彈忘廉,重傷私義,亦恐戴罪趨榮,添却一案,臣之不敢輕進於此,益較然矣。伏乞聖明,憐臣病狀之凘危,察臣情迹之臲卼,亟遞臣職名,俾得隨便將護,以完殘喘,仍治臣不畏法壞朝綱之罪,以伸臺議,公私不勝幸甚。答曰,省疏具悉。爾其勿辭,上來察職。
備邊司啓曰,自經乙·丙飢疫以後,諸道各邑京上納之物,多有未收,以致守令解由,多所拘礙,故守令數遞,豈由於此,而各邑之凋弊,在在皆然,銓曹注擬之際,亦以此爲拘,未免有苟簡之患,故曾於榻前,以解由規式,稍加變通之道,陳達蒙允,而連因廊廟諸臣有故,不卽擧行,今始略加講定,就前規式,增損磨鍊,別單書入,啓下後,卽爲分付于諸道及各該衙門,以爲定式遵行之地,何如?傳曰,允。
上在慶德宮。停常參·經筵。
領議政徐文重二十六度呈辭。入啓。傳曰,安心調理。
執義尹弘离三度呈辭。入啓。遞差。
假注書李邦彦服制,代洪禹瑞。
京畿監司書目,廣州呈,以副修撰任守幹,副校理崔昌大辭職上疏上送事。啓。答曰,省疏具悉。爾其勿辭,從速上來察職。
龍仁呈,以工曹參判姜銑辭職上疏上送事。啓。答曰,省疏具悉。卿其勿辭,上來察職。
慶尙監司趙泰東上疏。大槪,乞於未辭陛前,往省父母墳山事。入啓。答曰,省疏具悉。卿其依疏辭往省焉。
明日納采時,崇政殿親臨殿坐正時,巳初初刻。
吏曹啓曰,臺諫有闕,政事,取稟。傳曰,明日爲之。
文學權世恒親病上疏。入啓。答曰,省疏具悉。爾其勿辭,救護母病。
府啓,炤兄弟事。科獄罪人加刑事。當該刑曹堂上推考事。措辭竝見上答曰,勿煩。
吏曹口傳政事,左通禮李溭。
傳曰,政事明日爲之,擧動後開政事,分付。燼餘
兪集一啓曰,明日,納采擧動,二十一日冊妃親迎二度習儀,二十二日國忌齋戒,二十三日正日,二十四日冊妃親迎三度習儀,二十五日妃受冊親迎初度內習儀,二十六日納徵擧動,二十七日妃受冊親迎再度習儀,此八日,視事,頉稟。傳曰,知道。
呂必容,以都摠府言啓曰,副摠管洪夏明,以湖營中軍軍兵等中日試放事,除標信,南小門洞進去之意,敢啓。傳曰,知道。
又以都摠府言啓曰,今日入直軍士,中日習儀,請出標信。傳曰,知道。
金宇杭啓曰,同副承旨李健命同生兄副司果觀命妻淑人張氏身死,服制已行四日,出仕,何如?傳曰,允。
又啓曰,左副承旨任舜元,受由調理,已過累日,同副承旨李健命,旣經成服,竝牌招,何如?傳曰,允。
呂必容啓曰,假注書洪禹瑞,素患胸腹痛,近又苦劇,差出之後,連日不爲仕進,當此多事之時,不可等待其差復,今姑改差,他假注書差出,何如?傳曰,允。
以閔致龍爲事變假注書。
兪集一,以禮曹言啓曰,新榜進士洪夏績,以旗牌武學,累式年入籍,而試券秘封中,冒書幼學,有違格例,拔去事,啓下矣。原榜目中,付標以入,而所授白牌,收燒火之意,敢啓。傳曰,知道。
又以嘉禮都監郞廳,以都提調意啓曰,納采時敎文,旣已依禮,又正書而入啓,安寶之擧,令政院稟處,前頭納徵告期敎文,亦令一體擧行,何如?傳曰,允。
兪集一啓曰,明日納采親臨擧動時,左右通禮,不可不備員,左通禮有闕之代,令該曹,卽爲口傳差出,何如?傳曰,允。
吏曹口傳政事,以李溭爲左通禮。
以備忘記,傳于任舜元曰,扈衛軍官閑良黃景尙,柳葉箭五中,砲手良人朴世亮,鳥銃貫三中,竝直赴殿試。
李健命,以侍講院言啓曰,本院兼實官十員內,輔德·兼輔德·兼文學·兼司書·說書·兼說書,俱未差,司書李世維受由在外,文學權世恒,卽以親病陳疏下鄕。卽今見存之員,只有弼善臣李萬選,兼弼善臣李震壽,而兼弼善李震壽,嘉禮都監都廳事務緊急,雖在職之時,逐日晝仕出去。晝筵侍講之際,將無以備員,未差之窠,後日政,以在京無故人差出,卽爲牌招察任,何如?傳曰,允。
兪集一啓曰,闕內入直之官,辭疏未入之前,例不得徑出,新有定式,而卽者文學權世恒,聞有親病,不待替直,陳疏出去,事甚駭然,推考,何如?傳曰,允。
任舜元啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
傳于李健命曰,政事爲之,而擧動後開政事,分付。
掌令李德英啓曰,請還收炤放歸田里之命,竝命絶島定配。請還收科獄罪人酌處之命,更加嚴刑,期於得情。請刑曹囚人崔世鎰·朴斗山等,更加究覈,前後主張謀議之人,及供辭中違端,一一嚴鞫,覈實處置。請當該刑曹堂上,推考。措辭見上答曰,勿煩。
工曹參判姜銑疏曰,伏以,臣猥歷私懇,獲蒙恩暇,隔歲之後,瞻拜先隴,霜露至情,得以少伸,聖恩罔極,圖報無階,北望楓宸,只自感泣。第臣□患諸症,路中添劇,扶持擔舁,不得計日作行,□□濡滯僅僅得達,而由限已過,職名未解,在臣分義,固不敢一向退處。且臣松楸之下,旣無住着之所,容□齟齬,亦難久留,俟病少間,卽爲復路,行到數日之程,症情一倍危篤,多般試藥,漸至難醫之境。流注之痰,窒於胸膈,浮腫之氣,遍於背腹,脚部之癰瘓,筋脈之拘攣,乘虛復發,一時添重,僵臥路傍村廬,無路自力。臣之所叨之職,雖曰閑局,卽今病勢如此,旬月之內,斷無起動之望,一任虛帶,罪戾冞增,區區危悃,不得不冒死哀籲。伏乞聖慈,俯垂矜憐,將臣所帶水曹之任,亟賜恩遞,俾延殘喘,毋曠公務,不勝幸甚。批答見上
文學權世恒疏曰,伏以,臣迫於嚴命,出而供仕,自顧滅裂,徒積尸素,而適値院僚之不齊,侍講輪直,輒患苟簡,不敢辭避,黽勉蹲據,拖過時日,亦稍多矣。中心愧懼,固未嘗須臾自安,而今適有萬萬切迫之私悃,不得不疾聲呼籲於仁覆之下矣。臣有偏母,年迫七耋,夙嬰奇疾,委頓牀席,已三十年于玆。幸於今秋夕,少得痊可,而臣兄世泰,方任高城郡,區區便養之願,有不能自已,不計病身之不逮,擔舁作行,其致顚沛,固已慮之矣。卽於書筵罷出之後,忽得急訊,臣母行到中路,重觸風寒,疾勢猝劇,昏昏涔涔,殆不省事,卸下村舍,若將難保,臣驚顫憂焦,不自覺神魂爽,而方寸亂矣。直守有拘,而救護是急,分義雖嚴,而情理實迫,他不暇計,蒼黃奔出,此雖出於事勢之萬不獲已,而其冒禁擅離之罪,無所逃矣。伏乞聖慈,先遞臣職名,仍勘臣辜犯,以嚴新憲,以伸至情,不勝幸甚。批答見上
慶尙監司趙泰東疏曰,伏以,臣之父母墳,在於楊州地,臣前在地部時,乞得省掃之暇,特蒙恩許,而適與國祥相値,旋有南臬之命,因循至今。今當遠出嶺外,倍切霜露之感,玆敢冒伸前懇,伏乞聖慈,特賜數日恩由,俾未辭陛之前,得以往返,以伸人子至情,千萬幸甚。批答見上
忠淸敬差官狀啓,鎭川縣監宋堯卿,災傷罷黜事。
上在慶德宮。停常參·經筵。
昧爽,雨雹,狀如豆。卯時未時,雷動,雨雹,狀如大豆。夜一二更,電光。
有政。兵批,僉知黃渭龜,城津僉使閔銓,文兼金斗南,都摠經歷金翊相,龜山別將柳汲,都摠都事梁益茂,翊衛金鎭泰,文兼金鳴殷,景福將梁必興,翊衛金泓,文兼韓以原,阿耳僉使李益明,咸興監牧官劉斗文,椒島僉使金得輝,慶尙右道點馬別監成任,全羅右道姜楧。
領議政徐文重二十七度呈辭。入啓。傳曰,安心調理。
假注書洪禹瑞改,代閔致龍。
政院啓曰,禁府郞廳,以委官意來言,二十日納采親臨擧動,二十一日明陵改莎草移還安祭受香,二十二日國忌齋戒,二十三日國忌定日,二十四日弦日,三省推鞫,不得爲之之意,敢啓。傳曰,知道。
大司憲尹世紀啓曰,臣於本府崔世鎰等嚴鞫之啓,有難參涉者,兵曹佐郞趙道彬,卽臣之甥侄,而卽今春謁聖參榜人也。臣何敢不避嫌礙,晏然聯名於此啓乎?請命遞斥臣職。答曰,勿辭。退待物論。
府啓,炤兄弟事。科獄罪人加刑事。刑曹堂上推考事。措辭竝見上開城留守申懹,以府民奎瑞事,頃上一疏,辭說張皇。其間事實,雖未知其如何,而旣自朝家,方有査問之擧,則其在自處之道,所當恭俟處分,而徑先自明,語甚猥雜。以至侵逼前官,咎責郞僚,辭章之忿懥,有駭人目,其傷損事體,莫此爲甚。物情之非議,久而未已,請開城留守申懹遞差。答曰,不允。
京畿監司書目,龍仁呈,以司直崔奎瑞辭職上疏上送事。啓。答曰,省疏具悉。卿其勿辭焉。
有政。蔚山府使羅學川,鎭川縣監權煜,輔德尹弘离,掌令朴見善,執義李德英,左通禮李溭。燼餘
呂必容啓曰,備邊司郞廳,以大臣意來言,今日賓廳日次,而擧動相値,不得開坐云矣,敢啓。傳曰,知道。
巳時,上出御崇政殿,遣正使左議政李世白,副使禮曹判書金鎭龜,行納采禮于於義洞別宮。
兪集一啓曰,小臣,別宮外宣醞進去,下直。傳曰,知道。又啓曰,小臣,別宮外宣醞往還,復命。傳曰,知道。
任舜元啓曰,禁府郞廳,以委官意來言,二十日納采親迎擧動,二十一日明陵改莎草移還安祭受香,二十二日國忌齋戒,二十三日·二十四日弦日,此五日,三省推鞫,不得爲之之意,敢啓。傳曰,知道。
呂必容,以都摠府言啓曰,都摠管姜鋧,以嘉禮都監堂上,除標信,納采陪進之意,敢啓。傳曰,知道。
又以兵曹言啓曰,忠壯將李勛岳病重,不得行公,累次呈狀,今姑改差,何如?傳曰,允。
又以兵曹言啓曰,慶尙右道點馬別監李聖肇,身病極重,全羅右道別監朴台東,母病極重,累度呈狀,久未辭朝,至於催促發送事,命下之後,猶且呈狀不已,聞聖肇身病,台東母病之深重,果是實狀,不可無變通之道,竝改差,卽出其代,催促發送,何如?傳曰,允。
又以禁衛營言啓曰,前僉正魚□□本營郞已爲啓下,而時無職名,依例令該曹付軍職常仕,何如?傳曰,允。
又以兵曹言啓曰,在前中宮殿國恤後,鷹師日供生雉,限卒哭封進,而上年,則有限三年,仍爲封進之命矣。頃於三揀擇後,本殿供上,旣已還設,則□□□魂殿供上雉價,似當依他供上衙門例,別爲磨鍊上下,而緣臣濡,久未行公,今始啓稟,以此卽爲分付該廳,使之磨鍊上下,何如?傳曰,允。
金宇杭,以戶曹言啓曰,來十月朔爲始,百官頒料及各衙門員役等散料,以太參酌交給事,旣已榻前定奪矣。十月朔百官料米,以太代給斗數,別單開錄以入,而掖庭署下人,各衙門員役等,受料斗數尤甚零星者,則置之。太米六斗以上,則一斗代,以太二斗交給。至於各殿有所任內官,其斗數零星之類,依己卯年例,今亦置之,而尙膳以下內官受料,太米一石三斗以上之類,竝依百官例,以太交給之意,敢啓。傳曰,知道。
又以戶曹言啓曰,扈聖功臣故鰲城府院君李恒福,恩賜田結,尙未准受矣。全羅道沃溝數外官屯田畓竝五結,自本家,望呈願受,依例折給,何如?傳曰,允。
李健命,以嘉禮都監郞廳,以都提調意啓曰,納采後翌日,妃本家進排禮物,別單書入,令都監郞廳領納之意,敢啓。傳曰,知道。
又啓曰,因侍講院草記,今日政,新除授輔德尹弘离牌招事,命下矣。今已日暮,明日待開門牌招之意,敢啓。傳曰,知道。
有政。吏批,判書洪受瀗病,參判金鎭圭兼帶未肅拜,參議鄭澔進,都承旨趙泰采進。
任舜元啓曰,大司憲尹世紀,再啓煩瀆,退待物論矣。傳曰,知道。
行副司直崔奎瑞疏曰,伏以,臣於日昨,伏承聖批,使之勿辭上來,繼而得接嘉禮都監關文,又有稟旨催促之事,臣誠危怖煎迫,莫知所措。臣母宿病之中,自七月,重得毒瘧,至于八月,始得離却,而眞元益綴,形神益脫,更無餘地之可言。況自六七日來,又感初寒,症情一倍添重,八十之年,只隔數月期,而經年委頓之中,又添別症如此,朝夕危懍之狀,不待臣言,而理勢之所必然,人子情理,豈有一刻捨去之望哉?臣自惟前後負犯,死有餘罪,螻蟻微命,無望自逭於鈇鉞之下,而今又復犯違慢之誅,重以瀆擾之罪,魄奪魂喪,跼天蹐地而已。伏乞聖明,亟命有司,早正臣罪,無使成命久辱,綱紀益壞,不勝幸甚。答曰,省疏具悉。卿其勿辭焉。
傳曰,政事,擧動後爲之事,分付。
上在慶德宮。停常參·經筵。
忠淸都事書目,石城縣監姜琂,年分文書,無一張現納,爲先罷黜,不卽摘奸之罪,令攸司勘斷事。
政院啓曰,大司憲尹世紀,引避退待,已至經宿,而本府多官,或未肅拜,或在外,或呈告,尙未處置。除在外人員外,呈告·未肅拜人員,竝卽牌招,以爲處置之地,何如?傳曰,允。
領議政徐文重二十八度呈辭。入啓。傳曰,遣承旨敦諭。
謝恩,執義李德英,輔德尹弘离。
持平李東彦,牌不進,罷職。
慶尙監司書目,醴泉呈,以前司諫金兌一,今月初四日身死事。
府啓,炤兄弟事。科獄罪人加刑事。崔世鎰·朴斗山等,一一嚴鞫,覈實處置事。措辭竝見上開城留守申懹遞差事。措辭見上新除授掌令朴見善,以災傷敬差官,時在慶尙左道,請斯速乘馹上來事,下諭。引嫌而退。嫌不聯名,已有近例,不可以此,輕遞言官,請大司憲尹世紀出仕。答曰,不允。遞差及處置事,依啓。朴見善,竣事後自當上來,勿爲下諭。前啓,刑曹堂上推考事,停啓。
大司憲尹世紀,就職。
吏曹啓曰,臺諫有闕,政事,取稟。傳曰,過國忌後爲之。燼餘
趙泰采啓曰,小臣,與右承旨兪集一,冊妃親迎,再度習儀,進去,下直。傳曰,知道。
李健命啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
呂必容,以都摠府言啓曰,都摠管姜鋧,除標信,嘉禮都監習儀進去之意,敢啓。傳曰,知道。
又以禁衛營言啓曰,來十二月,九番右部左司屬全羅道五哨軍兵,來十一月二十五日京中逢點,准二朔立番,十五番及一番,海西別驍衛,一體調送,逐朔立番之意,兩道監兵使處,預爲知委,何如?傳曰,允。
任舜元啓曰,大司憲尹世紀,引避退待,旣已經宿,而本府多官,或未肅拜·或呈告,尙未處置,除在外人員外,呈告·未肅拜之員,竝卽牌招,以爲處置之地,何如?傳曰,允。
以備忘記,傳于任舜元曰,別驍衛兼司僕金汝札,騎芻五中,直赴殿試。
同副承旨李健命書啓,臣承命敦諭于領議政徐文重,則以爲,臣之賤疾沈綿,不死不瘳,杜門廢伏,與歲相終,而職名尙今擔在身上,日夕惶蹙,祗俟恩遞,而天日高遠,猶有所未燭,近侍辱臨,敦諭愈勤,奉讀未畢,惶汗被體,臣於衰境,連遘重病,乍歇旋發,實無旬月之間,況今餘症,有甚於始病,微有外感,腹痛□作,食飮頓減,神氣萎薾,數日以後,方得少蘇,□□風氣漸緊,嚴寒迫近,以此敗骸殘軀,決無疆仕□出之路,徒辱隆眷,罪負日深,瞻望雲霄,唯有涕泣,伏地不知所達云,敢啓。傳曰,知道。
兪集一,以內醫院官員,以都提調意啓曰,駞駱粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
李健命,以侍講院言啓曰,本院下番,獨有司書李世維,自昨日入直矣。卽者遭其三寸姪子喪出去,無他替直之員,弼善李萬選·兼弼善李震壽,竝卽牌招,以爲姑降入直之地,何如?傳曰,允。
傳于李健命曰,明禮宮明善公主房·明惠公主房,令該曹各給錢文八百兩,俾補祭需。
李健命啓曰,卽伏承下本院之敎,有明禮宮明善公主房·明惠公主房,令該曹各給八百兩,俾補祭需之命。此等賜與,雖異閑慢費用之比,而第伏念,累歲災荒之餘,經費之蕩竭,莫今日若也。況今年凶歉,殆同乙丙,廟堂方究調賑之策,聖明亦下蠲恤之敎矣。臣健命,頃於筵中,略陳大禮時節省之意,而幸蒙嘉納,今日惜財之道,凡係大小費用,無論輕重緊歇,必頒十分撙節,以示省約之意,庶有萬一之補,而今此三處所送,數過二千,竊有乖於古聖王遇災節損之道,臣待罪近密,區區所懷,惶恐敢啓。傳曰,各減三百兩,可也。
執義李德英啓曰,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情。請刑曹囚人崔世鎰·朴斗山等,更加究覈,前後主張謀議之人,及供辭中違端,一一嚴鞫,覈實處置。請開城留守申懹,遞差。措語竝同前新除授掌令朴見善,以災傷敬差官,時在慶尙左道,請斯速乘馹上來事,下諭。引嫌而退。嫌不聯名,已有近例,不可以此,輕遞言官,請大司憲尹世紀出仕。答曰,不允。遞差事及處置事,依啓。朴見善,竣事後自當上來,勿爲下諭。
李健命啓曰,卽伏見侍講院草記,則司書李世維,遭其三寸侄喪,自直廬徑出云。莫重禁直,不待面替,徑先出去,事甚未安,推考,何如?傳曰,允。
上在慶德宮。停常參·經筵。
夜一二更,雷動電光。五更,月暈,雷動電光。
同副承旨李健命書啓,臣承命敦諭于領議政徐文重處,則以爲,臣之賤疾沈綿,不死不瘳,杜門廢伏,與歲相終,而職名尙今擔在身上,日夕惶蹙,祗俟恩遞,而天日高遠,猶有所未燭,近侍復臨,敦勉愈勤,奉讀未半,惶汗被體,臣於衰境,連遘重病,乍歇旋發,實無旬日之間,況今餘症,有甚於始病,微有外感,腹痛輒作,食飮頓減,神氣萎薾,徒辱隆眷,泣涕伏地不知所達云矣,敢啓。傳曰,知道。
忠淸都事書目,鴻山縣監金時傑,災傷差錯,罷黜事。
領議政徐文重箚子。大槪,伏承敦諭,益切惶蹙,更暴病狀,乞蒙恩遞事。入啓。答曰,省箚具悉卿懇。前後敦勉,不翅勤懇,而情志不孚,莫回遐心,愕然且慙,寧欲無言,玆不多誥,卿毋困我,速出視事,以濟時艱。仍傳曰,遣史官傳諭。
京畿監司書目,廣州呈,以左參贊李畬辭職上疏上送事。啓。答曰,省疏具悉卿懇。卿之被誣,已悉昭釋,須勿過辭,卽速上來製進。燼餘
神懿王后忌辰齋戒。
兪集一啓曰,領議政箚子到院,而以國忌齋戒,留院之意,敢啓。傳曰,入之。
呂必容,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,都摠管姜鋧,除標信,嘉禮都監坐起進去之意,敢啓。傳曰,知道。
兪集一,以嘉禮都監郞廳,以都提調意啓曰,定親禮物,別單書入,都監郞廳,今日領納之意,敢啓。傳曰,知道。
領議政徐文重箚曰,伏以,自臣引疾請急,賜批而不允矣,敦諭而勉出矣,至再至三,愈往愈勤,恩數之隆,逈出常格,而臣之上本丐免,尙此煩瀆,此豈臣所可得已也?臣之疾病,自春徂秋,已涉八朔,此歲又將窮矣。政府重任,有同虛位,而臣之尫羸澌綴,斷無拂拭供職之望。如使臣氣力,不至於不能從仕,而托疾靳免,辜負恩命,則此卽人臣重罪,宜加顯責,以警朝臣,儻其不然,言無飾辭,則聖明之一向敦迫,誠恐日月之明,容有所未燭也。今臣身無疾病,則不過筋力所及,奔走職事而已,有何輕重於國事,而誤辱君命,一至此哉?臣於前病未健,迫於嚴命,倉卒出仕,旋卽復病,至今不死,亦幸耳。如或不戒,更罹風寒,雖以聖明欲生之恩,亦無奈何,不但於臣,有忘生貪寵之恥,不亦上累於明朝體下之盛德歟?方今國事艱虞,民生困窮,而百隷急官,庶務墜廢,如臣無狀,忝在首相,尸職廢事,馴致委靡之風,臣於此,罪不容誅。伏乞聖明,府諒臣之病狀,終不得强起,亟下明旨,解臣所帶職名,改卜賢德,飭勵群工,圖議國事,以濟時艱,臣死之日,猶生之年,臣不勝悶鬱祈祝之至。取進止。批答見上
左參贊李畬疏曰,伏以,臣負釁逋命,積愆如山,顚頓失據,自甘誅殛,樂章敎命之製,稽遲一日,罪增一層。都監急關,前後沓至,憲臺之啓,論列尤嚴,別諭促還。又以敎命事,三被推責,臣之一身,至賤至微,到此地頭,臣豈不知一向違拒,萬殞難贖,而揆以朝廷大體,臣終無以文衡復進之理。又因月初在途所上之疏,轉聞迤滯,未卽承批,不敢復有陳籲,恐懼隘塞,莫知所出,疾病兼劇,求死不得。本月十三日,伏見邸報,始知聖批,猶不許,更待道臣傳諭,卽復封章,畢暴血懇,令直呈喉司,冀得速就刑章矣。不謂聖度天大,曲加涵容,以臣前後愆負,終逭誅罰,臣疏未及上徹之前,特降恩旨,遞臣文衡,開臣上京之路,促令進當應製之任,聖澤深洽,河海難量,臣奉讀綸音,不覺感涕之盈襟。臣素患手脚痿痺之症,添發於向日行動之餘,委身牀褥,只待死期,而不敢自顧軀命,扶擁登程,卽玆僅到廣州府,而墮馬重傷,兼觸風雨,挾以外感,百節牽痛,胸膈鬱塞,若將頃刻頓盡,不得不少留,以救晷刻之命。且念臣之情迹,與同考諸臣,不可比論,若曰以試紙用情,全榜行私,則罪皆□臣矣。臺臣發其端,儒臣成其案,旣不止爲一世鎰之以下缺批答見上
禁府啓曰,以忠淸都事狀啓,刑曹粘目,石城縣監姜琂,移本府處置事,允下矣。姜琂時在任所,依例發遣羅將拿來,何如?傳曰,允。已上禁府謄錄
上在慶德宮。停常參·經筵。
辰巳時,雷動,電光。夜一二更,電光。
領議政徐文重二十九度呈辭。入啓。傳曰,安心調理。
政院啓曰,災異之作,何代無之,而未有如近日之甚者也。星文告警,地軸乖寧,人心危懍,靡所底寧,而至於震虩之變,又出於閉藏之節。靑臺之報,連日不止,暴雨如注,無異暑月。臣等聚首驚愕,相顧失色,不知何樣禍機,伏於不聞不見之中,而上天之疾威譴告,若是其急切也?方今聖明在上,無大闕遺,而咎徵之荐出,殆同衰亂之世,以臣等膚淺之見,實難推度,而求諸人事,亦不無一二可言者。噫,軫恤民隱,辭旨懇惻,而惠澤未究,民生之困悴已極。引接臣僚,聽納無滯,而文具徒傷,國事之泮渙愈甚。非不欲省約浮費,而內外之用度無節,非不欲振肅頹綱,而大小之玩愒成習。以至廊廟之上,無擔當務實之政,朝著之間,忘寅協共濟之義。獄囚多滯,疎釋無期,而三省之鞫,經月延拖。盜賊竊發,戢捕不嚴,而殺越之變,在處熾蔓。凡玆數事,罔非危亡之象,此正君臣上下協心同德,以圖挽回,而況今災沴沓至,中外憂懼之日,豈不思大警動大振作,轉危爲安之策乎?仍竊伏念,聖上遇災,則輒有恐懼之心,凡於群下之進言,必有體念之敎,而災過之後,聖心旋懈,未聞從一言行一事者,恐懼體念之意,果安在哉?如此則雖崇論·宏議,日陳於前,而無益於修省之方。誠願殿下,克加懋戒,毋事虛文,雖在幽獨之中,恒存對越之誠,益盡寅畏之實。不但體之於心術之微,亦且驗之於事爲之際。一洗舊套,務臻新化,仍飭群工,各自勉勵,痛革私意,精白一心,無踵偸惰之習,以致交修之美,則其於弭災答譴之道,豈少補哉?臣等待罪近密,目見非常之擧,區區所懷,惶恐敢啓。傳曰,非時震電,令人危懍,納誨殊切,可不體念焉?
又啓曰,敎命文製述,一日爲急,而製述官左參贊李畬,方到江上云,卽爲牌招,使之趁速製進,何如?傳曰,允。
左參贊李畬,牌不進。
上在慶德宮。停常參·經筵。
下直,慈山府使鄭碩賓。
領議政徐文重三十度呈辭。入啓。傳曰,安心調理。
江原監司書目,春川府使李筬,今月十八日身死事。
又書目,鄕儒之疏斥,査官之劾罷,有不可晏然在職,乞遞職名事,上疏上送事。啓。答曰,省疏具悉。卿無所嫌,勿辭察職。
忠淸監司書目,延豐呈,掌令李箕洪上疏。入啓。遞差。
工曹判書金構,金吾堂上辭免上疏。入啓。答曰,省疏具悉卿懇。卿勿過辭,安心行公。
黃海監司書目,辭職上疏上送事。啓。答曰,省疏具悉。卿其勿辭察職。
政院啓曰,禁府郞廳,以委官意來言,二十五日寧陵修改告祭,二十六日納徵親臨擧動,此兩日,三省推鞫,不得開坐云矣,敢啓。傳曰,知道。
京畿監司書目,果川呈,以工曹參判姜鋧,病重上去不得事。啓。傳曰,還出給。
謝恩,左參贊李畬。
司書李世維,牌不進,依承傳罷職。
府啓,炤兄弟事。科獄罪人加刑事。請刑曹囚人崔世鎰·朴斗山,更加究覈,前後主掌謀議之人及供辭違端,一一嚴鞫,覈實處置事。答曰,勿煩。啓辭竝見上
有政。石城縣監金泓,持平吳命峻,敦寧都正郭昌徵,春川府使洪夏明,司成李震壽,戶曹參議金萬埰,校書校理明廷耉,司乂宋道涵,鴻山縣監金相勛,典籍朴熙晉,禁府都事金鏜,鍾城府使柳憲章,典籍李宜章,懷德縣監李齊說,掌令金相稷,直講朴師東,谷山府使李泰長,承旨崔重泰。
禮曹,奏請兼冬至使拜表吉日,來十一月初二日辰時,方物封裹,十月卄九日,推擇。啓。
嘉禮都監郞廳,以都提調意啓曰,納徵前一日,妃父母家進排禮物,別單書入,都監郞廳領納之意,敢啓。傳曰,知道。
郞廳,又以都提調意啓曰,敎命文製述官左參贊李畬,來到江上之後,卽送該房監造官,使之速爲製進,則姑就靜便處,稍得調病,以爲及時製進之計云,故欲觀一兩日處之矣。今則日期漸迫,不宜累日遷延,令政院更卽牌招,俾得趁速製進,何如?傳曰,允。以上儀軌謄錄
上在慶德宮。停常參·經筵。
夜二三更,雷動電光。
注書朴熙晉遷轉,代假注書李邦彦。
明日崇政殿親臨,納徵正時,巳初初刻。
戶曹啓曰,卽接廣興倉所報,則來十月朔頒料次,倉官進去于領議政徐文重家,請受祿牌,則方在呈辭中,祿牌不爲出給云。係是大臣祿俸,何以爲之?敢稟。傳曰,令倉官輸送。
傳曰,備局堂上引見。引見時,鍾城府使柳憲章改差,前府使洪萬紀,仍授推考,催促下送事,及全羅水使李碩寬遞差事,定奪。掌令金相稷改差事,下敎。
執義李德英所啓,炤兄弟事。措辭見上上曰,勿煩。科獄罪人事。措辭見上上曰,勿煩。崔世鎰·朴斗山事。措辭見上上曰,勿煩。新除授持平吳命峻,時在京畿楊根地,請斯速乘馹上來事,下諭。上曰,依啓。
吏曹判書洪受瀗上疏。大槪,昨日政,有做錯之失,先遞臣職,仍治臣罪事。入啓。答曰,省疏具悉。卿其安心,勿辭行公。
引見時,右議政申琓所啓,頃日全羅監司韓聖佑疏陳兩件事,一則水軍及防軍布,己卯以上蕩減事也。此則當自備局回啓。一則左水使李碩寬事也。當初狀啓中,以軍布濫捧爲言,而此則碩寬,旣以備局啓下事目爲言,不無所執,故備局覆啓,以此措辭,只請推考矣。今碩寬,於本道守令報狀題辭中,顯有侵逼道臣之意,致令道臣不安,事甚不當矣。上下官事體,豈可如是耶?臣問于領左相,則皆以爲,碩寬事,雖非大段,旣失事體,且與方伯,勢不相容,請遞爲當云,故敢達。上曰,依爲之。
又所啓,臣昨見政目,則該曹以鍾城府使洪萬紀,情勢·病勢,俱難赴任,啓遞出代。臣未知萬紀情病之果如何,而邊地守令,人皆厭避,雖有情病之難强,若如內地守令,循例啓遞,則邊倅之圖遞,大關後弊,銓曹所爲,殊涉不當。且夫馬之上來,已過累月,今若留待新倅之下去,則又未知更費幾日,事甚可悶矣。該曹當該堂上,推考,洪萬紀,亦爲仍任後推考,催促下送,何如?上曰,依爲之。
又所啓,刑曹判書閔鎭厚,以崔世鎰獄事,引嫌,久未行公。頃日筵中,以崔世鎰事,雖不可按治,他事則無可引嫌之端,兼帶他衙門,尤不可不察任之意,仰達矣。今至累日,終不行公,至於備局之坐,賓廳之會,皆不來參,誠爲未安,推考,使之察任,何如?上曰,依爲之。
戶曹判書金昌集所啓,頃日解由變通事,別單啓下,而其中田稅大同米布,前事目中,全未捧者,拘礙解由,其餘則越等矣。其後辛巳年遞任守令,雖一石未收,竝爲拘礙事定奪,而若用此規,則解由無可出之時矣。臣問于諸大臣,則以爲,新捧田稅大同,則雖一石未收,竝爲拘礙,而前未收,則依前越等,似宜云,故敢達。上曰,依爲之。
執義李德英所啓,卽今外方,盜賊竊發之患,無處無之,秋冬如此,況於來春乎?止盜之策,不可專責守宰,記昔丙丁年間,餓莩相望,流丐滿路,竊發之患,勢必倍蓰於前,而蓋以其時朝家,新揭事目,以開賊徒中捕告免罪之路,故奸猾之徒,不無相疑散落之效。今亦依此榜告遠近,如有自中捕告,特貰其罪,優賞米布,則似有補於止盜之方矣。上曰,申明前令,可也。以上朝報
行副護軍李寅燁所啓,今年年事,大體諸道同然,卽今賑廳,有若干穀物,分給諸道,勢將不已。且都民戶數甚多,而亦無賑活之道,晝思夜度,實無善策矣。賑恤·常平若干穀物,散在三南,而兩南年事,比諸道稍優,忠淸道亦不至於如畿甸·兩西之甚,兩廳穀物中正租,通三南約爲萬石,趁明春取用,以補賑資之意,敢達。上曰,依爲之。
又所啓,春間以湖南米移送南漢事,仰達,而以其輸轉之難,尙無一石上納者矣。畿甸秋收米,今當磨鍊,當此凶荒,元數雖不多,而山城附近邑收米,使之移納山城,京廳穀物價,則以湖南米取用,似爲順便。但山城捧上之際,例爲尊重,米色亦必精鑿,而今此收米,使民自納,則非如移轉之比,且其米色,亦不如軍餉,而山城若依例捧上,又責精鑿,則民弊甚多,不可不慮。別遣京郞廳,持京倉斗斛,依京倉例捧上,以爲初頭觀法之地,何如?上曰,依爲之。
行副護軍李寅燁所啓,北路凶荒尤甚,道臣請得賑資,當爲劃給,而嶺南沿邊各邑穀物,丙子·丁丑,兩遭北運之後,所餘無多,今無下手處,不得已將以儲置米及監營·統營等穀物,推移充送,而國家儲置,意有所在,又未知明年年事之如何,取用儲米,誠爲可悶。曾於丁丑年間,以倭公木作米,充補儲米與賑資,亦無依前作米,而必知公木取用及作米便否然後,可以稟定,先以此意,詢問本道監司處,何如?上曰,以此分付監司,可也。
副校理權尙游所啓,今日國家衆弊夥然,有難毛擧,而自古識時務者,必於衆弊之中,就其重且大者,先加釐革。是故先正臣李珥,以改貢案,爲更張之第一務,或陳疏或筵白,其意未嘗不懇懇於此矣。及其設立大同法之後,則改貢案,無復可言,而以卽今垂弊,不可不趁先變通者言之,則軍政,當爲第一急務,臣屢以此意,仰陳于筵中矣。伏聞廟堂,方以此講究,必將有善策,可以大利國家者,而第念良丁不除,則逃故無以充定,逃故無以充定,則隣族之弊不可救,而邦本將蹶矣。以臣慮之,若行良人從母役之法,則良丁日增,軍額充定之難,必不如今日之甚矣。此法蓋出於先正臣李珥之論,而先正臣宋時烈,以此建請,遂爲聖代之美法,及至向年,無端廢閣,誠爲可惜。今若復行此法,則不出數十年,必大有利益。古語曰,玆法之行,悅之者衆。聖上若許斷然行之,則別無毫分騷擾之端,而民情無不悅樂矣。但士夫奴僕,多爲良丁,故法非不美,而易於撓改者,蓋由於此,此則惟在聖意堅定之如何耳。大臣方入侍,下詢,何如?上曰,此事,何如?申琓曰,此事言之,蓋久矣。若行此法,則良丁易得,故先正臣宋時烈,曾以此仰達。行之十餘年,遽至廢閣,良丁還爲私賤,其弊猶復前日,及今復可變通,則不遑未果矣。軍制必須變通然後,國事庶有支保之勢,而每以此時,世道·人心,有難變通爲言,而徒事玩愒,良可慨然。如此等事,最是其中之細事,而亦不得變通,尙何望過於此者乎?上曰,軍政弊端,當從容講定變通,而良人從母役法,亦令廟堂,商議稟處,可也。備局謄錄燼餘
領議政徐文重三十一度呈辭。入啓。傳曰,安心調理。
崔重泰,以都摠府言啓曰,今日入直軍士,當爲中日習射,而親迎初度習儀相値,不得爲之之意,敢啓。傳曰,知道。
趙泰采啓曰,假注書李邦彦,時無職名,付軍職冠帶常仕,何如?傳曰,允。
傳于崔重泰曰,大臣·備局堂上引見。
趙泰采,以吏曹言啓曰,壬午五月二十二日,咸鏡監司黃欽,留待引見所啓,臣未及到任,守令之治否,民間之疾苦,姑未得知,而六鎭遐遠,不沾聖化,民情惟願文官之爲倅,故曾前慶源·慶興·吉州·穩城等處,間間差遣文官矣。其地絶遠,人皆厭避,令問漸至頹弛,近來連以武弁差遣,遐氓之缺望,蓋已久矣。文武交遞之法,雖難猝行,間以文臣擇差,則可以副遐民之望矣。上曰,令該曹稟處事,命下矣。慶源等四邑文武交差之法,自爾廢閣者,蓋由於武弁漸多,文官數少,不能循次差遣之致。道臣未及赴任,先軫邊民之情,願有此陳達交差之法,雖難猝復,間以文臣,隨窠調遣,似爲得宜,以此施行,何如?傳曰,允。
又以吏曹言啓曰,壬午八月初十日,大臣·備局堂上引見入侍時,持平李東彦所啓,臣有區區所懷,敢達。臣曾見國朝名臣行蹟,則出入□□之人,間差該司之官,或有新遞銓郞及臺□□□拜各司主簿·僉正者,此蓋出於歷試之意,列聖朝名臣之輩出,亦未必不由於此。近世則此規全廢,年前李益壽,以銓郞居中,移拜司僕主簿,此外則無聞。大凡朝家之重侍從臣者,不但爲其名望,將以致用於異日,而近來則無論名望之高下,陞六之後,輒自典籍,直拜騎郞,自騎郞直爲通淸,因此而出入三司,轉而至於宰相。若此之類,旣不歷試於內外諸任,未經職事之燥濕,全昧事務之難易,只是上下論議,臧否人物,及升崇班,任大責重之後,顧何以責其□國事理民務乎?臣意以爲,一依舊規,新出六品之類,雖已經參下翰注者,自典籍移監〈察〉,自監察而試之諸曹郞官,稍待歷試之效,然後仍通淸路。至於刑曹,是詞訟衙門,戶曹,是財穀衙門,詞訟·財穀,何等重事,而名臣則全不知此等事務,他日之臨民□□叢挫,固其勢也。自今以後,刑戶曹郞官各一員,必以出入侍從之人及將爲新通之人,隨窠差除,定式施行,以爲歷試責效,周知時務之地,何如?上曰,令吏曹稟處事,命下矣。名流之陞出六品者,必自典籍·監察試之,諸曹三司之遞任者,必付主簿·僉正,刑戶曹郞官,必以侍從之人及將爲新通之人,塡差一員云者,蓋出於歷試之意,揆以古實,亦有可據,似當以此定式施行,而三司遞付該司一款,則三司之遞職頻數,蔭窠之作闕未易,有難續續移付。三司官遞職之時,若適有蔭窠,依所達,卽爲移付,何如?傳曰,允。
又以吏曹言啓曰,壬午八月初十日,大臣·備局堂上引見入侍時,持平李東彦所啓云云。措語見上上曰,令吏曹稟處事,命下矣。□□□守令,無論旣遞與時任,治績如是表著,所□□抽栍中褒啓守令,一體論賞,而抽栍之外,以□路所聞,混然施行,旣是法規之外,則雖不可一以恩例施之,而其中治行淸簡之可稱者,亦不可無褒尙之道,自該曹各別調用,注擬之際,以褒啓懸注,以示朝家激勸之意,何如?傳曰,允。
又以吏曹言啓曰,壬午八月初十日,大臣·備局堂上引見入侍時,司諫兪命弘所啓,憲臣旣以廉問時事,有所陳達。臣亦有所懷,敢達云云。措辭見上上曰,令該曹稟處可也事,命下矣。五邑守令治績表著之狀,廉問之臣,旣以所聞所見,據實陳達,則所當有別樣褒尙之擧,而旣是抽栍之外,則似難一體論賞,姑依湖西守令例,自該曹注擬之際,以褒啓懸注,以示朝家激勸之意,何如?傳曰,允。
任舜元,以禮曹言啓曰,敬寧殿□章,令大提學李畬製述事,定奪,而日者,亦令造成廳以催促撰進事,啓達矣。卽今李畬,自鄕上來,而諉以旣解文衡,不爲製呈,此等重大文字,自前亦多以前任文衡製述,則李畬之以此爲辭,實爲過當,依前定奪,使之斯速撰進事,令政院更爲分付,何如?傳曰,允。
兪集一,以嘉禮都監郞廳,以都提調意啓曰,納徵時禮物,別單書入之意,敢啓。傳曰,知道。
崔重泰,以侍講院言啓曰,本院下番司書·兼司書·說書·兼說書,俱未差,以上番姑降入直,已至累日,事體未安。未差之代,後日政,以在京無故人差出,卽爲牌招察任,何如?傳曰,允。
行副護軍金昌協疏曰,伏以,臣之上辭疏也。本院副提學,固知在所必遞,而所仰望於聖慈者,尤在於提學之倂免矣。及承聖批,不□□□臣竊伏惟念國家所最重,莫如文衡之□□大提學,乃其補處也。自來選任不苟,必擇一時知□□望者以畀之,曷嘗有如臣之空疎鈍拙,而得以僥倖□冒者乎?雖使臣,方在朝列,猶將有代斲竊吹之譏,況其屛廢多年,志意泯泯,特一田舍愚氓耳。詞苑淸選,夫豈其宜?始之誤授,已足以辱名器。況今經月虛帶,徒作侈身之具,尤豈非未安之甚者乎?且臣賤疾危篤,待塡丘壑,久矣。近又以日氣向寒,所患痰症,一倍添苦,跬步動作之間,輒覺喘急欲絶,未論其他,只此病狀,亦無黽勉趨命之路,敢復冒死仰籲於宸嚴之下。伏乞天地父母,俯垂睿察,亟許鐫免,使名器久辱,而私分獲安,不勝幸甚。謹昧死以聞。答曰,省疏具悉。卿勿過辭,上來察任。
上在慶德宮。停常參·經筵。
夜一更,有霧氣。五更,月入太微垣東垣內。
京畿監司書目,楊州呈,行副護軍金昌協辭職上疏上送事。啓。答曰,省疏具悉。卿勿過辭,上來察任。
吏曹啓曰,臺諫有闕,政事,取稟。傳曰,明日爲之。
來二十九日,祿都目政事,敢稟。傳曰,知道。
忠淸監司書目,忠州牧使權持,久不還任,罷黜,其代擇差,不多日內催促發送事。
府啓,炤兄弟事。科獄罪人事。措辭竝見上答曰,勿煩。
前啓,刑曹囚人崔世鎰·朴斗山等,更加究覈,前後主張謀議之人及供辭中違端,一一嚴鞫,覈實處置事,停啓。
領議政徐文重三十二度呈辭。入啓。傳曰,安心調理。
京畿監司書目,名入囚人之供,有難晏然於職次,辭職上疏上送事。啓。答曰,省疏具悉。卿其勿辭察職。
嘉禮都監郞廳,以都提調意啓曰,敎命文,旣已〈?〉書寫官海昌尉吳泰周,卽爲來詣,草圖書,書寫以入,仰備睿覽之意,敢啓。傳曰,知道。依此正書。已上儀軌謄錄
上在慶德宮。停常參·經筵。
領議政徐文重三十三度呈辭。入啓。傳曰,安心調理。
慶尙左道災傷敬差官書目,慈仁縣監全命三,災傷差錯,罷黜事。
開城留守金宇杭辭職上疏。入啓。答曰,省疏具悉。卿其勿辭,從速察職。
刑曹啓目,崔世鎰·朴斗山,以其自服之罪,考律勘罪事,判下矣。崔世鎰,卽誣告之人,朴斗山,亦是敎誘之,竝杖一百,流三千里定配,何如?啓依允。
政院啓曰,卽者義禁府郞廳,以委官意來言,今明日無故,三省推鞫,當爲開坐,而判義禁金構,牌不進,不得開坐,明日不可不更請牌招云。莫重省鞫,經月延拖,極爲未安。判義禁金構,明日待開門牌招,使之開坐,何如?傳曰,允。
有政。掌令崔啓翁,忠州牧使南致熏,司書朴台東,司僕正金相稷。
政院啓曰,頃以三省推鞫,久未開坐,待判義禁金構玉冊文畢寫後,卽爲牌招事,允下,而連日有故,以委官意,頉稟矣,今日無故,當爲開坐云。判義禁金構出牌之意,敢啓。傳曰,知道。已上禁府謄錄
上在慶德宮。停常參·經筵。
下直,慶尙監司趙泰東。
領議政徐文重三十四度呈辭。入啓。傳曰,安心調理。
平安監司書目,德川郡守李鳴夏,今月十九日,遭母喪事。
全羅監司書目,全州判官李海朝,罷黜事。啓。傳曰,勿罷仍任。
政院啓曰,判義禁金構,今日又爲違牌,推考傳旨,今方捧入,而省鞫尙今遷就,前所未有,其在事體,極爲未安。更爲牌招,以爲開坐之地,何如?傳曰,一向違牌,殊甚未安。推考,更卽牌招。
又啓曰,憲府多官,或在外,或奉使,或呈告,無一行公之員,監察茶時,已涉未安。且以省鞫事,方爲牌招金吾長官,則臺諫亦當備員,除在外奉使外,呈告人員,竝卽牌招,何如?傳曰,允。
又啓曰,來初三日冊妃後,則位號已定,當有分政院差送之事,令該曹依例差出,何如?傳曰,允。
獻納黃一夏啓曰,臣以前忠州牧使權持,不能致察田政,民多稱冤,論啓請罷,而聖批以姑先推考,觀其緘辭而處之爲敎,故緘答間姑爲停止矣。卽伏見本道監司狀聞,則以持,不行擾民之政,審知禍災之處,色吏畏罪等語,旣無是事云,臣於是,不勝瞿然之至。蓋持之貪近杯酌,惰棄官事,施措之間,率多疵政,以此傳說,頗有喧騰,而臣意則以爲,本州,物衆地大,素稱難治,而況多奸猾之吏,自前莅任者,鮮得治聲。今此毁言,亦難盡信,許多云云之說,果不悉陳,而至於田政一款,初不査報之,故雖酷被災害之處,皆入實結。其所取怨之狀,非但稔聞於其土着之民,洛中士夫之往來本州者,無不播傳,臣之所聞之處,非止一二,故不得不略擧其槪,有所論列矣。今者道臣狀聞之語,與臣啓意,如是相左,則臣之所論,未免有不審之失矣,請命遞斥臣職。答曰,勿辭。退待物論。
府啓,炤兄弟事。科獄罪人加刑事。措辭竝見上近來城中偸竊之患,無處不有,閭里之間,不得安眠,此固凶歉所致,而第聞羅卒詗察之方,甚爲怠慢,夜深之後,巡更漸疎,雖有犯夜之人,無人捕捉云。果如是,則偸兒之肆行,固無足怪,事之寒心,莫此爲甚,請左右捕盜大將,從重推考,使之各別申飭。當此無前荒歲,凡係擾民之事,不可不一切安徐,日者因筵中定奪,外方推奴徵債等事,旣有禁令,則獨於京中,亦不可依前推徵,請令該曹·該府,一體停止。新除授掌令崔啓翁,時在全羅道南原地,請斯速乘馹上來事,下諭。答曰,不允。第三件·四件事,及下諭事,依啓。
工曹判書金構,金吾堂上辭免上疏。入啓。答曰,省疏具悉。卿勿撕捱,速出行公,毋務職務。
政院啓曰,卽者禁府郞廳,以委官意來言,今日判義禁,再招不進,省鞫不得開坐,明日朔祭受香,初一日朔祭正日,此兩日,頉稟云矣,敢啓。傳曰,知道。
上在慶德宮。停常參·經筵。
夜一更,流星出華蓋星上,入乾方天際,狀如鉢,尾長四五尺許,色白。
有政。僉知閔夢虎,全羅左水使蔡以章,部將李景薰·金慶昌,守門將具左翼·黃萬昌,武兼安敬龜,翊衛尹普·宋元錫,忠壯將金震賢,曹司衛將兪樸,副摠管鄭弘佐,僉知李世延·柳曼,判中樞徐文重,訓鍊判官朴苓。
正言金栽啓曰,日者僚臺,以前忠州牧使權持罷職論啓事,簡問於臣,臣以更加商量之意,答送,而仍與之聯名矣。卽伏見本道監司狀聞,則與臺啓中語意,一切相左。蓋臺啓,以持抛棄田政,慢不致察,災結成冊,終不上營,推問色吏,畏罪瞞告,浦落之處,盡入實結等語,爲其題目,而今此狀聞,則曰持備知境內被災輕重之處。又曰,本州水災所報,其數過多,慮有虛實相蒙之弊,自營門退送云,而至於色吏一款,元無是事,審如道臣之啓,則當初所論,盡歸虛套,爽實之責,臣固何免?請命遞斥臣職。答曰,勿辭,退待物論。
領議政徐文重三十五度呈辭。入啓。傳曰,卿之巽辭,愈往愈懇,一向强迫,抑有未安,本職不得已今姑勉副焉。仍傳曰,遣史官傳諭。
司諫兪命弘啓曰,日昨,同僚以前泗川縣監朴世挺罷職事,發論,臣與之同參矣。今聞,本縣民人等,爲其訟冤而來,至於擊鼓登聞,盛稱其政績之最優,而臺啓中數件事,皆歸之爽實云,臣於此,切不勝瞿然也。當初此啓之發也,其所得於傳聞則審矣。世挺到任之後,蠱惑官婢,怠棄職事,酗酒與否,元非大段。至於簽丁一款,雖非歲抄之時,隨闕充塡,自是流例,則該吏舞奸之弊,安保其必無,而冒禁屠肆之說,又不翅狼藉,臣之論劾,蓋以此也。風聞之言,雖難一一准的,而今此邑民之登聞訟冤,亦安知不出於世挺之敎誘耶?臣以無似,職在言地,論一武倅,反致名登於擊鼓者之原辭,何敢一刻晏然於臺次乎?請命遞斥臣職。答曰,勿辭。退待物論。
執義李德英上疏。大槪,臣有筵席未盡之懷,以備裁察事。入啓。答曰,省疏具悉。陳戒之誠,深用嘉尙,可不體念焉?
院啓,竝引嫌而退。兩倅論劾,旣歸爽實,揆以臺體,俱難仍在,請獻納黃一夏,正言金栽,司諫兪命弘,竝命遞差。答曰,依啓。
明日告期時,崇政殿親臨殿坐,辰正一刻。
應敎李晩成辭職上疏。入啓。傳曰,還出給。
副校理崔昌大,牌不進,罷職。以上朝報
有政。修撰李觀命,慈仁縣監邊攸,同義禁金鎭龜,德川郡守李性天,懷德縣監許堟,分承旨金德基·魚史徽,司饔參奉尹景績,應敎李晩成,校理權尙游。
嘉禮都監郞廳,以都提調意啓曰,王妃自別宮,詣闕時班次圖,依前例入啓,以備睿覽之意,敢啓。傳曰,知道。
郞廳,又以提調意啓曰,各房工役,旣以完畢,諸色工匠,竝爲罷送,監造官,則仍前直宿,堂上郞廳,輪回往來看檢之意,敢啓。傳曰,知道。以上儀軌謄錄郞廳黃冕校正。郞廳李翼元書。
上在慶德宮。停常參·經筵。
吏曹啓曰,臺諫有闕,政事,取稟。傳曰,明日爲之。
副應敎李晩成,牌不進,只推勿罷。
分假注書二,崔鼎來·尹徵三。
應敎李晩成辭職上疏。入啓。答曰,省疏具悉。意外人言,不必爲嫌,勿辭察職。
政院啓曰,卽者禁府郞廳,以委官意來言,明日無故日,三省推鞫,當爲開坐,而判義禁金構,一向引入,不爲行公云,待明朝牌招,以爲進參之地,何如?傳曰,允。
傳曰,敬寧殿冬享大祭,世子親行事,分付。
府啓,請炤李炤兄〈弟〉事,科獄罪人事。措辭竝見上答曰,勿煩。
應敎李晩成,再牌不進,只推勿罷。
兵曹,冊妃後,別試武科初試規矩,柳葉箭一巡二中,片箭一巡一中,騎芻一次二中,落點,三技取二技。
上在慶德宮。停常參·經筵。
分假注書尹徵三改,代黃燦。
政院啓曰,明日冊妃後,新除授大小官員,詣別宮謝恩事,曾有前例,今亦依此例擧行,何如?傳曰,允。
明日冊妃時,親臨殿坐,辰正初刻。
政院啓曰,卽者禁府郞廳,以委官意來言,判義禁金構,今又違牌矣。更爲請牌,徒損事體。且明日,乃冊禮擧動也。省鞫,今明日不得開坐云矣,敢啓。傳曰,知道。
禁府,朴廷賓拿囚。啓。
應敎李晩成,牌不進,罷職。
府啓,炤兄弟事,科獄罪人加刑事。措辭竝見上答曰,勿煩。
政院啓曰,卽因弘文館草記,本館上番,連日闕直,事甚未安,令本院稟旨變通事,允下矣。闕員,當爲差出,而闕門已閉,政官,明日待開門,牌招開政,何如?傳曰,允。
傳曰,政事,明日擧動後爲之事,分付。
有政。司諫尹弘离,副提學金昌協,獻納李光佐,工曹佐郞金三東,正言朴台東,長興主簿趙尙槪,禮曹佐郞朴熙晉,刑曹參議許玧,兼文學李光佐,中和府使柳憲章。
上在慶德宮。停常參·經筵。
未申時,日有左珥。夜一更,流星出室星下,入南方天際,狀如鉢,尾長四五尺許。色赤。
義禁府啓曰,弑母罪人郭萬里,旣已拿來,係是綱常,依例三省推鞫,何如?傳曰,允。
政院啓曰,弑母罪人郭萬里,三省推鞫事,命下矣。委官,何大臣進去乎?敢稟。傳曰,右相進去。
又啓曰,三省推鞫事,命下矣。兩司進參之意,城上所牌招言送,何如?傳曰,允。
吏曹參判金鎭圭上疏。大槪,以臣情迹,又遭抨彈,略暴危悃,乞許鐫遞,俾安私分事。入啓。答曰,省疏具悉。卿其勿辭察職。
刑曹啓目粘連,判下,觀此李明佐擊錚元情,其矣閤門得免,被誣抱枉之痛,捕盜廳文案移文取來,詳細考閱,則戊辰六月二十七日,因社稷洞李都正奴致達呈狀,自捕廳推問,其班婢之夫所謂賊人趙時璞,則其供辭以爲,今月二十六日初昏,以風落松覓來次,上去于山底,有數人,欲爲圍捕,恐其被捉,果爲踰墻,入于妻上典宅墻垣之內,不覺入于寢所之後,恐懼還出前門之際,守直奴子等,以劍杖亂打,實無作賊之計,此外辭說,皆是發明作賊之語,而向其妻上典不道之言,元無一毫彷彿者。雖以其時憲官之疏見之,亦可知千萬孟浪,末俗嘵嘵,做出無根之言,終至於上徹朝廷,本家之痛冤罔極,欲爲申辨者,實出於情理之所當然。向日臺啓,只爲事體之重大,雖擧訛傳之風聞,而初非指摘事端,則今無別樣昭雪之事,捕廳文案,宰臣疏語,旣若是明白,則聽聞所及,自可曉然無疑,擊錚辭緣,置之,何如?啓依允。
院啓,新除授獻納李光佐,時在驪州地,請斯速乘馹上來事,下諭。答曰,依啓。
府啓,炤兄弟事。科獄罪人加刑事。措辭竝見上昨者,前副校理崔昌大,發怒於前,應敎李晩成疏中句語追提,晩成叔父故判書翊,秉銓時事,肆意詆訾,至以受賂授官爲言,當初晩成之疏語,斟酌,有以致此,而若其怒子弟辱父兄,決非士夫間美事也。況翊,以淸名雅望,見推於一世,特以見忤於時議,未免齮齕,而此等醜衊之說,則曾不敢加之矣。今昌大,乃於年久之後,因怒乘憤,卒辦當初臺啓所無之言,誣毁旣骨之人,豈意淸朝之上,有此不韙之習耶?決不可誘以原疏之未徹,置而不論,請前副校理崔昌大,罷職不敍。答曰,不允。
政院啓曰,卽者禁府郞廳,以委官意來言,明日罪人行刑相値,三省推鞫,不得開坐云矣,敢啓。傳曰,知道。
校理趙泰老,牌不進,罷職。
有政。監察兪崇,鎭川縣監李仁著,典籍趙權,輔德兪命弘,司書金栽,兼司書權尙游,校理趙泰老。
備局啓曰,會寧開市事,咨文今已出來,分付該道,使之依例擧行,而回咨,令承文院撰出,付送於前頭使臣之行,何如?答曰,允。
上在慶德宮。停常參·經筵。
忠淸都事書目,海美縣監金世樞,以實爲災,爲先罷黜,其罪狀,令攸司勘斷事。
禮曹判書金鎭龜,知義禁辭免上疏。入啓。答曰,省疏具悉。卿其勿辭察任。
刑曹賊人李今先,當日西小門外行刑。啓。
政院啓曰,卽者禁府郞廳,以委官意來言,明日無故日也。三省推鞫,當爲開坐,而判義禁金構,尙不出仕云。待明朝牌招,以爲進參之地,何如?傳曰,允。
禁府,姜琂拿囚。啓。
大司憲尹世紀啓曰,伏見吏曹參判金鎭圭之疏,以臣體例間相規,顯加怒色,辭意甚緊,譏斥備至,臣不勝瞿然,繼之以訝惑也。鎭圭向日論斥兵曹判書李濡之疏,其心雖出於必欲嚴治奸譯,而其言則全不擇發,或曰不卽擧行,意固有在,或曰委曲方便,徒煩更推,至以囫圇爲辭,輒事沮撓等語,顯凌踏底意,故臣欲存事體,與同僚相議,略加規警矣。今者鎭圭,不少容受,乃以欲振頹綱,反以得罪爲言,其亦異矣。無乃鎭圭,以奸譯二字,作爲拑制之好題目,使人不敢言耶?所謂不審事勢云者,雖未知指意之所在,而有若以擧世皆庇奸譯,而鎭圭獨爲執論者然,誠可一哂,當初臣之所論,有何一毫關涉於譯獄,而今乃拖引脅持,乃至於此也。若夫頌美責勵等說,泛以論之,則誠如鎭圭之言,而至於論人之際,下此四字,則諉以人臣之通義,而謂無害於相敬之道,可乎?臣妄論執法之宰臣,卒受無限譏斥,何可一刻冒居於臺次乎?請命遞斥臣〈職〉。答曰,勿辭,退待物論。
執義李德英啓曰,前者同僚,以孟氏拔去再揀事,發論,臣亦隨參,而臣之初聞,則李家疵謗之說,旣出於捕廳,而文案俱在云,故其在重事體之道,不得不論矣。追後詳問,則當初文案,元無惡言,厥後,又自本府推覈,決得伸白云,果如是,則以此已辨之事,反以爲疵謗,殊乖實狀,故方欲自列之際,聞有本家訟冤之擧,姑俟其出場矣。今觀該曹回啓,則果如臣所聞者,而至以臺啓,爲訛傳風聞,伊時憲臣之疏,亦暴其無實之狀,則臣之所言,毋論所重之有在,終歸於不審之科,已難晏然於職次,而且伏見吏曹參判金鎭圭之疏,以臣前日之論,已多有反詆之語,臣竊慨然也。當初鎭圭之疏,固是執法之論,臣若以其所執爲非,則鎭圭,固不厭於臣言,而特以措語之失於相敬,只就事體上,略加規警,則有何一言,關涉於奸譯,而今其言曰,欲嚴治奸譯,而終以此得罪於司直之論,有若以臣庇護奸譯,而反沮嚴治之論者然,已可見言議之至深,而其下又曰不審時勢,妄論刑政之致,是則擧一世驅納於庇護之科矣,何其言之不擇,愈往而愈甚也?其無乃奸譯二字,爲脅持之好題目,必以此相加耶?仍此相規之擧,受此無限汚衊,尤不可一刻仍冒,請命遞斥臣職。答曰,勿辭。退待物論。
政院啓曰,卽因弘文館草記,上番連闕直,事甚未安,令政院稟旨變通事,允下矣。所當政官,卽爲牌招,闕員差出,而今日夜深,闕門已閉,待明朝牌招開政,何如?傳曰,允。
引見時,右議政申琓所啓,判義禁金構,從重推考,待明朝牌招,省鞫開坐事,承傳。以上朝報
上在慶德宮。停常參·經筵。
夜三四更,西方有氣,如火光。
忠淸監司書目,韓山呈,以持平權忭辭職上疏上送事。啓。答曰,省疏具悉。爾其勿辭,上來察職。
又書目,瑞山縣監丁敏道,以母病,久不還任,罷黜事。
吏曹參議鄭澔辭職上疏。入啓。答曰,省疏具悉。爾其勿辭察職。
吏曹參判金鎭圭,牌不進。
傳曰,大臣·備局堂上引見。
引見時,咸鏡南道京試官差出下送,及點馬金斗南·李光著,竝改差,以司僕主簿一員及武臣一員擇差事,及春川府使洪夏明,御營中軍仍任事,及副摠管李尙·分兵曹參議李益泰改差事,榻前定奪。
敬寧殿冬享大祭,王世子勿爲親行事,及出入兩司罷散人員,令該曹,別單書入事,及嘉禮後頒敎文,令提學製進事,下敎。
吏曹判書洪受瀗辭職上疏。入啓。答曰,省疏具悉。卿其勿辭,調理行公。
政院啓曰,今日爲政事命下之後,政官,或違牌或陳疏入啓矣。卽今疏批已下,而判書洪受瀗受由,參判金鎭圭,參議鄭澔,當更請牌,而今已夜深,待明朝牌招,使之開政,何如?傳曰,允。
司諫尹弘离所啓,臣之頃參憲職也。隨參於吏曹參判金鎭圭請推之啓,而不論獄事是非,只就其語不斟量處,略加規警矣。今其疏意至深,有若處臺閣者,直庇護奸譯者然,臣於此,不能無駭惑,日昨憲臣之避,旣悉其委折,臣不必更擧爭詰,而固已有一端不安之嫌,且伏見刑曹擊錚罪人李明佐回啓,以向日臺啓,歸之訛傳風聞,蓋明佐家疵謗之說,擧世喧傳,久矣,而揀擇之擧,至重至大,旣有所聞,義不可默,陳啓拔單,大體當然,今聞捕廳之推覈,憲府之辨白,大異於臣之初聞,而秋曹回啓,亦以訛傳爲言,以此觀之,則前日之啓,未免爲失實之歸,臣以伊時參論之人,決不可一刻晏然,請命遞斥臣職。上曰,勿辭。退待物論。
右議政申琓所啓,三省推鞫,尙今遷就,頃日筵中,以此陳達,而自上,亦以爲難處,故更未仰達矣。判義禁金構,以老母病重,不得遠離,方在城中,而前後違牌,幾至十餘度,聖敎開釋,亦非一再,而一向撕捱,無意行公,若以情勢爲鞫,則省鞫之後,更爲引入,猶或可也,而徒事違拒,使省鞫,尙今遲滯,卽今三省罪人,又爲拿來,而開坐無期,誠爲未安矣。日昨違牌之後,更當請牌,而徒損事體,故待今登對時,欲爲陳稟變通矣。金構之所遭非常,其在自處之義,以此引嫌,不爲無執,自上若推體下之義,姑許其遞,則未知如何,而若不許遞,必有別樣敦勉然後,可以出仕,從重推考,仍爲牌招,俾卽察任,似當矣。上曰,判義禁金構,所遭非常,故至今不欲行公,累度開釋,累次牌招,而無意出仕,廉義雖重,分義亦豈不可顧乎?出參省鞫之後,爲引入,容或可也,而一向違拒,至使重獄久滯,其在事體,殊極不當,判義禁金構,從重推考,待明朝牌招,使之開坐,可也。
傳曰,今日筵中,世子嬪朝謁禮爲之事,旣已定奪,節目,令該曹斯速磨鍊以入事,分付。
左議政李世白所啓,頃日臺臣,以外方賊患,有所陳達矣。數年以來,年事稍稔,而賊患,猶不得全然止息矣。至于今日,又漸熾盛,以臣等所聞,亦頗狼藉,而討捕使,亦不能啓聞,其不爲着實譏捕,據此可知,若當窮春,則行疏亦將不通,事甚可慮矣。外方兵吏及討捕使,竝皆推考,別樣申飭,擧行形止,使之登時啓聞,或報備局,以爲着實譏捕之地,何如?上曰,依爲之。
刑曹判書閔鎭厚所啓,近來畿甸·近京之地,盜賊熾蔓,惡虎橫行,人命傷殺者,殆不知其數,而入於狀聞者,甚少云,畿甸如此,則外方,可推而知,各邑旣不能捕捉,不不爲轉聞,事之可駭,莫此爲甚,自今以後,別樣申飭,一一登時啓聞之意,分付京畿監司,似當矣。上曰,依爲之。
兵曹判書李濡所啓,近來討捕使捕賊狀聞之際,指示捕捉之類,多以不干之人,循知懸錄,入於論賞之中,事極可駭,所當摘發懲治,而摘發亦未易,自今討捕使修啓時,懸錄指捕之類,監兵使嚴加査問,其居住及譏捕實狀然後,許令上聞之意,分付各道,何如?上曰,依爲之。以上朝報
左議政李世白所啓,今此咸鏡監司黃欽狀啓以爲,科擧,今將設行,場屋凡事,雖當務從節省,而本道各邑,今方料理,賑事,民間責應,實爲重難,若令擧子,咸聚京師,則可以除弊云,場屋之道,果若有弊,而文武擧子,亦莫非貧民,若令盡報京試,則擧子之弊,視邑弊尤甚,今此狀聞,只慮邑弊,而若其擧子之弊,似未之深思矣。且旣許咸聚,則諸道,亦宜無異同,而卽今科期不遠,事涉顚倒,決難依此施行,依前判下,令本道試取,而設場邑,則接待試官一應凡事,十分節省,以除民弊之意,分付,何如?上曰,依爲之。
又所啓,今此平安監司李世載狀啓以爲,中山之民,與北關相近之故,多有婚媾親屬,常相往來,且北路市直稍優,故若干穀物,或有曾所貿置者矣,諸道監營,一切防禁其往來,請令該道,更勿禁斷。且戊辰年北路飢荒之時,陽德·孟山等六邑米穀萬餘石,劃送於北關矣。到今西路荐飢至此,似當還推云,北營之防禁西民者,慮有主客俱困之弊,而曾前貿置之穀,雖親屬之間,亦不許往來運致,則爲法,旣涉太過,而使飢困之民,或有顚連道路,不免於死亡,則尤豈非可慮者乎?勿爲一切防禁之意,分付諸道,似可,而至於戊辰轉移之穀,北路年穀,今若稍登,則有無相濟,未爲不可,而今年北路,亦甚凶歉,請穀於朝家,則正所謂我躬不閱,豈有還上償舊逋之勢,而在朝家一視之道,亦何可使之還償乎?必未及商量其事勢,而有此狀聞,此一款,有難施行,故敢達。上曰,依爲之。
兵曹判書李濡所啓,前以鷹師事,有所仰達,而尙未得變通之策矣。今則旣有別宮貢上鷹師,形勢尤難支堪,頃以自宣惠廳給價之意,入啓分付,而該廳,謂非田結之役,而有所持難。李寅燁曰,鷹師之役,本來難支,別宮貢上,尤無出處,故日昨該曹,令惠廳劃給其價,而鷹師所貢,乃身役,惠廳所捧,乃結役也。以結役應酬身役,則身結之役,混同不分,非但有難堪之勢,亦非當初立法之本意,別宮一時供上之價,該曹該廳,雖可以推移劃給,而元來法意如此,似當有一番定奪之擧矣。濡曰,惠廳難支,勢亦然矣,而鷹師之役,元數一千八百名,戶數所納錢,四兩,保人八兩,米則爲二十斗,今數變通,稍減其數,則渠輩似不謀避,各官充定,亦不甚難矣。鷹師一千八百之外,更加千餘名,以三千名爲定,備局餘丁,劃給充數,則似令於變通之道,下詢于大臣而處之,何如?李世白曰,備局,或存或無,或多或少,定數捧價,或用於軍需,今雖劃給,難爲永久一定之計,而亦不無一毫難處之端,有司之臣,從當相議變通,而至於別宮供上,則不過一時支供之事,或自惠廳,或自兵曹,推移給價,未爲不可矣。上曰,別宮貢上,不過一時之事,令惠廳姑爲給價,可也。
左尹尹就商所啓,我國夜禁至嚴,直提學以下,亦不得夜行,明有令甲,而至於政院三司,各上司下人,或有夜守時急,不得已往來事,則例有勿禁帖出給之事矣。近來此事,漸至濫雜,或藉此而無緣犯夜者甚多,或有傳借橫行,因夤緣作挐之弊,合有變通之道,自今勿禁帖,一竝還收,令廟堂,參酌定數,而令各其司入直官員主管,勿許恒及於下人,如有緊急,隨時出給,只使往來,至於三司之入夜後,不得發禁爲慮,夜犯之不嚴,曾有定奪矣,亦令毋得如前濫雜之弊,何如?上曰,勿禁帖,參酌定數,可也。以上備局謄錄
韓城君李基夏所啓,頃因臺啓,城中徵債事,一倂停止,公家諸債,亦當停捧,而軍門則與他衙門有異,不捧軍需,則無以成樣,當爲徵捧之意,敢此仰達。上曰,軍門則異於他司,徵捧,可也。基夏曰,軍器寺與他司有異,一體亦爲徵捧,何如?上曰,依爲之。摠戎廳謄錄
禮曹判書金鎭龜所啓,今因捕賊論賞事,敢有所達,恩賞太濫之弊,蓋由於討捕啓聞之循私,而討捕使,卽各道營將也。閫帥及守令擇差之後,以其次武弁,差除營將,其勢有難盡爲精擇,而近來則尤不擇差,實與孝廟朝設立之意,有異矣。旣不能擇送,故捕賊論賞之際,亦多冒濫之事,苟其所親,則雖不干涉,混入於指捕之中,且於治盜之際,不能善爲詰問,多有過酷之弊,狀啓文字,亦不能成樣,當此賊患熾盛之時,不可不別爲擇差,兵判方爲入侍,以此意申飭,何如?上曰,所達是矣。申飭,可也。兵曹謄錄
中宮殿,王世子遣宮官問安。答曰,知道。
謝恩,僉知黃渭龜,懷德縣監許堟。
上在慶德宮。停常參·經筵。
吏曹參判金鎭圭,牌不進。
吏曹參議鄭澔,牌不進,只推勿罷。
工曹判書金構辭職上疏。入啓。答曰,省疏具悉。卿其安心勿待罪,從速參鞫。
正言李宜顯啓曰,憲臣及同僚,因吏曹參判金鎭圭之疏語,相繼引避,臣當處置,而今□諸臺之避,實以其嘗論鎭圭之疏斥兵曹判書李濡事也。臣與李濡,有僚婿應避之嫌,則何敢是非於其間乎?旣有嫌礙之端,亦不容〈晏〉然仍據,請命遞斥臣職。答曰,勿辭,退待物論。
政院啓曰,吏曹參判金鎭圭,參議鄭澔,牌不進,推考傳旨,今已捧入,竝更爲牌招,何如?傳曰,允。
又啓曰,判義禁金構,疏批已下,莫重省鞫,不可一向遷就,卽爲牌招,以爲開坐之地,何如?傳曰,允。
玉堂箚子。大槪,請大司憲尹世紀,正言李宜顯出仕,執義李德英,司諫尹弘离遞差事。入啓。答曰,依啓。
傳〈曰〉,前應敎李晩成,校理趙泰老,輔德鄭維漸,掌令成虎臣·任埅,持平李東彦,文學柳鳳輝·呂必重·孟萬澤,正言朴弼明·金興慶·宋宅相,司書沈宅賢·李世維,司果趙泰一,竝敍用。
大司憲尹世紀,正言李宜顯,就職。
政院啓曰,卽者禁府郞廳來言,判義禁金構,旣已出仕,省鞫,所當開坐,而今日日勢已暮,來初七日,章陵·顯陵修改告祭受香,初八日,冬享大祭受香,初九日,大祭正日,初十日,敬寧殿禫祭,此五日,不得推移云矣,敢啓。傳曰,知道。以上朝報
有政。司諫鄭維漸,瑞山縣監李相成,校理李晩成,海美縣監洪夏昌,文學黃一夏,副校理吳命峻,分兵曹參議金弘楨,春川府使鄭祥斗,執義尹弘离。
下直,順安縣令李喬岳。
呂必容啓曰,大司憲尹世紀,執義李德英,避嫌退待,掌令朴見善·崔啓翁,持平柳抃·吳命峻,在外,今以監察茶時之意,敢啓。傳曰,知道。
兪集一,以宗親府郞廳,以有司堂上意啓曰,今月十三日,中宮殿親迎擧動時,本府每品各二員,當爲抄出,而其中正從一品,則除老病及受由人員外,無他推移塡差之人,不得已以亞品次次陞,以爲備員進參之地。且今後擧動,每品差定時,當品有故,則以次品推移塡差事,急爲定式施行,何如?傳曰,允。
呂必容,以尙衣院官員,以提調意啓曰,頃日退下獤皮,使其時貿易譯官,從速改備,而此與我國所産有異,處處搜覓,僅得充數來納,觀其毛品,雖與退下者差勝,而亦非極品,事當更令改備,而退下之後,今已累日,一向延拖,誠爲未安。渠輩以爲,雖欲改備,今後則斷無貿得之路云,故不得已以此封進之意,敢啓。傳曰,知道。
工曹判書金構疏曰,伏以,臣徒以私義之萬萬不可冒進,累拒朝命,罪合萬戮,冒死缺二行榮寵,而避罪咎,人情之所同,今臣進缺四五字之恩,退則犯偃蹇傲慢之誅,榮辱利害,豈不懸絶,事體之未安,分義之至嚴,臣雖無狀,亦豈不知,而乃反甘心違彼而就此者,是必有萬不得已之故也。向臣所遭抨彈,何等罪名,何等汚辱,從古以來,未有此比,雖日月稍久,人情稍弛,而每一回思,心骨俱驚,豈復有當世之念哉?昨日下敎,至以爲出參省鞫,還爲引入,容或可也,有以見天地父母體下委曲之至意,臣誠感泣,不知所云。顧臣於頃日出膺書寫之命,已是謬計,今若以省鞫事重,又出參坐,則節次漸進,淟涊回互,心迹未白,廉隅先喪,此又臣之所不忍爲也。臣負犯至此,非敢更布缺二字召牌之下,不得不進伏闕外,席藁哀籲,伏乞亟命有司,治臣罪律,以伸國法焉。批答見上
中宮殿,王世子遣宮官問安。答曰,知道。
謝恩,監察兪崇,司贍參奉尹景績。
上在慶德宮。停常參·經筵。
下直,谷山府使李泰長。
禁府,沈潗拿囚。啓。
京畿監司書目,水原·南陽兩邑守令,陳弊上疏上送事。啓。答曰,省疏具悉。疏辭,令廟堂稟處。
江原監司書目,高城等官呈,以九月二十二日·三日,非時雷電,係是變異,而春川則震死之人,至於二名,尤極可駭事。
謝恩,文學黃一夏。以上朝報
崔重泰啓曰,來十一日,專經文臣殿講及輪對日次,敢稟。傳曰,停。
又以都摠府言啓曰,副摠管鄭弘佐,以能磨兒坐起事,除標信慕華館進去之意,敢啓。傳曰,知道。
兪集一啓曰,假注書趙以進,累日供劇之餘,身病卒重,不得察任,今姑改差,他注書缺二行
崔重泰,以嘉禮都監言啓曰,大禮時所用器皿,缺二字別單開錄以入之意,敢啓。傳曰,知道。
又以禮曹言啓曰,今此嘉禮別試時,咸鏡南道,京試官差送,北道,則以都事試取事,旣已定奪矣。原事目中,改付標以入之意,敢啓。傳曰,知道。
又以義禁府言啓曰,以江華留守狀啓,刑曹粘目,前安山郡守沈潗,移本府處置事,允下矣。沈潗,方待命於本府,卽爲拿囚之意,敢啓。傳曰,知道。
中宮殿,王世子遣宮官問安。答曰,知道。
謝恩,正言朴台東,文學黃一夏。
上在慶德宮。停常參·經筵。
夜一二更,有霧氣。
假注書趙以進改,代洪禹瑞。
傳曰,史官二員待命,騎馬六匹立之,冬享大祭所內摘奸。
修撰李觀命,牌不進,罷職。以上朝報
趙泰采啓曰,明日常參·經筵,就稟。傳曰,停。
趙泰采啓曰,假注書洪禹瑞,昨日差出矣。聞其病狀沈痼,尙無起動之勢云,多事之地,不可等待其差復,今姑改差,他假注書缺二行番,累日闕直矣。今聞副校理李坦,修撰李觀命入城云,竝卽牌招入直,何如?傳曰,允。
水原府使閔鎭遠,南陽府使尹憲柱疏曰,臣等,俱以庸魯,猥叨芻牧之任,竊自擬小心奉職,務祛宿瘼,少效塵露之報矣。不幸今歲,年事大無,民將盡劉,夙宵焦憂,拯濟無策,僨敗之罪,固所甘心,而念及斯民,誠可於悒。仰惟九重深邃,民間形勢,猶有所未盡俯燭者,玆將目前切急之狀,仰溷宸聽,惟殿下,詢于廟堂,劃而裁處焉。蓋國朝以來,凶荒之慘,始見庚辛于後卄餘載,民猶未蘇,而又有乙亥之飢饉,乙亥後才一年,而又有丁丑,丁丑後荐遭戊巳癘疫,而又有今年,則孑遺餘民,萬萬無圖生之道矣。缺二字朝家大加警動,汲汲如救焚拯溺然後,庶可缺二字得一分,而側聽累朔,尙未有聞,臣等誠莫曉其故也。臣等所莅兩道被災人言,比漢北稍勝,臣等未知漢北被災之果如何,而雖以兩邑言之,一邑之中,亦有輕重之差殊,以至一面之中而亦然,其所謂被災最輕處,所收猶未過常年之半,其最重處,則全無所收,以故正當秋成之日,民間尙多絶火,往往有流離者,目今如此,則明春可知。水原,則民戶一萬二百餘,南陽,則四千四百餘戶,臣等竊計,每戶雖以升斗之穀,巡之分給,通三朔計之,米穀則一石,皮穀則三石,庶可以救接殘喘,而今年新分給還上,水原則僅萬餘石,而米不滿千石,南陽則近四千餘石,而米不滿三百餘石,每戶所俵當不過一石皮穀,以此,其何能支過三朔耶?臣等雖不能詳知京師形勢,缺二行兩等大同米,留賑本邑,來秋還捧,仍以賑廳缺二字付,而自賑廳,以本米移送惠廳,以備需用,則實是公私兩便之策也。議者或以爲民間,若聞大同留賑之報,則必不登時備納,守宰亦或苟循民情,未捧而稱以已捧,終無賑民之實云。此言可謂慮之詳矣,而然大同米,則民間皆以認爲田結應納之賦,故從前收捧之難,不至如軍布之侵督於隣族,臣等雖甚無狀,旣已陳情蒙許之後,何敢視以等閑,終至於欺慢朝廷之歸乎?如以臣等之言,爲不可信,則待明春,別遣京官摘奸,可也。摘奸時,猶不無見欺之慮,則本邑所在各樣穀物,盡爲計數摘奸,亦可也。此則惟在朝家防僞之周詳耳。臣等竊以爲明春賑政,此外無他善策。至於江都·南漢缺三字之穀,乙丙以來,畿邑年年受出,而水陸數日程移運之勞,姑舍勿論,還償之際,所費幾至三倍,民間皆言,與其往受兩處移轉,無寧安坐而餓死,其言誠可哀痛,臣等不忍咈其情,而爲請得之計也。且伏念兩邑所在三軍門軍保,其數不滿一千石,若自賑廳,除出數十同綿布,移給各軍門,仍令本邑,收捧本米,以補賑資,待秋還捧,以賑廳穀會付,則在軍門,無所失,而於賑政,大有益矣。亦望殿下,特加採施焉。臣等素乏材具,猝當荒歲,區區所恃,唯在於殿下如傷之仁,曲加軫念,使斯民不至於塡壑而已。凡此數件事,若皆爲有司之所阻格,則臣等,只當束手立視,更無可以出謀發慮者,殿下,亦宜嚴命道臣,斥退臣等,移授有識慮幹辦之人,毋俾股肱之郡,變作荒墟也。臣等構成此疏,缺二行廟議雖出於重軍餉之意,而國無門庭之鬼,缺二字目前之急,則彼此輕重,不翅懸殊,獨不可遲待常年耶?如曰軍餉較重,民情不可顧云,則亦宜依今春例,使庶民來受,以爲彼此俱便之地,猶或可也,而亦何必迫令輸納,大失畿民之望耶?且伏聞今年民田之初不付種處,湖西則許給全災,而畿甸則不許云,此固朝廷,不信守令之致撫躬慙痛,寧欲無言,抑未知畿甸守令之比湖西,爲尤不可信者,獨何故也?蓋沿海堤堰之處,素無水根,出地斥鹵,而東作之節,旱暵太甚,過時之後,淫霖爲災,以致累百畝之地,一望荒廢者,在在皆然,前頭敬差官踏驗之時,如有一卜虛錄,則臣等,請伏斧鑕,以快有司之心,如或不然,則亦宜一體給災,毋令窮民,益致愁冤也。臣等,曾忝侍從,缺二字天顔,每歎殿下憂勤惕厲,出於至誠,而及奉向日哀痛之敎,仰認聖意,必欲優恤根本之地,德音所曁,歡聲洋溢,而此令荐下,民皆驚擾,無不歸怨於朝家,而不知出於有司謀事之失宜,臣等竊憫焉。伏願殿下,亟寢前命,以慰民情,千萬幸甚。臣等伏見近來,廟堂多故,凡外方奏請之事,未嘗趁速覆啓,終至有淹滯終年者,臣鎭遠今年夏,以軍務事馳啓,而經秋涉冬,尙未聞從違之如何,今臣等所論列者,設令皆蒙聽施,而覆奏之際,民皆阽死,則雖欲宣布德意,已無及矣。此亦殿下之所宜垂察處也。臣等無任云云。批答見上
中宮殿,王世子遣宮官問安。答曰,知道。
謝恩,副護軍柳星漢,春川府使鄭祥斗,海美縣監洪夏昌,典籍趙權,瑞山縣監李相成,校理李坦。
上在慶德宮。停常參·經筵。
夜自二更至四更,月暈,廻木星火星土星。
下直,鍾城府使洪萬紀。
假注書洪禹瑞病,代韓重熙。
明日仁顯王后禫祭時,王世子出宮正時,三更四點。
黃海都事書目,信川郡守李鼎華,災傷差錯,罷黜事。
平安監司書目,中和府使蔡以章,見失死囚,過限未捕,罷黜事。啓。傳曰,只推勿罷。
府啓,炤兄弟事。科獄罪人加刑事。前校理崔昌大罷職不敍事。措辭竝見上答曰,勿煩。
以備忘記,傳于崔重泰曰,今下弓矢,鍾城府使洪萬紀處,給送。
趙泰采啓曰,左承旨兪集一,右承旨任舜元,今日俱不進,廳中不但位不齊,東壁之一時呈病,殊涉未安。缺二行半傳曰,知道。
又以兵曹言啓曰,今此嘉禮擧動時,缺二字兩驛騎馬四十匹內,除病傷馬,各差備應把之數,無以推移,依前例京畿驛馬,限十二匹補把,以充不足之代事,本道監司處分付,何如?傳曰,允。
崔重泰,以備邊司言啓曰,日昨登對時,因咸鏡監司黃欽狀啓,今番科擧設場邑凡事,十分節省,俾除民弊之意,有所定奪,仍及京中試所應辦官之弊,請令禮曹·戶曹,參酌裁定,而他道試場,一體申飭之意,措語之間,似未能明白擧論,以致落漏於擧行條件中矣。此是京外試所同然之弊,而今年事勢,亦不宜彼此異同,諸道監司處,竝以此分付,使之申飭施行,何如?傳曰,允。
又以侍講院言啓曰,明日,乃張氏初缺二字王世子似當有望哭之節,而或云服除之後,則便是私忌,有難容易擧行,或云禮出於情,似不可已,而本院無可考前例,亦難以臆見稟定,卽令禮官,從速考禮稟處,何如?傳曰,允。
又以禮曹言啓曰,令禮官考禮稟處,命下矣。張氏之喪,王世子服制,初旣以緦麻講定者,蓋所以嚴宗事而重禮經也。今此望哭之當否,考諸例經,則伯魚之母〈死〉,朞而猶哭,夫子聞之曰,嘻,其甚矣。其註曰,伯魚,乃夫子,爲後之子,則於禮無服,期可無哭矣。張氏之於春宮,雖有生育之恩,而論以禮制,亦有異於伯魚之母,則喪服旣盡,而猶哭於其朞,恐無可據之禮,而宮官,乃以禮出於情爲言,而至於陳啓以情,則其在事體,臣曹有不敢擅便,伏惟上裁。傳曰,喪制已盡,似無哭禮也。
中宮殿,王世子遣宮官問安。答曰,知道。
謝恩,司諫鄭維漸,執義尹弘离。
上在慶德宮。停常參·經筵。
夜五更,艮方巽方,有氣如火光。
敬寧殿禫祭後,世子宮,藥房·政院·玉堂·二品以上·六曹·大司憲問安。答曰,罔極。
嬪宮,藥房·政院·玉堂問安。答曰,罔極。
昨日侍講院啓曰,明日,乃張氏初朞,王世子似當有望哭之節,而或云服制之後,則便是私忌,有難容易擧行,或云禮出於情,似不可已,而本院,無可考前例,亦難以臆見稟定,卽令禮官從速考禮稟處,何如?傳曰,允。
禮曹啓曰,命下矣。張氏之喪,王世子服制,初旣以緦麻講定者,蓋所以嚴宗事而重禮經也。今此望哭之當否,考諸禮經,則伯魚之母死,〈朞〉而猶哭,夫子聞之曰,嘻,其甚矣。其註曰,伯魚,乃夫子,爲後之子,則於禮無服,朞可無哭矣。張氏之於春宮,雖有生育之恩,而論以禮制,亦有異於伯魚之母,則喪服旣盡,而猶哭於其朞,恐無可據之例,而宮官,乃以禮出於情爲言,而至於陳啓以請,則其在事體,臣曹有不敢擅便,伏惟上裁。傳曰,喪服已盡,似無哭禮矣。
府啓,炤兄弟事。科獄罪人事。崔昌大罷職不敍事。措辭竝見上仁同府使蔡獻徵,到任以後,無一可觀之政,家在隣近,多有不廉之誚,且其外家及妾黨,布居官門之外,出入衙中,恣行胸臆,大小政令,皆出私門,一鄕畏其氣勢,闔境稱以三府,害及村氓,愁怨日滋,至於向日嶺儒之陪疏上來也。多發下人,使之驅逐,辱及先賢,略無顧忌,遠近瞻聆,莫不爲駭,如此之人,不可仍置不論,請仁同府使蔡獻徵,罷職。答曰,不允。
政院啓曰,卽者義禁府郞廳,以委官意來言,十一日·二日無故,而大禮臨迫,十三日親迎擧動,十四日望祭受香,十五日正日,十六日望日,此六日,三省推鞫,不得開坐云矣,敢啓。傳曰,知道。
京畿監司書目,楊州呈,以副提學金昌協上疏上送事。啓。答曰,省疏具悉。卿其勿辭,上來察職。
兵曹口傳政事,分副摠管黃震文,慶尙左道點馬李岋。以上朝報
行副提學金昌協疏曰,伏以,臣於前月,旣辭遞副提學之任,惟以兼帶提學,屢辭未允,日夕悶鬱矣。乃於本月初七日,伏奉有旨,又以臣爲副提學,使之斯速乘馹上來,臣於是,切不勝驚怪惶惑,反覆思之,終不得其說焉。臣旣病廢多年,凡於除頓,無論大小閑緊,一皆辭免,則非分恩命,從可休矣,而數月之間,益復洊疊,此臣之所未曉也。況臣於此,試自有應遞之嫌,前日乍授旋遞,已非一非再矣。到今嫌避,顧何異於前日,而且自遞免以來,甫二旬餘耳。其間曾未有他人交遞,而輒復以臣代臣,此又臣之所未喩也。況聞本館新錄,旣有承命,而緣其無長官,不卽擧行,今玆差出,專爲此事,則宜用在朝無故之人,以速了此,而顧必用在外有嫌應避遞者,此又臣之所未喩也。臣固知辭疏一上,便卽遞免,在於私分,宜無難處,而顧自朝家擧措言之,其爲文具無實,無甚於此,故玆敢不避煩猥,縷縷歷陳焉。誠願殿下,察此事理,將臣本職,直許遞免,不必更下該曹,啓稟處置,此亦徵前失去文具之一事也。至於提學之任,非臣所宜。缺四五字,累次備陳矣。況今文衡見闕。缺二行半懇之至,謹昧死以聞。批答見上
中宮殿,王世子遣宮官問安。答曰,知道。
上在慶德宮。停常參·經筵。
大司諫崔錫恒辭職上疏。入啓。答曰,省疏具悉。爾其勿辭察職。
府啓,炤兄弟事。科獄罪人事。仁同府使蔡獻徵罷職事。措辭竝見上答曰,不允。前副校理崔昌大,罷職不敍事,停啓。
京畿監司書目,廣州呈,以副修撰任守幹辭職上疏上送事。啓。傳曰,還出給。
傳曰,親迎擧動吉時,旣已辰時推擇,三嚴若在辰初,則往來稍遠,吉時易過,出宮時刻,以卯正磨鍊以入事,分付。
全羅臨司書目,全州等官呈,以九月二十三日巳時量,雷動三次,電光竝作,事係變異事。又書目,鎭安呈,以李庚戌妻子竝四人憢死,極爲驚慘事。啓。傳曰,令本道恤典擧行。
崔重泰啓曰,明日常參·經筵,取稟。傳曰,停。
又啓曰,來十五日,儒生殿講日次,取稟。傳曰,停。
又啓曰,十三日嘉禮擧動時本宮洞路甚狹,侍衛人馬,決難盡容,宣傳官·武兼·五衛將·駕後禁軍,竝於列作門外,使之落後,何如?傳曰,允。
傳于崔重泰曰,親迎擧動吉時,旣以辰時推擇,三嚴若在辰初,則往來稍遠,吉時易過,出宮時刻,以卯正磨鍊以入事,分付。
崔重泰,以義禁府言啓曰,今此親迎擧動時,都事十員內一員,本廳入直,九員各差備隨駕,中宮殿入闕時,考喧左右假都事二員,令該曹預爲差出,何如?傳曰,允。
大司憲尹世紀,執義尹弘离啓曰,請還收炤兄弟放歸田里之命,竝命絶島定配。請還收科獄罪人酌處之命,更加嚴刑,期於得情,仁同府使蔡獻徵罷職。竝見上答曰,不允。
大司諫崔錫恒疏曰,伏以臣,待罪嶺藩,二年于玆,一無報效,徒積尸素,猥陳私情,得蒙恩遞,揆以私分,已極惶感,未及還朝之前,除命聯翩,臣是何人,叨此異數?唯當竭蹶趨承,糜粉爲期,而第此所叨之職,累試僨敗之地,已無冒當之理,臣於路次,伏見副應敎李晩成疏本,因其僚席間相爭之端,揷入剩語,公肆醜詆,臣誠爽惑,莫曉其故。當時所論之是非,自有公議,臣不敢追辨,以傷事面,而至於被論家子弟事,過數十年之後,乃以汚衊不韙之名,加之於論啓之人,此等風習,曾所未聞,夫豈所望於淸朝經幄之人也?追提久陳之事,瀆擾宸嚴之下,在臣自靖之義,亦甚羞恥,而臣於伊時,旣已隨參,則今何可諉之於旣骨之僚寀,而抗顔於榮次乎?長路撼頓,寸寸前進,擔曳病軀,始到城外,而顧此情地,萬分危蹙,咫尺脩門,不敢經缺四字褊裨替納,臣罪至此,益無所逃。缺二行批答見上
副修撰任守幹疏曰,伏以臣,賤疾已痼,萬無痊可之期,恩命累降,謬荷收召之榮,終至進退狼狽,情地危蹙,乃者果召臺評,聲罪凜然,揆以廉隅,亦難冒出,肆陳崩迫之懇,庶格蓋高之聽,微誠淺薄,未蒙矜察,一味惶隕,罔知攸措。夫人情之所艶慕者,無過於爵祿,如臣庸碌者,僥占一第,苟榮寸祿,患在竊位,嗜進不止,而況聖恩優渥,奬用逾分,非臣殞結,仰報萬一,夷險燥濕,亦所不避,如令臣之病狀,稍有從宦之望,則何苦爲枯槁寂寞,守死窮閻,恩除之下,輒事控病乎?此誠君父之所當憫念也。顧臣疾病,已入骨髓,多方療治,久益沈篤,惡寒·厭食之症,近以愈甚,轉輾牀席,死生未分,京輦之下,末由致身。卽今國有慶禮,壼儀維新,臣職忝從班,未獲進參於大庭抃賀之列,分義虧缺,罪戾山積,徊徨隕越,若隕淵谷,玆冒萬死,畢露肝膈之懇,更瀆黈纊之下,伏乞聖明,亟許鐫削臣職,俾令一意調治,以延殘喘,不勝萬幸云。批答見上
中宮殿,王世子遣宮官問安。答曰,知道。
上在慶德宮。停常參·經筵。
夜一更,流星出入東井星下,入北方天際,狀如鉢,尾長三四尺許,色赤。
明日親迎正時,辰正初刻,同牢宴正時,未初三刻。
禁府,申璨·李震栻·李斗千拿囚。啓。
吏曹啓曰,守令有闕,政事,取稟。傳曰,明日爲之。
府啓,炤兄弟事。科獄罪人事。蔡獻徵罷職事。措辭竝見上答曰,不允。末端事,依啓。
兪集一啓曰,明日擧動,明明日陳賀頒赦相値,此兩日視事,頉稟。傳曰,知道。
趙泰采,以司饔院官員,以監膳提調意啓曰,全羅道各殿陳賀進上物種中,生梨·紅柿·石榴,不爲內裹,遠道輸來,互相觸傷,太半腐破,箇箇擇封,猶不精潔,而亦多有未準之數,不得已使之改備以納,莫重進上,不爲致察,有此腐傷,事極駭然。該道監司,從重推考,陪持色吏,亦且換名代來,令該曹囚禁治罪,何如?傳曰,允。
中宮殿,王世子遣宮官問安。答曰,知道。
謝恩,分兵曹參議金弘楨,大司諫崔錫恒,司藝宋道涵,分副摠管黃震文。
上在慶德宮。停常參·經筵。
未申時,日暈。
有政。滿浦僉使李命徵,慶尙左兵使鄭弘佐,同知沈廷傑,訓戎僉使咸仲翼,平山萬戶孫藩,北評事李東彦,侍直朴光一,副摠管金柱臣,訓鍊主簿南世興,宣沙浦僉使李基亨,分副摠管黃震文,慶尙右道點馬別監李岋。
大駕,詣於義宮,入幕次後,藥房·政院·玉堂問安。答曰,知道。
大駕還宮正時,巳初二刻。
中宮殿入闕正時,巳初初刻。
大駕還宮後,藥房·政院·玉堂問安。答曰,知道。
中宮殿入闕後,藥房·政院·玉堂問安。答曰,知道。
明日王世子嬪朝謁正時,辰正三刻。
今月十二日,政院啓曰,嘉禮後翌日,頒敎文,令提學製述事,旣已定奪矣。弘文館提學姜鋧,明日待開門牌招,使之製進事,旣已定奪矣,敢啓。傳曰,知道。
明日陳賀時,開門差早。
江原監司書目,麟蹄等官呈,以內奴全己宗等渰死·囕死,至於九名之多,高城漁戶累十家,一時燒盡事,啓。傳曰,渰死·囕死人等,令本道恤典擧行。以上朝報
崔重泰啓曰,內乘,來言捲簾,取稟。傳曰,捲三面。
又啓曰,禁衛營敎鍊官,禁軍廳敎鍊官,來言懸燈之意,敢啓。傳曰,知道。以上燼餘
兵曹啓曰,今日嘉禮,以本宮分摠管都事及分五衛將·守門將等,竝爲減之意,敢啓。傳曰,知道。
又啓曰,頃日政新除授僉知中樞府事閔夢虎之名,誤以夢龍,書入受點,不勝惶恐,改付標以入之意,敢啓。傳曰,知道。
又啓曰,前領敦寧府事尹趾完敍用後送事,命下矣。依前例從座目,領中樞府事尹趾善,降付判中樞,尹趾完領中樞下批之意,敢啓。傳曰,知道。兵曹謄錄
中宮殿,王世子遣宮官問安。答曰,知道。
中宮殿入闕後,分政院問安。答曰,知道。
上在慶德宮。停常參·經筵。
傳曰,頒赦·百官加爲之。
政院啓曰,頒赦·百官加爲之事,命下矣。弘文提學姜鋧,牌招赦句添入之意,敢啓。傳曰,知道。
又啓曰,頒赦加爲之事,命下矣。某罪以下宥之乎?敢稟。傳曰,雜犯死罪以下,竝宥。
吏曹啓曰,在前頒赦之擧,則例有別歲抄之事,今則何以爲之?敢稟。傳曰,書入。
又啓曰,別歲抄爲之事,命下矣。准期不敍,災傷罷黜,裒貶居中·居下,竝書入乎?傳曰,依爲之。
敎,王若曰,柔儀久曠,方深寤寐之求,縟典更修,庸副臣民之望,玆敷大號,誕告多方。顧予丕緖之叨承,寔多小君之贊化,歌謠南國,儉勤之德是贊,撫愛東宮,勞悴之功可忘?纔嗟內治之未卒,奄見外除之已過。規言不聞,幾入宮而興歎,良佐爰得,幸主壼之有人。曾沙之瑞,聿符卜云其吉,渭水之梁,重造文定厥祥。非敢爲居室之安,所重者齊家之道,差遲六禮,豈無達子志之情?不待三年,蓋出重宗禋之意,追昔日稟裁於長樂,鍾鼓匪心,矧他時祗謁於閟宮,鏡奩增感,趁時詘而費省,歷辰良而禮成,疏袍練衣,後華美而昭儉,玉冊·金寶,遵憲章而備儀,乃於本年十月十三日庚寅,行親迎禮,封金氏爲王妃,天垂四星,地載萬物,大婚斯爲民始,實關治亂之機,朴素宜自身先,冞切戰兢之念,顧造端興化之本,亶在寡躬,而儷極媲尊之休,亦繇今日。自本月十四〈日〉昧爽以前,雜犯死罪以下,咸宥除之,在官者各加一資,資窮者代加。於戱,日月臨而容光必照,雷雨解而惠澤旁流,嘉與八域而同歡,詎無肆赦之特典?故玆敎示,想宜知悉。弘文館提學姜鋧製進
府啓,炤兄弟事。科獄罪人加刑事。措辭竝見上答曰,勿煩。
有政。判決事金澋,淸風府使李蕃,安奇察訪申應澄,信川郡守李光著,敦寧判官黃鎭,珍島郡守閔聖基,仁同府使金斗南,直講宋墁。
上在慶德宮。停常參·經筵。
下直,忠州牧使南致熏。
傳曰,嘉禮都監都提調以下及正副使以下,竝書啓。
禮曹啓曰,宗廟·永寧殿,中宮殿廟見事,旣已定奪矣。曾在丙子年廟見事下詢時,以古禮三月廟見之文,爲證據,今此廟見之禮,則當以何間擇日乎?敢此仰稟。傳曰,以開月旬間,推擇,可也。
又啓曰,命下矣。廟見禮,卽令日官推擇,則來十一月初七日平吉,初九日最吉云,何日定行乎?敢稟。傳曰,以初九日定行。
吏曹啓曰,价□□□□□□受由上京之後,以向日臺啓引嫌,故以渠家擊錚公事,快賜昭雪爲題,而且有道臣催促之狀,推考,卽爲發送,何如?傳曰,允。
左議政李世白針灸呈辭。入啓。傳曰,安心調理,遣針醫看病。
正言朴台東親病呈疏。入啓。答曰,省疏具悉。爾其勿辭,救護母病。以上朝報白大成添書燼餘黃冕校正。日記廳郞廳李翼元書。
期時擧案者,令鄭鎬以下冊妃時擧案者,主簿李箕明以下諸執事及奉敎金相元,檢閱趙泰億,假注書李邦彦·韓重熙,分記注官朴聖楷,分假注書崔鼎來·黃燦,禮貌官假引儀李世楷·安絍·趙彝,各加一資,資窮者代加,佐郞翊時,副奉事朴守義,敎命□□官直長南宮欽,副直長南宮珍,擇日官李貴賢·李夏鼎·池萬源·池百源·張泰碩,司謁池溟達·李徵誠,各上弦弓一張,奏時官徐承績以下,隨駕官金時欽,各不粧弓一丈賜給,侍衛長番內官金信豪以下,假長番內官朴弼周·趙爾恒,各兒馬一匹,出入番內官崔俊碩以爲上弦弓一張賜給,司鑰別監及嘉禮陪從各殿別監中中禁等,令該曹米布分等磨鍊題給。
備忘記,冊禮時都提調左議政李世白,鞍具馬一匹,提調判書金鎭龜,判尹姜鋧,判書金昌集,各熟馬一匹賜〈給〉,都廳司成李震壽加資,輔德兪命弘兒馬一匹賜給,郞廳佐郞李挺英,副司直趙泰果,正郞尹會,佐郞鄭澤,正郞曺復卿,主簿金鎭玉竝陞敍,監造官別檢李萬稷·鄭汝·金澯,監役官朴泰迪,參奉權益隆,前監役官尹寀,別工作監役監役李任漢,別宮修理所監役官尹之贇,竝六品遷轉,員役·工匠·醫女等,令該曹米布分等磨鍊題給,敎文差備金成輝·張厚載,玉冊差備韓信國·曺漢卿,金寶差備張世相·朴榮弘,命服差備康以源·金斗光,竝加資,執鴈差備朴瑌,熟馬一匹,赤舃差備金碩輝,半熟馬一匹,尙傳朴世華,敎命案差備申之誠·李聖華,玉冊案差備李翰榮·金萬弼,金寶案差備林鳳栖·元厚基,命服案差備金贊益·宋相郁,紅陽繖差備金爾謙,扇差備金克潤·全以忠,各兒馬一匹,敎命褥席差備金興西以下,朱杖差備吳震壽以下,歸游赤崔震泰以下,各上弦弓一張賜給,嘉禮時次知內官金善弼加資,同牢宴次知內官金起聲,熟馬一匹,排設內官朴世華,半熟馬一匹,別輦侍金斗光·薜里·金珍,各兒馬一匹賜里,排設從事官具象峻·元相龜,各加一資,資窮排設司鑰金天錫·金鼎希·李廷完,竝別座除授,中宮殿司鑰金輝燦·徐壽慶,各兒馬一匹賜給,次知別監庾多興,同牢宴次知別監徐尙載,排設次知別監李二昌,竝司鑰除授,嘉禮都監都提調左議政李世白,鞍具馬一匹,提調判書金鎭龜,判尹姜鋧,判書金昌集,敎命文製述官左參贊李畬,書寫官海昌尉吳泰周,玉冊文製述官判尹姜鋧,書寫官判書金構,各熟馬一匹,敎命篆文書寫官參判金鎭圭,金寶篆文書寫官參議洪受疇,各半熟馬一匹賜〈給〉,都廳司成李震壽加資,應敎李晩成熟馬一匹,輔德兪命弘兒馬一匹,前校理趙泰老上弦弓一張賜給,校理崔昌大勿論,郞廳佐郞李挺英,副司果趙泰果,正郞尹會,佐郞鄭澤,正郞曺復卿,主簿金鎭玉,竝陞敍,郞廳正郞洪重箕,上弦弓一張賜給,佐郞韓永祚,勿論,監造官別檢李萬稷,奉事鄭汝·金澯,監役官朴泰迪,參奉權益隆,前監役尹寀,別工作監役官李任漢,別宮修理所監役官尹之贇,竝六品遷轉,員役·工匠·醫女等,令該曹米布分等磨鍊題給。
傳曰,今此兩都監賞格中,一人應兼數事,毋得疊受。
政院啓曰,三省推鞠,兩司當爲進參,而諫院無行公之員,除在外及受由外呈告人員,明日待開門竝牌招,使之進參,何如?傳曰,允。
臨陽君桓疏曰,伏以臣之奉命出彊之期,只隔旬餘,冀蒙恩由,往省先臣丘墓,而仁嬪墳山及臣所生父母墳塋,俱在楊州一境之內,仍於便道省掃,小伸霜露之感,寔臣至願,玆敢呼籲於仁覆之下。伏乞聖慈,許臣數日之暇,俾遂私情,不勝幸甚,臣無任云云。答曰,省疏具悉卿懇。卿其安心往來焉。仍傳曰,給由馬,仁嬪,樂善君墓省掃時,澆尊牀備給。
左參贊李畬疏曰,伏以臣之情迹,雖無復立周行之理,而職緣聖明,責臣以文字之役,此與召以職名有異,而事勢崩迫,難復控免,不敢更顧私義,顚倒上來,自鄕而至城外,缺四五字臣之承命,旣只在於應製之任,則缺半行臣之無狀,固自知居家爲不缺五六字朝爲無用之臣,分當屛處田里,以沒餘齒,而謬蒙聖明知奬,擢置崇位,疊加重委,若可以裨補世程,臣雖恐懼恧縮,涕泣求死,而不能終守匹夫之志,越分以承命,四方嗤點,已可知也。二年銓地,積拂群情,譏詘所集,事事爲罪,臣又信心冥行,昧於周防,擧足見疑,轉手致謗,終至直攻心事,盡實平生,不幸今春,泮榜適多,考官親屬,而臣之罪案,益無以自脫矣。人言罔極,至於臣及諸臣,羞辱淸世,苟使主文之臣,平日言行,小可以見信於一時,則寧有是哉?前後罪狀臣者,不止一人,亦不止一事,而聖明於賤臣,每若曲庇私護之爲,於是攻臣者之言,愈出愈惡,臣以一身,當其衆忿,每中夜自思,凜然心寒,若猶幸見倖免,貪冒不已,則不知何等罪律,又加於臣身,臣固不敢自惜,而所恐者,因一賤臣,其爲累於聖朝,不但旣往而止也。臣受國厚恩,糜粉難酬,雖未能有補於明時,尙欲無損於聖治,今只有斥退一賤臣,庶幾人心以服,朝著以尊,臣亦得以自靖其身,保全恩義於始終也。臣一日在朝,增朝廷一日之辱,理勢旣窮,進退皆罪,不得不還出城外,席藁哀鳴,抵冒憲章,萬死猶輕,伏惟大地覆載,日月臨冒,無物不育,無幽不燭,臣之退還,爲罪固大,而其情亦慽矣。臣所帶諸任尙重,抛棄已久,伏乞俯垂憐察,速賜處分,毋令事體重傷,仍治臣罪,以嚴邦憲,公私萬幸也,云云。批答見上
上在慶德宮。停常參·經筵。
下直,開城留守金宇杭,平昌郡守成璹。
大司憲尹世紀,左副承旨呂必容,文學黃一夏,三度呈辭。入啓。遞差。
政院啓曰,今日晝講事,旣已命下,三省推鞫,亦當開坐,而左副承旨呂必容,呈辭入啓,右承旨任舜元,昨遭服制出去,行都承旨趙泰采,左承旨兪集一,俱以加資未下批,不爲仕進,廳中只有臣健命,同副承旨崔重泰,晝講入侍及省鞫進參之外,無他守廳之員,加資雖未及下批,本職則似不當以此嫌礙,而拘於廳規,不得請牌,何以爲之?敢稟。傳曰,晝講停。
又啓曰,來二十一日輪對日次,取稟。傳曰,爲之。
副校理李坦親病上疏。入啓。答曰,省疏具悉。爾其勿辭,救護母病。
吏曹參判金鎭圭辭職上疏。入啓。答曰,省疏具悉。卿其勿辭察職。
禮曹啓目,中宮殿廟見時,大殿亦有展謁之禮,節目竝爲磨鍊,何如?啓依所啓施行。
吏曹啓曰,承旨及臺諫有闕,政事,取稟。傳曰,明日爲之。
江原都事書目,原州牧使金一夔,災傷罷出事。
三省罪人郭萬里·李英建,元情不服,三省罪人郭萬里,刑問施威次承服,李英建,刑問一次不服。傳曰,省鞫姑罷。
吏曹參判金鎭圭疏曰,伏以臣蹤跡臲卼,情地厄蹙,頃於嚴召之下,略暴難安之悃,而不意臺諫,盛氣相加,其所操切蹈籍,視前啓而有倍焉,臣於是駭怖爽惑,不知攸措。顧臣前疏,只陳自處之義,未有反詆之□,而臺官之不諒,至於此極,玆不得不就其言而辨之。蓋曩者有司之於驛囚,不擧已判下之嚴刑,臣旣建請,終難含默,遂有所論列,而缺二字深攻之意,臺官,乃以論事之辭,勒加凌踏之罪,若其更携之請,許缺三字之道,夫寢刑之與論寢刑,在獄情緩緊相懸,而缺三字所論如此,然則欲治奸譯,而終以得罪者,直是據實之言,而反以爲箝制脅持,何也?且臣之嘗論玆事,誠以譯輩罪狀,關係甚重,輿人之所共憤,聖鑑之所洞察,妄意朝論,亦必同然,敢布其慨惋之懷,而不料因此轉輾,終至無限狼狽,臣之疏愚,其可謂審於時勢耶?臣疏所云,蓋出自歎,而臺官,曲生疑怒,創造臣所不言庇護二字,欲擠臣於汚衊擧世之科,嘻,亦異矣。且臺避紛然,論列臣疏語者,蓋欲以益臣之罪,而然臣斯語,旣非搆虛之爽實,則缺二字省而不疚矣。如臣不佞,雖不敢遽擬於古人之口無擇缺五六字自無鄙悖之言,則未知語不擇發之誚,缺七八字職事,而敬職事,亦所以敬其人也。缺五六字合無所論辨而後,始得爲相敬耶?若夫有君無臣云者,亦非無端輕侮同朝,聖上之初欲梟示,後命嚴刑,允合徵治之典,而臣下缺二字奉承,則責勵之言,固宜爾也,而今以泛論與論人,强加缺二字似此道理,非臣攸聞,而臺官,終自以爲是,臣請取易曉者而譬之。今有父之所命,子不遵行,而人以爲父賢而子不肖,則攻之者曰,不敬其子,則此果處人父子間之道,而亦得爲敬其子乎。蓋臣前後疏語,不難辨其是與非也,而臺官罪之,如缺五六字繩,猶未爲嫌,又從以引嫌而訶責之,欲令緘結舌,不得使陳危懇,惜乎,其不講挈矩之義也,然而無論臺議之得失,臣之罪過,臣亦知之,臣以戚畹賤品,不顧地分之嫌礙,物情睢盱,而干預國家之刑政,罪也,初敢抗論於重宰,後不屈伏於臺官,亦罪也,而虛竊膴仕,重辱名器,徒煩避辭,久未解免,此又臣之罪也。其罪旣多,而重以若被臺章,缺二字抨彈震薄,詬訾交沓,如是而尙加冒廁周行,以爲忘廉無義之人乎?仍念冕迎缺五字之儀亦盛,是以缺二字厥卿士,罔不奉陪趨簉,而臣缺三字蟄,末由致身班次,不但私缺四字周南留滯,義分之重虧缺,此雖事缺四字罪亦無所逭矣。臺議之後,不敢旋自陳辨,徊缺五六字如仰籲,而俯請未能陪班之罪,伏乞聖鑑如日,無不照燭,先遞臣匪據之職,悉勘臣所列數四罪,以缺五六字朝綱,亦令私義粗安,不勝俱幸,臣無任隕越崩迫之至,謹昧死以聞。批答見上
上在慶德宮。停常參·經筵。
夜二更,月入東井星。四五更,月暈。
傳曰,明日晝講爲之。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
司直李墪上疏。大槪,乞於未出疆前,往省父母丘墓事。入啓。答曰,省疏具悉。卿其依疏辭往來焉。
傳,前承旨朴明義·金演·李三碩,大司諫尹德駿,大司憲徐文裕·趙相愚·徐宗泰,領敦寧尹志完,縣監李奎壽·韓濟相·朴世挺·柳遃·朴尙一·朴慶承·崔東溟·李彦經·權·南磐·權煜·丁敏道·權尙珩·金世樞·曺錫禹·柳重碩·李師尙·柳星一·李翊亮·尹尙績·權宇亨·尹挺卿·金世衡·宋堯卿·金時保·全命三·姜琂·李觀壽·成至行·李熊徵·沈玹·李挺天,府使李弘喆·安垕·崔廷龍·李溶·洪重周·曺夏卿·梁益命·睦天翼·洪處武·趙湜·南弼星·沈極·權克升·尹就五·李重昌·鄭來祥·黃鎬·李台望·琴學達·李岐·崔敬中·李耉徵,牧使柳尙載·權持·趙九畹·李弘肇·嚴纘·鄭恢,府尹宋廷奎,正言趙正緯,參議朴權,修撰尹星駿,郡守崔柱岳·南澤·權·黃鐸·金洵·成至敏·具鳳昌·金俶·黃奎·盧潪·申範華·李文長·李鼎華·魏東岺·沈得元·權慜,察訪金始徽·柳格·張善覃,監役尹喜敎,奉事申命一,說書洪重休·李邦彦,假注書黃翼再·黃燦·洪萬遇·具萬理,縣令李之星·具昌柱·洪得龜,都事李熙台·朴弼揆·金命連·柳成運·李肇,司書鄭栻,正字趙以東,校理崔昌大·李觀命,監司李東郁·洪萬朝,參判尹以道,判決事金儁相·全城混,直長沈佐良·閔挺杞,參奉李鎭周·尹聖任·宋信吉·尹昌來·李德邵·朴㯙·崔商鳳·尹世恒·趙命期·李寶臣·李宜華·趙九齡·尹沆·李晠·金錫曾·黃處信·李尙謙·鄭纘憲·金世重·沈元後,僉正權胄,典籍李汝柱,僉使趙淵卿·安景徽·全萬雄·李鑰·朴世衡·朴世楨·吳時中·崔瑋·咸有福·朴濟,萬戶孫命大·洪以澄·金世章·金錫悌,水使朴宣興·李行成·李喜泰,五衛將朴錫昌,虞侯趙泰謙·南崙,護軍金重信·李相頊·閔最重·沈欞·朴田敦,折衝文斗衡,出身朴斗珍,宣傳官崔斗齡,部將任後說,守門將鄭維豐,權管李興祥等,竝敍用,前領議政崔錫鼎,承旨朴明義·尹趾仁,知義禁權始經,同義禁尹以道,府使朴世雄·曺夏卿·尹世亨·李弘喆·金盛最·朴仲徵,郡守元始亨·黃鐸·沈枋·權慜,坡平君時憲,壺平副守橒,夏城都正樟,韓豐副正枰,昌山副正相,昌善副正楣,內官安就昌,奉事李溟,察訪李商任,典籍李汝周,獻納柳重茂,校理李師尙,假注書南夏明,縣監鄭自東·申世淸·柳廷翼·李奎章·鄭重朝·閔挺梅,縣令柳星年·朴俊蕃·朴東相,判尹金重,護軍閔最重,折衝閔挺健,僉使李行昌·咸有福,監牧官朴東相,出身趙完石等,職牒還授,去庚辰年秋冬等,辛巳年春秋冬等褒貶居下,壬午年春夏等褒貶居中·居下,竝勿論事,下使兵曹。
院啓,王法莫嚴於治贓,刑政要在於懲惡,凡係罪關贓汚者,雖有曠盪之典,其不可輕施肆赦之典也明矣。今此蒙宥罪人崔益望·河海雲·李文海·尹以寬等,貪汚不法之狀,極其狼藉,雖以本道査覈文案觀之,其所犯,有不能自掩,則合置烹阿之典,不無可恕之端,而因此赦令,一倂宥釋,有若微眚薄過者然,法意乖舛,已不可勝言,而日後貪婪之徒,將無所懲畏,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。河東縣監許穧,本以賤流,爲人鄙瑣,字牧之任,已極濫猥,而憑藉官威,毆打士夫,其處事之顚妄,擧措之駭悖,莫此爲甚,因赦蒙宥,固已幸矣,帶職還任,決無是理,瞻聆所及,莫不爲駭,河東縣監許穧,請命罷職。答曰,不允。許穧遞差。
禁府,三省罪人郭萬里,當日堂古介行刑。啓。
都承旨趙泰采加資辭免上疏。入啓。答曰,省疏具悉。今玆賞典,實循舊章,卿其勿辭焉。
有政。校理李觀命,司饔僉正趙持恒,大司成兪得一,大司憲李寅燁,原州牧使魚史徽,兵曹佐郞趙權,兼文學李彦經,活人別提李萬稷,金泉察訪李禎億,承旨金演。
上在慶德宮。停常參,只晝講。
下直,泗川縣監朴慶應。
傳曰,明日晝講爲之。
備忘記,貴人金氏爲寧嬪,貴人朴氏爲䄙嬪,淑儀劉氏爲昭儀。
京畿監司書目,高陽呈,以副校理李晩成辭職上疏上送事。啓。答曰,省疏具悉。卿勿過辭,上來行公。
晝講入侍,同知事金昌集,特進官尹就商,承旨崔重泰,玉堂權尙游·李觀命,注書金相元,兼春秋尹會,史官趙泰億,武臣南峻。
左承旨兪集一加資辭免上疏。入啓。答曰,省疏具悉。今玆賞典,實循舊章,卿其勿辭焉。
京畿監司書目,驪州呈,以獻納李光佐辭職上疏上送事。啓。答曰,省疏具悉。爾其勿辭,上來察職。
上,講春秋集傳,自八月春正月,止象之稱。
崔重泰啓曰,朝者,注書金相元牌招,未及入來之際,假注書韓重熙,以式暇出去,式暇則固在法典,而禁直不爲替面,晝講臨時,以注書肅謝後入侍之意,至於煩稟,其在事體,極爲未安。近來紀綱頹弛,新進之類,不有公法,任自行止,若不別樣處置,則無以懲戢,而本院則請推之外,無他施罰之道,韓重熙從重推考,何如?上曰,殊甚可駭,罷職,可也。
工曹判書金構辭職上疏曰,伏以臣之不宜久廁朝端,業已聖鑑之所俯燭,無暇臣更有煩陳,而緣臣老病彌留,不忍遠離,旣已入住城裡,而尙欲力拒嚴命,非但勢有至難,亦念省鞫事重,視逆獄無幾,而只以金吾無長官,淹滯不坐,至於三朔,實前古所未聞,而在國體,良可寒心,臣誠愍然於此,寧受冒沒之譏,而欲爲朝家耳。此一事,遂未免隱忍承命,事故連仍,昨始開坐,今則省鞫已罷,職事已畢,更無遲回盤礴,久玷班行之理,玆敢瀝血哀籲於仁覆之下,伏乞聖慈,上念日昨委曲之敎,下軫賤臣崩迫之悃,亟命鐫臣本兼諸職,以伸其私義,而職事無拘,任便去留,母子相依,以終餘年,則實天地終始生成之至澤也,謹昧死以聞。批答見上
左承旨兪集一疏曰,伏以臣缺五六字若隕淵谷,今玆加階之命,尤是夢昧之外,驚惶震惕,彌日不定,蓋不知置身之所也。仰惟大禮涓吉,遠邇慶抃,大小臣僚,罔不奔走承事,如臣之忝在近密者,承命宣敎,固是職分內事,有何一毫可紀之勞,而遽有此非常之恩數耶?爵賞,人主之大柄,辭授,人臣之大節,上不可以虛授,下不可以冒叨,雖有應酬之功,至於命德之器,尤非輕施之典,況臣樸藗魯拙,本無寸效,其何可靦然承當,以貼軒鶴梁鵜之誚哉?伏乞聖明,察臣肝膈之懇,非出飾讓之比,亟命收回臣新授資級,以重賞典,以安微分,公私幸甚,謹昧死以聞。批答見上
獻納李光佐疏曰,伏以臣,罪通神明,貽禍臣父,不能自引決以謝天地,求食苟活,奄過三年,衰麻旣闋,窮天莫及,俯仰瞻顧,若驚若疑,忽不知是身之尙留於人世,不料聖明記存螻蟻之微,謂其喪制已畢,還之以昔所叨竊之職名,至降馹騎宣召之命,臣祗奉命書,瞻天稽顙,不自知五內何狀,但覺涕泗之橫集於襟裾。夫人之所資而事君者,以能盡分於其親,乃臣不肖無狀,不能毫髮效勞以致養於平日,徒以臣疾病沈痼,貽積年憂患,一朝奄忽捐背,而臣則完然耐活,以至今日,人之道殆滅絶矣,雖天地大德,不遺一物,特垂〈?〉錄之恩,臣獨何顔,自列人數,復當朝廷之爵命乎?今臣一縷餘喘,所仰恃而爲命者,只在偏母,而臣母半生抱病,年衰愈痼,往前臣或至都下,輒因病報,陳章狼狽而歸,聖聰不或垂記,及缺禍,故摧剝之餘,沈轉澌綴,蓋無餘地,凜凜若難保缺四五字兄弟娣妺,獨自扶護,情理事勢,誠不忍一日相缺若能舍此不顧,徒爲爵祿之計矣。缺半行莫非所以曲成萬品,如臣血懇,宜知缺四字蒙諒臣釁酷餘喘,不可復齒朝列之狀,察臣獨守病母,不忍遠離從宦之情,亟先遞臣見職,仍命刊名仕籍,俾得終守故廬,追風樹之痛,以省罪悔,奉偏母之養,小伸情理,則罔極之恩,臣敢不隕身圖報。自臣承招不數日,而敬寧殿禫祀奄屆,臣子追攀莫逮之痛,若在昨日,豈不欲奔趨末班,小紓玆忱,而旣末由也,到今舟梁之禮,感闡無彊之慶,衆生鼓舞,跛躄皆起,而臣又蠢然自居,無以仰效萬年之祝,臣罪至此,實無以自贖,此時敢煩章疏,尤涉猥越,徊徨悶迫,不知所處,荏苒踰旬,終不可晏然而已,因縣道陳聞,以請斧鉞之誅,謹昧死以聞。批答見上已上燼餘
禮曹啓曰,今此廟見禮,節目當爲磨鍊,而大殿·中宮殿,出宮時,王世子,闕門外祗迎·祗送一款,何以爲之?傳曰,勿爲磨鍊。已上禮曹謄錄
上在慶德宮。停常參·經筵。
傳曰,明日晝講爲之。
假注書韓重熙罷職,代金始煥。
忠淸監司書目,淸風府使南宅夏,今月初九日,遭母喪事。
政院啓曰,今日賓廳日次,兩司當爲來待,而大司憲李寅燁,持平吳命峻未肅拜,大司諫崔錫恒,呈辭入啓,執義尹弘离,司諫鄭維漸,正言李宜顯呈辭,正言朴台東,受由累日,尙未出仕,掌令朴見善,奉使在外,掌令崔啓翁,獻納李光佐,持平權,俱在外,除在外及呈辭入啓外,呈告未肅拜人員,受由未出仕人員,竝卽牌招,以爲推移入侍之地,何如?傳曰,允。
持平吳命峻,牌不進,罷職。
傳曰,今日晝講,停,大臣·備局堂上引見。
義禁府啓,弑母罪人郭萬里,旣已承服正刑,依法文子女爲奴,破家瀦澤,降其邑號,令各該司捧承傳施行,何如?傳曰,允。
大司成兪得一辭職上疏。入啓。答曰,省疏具悉。卿其勿辭,從速察職。
吏曹啓曰,臺諫有闕,政事,取稟。傳曰,明日爲之。
工曹啓曰,京江各津塞路之弊,未有甚於近日,本曹發遣郞廳,摘奸申飭,非至一再,而時或推治其津夫之尤甚過惡者,逃散之弊,日甚一日,此蓋由於津夫等風習頑悍,全不畏法之致,而亦未必非驅而使之然也。大槪國俗之視津夫,有同奴隷,着笠而過江者,雖甚殘弊,必使氣作威,小或遲延,則扶曳歐打,無所不至,間或有殞越人命之患,此誠痼弊,誠極寒心。曾前雖或有捧承傳,津路作弊者,摘發科罪之令,而日月旣久,弊習猶前,自今更申前令,另加禁斷,至於上司各衙門,發差捉船之事,亦甚有弊,司下人,出往江村,則咆哮馳突,任意鞭打,甚或侵討酒食,留連日夜,小不愜意,歸訴官家,發差推捉,大則囚禁,小則刑杖,江村嗷然,不能支堪,至於宗班,雖監令職卑之人,其奴子,皆稱宮奴,作弊尤甚,至於劫奪物貨,或渠自偸食,而稱以見失於津路,捉致津夫於私家,拘留結縛,侵虐萬端,此輩之鳥獸駭散,亦無足怪,若不別樣變通,以爲安集支保之地,則此弊無時可已,津路將至於不通,自今嚴立科條,各司下人之出往江村,憑藉捉船,侵虐作弊者,隨其現露,這這治罪,雖上司下人,事關津船者,直自工曹,捧承傳推治,而津夫雖有罪犯,事當懲治者,諸上司外各該司,則必移文本曹推治,毋得直爲推捉,宗班則毋論尊卑,私門推捉拘繫之規,一切禁斷,違者,本曹得以摘發啓聞,令攸司科罪事,定式施行,以爲永久遵行之地,何如?傳曰,允。
執義尹弘离所啓,請炤兄弟絶島定配。措辭見上上曰,勿煩。科獄罪人加刑事。措辭見上上曰,勿煩。
司諫鄭維漸所啓,請蒙宥罪人崔益望等事。措辭見上上曰,不允。
前啓,河東縣監許穧罷職事,及安邊府使許墀罷職不敍,當該査官罷職事,停啓。
右議政申琓所啓,因田稅大同退捧之敎,臣有所懷,敢此仰達矣。不幸今年年事,失稔至此,哀我民生,擧將塡壑,朝家雖講濟活之策,連歲荐飢之餘,國儲蕩竭,實無下手之地,言念及此,不覺於悒。頃者自上特下備忘,以示優恤畿民之意,且因備局之啓,有敗船米停捧之敎,畿內之民,孰不感泣?第今年農事,或以爲畓穀,則比乙亥稍優,不可比同於乙亥,或以爲乙亥,則畓穀雖失,而田穀則稍稔,故皆以此資活,而今年則田穀全失,反不如乙亥云,槪以言之,則今年農形,可以斷知矣。京畿監司李益壽,方以今年減糴蠲役,未及乙亥,民多缺望,請依乙亥例減除事,有所啓聞,而自備局回啓矣,敗船米停捧,固出於優恤畿民之意,而沿江諸邑之外,無敗船米,而今年水災,漢北近峽之邑,尤甚被災,而亦非敗船米所在之處,似不爲均蒙惠澤矣。考見謄錄,則乙丙·戊己等年,皆有大同減給之事,而或有全減之時,或有半減之時,自上參量減給,則其在優恤畿民之道,似爲合宜矣。戶曹判書金昌集〈曰〉,沿江各邑敗船米,雖在常年,無着實收納之事,而以峽邑無他蒙惠之擧,減其大同,有若充代者然,未知其得當矣。第念畿邑,雖有分等之事,槪以論之,其所失稔,大抵同然,量給大同,似宜矣。申琓曰,臣之本意,非如昌集之言,欲以山邑大同,比之於沿江敗船米也,以其沿江邑則蒙此惠,而山邑則不得蒙惠,故今此仰達矣。今年農事,一道之中,或有災實之不同者,故旣有分等啓聞之事,而一道之中,邑邑不同,一邑之中,面面不同,其爲分等,旣難詳悉,而合一道而言之,則所謂稍實之次云者,與尤甚者,相距幾何耶,若欲特施優恤之典,則依乙丙年例,春大同六斗之內,或全減·或量給則似合於優恤之道矣。上曰,予意固如此矣,今大臣之言如此,春大同,六斗之內,減其四斗,可也。
刑曹判書閔鎭厚所啓,因京畿監司李益壽査啓,備局覆奏,通津罪人金廷民,以一罪論斷事判下,今當報政府詳覆,而其中有不可不定奪者,故敢此仰達。大槪受敎輯錄,以爲常女劫奪罪人,依常律擧行,據甲子九月常漢女劫奪正犯,爲絞爲從,改以限己身極邊爲奴云云,故見之者認爲劫奪正犯,勿論奸與未奸,皆當處絞矣,今考文書則辛亥年,以兩班處子劫奪罪人,不分首從處斬,常漢女劫奪罪人,依常律擧行,其爲從者,全家徙邊事定式,而至甲子年,爲從徙邊之律,改以極邊爲奴,受敎輯錄中,撮其大旨而載入,故有欠明白,京畿監司及臣曹,皆未免誤認,致煩啓稟,不勝惶恐。所謂常漢者,律文內,强奸者絞,未成者,流三千里,卽今廷民,旣無劫奸之事,則論以常律,當以未成者施行,如以爲劫奪與劫奸無異,不可不一體處絞,則亦當自今更爲定式矣。上曰,此事,何如?申琓曰,律文旣無劫奪之律,則當以奸與未成,有所差等矣,先朝定奪云者,蓋以其時有劫奪兩班處子之獄,情狀絶痛,故有此律外,別爲定律矣,此則旣非兩班,奸且未成,則當以本律勘斷矣。上曰,此則異於强奸,以一罪論斷,似過,依常律流三千里,可也。閔鎭厚曰,兩班處女劫奪者,亦當以奸與未奸差等用律乎?此亦當明白定奪矣。申琓曰,此則先朝已有定式,只宜依此遵行矣。上曰,兩班處子劫奪者,勿論奸與未奸,不分首從,皆斬,可也。
戶曹判書金昌集所啓,昌德宮還御,若在來年,則修理之役,可無窘急之患,或於今年爲之,則前頭日氣漸寒,塗褙之事,必有不精艱窘之患,似當前期爲之,敢稟。上曰,十二月·正月間,當還御,趁其前參量爲之,可也。
吏曹啓曰,臺諫有闕,政事,取稟。
右議政申琓所啓,近來虎患,愈往愈甚,小臣以申飭機捕之意,屢度陳達於榻前,且於前日箚中,亦有所論矣。凡事必有勸奬然後,乃可有效,多數捕捉之守令,別爲論賞,以爲激勸之地,而見阻於備局回啓,還收其賞典,今無可論矣。第聞其時守令,或多爭相慕效,捉得惡虎,而厥後無一人捉得者,可見其守令之怠忽,係於朝家之激勸與否矣。近聞惡虎之橫行於畿內者,至有白晝囕殺,突入閭家之患,而守令,不但不爲跟捕之計,竝與其囕死者而不報,前後囕死者,不知其幾,而守令旣不報知,而監司亦無啓聞之事,畿甸如此,外方可知,誠可痛歎。前日或有三軍門出送砲手捕捉之事,而亦以有弊停止矣。今則因山猪進上,三軍門,已爲出送砲手,且近間連日下雪,庶有追蹤之路,因獵猪,仍爲跟捕惡虎,則事甚便當矣。從前數多軍兵,裹糧出送爲有弊,而聞三軍門軍保米,多有未及收捧者云,以此給糧,則彼此兩便,且定送解事將校,別爲看檢,俾無作弊之事,則當有其效矣。上曰,依所達申飭捕捉,可也。
又所啓,今年失稔,西北及畿湖尤甚,故自廟堂,諸道還上,皆定年條,諸般身役,亦定分數,頒布諸道,頃者,京畿監司,以田稅·大同舊未收當捧,牒問於備局矣,當初還上身役,定數知委之時,田稅·大同,則乃是惟正之供,各年還上不同,故不入於其中矣。近因連歲荐飢,田稅·大同之年久未收者,其數旣多,今番各年還上及身役定數減捧之時,決難一時督捧,雖以民間事勢言之,亦難一一備納,姑令退捧,未知何如。上曰,畿邑田稅·大同舊未收,退捧,可也。
刑曹判書閔鎭厚所啓,全家徙邊之類,罪名甚重,雖有大赦,亦不擧論,而頃年赦後,因承旨李世載所達,元戶物故者,其家口有放送之事矣。抵雖以身犯者言之,其罪旣非當死之律,況其家口,渾被徙邊,元戶物故之後,猶未放送,則用法之道,似或太重,目今凶稔如此,此輩必多塡壑之患,當此大赦,特命放釋,使之或還本土,或任自行乞,則實合曠蕩之典,故惶恐敢達。上曰,元戶物故者,竝放送,可也。
申琓曰,使行之齎去銀貨,非但用之於彼中需索,若於有事時,則或慮有意外之患,齎送銀貨,以爲資用之地,故曾在丁丑,已有三軍門及戶曹·兵曹銀貨之規矣,今此奏陳之行,乃是循例應行之典,少無疑慮之事,而彼中之事,亦有不可預料者,故曾於給送銀貨者,蓋以此也,故大臣以此意來言,左相亦以爲然,而以其竝不得登對,故送言於臣,使之陳達於榻前,一依丁丑年例,使諸衙門,給送銀貨,何如?戶曹判書金昌集,曾於貸去之時,設或不用,輒給員役,轉販物貨,故以此不得還上,致有軍門難捧之弊,今番則若無費用之事,勿爲如前分給,令大臣句管,以本色還納于各其衙門事,嚴加申飭,似宜矣。上曰,依爲之。
大司成兪得一疏曰,伏以恭奉聖旨,除臣以國子之長,拜命以來,感懼交集,不知所以容措也。臣之怙冒聖上,沐浴乎恩渥,當世之所指爲華顯者,叨竊亦多,而見之所帶之職,尤有萬萬不可者,何敢以前日之代匱,而晏然承當,以再誤聖恩也哉?臣聞古之君子,量而後入,不入而後量,臣雖愚懵,決不可不量而後入,而臣之無似,臣實自知,以才則下劣而素無經術,以文則短拙而不曉章程,其何以課文講業於黌塾之間,敎育我濟濟之多士耶,此臣之恧蹙惶仄,以榮爲憂,而號呼丐免者也。且臣有難强之疾,而頃看玉牒奉安之命,至於不宜稽緩,又値大婚密邇,不免催還,粗申頂禮手祝之忱,而長程跋涉之餘,近觸風寒,傷損喟呻,殊無奮身供職之望,伏乞聖慈,曲賜俯燭,將臣新授職名,特許鐫改,以便公私事云云。批答見上
金鎭龜曰,禁府時囚罪人李旭,以前任成川銀店別將事,爲松都人王貴宗所告,自刑曹査問本道後,以旭本微賤,因賞加資,曾爲新文別將,而此與僉萬戶冠帶行公者有異,雖曰受點之職,不可謂之實職,如此之類,自禁府推問,事體不當,判義禁金構,亦以爲事當啓達還送云,而前日軍門將校之曾經僉使者,亦有自刑曹推覈之事,罪人李旭,還爲移送刑曹,似爲宜當,故敢稟。刑判閔鎭厚曰,所謂曾經僉使人推覈者,果有此事,而此則不過査問而已,至於李旭,則奸贓浪藉,不可不囚禁,而旣經落點別將之職,囚之典獄,曾無可考之例,不得不啓請,移送禁府,而禁府堂上之言如此,今後則宜有一番定式之事矣。上曰,僉萬戶已行者,則禁府當爲推治,而此則自刑曹移治之,可也。鎭厚曰,賞職加資之人,固當自刑曹推治,而如非東西班實職,則護軍·別將之類,皆不移送禁府,而自刑曹推治,不可不分明定式矣。上曰,一體爲之,可也。金鎭龜曰,王貴宗,亦爲移送刑曹之意,敢達。上曰,依爲之。鎭厚曰,得見平安監司査移,則昔年李鑰推覈時,關西人,多有捉送京師者,其弊甚多,今此李旭事,若如此,則西民必難支堪云,故李旭移送禁府,啓辭中亦陳此意矣,聞禁府因李旭發明,將兵多造究覈而未及云,雖還送刑曹,似不得不一番更査,而應召各人等,皆在關西,推捉之弊,實爲可慮,李旭·王貴宗,竝下送關西,令道臣推問,更加詳査,啓聞處置,似好矣。出擧條缺以下
閔鎭厚曰,寧邊宮差鄭榮錫,砲殺罪人崔璋,旣已承服,而崔璋·崔百起等,同姓之緊出於合伊招辭,而一向缺三字昨日,亦加刑啓請,允下矣。但璋旣已承服,則璜與百起缺五六字期以杖斃,似或過重,獄囚久滯,缺半行府詳覈,崔璜·崔百起,以本律流三千里,缺四字閔鎭厚曰,臣有所懷,而未及陳稟矣,言端適發,故敢此仰達。自周以來,固有孥戮之典,未知其如何,而秦以下尤惑,至於大明,有言律逆獄,則用此法,而此亦不公矣,子息及弟姪有輕重,子息則年滿後必殺,而弟姪年未滿,則似有差等定式之道,詢問,何如?上曰,此言,何如?申瑗曰,鎭厚之言,是矣,緣坐無間隔,似有參酌差等之道矣。上曰,諸臣之所見,何如?金鎭龜曰,閔鎭厚之言,所見則有之,而朝家用法,毋論大小罪,差等似爲得宜,而聞大臣之言,則至於死律,區別差等,而定配之類,以勿爲差等爲達,恐未協大體矣。金昌集曰,泛看之則似爲差等,而年未滿者,亦不爲施罰,而至於隨坐定配者,以年未滿勿施,極涉太寬,不可容易變通耳。尹就商曰,逆者,天下極賊,古有常律,到今變改,未知其可矣。尹弘离曰,法者,非一時之定,乃金石之典也,其間雖有參酌變通者,而何可以一時之見改之乎?逆之姪子年未滿者,何可容易議之乎?鄭維漸曰,決不當容易議之矣。上曰,依法文置之。尹就商曰,工曹判書金構,甲戌年,以左副承旨疏曰,都城中有鄕徒契,臣待罪臺閣時啓罷矣,其後筵臣,以士夫運喪之難,啓達仍存,鄕徒軍,皆是無賴之徒,決爲劍契,橫行閭里,漸至難處,今聞此輩徒黨漸多,造作都家,極其宏大,晝夜聚會,偸食鷄豕,便爲亂民,捕廳極以爲慮,今若漢城府,與左右捕廳,相議禁斷,士夫運喪一款,使其各洞內作契,以爲行喪之地,似好矣。其時大臣南九萬,令京兆稟處,而厥後迄未稟定矣,卽今判尹不得入侍,臣待罪捕廳,故仰達,各洞內所居軍兵,則例不應役,故坊民數小,且坊役甚煩,雖欲作契,其中亦缺二字契之洞,士夫之喪,猶難擔運,至於常漢,實無責用之路,缺三字大將李宇恒相議,則無他善策,香徒軍,不可遽罷,缺五六字六十名小契,則四十餘名,自左右捕廳缺一行半今若盡罷,則運柩之難,誠不可不慮,而無賴結缺二字類,亦不宜使之任意行止,使京兆捕廳,管束拘檢,則似好矣。上曰,自捕廳管束,則似勝於自行自止時也。依爲之。出擧條
上在慶德宮。停常參,只晝講。
瀛昌君沈,鍼灸呈辭。入啓。遣鍼醫看病。
府啓,請炤兄弟事。科獄罪人事。措辭見上答曰,勿煩。
晝講入侍,同知事金昌集,特進官李光迪,承旨金演,玉堂權尙游·李觀命,假注書金始煥,史官趙泰億,兼春秋尹會,武臣尹商五,講自夏四月,止主兵而失宋。視事縕繹間頉稟事,定奪。
文川幼學李世文上疏。大槪,請賜額先正臣宋時烈祠宇事。答曰,省疏具悉。疏辭,令該曹稟處。
有政。河東縣監李萬楨,知義禁尹世紀,持平朴弼明,司錄趙以進。以上朝報
特進官李光迪所啓,司贍寺應辦官添補之役,元非舊例,始定於辛酉式年時,仍爲謬規,而卽今本寺下人,方在百尺竿頭,白地差備,實非恤民之道,今番別試爲始,應辦添補之役,依舊例勿爲分定事,捧承傳施行,何如?金昌集曰,應辦時,以些少不難之事,責應於本寺則可矣,而至於永爲定式,似不妥當矣。上曰,雖不可永爲定式,而分付該曹,可也。科擧謄錄
文川幼學李世文等疏曰,伏以國家之於北路,凡所以撫綏愛養之者,優異於他道,而尤以作興儒敎爲先務,崇奬導迪之方,靡所不至,豈不以遐遠荒陋之俗,必資於文敎,而有以開發乎?竊伏念臣等所居之鄕,縫掖之倫蓋多矣,而聞見寡陋,昧於趨向,而因故〈先〉正臣文正公宋時烈,曾以恩譴,寓居隣邑接界至近之地,文川一境之以士爲名者,負笈踵門,薰炙其德義者,誠心慕悅,受讀小學·家禮·心經·近思錄等書,始知爲學之方,蒙昧之識,得有所啓發,其敎育作成之功,雖沒世而不忘矣。且故左議政臣閔鼎重之按莅是道也,首以興學造士爲己任,刊布經史·禮書數千餘卷於列邑,使之講肄,而又延致道內諸生之稍有知識者,萃乎營邸,躬自提誨,以經術·性理之說,諄諄開導,至於民間冠·昏·喪·祭敎令,一以家禮及喪禮備要從事焉,召伯之巡宣,文翁之儒化,殆不過是也。由是,本郡儒生之於兩臣,追慕之誠益深,曾於甲戌年間,創立書院,以宋時烈主享,而以閔鼎重配侑焉,以爲士子矜式藏修之所。夫時烈之於道德學問,爲一代儒宗,有不待臣等之言,而至於閔鼎重,天資超邁,亦嘗師事宋時烈,至謂學有淵源,是固聖明之所洞燭也。臣等,曾以賜額陳請,而該曹覆啓,以疊設置而不施,臣等,竊以爲,朝家雖有疊設之禁,而今此書院,則當初創建,旣在禁令之前,故伊時有罷毁之議,而自上有勿毁之敎,則其爲光榮,又不啻萬萬矣。且以疊設之禁,爲慮紛紜煩費之弊,而今此院宇之設,有非缺四字之比,則臣等前後陳籲,唯在賜號一款,有何稠缺五字有司而靳施缺一行半凡其關係於崇報之典,實朝家之所缺六七字疊設者也。玆以臣等,不遠千里,更籲天閽之下,伏願聖明,勿拘格例,致白宸衷,亟命有司,宣賜恩額,以彰聖明崇表之化,以副多士之望,臣等無任激切喁仰之至。批答見上
午時,上御興政堂,晝講。上讀春秋,八年春〈王〉正月己卯烝,至象大之稱,前受音訖。柳尙游進讀,自夏四月秋七月冬,曹伯使其世子射姑來朝,止州吁兵而先宋,上受而讀之一遍。柳尙游進釋文義曰,十年春,桓公不敢用王,中缺二字是始書春王月正,蓋生前,雖不可討罪,死後不可不懲,用缺三四字易之屯卦,取其循環之義也,十年書王,示其見誅。缺半行子而不得其傳者,見二年書王,缺半行初與魯,約會于桃丘,而中變從齊,故鄭興缺三字直書曰,來盟云者,魯以周爵置之於末班,故書其缺二字弗遇,以示衛侯之失信也。上曰,然矣。柳尙游曰,與魯約會,中變從齊,果爲失信矣。上曰,唯。李觀命曰,鄭人主兵,而以齊爲首者,猶爲州吁主兵而先宋矣。上曰,然矣。柳尙游曰,此篇,無大端文義之可達矣。上曰,唯。遂輟卷。
金演進曰,視事縕繹間,頉稟,何如?上曰,唯。
上曰,史官引輪對官入侍。注書金始煥承命,引輪對官入侍。已上燼餘
入侍時,右通禮洪禹績所啓,本院殘弊,不成貌樣,通朝所共知之,引儀十八員,贊儀一員,左右通禮及相禮竝二十二員,而下人則書員四人,使令四名而已。凡差祭時及擧動時,無以推移使喚,不成官員貌樣,凡有提調衙門,提調或有陳達榻前變通之擧,而本院則旣無提調,無變通之道,日漸凋弊,不成貌樣,若或加出數三下人,而籍沒田結奴婢,參酌劃給,則庶可成樣。上曰,令該曹稟處。已上通禮院謄錄
上在慶德宮。停常參·經筵。
辰時,有霧氣。夜四更,月入軒轅星左角星內。五更,流星出軫星下,入巽方天際,狀如拳,尾長二三尺許,色赤。
大司諫崔錫恒,輔德兪命弘三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
府啓,炤兄弟事。科獄罪人加刑事。措辭竝見上答曰,勿煩。
京畿監司〈書目〉,楊州呈,以副提學金昌協上疏上送事。啓。答曰,省疏具悉。疏辭,令該曹稟處。又書目,驪州呈,以左參贊李畬辭職上疏上送事。啓。答曰,省疏具悉卿懇。卿勿過嫌,安心上來行公。以上朝報
有政。輔德李德英,大司諫朴權,校理李光佐,典設別檢兪命健,兵曹參判徐文裕,司成黃一夏,靈光郡守許玩,典籍車萬里,繕工直長李秀憲,左通禮宋儒龍。
左參贊李畬疏曰,伏以臣,情跡窮隘,進退失據,抵冒邦憲,徑出國門,瀝血陳疏,鈇鉞是俟,而伏承聖批,恩諭溫諄,敎以安心從速上來行公,臣罪愈重,聖澤愈深,感激惶隕,但有涕泣,使臣苟有一分可進之勢,則初何敢輒出城外,承批之後,又何因爲逋還計哉?噫,祿位之榮,人情所同謀,犬馬之戀,物性之所同得,違遠城闕,甘就枯槁者,豈其心獨有異於人與物而然哉?誠以有不得已者存也。朝廷者,公論之所萃也,陟罰臧否,宜與衆共之,臣之無狀,國人之所知也,罪狀浪藉,臚列相繼,聖明雖曲加臨察,俾免刑辟,而其不容復備任使則決矣。今若因緣文字之事,始則自托於往復之義,終乃透迤盤礴,晏然因齒於周行,則四方聽聞者,以爲何如哉?且臣狼狽棲遑,疾病添劇,膈火壅盛,頭痛如破,若將狂叫妄走,不能頃刻自定,食飮專廢,去鬼無遠,終若顚斃於道路,則又當重爲聖世之累,臣爲是之懼,不得不仍尋鄕路,而寸寸作行,在途五日,僅達楊根境,京國漸遠,懍懼日增,玆敢冒死哀籲。臣報恩無路,負罪如山,一息未絶,萬戮是甘,天地父母,俯垂矜察,亟命鐫削臣本兼諸任,使得保全終始,退塡溝壑,仍治臣徑歸之罪,以嚴朝綱,不勝幸甚。批答見上以上燼餘
禮曹啓曰,寧陵丁字閣大樑,當爲改造,故必以准二十四尺材木,急速輸送事,啓達分付該曹矣。自戶曹,令該監窮公私各處,而終不得可合之材,自前如此時,不得已覓來於遠地,而今當冬節,運來誠難,令該曹預爲分付於江原道,以爲待開春運送本陵,卽爲改造之地,而丁字閣旣撤之瓦,則頃日參判柳之發上來時,因本曹啓達,仍爲覆蓋,而其時則樑木似可以未久改造,故樑上不爲塗灰,而修改若干之役,亦或有未盡爲之矣,樑木改造,勢將稍遠,其前殿閣之不爲塗灰,事體未安,不可不趁速爲之,以此意分付監役官,定役,何如?上曰,依爲之。以上禮曹謄錄
上在慶德宮。停常參·經筵。
全城君焜辭職上疏。答曰,省疏具悉。卿其勿辭行公。
謝恩,注書李廷濟。
吏曹啓目,粘連啓下是白有亦,觀此副提學金昌協上疏,則兼帶春秋之任,與監春秋李世白,有相避之嫌,照例處置亦爲白有臥乎所,昌協曾帶是職,引嫌陳章,旣蒙許遞,則今此所引之嫌,與前無異,所當許遞,而宰臣進退,臣曹不敢擅便,上裁,何如?啓依回啓施行。
黃海監司書目,平山呈,別驍衛金廷弼等三名,爲虎囕死事。
上在慶德宮。停常參·經筵。
夜一更,有霧氣。四更,月入太微垣端門內。
下直,阿耳僉使李益明。
禁府啓目,粘連啓下,三省罪人李英建事,刑曹更推公事,令禁府稟處事,允下。觀此更推文案,則英建之父·娣·弟·甥姪之招,多與當初推案相左,獄情益可疑,而其言毆打之事,則似是實狀,旣非毆打,則罪人英建,仍囚本府,更設省鞫,論以法例,恐未允當。蓋犯弑逆者,三省設鞫,例也,其毆打父母·祖父母者,雖非弑逆,推以爲省鞫,猶之可也,詬罵祖父母·父母者,律止於絞,而亦爲省鞫,則實涉過重,又無文籍可憑,前例可訂,絞·斬,同是一罪,惡逆·不孝,俱系倫常罪人,而成刑用律,則各有差等,不可紊也,今不可以該曹所可勘斷之罪,仍爲省鞫罪人,英建,還送刑曹,更加按問,而似爲得宜,委官·大臣之意,如此,上裁,何如?啓依回啓施行。
傳曰,敬寧殿朔祭,世子親行事,分付。
上在慶德宮。停常參·經筵。
戶曹啓曰,領中樞府事徐文重,來十一月朔頒祿次,倉官請受祿牌,則以爲身病,時未肅拜,不爲出給,係是大臣祿俸,何以爲之?敢稟。傳曰,令倉官輸送。
傳曰,史官一員待命,騎馬三匹立之,翼陵忌辰祭所內摘奸。
政院啓曰,憲府連日監察茶時,事甚未安,除在外人員內呈告未肅拜人員,竝卽牌招察任,何如?傳曰,允。
禮曹啓曰,考官備擬,每患苟簡,至於擬入之後,未免懸頉之紛紜,事之未安,莫此爲甚。凡諸朝官之方帶軍職者,不敢任意下鄕,自是法例,而近來紀綱解弛,人不率法,身帶軍銜,擅自下鄕者甚多,朝家申飭,止非一再,而自便之習,愈往愈甚,其在事體,尤極未安,考官備擬之難,亦由於此。凡在軍職之人,令該曹各別更爲申飭,毋得任意下鄕,何如?傳曰,允。
傳曰,敬寧殿朔祭,世子親行事,下敎矣,勿爲親行事,分付。
全羅監司書目,靈光郡守安世徵,今月十四日身死事。
館學儒生尹鳳朝等上疏。大槪,伏以先正臣文憲公金長生從祀聖廟事。入啓。答曰,省疏具悉。予之靳兪,亶在愼重,豈有他哉?以上朝報
注書金相元病,代假注書尹就履。
上在慶德宮。停常參·經筵。
未申時,日暈兩珥。
館學儒生尹鳳朝等再疏曰,伏以臣等,以先正臣文元公金長生缺四五字聖廡之意,瀝血爲辭,伏閤陳請,而誠意淺薄,未格益高之天,批辭例降,但示難愼之意,臣等聚首闕下,不勝悶鬱之忱。第臣等,仰讀天批,一喜一懼,何則,蓋聖上,於長生之道德學問,旣有所尊仰,而更無他意,是聖學高明,其於崇儒重道之德,已無間然,豈非斯文之一大幸也?然旣知道學之可尊,更無他意,猶且留難,報祀之典,每以愼重爲敎,則不幾於知而不能眞知,好而不能誠好,未免爲搖奪於浮言之歸,豈非士林之一大懼乎?嗚呼,長生之道德,旣爲聖上之所深知,則臣等,不當以膚淺之見,更爲疊牀之說,以强聒於宸嚴之下,而第臣等所過慮者,前後章甫齊籲,而缺四五字生功德之辭,必擧長生學問,始未立言,著說出處缺五字可徵者,援據條列,務在纖悉,故其所爲辭,或缺二行半日用言爲,就而驗之心身之間,純如也尤邃於禮學,缺三字醇疵異同,無不考證,而會通變難處,必附經義,而缺三字一時叩質者,皆歸於敎人爲學,先立本體,隨其才品,各缺二字就,名賢碩輔,多出其門,屬纊前一日,猶與門生子弟,講學不廢,其慥慥任道,歿而後已者,實有得於曾氏篤實之學,此非臣等之言,卽先輩長者如文正公臣金尙憲·文忠公臣張維諸賢表章之論也。且其晩年遭憂,仁廟盛際,加以安車之禮,施以優異之典,嘗御經筵曰,金長生,是宿德之人,不肯久留,何以則可致?御札丁寧,褒予備至,禮敬之隆,逈出千古,至今士林,欽仰莊誦。噫,長生學問之精確,道德之隆深,上而以爲聖祖之知奬,下而以爲諸缺四字許如此,則其無愧於聖廡之從享,可知矣。臣等魯莾缺五六字如長生道學之深淺,而其所爲言,雖不能缺半行聖祖契遇之隆,不啻尋常,而諸賢缺六七字阿好者之比歟?況且中外章甫,合辭陳請者,殆過數十年之久,上天之視聽愈迫,而多士之呼籲愈勤,則一國共公之論,可謂歸一,而聖明尙且難愼,久靳恩兪,臣等,誠莫知聖意之所在也。粤自聖上臨御以來,大而宗廟之事,小而學宮之禮,祖宗之所未遑,節目之所未擧,採諸群議,斷自宸衷,參酌事宜,次第擧行,使一代欽聳,後世有辭者,非一二計,缺三字獨於先賢從享之請,不卽夬斷,遲疑至此乎?臣等竊聞缺二字天下之事,可否兩端之外,無他道理,聖明若以長生之缺三字爲不可則已,若不以爲不可,則唯當察納公議,申命缺四字之擧·崇報之典,以慰八路多士之顒望,豈非斯道之幸,而缺三字之光乎?伏乞聖明,夬賜一兪,特以文元公金長生,從享聖廡,永載祀典,以幸斯道,以光聖德,不勝幸甚。答曰,省疏具悉。昨者之批,已諭予意矣。
上在慶德宮。停常參·經筵。
下直,懷德縣監許堟。
大司憲李寅燁辭職上疏。入啓。答曰,省疏具悉卿〈懇〉。卿其勿辭。
京畿監司書目,楊州呈,以牧使李敏英邑弊上疏上送事。啓。答曰,省疏具悉。疏辭,令廟堂稟處。
府啓,炤兄弟。科獄罪人加刑事。措辭竝見上景福宮之神門外,有會盟時殿坐之壇,自前禁斷武士之作場聚射,而逮至甲戌年,大臣,亦嘗稟旨申飭矣。數昨,有一宰臣,適過前路,見其群聚亂射,使所帶下人,略示禁止,則射徒中,有麤悍二武夫李·蔡其姓者,奮臂突前,自折其箭,擊逐下人,當面咆嗷,無數罵辱,張拳睥睨,幾至毆打,倉卒逢變,不勝驚怖,溫辭以解,謹避得免。夫國禁旣嚴,尊卑亦截,而渠旣自犯禁,今且又凌踏朝貴,白晝稠廣之中,公肆悖惡,略無顧忌,人心如此,實非細慮,不可不痛加懲治,以勵其餘,請令攸司査覈現發,依律定罪,分付京兆,當部武輩之聚射御壇者,一切申令禁斷。答曰,不允。末端事,依啓。
館學儒生尹鳳朝等之疏。答曰,省疏具悉。差待後日,不害爲愼重之道也。
慶尙監司書目,河陽縣監尹世鼎,箋文差員,稱病不進,不得已罷黜事。啓。傳曰,只推勿罷。
兵曹口傳政事,副司直成虎臣·任埅·孟萬澤·柳鳳輝·趙泰老·崔敬中·趙九畹·權·沈得元·柳成運·崔昌大·洪重周·李肇,司果宋宅相·金興慶·沈宅賢·趙泰一·權·趙正緯·金始徽·鄭栻。以上朝報
大司憲李寅燁疏曰,伏以臣,質性鈍劣,百不猶人,加以疾病纏綿,氣血衰瘁,西樞閑職,亦恐難堪,而適値國有縟禮,不敢言病,忍死奔走於駿奔之末列,而其中則固已索然而憊矣,形殼雖存,精神已離,決無更備驅使之望,不意玆者,柏府新除,出於千萬夢昧之外,臣不勝驚惶悶蹙之至。夫三司之長,地望雖均,至於掌國風憲,糾察官邪,使百僚有司,畏而不敢干,則法府之任,最重而難稱,苟非名望素重,爲世所嚴憚者,莫宜居之,況如臣巽耎癃殘者,何可居然僥冒,以當壞紀頹綱之責哉?且臣於本府科囚之啓,有不敢參涉之缺五字前席之詢問,王府之奏讞,俱不敢承命者,非止一再,缺五字與前無異也。又自數日,重感風寒,舊疚痰火之症,缺二行半無任惶悚懇迫隕越之至,謹昧死以聞。批答見上
生員尹鳳朝等疏曰,伏以臣,缺數字蒙陋之質,久沐菁莪之化,雖無知識,而區區慕賢之誠,亦不後於恒人。乃者以先正臣文元公金長生從祀聖廡之請,合辭封章,冀以成聖朝崇儒重道之盛典,而微誠未孚,聖兪愈靳,只以草草數語,顯示厭簿之意,臣等聚首悶鬱,莫曉聖意所在也,玆敢積成薰沐,復進瀝血之辭,伏願聖明,少垂察焉。臣等竊念,道學,國家之元氣,儒先,百代之宗師,自古帝王之留意於斯文者,苟不崇奬儒先,以爲道學之地,則士趨無以正,敎化無以興,雖有好賢之誠,而其好之也末而已矣,雖有願治之心,而其治之也苟而已缺五六字粤自先聖先師享廟宮之專祀,後儒之缺二行半學窮性理之原,以言其門路,則洛閩諸子之缺數字以言其淵源,則文成公臣李珥之嫡傳也,生爲一世之矜式,歿爲百代之師表,其所著禮學諸書,折衷乎群儒之緖言,參酌乎古今之事宜,用之公朝而品節咸備,用之私家而情文俱至,眞所謂百世以俟而不惑者也。論其功德,直是傳道之正宗,牖後之指南,豈但羽翼經傳,箋註禮學者之比哉?以玆之故,從祀之請,發於士林之公議,京外章甫,不謀而同,合辭陳請,無歲無之,雖其趨向之不同者,不敢指摘疵累,而至於昨年諸臣之疏,只以事體重大,宜加審愼爲言,噫,八路多士之齊籲,旣缺二字年,上下論議之商確又如此,則其於審愼之道,無復缺三字矣。公論旣同,國是旣定,而聖明,猶靳一兪,尙缺四字,未知以臣等淺見蒙識,謂不足以知大賢道德之缺二行半,無損於長生道德之盛,而臣等所慨惜者,以缺四五字道之心,値右文興化之幾,而如長生之道崇德尊,禮學備至,而不與躋享之列,則不但爲一代祀典之欠闕,擧國多士之缺二字而已。將不免爲後世君子之竊議,則其爲聖明之疵累者,亦不淺淺,臣等所以辭已窮而不知止,意已竭而不知退,不避斧鉞之誅,更進狂瞽之說。伏願聖明,深思崇報之盛典,俯察多士之血誠,特命有司,亟擧文元公臣金長生腏食聖廡之典,以壽道脈,以光斯文,不勝幸甚。臣等無任激切祈懇之至,謹昧死以聞。批答見上
上在慶德宮。停常參·經筵。
王世子誕日,大殿·中宮殿·嬪宮,政院·玉堂問安。答曰,知道。世子宮,政院·玉堂·二品以上·六曹·大司諫問安。答曰,知道。
正言李宜顯三度呈辭。入啓。遞差。
黃海監司書目,平山府使李彦瓀,今年條田稅防納,貽弊民間,爲先罷黜,其代,令該曹擇差催促下送,其罪狀,令攸司稟處。
京畿監司書目,安山呈,以領府事尹趾完上疏上送事。啓。答曰,省疏具悉。卿其安心,勿待罪。
兵曹判書李濡身病上疏。入啓。答曰,省疏具悉卿懇。卿勿過辭,安心行公。
政院啓曰,來十一月十三日初覆,十八日再覆,二十二日三覆,推擇爲之之意,分付該曹,何如?傳曰,允。
吏曹啓曰,臺諫有闕,政事,取稟。傳曰,明日爲之。
府啓,請炤兄弟事。科獄罪人加刑事。措辭竝見上答曰,勿煩。
下直,瑞山縣監李相成。以上朝報
傳曰,敬寧殿,在大內至近,且無改服之齋殿,祭時將至,則自大內直當冕服以出,祭罷後,亦當直還大內,而出宮時刻,則已令勿爲磨鍊,當觀奠酌時刻,自內出宮,以此磨鍊以入事,分付。已上禮曹謄錄
上在慶德宮。停常參·經筵。
都承旨趙泰采三度呈辭。入啓。遞差。
兵曹參判徐文裕辭職上疏。入啓。答曰,省疏具悉。卿其勿辭察職。
政院啓曰,文武科開場,只隔一日,兩司各一員,當分排於四所,而卽今憲府在京之員,只有大司憲李寅燁,執義尹弘离,持平朴弼明,而掌令崔啓翁,持平權忭,俱在外,掌令朴見善,奉使未上來,四所都監,無以備員,合有變通之道,何以爲之?敢稟。傳曰,掌令朴見善,持平權忭,竝改差。
府啓,炤兄弟事。科獄罪人加刑事。措辭竝見上答曰,勿煩。以上朝報
有政。刑曹參議李震壽,平山府使宋廷奎,靈光郡守任埅,持平柳鳳輝,兼西學敎授李光佐,安奇察訪鄭希先,正言金興慶,掌令李彦經,厚陵〈參奉〉李挺晢。
上在慶德宮。停常參·經筵。
傳曰,大臣·備局堂上引見。引見時,注書金相元,後日政,還付翰林,上番事,及昌德宮還御日期,以十二月念後推擇事,下敎。
都承旨徐文裕辭職上疏。入啓。答曰,省疏具悉。卿其勿辭,從速察職。
引見時,兵曹判書李濡,大司憲李寅燁,以良役句管堂上,牌招察任,下敎。
明日別試文科初試,一所試官三,閔鎭厚·李光迪·鄭澔,參試官,李坦·宋宅相·朴彙登·李夏源,二所試官,姜鋧·兪得一·李震壽,參試官,趙泰老·李德英·柳成運·趙正緯·朴師東,武一所試官,尹世紀·柳星漢·金嗣鼎·李宇恒·鄭基之,二所,趙泰采·洪夏明·尹淑·趙之重·李厚根·李遂良。
政院啓曰,今此武一所試官,刑曹判書閔鎭厚,行司直尹世紀,竝牌不進,無推移之員,二所上試官趙泰采,亦爲不進,殊涉苟簡,竝爲牌招,何如?傳曰,允。
參試官兪命弘·趙泰老,牌不進,罷職。
政院啓曰,武所上試官三員,才請再牌,而文所上試官,亦爲苟簡,行司直徐宗泰,一體更招之意,敢啓。傳曰,知道。
試官徐宗泰,牌不進。
引見時,右議政申琓所啓,以黃海道暗行御史別單,瓮律烽燧四處中,變通減除之意,令本道兵使摘奸啓聞矣。今觀本道兵使狀啓,則以爲瓮津四處烽燧中,三處煙臺,皆是殘山,若値雲暗之時,則大站一處,無路相準,十三處煙臺,亦緊於海口瞭望之地,若革罷大站,則其在報警之道,事涉疎漏,非特常時傳火爲緊,當此海防申飭之日,不可諉以疊設而猝罷云。御史爲陳民瘼,有此別單,而帥臣狀啓如此,今姑依前仍存,何如?上曰,依爲之。備局謄錄右議政申琓所啓,故參判臣鄭弘溟,卽故相臣鄭澈之子也,而仁廟朝名臣也,以名父之子,文章·行誼,爲世所推,而其文章,與故相臣張維齊名者也。以其樂進取,常有難進易退之節,故晩年雖典文衡,未久辭遞,大臣常薦其可大用之意,仁廟以不肯久留,故不能用爲敎,可以想見其爲人也。故參判趙錫胤,亦仁·孝兩朝名臣也,姿稟粹美,如精金美玉,淸名直節,冠冕一世,仁廟朝文衡薦望之時,先正臣金尙憲,獨薦錫胤一人,可見先輩之所推許也,未及展布其所蘊,遽爾早世,人皆惜之。故參判兪棨,文學·氣節,爲世所推,且其學識故淹通,留心世務,其在仁廟朝,所樹立,已自卓異,歷事仁·孝·顯三朝,終始一節,孝廟與儒賢同時招致,任以機務,及至先朝,眷遇冞隆,與先正臣宋時烈·宋浚吉等,輪日入侍於筵席,可見眷遇之不尋常也,未及大用,不幸淪逝。此三臣者,俱是一時名臣,不克展其所學,士林嗟惜,其在朝家隱卒之道,合有慈惠之典,以其爵秩之未及二品,拘於格例,不得贈諡,誠可惜也。歷觀國朝故事,職至文衡,未嘗不贈諡,蓋文衡,乃是二品階故也。弘溟·錫胤,皆典文衡,棨雖未經,長入於薦望中,而況其兩朝眷待如此者乎?弘溟則以示從勳,錫胤則以筵臣陳請,皆已贈職,而獨棨未蒙贈典,而從前行跡,若是表著,而臣則職秩雖未及正二品,多有特爲贈諡之例,兪棨,特爲贈職,而弘溟·錫胤兩人,因爲賜諡,則似合於追念舊臣,崇終隱卒之道,敢此仰達。禮曹判書金鎭龜曰,臣方待罪禮曹,而夏間,海西儒生等,以故副提學辛應時贈諡事陳疏,臣以辛應時,官至通政副提學,未及正品,此乃一代名臣,文學·行誼,爲祖宗朝所向用,合有特贈之意,回啓,自上有特贈之敎矣。此則官秩,雖未及於兪棨而尙有特恩,則今此大臣所達三臣,文學·行誼,表表稱著,宜辛應時例,特爲贈職·賜諡,似好矣。上曰,特爲贈諡,可也。鎭龜曰,兪棨,則先爲贈職,後賜諡,如何?上曰,先爲贈職,後賜諡,可也。節孝謄錄
申琓所啓,因咸鏡監司狀啓,兵曹覆啓內,有北道別驍衛牧場馬賜給事,自己巳年創始云,而今亦依此,以場馬擇給事,判下矣。取考謄錄,本寺無可考文書,未知或在於兵曹文書中,而第近年以來,牧場馬逐歲耗縮,常時封進之際,每患苟簡,故分養馬捉出之際,亦不詳場馬者,蓋慮其馬匹之日縮,今於別驍衛賜給之時,不可獨許其無前之事,雖以事體言之,朝家賜給之物,何可使之自擇乎?旣乖事體,且關後弊,別驍衛,與京中武士不同,使之上京受馬,則道路往來之亦甚有弊,朝家必欲卽爲題給,而慮其往來之弊,則以北道各邑分養中成貼,以給某色馬,使之受去,似爲便好矣。上曰,依所達,以分養馬代給,可也。司僕謄錄
備局啓曰,三南龜船變通事,狀啓回啓中,全羅左水營之防踏,誤書以古今島,不勝惶恐,原粘目中改付標以入之意,敢啓。答曰,知道。郞廳黃冕校正。日記廳郞廳李翼元書。
上在慶德宮。停常參·經筵。
巳時,日暈兩珥。
右尹李國華初度呈辭。入啓。給由。
慶尙監司書目,義城等官呈,以今月初九日,地震緣由事。
又書目,慶州呈,以魏永發女息虎囕致斃事。
明日拜表時,開門差早。
傳曰,史官一員待命,騎馬六匹立之,文科一二所內摘奸。
禮曹啓曰,昌德宮還御吉日,以十二月念後推擇事,下敎矣。大殿·中宮殿·世子宮·嬪宮還御吉日,令日官推擇,則十二月二十一日純吉,而此外更無吉日云,其日卽別試殿試設場之日,而移御事體至重,只此外無他吉日,殿試日期及放榜,則從便差退,而移御吉日,則依所擇,以二十一日定行,何如?傳曰,允。又啓曰,今此還御昌德宮之後,永昭殿,當爲還奉於慶德宮之啓祥堂,敬寧殿,當爲移奉於昌德宮之文政殿,而兩殿移奉之際,日子勢難相値,故旣以依上年移安之意,定奪矣。令日官推擇吉日,則敬寧殿權安明政殿吉日,十二月二十四日午時,永昭殿移奉啓祥堂吉日,同月二十六日巳時,敬寧殿移奉文政殿吉日,同月二十七日午時爲吉云。以此日時擧行,何如?傳曰,允。
政院啓曰,明日拜表時,兩司當爲備員,而卽今兩司多官,皆入試所,自前如此之時,憲府則以監察進參,諫院則雖無進給之官,亦有仍爲行禮之例,今亦依此爲之乎?敢稟。傳曰,依此爲之。
下直,海美縣監洪夏昌,慈仁縣監邊攸。
上在慶德宮。停常參·經筵。
左承旨兪集一三度呈辭。入啓。遞差。
傳曰,明日晝講爲之。
副修撰任守幹親病上疏。入啓。答曰,省疏具悉。爾其勿辭,往省焉。
吏曹啓曰,承旨有闕,政事,取稟。傳曰,明日爲之。
平安監司書目,臣於罪人勘律之際,有不能詳審之失,請遞職名,以正臣罪事,上疏上送事。啓。答曰,省疏具悉。卿其勿辭,從速察職。
政院啓曰,卽伏見文一所收卷單子,則收卷之數,比入門數,加之於二百二十張之多,不察甚矣,當該應辦官推考,何如?傳曰,允。
上在慶德宮。停常參·經筵。
傳曰,明日晝講爲之。
左議政李世白箚子。大槪,賤疾漸劇,陳力無望,冒將危懇,冀蒙釋免事。入啓。答曰,省箚具悉卿懇。疾病如此,慮念曷已,從容調息,勿藥有喜,卿其安心勿辭,俟間造朝,毋孤至望。仍傳曰,遣史官傳諭。
政院啓曰,卽因文二所試官草記,莫重國試,入門·收卷之數,不能詳審,致有前後差錯事,當該應辦官及主掌官,不可無警責之道,令本院稟處事,允下矣。入門及收卷之數,如是差錯,殊極駭然,應辦官及主掌官,竝推考,何如?傳曰,允。又啓曰,今日晝講,時刻已迫,而卽今玉堂,無以備員,入侍新除之員,則自當待下批牌招,而日勢已晩,晝講何以爲之?敢稟。傳曰,停。
謝恩,奉敎金相道。
副提學李健命,牌不進,罷職傳旨,傳曰,只推勿罷。
謝恩,文學沈宅賢。
有政。副提學李健命,修撰崔昌大,兵曹參議兪集一,栗峯察訪趙以進,南學敎授崔昌大,監察李珪,厚陵參奉沈榎,文學沈宅賢,判義禁金鎭龜,內贍奉事李培。
上在慶德宮。停常參·經筵。
大殿·中宮殿·世子宮,政院·玉堂·二品以上·六曹冬至問安。答曰,知道。嬪宮,政院·玉堂冬至問安。答曰,知道。
注書金相元遷轉,代假注書權德載。
副提學李健命辭職上疏。入啓。答曰,省疏具悉。疏辭,令該曹稟處,爾其勿辭察職。
政院啓曰,今日晝講,時刻已迫,而副提學李健命,陳疏退去,講官不得備員,何以爲之?敢稟。傳曰,晝講停。
謝恩,左承旨金德基,右承旨崔錫恒。
淮陽幼學朴師泰等上疏。大槪,敢陳本邑災荒尤甚之狀,請依丙丁前例,特施蠲賦·停糴·轉粟之恩典,以濟生民事,入啓。答曰,省疏具悉。疏辭,令該曹稟處。
江華留守書目,軍官康俊明等六人渰死事。啓。傳曰,令本道恤典擧行。
上在慶德宮。停常參·經筵。
右尹李國華三度呈辭。入啓。只遞兼帶。
傳曰,明日晝講爲之。
黃海監司書目,文化縣監李鼎相,去月二十五日,父在喪事。
吏曹啓目,粘連,觀此副提學李健命上疏,則臣兄觀命,方帶館職,館閣之例,雖不曲避,長官與諸僚,體貌自別,論序與職次,尊卑倒置,其不可諉以無避,晏然冒居,令該曹稟旨定格亦爲白有臥乎所,館職體例,雖兄弟之間,本無相避之規,且不拘論序之高下,則不可以職次之倒置,有所辭避,疏內辭緣,置之,何如?啓依允。
副提學李健命上疏。入啓。答曰,省疏具悉。爾其勿辭,從速察職。
京畿監司書目,驪州牧使金斗明,陳弊上疏上送事。啓。答曰,省疏具悉。令廟堂稟處。
上在慶德宮。停常參,只晝講。
入侍時,同知事金昌集,特進官權尙游,假注書李廷濟,記事官金相元·趙泰億。講春秋集傳,自十有一年,止其知矣。
下直,淸風府使李蕃,蔚山府使羅學川,平山萬戶孫藩。
謝恩,副提學李健命。
傳曰,明日晝講爲之。
晝講時,初九日廟見禮,昌德宮還御後,改擇日定行事,榻前定奪。
禮曹判書金鎭龜上疏。入啓。答曰,省疏具悉卿懇。今玆陞擢,實循公議,安心勿辭,從速行公。
京畿監司書目,安山呈,以領府事尹趾完上疏上送事。啓。答曰,省疏具悉卿懇。卿其勿辭,安心領受焉。
禁府,李彦瓀·曺好成拿囚。啓。
同知事金昌集所啓,以臣所管諸司事,仰達矣。兩倉草芚,繕工監長木進排之浩多,未有甚於近來,此等物,非猝然可辦者,雖有還下之規,而各所還推,十不二三,至於掖庭及諸上司下人,科外備員,亦甚無數,以此,貢物主人莫不倒懸,其爲情狀,實涉不預,自前雖値擧動,若未經宿之時,則且設帳幕而已,本異假家之役矣。近來漸成謬規,雖非經宿,上司及政院·玉堂,輒令設置假家,卽今累經都監,又其科場相値,草芚長木,實無推移辦出之勢,貢物下人輩,追日號訴,今後擧動時,若不經宿,則諸上司,依前只設帳幕,勿設假家,至於掖庭下人及上司下人,科外侵責之弊,申飭禁斷,何如?上曰,依爲之。繕工謄錄傳曰,明日晝講爲之。
上在慶德宮。停常參·經筵。
下直,原州牧使魚史徽,春川府使鄭祥斗。
京畿監司書目,安山呈,以領府事尹趾完,去十月朔月廩不受事。啓。傳曰,更爲輸送。
假注書權德載改,代金始煥。
禮曹啓曰,別試殿試日子,移御相値,殿試及放榜,從便差退事,旣已允下矣。吉日,令日官推擇,則殿試,十二月二十六日,放榜,來正月初六日辰時爲吉云。以此日時,原粘目中,改付標以入之意,敢啓。傳曰,知道。
又啓曰,今十一月初六日晝講時,初九日廟見禮,昌德宮還御後,改擇日定行事,榻前定奪矣。十二月則自念後至晦日,旣無吉日,且有拘忌,正月初三日及初七日·初八日·九日,皆爲純吉云,展謁廟見吉日,以何日定行乎?敢稟。傳曰,以初三日定行。
傳曰,自昨日有耳痛之候,今日亦無所減,雖不大段,有妨讀書,晝講停。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏聞自上有耳痛之候,至有停筵之敎,臣等不勝驚慮之至。臣等與諸醫等,卽爲入診,詳察症候然後,可以議定當進之藥,敢來問安,竝此仰稟。答曰,不至大段,問于入侍醫官,議藥,宜矣。
再啓曰,卽伏聞金有鉉·崔聖任等所傳之言,仍與諸御醫等商議,則皆以爲自上左邊耳部,自數日前,微有牽痛之候,按察則亦有浮氣,且脈度浮數,似是風寒感冒之致,不可不趁時和解,荊防敗毒散,加牛蒡子一錢,蔓荊子七分,連進三貼,宜當云,此藥卽爲劑入之意,敢啓。傳曰,知道。
吏曹判書洪受瀗上疏。入啓。答曰,省疏具悉。上二款中,改籤更注事,依施,金龜瑞,當入歲抄,而下二款,令廟堂稟處,卿其勿辭,安心行公。
政院啓曰,卽因吏曹判書洪受瀗疏本,有金龜瑞當入歲抄之敎矣。臣伏見洪受瀗疏辭,則龜瑞前任北靑時,虛錄各穀,至於一千七百八十餘石之多,而罪止奪告身,交代丁道明,發覺前官虛錄,多數充納,而律以杖徒云,以此見之,則當初擬律,誠甚乖舛,姑寢歲抄之書入,更令禁府査覈,實合事宜,臣待罪該房,惶恐敢啓。傳曰,知道。
京畿監司書目,陽川呈,以船人禮立三名渰死事。啓。及忠淸監司書目,馬梁呈,以私奴崔九丁等六名渰死驚慘事,及定山呈,私奴永伊妻良女銀治等四名燒死驚慘事,及全羅監司書目,扶安等官呈,金哲伊十一名渰死,極爲驚慘事。啓。傳曰,燒死·渰死人等,令本道恤典擧行。
忠淸監司書目,公州等官呈,以十月二十七日,四次雷動,事係變異事。
義禁府啓曰,以武一所啓辭,刑曹粘目,入門官權知訓鍊院參軍吳壽天,訓錬院權知參軍高振翮等,移本府處置事,允下矣,吳壽天·高振翮,方待命於本府,卽爲拿囚之意,敢啓。傳曰,知道。
上在慶德宮。停常參·經筵。
下直,城津僉使閔銓,宣沙浦僉使李基亨。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,旣已進御,而耳痛之候,漸有差勝之效乎?臣等區區憂慮,敢來問安。答曰,知道。湯劑進御,而耳痛無減,浮氣有加。
再啓曰,伏承問安之批,以耳痛無減,浮氣有加爲敎,臣等不勝悶慮之至,臣等卽與諸御醫等,入診之意,敢啓。傳曰,知道。
謝恩,司僕正金相稷。
全羅監司書目,南原呈,以掌令崔啓翁辭職上疏上送事。啓。答曰,省疏具悉。爾其勿辭,上來察職。
上在慶德宮。停常參·經筵。
夜一更,北方有氣,如火光。
下直,中和府使柳憲章。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?湯劑連進之後,有發散之效耶?耳痛及浮氣,比昨差勝乎?臣等無任仰慮之至,敢來問安。答曰,知道。夜來雖得微汗,而耳痛及浮氣,一樣矣。
再啓曰,卽伏承問安之批,以耳痛及浮氣一樣爲敎,臣等不勝憫慮之至,卽與諸御醫等商議,則前劑入荊防敗毒散,乃是發散之劑,夜間雖得微汗,尙未盡和解,今日仍爲連進,姑觀夜來症候,更議他藥,宜當云,敢啓。答曰,知道。
兵曹判書李濡上疏。入啓。答曰,省疏具悉。卿其勿辭,安心行公。
全羅監司書目,礪山呈,以去月二十七日·八日雷動,事係變異事。
上在慶德宮。停常參·經筵。
昧爽,流星出天中,入乾方天際,如甁,尾長五六尺許,色赤,光明地。
大殿,政院·玉堂·二品以上·六曹問安。答曰,知道,勿爲問安。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審聖候調攝,若何?伏聞入侍醫官之言,昨朝以後,玉體連有汗氣,耳痛及浮氣,頗有減歇云,此是和解發散之效,臣等不勝喜幸之至。前劑入湯劑,已盡於昨日,臣等與諸御醫等入診後,可以議定當進之藥。敢來問安,竝此仰稟。答曰,知道。入診事,依啓。
左議政李世白再箚。入啓。答曰,省箚具悉卿懇。有疾未參,別無所傷,卿其須體至意,安心勿辭,亦勿待罪,從容善攝。仍傳曰,遣史官傳諭,遣御醫看病。
今日入診時,啓覆初覆,差退數日事,及判義禁金鎭龜牌招察任事,榻前下敎,假注書金始煥改差事,榻前定奪。
藥房再啓曰,臣等退出後,與諸御醫等,更爲商議,則皆以爲卽今上候,耳痛旣止,浮氣亦已減歇,表症則幾盡發散,而脈度帶數,小陽經餘熱,猶有未及淨盡者,和解散,加連翹一錢,山梔炒·黃柏鹽酒炒各七分,蔓荊子五分,連進數貼,宜當云。此藥卽爲劑〈入〉之意,敢啓。答曰,知道。
判義禁金鎭龜,牌不進後上疏。入啓。答曰,省疏具悉卿懇。卿勿過辭,安心行公。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?昨入湯劑,其已進御,而耳部浮氣,益有消減之效乎?臣等憂慮不弛,敢來問安。答曰,省疏具悉。疏辭,令該曹稟處。
文二所出榜,詣闕。
府·院前啓,日暮姑停。
上在慶德宮。停常參·經筵。
昧爽,有霧氣。
吏曹啓目,粘連,觀此咸鏡監司黃欽狀啓,則安邊府使許墀,盡心官事,留意革弊,且於賑事,多般料理是白如乎,以前任驪州之事,重被臺論,引嫌上去,臺論未收殺之人,不可勒令行公,本府形勢,節節難處,當此秋捧方張,賑政緊急之日,不可無變通之道,令該曹稟處亦爲白有臥乎所。許墀所被臺啓,旣已停止,則今無引嫌之事,本府民事,亦甚可慮,不可一任其曠官,催促發送,使之趁速還任,何如?啓依允。又啓目,粘連,觀此平安監司李世載狀啓,嘉山郡守李萬鍾,旣已瓜滿出代,所易之吏,雖賢於此倅,猝當賑政,難免生疎之患,送舊迎新之際,徒費官儲是白乎旀,此外寧邊府使南五星,亦已瓜熟,此兩邑守令,限麥秋仍任事,令該曹稟處亦爲白有臥乎所,本道事勢,雖曰如此是白乎乃,瓜滿遞代,自是金石之典,不可以道臣狀啓,每每許仍是白乎旀,嘉山段,旣已出代,尤難變通,狀啓內辭緣,竝只置之,何如?啓竝限麥秋仍任。
文一所出榜,詣闕。
院前啓,無城上所,姑停。
上在慶德宮。停常參·經筵。
下直,金泉察訪李禎億。
左副承旨任舜元三度呈辭。入啓。遞差。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?耳部浮氣,已盡消散而前劑入湯劑,亦已進御乎?臣等憂慮未已,敢來問安。答曰,知道。耳部浮氣,已盡消散矣,勿爲問安。
政院啓曰,啓覆日子差退事,前已定奪矣。今二十四日初覆,二十七日再覆,十二月初二日三覆,推擇設行之意,敢啓。傳曰,知道。又啓曰,啓覆,雖已差退,承旨不可不備員,推案文書,預爲考閱,不無臨時窘急之患,而明日國忌齋戒,十五日國忌正日,十六日月食齋戒,俱不得開政,承旨有闕之代,政官牌招,卽爲開政差出,何如?傳曰,允。
政院啓曰,大臣疏批,若無遣史官之命,則使本司郞廳傳諭,乃是古規,而頃日領中樞府事尹趾完,月廩辭免疏,批下之後,所當依例擧行,而本院該吏,亦不無不能考例告知之失,自院中治罪之意,敢啓。傳曰,知道。
武科二所出榜,詣闕。
謝恩,左副承旨金演,右副承旨崔重泰,同義禁趙泰采,副摠管洪夏明,兼漢學敎授李觀命,兼中學敎授權尙游。
府·院前啓,日暮姑停。
有政。禁府都事李宇春,工曹參判金鎭圭,中學敎授權尙游,同義禁趙泰采,文化縣監金天興,知義禁金昌集。
上在慶德宮。停常參·經筵。
謝恩,同副承旨李震壽。
吏曹啓目,粘連,觀此副提學李健命上疏,則臣所任春秋之任,與同知春秋金鎭圭,有從娚妹應避之嫌,令該曹照例處置亦爲白有臥乎所,副提學,於春秋館凡事,不無主管是白乎等以,與本館堂上有相避,則本職許遞,已成規例,副提學李健命遞差,何如?啓依允。又啓目,粘連,戶曹貢賦納未納相考云云,安州牧使金演,貢賦及奴婢身貢,俱無未收,治績,道內罕比,似當有別樣旌異之典是白乎矣,論賞重典,非臣曹所可擅便,上裁,何如?啓考例稟處。又啓目,粘連判下是白有亦,取考前例,則甲山府使朴相馨,江界府使李孝源,光州牧使任弘望,皆以善治,旣蒙加資之典,今此金演治績之優異,不下於此三人是白乎矣,恩賞重典,臣曹不敢擅便,上裁,何如?啓加資。
府前啓,國忌齋戒,今明日姑停。
武一所出榜,詣闕。
上在慶德宮。停常參·經筵。
右尹李國華,同義禁減下肅拜。
上在慶德宮。停常參·經筵。
月有食之。
上在慶德宮。停常參·經筵。
下直,河東縣監李萬楨,珍島郡守閔聖基。
同義禁趙泰采辭職上疏。入啓。答曰,省疏具悉。卿其勿辭察任。
政院啓曰,大司憲李寅燁呈辭,纔爲捧入,而執義尹弘离,掌令李彦經呈辭,持平朴弼明陳疏,掌令崔啓翁,持平柳鳳輝在外,連日監察茶時,事甚未安。大司諫朴權,司諫鄭維漸,正言朴台東呈辭,正言金興慶陳疏,獻納李光佐在外,連日闕啓,亦涉未安。憲府呈辭入啓人及在外人員外,兩司呈告·陳疏人員,竝牌招,使之察任,何如?傳曰,允。
刑曹,賊人李奉伊·金允立,當日西小門外行刑。啓。
大司諫朴權上疏。入啓。答曰,省疏具悉。爾其勿辭,調理察職。
持平朴弼明,正言金興慶,牌不進,依承傳罷職。
訓鍊都監啓曰,兩局勸武軍官春秋試取事,曾有定奪,故今月內無故日設行之意,敢啓。傳曰,知道。御營廳謄錄
上在慶德宮。停常參·經筵。
夜五更,月暈。
吏曹啓曰,臺諫有闕,政事,取稟。傳曰,明明日爲之。以上日記
兵曹啓曰,因訓鍊都監啓辭,兩局勸武軍官春秋試取事,曾有定奪,故今月內無故日設行事,命下矣。今十九日,臣李濡,令兩局大將會同,依例試取之意,敢啓。傳曰,知道。
御營廳啓曰,兩局勸武軍官試才事,已爲啓下矣。本廳軍官應試實數,七十三人姓名,別單書入之意,敢啓。傳曰,知道。
又啓曰,本廳牙兵鄭戒奉,茵匠啓下,軍役頉下事,自司鑰房論牒本廳矣。軍兵之工匠爲業者,各司之不得啓下,意有所在,今此鄭戒奉,仍存本役,以杜日後投屬之弊,何如?傳曰,允。以上御營廳謄錄
上在慶德宮。停常參·經筵。
下直,滿浦僉使李命徵。
大司憲李寅燁三度呈辭。入啓。遞差。
假注書鄭以規改,代金舜衡。
吏曹口傳政事,司錄金始煥。
謝恩,司錄金始煥。
司諫鄭維漸上疏。入啓。答曰,省疏具悉。陳戒之說,予當留意,而道臣之直置兩相臣於放秩,實涉未便,從重推考,以示警責之意,爾其勿辭察職。
兵曹啓曰,兩局勸武軍官被抄中,旣已來待者,昨日別單啓下,而今日試才開場之後,其在遠外之類,連續追到,依前例更爲別單書入,一體許射之意,敢啓。傳曰,知道。
又啓曰,臣李濡,今日與訓鍊大將李基夏,御營大將尹就商,同往于慕華館,兩局勸武軍官等,一時試才,則訓局追射,竝一百四十六人,御營廳軍官追射,竝七十七人,合二百二十三人內,兩技入格者九人矣,別單書入之意,敢啓。傳曰,知道。以上御營廳謄錄
上在慶德宮。停常參·經筵。
夜二更五更,有霧氣。
下直,仁同府使金斗南。
政院啓曰,今日,乃賓廳引見日次,而大司諫朴權陳疏受由,司諫鄭維漸,正言朴台東呈辭,獻納李光佐在外,正言一員未差,無無故行公之人,除受由及在外外,呈告人員,竝卽牌招,以爲推移入侍之地,何如?傳曰,允。
謝恩,右承旨金德基,左副承旨崔錫恒。
傳曰,備局堂上引見。
宣惠廳粘目,慶尙監司狀啓云云。靑松府使姜碩臣段,儲置米,以小米代捧之數,至於一百五石八斗零,兼任眞寶前縣監李斗相代捧之數,十二石八斗零是白乎矣,儲置米代捧,曾所未有之事分叱不喩,旣創無前之規,又不報知上司,擅自代捧,至於此多,誠甚駭然,若不嚴杜此弊,則將無以懲後是白在乎,靑松府使姜碩臣,眞寶前縣監李斗相,竝依受敎,以擅代例拿問定罪,何如?啓依允。傳〈曰〉,前應敎趙泰老,持平吳命峻敍用。
今日引見時,統制使元德徽,以病重遞差事,及判義禁金鎭龜,明日待開門牌招察任事,榻前定奪。
禁府,李斗相拿囚。啓。
引見時,執義尹弘离所啓,臣於頃日,以監試官,入於文科二所,而策題中,有亂獄冤枉等語,臣實泛然看過矣。今聞物議沸騰,以爲此非偶下文字,必有用意之處,而臺官不能糾檢云。夫監試之任,雖於出題·考卷等事,不得干涉,而旣有凡事檢察之責,則非斥之來,在所難免,何可晏然仍冒於臺次乎?請命遞斥臣職。上曰,勿辭,退待物論。
司諫鄭維漸所啓,臣頃以監試官,入於文科二所矣。今聞以策題中,亂獄冤枉等語,物議喧騰,以爲有用意處,監試臺官,雖無參涉於出題·校券等事,而試院凡事,無不糾檢,矇然不察之失,無以自解,不可仍冒臺次,請命遞斥臣職。上曰,勿辭,退待物論。
刑曹判書閔鎭厚所啓,閭巷侈風漸盛,此實近來痼弊,如婚姻祭祀,雖是人家大事,亦不可無隆殺等級,故先朝及當宁,累有定器數申飭之擧,而國綱不嚴,日久漸弛,今不必別爲定式,以前日所定器數,更加知委嚴禁,恐好矣。至於中路富饒之輩,納采之際,務尙奢侈,或以彩段,或以白金,盈函溢架,無所限節,貧殘者轉相慕效,傾家破産,致有未備納采,婚娶失時之弊云,事極駭然,不可不別樣禁斷矣。此等事,若出於三司禁制條,則民間反益騷擾,爲先嚴飭於各部,使之知委各洞里,如有犯者,一一摘發,報法司治罪,其或因事發露,則洞任及部官,亦當被罪之意,嚴明分付,何如?上曰,各別申飭,可也。
兵曹判書李濡所啓,氷庫氷丁米元數千石,以此募軍伐氷,而主梗之官,當其給價之際,其所高下,有若商賈之事,伐氷之軍,因其爭利,不卽應募,故官員,或至釀酒而借役,其爲苟簡,不一其端。伐氷,國家之大役,以各方·各邑言之,皆有民戶取氷,而獨於東西氷庫,有此募軍之擧,事體豈容如是?今宜變通,以其氷庫附近處居民五六百戶,割屬於本庫,仍令本庫之官專掌,前期分給價米,使之各自臨時備納,則事必着實整齊,而勿復定送主梗官,則亦可以着實除弊矣。但內氷庫藏氷,漢城府,以沿江民戶分定,一時相値,則必多窘迫,或先或後,似無所妨。且民戶割屬,預給其價,則與京兆之直爲分定者有異,不可謂疊設,而若又減除他雜役,則必不敢怨矣。臣在外時,與大臣相議,則亦以爲可,故敢達。上曰,依此爲之,則似好矣。
右議政申琓所啓,祭享,國之重事,而祭官多不擇送,從前申飭,非止一再。今番冬至祭祭官,不但多以全無履歷之人,苟然充送,所差之人,多是疲殘之人,故互相推諉,趁不受香,過午後始爲受香。至如光陵稍遠之地,則祭官,夜深後始爲得達云,其在事體,未安甚矣。吏曹當該堂上·郞廳,推考,此後則更加申飭,俾無如前苟充之弊,何如?上曰,依爲之。
行兵曹判書李濡曰,已往申飭亦多,而不過爲暫時之效,未久又復如前,近來宰臣中,無故行公之人絶少,吏曹難於推移擇送,亦其勢然也。獻官外,如諸執事,亦不能擇送,蓋有米布衙門,有形勢朝士,輒皆因緣下吏,圖免乃已,故惟殘司無勢者,率多見差,致有此弊矣。今若作爲一案,一從其次第而差定,切勿撓改,則好矣。疾病,人所不免,或以實病未赴者,後必差送,稍遠之地,以准其次第,則祭官謀避之弊,可革,吏輩弄奸之弊,可杜矣。閔鎭厚曰,獻官之苟簡,抑有一端,古例,自一品以下,至堂上官,雖高官顯爵,旣遞本職,則卽差巡將,今則此規廢閣。頃年李濡初爲兵判時,間嘗一番以文官堂上差下巡將,而其前其後,更未聞有此事,以故身帶軍銜,則輒任意下鄕,以試官望事見之,亦可推知矣。自今定式,文臣堂上以上,遞實職則卽付軍職,仍差巡將,而不待抄啓之時,雖一二人,隨卽啓下,則不敢任意下鄕,而其於差祭之際,亦不至苟簡矣。右議政申琓曰,巡將之任,必須抄擇啓下,故曾在仁廟朝,則吏兵判纔遞之人,例付巡將,受牌直宿云矣。上曰,兵判·刑判所達皆是,以此申飭,可也。以上朝報申琓所啓,此平安監司李世載狀啓也。明春賑政,專靠還穀,今年畓穀雖稍勝,田穀甚不實,若不代捧,則捧之甚難。賑民之道,勿論某穀,多捧爲上,本色之難捧者,請以他穀,代明春俵分,待秋以本色還捧矣,曾因他道狀啓,許其代捧,已爲行關,則付於諸道,今不必覆啓,故敢達。上曰,依爲之。
又所啓,訓鍊都監,待變船年滿,則例自備局,分付三南水營改造矣,卽今當爲改造者二隻,而可改槊者二隻云,依例改造之意,分付於全羅左右水營,何如?上曰,依爲之。
同副承旨崔重泰所啓,頃者左尹尹就商陳達,各司下人,夜行勿禁帖,減數成給事,定奪矣。欲嚴夜禁,大意固好,而第政院,異於他司,事多緊急,不分晝夜,檢飭各司,常時本院使令二十九名,雖各持其帖,朝家或値有事之時,夜行使喚,猶患不足,而今此備局減刪成送之數,除承旨六員之所帶率外,待漏廳使令,只給四名,所持之帖,出納多事之重地,以此四名,何以撤夜使喚耶?臣聞祖宗朝故事,常於承旨入侍之時,俯問政院號令,各司從行與否,聖旨有在,雖以體統言之,捕廳,操切政院下人,已涉未安。又以事勢言之,只以使令三員,決難號令各司。且捕廳·三軍門夜禁,務在達夜巡邏,遍行坊曲,要令穿窬之盜,無隙可乘而已,諸上司書吏·使令,作盜而被捉於捕廳者,臣未之聞,今乃以各司下人勿禁帖減數,爲止盜之方,臣所未曉,而至於政院使令勿禁帖,則不可不盡數成給,故敢達矣。左尹尹就商曰,政院使令二十二名給帖,六承旨帶率,各定三名,則待漏廳使令當爲四名,而承旨二員則入直,入直兩承旨所帶使令六名,添爲待漏廳使令,合爲十名,故以此磨鍊矣。申琓曰,政府則只給使令一名之帖,政院六承旨帶率使令,旣以各三名磨鍊,待漏廳四名,亦豈有不足之患乎?崔重泰曰,此則不然,注書亦豈徒行乎?六承旨三注書帶率二名,而承旨注書,每待門而行,下人則罷漏前,散往其官員之家,待漏廳使令,則四名之外,實無推移之數,而擧行簡通,或飭各司,四名盡散之後,又有急遽之事,則將何以應之耶?本院使令勿禁帖,旣不可不盡數成給矣。上曰,政院使令,盡數成給,似爲太多,四名則太少,參酌加數成給,可也。
申院曰,慶尙監司趙泰東狀啓內,近因年歉,軍兵習操,竝命停止者,蓋以兵使巡歷廚傳之弊,軍兵裹糧赴操之難,而每因年凶,停廢旣久,則戎政甚爲疏虞矣。若令各邑,或以一哨,或以二哨,使千摠·摠領,率聚於官門,輪兵操鍊,則不過數月,可以畢鍊,而其所鍊習,不煩不擾,故以此意詢問帥臣,則皆以爲便好云。尤甚邑外,之次·稍實邑軍兵,限臘·正兩朔,以此輪回,一體設行,仍爲定式事,令廟堂稟處矣。近因連歲荐飢,水陸操鍊,一切停廢,雖於事勢之致,而詰戎之道,甚爲疏虞矣。今若自本官,聚兵官門,輪回私操,則坐作進退之節,不爲生疎,雖無鍊習之名,實有其效。各邑守令,只當依此擧行,不必啓請,而必欲定奪者,蓋以此定式,以爲遵行之地也。此法甚爲便好,諸道亦依此擧行,似好矣。上曰,停操之時,定式施行,似好矣。院曰,他道亦依一體分付乎?與西北則與兩南有異,姑先分付於兩南乎?李濡曰,今此慶尙監司狀啓所陳,其於軍政,可謂着實,自今以此定式之意,分付他道,似宜矣。上曰,以此定式分付,而今番,則先令兩南擧行,他道則使之待後日,依此擧行,可也。
李濡所啓,臣聞彼中人,以田獵爲事,尋常出於江邊,虎豹之屬,奔避出來我境之說,似或有理。我國西北邊將·守令,常時無所事,務亦多廢,若勿領率軍民,出給所藏之銃,時時打圍,則砲射可習,虎患可除矣。申琓曰,曾聞故相臣閔鼎重,調發六鎭軍士,吹鑼大獵,錚鼓之聲,聞諸越邊,彼人達夜驚惶,以爲朝鮮兵力亦壯矣。近來若做其時事,邊民習用軍器,則捉虎亦何難哉?李基夏曰,我國山川之事,彼人亦豈禁止乎?西北軍兵之廢棄不用,至於此久,事極寒心。若令時時習放,用後還納,則似好矣。閔鎭厚曰,臣先仲父臣鼎重,按北道時,北兵使,卽李汝發也。其時大獵,北人至今言之,卽今西北事,甚爲疎矣,鳥銃事,不可不一番變通矣。上曰,乙丑變出之後,軍兵不知鳥銃之爲何物,有同因噎而廢食,禁銃之後,亦有犯越者,不必有鳥銃然後可以殺人,苟有奸民,雖以挺,亦足殺人也,因此廢却,極爲疏虞矣。琓曰,聖敎中因噎廢食之喩,實爲允當矣。鎭厚曰,曾見北道未穫之由,如山熊等獸,往來隳突,而北人無砲,不能射殺,此弊亦非細矣。北民,自乙丑以後,每五日有點考之規,渠旣竝點,則豈有其身在此,而銃入彼境之理哉?右副承旨崔重泰曰,臣曾爲咸鏡都事,遍行三·甲等地,詳知北道物情,自禁以後,民無防身之物,至如農民,每於田場穀熟之時,結架守直,而目見熊豕猛獸奔突躁躍,一年農工,沒數蕩盡,而人皆空手,無以驅除,呼冤載路。且臣方到三·甲之時,旋聞有時方越採之擧,至有密通監徵,捕捉馳啓之事,實爲農民莫切之害也。上曰,前後道臣·兵使·評事,言鳥銃事者多矣。丙子之後,勅使頻來,操切我國,事機多端,而其時無禁銃之事,乙丑以後,始有此禁,而犯越之患,猶復如前,邊民犯越,不但由於鳥銃,可知矣。我國長技,莫如鳥銃,而一切廢棄,差過數十年,則將不知鳥銃,寧有是理,旣知其利害,則唯當斷然行之,自今使之出給,可也。
又所啓,近來虎患,愈往愈甚,囕殺人命,無處無之,以畿內言之,楊·抱等地尤多云。頃於三軍門砲手,出得獵猪時,仍令捉虎事,大臣有所定奪,而軍兵等,旋卽罷歸矣。今雖抄數十名,更爲齎糧發送,而以此若干之軍,尋蹤捉得,恐未着實,各其地方官,善放砲手及將官善射之類,抄出領率,同力跟捕,以除民害事,分付各邑,何如?李基夏曰,頃於獵猪時,因大臣啓達,有兼令捉虎之令,而捉猪之後,旋以傳敎,卽爲罷歸矣。前頭雖欲更送,必給糧資然後,可以行獵,而都監,則與他軍門有異,軍兵放料,皆由戶曹,行獵時所裹之糧,自都監無以資給,設自本局軍餉色,有一二巡可齎之糧,而卽今虎患,遍滿域內,此豈若干軍兵行獵畿甸,所可除去者乎?必使一國之內,齊心協力,一齊剿捕然後,可絶其患,而此則非有大段變通,不可爲之矣。己卯年捉虎事目,非不詳密,而頒布之後,全無擧行之實,以致人心解弛,終無其效,良可慨惜,而到今其中,亦不無可以添入者,若自備局,參酌改定,頒布中外,而守令·邊將之着實奉行,所捉數多,另加厚賞,而其不能奉行者,加以重律,不可饒貸,則人知勸畏,爭先捕捉矣。國家爲縣,旣近四百,加以邊將,其數尤多,若使一邑一鎭,各捕數虎,則虎亦盡矣。旣有厚賞,激之前,又有重罰,懲之後,虎患之去,指日可待矣。上曰,近畿尤甚處,三軍門出送,而所達誠是,相議稟定,可也。
有政。大司憲宋奎濂,修撰吳命峻,輸城察訪李萬協,持平趙道彬,工曹佐郞兪崇,副應敎權尙游,昌陵參奉洪致中,正言李海朝,副提學金鎭圭,刑曹參議安垕,禁府都事趙泰徵,安奇察訪金錫齡。
兵曹判書李濡所啓,昨日勸武軍官試才入格之類,多至九人,依近例,許赴今〈番〉別試殿試,何如?上曰,今番殿試許赴,可也。又所啓,臣前以鷹師供上事陳達,而有辭不達意者。魂殿供上,旣有限三年仍爲封進之敎,而中宮殿,自別宮入之後,魂殿供上,係是常定之外,竝令鷹師進排,其勢尤爲難支,自宣惠廳別爲給價似當,故前所陳達者此意,而語欠明白矣。此後魂殿供上雉價,限三年更令該廳上下,何如?上曰,以此分付,可也。左尹尹就商所啓,臣待罪御營廳,而節目中,多有未盡之事,故敢此仰達矣。訓局則軍兵之逃亡者,初犯,決棍五十度,再犯則八十度,三犯則梟示,至於軍物之偸取逃亡者,勿論初再,亦爲梟示,而御營廳,則不施此律,直爲除下,及其年久之後,還爲使役。平常無事之日,軍法之疎闊如此,則脫有緩急,何以得力?一依訓局之律施行,何如?上曰,與訓局一體爲之,可也。行兵曹判書李濡曰,〈左〉尹所達如此,禁衛營亦爲之乎?上曰,一體爲之,可也。左尹尹所啓,臣軍門,有軍情抑鬱者,敢此仰達矣。自前軍兵等砲藝,隨其得中,依定式施賞,其來已久,而上年七月,則別爲定奪,初次三發三中者,兼司僕,再次入格者,終身給兼料,連三次無間入格者,許以直赴矣。大抵訓局軍兵,春秋中旬試才外,又當內入直之時,庭試於中日,得其再兼,逐朔受料,則雖有此改定式,可無難便之端,而至於本廳鄕軍,有七年上番,兩朔入番中日時,雖得終身給料之帖,不得受一番兼料,仍爲下鄕,七年還番之間,生死未定,非但軍情之落莫,其在激勸之道,恐未得宜,合有更爲變通之道。上曰,何如?右相申琓曰,此事顚末,臣固未知,而軍情,如有抑鬱之事,則雖曰軍門一體,彼此各異,何必相同乎?各〈隨〉其情願論賞,似當矣。上曰,禁衛大將所見,如何?行兵曹判書李濡曰,鄕軍,但於上番時受料,殊無終身給料之意矣,稱冤似然,而旣已定奪之事,亦難輕改,或可從其自願,而施以他賞耶?上曰,終身給料云者,終無實,渠輩之稱冤,固矣。李濡曰,若未必自願,則罷其終身給料之規,自其軍門,以米布磨鍊施賞,似當矣。尹就商曰,鄕軍獨身上來,皆願受賞而歸,終身給料之帖,皆非所願矣。申琓曰,鄕軍,則與京軍不同,所謂終身給料云者,徒有其名,而未有其效,故鄕軍,以此稱冤,各隨情願論賞,宜矣。上曰,勿爲終身給料,從自願論賞,可也。
傳旨,靑松前府使姜碩臣,兼任眞寶縣監李斗相,竝拿來。
慶尙監司趙泰東狀啓,宣惠廳粘目,憑閱處置,而只爲下義禁府爲良如敎,傳旨是白置,有向於李斗相段,今方待命,卽爲拿囚爲白乎旀。姜碩臣段,時在京畿衿川縣配所,依例發遣府羅將,拿來,何如?啓。傳曰,依允。
大臣·備局堂上引見入侍時,判義禁金鎭龜,明日待開門,牌招察任事,榻前下敎。以上禁府
上在慶德宮。停常參·經筵。
卯時,有霧氣。夜一更,月暈。五更,有霧氣。
謝恩,判義禁金鎭龜。
政院啓曰,執義尹弘离,司諫鄭維漸,昨已避退,而兩司之官,或呈辭,或未肅拜,無一行公之員,尙未處置,事甚未安,除在外及受由人員外,大司諫朴權,正言朴台東,持平趙道彬,竝卽牌招,使之處置,何如?傳曰,允。
同副承旨李震壽上疏。入啓。答曰,省疏具悉。爾勿過辭,從速察職。
院啓,請還收蒙宥罪人崔益望·河雲海·李文海·尹以寬等放釋之命,竝爲仍囚,依律定罪。措辭見上新除授,正言李海朝,以全羅道全州判官,時在任所,請斯速乘馹上來事,下諭。引嫌而退。書題下字,初非有意,以此引嫌,殊涉太過,請司諫鄭維漸出仕。答曰,不允。下諭事及處置事,依啓。
前啓,河陽縣監尹世鼎罷職事,停啓。
大司成兪得一上疏。入啓。答曰,省疏具悉。卿其勿辭,從速察職。
左承旨金演上疏。入啓。答曰,省疏具悉。卿勿過辭察職。
大司諫朴權,持平趙道彬,牌不進,罷職。
司諫鄭維漸就職。
京畿監司書目,楊州呈,以副護軍金昌協辭職上疏上送事。啓。答曰,省疏具悉。卿勿固辭,上來察職。
司果李宜顯,文臣朔試射時,稱病不進,依承傳罷職。
刑曹啓曰,今此嘉禮時,儀仗差備假醫女,一百八十五名內,一百二十名,則以各該司婢子,已爲抄送於都監,而其餘六十五名,則實無充數之路,依前例,以巫女絃首抄送,俾無生事之患事,分付漢城府,何如?傳曰,允。以上京兆謄錄此一條在八月疊出
上在慶德宮。停常參·經筵。
巳時,日暈。夜一更,有霧氣。四更五更,月暈。
吏曹啓曰,臺諫有闕,政事,取稟。傳曰,明日爲之。
同副承旨李震壽,牌不進,罷職傳旨,傳曰,只推勿罷。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。措辭見上新除授司憲府大司憲宋奎濂,時在忠淸道懷德地,請斯速乘馹上來〈事〉,下諭。引嫌而退。書題文字,旣有出處,浮謗之來,何足爲嫌,不可以此輕遞言官,請執義尹弘离出仕。答曰,不允。不諭事及處置事,依啓。
左議政李世白三箚。入啓。答曰,省箚具悉卿懇。所患彌留,慮念曷己,卿其須體前後之意,安心勿辭,臥閤論道,以副至望。仍傳曰,遣史官傳諭。
輔德李德英上疏。大槪,兩司之臣,以向日策題中語,謂之物議沸騰,至於引嫌避退,則臣以試席同事之人,尤不可一刻仍冒職次,亟命鐫臣職名,以謝物議事。入啓。答曰,省疏具悉。爾其勿辭,從速察職。
判尹姜鋧上疏。入啓。答曰,省疏具悉。卿其勿辭,安心行公。
京畿監司書目,驪州呈,以左參贊李畬辭職上疏上送事。啓。答曰,省疏具悉。卿勿固辭,從速上來行公。
禁府,金昌說·申弼仁,拿囚。啓。
上在慶德宮。停常參·經筵。
夜一更至五更,有霧氣。
掌令李彦經三度呈辭。入啓。遞差。
明日啓覆時,殿坐正時,辰正初刻。
吏曹判書洪受瀗上疏。入啓。答曰,省疏具悉。卿其勿辭行公。
政院啓曰,今此啓覆文案浩多,日晷且短,入參人員,必於今日整齊,可無臨時窘急之弊,而卽今兩司,無一行公之員,刑曹三堂上,不可不備員入侍,而參判金錫衍,方在呈告中,吏曹堂上,或陳疏入啓,或呈單,或未肅謝,玉堂長官,亦當入侍,而疏批纔下,時未出肅,執義尹弘离,掌令金相稷,持平孟萬澤,大司諫李健命,司諫鄭維漸,正言朴台東,刑曹參判金錫衍,吏曹參判趙泰采,參議鄭澔,副提學金鎭圭,竝卽牌招,以爲明日啓覆時推移入參之地,何如?傳曰,允。
禁府啓目,粘連江原監司放未放啓本云云。本府所管定配罪人放秩楊遇漢,依啓聞施行之意,回移爲白乎矣,未放秩美愛段,係是緣坐,則揆以法例,不當擧論於放未放啓本中是白在乎,今與他罪人竝爲混同列錄,雖出於未諳規例之致是白良置,其在事體,殊涉未安。監司李喜茂推考爲白乎旀,他餘罪人乙良,令該衙門稟處,何如?啓依允。又啓目,粘連京畿監司罪人放未放啓本,粘連啓下是白有亦,本府所管定配罪人放秩趙麟錫·柳亨運·吳相良·崔文徵·朴泰舒·李震華·尹斗滿·成碩夔·韓世謙·沈之海·魚景亮·文有道·閔涵·鄭文道·崔鼎鉉·姜碩臣等乙良,依啓聞施行爲白乎旀。稟秩金澤段,罪名旣重,定配未久,姑爲仍配爲白乎旀。未放秩段,亦爲依啓聞施行之意,竝以回移爲白乎矣。他餘罪人段,令該衙門稟處,何如?啓依允。又啓目,忠淸監司啓本云云,本府所管定配罪人放秩尹掄·丁元燾·尹以就·金日省·盧大濟等段,當初律名,旣是從配,當此大霈之日,似當有疏釋之典是白乎旀。其中朴萬鼎·朴涏等段,罪名不輕,有難輕釋,姑爲仍配之意,回移爲白乎旀。他餘罪人乙良,令該衙門稟處,何如?啓依允。柳尙運·南九萬,特爲放歸田里。
府前啓,日暮姑停。
院啓,無城上所,姑停。
吏曹參議鄭澔,牌不進,只推勿罷。
掌令金相稷,牌不進,罷職。
政院啓曰,明日啓覆時,吏曹堂上,無入侍之員,纔己請牌矣。參判趙泰采,參議鄭澔,俱爲不進,罷推傳旨,今方捧入,而吏曹無一員入參,事極未安。判書洪受瀗,疏批纔下,卽當更爲請招,而日勢己暮,闕門垂閉,判書洪受瀗,參議趙泰采,明日待開門牌招,以爲推移入侍之地,何如?傳曰,允。
有政。吏批,監察李後說,兵曹佐郞金普澤,監察韓泰斗,尙衣別提李夏亨,儀賓都事崔錫弼,持平孟萬澤,全州判官李世亨,右水運判官尹趾慶,監察尹澤,掌令金相稷,工曹參判尹世紀,吏曹參判趙泰采,大司諫李健命。
上在慶德宮。停常參·經筵。
謝恩,吏曹參判趙泰采。
吏曹啓曰,臺諫有闕,政事,取稟。傳曰,明日爲之。
吏曹啓目,粘連啓下是白有亦,海南縣監崔相殷,扶安縣監李裕民,金堤郡守宋相哲,臨陂縣監李廈成,以御史褒啓,貢賦納未納間,戶曹·宣惠廳,相考爲白乎矣,臨坡縣監李廈咸,俱無未收是白乎所。槪其治績,凡百應捧之外,絶無科外之斂,國恤時卜定之物,擧皆自備,白綿紙·大小好紙·價米之不足者,每年自備添補,種種除役,便民之政,幾至數十,民皆稱頌是如爲白有臥所。爲民蠲役,有足可尙,似當有參酌,施以表裏之典是白乎矣,恩賞重典,臣曹不敢擅便,上裁,何如敎是白乎旀,海南·扶安·金堤三邑段,貢賦多有未收,收賞一款,安徐,何如?啓依回啓施行。
今日初覆時,大司諫李健命所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上上曰,勿煩。執義尹弘离所啓,請還寢炤兄弟放歸田里之命,竝命絶島定配。措辭見上上曰,勿煩。又所啓,請還收科獄罪人酌處之命,更加嚴刑得情。措辭見上上曰,勿煩。右副承旨崔重泰所啓,啓覆引對,各司長官之入侍,所以重其事,而行工曹判書金構,吏曹判書洪受瀗,漢城判尹姜鋧,俱不入參,儀賓府堂上吳泰周,以卽今本府單堂上,昨日疏批,以入參下敎,而亦不入侍,刑曹三堂上,例亦備員論囚,而本曹參判金錫衍,終不進參,毋論其疾病勢情之如何,其在事體,殊涉未安,竝推考,何如?上曰,推考,可也。
上在慶德宮。停常參·經筵。
申時,日暈。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨日早臨寒殿,竟夕慮囚,入夜始罷,不瑕有勞傷之節乎?臣等,無任區區仰慮之至,敢來問安。答曰,知道。無事矣。
京畿監司書目,龍仁呈,以副司直崔奎瑞辭職上送事。啓。答曰,省疏具悉。疏辭至此,尙衣提調之任,當勉副焉。
院前啓,無城上所,姑停。
謝恩,左承旨金德基,兼東學敎授李觀命。以上朝報
備局堂上引見時,行兵曹判書李濡所啓,臣聞,彼中人以田獵爲事,出沒於江邊,虎豹之屬,奔避出來我境之說,似或有理矣。我國西北邊將·守令,常時無所事,務亦多廢,若令率軍兵,出給所藏之銃,時時打圍,則銃射可習,虎患可除矣。右議政申琓曰,臣於北道鳥銃藏置事,庫中不得出用之事,心嘗慨然,每欲陳達,今因言端,敢此仰達矣。我國長技,莫如鳥銃,而因乙丑犯越之變,設禁不得用,使軍兵不得習放,仍爲廢棄,爲可惜矣。曾聞故相臣閔鼎重爲監司時,調發六鎭軍兵,如使會獵,錚鼓吶喊之聲,震動彼境,非但邊民聳觀,彼人達夜驚惶,翌日乃定。相謂曰,朝鮮兵力亦壯云。雖無習操之事,以田獵爲言,而實有操鍊之意,彼人亦何以執言乎?北道之人,至今以爲美談矣。韓城君李基夏曰,我國山川之事,彼人亦豈禁之乎?西北兵器之廢棄不用,至於此久,事極寒心。若令時時習放,用後還納,則似好矣。刑曹判書閔鎭厚曰,因捉虎之事,一番打圍,亦固好矣,而此則爲,不爲不甚關係。若臣之所大憂則存焉,則大臣,以臣之先仲父按道時事陳達,而其時北兵使,卽訓鍊大將李基夏先臣李汝發也。監兵使會同邊山,仍行大獵,至今傳爲勝事,今則此固不可復見,而公私鳥銃,盡爲深藏,使邊氓將不知放砲,豈不寒心哉?臣於頃年,自北評事承召而還,連二日以此力陳於講筵,而終未得請,天聰豈或識有否?臣居常耿耿慨嘆,未知國終如何耳。上曰,乙丑變出之後,軍兵不知鳥銃之爲何物,有同因噎而廢食矣。禁銃之後,亦有犯越者,不必有鳥銃然後,可以殺人,苟有奸民,雖以挺,亦至殺人也,因此所廢,極爲虛疏矣。申琓曰,聖敎因噎廢食之敎,實爲允當矣,乙丑雖有犯越之變,此豈鳥銃之罪乎?其時犯越人李靑雲,臨死語人曰,我國,有吾輩百餘人,豈憂彼人哉?雖是誇大之言,聞靑雲最是善放銃,砲丸幾至相接云,誠所可惜,而以其犯生之事,故不得貸其死矣。尙見北道軍兵,强悍驍健,且耐飢寒,且與彼地接境之故,常侮彼人,以此精定,不得習用我國長技,反爲彼人之資,故臣常慨然矣。今去乙丑,未至二十年,而尙且如此,故又過數十年,則將不知鳥銃之名,豈非寒心甚者乎?刑曹判書閔鎭厚曰,聖敎至當矣。雖以犯越爲慮,而臣意則有不然者,朝家蔘禁至嚴,邊上之民,有三日·五日點考之規,若於點考時,使之持銃逢點,則似無虛疏之患矣,其點考限內,則必不及犯越往來,故有此定日點考之事,其身在此,鳥銃獨往者,無其理矣,臣於頃年,請以嚴其點考,而許放鳥銃者,蓋以此也。申琓曰,若爲閔之言,則使之持銃逢點,而嚴其點考之法則似好矣。閔曰,臣之赴北時,雖無虎而然則頗肆行,時或獲食民刈積之穀,而民無鳥銃,不得放殺,此雖小事,而可見藏銃之有害矣。右副承旨崔重泰曰,臣曾爲咸鏡都事,遍行三·甲等地,詳知北道物情,而至於農民,例於田場穀熟之時,結架守直,而目見熊豕猛獸,奔突蹂躪,一年農穀,沒數蕩盡,而人皆空手,無以驅除,呼冤載路,且臣方到三·甲之時,稔聞有時方越採之擧,至有密邇監營掩捕馳啓之事,鳥銃之禁,不但無益於防禁·犯越也,實爲農民莫切之害矣。上曰,前後道臣·兵使·評事,言鳥銃事者多矣。丙子之後,勅行頻來,操切我國,事機多端,而其時無禁銃之事,乙丑以後,始有此禁,而犯越之患,猶復如前,邊民犯越,不但有於鳥銃,可知矣。我國長技,莫如鳥銃,而一切廢棄,差過數十年,則民將不知鳥銃,寧有是理,今當只許打圍手,抑仍許用銃手?申曰,只許打圍,似無所益,嚴其點考之法,而許給鳥銃,時時習放,則誠有實效矣。閔曰,此事關係大變通,如以爲不可容易,則姑待他日諸大臣入侍講定,不害爲愼重之道,而若以只許一番打圍,則有何所益乎?上曰,凡事,可爲則爲之,若今日明日,一任延拕,則何時可成耶?不及今變通,而又將捱過一二十年,則邊上用銃,將無日矣。閔曰,睿算深遠,斷自宸衷,咸用欣幸,何可盡達?乙丑禁銃至嚴,而犯越之人,猶且不止,犯越與否,豈在於銃之用不用耶?申曰,以卽今西邊犯越事見之,亦然,而乙丑後,犯越,前後相續矣。上曰,今雖還餘用銃,犯越之患,無因此益多之理矣。閔曰,假令犯越之患,因此益多,得有輕重,有不假顧者矣,鳥銃,是我國長技,而邊上之抛棄如此,彼國無不閑習云,豈不寒心哉?謀國之道,旣不可若是也。上曰,旣知其利害,則惟當斷然行之,北邊鳥銃,自今還爲出給,使之試放,而點考之法,更加申飭,可也。
有政。兵曹佐郞宋宅相,漢城庶尹金楺,義盈主簿朴泰迪,東學敎授李觀命,司僕正李聖肇,掌令李世弼,忠淸監司金演,鎭川縣監李蘊,監察李喜泰,戶曹正郞李挺英,黃州判官趙泰興,谷城縣監申潾,兵曹佐郞申慶濟,承旨金澋。
御營廳啓曰,本廳,黃海道十四番別馬隊五十三名,已爲逢點整齊矣。來十二月初一日,與北二營入直十三番別馬隊,替代後,舊軍放送之意,敢啓。傳曰,知道。
又啓曰,今此下番別破陣別馬隊,試才賞格,從分數多寡,以本廳所儲木綿面給後,別單書入之意,敢啓。傳曰,知道。
上在慶德宮。停常參·經筵。
注書李廷濟,服制,代假注書洪禹瑞。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,雨雪連朝,日氣陰濕,伏未審夜來,聖候,若何?伏聞醫女等所傳之言,中宮殿,近日連有惡心·腹痛,水刺厭進之候云,臣等伏不勝憂慮之至,卽令醫女,趁早入診,詳知症候然後,可以議定當進之藥,敢來問安,竝此仰稟。答曰,知道,無事矣。
再啓曰,卽伏聞入診醫女來傳之言,中宮殿腹痛·惡心之候,夜來一樣云。卽與金有鉉·崔聖任等諸御醫商議,則皆以爲此由於脾胃不調,熱鬱痰滯之致,不換金正氣散,加便香付·山梔薑汁炒各一錢,竹茹七分,連進三貼宜當云,此藥卽爲劑入之意,敢啓。答曰,知道。
禮曹啓曰,傳曰,今此還御節目中,以王世子於興化門外,祗迎大駕,仍爲隨駕,至敦化門外,祗迎中宮殿,磨鍊矣。大駕出興化門時,王世子祗迎後,卽爲隨駕爲是耶,中宮殿出興化門時,仍于祗迎後,始爲隨行爲是耶,今此節目,有可據前例,而如是磨練乎?問啓事,命下矣。取考謄錄,則辛卯年慶德宮移御時,王世子先出敦化門外,入幕次,大駕出宮時祗迎後,隨駕至慶德宮闕門外,入幕次,中宮殿將至,出次祗迎。丙申年仁慶宮椒井擧動時,王世子先出敦化門外,入幕次,大駕出宮時祗迎,仍爲隨駕,仁慶宮箭門外,入幕次,中宮殿將至,出次祗迎云云,故今此還御節目,依此例磨鍊以入矣,敢啓。傳曰,知道。
上在慶德宮。停常參·經筵。
未時申時,日左珥。
下直,信川郡守李光著。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候,若何?中宮殿,昨日劑入湯劑,其己進御,而腹痛·惡心·水刺厭進之候,比昨有差勝之效乎?臣等,區區憂慮,敢來問安。答曰,知道,無事。內殿症候,詳言于醫女矣。
工曹判書金構辭職上疏。入啓。答曰,省疏具悉。卿勿固辭,速出行公。
政院啓曰,憲府無行公之員,連日以監察茶時,事甚未安,除在外人員外,執義尹弘离,持平孟萬澤,竝牌招察任,何如?傳曰,允。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上新除授掌令李世弼,時在京畿果川地,請斯速乘馹上來事,下諭。答曰,不允。下諭事,依啓。
禁府啓目,洪時紀·愼之逸,刑問七次不服,竝只加刑得情,何如?啓。答曰,嚴刑得情。
傳曰,近因朝家多事,敬寧殿親臨奠酌禮,一未得爲之,以開月初一日擧行,分付。
忠淸監司書目,稷山呈,以持平柳鳳輝辭職上疏上送事。啓。答曰,省疏具悉。爾其勿辭,上來察職。
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,雪後寒峭,伏未審夜來,聖候,若何?中宮殿症候,比昨,何如?前劑入湯劑,其已進御乎?臣等無任憂慮之至,敢來問安。答曰,知道。無事。內殿症候,詳言于醫女矣。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
禮曹啓曰,命下矣。其日朔祭相値,而親臨奠酌禮,則依永昭殿已行之例,朔祭後別爲磨鍊擧行乎?敢稟。傳曰,依爲之。
咸鏡監司書目,永興呈,以雌牛産三雌牛,一體三目兩鼻,係是異常事。又書目,德源府使李東振,法外用棍,不得已罷黜,令該曹擇差其代,一兩日內,給馬發送事。
刑曹啓目,粘連忠淸監司放未放云云。放秩依啓聞施行,稟秩中進士任詡,特命定配,則有不敢直請放釋,他餘罪人,速爲査處,俾無滯獄,何如?啓依允。任詡乙良,放送。
宗簿提調兪得一,請對入侍。弘文館圈點,四點李宜顯·李海朝,三點趙泰一·朴弼明·李㙫·金興慶·李晩堅。傳曰,初一日,敬寧殿奠酌禮時,當自內擧動,出宮時刻,勿爲磨鍊,只以奠酌時刻捧入。
左議政李世白四箚。入啓。傳曰,遣史官敦諭。
禮曹,來十二月初一日,敬寧殿親臨奠酌禮,吉時單子。傳曰,以午時退定事,分付。
大司成兪得一請對入侍時所啓,宗學考講,自祖宗朝,勸課敎學,意非偶然,而中間漸至廢弛,故孝宗朝甲午年間,故相臣鄭維城,以申明勸課之意,陳達於筵席,則孝廟下敎曰,近來宗室無識之習,皆由於不學之致,事極寒心。別爲事目,着實擧行事,傳敎矣。事目中,宗室自十五歲至三十歲抄出,每朔三旬講考,一次不進,則笞奴,再次不進,則推考,連四次不進,則罷職。所學之書,史略·通鑑及四書·三經·諸史中,從願敎訓,每年春秋,提調開坐考講,春秋兩等,各十五分以上者,入啓,賞以紙筆墨。連次純通者,入啓,別爲施賞。且於儒生式年設科之翌年,行宗室試藝,又有親臨殿講之規。國家之敎誨宗室,若是勤摰,而非但講官之怠弛,敎訓之方,亦不能奉體國家盛意,豈不慨然哉?臣於待罪提擧後,取考講記,則所講者或六七板,郞廳一員,獨爲考講,提調春秋考講之規,亦隨以廢閣,宗臣二品之官,亦多就講,則一郞廳之考講,事體未安。雖甚蒙學,一旬以六七板應講,亦涉不可,故臣於九月親往考講之書,則必令過十五板,應講郞官,則使之備員考講,而若無陳白定奪事,則難保其永久遵行也。且近來笞奴罷職之法,廢而不擧,宗室就講者甚小,大違於祖宗朝敎學之道,而今世爲士子而力學者,幾希,則宗班中,雖有貧寒之人,而要之,生長綺紈,其不勤篤於講學,不宜深責。自朝家別爲勸課,以盡作成之道,然後庶可以感激興起也。文臣月課,連三次居首,則例有陞資之典,戊寅年間,故相臣閔鎭長,爲提調時,陳達榻前,密昌君樴,以連六等居首,特蒙加資之典,槪隆寒盛暑,則停講,春夏五朔爲一等,秋冬三朔各一等,通計三年七十二次純通後,當爲連五等居首,豈不至難乎?四書·三經·宋鑑·綱目中,應講連五等居首者,依密昌君例,入啓加資事,別爲定式施行。其他講規及賞罰等事,一依孝廟朝事目定式,以爲遵行之地,何如?上曰,所達誠是,依此定式,着實擧行,可也。又所啓,小臣兼帶宗簿寺,有及時稟定事,而近日登對未易,故敢此請對矣。御牒·璿源錄,例於式年修正,奉安於外四處及本廳矣。五臺·太白,則頃已奉安,江華·赤裳,則未及奉安,江都,則當以來月初七日陪往,而中宮殿嘉禮已過,且貴人朴氏陞封䄙嬪,此則當載於二王子書錄之行。卽今本廳及江都·赤裳未奉安三處,則御牒中宜爲修正奉安,五臺·太白,亦當一體修正,次第奉安,而本寺提調二員中,臨陽君臣桓,奉使出疆,只有小臣,待罪本寺。玆事事體重大,不可以一人之見爲定,故臣在外,旣與大臣相議,則亦以爲不可不劃其奉安云,而亦不敢以草記陳達,玆敢面稟矣。上曰,依所達修正,可也。兪得一曰,赤裳,則勢將待歲後奉往,而往還之際,當費二十餘日,五臺·太白兩處,御牒奉安之行,似有於二月,正當春農,且奉往時儀節,一如擧動,凶歲方農之民,奔走可慮。五臺·太白,待明秋奉安,似合事宜,而此亦自下不敢擅便,敢此仰稟。上曰,江華·赤裳,則先爲奉安,五臺·太白,則修正御牒,待明秋奉安,可也。出朝報
上在慶德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,寒威陡緊,伏未審夜來,聖候,若何?中宮殿症候,亦復何如,而前劑入湯劑,已盡進御乎?卽令醫女入診,詳知症候加減然後,可以議定繼進之藥,敢來問安,竝此仰稟。答曰,知道。無事。內殿症候,已言于醫女矣。再啓曰,卽伏聞入診醫女之言,中宮殿腹痛,自昨減歇之後,今猶一樣,所進粥飮,亦似差勝云,臣等仍與諸御醫商議,則皆以爲卽今症候,比前似有一分減效,苦口湯劑,恐或妨於水刺,姑觀數日,更爲議定進藥之當否,宜當云,敢啓。答曰,知道。
忠淸監司辭職上疏。入啓。答曰,省疏具悉。卿其勿辭,速往欽哉。
判尹姜鋧辭職上疏。入啓。答曰,省疏具悉卿懇。卿無所失,安心行公。
明日敬寧殿親臨奠酌禮正時,午正初刻。右承旨金德基書啓,臣承命敦諭于左議政處,則以爲臣偶然一疾,展轉至此,屢煩呼籲,誠非獲已,微誠未格,恩數反加,近侍辱臨,聖諭丁寧,垂死殘臣,何以得此?惶恐感激,惟有淚涕,今臣奄奄薦席之狀,卽近侍所目見。臣雖欲竭蹶趨命,其路末由,只自伏地悸慄,不知所達,倘得神氣稍定,謹當更陳危悃,以請嚴誅云矣,敢啓。傳曰,知道。傳曰,敬寧殿去大內至近,且無改服之齋殿,祭時將至,則自大內,直當具冕服以出,祭罷後亦當直還大內,而出宮時刻,則已令勿爲磨鍊以入事,分付。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。傳曰,歲抄單子,不過一年兩度書入,則自是前期修正書入之比,入啓之日,宜趁早啓達,而近來歲抄單子書入時,就其早入者言之,輒至日晩,否則必犯夜,嘗以是爲未安矣。今日歲抄文書,又於最晩後入啓,事極無據。吏·兵批該吏,令攸司囚禁科罪,今後則另加嚴飭,使之趁早朝書入,可也。
宣惠廳啓曰,今壬午十一月,令宗廟·永昭殿·敬寧殿·明陵薦新天鵝,忠淸道當次,故依例預給價米於主人處,使之趁期封進矣。今月將盡,所得者只是十二首,其餘首,則尙不來納,未納主人,已自本廳囚禁矣。待其準數捉得,退限封進之意,分付該曹,何如?傳曰,允。出湖西廳儀軌
右議政申琓所啓,此卽江原監司狀啓也。頃因忠淸監司趙泰耉狀啓,水陸操,竝令停止,而只令營將·虞候,一番巡審事,啓稟定奪。本道亦當擧行,而本道農事之失稔,比他道尤甚,營將巡點時,軍兵聚會之際,其弊不些,從前不止,如此之歲,本道則營將巡歷,輒多停止。嶺東·西兩都會武士·邊將取才,每年三月·十月,而凶年亦多權停。此兩事,限明春權停事,令廟堂稟處云。今年年事失稔,諸道皆然,而戎備不可全抛,故水陸操,雖或停止,營將·虞候,則使之依例巡點,而嶺東,則異於他道,別無緊重之事,武士取才,亦非大段急務,此兩件權停事,依狀啓施行之意,分付,何如?上曰,依爲之。又所啓,此卽全羅監司狀啓也。曾因暗行御史書啓別單中,以爲加里浦會案,付待變糧三十石十一斗二升,有若加出云,故令本道査啓矣。今此狀啓以爲,此乃僉使自備之穀,用之於旗幟戰船修補之時,餘穀姑爲留置,以爲日後之用,而混入於軍糧庫舍,以致加出於摘奸時云。旣非欲爲入己之物,則今不當混錄於會案,使之出給本鎭,以爲前頭軍器修補之用,何如?上曰,依爲之。備局謄錄黃冕校正。日記〈廳〉郞廳李翼元書。
上在慶德宮。停常參·經筵。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,節屆窮臘,寒威轉嚴,伏未審夜來,聖候,若何?中宮殿症候,漸益差勝,而王世子嬪宮氣候,亦復如何?臣等無任仰慮之至,敢來問安。答曰,知道。無事。內殿症候,差減後一樣,世子嬪宮,平穩矣。
左議政李世白五箚。入啓。答曰,省箚具悉卿懇。昨諭至意,更何多誥?卿其須念國事,臥閤論道,以副如渴之望。仍傳曰,遣史官傳諭。
敬寧殿親臨奠酌禮罷後,大殿,藥房·政院·玉堂·二品以上·六曹·大司諫問安。答曰,知道。
院前啓,無城上所,姑停。
吏曹啓曰,大臣置處,政事,取稟。傳曰,明日爲之。
兵曹判書李濡上疏。入啓。答曰,省疏具悉。卿其勿辭,安心行公。
吏曹判書洪受瀗,參判趙泰采,參議鄭澔上疏。入啓。答曰,省疏具悉。卿等勿辭,安心行公。
政院啓曰,明日三覆時,兩司當爲備員,而憲府之官,多在外,只二員在京,而持平孟萬澤,連日呈告,不爲行公,執義尹弘离,今日擧動罷後,亦又呈辭,竝待明早牌招,以爲推移入侍之地,何如?傳曰,允。
明日三覆時,殿座正時,四初初刻。傳曰,前領議政崔錫鼎,府使崔鼎鉉·李㙫·崔文徵·蔡獻徵·金盛最·朴仲徵·曺夏卿·李弘喆,大司諫朴權,承旨朴明義,知義禁權是經,同義禁尹以道,郡守元始亨·金德惟·黃鐸·沈枋·權慜,牧使趙泰啓,縣令金鎭華,縣監李淶·李仁著·李奎章·鄭自東·申世淸·柳挺翼·柳星年·朴俊蕃·朴東相·鄭重朝,察訪洪萬通·李商任,直長韓重熙,持平朴弼明·趙道彬,正言金興慶,掌令金相稷,典籍李汝柱,校理李師尙,獻納柳重茂,假注書南夏明,壼平副守橒,夏城都正樟,韓豐副正枰,昌山副正相,昌善副正楣,判官金重,僉使李行昌·咸有福,統制使閔涵,監牧官朴東相,出身趙完石,司果兪命弘·李宜顯等,敍用。統制使閔涵,府使崔鼎鉉,判官李亨運,丹原守江等職牒還授事,下吏·兵曹。朝報
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?中宮殿症候,比昨,何如?臣等憂慮未弛,敢來問安。答曰,知道。無事。內殿症候,與昨一樣矣。
傳曰,日寒如此,薄衣軍士,襦衣題給。
有政。吏批,德源府使黃鑌,司諫尹弘离,副提學金昌協,獻納李光佐,工曹佐郞金天興,正言朴台東,長興主簿趙尙槪,禮曹佐郞朴熙普,刑曹參議許玧,兼文學李光佐,中和府使柳憲章。
三覆時,都承旨徐文裕所啓,在前開政,每趁早朝,而近來漸至差晩,已爲未安矣。今日開政最晩,殿坐時刻迫近之後,始入望單子,尤爲非矣,當該吏曹堂上,推〈考〉,何如?上曰,依爲之。
大司諫李健命所啓,王法,莫嚴於治贓,刑政,要在於懲惡,凡於罪關贓汚者,雖有曠蕩之典,其不可輕施肆赦之恩也,明矣。今此蒙宥罪人崔益望·河海雲·李文海·尹以寬等,貪汚不法之狀,極其浪藉,雖以本道査覈文案觀之,其所犯,有不能自掩,則合置烹阿之典,少無可恕之端,而因此赦令,一竝宥釋,有若微眚薄過者然。法意之乖件,已不可勝言,而日後貪婪之徒,將無所懲畏,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。上曰,勿煩。又所啓,畿邑除役之弊,創自數十年前,爲害日甚,朝家曾已累度禁斷,而紀綱不嚴,守令不爲奉行,誠可寒心。大抵大同之後,凡干民役,雖自官給價,至如柴草·氷丁·山陵酬應之役,多出民結,而自有除役之規,倖民之避役者,圖納諸般物種於官,以爲終歲自便之計,而官家亦利其補用,許其願納,通一邑除役,過半應納之結,則其費倍屣,受害最甚,此乃諸道所無,而守令之法外橫斂,極涉無謂,請嚴勅道臣,列邑除役之規,一切革罷,如有復踵前習,掩諱不報者,繩以重律,以除畿民橫斂之弊。上曰,依啓。又所啓,今日三覆時,有罪囚毛乙立·崔尙根減死定配之命,此雖出於聖上好生之德,而臣竊以爲未安也。毛乙立之妻,潛通間夫之狀,雖已彰著,旣不能登時打殺,則法外之事,有難輕議,此若寬貸,則下賤無行之徒,皆將諉以陰奸,而恣行殺戮,後弊不可不防也。至於崔尙根,雖非出於故殺之意,論其負犯,正律文所謂戱殺也。戱殺之與故殺,輕重較然,而先王定法,不爲容貸者,其意只爲嚴償命之典,杜無窮之弊也。決不可輕施寬典,以隳三尺之法,請還收毛乙立·崔尙根減死定配之命,依律定罪。上曰,勿煩。執義尹弘离所啓,杭子炤等兄弟絶島定配之請,出於正王法·討奸逆之意,而經年力爭,兪音尙閟,臣竊惑焉。夫杭則宜伏重誅,而止於罄甸,炤等當坐孥戮,而竝貸其死,聖上敦親之意,好生之德,至矣盡矣,而論以邦憲,則所失旣大矣。顧此島配之典,特其末減,而猶不擧行,終使逆魁子姓,自在於田廬,則失刑之中,又失刑焉。非但三尺之法,職此廢隳,將使亂臣賊子,無所懲畏,其所關係,豈不重且大哉?決不可曲加私恩,枉屈公法,請還收炤兄弟放歸田里之命,亟命絶島定配。上曰,勿煩。
又所啓,科獄罪人之奸慝情狀,無一毫可恕之端,而執憲之論,久未蒙允,臣竊不勝訝惑之至。夫科場用奸,何等重罪,而若其換封竊科,曾所未有,原情定罪,死有不足,況陰祕情節,畢露無餘,而刑訊之下,頑不承款,至於親臨淑問,天日照燭,而猶不吐實,一向掩諱,論其前後負犯,萬戮猶輕,何可任其不服,遽議減死,使國法不立,奸邪罔懲乎?若曰,科場用奸,曾無死比云爾,則尤有所不然者,換封竊科,千古所無,則不載法文,固無足怪,而乃若未及輸情,徑先勘律,臣未知所據者何法耶?當死之罪,則諉以無律,而寬恕無前之法,則今忽臆斷而創始,國家用法,何若是其大相剌謬乎?經年滯獄,雖涉可慮,罪名旣重,公議益激,決不可徑加寬貸,以啓奸邪僥倖之心,請還收科獄罪人酌處之命,更加嚴刑,期於得情。上曰,勿煩。朝報三覆時,刑曹判書閔鎭厚所啓,明火强□□啓聞後,雖或徑斃,妻子則竝爲定屬事,曾有受敎,而啓覆罪人,則曾無定奪之事矣。卽今僞造罪人朴以道結案,聞而未及定刑之前,已爲物故,妻子永屬爲奴一款,何以爲之耶?合有一番定式之道,故敢達。上曰,此事,何如?右議政申琓曰,强盜之徑斃者,妻子爲奴,旣有定奪,則此亦似無異同矣。上曰,比强盜無間耶?申曰,情狀似無異同,印信僞造,律文甚重,故恐或然矣。都承旨徐文裕曰,强盜徑斃者,妻子爲奴,亦一時所定,不可以此,一切行之矣。申曰,臣亦以此,非爲一切可行,而彼此恐無間矣。上曰,强盜不待時處斷,則似與啓覆罪人,有間矣。申曰,聖敎至當,强盜徑斃妻子爲奴,乃是新定之法,非法文之前日所無者,不可不審愼矣。上曰,啓覆罪人,不待正刑後妻子爲奴事,定式,可也。出刑曹謄錄
慶尙監司書目,固城等官呈,以人物虎囕致死,至於三名之多,驚慘事。又書目,高靈呈,以去月十八日地震,事係變異事。又書目,文慶呈,以束伍李山日家出火,其女息三歲兒燒死事。
忠淸監司書目,沃川等官呈,以去月十九日地震,事係變異事。
刑曹參判金錫衍三度呈辭。入啓。只遞本職。
傳曰,日寒如此,薄衣軍士,襦衣題給。朝報
兵批,副護軍金錫衍·李行昌·洪以徵·權是經·朴權·曺夏卿·李弘喆·元始亨·尹以道·朴明誼,副司果元德徽。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,風威釀寒,澟冽愈酷,伏未審夜來,聖候,若何?中宮殿症候,漸至差勝之境乎?臣等憂慮未弛,敢來問安。答曰,知道。無事。內殿症候,與昨一樣。再啓曰,卽伏承問安之批,中宮殿症候,一樣爲敎。且伏聞醫女等所傳之言,則近日白粥所進,漸似稍勝,而惡心·腹痛等候,雖未快減,亦不至大段,臣等與諸御醫商議,則皆以爲諸症大勢,已得粗安,苦口湯劑,不必連進,姑以食治,漸次調保宜當云。敢啓。答曰,知道。勿爲逐日問安。
兵曹參判兪集一,參議李德成,參知任胤元聯名上疏。入啓。答曰,省疏具悉。卿等,勿辭察職。
忠淸監司書目,臣病重情蹙,乞蒙恩遞,上疏上送事。啓。答曰,省疏具悉。卿其勿辭察職。
去夜內摘奸時,承文院正字黃翼再,無緣闕直,依承傳罷職。傳曰,典獄摘奸,輕囚放釋。
禮曹判書金鎭龜上疏。入啓。答曰,省疏具悉。卿勿過嫌,安心行公。以上朝報
大司諫李健命所啓,畿邑除役之弊,創自數十年前,爲害日甚,朝家曾已屢度禁斷,而紀綱不犯,守令不爲奉行,誠可寒心。大抵大同之後,凡干民役,雖自家給價,至於柴草·氷丁·山陵酬應之役,多出民結,而自有除役之規,倖民之避役者,圖納諸般物種於官,以爲終歲自便之計,而官家亦利其補用,許其願納,通一邑除役,過半應役之結,則其費倍蓰,受害最甚,此乃諸道所無,而守令之法外橫斂,極涉無謂,請嚴飭道臣,列邑除役之規,一切革罷,如有復踵前習,掩諱不報,繩以重律,以除畿民橫斂之弊。上曰,依啓。
右議政申琓所啓,啓覆論囚,固出於欽恤好生之德,求生必死中之敎,群下孰不欽仰?臣於此,適有所懷,故敢此仰達。爲國之道,刑政爲重,而所可矜悶者滯囚也。至於北道邊將·邊倅之採蔘獄事,北民之見囚,已過三年矣。臣於上年奉命於北路時,聞三·甲邊民,以此繹騷,如經重亂。至於失業廢農,或以辭連,或因推問,前後見囚者,幾近百餘,其父母·妻子,亦不知幾百。遠近之人,呼號裹糧,養獄之際,多有僵死於道路者,其矜悶,足以上干天和矣。頃因監司狀聞,備局回啓,還送者雖多,而餘數尙多,皆作久囚,擧將飢死其中,因杖致斃及凍餒而死者,幾十人,其餘在囚者,又至十餘人之多。此輩初旣直招,中間變辭,情節則可惡,而欲得實狀,則知其死罪,抵死不服,欲待其就服,則雖過累年,決無承款之理,皆將斃死於獄中,誠可悶念處也。且聞北路之人,無他生理,我境則間間採蔘,以資生理,今番因邊將之許送,乃至此云。苟如此,則其罪固在於邊將,而民何罪也?旣弛其禁,則使之勿爲犯越,猶置飮食於前,而使飮者勿爲就食,寧有是理?以此言之,則北民之情,固有可怒之道,邊將等,旣有許送之事,則誠爲可罪,而只因渠輩私相告訐,有此獄事,而洪時紀旣變前說,愼之逸亦抵死稱冤,若欲待彼此俱承款,然後始爲收殺,則北民及邊倅,皆將死於獄中,而無時可以究竟矣。今若下詢於其時按道之臣,且令金吾詳考前後文案,參酌情罪,有所疎決,則可無滯囚之患矣。上曰,令金吾堂上詳考文案,與其時按治之道臣,同爲入侍,稟處,可也。
吏曹參判趙泰采所啓,向者臺臣,以監察,必以生·進出入三曹人員擇差事,陳疏,大意則固好,而蔭官必經詞訟衙門及監察後,可以次補守宰。若一如臺臣之言,則一蔭遷轉之路,甚爲苟簡,今雖依定式施行,而其法太拘,終難永久遵行。臣於前日待罪銓曹時,欲爲陳達變通,而續續變改,亦有所未安,故未果矣。今者本曹判書臣洪受瀗,以此陳疏,有令廟堂稟處之命,而不爲回啓,前頭大政不遠,卽今見窠備擬時,亦不無苟簡之患,大臣今方入侍,下詢而處之,何如?申琓曰,洪受瀗陳疏已久,近因左相,久不行公,未及回啓,而若一如臺臣之言,必以可堪三曹人員擬差,其路甚狹,有不可行矣。三曹郞官,必以生·進擬差,故曾在銓曹時,每患苟簡矣。只當無論生·進與否,擇差,宜矣。上曰,只以蔭官之可堪三曹人員擬差,則其路甚狹,有難遵行,文南武中,各別擇差,可也。備局謄錄
有政。吏批,兪崇爲監察,鎭川縣監李仁著,典籍趙權,輔德兪命弘,司書金栽,兼司書權相游,校理趙泰老。
刑曹判書閔鎭厚所啓,頃因全南監司韓聖佑狀啓,以明惠公主房,順天堰畓打量時,混奪民田十五結零事,其時內司官員林終善,囚禁論罪之意,覆啓,允下矣。林終善推諉於宮道掌趙聖徽,故推問於聖徽,則果以十五結零,拔去於御覽成冊事,承款矣。設令以此田結,納於宮家,其混奪民田,歸怨國家之罪,誠極可惡,而至拔於御覽成冊中,爲其私橐,其情狀尤爲絶痛。近來宮差之作弊者,別樣推治事目,備局入啓定奪,非止一二,而趙聖徽等罪犯,考之律文,無相當之律,推買人相爭田畓者,施以徒配事,曾有受敎矣。終善之混同打量,其罪浮於誤買田畓,至於聖徽,則不可不別樣痛治,而事係新定律名,敢此仰稟。上曰,此事,何如?右議政申琓曰,混同打量者,隱漏田結,將爲私物者,當有輕重之別,旣無相當比擬之律,若泛以不應爲等律照律,則太似輕歇,混同打量者,施以定配之律,私自入己者,邊遠定配,則似宜耶?上曰,此若施以不應爲之律,則太輕矣。閔鎭厚曰,不應爲之律,何可擬議也?趙聖徽罪狀,雖梟示,實不過重,定配太似輕歇矣。上〈曰〉,混同打量者,定配,入己者邊遠定配,可也。閔鎭厚曰,雖不置之死律,絶島定配,未知,何如?上曰,依爲之。閔鎭厚曰,林終善,則當杖徒矣。上曰,依爲之。
傳曰,史官一員待命,騎馬三匹立之,崇陵忌辰祭所內摘奸。
忠淸監司金演,牌不進。朝報
上在慶德宮。停常參·經筵。
夜二更,流星出北斗星上,入艮方天際,狀如鉢,尾長三四尺許,色黃,光照地。
政院,以司謁口傳啓曰,卽伏聞左議政所患,夜來添重云。係是大臣病患,敢啓。傳曰,遣御醫,不離看病,這這書啓。又啓曰,忠淸監司金演,除拜已久,陳疏承批,亦且有日,尙未出肅,事甚未安,卽爲牌招,何如?傳曰,允。
假注書閔致龍改,代李縡。
假注書洪禹瑞改,代金舜衡。
傳曰,史官一員待命,騎馬三匹立之,崇陵忌辰祭〈所〉內摘奸。
司諫鄭維漸所啓,臣頃以試題事引避,而處置請出於意外,物議未允,情迹益蹙,疾羔又從以深苦,尋單乞解,見阻喉司,進退路窮,莫知所措矣。卽伏見忠淸監司趙泰耉疏本,則以臣前疏所陳,兩相臣,直置放秩事,頗有反斥之論,臣於此,有不可自安者。夫兩相臣罪目中所謂誤事云者,非一時臨事做錯之失,關係非常,罪名不輕,有非一藩臣所可擅斷其疎釋者。且以事面言之,以大臣而付處,比諸凡官庶僚之觸憲犯科者,輕重自別,而當初兩相臣論罪之時,合辭以請者,乃所以重事體,則今於赦令之下,爲藩臣者,固當仰稟朝廷,以俟處分,可也。今乃諉以赦文中竝宥之例語,直置放秩,不可審愼者,果無損於尊朝廷重事體之意耶?且因相臣之誤了國家大事,馴致萬鼎等壞綱亂倫之罪,則究其本末,無甚重輕,而其所以差等分秩者,臣未知果出於酌量之意,而況苟欲以赦文例語施行,則萬鼎等,獨不在於竝宥之中,而必稟朝旨者何耶?臣之本意,只欲存朝廷之大體,而今者道臣,至以摸得人所意慮之外等語,過加疑怒,有若臣求過於無過之地者然,臣竊慨然也。然臣職在言責,不容含默,一言纔發,侵斥隨至,難冒之勢,轉加一層,其何敢自以爲是,而晏然蹲據於言議之地乎?請命遞斥臣職。答曰,勿辭,退待物論。
金井察訪李明升差使員上來。
龍媒萬戶李世遠差使員上來。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,寒威近臘彌酷,伏未審此時,聖候,若何?中宮殿症候及水刺所進,日益差勝乎?臣等憂慮未弛,敢來問安。答曰,知道。無事。內殿症候,詳言于醫女矣。
傳曰,今十九日,乃立春,而昌德宮還御,在二十一日,其間只隔二日,春帖字製述留置,待還御後,帖付昌德宮事,政院知悉。
正言朴台東啓曰,頃日文二所監試臺官,拈出策題中文字,引避退待,而策題下語,初非有意,不過例用之語,監試臺官,終始參看,曾無異辭,及其榜出旣久之後,謂之物議,至於引避,殊涉太過,故臣於處置之際,敢請出仕矣。昨伏見司諫鄭維漸避辭,則以請出意外,物議未允等語,過了旬望之後,插入於他避頭辭之中,追咎日久之處置,臣不勝瞿然也。聖鑑已有下燭,人言亦且開釋,而猶且以物議爲言,臣實未曉也。然處置中人,旣曰未允,則處置之人,何敢晏然於臺次乎?請命遞斥臣職。答曰,勿辭,退待物論。
大司諫李健命啓曰,昨者同僚引避退待,臣當處置,而其中試題一款,亦有參涉者。蓋二所策題中,亂獄等語,果爲不審,而不可謂之用意也。朴台東之處置中,浮謗二字,竝與其不審之失,而闊略之,此誠未安,而若其請出監臺,則大體亦宜,故臣於頃者,與憲臣相會於臺廳,以不必再避之意酬酢矣。今同僚與憲臣,以當初處置,未允物議,相繼引避,臣何敢有所可否於其間乎?請命遞斥臣職。答曰,勿辭,退待物論。
執義尹弘离啓曰,臣自數日,寒疾猝劇,尋單縮伏矣。昨伏見諫臣避辭,以向者處置,物議未允爲言,然則諫臣之曠日呈告,蓋由於此,而臣以伊時處置中人,獨自蹲據,間或行公,冒沒之愧,固已多矣,而卽今難安情勢,實倍於諫臣,何可一刻晏然於臺端乎?昨緣日暮,經宿自列,所失尤大,請命遞斥臣職。答曰,勿辭,退待物論。
上在慶德宮。停常參·經筵。
持平孟萬澤啓曰,臣情迹危蹙,病勢沈淹,尋單乞免,實出於萬不獲已,而見阻喉司,方在悶縮中矣。卽者兩司多官,相繼引避,處置歸於臣身,而第伏見諫臣避辭中一款,卽兩相臣事也。原其大意,雖在事體,而論列之語,竝及於當初罪名,臣於此,誠有所不敢可否者。臣曾忝諫職,適當僚臺之處置,以大臣中有親嫌之故,引以爲避,重被儒臣之箚駁,今不宜復爲提論,而若其私意之不安,前後無間,則迷滯之見,終不以向日之被斥,有所改易,其何可諉以法外,靦然參涉於此等論議乎?顧此難冒之形,到處窒礙,旣不能出而供仕,亦不得處置多官,不職之罪,益無所逃,請命遞斥臣職。答曰,勿辭,退待物論。
傳曰,史官一員待命,騎馬三匹立之,臘享大祭等所內,摘奸。
玉堂箚子。大槪,請司諫鄭維漸,執義尹弘离,正言朴台東,大司諫李健命出仕,持平孟萬澤遞差事。入啓。答曰,依啓。
有政。吏批,司諫鄭維漸,瑞山縣監李相成,校理李萬成,海美縣監洪夏昌,文學黃一夏,校理李坦,分兵曹參議金弘楨,春川府〈使〉鄭祥斗,執義尹弘离。
上在慶德宮。停常參·經筵。
自巳時至未時,日暈兩珥。
中宮殿·世子宮·嬪宮,藥房問安。答曰,知道。
藥房啓曰,雪後風寒,伏未審此時,聖候,若何?中宮殿症候及水刺厭進,日有差勝之效乎?臣等憂慮未已,敢來問安。答曰,知道。無事。內殿症候與昨一樣,湯劑苦口,不能進服,丸藥商確議定,宜矣。
吏曹啓曰,臺諫有闕,政事,取稟。傳曰,當日爲之。
正言朴台東,牌不進,罷職。
右副承旨崔重泰身病上疏。入啓。答曰,省疏具悉。爾其勿辭,調理察職。
忠淸監司金演上疏。入啓。答曰,省疏具悉。爾其勿辭,上來察職。
傳曰,史官一員待命,騎馬三匹立之,成均館儒生到記內摘奸。
藥房再啓曰,卽伏承問安之批,中宮殿症候,湯劑苦口,不能進服,丸藥議定,爲敎矣。卽與諸御醫商議,則皆以爲此由於氣道鬱滯,經脈不調之致,苦口湯劑,旣難進御,則交感丸,先用半劑,以爲升降水火,行氣止痛之地,宜當云。此藥劑入之意,敢啓。答曰,知道。
傳曰,今日宗廟·社稷臘享大祭福酒,酒味酸薄,有同沽酒,事之驚駭,莫此爲甚。奉常寺當該官,拿推,下吏,令攸司從重科罪。傳曰,今觀全羅道監司韓聖佑罪人放未放啓本,則敢以權重經,置諸稟秩,事之可駭,莫此爲甚,從重推考,拿推現告奉常奉事韓奕。
假注書李縡改,代韓重熙。
傳曰,今日成均館到記儒生,今十一日,會泮宮事,分付。
有政。吏批,正言朴弼明,戶曹佐郞黃啓河,尙衣提調金柱臣,判決事朴權,監察金鎭玉,持平宋宅相,司評洪處宙,刑曹參判洪萬朝,吏曹佐郞李光佐,獻納金相稷。
司諫鄭維漸就職後啓曰,臣昨伏見正言朴台東避辭,隱然若以臣,抉摘文字,自作物議,而强爲引避者然,臣誠駭怖,繼之以訝歎也。其言曰,監試官終始參看,曾無異辭,此乃諸考官之所詳知,臣不必多辯,而其言若此,有不容泯默者。開場翌日,夜深罷坐之後,上試官招一參試官,就其寢房,使書策題中草,及其翌朝正書臨揭之際,使一吏輪示座上,倉卒之間,泛然看過,何暇細究其句語之如何?其時事狀,不過如此,而及至柝榜之日,上試官,謂同事考官曰,卽聞外間,以策題中亂獄等語,多有物議,又於詣闕之後,政院,亦有以此爲言者,其他搢紳章甫之間,互相喧傳,則臣旣監試事,凡有物議,理難獨免,故於承牌入侍,不得不自列,此果自作物議,强爲引嫌者耶?其言,又曰,過了旬望之後,插入於他避頭辭中,追咎日久之處置。又曰,人言亦且開釋,而猶且以物議爲言,有若臣處置請出之後,元無物議,而强自提起者然,此何言哉?台東處置指意,固已不厭於公論,而至以物議,歸之於浮謗,以此非議之言,轉加紛紜,雖以諫長避辭見之,旣以策題之不審,處置之未安爲言,則台東所謂人言之開釋者,何所據而發耶?自有此事以來,人言沸騰,久而未已,台東獨不聞之耶?噫,今以策題中文字,若直歸之於用意之科,則其於忠恕之道,未知何如,而第其下語之際,全不點檢,致有此許多非議,監試官之引咎自列,勢所當然,而今者台東,乃以物議,謂之鑿空做虛,反詆引避之臺官,不遺餘力,誠莫曉其意也。然如臣疲劣,忝居臺閣,平生言行,不能見信於人,詆斥之言,至發於僚席之間,揆以廉義,其何敢抗顔,仍冒於言地乎?請命遞斥臣職。答曰,勿辭,退待物論。
藥房三啓曰,卽伏聞入診醫女之言,中宮殿水刺厭進,惡心腹痛,左右脚部之痛,進退無常,與前一樣云。臣等卽與諸御醫商議,則皆以爲此由於氣道鬱滯,經脈不調之致,苦口湯劑,旣難進御,則交感丸,先用半劑,以爲升降水火,行氣止痛之地,宜當云,此藥劑入之意,敢啓。答曰,知道。
黃海監司書目,海州呈,以十一月卄六日夜三更量,雷動大作,事係變異事。
京畿監司書目,加平呈,以良人尹太先爲虎囕死事。
傳曰,外各司內摘奸。
政院啓曰,今十九日,乃立春,而還御昌德宮,在二十一日,其間只隔二日,春帖子製述留置,待還御後,貼付昌德宮事,傳敎矣。第伏念春帖子貼付,卽必趁立春時刻,而今差留置以待,則未免過時,有乖導迎之義。況且前頭移御之期,在於立春數日之後,則卽今時御所春帖子,其不爲貼付,其在事體,亦涉欠缺,書出二件,慶德·昌德兩宮,及時分貼,恐合事宜,區區所懷,惶恐敢啓。傳曰,依爲之。
宗簿提調兪得一,直長閔聖魯,璿源錄奉安事,江華地出去。
下直,栗峯察訪趙以進,長水察訪金若礪,差使員還下去。
忠淸監司書目,鎭川呈,以修撰崔昌大辭職上疏上送事。啓。答曰,省疏具悉爾懇。爾其勿辭,上來察職。
京畿監司書目,果川呈,以掌令李世弼辭職上疏上送事。啓。答曰,省疏具悉爾懇。爾其勿辭,上來察職。
傳曰,外各司內摘奸。
傳曰,今日成均館到記儒生,今十一日,來會泮宮事,分付。朝報
兵批,安斗齡爲全州營將,任景尹爲昌慶宮假衛將,黃震文爲都摠府副摠管,魚海忠爲龍鎭萬戶,趙泰來爲僉知中樞府使。
上在慶德宮。停常參·經筵。
夜一更,有霧氣,月暈,廻木星土星。二更,月暈,廻木星土星火星。
大司諫李健命啓曰,昨日僚臺之避,復引前嫌,臣固不宜可否。況其挽及臣避語者,尤不當處置,而因一細事,瀆擾至再,臣罪莫大。請命遞斥臣職。答曰,勿辭,退待物論。
執義尹弘离啓曰,卽者諫臣處置,歸於本府,而其所引嫌,皆頃日試題事也。臣亦以監試臺官,纔因物議,至於再避,則到今情勢,轉益窮蹙,尙何敢措一辭於其間乎?因此一事,再三瀆擾,臣罪尤大,請命遞斥臣職。答曰,勿辭,退待物論。
上在慶德宮。停常參·經筵。
辰時,日暈兩珥,暈上有背,色內赤外靑。巳午時,日暈。
中宮殿·世子宮·嬪宮,藥房問安。答曰,知道。
藥房啓曰,日氣正寒,伏未審此時,聖候,若何?中宮殿水刺厭進,惡心腹痛等症,比前一樣,而左右脚部之痛,亦復何如?臣等區區憂慮,敢來問安。答曰,知道。無事。內殿症候,言于醫女矣。
玉堂箚子。大槪,請司諫鄭維漸,大司諫李健命,執義尹弘离,竝命出仕事。入啓。答曰,依啓。
明日文科別試講經,一所試官三,李寅燁·徐宗憲·任胤元,參試官四,朴泰昌·孟萬澤·朴彙登·趙權。二所試官三,金鎭龜·兪集一·朴權,參試官四,李聖肇·李彦經·李萬選·吳命增。
判府事徐文重箚子。大槪,臣於郞官下吏,不敢晏然,惶恐待罪事。入啓。答曰,省箚具悉卿懇。卿其安心勿待罪。
大司諫李健命,司諫鄭維漸,執義尹弘离,就職。
謝恩,判決事朴權,獻納金相稷,持平宋宅相。
府院前啓,國忌,今日姑停。
司諫鄭維漸避嫌。大槪,留政院。政院啓曰,卽者司諫鄭維漸,就職後來避,而觀其措辭,則以玉堂處置,爲不言是非,追咎當初處置,務爲左右之論爲言。凡處置出仕之後,因其措辭,旋卽引嫌,曾所未有之事,以此引嫌,殊無義意,屢次往覆,終不回聽,此避嫌何以爲之?敢稟。傳曰,勿爲捧入。
監試官一所,大司諫李健命,執義尹弘离,二所,司諫鄭維漸,持平宋宅相。
平安監司書目,義州呈,以十一月二十五日,謝恩使一行,到山海關,先來出來事。
奉常僉正金盛始,氷庫別檢林薰,藏氷事出去。朝報
上在慶德宮。停常參·經筵。
夜二更三更,月暈。
下直,安奇察訪金錫齡,訓戎僉使咸仲翊。
刑曹,啓覆罪人田宗實·趙重光·崔璋·金由命,當日唐古介行刑。啓。
司直申懹上疏。入啓。答曰,省疏具悉卿懇。卿其勿辭焉。
判尹姜鋧上疏。入啓。答曰,省疏具悉。卿其勿辭,安心行公。
兵曹判書李濡,請對入侍。黃海監司書目,請與都事,同被罪罰,已給災結,勿令還實事。上疏上送事。啓。答曰,省疏具悉。疏辭,令廟堂稟處,卿其勿辭察職。
刑曹判書閔鎭厚上疏。入啓。答曰,省疏具悉。卿其安〈心〉,勿待罪。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收毛乙立·崔尙根減死定配之命,依律定罪。措辭竝見上到記儒生之特命設製者,蓋出於激勸泮儒之意,而近來士風漸渝,聞有設製之奇,則預入泮宮,旣參到記之後,旋卽散去,已非美習,而朝家激勸之擧,反爲弁髦者久矣。日昨到記摘奸時,方外儒生之在家者,聞有此報,汲汲赴泮,得參擧案,其數亦多云,此則尤是前所未有之事。若以此到記,因爲設行,則當初激勸之道,反爲養成躁競之歸,事之寒心,莫此爲甚,而伊日史官之不能詳審,竝與冒參儒生,而混錄書啓,亦甚不察,請今番到記儒生設製之擧,特命停止,摘奸時當該史官,亦命推考。答曰,不允。末端事,依啓。
檢閱趙泰億,牌不進,罷職。
兵曹判書李濡,請對入侍時,左承旨金德基所啓,副校理李坦,以玉堂下番入直矣。卽者陳疏徑出,觀其疏語,以昨日司諫鄭維漸,未徹之啓,謂有難安情勢,而原疏旣已退却矣,擅離職次,事極未安,合有警責之道,推考,何如?上曰,依爲之。
兵曹判書李濡所啓,前日藏氷時,各梗官之出去者,例爲下直,而西氷庫別檢二人,則曾無下直之規矣。今番禮曹,以前例如此之故,使之直爲出去,而旣已變通,令本庫之官專掌,則事體與前有異。且東氷庫別檢下直出去,則亦當一體爲之。以此通于禮曹,議定之際,禮曹判書入于試所,故敢此仰達。上曰,氷庫官員下直事,分付。以上朝報兵曹判書李濡所啓,曾以北路傳烽事,申飭本道者屢矣。烽火非不相傳於本道之內,而見絶江原·京畿兩道之間,以致未達於峩嵯山云。發遣宣傳官二人,使之着實審察,而必須留連數三日於一烽臺,候看北路之來不來,知其見絶於何處,然後從便變通,似當,故敢此仰達。上曰,發遣宣傳官,詳細審察後稟處,可也。
又所啓,近者典牲署羊猪之見縮,至於十餘之多,故跟尋其蹤,則頗有虎跡,或於外南山近處,棄置頭足,而不類人之宰殺,本署以此意,報于禮曹,而或疑其有假托奸僞之弊,未卽啓達,此則然矣。遣軍門砲手跟捕之意,定奪於筵中矣。宣·靖陵,在於漢江越邊,則此虎之往來,無足怪也。發送三軍門捕捉,而自下不敢擅便,故如是仰達矣。上曰,依爲之。
又所啓,良役句管堂上,臣與行司直李寅燁,刑曹判書閔鎭厚,差下已久,而或因公故,或緣引入,齊坐未易,卽今李寅燁,又入試所,閔鎭厚方在呈告中,以致尙無一言一事之論定者。雖緣事故之如此,臣旣受任,誠不勝惶恐,前頭則宜自政院,知此觀勢,請招以爲擧行之地矣。上曰,良役變通,不宜遷延,依所達令政院牌招,使之頻數會議,斯速稟定,可也。備局謄錄
兵曹判書李濡所啓,頃以勸武軍官直赴九人,許赴於今別試殿試事,定奪於榻前矣。此外中內日及外中日直赴之類,亦至於二十二人,而許赴別科,旣有近例,與勸武直赴九人,一體施行,似當矣。上曰,他直赴,竝爲許赴殿試,可也。承傳謄錄
上在慶德宮。停常參·經筵。
夜一更,月入畢星。
下直,德源府使黃鑌。
中宮殿·世子宮·嬪宮,藥房問安。答曰,知道。
藥房啓曰,臘寒比甚,伏未審此時,聖候,若何?中宮殿水刺厭進,一樣無減,而諸症亦復,何如?臣等無任憂慮,敢來問安。答曰,知道。無事。內殿症候,言于醫女矣。
政院啓曰,來十五日,儒生殿講,取稟。傳曰,今月十六日,親臨爲之。
戶曹判書金昌集上疏。入啓。答曰,省疏具悉。卿無所嫌,安心行公。
傳曰,召對爲之。入侍,承旨崔錫恒,玉堂權尙游·李觀命,假注書金舜衡,史官金相元,兼春秋朴聖楷。
備邊司郞廳,以大臣意啓曰,近因連歲荐飢,坊市民藏氷價米,自賑廳及戶曹,分半上下矣。今年農事之失稔,甚於上年,諸道之中,畿甸尤慘,根本之地,理宜優恤,故凡干蠲役之政,視諸路最優,而至於大同四斗之減給,出於特敎,則聖上軫恤之意,迥出尋常,而都下之民,獨未蒙一視之澤,事涉不均。氷米雖是坊市應行之役,從前旣有減給之規,當此歉歲,不可無別樣顧恤之道,坊市民今年所出藏氷米,一依上年例,令賑廳及戶曹,分半上下,以除都民一分之弊,何如?傳曰,允。
假注書閔致龍書啓,臣承命馳往于鎭川草坪面行判中樞府事崔錫鼎所住處,傳諭聖旨,則以爲無狀小臣,罪悔至深,得免重何,偃息便地,沒齒田廬,私分已足。春初特宥,寔出寬恩,繼而有給牒牽復之命,此固聖朝簪履不遺之大度,而不意玆者,祿秩仍加,召旨遠辱蓬蓽之下,況近尺五天威,有非廢伏賤臣所當得者,且惶且感,涕淚橫集?今臣危蹤衅迹,雖不敢冒廁於周行,揆以臣子義分,惟當稍近京輦,瀝陳微悃,以俟處分,而宿患風痺之症,比益沈痼,庭戶之間,不能任意行動,聞命趨承,其勢末由,當俟憒瞀稍定,謹以文字仰暴云矣,敢啓。傳曰,知道。
禮曹佐郞鄭翊時,文正公宋時烈,故相臣閔鼎重書院賜額致祭,及卒兵使尹河致祭事,忠州地出去。
上在慶德宮。停常參·經筵。
下直,慶尙右兵使鄭弘佐。
傳曰,明朝,弘文提學命招。
吏曹啓曰,承旨有闕,政事,取稟。傳曰,明日爲之。
左承旨金澋三度呈辭。入啓。遞差。司果李世俊,子息成婚事,楊州地出去。
監察李後說妻母歸葬事,楊州地出去。
傳曰,明朝,弘文提學命招。
京畿監司李壽益,判府事崔錫鼎迎候事,出去。
慶尙左道點馬李圾入來。
吏曹啓曰,承旨有闕,政事,取稟。傳曰,明日爲之。朝報
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,風寒,過臘愈厲,伏未審此時,聖候,若何?中宮殿水刺厭進及諸症,比昨何似?伏聞醫女等連日所傳之言,中宮殿腹痛·脚痛之候,不無緊歇之時,惡心之候,常常作苦云。症候一向如此,而因湯劑之苦口,累日停藥,亦極悶慮,與諸御醫等商議,則皆以爲卽今諸症患中,惡心最爲緊切,姑以人蔘橘皮湯,加便香附一錢,縮砂炒硏五分,必須徐徐勉進,以爲調和氣道,鎭定脾胃之地,宜當云。此藥三貼,卽爲劑入,臣等無任憂慮,敢來問安,竝此仰稟。答曰,知道。無事。內殿症候一樣矣。
政院啓曰,弘文提學姜鋧,牌不進,推考傳旨,今方捧入,而卽者姜鋧,又爲呈疏,原疏纔已退却,而其疏語,備陳難安情勢,決無祗承之意。藝文提學金昌協在外,昨日成命已下,而館閣堂上,適皆有故,終未免寢停,則事甚未安。在外提學,合有變通之道,何以爲之?敢稟。傳曰,在外提學,今姑改差,卽出其代,仍爲牌招。謝恩,藝文提學金鎭圭,右承旨崔錫恒。傳曰,都承旨持此書題,與提學偕往泮宮,儒生等製述以來。
傳曰,召對爲之。入侍,承旨崔重泰,玉堂權尙游·李觀命,假注書金舜衡,兼春秋權大臨·朴聖楷。
政院啓曰,卽者藝文館奉敎金相元,以日昨下番翰林趙泰億,被論出去時,不能檢束,任其徑出,有壞史局古風,見非物議,陳疏徑出,原疏則纔已退却,而擅離禁直,不可無警責之道,爲先推考,莫重史局,亦不宜暫曠,卽爲牌招察任,何如?傳曰,允。
奉敎金相元,牌不進,罷職。
文科別試講經,一·二所出榜,詣闕。
府前啓,日暮姑停。
召對時,參贊官崔重泰所啓,皇曆齎咨官,例於冬至後二三日,必卽到京,無敢遲稽,而今番皇曆齎來譯官,冬至月餘,始爲來到。近來紀綱漸弛,此類無徵畏,外國通信,關係至重,而行止遲速,惟意所欲,誠極寒心。此習若長,則後弊有不可言,宜令有司,別樣重處,以爲懲勵之地,故敢達矣。上曰,承旨所達,是矣。今番皇曆,最爲遲滯,殊甚可駭,令有司從重科罪,可也。又所啓,近來筵席,漸多不嚴,而今日假注書金舜衡,兼春秋權大臨,乃於席前昵侍之下,連續私語,殊極未安。宜有警責之道,竝推考,何如?上曰,推考,可也。
有政。吏批,內資直長柳應運,禮賓正柳成運,直講權宇亨,兵曹佐郞權忭,藝文提學金鎭圭。
京畿監司〈書目〉,楊州呈,以李文昌妻李氏爲虎囕死事。
黃海監司書目,白川呈,以私奴崔守吉爲火燒死,李士見妹召史爲虎囕殺事。
政院啓曰,卽接漢城府單子,惡虎恣行於西部沙峴近處,常漢朴正立,至於囕傷云,都城至近之地,惡虎如是橫行,白晝大路之傍,囕傷人物,是何等變異,而該部及京兆,矇不省知,及至閭里喧傳,軍門請捕之後,始乃緩緩來告,事極該然,合有警責之道,當該部官,漢城府當該堂上·郞廳,竝從重推考,何如?傳曰,允。朝報
兵批,郭柄爲兼司僕將,金混爲四山監役,崔泰厚爲文兼宣傳官。
上在慶德宮。停常參·經筵。
備忘記,居首幼學李焌,直赴殿試,之次幼學崔錫九·具昌燁,直赴會試。
判尹姜鋧上疏。入啓。答曰,省疏具悉。卿勿過嫌,安心行公。
江原監司書目,辭職上疏上送事。啓。答曰,省疏具悉。疏辭,令廟堂稟處,卿其勿辭察職。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
謝恩,左副承旨呂必容。
有政。判決事金澋,淸風府使李蕃,安奇察訪申應澄,信川郡守李光著,敦寧判官黃鎭,珍島郡守閔聖基,仁同府使金斗南,直講宋墁。
上在慶德宮。停常參·經筵。
夜一更,月入東井星。五更,流星出軫星下,入西方天際,狀如拳,尾長二三尺許,色白。中宮殿·世子宮·嬪宮,藥房問安。答曰,知道。
藥房啓曰,臘寒比甚,伏未審此時,聖候,若何?中宮殿水刺厭進之症,比前加減,何如?伏聞醫女所傳之言,再昨劑入湯劑,無事進御云,誠爲多幸。諸御醫等,皆以爲進藥後諸症候,若有一分差勝之效,則不可不繼進云,前劑入三貼,當盡於今日,三貼加劑以入,宜當云,臣等憂慮未已,敢來問安,竝此仰稟。答曰,知道。無事。內殿症候,言于醫女矣。
明日親臨儒生殿講時,考官三,申琓·金昌集·兪集一。參考官四,鄭澔·許玧·權尙游·沈宅賢。
明日儒生殿講時,殿坐正時,辰正初刻,開門差早。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上答曰,勿煩。
副校理李坦,牌不進。只推勿罷。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿其安心勿辭,上來行公。
上在慶德宮。停常參·經筵。
午未時,日暈。
下直,文化縣監金天興。
司諫鄭維漸三度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
今日親臨殿講儒生,進士洪泳,幼學朴命世,易純通,幼學鄭重虎·朴崇古·鄭運亨·徐宗賢·尹弼殷,易通,幼學金聲振,庸通,生員元釴,進士具萬喜,易略,幼學尹徵莘,易粗。
今日親臨儒生殿講時,上曰,居首進士洪泳,幼學朴命世·鄭運亨,竝直赴殿試。
開城留守書目,重被前留守申懹之疏斥,不敢晏〈然〉,略擧委折,冒死陳籲,乞遞臣職,以安私分事,上疏上送事。啓。答曰,省疏具悉。卿無所嫌,勿辭察職。以上朝報右議政申琓所啓,臣曾以司僕寺事,有所陳達,而卽今該寺凋弊太甚。頃以湖西諸島摘奸事,出送郞廳,而元山島,則水使狀啓,與郞廳所傳,大相不同,水使則以爲,屬宜松山,多有可合船材之木,而旣無宜松置簿之事,且以郞廳所見,則只有稚松而已矣。且水使啓本中,以爲民家過百戶,能櫓軍亦至四百名之多云。此則似不近理矣。水使狀啓中,旣曰長不過十里,廣不過一里許,則何能容四百名能櫓之軍耶?其言,自相矛盾,不過爲其若干收稅之穀,此等漁鹽之利,藉重關防,不欲設場之致也。至於虞候待變,則雖或入處於京中一邊,必無以此拘礙之理,以此爲言,誠爲不當。且安眠安眠,則使水使各別驅逐閑雜人,俾無侵耕之患,而曾不禁斷,使居民日漸聚集,船材日漸濯濯,今若嚴禁其冒耕,高重其納稅,則閑雜人,似當還散,田畓亦當還陳,而其狀啓中,以爲收殺,則便是許耕,不可收稅云。水營雖無收稅之事,若能嚴禁,則閑雜人,不敢侵耕,而常時視若楚越,曾不禁斷,使閑雜人任耕無稅之地,反以收稅之事,爲冒耕之端,誠可笑也。古馬場大小山·薪串·秀津等處,則郡守所報,監司狀啓,觀其所陳弊端,則不過以進上魚物,及一邑牧場之多,爲言,而進上,則元無自牧場禁斷之理,固不當藉此爲言,雖以畿邑言之,七八處設場之處,而未聞以此爲其邑難支之巨弊,所謂民人等狀,尤是可駭之甚者。監司不察,被其欺瞞,至爲啓聞之擧,而雖設場之後,本寺則不過收稅而已,於渠,別無所害矣。監司啓聞之後,備局所當回啓,使本寺稟處,當初建白差送別將,旣出於臣,固不當覆啓,故姑待左相之出仕矣。且聞金海地金鼎串·嗚音土島,皆是自古設場之處,而土地廣闊,水草豐足,而近來陳廢,爲閑雜人所冒耕,元無地部收稅之事,公然落漏,入於吏輩之囊橐云,亦宜差送別將,使之摘奸,與諸島一體放馬,收其田畓之稅矣。且近來御乘甚乏,雖使買來於北京,亦不得良馬而來,臣之必欲廣置牧場者,不但爲馬種之繁殖,諸處牧場,或可得御乘可合之馬也。義州人任善後,素稱知馬,曾前累得御乘可合之馬,故多有功勞者也。聞其言,則鐵山身彌島,馬種頗良,取其中擇出數十匹,別爲牧養於他島,而仍爲作騸,則將不下於大宛之種云,鐵山監牧官所屬大串一島,水草豐足云,使牧官專管此島,差爲別將,使之作騸養馬,則庶有成效矣。爲國之道,馬政甚重,而近來視太僕,猶同閑慢之司,或稱關防,或稱屯田,國朝以來,本寺所屬之處,盡欲移奪,而莫之禁,殊非古人重馬政之意,臣實慨然矣。上曰,依所達爲之。備局謄錄
左副承旨呂必容所啓,今此秋冬等褒貶,江原監司李喜茂,守令·邊將,無一人居下,殊無嚴明殿最之意,推考,何如?啓依允。平安監司李世載,南兵使金重器,忠淸水使申漢章,全羅左水使李碩寬,慶尙左水使李基泰等,邊將無一人居下,殊無嚴明殿最之意,竝推考,何如?上曰,依爲之。
吏曹參議鄭皓所啓,卽見慶尙監司趙泰東狀啓,則尤甚邑遞易守令,賑救料理,一時爲急,不可儲闕以待,都政居下守令中尤甚邑,爲先口傳差出,催促發送之意,馳啓矣。夫口傳開政,朝家必有緊急之事然後爲之,凶年守令,雖非不急,而道臣馳啓,直請口傳,以備事面,請慶尙監司趙泰東,推考,尤甚邑守令,不必口傳開政,後日政差出,卽爲發送,何如?上曰,依爲之。
右議政申琓所啓,蔭官陞六之時,例有考講之規,而尙衣直長愼爾定,今番都政,當出六品矣。方以公事出去兩南,時未還歸,都目之前,決難應講。以法例言之,則未講之前,決不當許出六品,而今爾定,不得應講,實因公故,固是奉命出使之人,合有變通之道矣。奉使出疆之人,褒貶用中,亦是古例,而今旣變通,則此事亦當宜用此例,愼爾定除講遷轉,何如?吏曹參議鄭皓曰,頃者褒貶,已經考講,而尙衣直長愼爾定,出使不講矣。不講則不許陞六,自是規例,若開此路,則他日,必有因事規避之弊,故吏曹不爲創開矣,此則因國事出去,待歸考講,殊涉臃腫,合有變通之道矣。上曰,依大臣所達分付,可也。殿講時,右議政申琓所啓,文武直赴之付於式年,乃是古規,而近有變通之名,令許赴於別試及增廣矣。勸武軍官及內外中日直赴者,因兵曹判書李濡,陳達於筵中,有許赴於今別試之命矣。儒生直赴者,亦當一體施柑製直赴一人·殿講直赴三人,竝付於今別試·殿試,何如?上曰,文武無異,竝付於別試·殿試,可也。出禮曹謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,殘臘將窮,伏未審此時,聖候,若何?昨日親講儒生,臨殿終日,不瑕有勞傷之患乎?中宮殿水刺厭進及諸症,湯劑連進之後,漸有差勝之效乎?臣等無任憂慮,敢來問安。答曰,知道。無事。內殿症候,一樣矣。
兵曹,武科別試規矩,柳葉箭一巡二中,片箭一巡一中,騎蒭一次一中,三技取二技,落點。
待敎趙泰億上疏。入啓。答曰,省疏具悉。爾其勿辭察職。
政院啓曰,右副承旨崔重泰,今方承牌,來詣闕外,陳疏到院,觀其措語,則以其家內孫兒,有拘忌之疾,身旣犯染,不敢入來云。原疏纔已退却矣,使之出避,齋宿後仕進,何如?傳曰,允。
說書李邦彦上疏。大槪,略陳愚見,庸備睿裁,附申私懇,冀蒙恩遞。入啓。答曰,省疏具悉。爲春宮惓惓之誠,予用嘉尙,可不留心焉?爾其勿辭往省。
京畿監司書目,竹山呈,以判府事崔錫鼎辭職上疏上送事。啓。答曰,省疏具悉卿懇。旣往之事,不必追咎,卿其須體予意,安心勿辭,宜速上來行公。仍傳曰,遣史官傳諭。
有政。吏批,司諫兪命弘,醴泉郡守尹趾慶,栗峯察訪洪萬遇,禮山縣監鄭鎬。
上在慶德宮。停常參·經筵。
政院啓曰,憲府無行公之員,連日闕啓,監察茶時,俱涉未安,除在外人員外,呈告人員,竝爲牌招察任,何如?傳曰,允。
禮曹啓曰,來正月初九日,行敬寧殿春享大祭,王世子親行,磨鍊乎?敢稟。傳曰,依爲之。
政院啓曰,待敎趙泰億,昨日疏批已下之後,旋復違牌,揆以分義,已涉未便,況其難安之端,元非大段?只推之命,實是異數,而今日尙不出肅,其在事體,安敢乃爾?年少新進自便之習,殊涉不當,待敎趙泰億,從重推考,奉敎金相元,又以見下番,陳疏徑出,亦爲推考,竝卽牌招入直,何如?傳曰,允。
司直李寅燁,請對入侍。
奉敎金相元,待敎趙泰億,牌不進,罷職。
副校理李坦上疏。入啓。答曰,省疏具悉。爾其勿辭,從速察職。以上朝報
行司直李寅燁所啓,今年諸道被災,旣無彼此之別,故七道尤甚邑,與畿甸之次邑,諸般身布,竝令減三分之一,所減者殆至於一百四十邑矣。卽今賑廳,遺儲枵然,旣無推移代給之勢,誠爲竭悶矣。在前凶歲,如有裁減之擧,則中外各處錢布,量宜取用,故乙亥以後,連歲荐飢之際,自本廳,鑄錢五十萬餘兩,京各司及外方各營錢布,江都·南漢軍需,竝爲取用,而猶有不足之患。今年則裁減之數,不下於乙亥等災歲,京各司凋弊,比乙亥以前尤甚,若不給災裁之代,則決無成樣之勢,而卽今賑廳所儲,若干穀物之外,錢布元無出處,不可無變通之道,而中外各處財貨,亦皆蕩竭,雖不能多數取來,戶曹·兵曹·三軍門及兩南監兵營錢布,依前分定取用,至於杭家籍沒銀貨·穀物,曾因臺啓,有移補賑資之命,而自戶曹,只給其穀物,不給其銀貨,依前成命,亦爲取用,以爲災減代給之地,何如?上曰,依爲之。又所啓,歲色已盡,賑政方急,諸路請糶之報狎至,故今方參量緩急,磨鍊出給,而賑廳穀物雖或支吾於明春,而明年之事,未卜體咎,穀物盡散之後,年事若復不幸,則更無着手之處,言念及此,誠爲竭悶,必須預爲措置,可以有備無患,他無生穀之道,晝思夜度,罔然無策。三南月課中火藥價,則給軍門,使之備送之矣。今若自賑廳,備給火藥廳,用其價,則數雖零星,可爲一分之助,故敢此仰達矣。上曰,依爲之。
有政。校理李觀命,司饔僉正趙持恒,大司成兪得一,大司憲李寅燁,原州牧使魚史徽,兵曹佐郞趙權,文學李彦經,活人別提李萬稷,金泉察訪李禎億,典簿尹憲卿。
兵曹啓曰,日昨鞍峴外有虎患,發送禁衛營·訓局軍兵,旣已圍捕除害,光陵近處橫行之虎一頭,禁衛營所送軍兵,亦已捉來矣。近聞京山近城之地,猶不無虎跡云,故三軍門,今方連續出送將校跟尋,而至於楊州·抱川之間,惡虎最多橫行,士夫家婦女,亦多有囕殺者,事之驚慘,莫此爲甚。此非京軍門若干發送之軍,不可捕除,而地方官,非但不能着意助力,亦不敢擅自多官隨軍,以致事歸無實,不可無別爲變通之道,分付守禦使及本道監司,使各其邑,勿論煙軍·束伍軍,調發累百名,與三軍門所送軍兵,定期約會,竝力行獵,而光陵之內,虎多隱伏,依前他陵寢內捉虎之例,放砲驅出,期於必捕,俾無恣意往來京山之弊,而卽今下慮,正當尋蹤之時,尤不容少緩,以此各軍門一體,分付,急速擧行,何如?答曰,允。
行司直李寅燁所啓,頃於宣惠廳敗船回啓中,以三南地土船變通事,請詢三南道臣矣。蓋大同設立之初,以地土船漕運載去事目,而自夫船材絶乏,地土船絶無而僅有。且其船人輩用奸之端,罔有紀極,故自惠廳,捉送京江載運者,已有十餘年矣。舟楫,實爲有國之緊用,而地土船如是衰縮,常路之艱澁,已不可言,而緩急之際,尤爲可慮,故京江船隻中,自千餘石容載,至二三百石容載之類,盡爲搜出,則僅三百餘隻,而自私船若干外,盡是諸宮家·各衙門,案付該宮·該衙門,穀物輸運,不過數隻而足,其餘,只收船稅而已。今於三百隻中,拔去其小船,自四五百石,至千餘石,容載之類,作爲成案,又作井間按名定送,年年循環,俾無苦樂之偏。該宮·該衙門穀物所運之船,亦爲量宜劃送,則實是公私兩便之道,故臣於日昨,招集沿江船契人等,親爲曉諭,願入案者許載公穀,不願入案者不許公穀云爾,則皆願入案,而但近來外方,不遵朝令,大同田稅收捧之際,戶首·監官輩,厚徵民結,而消花於中間,上納斗斛。至爲輕歇,及其京納之時,無面之罪,多歸於船人,故船人之難於載運公穀,良以此也。今後則各別申飭外方,無使戶首輩弄奸,依事目準捧以給,俾無無面之弊,且準給船價,蠲除雜役,一以爲納稅於本所,一以爲安保其船業,則不惟常時漕運之順易,旣有統領,不使泮渙,則雖當緩急,亦可爲國家之用。至於外方官吏,不有申飭之令,如前輕捧,致有船人之呼冤,則詳査論罪然後,庶可以永久遵行,故敢此仰達。上曰,依此爲之,可也。出惠廳儀軌
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,雪後寒澟,伏未審此時,聖候,若何,中宮殿症候,比前何如?連伏聞醫女所傳之言,且與諸御醫商議,則皆以爲湯劑連進之後,腹痛之候,水刺之節,或不無一分之效,而前劑入湯劑,已盡於昨日,三貼更爲加進,宜當云,卽當劑入矣。臣等憂慮未已,敢來問安。答曰,知道。無事。內殿症候,已言于醫女矣。
大司諫李健命三度呈辭。入啓。遞差。
京畿監司書目,果川呈,以掌令李世弼病重,上去不得事。啓遞差。
執義尹弘离啓曰,臣頃於試所,累日觸寒,賤疾猝劇,尋單縮伏矣。昨日召命之下,强疾趨詣,仍就朝房,與同僚開署經坐後,有數件新啓相議之事,同僚忽稱家有病憂,欲爲呈辭退去,臣以爲纔已承牌,旋卽退歸,揆以事體,殊未妥當。且詣闕傳啓,自是城上所之任,不可無端推委於右僚云爾,則同僚亦以爲然,不復持難,故臣仍將新啓二草,相與完定而出,轉向他處矣。及至日暮後,同僚無他措辭,而封其啓草,使一下吏,還送於臣之所到處,呈病徑歸,其意所在,臣實未曉,而竊評其擧措之駭異也,夫臺體至嚴,不可苟焉。意見不同則引避,可也。果有切迫緊故,則與同僚推移替行,可也。不然則循例傳啓,乃是城上所之職責,而面對一席,相與完定之後,無緣退歸,有若乘隙回避者然,如此臺官進退,臣未之前聞也。緣臣疲軟無似,見凌於僚席,致有此壞盡臺體之擧,固不敢一刻晏然,而昨緣日勢已暮,蒼卒之間,未及自刻,經宿來避,所失亦大,請命遞斥臣職。答曰,勿辭,退待物論。
假注書金舜衡出使,代李嘉運。
吏曹啓曰,臺諫有闕,政事,取稟。及來二十日祿都目政事爲之之意,敢啓。傳曰,知道。
政院啓曰,右副承旨崔重泰,以家有拘忌之疾,使之齋宿仕進矣。卽者又以身病猝重,勢難行公之意,陳疏到院,原疏不敢捧入,而擧動只隔一日,承旨不可不備員,合有變通之道,何以爲之?敢稟。傳曰,改差。
禮曹判書金鎭龜上疏。入啓。答曰,省疏具悉。疏末事,當依施,卿其勿辭行公。
上在慶德宮。停常參·經筵。
下直,平山府使宋廷奎。
左議政李世白箚子。大槪,乞垂哀憐,亟許釋免,俾得安意就盡事。入啓。答曰,省箚具悉卿懇。所患彌留,慮念曷已?未得陪從,有何所傷?卿其須體至意,安心勿辭,益加善攝。仍傳曰,遣史官傳諭。
吏曹參判趙泰采,工曹參判尹世紀上疏。入啓。答曰,省疏具悉。卿等勿辭察任。
明日昌德宮還御時,大駕出宮,初嚴巳初二刻,二嚴巳正一刻,三嚴午初初刻,中宮殿出宮正時,午初三刻,世子宮出宮正時,巳正一刻,嬪宮出宮正時,午正三刻。開門差早。
持平宋宅相啓曰,臣於病伏尋單中,伏見右僚避辭,則盛氣張皇,肆加忿罵,臣不勝駭惑之至也。日昨召牌之下,力疾趨詣,與右僚同開署經之坐於朝房,而虛憊呻痛之狀,右僚亦所目見,故臣於開坐之初,卽以不能忍耐久坐,將欲呈單之意,言於右僚,則右僚仍以三件事,發言於坐上。一則畿甸田畓,元不付種處,許給全災事也。一則殿講儒生鄭運亨,還收直赴也。一則全羅監司韓聖佑,置權重經於稟秩中,故請爲罷職事也。給災事,則臣意亦以爲可,而鄭運亨事,則臣未及聞伊日聖上特恩之委折,故欲加詳審而處之。韓聖佑事,則臣意以爲聖上,旣下特推之命,處分已定之後,不必更論之意,再三酬酢。且曰,臺體發論之後,僚議不同,則先發之人,例爲引避,則異議者繼以自處,規例則然,右僚何不詣臺自列乎云爾,則右僚答以何必以此起鬧云,而仍授二草,勸臣傳啓,而其中鄭運亨事,則右僚亦以爲宜加探問於喉司而處之,給災事,則不可不及時陳啓云,臣答以方伯罷職之事,意見旣已參差,則便是起鬧之人,何不晏然傳啓乎?右僚以不必爲嫌,再三勸解,而臣以爲不但情勢不安,賤疾亦劇,似難詣臺,今日傳啓,則右僚爲之云,則右僚以其家有病憂,無人救護,卽爲起去,而臣之所患塊症,處冷增劇,上衝胸脅,頃刻難支,故不得已呈單退出,而所留二草,封送右僚,使下吏,細傳委折,其時事實,不過如斯,而今其避辭有曰,數件新啓相議之事,同僚忽稱家有病憂,欲爲呈辭退去云,有若以臣初無疾病,聞有新啓之後,托疾故避者然。臣難久留,呈辭退歸之說,初出於新啓未發之前,則右僚此言,臣未知其何爲而發,而亦緣病故,未得詣闕,右僚與臣,初無異同,而相持之際,右僚先起,則其所謂不復持難,相與完定者,臣誠未曉也。且夫臺閣之臣,承牌詣闕,只行茶時之後,或以情病,呈單退歸者,非止一再,而右僚於臣,獨斥以擧措駭異者,何也?至於意見不同,引避可也之說,尤有所未解者,臣與右僚,意見逕庭,則右僚宜自先避,而旣不自避,反咎臣以不卽自處,如許臺體,臣所未聞也。臣孤根弱植,受人凌踏,固其宜也,而新入臺閣,觸事生疎,則詆罵之來,皆臣自取,亦何敢自以爲是,而一刻仍冒於臺次乎?昨緣日暮,疾病且劇,經宿之後,始乃自列,所失尤大,請命遞斥臣職。答曰,勿辭,退待物論。
謝恩,右副承旨任胤元,參知李健命,僉知李溭。
政院啓曰,明日擧動時,侍臣不可不備員,憲府處置,歸於諫院,獻納金相稷,卽爲牌招,使之處置,何如?傳曰,允。
吏曹啓曰,來二十五日,都目政事,爲之之意,敢啓。傳曰,知道。
院啓,請還收蒙宥罪人崔益望·河海雲·李文海·尹以寬等放釋之命,竝爲因囚,依律定罪。請還收毛乙立·崔尙根減死定配之命,依律定罪。措辭竝見上新除授行大司諫李思永,時在京畿江華府任所,斯速乘馹上來事,下諭。竝引嫌而退。不爲傳啓,旋還本草,責有所歸,〈於〉我何嫌?還送草本,雖緣病故,旣乖臺體,難得仍在,請執義尹弘离出仕,持平宋宅相遞差。答曰,不允。下諭事及處置事,依啓。
謝恩,司書金興慶。
兵曹判書李濡,請對入侍時所啓,今年凶歉旣甚,而外方之事,猶不能明知其如何矣。近聞民間形勢漸急,顚連之患,在處皆然,而西·北兩路尤慘云。自前如此之歲,必有節省之道,如使价往來時供億之弊,亦不可不減損,而西路,前頭當有勅行,宜自備局,依前已行之例,分付申飭矣。上曰,依爲之。以上朝報李濡所啓,西·北邊上所藏鳥銃事,李寅燁,以改出擧行條件之意,陳達定奪云,而臣意則不必改出,自備局直以出給獵虎事,措辭分付,似當矣。上曰,依所達分付,可也。
又所啓,賞典過濫,爲近來莫大之弊,凡聳動激勸之擧,只在於賞格,則其不可輕先也,明矣。粤在壬辰之亂,趙憲倡起義兵,奏捷行朝,功列,可謂卓然,而不過初除奉常僉正,後授判決事,其愛惜爵賞之意,可見矣。今則因一微細之功,輒施加資,如判決之帖,亦爲納粟之所得,則平時若此,脫有緩急,軍功殊異之類,將何以加之乎?京軍門軍器監造將校之加資者,已成恒規,此輩受厚料,而看檢其役,則或施他賞,可也,而陞資誠過矣。第京軍門,則事體自別,有難猝然革罷,而各道監·兵營,亦且效此,以修補軍器軍官之監役者,啓聞請賞,猥施加資之典,而極爲不當。此後一切防塞,以此申飭,使無得狀請,而至於守令·邊將之自備物力,措置軍器者,與監·兵營軍官,有異,不可廢其論賞之規矣。上曰,監·兵營之使其軍官修補軍器者,輒請賞典,誠爲過濫,而大抵近來賞典之過濫,不但此一二事,條件甚多,不可不一倂變通,兵判取考舊例,凡係濫觴之類,竝皆防塞,或以他賞施之爲好,只取一二事,而欲矯其弊,則難矣。以此稟定,可也。備局謄錄
兵曹判書李濡所啓,卽今武士甚多,而窠闕則有限,無以調用,至於參上,尤爲積滯矣。宣傳官,乃參下極選,而所以備侍衛者,近來可合之人絶乏,新薦例多生疎,舊薦旣已衰老,堪爲御前執事之任者,每患難得,聞國初則宣傳官,以參上通融差除云,而取考大典,有正三品·從三品·四品·五品等窠,本廳無先生案,有難考據,而以近代言之,平城府院君申景禛,亦嘗有參上宣傳官云,故臣欲變通,與行首宣傳官及他武將相議,則皆以爲可矣。此是法典所載,一倂變爲參下者,未知其始自何時,而今若限二員,定爲參上,則不過復舊制,而非如創始之比,且擇已經訓鍊正以下爲人之足當御前執事者擬差,則必能擧職,而亦可爲疏通積滯之一道,故敢達。上曰,宣傳官二十員中,定出參上二窠云耶?濡曰,二十員中,定出二窠,以三品以下,通融備擬,而極擇可合人,本廳仕滿中,如有可合者,亦爲陞差,以御前執事,則元額中無加出之事,而其於擇差之道,似乎完備矣。上曰,所達誠是,元數外無加出之事,參上調用亦可疎通,自今番都政,依此爲之,可也。承傳謄錄司書金栽三度呈辭。入啓。遞差。朝報
有政。兵批,金鼎三爲守門將,李溭爲僉知中樞府事。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,新陽已屆,伏未審此時,聖候,若何?中宮殿湯劑,連日進御之後,水刺厭進,及諸症比前,何如?今當還御之日,日氣陰冷如此,恐或有妨於靜攝之節,臣等無任憂慮,敢來問安。答曰,知道。無事。內殿症候,已言于醫女矣。
吏曹啓曰,臺諫有闕,政事,取稟。傳曰,明日爲之。
執義尹弘离,就職。
昌德宮還御後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
假注書李嘉運服制,代閔致龍。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收毛乙立·崔尙根減死定配之命,依律定罪。措辭竝見上答曰,勿煩。
有政。河東縣監李萬彬,知義禁尹世紀,持平朴弼明,司錄趙以進。
上在昌德宮。停常參·經筵。
大殿,政院·玉堂·二品以上·六曹問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,昨日冒寒動駕,還御法宮,伏未審夜來,聖候,若何?中宮殿靜攝之中,不瑕有傷損之患乎?王世子嬪宮氣候,亦復何如?中宮殿前劑入湯劑,已盡於昨日,必須詳知卽今症候然後,可以議定當進之藥,卽令醫女,趁早入診宜當,臣等憂慮未已,敢來問安,竝此仰稟。答曰,知道。無事。內殿症候,詳言于醫女,世子嬪宮氣候平穩矣。再啓曰,卽伏聞入診醫女之言,中宮殿水刺厭進及諸症,雖無顯然之效,比之當初,則不無一分之減云,臣等與諸御醫商議,則皆以爲前劑入湯藥,已至九貼,苦口湯劑,不可一向連進,今姑停藥,以觀前頭,更議進藥當否,宜當云。敢啓。傳曰,知道。
謝恩,護軍崔珶。
吏曹啓曰,今此大政時,不可無實郞官,而佐郞李光佐,方在外,勢難及期上來,今姑改差,口傳差出,何如?傳曰,允。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還寢毛乙立·崔尙根減死定配之命,依律定罪。措辭竝見上答曰,勿煩。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上日昨漢江近處捉虎時,各軍門砲手,出入宣·靖陵內,旣不能〈知其〉蹤迹去處,則乃反獵取他獸,至於仙寢至近之地,無數隳突,任意放砲,所獲獐·兎等物,滿載三駄而歸,各自分用,其憑公營私,震驚陵寢之罪,不可不痛懲,請其時捉虎領率將校等,摘發科罪。答曰,不允。
謝恩,奉敎金相元,待敎趙泰億。
吏曹口傳政事,吏曹佐郞李觀命。
京畿監司書目,廣州呈,以副修撰任守幹辭職上疏上送事。啓。答曰,省疏具悉。爾其勿辭,調理上來察職。
左議政李世白初度呈辭。入啓。傳曰,不允批答。
春秋館郞廳,以監事意啓曰,實錄移安吉日,已以今二十三日推擇啓下矣。以其事體之重大,故本館堂上·郞廳,竝爲進參,而郞廳則實史官進參者,乃所以重其事也。卽今翰林上下番,皆以違牌見罷,無他推移之員,從前如此之時,或有變通收敍付職,使之進參之例,何以爲之?敢稟。傳曰,依爲之。
副提學金鎭圭,藝文館提學辭免上疏。入啓。答曰,省疏具悉。卿勿過辭,安意察任。朝報
上在昌德宮。停常參·經筵。
府院前啓,以國忌齋戒,今明日姑停。
左議政李世白初度呈辭。入啓。不允批答。
明日敬寧殿移奉昌德宮正時,午正二刻,王世子弘化門外祗迎出宮正時,午正二刻。
有政。吏批,注書李廷濟,輔德李德英,大司諫朴權,校理李光佐,典設別檢兪命健,兵曹參判徐文裕,司成黃一夏,靈光郡守許玧,典籍車萬里,繕工直長李秀憲,左通禮宋伯龍。
慶尙監司書目,固城縣監□休徵,今月初七日,遭母喪事。
平安監司書目,義州呈,以謝恩使一行,今月十八日還渡江事。
左議政不允批答,王若曰,輔相之職,實係安危,君臣之間,貴在誠信。是以諸葛盡悴,益著殉國之忠,阿衡告休,亦待成功之後,念今艱虞之日棘,豈卿去就之自輕?飢饉連仍,民生之困悴已極,災異疊現,上天之疾威非常,不知何禍機,伏在於幽隱,尙賴我賢弼,匡救其顚隮。惟卿,德厚年高,任大責重,端委五載,允爲柱石之臣,儀刑百僚,久負山斗之望,雖聲色不動於外,而功利所及者多。肆予倚毗之愈隆,詎合引退之太遽?蓋自昨年以後,國有吉凶之儀,念卿獨賢之勞,身備內外之責,休暇初許,知非出於釋負之心,勞瘁已深,姑欲遂其養病之計。方期造朝之不日,忽訝請急之有章。以疾病爲辭,則固精力之尙旺,以時事爲念,則非進退之得宜。想卿體國之誠,寧不及此?顧予仰成之意,實用多慙。矧今庶務之多隳,不宜鼎席之久曠。夷險一節,奚暇奉身而求閑,區畫百爲,正救焚而極溺。玆敷心腹而申告,冀體股肱之相須。於戱,涉水無津涯,何足喩今日之急,若旱作霖雨,庶毋負平昔之期,勉回遐心,亟斷來牘。所辭宜不允,故玆敎示,想宜知悉。知製敎李健命製進
兵曹判書李濡請對入侍時所啓,臣於夏間,陳達各軍門試才沒技者,直赴一款,有更爲詳議定式之敎,而尙未得更稟矣。近有禁軍及御營廳將官中沒技之人,殿試已迫,渠輩方切希望云,故敢有所仰達矣。大槪,內中日及訓鍊都監中旬禁軍都試,則沒技直赴之規,其來久矣。至於祿試射,則本無入啓之事,而所謂各軍門外中日軍兵,則入格矢數,懸錄入啓,將校,則不爲擧論,故祿試射及外中日將校,或有沒技者,則別爲陳達,得蒙恩典,已成近例矣。直赴之路,漸至濫觴,前後筵臣,以此爲言,自上始有外中日及祿試射沒技之類,臨時啓稟,施以他賞之敎,而後因前兵曹判書金構啓稟,又有外中日沒技之類,勿爲直赴,熟馬賜給之敎矣。今年間,以守禦使山城試才,與禁衛營中日沒技者,又許直赴之故,其於禁軍中沒技,未得直赴者,皆懷不均之歎,臣之夏間所陳達者此也,而其時御營大將尹就商,亦擧本廳將校有陳達,故遂有今番則竝許直赴,此後更爲詳議定式之敎矣。以臣之愚見,別無更爲定式之事,依前定奪,施以賜馬之賞,實合事宜,而近來禁軍祿試射,及御營廳中日將校沒技者,亦多有之。自今日爲始,當施賜馬之賞乎?或以未及完定,而姑許直赴,此後一從定式乎?此則惟在自上處分,而蓋外中日元無入啓之事云者,非謂軍兵,乃指將校而言也。以其不爲入啓,而自下每每陳請爵賞,人主之大柄,特施非常之典,不害爲一時聳動之道,而若出於下以所請,則恩不得歸於上,事涉未安。今後則非徒外中日沒技者,賜馬定式而已,雖是自前應爲入啓直赴之類,不必一從常例,如宋朝所以處川班殿直之爲,則人不敢窺測天地造化,而絶其希望之心,又有勸勵之效矣。上曰,沒技者,通計幾人耶?李濡曰,禁軍中韓奎·金弼雲·曺錫周,御營廳敎鍊官李世復等竝四人,俱是閑良,此外出身亦有之矣。上曰,因守禦廳事,此輩擧皆希望,今番則竝依前直赴,此後,以前日定奪賜馬事,申明定式,勿爲撓改,可也。出御營廳謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,臘寒稍解,伏未審此時聖候,若何?中宮殿水刺厭進及諸症候,亦復何如?臣等無任憂慮,敢來問安。答曰,知道。無事。內殿症候,差減後一樣。
右議政申琓箚子。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭。
謝恩,吏曹佐郞李觀命。
左議政李世白再度呈辭。入啓。傳曰,不允批答。
上在昌德宮。停常參·經筵。
忠淸監司書目,淸州下吏郭東溟,自刑曹押送〈之〉際,到天安逃躱,林川色吏朴敏雄,押送配所之際,到燕岐逃躱,今過三四朔,俱不得跟捕。兩邑守令,全不着意押送,不謹失囚之責,俱不可置而不論,天安郡守具尙禎,燕岐縣監李潞,竝只罷黜爲白乎旀,在逃罪人,情狀絶痛,待罪機捕,論以一罪事,令該曹稟處事。
政院啓曰,明日慕華館武科殿試時,命官,何大臣進去乎?敢稟。傳曰,右相進去。
左議政李世白再度呈辭。不允批答,王若曰,試觀今日,此誠何時,國計民憂之罔知攸爲,天災地異之靡所不有,環顧中外,而艱虞溢目,所冀上下之協贊同心云。故倚毗之賢,連進休退之請,大廈將傾而匠石不顧,殘碁垂敗而奕秋傍觀,嘗謂卿不爲身謀,與共休戚,豈料卿罔念國事,久執撝謙?固知積勞之餘,疾病難免,若論盡瘁之義,進退奚輕?念卿受知於君,何忍棄予而去?顧予托意惟相,不可捨卿爲治,玆以諄諄,毋庸邁邁。惟卿,厚德雅量,達識通才,歷試內外,望實俱隆,備嘗夷險,操守難奪。掌銓衡而譽著水鑑,陟台鼎而卜叶金甌。挈紀提綱,任一世之責,垂紳正笏,爲百僚之儀,倘所謂古社稷臣,孰不曰眞宰相器?期寡人視以心腹,有望於扶顚持危,庶元老竭其股肱,無憚於救焚拯溺。王言如絲綍,不欲多談,相業在䌤綸,勉修厥職。須回若浼之志,以副如渴之誠。於戱,當卿有無妄之憂,若恫乃已,逮卿占勿藥之喜,實慰我心。雖未能造朝而告猷,亦何妨臥閤而論道?所辭宜不允,故玆敎示,想宜知悉。知製敎朴權製進
院啓,請還收蒙宥罪人崔益望·河海雲·李文海·尹以寬放釋之命,竝爲仍囚,依律定罪。請還收毛乙立·崔尙根減死定配之命,依律定罪。措辭竝見上答曰,勿煩。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情,請其時捉虎領率將校等,摘發科罪。措辭竝見上答曰,不允。末端事,依啓。
忠淸監司書目,公州呈,以刑曹參判洪萬朝辭職上疏上送事。啓。答曰,省疏具悉。卿其勿辭,上來察職。
假注書金舜衡書啓,臣承命馳往于鎭川草坪面行中樞府事崔錫鼎所住處,傳諭聖批,則以爲臣,猥蒙恩命,病未趨承,敢以一疏,冒陳請罪矣。不意玆者,史官連來,傳宣聖批,辭旨溫諄,使之從速上來,奉讀以還,感淚自零。在臣分義,惟當行不俟駕,而狗馬之疾,遇寒添劇,方在委頓沈淹之中,坐違嚴召,一倍兢蹙,賤疾如有一分强起之勢,則瞻依輦轂,固臣所願,而卽今病狀,實無自力趨造之望,伏地隕越,不知所達云矣,敢啓。傳曰,知道。
明日仁政殿文科殿試時,讀券官三,金昌集·金鎭圭·尹世紀,對讀官四,朴權·宋儒龍·金興慶·洪受瀗。慕華館武科殿試時,參試官三,兪集一·李宇恒·尹就商,參考官三,韓永祚·徐宗謙·郭基之。
明日永昭殿移奉慶德宮時,出宮正時,巳正初刻,王世子祗迎出宮正時,巳初二刻,明日仁政殿文科殿試時,開門罷漏後。
持平沈宅賢上疏。入啓。答曰,省疏具悉。陳戒之誠,予用嘉尙,北路罪囚考官獄事,俾速稟決,按覈事及佐幕擇擬事,當申飭金吾·銓曹,而至於除講陞六,不害爲一時變通也。爾其勿辭,從速察職。
忠淸監司金演上疏。大槪,臣辭陛之期不遠,請得恩暇,往省父母丘墓事。入啓。答曰,省疏具悉。卿其依疏辭往來焉。
判府事徐文重箚子。大槪,久病之餘,添備於陪從之列,不能起動,伏乞亟命刊去臣名於殿試試官之望,俾無臨時顚倒之患事。入啓。答曰,省箚具悉卿懇。卿其安心勿辭,從容善攝。以上朝報
太僕寺啓曰,濟州載馬船隻,例自本寺,行關分付,則自監營,預爲輪定於沿邊各邑,使之趁三月入送,然後霖雨前可以發送,今年則各邑般隻,皆過時後入去,而光陽則終不入送,自本州艱難賃船載送云。事目內,三月齊到,四月裝載者,蓋欲其霖雨之前,使之回泊,而近來各邑,慢不擧行,致令船隻,過時入送,已極可該,而光陽則終不入送,至令本州賃船載送,揆以事目本意,不可不論罰,以爲日後警飭之地,光陽縣當該縣監,依事目罷黜,何如?傳曰,允。出太僕謄錄
兵批,金鼎億爲加里浦僉使,尹淑爲永宗僉使,李贇爲忠淸兵馬虞候,朴泰淳爲僉知中樞府事,崔禛爲兼五衛將,尹摛爲訓鍊副正,沈枰爲同知中樞府事,李萬全爲都摠都事,郭基之爲都摠經歷,李梫爲訓鍊主簿,梁益茂爲訓鍊僉正,閔遠重爲都摠經歷,南峻爲忠州營將,李井煥爲昌洲僉使,韓翼世爲五衛將,金重九爲洪州營將,閔宣重爲草芝萬戶,金禹鉉爲牛峴僉使,李檝爲武兼宣傳官,柳昌績爲武兼宣傳官,崔峻碩爲武兼宣傳官,李梫爲從浦萬戶,朴世重·申慶汝爲訓鍊主夫,李壽遠爲赤梁僉使,李太古爲沙浦僉使,宋廷蕃爲都摠都事,趙健爲訓鍊主夫,安仁宅爲同知中樞府事,李遂良爲訓鍊僉正,郭基之爲訓鍊副正,柳澨爲訓鍊判官,朴尙彬爲委典僉使,柳文燧爲北道兵馬虞候,趙脩爲宣傳官,李遂良爲宣傳官,鄭以雲爲都摠經歷,柳萬章爲都摠都事,吳夢奎爲訓鍊判官,趙達善爲宣傳官。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審此時聖候,若何?中宮殿水刺厭進及諸症,亦復如何?臣不勝憂慮,敢來問安。答曰,知道。無事。內殿症候,差減矣。
吏曹啓目,粘連觀此忠淸監司狀啓,則保寧縣監李再春所志內,家在忠州,堂有兩老,年迫八旬,自本縣距忠州,旣是三百里外,親病日漸沈痼,勢難離側,合有變通之道,令該曹稟處亦爲白有臥乎所,親年七十,勿敍三百里外,載在法典,改差,何如?啓依允。
執義尹弘离再度呈辭,及正言朴弼明三度呈辭。入啓。遞差。
待敎趙泰億,牌不進,依承傳罷職,奉敎金相元,牌不進,依承傳罷職。
左議政李世白三度呈辭。入啓。傳曰,不允批答。
有政。兵批,權璟爲五衛將,崔福謙·睦慶賢爲宣傳官,崔斗三爲武臣兼宣傳官,呂聖興爲守門將,閔海楫爲忠翊衛將,鄭鴻賓爲部將,韓紀遠爲永達萬戶,李碩亮爲釜山萬戶,鄭世周爲阿五地萬戶,李亨命爲訓鍊僉正,崔禛爲惠山萬戶,李東益爲都摠都事,許慶爲訓鍊主夫,卞就夏·沈賂爲宣傳官,李天賚·金鎰爲守門將,申憲周爲宣傳官,柳曼爲僉知中樞府事,鄭翊載爲武兼宣傳官,崔演爲訓鍊主夫,姜碩望爲五衛將。
上在昌德宮。停常參·經筵。
掌令李彦經啓曰,臣於昨日,進參武科殿試試所,向暮後,始伏見僚臺疏本,則以臣捉虎將校請罪之啓,不竝論入直寢郞爲非,律之以失於嚴正,臣不勝瞿然之至。無識將校輩,不知陵寢之爲至尊至嚴,乃有此妄作橫拏之事,聞甚驚駭,敢有所論啓,而以摘發科罪爲請,則自有當施之律,亦豈欲等閑論罰也?且當該參奉之不能禁斷,固有其責,而將校旣藉軍令,微官有難牴牾,其不得登時報聞,似不足深罪,故置而不論矣。今此僚臺之疏,極其嚴截,臣論事疎漏之失,著矣。身在信地,不敢擅離,黽勉經宿,今始來避,其見非於公議,至此尤大,臣何敢一刻蹲仍於臺次乎?請命遞斥臣職。答曰,勿辭,退待物論。
政院啓曰,掌令李彦經,因言送昨日進參於慕華館武科殿試矣。以不論寢郞之事,被斥於僚臺之疏,卽者來避,以畢試後引避之意,再三往復,則稱以言送,與受點有異,旣有應避之嫌,臺體所在,卽宜自列云,而必欲捧入,不得已今方捧入,而本府之官,或在外或未肅拜,無他行公之員,除在外人員外,執義李德英,持平沈宅賢,竝卽牌招肅拜,以爲推移進去之地,何如?傳曰,允。
謝恩,執義李德英,持平沈宅賢。
全羅監司書目,南原呈,以掌令崔啓翁辭職上疏上送事。啓遞差。
禮曹判書金鎭龜上疏。大槪,臣於憲臣疏語,不勝瞿然,乞遞臣職事。還出給。
持平沈宅賢啓曰,臣於前疏,略及陵寢獵獸將校輩請律之不嚴,及當日入直齋郞不竝論之失矣。論啓之右僚,以此引避,處置歸於臣身,臣於是,有不敢晏然者。蓋臣淺見,則國陵事體極嚴且重,將校輩自其獵獸而震動陵內至敬之地,則事犯一罪,律有三尺,而臺啓中摘發論罪之請,不過爲尋常懲罰之目,似有欠於重事面之道,至於在直寢郞,目見校卒之狼藉橫挐,而恬不知駭,卒無報聞儀曹之,則矇昧尸職之罪,亦不可不論,豈可以不能牴牾,有所容恕哉?雖然,以臣愚妄一言,致此僚席之不安,則臣何可獨爲蹲冒,而亦不敢可否於立落,請命遞斥臣職。答曰,勿辭,退待物論。
左議政李世白三度呈辭。不允批答。王若曰,勤懇之旨屢宣,不憚煩複,巽辭之章繼上,胡至再三?玆復諄諄,毋庸邁邁,念國家可爲太息。顧今日此何等時?下民其咨,公私蓄積之匱竭,上天不弔,水旱饑饉之荐仍。邊備疎虞,封疆無可恃之勢,朝論乖裂,腹心有先潰之憂。下一着而救危碁,必待國手,投半劑而起死疾,惟在良醫,是誠危急之秋,孰任弘濟之責?惟卿,德量渾厚,器度凝嚴。大廈頹傾,允矣作棟樑之任,洪流震盪,屹然有砥柱之功。歷試內外而練達時宜,久處樞機而綜理事務。雍容廊廟,百僚有矜式之休,吁咈廈氈,小子切仰成之志。當國家吉凶之禮,委畀甚隆,凡庶事措置之方,指顧而集。夙夜靡盬,卿則知職分之當爲,霖雨興思,予所以倚毗者彌篤。夫何勞瘁之成疾,以致呈告之徑時?保躬處休,寧恝機務之積滯,何恙不已,佇冀神明之護持。目今時勢之艱虞,雖君臣馳騖而不足,況此輔相之進退,實邦家安危之所關?尙賴一二臣共貞之忠,冀續億萬年無彊之運,卿若果於忘世,予將誰與爲治?不以筋力爲勞,克綏厥職,須體心膂之托,毋執過嫌。不在多言,庶可深諒。於戱,年齡未至,詎合懸車而丐閑?精力不衰,固當臥閤而論道。宜念盡瘁之義,亟回釋負之心。所辭宜不允,故玆敎示,想宜知悉。知製敎鄭維漸製進
吏曹啓曰,臺諫有闕,政事,取稟。傳曰,過國忌後爲之。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,雪後陰寒,伏未審此時聖候,若何?中宮殿症候,再昨伏承差減之敎,臣不勝喜幸之至,卽今諸症,益有差勝之效乎?敢來問安。答曰,知道。無事。內殿症候,差減後一樣矣。
謝恩,兼春秋申慶濟。
左議政李世白四度呈辭。入啓。傳曰,卿之疾恙,出於積勞之餘,慮念殊深,神明所相,旋有勿藥之喜,切自欣幸,以爲卿不我遐棄,出而視事矣。不料請急之章,遽及仰成之辰,愕然失度,無以爲懷。噫,試觀今日,此何等時?災異層生,而天怒於上,飢饉荐臻,而民困於下,如大廈之將傾,若涉川而無涯,中夜興歎,無樂爲君。當此之時,雖君臣上下,聚精會神,救焚拯溺,猶懼其顚躋,矧卿以宿德元老,不思鞠躬盡瘁之意,必欲奉身而退,則疇克胥匡?甚非所望於大臣者也。玆遣承宣諭予心腹,卿其亟斷巽牘,臥閤論道,弘濟時艱。仍傳曰,遣承旨傳諭。
院前啓,以國忌齋戒,今明日姑停。
傳曰,史官一員待命,騎馬三匹卜馬二匹,立之。
上在昌德宮。停常參·經筵。
左副承旨呂必容書啓,臣承命傳諭于左議政李世白,則以爲臣,冒昧呈告,實出於萬萬不得已,庶幾天鑑垂燭,亟命處分,而恩批三宣,已極惶隕,不料近侍又臨,聖諭特降,絲綸十行,辭意隆摯,有非不肖如臣所敢承當,臣伏地莊誦,感淚交迸。若使臣有一分可進之勢,寵諭到此,臣何敢一向偃伏,自速孤恩負國之誅哉?誠以臣之疾病,乍歇而旋劇,進退無常,尙未離牀席之間,雖欲不計顚沛,竭蹶趨命,其勢末由,聖渥愈重,而臣罪愈深,雖被萬戮,何以自贖?數日以來,精神益復昏憒,區區危悃,亦未敢仰攄一二,差得稍定,謹當以一文字,仰請違慢之罪云矣。敢啓。傳曰,知道。
武科殿試參試官,以命官意啓曰,今日騎蒭試取時,擧子邊翼祥,以貳中入格,而所射之箭,掠過蒭人,不聞其得中之聲,而三四蒭監的官,皆以所中木片,上於廳上,兩箭皆不得中之狀,乃是廳上諸試官之所目見,似有用情之迹,故三四蒭監的官及拔箭冶匠,竝爲推問,三蒭監的官,則以爲冶匠,稱以中箭,劈取木片,使渠伏地,故一依所言爲之云。四蒭監的官,則以爲得中之狀,渠所目見,故以得中上於廳上云,而取見蒭木片,則皆無着箭之痕,冶匠之用奸,據此可知。再三推問,終不直招,三蒭監的官,則箭過之後,冶匠劈取木片之狀,渠雖目見云,而終不發覺,四蒭監的官,則終始牢諱,顯有同情用奸之狀,事甚痛駭。兩蒭監的官,武兼宣傳官孫碩揆·趙達善,冶匠私奴聖任,保人李蒙土里,擧子邊翼祥等,竝命攸司,爲先囚禁,一一詳覈,依法科罪,何如?傳曰,允。
政院啓曰,掌令李彦經,持平沈宅賢,引避退待,已過兩日,而府府之官,或在外,或未差,或呈告,尙未處置,監察多時,亦涉未安,除在外人員外,呈告人員,卽爲牌招察任,何如?傳曰,允。
左議政李世白箚子。入啓。答曰,省箚具悉卿懇。纔諭至意,復何多誥?卿其須念國事,安心勿辭,臥閤論道,以副如渴之望。仍傳曰,遣史官傳諭。
府啓,竝引嫌而退。請罪將校,大體得宜,未論寢郞,不必深嫌,嫌難處置,其勢固然,不可以此,輕遞言官,請掌令李彦經,持平沈宅賢,竝命出仕。答曰,依啓。
府院前啓,國忌,今日姑停。
章陵忌辰祭所內,摘奸。
有政。嘉山郡守金得文,刑曹參議李震壽,平山府使宋廷奎,靈光郡守任埅,持平柳鳳輝,兼西學郡守李光佐,安奇察訪鄭希先,正言金興慶,掌令李彦經,禮賓奉事李挺晳。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,歲律將除,陰寒未解,伏未審此時聖候,若何?中宮殿水刺厭進諸症,日有差勝之效乎?廟見吉日,曾以來初三日涓吉矣。卽今中宮殿諸症候,雖或比前差減,方在靜攝之中,勞動行禮,必有添傷之患,似當稍待日氣和暖,退定行禮,臣等待罪保護之地,不勝區區之慮,敢來問安,竝以仰稟。答曰,知道。內殿症候差減矣,勿爲問安。
左議政李世白五度呈辭。啓。傳曰,安心調理。
大殿·中宮殿·世子宮,政院·玉堂·二品以上·六曹過歲問安。答曰,知道。嬪宮,政院·玉堂過歲問安。答曰,知道。
府啓,請還收炤兄弟放歸田里之命,竝命絶島定配。請還收科獄罪人酌處之命,更加嚴刑得情。措辭竝見上訓鍊院正,乃是堂下武弁之極選,其不可人人而濫受也,決矣。新除授尹摛,本以常調,兼有謗言,且其履歷,不過四品,而一日再轉,超授本職,躋躐太驟,物情未允,請訓鍊院正尹摛改差。太學公薦,實是賓興之遺意,所當以士林中有名望者應選,而近來公道漸頹,私意太勝,不問其人之賢否,惟視請托之多寡,恬靜者見棄,躁競者居先,公薦之設,豈端使然哉?新除授厚陵參奉禹九敍,以庸陋不似之人,圖占薦目,濫叨恩點,除目之下,物情駭然,請厚陵參奉禹九敍汰去,因令申飭國子,從今以後,各別掄選,俾杜冒濫之弊。新除授司諫院正言兪彦明,時在全羅道益山地,請斯速乘馹上來事,下諭。答曰,不允。下諭事,依啓。
兵批,閔重騫爲訓鍊習讀官。添書校正郞廳柳億基。日記廳郞廳李翼元書。
