上在昌德宮。停常參·經筵。
申時,太白見於未地。內下日記
上在昌德宮。停常參·經筵。
申時,太白見於未地。夜一更,坤方艮方,有氣如火光。
院啓,司圃別提黃德裕,本以賤隷,至授東班正職,臣等請汰之論,只爲重官方也。雖受軍功之帖,旣非平人,遽授正職,決非所堪,請命汰去。司憲府監察卞時望,爲人老敗,頃於正朝習儀時,不能行禮,如此衰老之人,不可仍置殿中之任,請命遞差。答曰,依啓。黃德裕事,不允。朝報
有政。吏批,以趙絅爲刑曹判書,金嶷·崔景瑗爲開城府童蒙敎官,金泳·金燮·金彬爲開城府童蒙訓導,李必馨爲平海郡守,金南重爲大司憲,羅星斗爲戶曹佐郞,安獻奇爲禁府都事,金蓍國爲大司成,趙啓遠爲右副承旨,朴長遠爲同副承旨,李垕爲待敎,朴安期爲校書副正字,李時昉爲延城君,成玧爲鎭岑縣監,朴安期爲奉常參奉,李厚先爲禮曹佐郞,李玹爲童蒙敎官,金鍊爲工曹參判,閔應慶爲淮陽府使,吳暹爲咸平縣監,李之恒爲大司諫,李奎鎭爲禁府都事,任義伯爲淳昌郡守,鄭砅爲竹山府使。
迎接都監啓曰,遠接使,以勅使出示路程,記送于都監曰,自所串至弘濟院二十五站中,只所串·車輦·雲興·納淸亭·劍水·葱秀站·長湍·碧蹄八處,中火,其餘則皆以宿站磨鍊,計其日字,義州離發,第十八日,當爲入京之意,敢啓。傳曰,知道。迎接都監謄錄
上在昌德宮。停常參·經筵。
未時,太白見於未地。夜一更,艮方東方巽方,有氣如火光。
義禁府啓曰,以全南監司許積在逃逆賊尹貞粹捕捉狀啓回啓事,早朝開坐于本府,則都事尹以益·權順昌,稱病不參,各司開坐時,有病故之員,例爲預先呈狀受由,而尹以益等則公然不進,郞官怠慢之習,極爲不當,竝推考,何如?答曰,竝先罷後推。禁府謄錄
上在昌德宮。停常參·經筵。
申時,太白見於未地。
備邊司啓曰,以廣州府尹黃㦿官穀收捧狀啓本司回啓粘目,傳曰,兩班受食之數幾許乎?問啓事,傳敎矣。前後糶糴之數,本寺無緣詳知,京外兩班等受食後,未收,令黃㦿一一査出姓名及石數,開錄啓聞之意,行會,何如?答曰,依啓。備局謄錄
上在昌德宮。停常參·經筵。
申時,太白見於未地。夜五更,流星出亢星下,入東方天際,狀如拳,尾長四五尺許,色赤。
藥房都提調臣金自點,提調臣韓興一,副提調臣金光煜啓曰,春來寒凍,甚於嚴冬,伏未審此際,玉候調攝,比前何如,而渴候脹候,亦復何如?臣等不勝區區伏慮之至,敢來問安。答曰,與前一樣。藥房日記
有政。吏批,以吳穎發爲內資主簿,李翊漢爲內資奉事。
迎接都監啓曰,都監所屬三司中宴享所用造果香醞等事,內資專掌,而主簿金全,昏不致察,奉事李惟明,迂疎性拙,不能擧職,勅使入京漸迫,措辦諸具,殊甚可慮,竝爲改差,其代,令該曹當日內口傳差出,俾卽察任,何如?傳曰,允。迎接都監謄錄
上在昌德宮。停常參·經筵。
申時,太白見於未地。夜三更,流星出亢星下,入巽方天際,狀如拳,尾長二三尺許,色赤。內下日記
傳曰,史官一員待命,騎馬三匹立之,宗廟永寧殿大祭所內摘奸。內下記草
上在昌德宮。停常參·經筵。
太白見於未地。
答禁府粘連曰,依允。婢愛祥,以婢證主,實涉不可,刑訊安徐,且李益達,不無安恕之道,只推考,勿爲罷職,以副民願。
答戶曹粘連曰,故敗之迹,似未現著,蕩滌勿懲。
答刑曹判書趙絅疏曰,省疏具悉。卿辭至此,當勉副焉。
答禮曹草記曰,頃年大君夫人朝見時,則以絳紗袍磨鍊矣。
答禮曹草記曰,知道。皆謂之朝則其服色,似無不同之理也。內下記草
有政。吏批,以鄭之虎爲海州牧使。吏批政事
上在昌德宮。停常參·經筵。
辰時,日暈兩珥。
府啓,洪淸監司金素罷職事。答曰,推考。
答府曰,所論似爲不近,勿爲更煩。內下記草
上在昌德宮。停常參·經筵。
義禁府啓曰,戊子十一月二十二日,前廣州府尹李䅘議處啓目判府內,還上雜穀,畢捧後議處,以杜謀避之習事,傳敎矣。南漢軍餉往年未收,以黃㦿狀啓,今始停捧,待秋收捧之意,備邊司覆啓允下,李䅘,何以處之?敢稟。傳曰,削職放送。以上義禁府謄錄
上在昌德宮。停常參·經筵。
申時,太白見於未地。夜一更至四更,月暈。
大司憲金南重,執義柳慶昌,掌令申悅道·申洬,持平李壽仁·李袤啓曰,方伯非小官,若無大段所失則不可輕論,而物議喧謄,久而愈激,則臣等所論,不容但已,當初啓辭中,只據梗槪者,語涉煩屑,不欲畢露也。昨承聖批,又以似爲不近爲敎,臣等請略陳其實狀焉。素之家眷,方在槐山地,往來頻數,淹留引日,種種弊端,何可毛擧?每當節日,添徵祭需,供給太繁,列邑苦之,且兵營婢子,挾畜已久,而諉以請還移屬,反謂他人率去,至於啓聞,此不覺其所畜者,乃是其人而謬爲此擧乎,抑其間自有別樣曲折而然耶?聞者駭異,中外傳笑,推此一事,其他可知,政治荒亂,有不足言,如是而可能彈壓一道,以盡承宣之責乎?亦何可坐待緘辭,仍察本職乎?洪淸監司金素,請命罷職。答曰,依啓。朝報
政院啓曰,勅使接見時酬酢說話,依前加減書入,而如濟州長兒事及倭館情形等事,彼若提問於話頭,則自我酬應之說,不可不預爲講究,請令備局商度定奪,以備睿裁。傳曰,依啓事,命下矣。今番接見時,濟州事似不必提問,而若或問及,則長兒病勢危重之意,前已言及而終不能救,不幸甚矣。如或問其日月,以八月二十七日身死之意言之,倭情則前年秋末,館中從倭等,以爲邊將出入時,有違規例,乃敢敺打,此前所未有之事,其往來行止,亦異於平昔,其情叵測云云,似爲宜當,敢啓。答曰,知道。
備邊司啓曰,每於勅使出來時,以自上不得郊迎之意,別遣近臣,俾及於瑞興·鳳山之間言及,已成規例,而必待遠接使中路馳啓,然後送之矣。今者勅行,將入海西之境,儐伴之臣,尙無馳啓,恐未及致察而然,近年已行之例,不可廢闕,令該曹問安官依前差出,卽爲發送,何如?答曰,允。
又啓曰,本司堂上有闕,副提調申冕,使之仍察有司之任,何如?答曰,依啓。以上備局謄錄
答義禁府啓目,依允。功減一等,除贖決杖爲乎矣,申善繼·金塾·鄭植等乙良,分揀。
禁府草記。李䅘事。啓。答曰,削職放送。內下記草
有政。吏批,以任重爲持平,愼愿爲禁府都事,韓相爲監察,洪得一爲安邊府使,尹宗之爲禁府都事,兪㯙爲漢城右尹,李澥爲刑曹判書,權諿爲司藝,鄭攸爲吏曹佐郞,徐祥履爲司成,柳景緝爲兵曹參議,刑曹正郞金寅亮,工曹正郞洪琂相換,權益中爲瓦署別提,鄭太和爲右議政,鄭太和爲承文都提調,應順爲坡興君,㵓爲司饔副提調。吏批政事
上在昌德宮。停常參·經筵。
夜一更二更三更,月暈,流星出北斗星上,入句陳星下,狀如拳,尾長二三尺許,色白。四更,月暈。
下直,開城府迎慰使金鍊。
藥房都提調臣金自點,提調臣韓興一,副提調臣金光煜啓曰,春寒尙峭,伏未審此際,玉候調攝,比前何如?玉候久在違豫之中,而勅使入京不遠,便殿接見時,必有勞動添傷之患,臣等不勝區區伏慮之至,敢來問安。答曰,與前一樣。藥房謄錄
傳曰,史官一員待命,騎馬三匹立之,御營軍內摘奸。
答沔川郡守尹復元疏曰,省疏具悉。嘉爾爲國之誠,疏辭當留而採施焉。
答刑曹判書李澥疏曰,省疏具悉。卿才實合此任,宜勿控辭,安心察職。
答刑曹草記曰,近來官員昏庸,下人奸濫,有此無前之事,當身依法刑推,代身庸禁,則自無如此之弊矣。
答刑曹草記曰,除贖決杖爲乎矣,軍士乙良分揀。內下記事
上在昌德宮。停常參·經筵。
自辰時至未時,日暈。
備邊司啓曰,伏見遠接使李時昉馳啓,有六款事,倭國造劍事也,濟州長兒事也,倭情叵測,專恃上國事也,喜賀大慶,趁行赦宥事也,聞其傳訃,特示驚嗟事也,謝恩使差送事也。五款事則自上接見時酬酢之際,似當觀勢語及,使諸勅聞知,而至於謝使,則自前以大臣差出,例也。宣勅後,令該曹擧行,城池修築等事,依狀啓,到京之後,乘便言及,何如?答曰,依啓。長兒事及膺連事,自上言及不便,大臣言之,似可矣。
備邊司啓曰,中江開市,二月十五日當爲設行,兩西商賈,預爲整齊,優齎貨物,及期入送,俾無埋沒之弊事,黃海·平安等處,知會擧行,何如?答曰,允。
禮曹啓曰,以本曹節目單子,傳曰,宣勅·頒勅·本朝陳賀,各張磨鍊擧行,頒勅,依前例第三日爲之事,傳敎矣。癸未年則有曉諭民人等事,因本曹啓辭,百官竝爲行禮於慕華館,而今則與此有異,故頒詔時百官似當參於南別宮,添入節目中磨鍊矣。今承下敎,頒詔及百官陳賀,各張磨鍊,而南別宮頒詔八方時,王世子百官竝參一款,減祛改磨鍊之意,敢啓。傳曰,知道。勅使入京日,仁政殿宣勅本朝陳賀,依前例翌日爲之。迎接都監謄錄
上在昌德宮。停常參·經筵。
夜五更,月暈,流星出翼星下,入南方天際,狀如拳,尾長三四尺許,色赤。內下日記
上在昌德宮。停常參·經筵。
申時,太白見於未地。酉時,日暈。夜一更,月暈兩珥。二更五更,月暈。
傳曰,崇善君家舍次知內官言聽,仁慶宮餘存堂廡,撤毁移造以給事,言于該曹。
有政。吏批,以李陽復爲禮曹佐郞,權興益爲禮曹佐郞,金翰朝爲學諭,金嶷爲校書副正字,尹得說爲洪淸監司,金以鏡爲司書,閔汝老爲典籍,沈詻爲同知成均館事,朴渟爲淳昌郡守,辛啓榮爲全州府尹,沈儒行爲兵曹正郞,林葵爲典籍,李惟碩爲全南都事,尹鏶爲副修撰,柳景緝爲承旨,鄭維城爲左承旨,宋國澤爲右承旨,柳景緝爲左副承旨。吏批政事
上在昌德宮。停常參·經筵。
卯時辰時,日暈。一更二更,月暈。三更,黑雲一道如氣,起自坤方,直指巽方,長竟天,廣尺許,良久乃滅。
傳曰,今下弓矢,慶興府使李克和,在德萬戶河永濕處給送。內下記草
藥房都提調臣金自點,提調臣韓興一,副提調臣金光煜啓曰,雨雪之餘,寒氣猝劇,伏未審玉候調攝,比前何如?日候不適,寒暖失序,閭閻之間,感冒者亦多,此際將理失宜,必有添傷之患,臣等不勝區區憂慮之至,敢來問安。答曰,與前一樣。藥房日記
前吏曹判書鄭太和上疏。右相辭免事。入啓。答曰,省疏具悉卿懇。卿有才有德,實合輔弼之任,宜勿控辭,須速論道,以副上下之望。
府啓。康陵參奉崔瀷汰去事及尙衣別提趙文麟汰去事答曰,依啓。內下記草
備邊司啓曰,本司武郞廳李馪,奔走勤仕,已滿十五朔,依例六品遷轉事,捧承傳施行,何如?答曰,依啓。
又啓曰,郊迎一款,自前所持難,而今番之事又異,則前遣承旨,似不可已,不必以坡州爲限,馳及其所到處爲當,令政院稟處,卽爲發遣,何如?答曰,允。
備邊司例兼堂上,吏曹判書沈詻啓下。
義禁府啓曰,勅使所館處各門把守,及勅使出入時禁喧假都事五員,假書吏六人,依前例令該曹預爲擇差,俾無臨時生事之患,何如?傳曰,依啓。
迎接都監啓曰,勅使軒架時雜像,例於三度習儀時曳出於慕華館矣。體重之物,曳運往來之際,不無傷破之患,依近例只出崇禮門外,暫令私習,不爲遠出之意,敢啓。傳曰,知道。迎接都監謄錄
上在昌德宮。停常參·經筵。
卯時,日有兩珥。自辰時至午時,日暈。申時酉時,日暈。夜一更,月暈兩珥,暈西有冠,暈東有履,左右有戟,色皆內赤外靑,白虹貫月。二更,流星出星星下,入南方天際,狀如鉢,尾長三四尺許,色赤。
右議政鄭太和上疏。入啓。答曰,省疏具悉至懇。予意已諭,卿其勿爲固辭,速出行公,以濟時艱。內下記草
備邊司啓曰,城池修築一款,入京後言及之意,曾已覆啓矣。伏見遠接使李時昉馳啓,則平安兵使遠入寧邊之意,亦已言說云,勅行入京,中使傳言時及臣自點等相見之際,城池修補及兵使還入寧邊事,反覆措辭,期於回聽,何如?答曰,依啓。大臣先爲言及,似當矣。備局謄錄
上在昌德宮。停常參·經筵。
夜一更,月暈兩珥。四更五更,月暈。
右議政鄭太和上疏。入啓。答曰,省疏具悉卿意。災變日甚,勅使將到,卿須念國事,勿爲固辭。
府啓,持平李袤遞差事。答曰,依啓。
院啓,正言李廷夔出仕事。答曰,依啓。
吏曹判書沈詻上疏。入啓。答曰,省疏具悉卿懇。卿以先朝舊臣,才望素著,今拜此任,亦云晩矣。宜勿控辭,調理察職。內下記草
備邊司啓曰,伏見遠接使李時昉,同副承旨朴長遠聯名馳啓,則郊迎之禮,當到弘濟院,面議停當云,臣自點,與都承旨金光煜,明日出去,相見時,各別措辭開說,期於回聽之意,敢啓。答曰,知道。
又啓曰,城池等事,曾因遠接使馳啓,已爲覆啓,伏審下敎之意,而卽又伏見平安監司鄭致和馳啓,大槪相同,臣自點等,當於勅行入京後相見時,措辭開說之意,敢啓。答曰,知道。
迎接都監啓曰,勅使各宴時,王世子進參,則行酒宰臣,無大臣行禮之事,而今番郊外餞宴,宰臣右議政臣鄭太和前以吏曹判書受點,仍存不改,有違前規,令政院照例稟處,何如?傳曰,允。迎接都監謄錄
上在昌德宮。停常參□□。
夜四更,流星出井星上,入乾方天際,狀如鉢,尾長三四尺許,色赤。巳時午時,日暈。
傳曰,今下弓矢,阿耳僉使林成立,神方仇非萬戶安忠善處給送。
吏曹判書沈詻上疏。入啓。答曰,省疏具悉至懇。予意已諭,卿其勿爲固辭。
府啓,中部參奉禹聖規,內贍主簿金汝孝,直長李䄂,禮賓參奉趙爾䎘等罷職事。答曰,依啓。內下記草
藥房提調臣韓興一,左承旨臣鄭維城啓曰,春寒猶峭,節宣甚難,伏未審此際,玉候調攝,比前何如?客使明將入來,接待之時,旣有動作之勞,酬酢之際,又多精神之費,惱憊添傷,必非尋常,臣等區區憂慮,有倍常時,敢來問安。答曰,症候與前一樣,藥房謄錄
禮曹啓曰,世子下令內,上年使行,屢度宴禮,稱以詔中有語,去其繁文,終日坐而行禮,已成規例矣。今雖問禮官定奪云,而諸勅忽於文字,援引前例爲事,若臨時見怪,則亦涉未妥,不無預爲講定之道,更言于該曹,使之預爲定奪,俾無臨時顚倒之患事,下令矣。上年春勅使下馬宴時,茶禮則座上行之,進卓及大小膳時,除助進,行酒時,亦除果盤之事,勅使於座上明言之,而其時侍講院·司饔院,初無四禮減除分付該曹之擧,故此四等節目,則不敢私自刪去,儀注中竝爲磨鍊,已經御覽,問禮官,又爲呈納於義州矣。今承下令,世子前入達原儀注中,此四禮付標,而勅使入京後,此等四禮,依上年勅使之言,減去之意,令譯官措辭言及,何如?傳曰,依啓。迎接都監謄錄
上在昌德宮。停常參·經筵。
夜五更,月暈。
勅使入來,王世子郊迎擧動,自上接見于熙政堂。
府粘連啓目。答曰,依允。功議各減一等爲乎矣,色吏除贖決杖。
府粘連啓目。答曰,以怠慢之罪,照律施行,內下記草
備邊司郞廳,以領·左·右相意啓曰,明日有陳賀之擧,且有宴禮連仍,故臣等欲於今日見官禮後,共見第四使,言及前日啓下事,先令李馨長,乘便探問,則第四使卽通議于諸勅而答曰,今日行禮勞困,此後某時,可以相見,而欲有所言,則若干重臣,亦與同入爲當云云,從當觀勢相見,而備局堂上,竝令來參,何如?答曰,知道。堂上竝爲入見,似涉煩擾矣。備局謄錄
有政。吏批,以李袤爲兵曹佐郞,洪宇紀爲內贍直長,金以誠爲內贍主簿,金鼎鉉爲仁川府使。吏批政事
迎接都監啓曰,卽接遠接使移文,則弘濟院,卽前日碧蹄站也。乃是京畿出接之地,問安請來等事,勿爲擧行,都監堂上·郞廳祗迎及軍威轎子諸具,竝爲待候於迎恩門內事,鄭使明白分付云,依此擧行之意,敢啓。傳曰,知道。今後勿爲忘却,可也。
又啓曰,內贍主簿·直長,分差都監宴享,諸具專掌矣。以憲府所啓,竝爲見罷,本寺他無兼察之員,其代令該曹今日內,口傳差出,卽令差任,何如?傳曰,允。
又啓曰,勅使卽刻還館之意,敢啓。傳曰,知道。
又啓曰,勅使入館之後,自今日爲始,各色郞廳各一員直宿之意,敢啓。傳曰,知道。
又啓曰,諸勅使,令差備譯官傳言百官,見官禮卽行之云,敢啓。傳曰,知道。
又啓曰,見官禮罷出之後,諸勅各還所館之意,敢啓。傳曰,知道。
又啓曰,呈才人留待江上船遊,獵鷹聚待,三田碑閣往見等事,其令譯官探問于第四使,則不無弊端,竝皆停罷云,依其言擧行之意,敢啓。傳曰,知道。
又啓曰,勅使不爲遊觀,亦不往三田渡云,故將此意,已爲入啓,知委各處矣。其中房守軍一百五十三名中,五十九名永放,九十四名姑放,回程前一日,還爲調用之意,敢啓。傳曰,知道。
又啓曰,第四使,以差備譯官,傳言,前日往來時,鳳山盲卜安忠立相知矣。今聞來在京中,欲爲相見云,使之入見,何如?傳曰,依啓。
又啓曰,下馬宴某日設行之意,使諸勅使差備譯官探問,則明日當爲設行,而一依戊子春勅時已定之規,只於座上行盃而已。進卓等三款節次,竝皆除祛云,敢啓。傳曰,知道。
又啓曰,上勅使,卽令差備譯官傳言曰,俺耳鳴,氣且不平,欲施鍼藥,得見術高醫官,卽令啓知云,敢啓。傳曰,良醫使之趁卽入見。
又啓曰,在前因淸國事頒敎時,勅使取來敎文,自館所有分送八道之規,故今番慮或有如前所爲之擧,當初該曹頒敎事目磨鍊中,勅使入館後,探問處置之意,啓下矣。卽令李馨長微探于鄭使,則頒赦一事,專在本國所爲,非俺等所可干預,歸路到開城府·黃州·平壤等處,聚會大小民人,宣讀赦文,以示一國均蒙大霈喜悅之意於諸勅使而已云,敢啓。傳曰,知道。
傳曰,勅使求見鍼醫,則所當卽爲啓達,而傳語來傳,良久始爲入啓,且使良醫入見事下敎之後,入見與否,尙不啓達,都監所爲,殊極怠慢,此意問啓。
都監啓曰,云云事,傳敎矣。見官禮罷後,大臣退去館內依幕,臣斗杓·臣興一等,亦在其處矣。譯官李逸來言,上勅使有耳鳴氣不平之症,欲爲鍼藥,求見醫官,使之啓知云,卽構草記,依例使書吏辛孝英稱名者,騎馬馳送傳給於闕下,留待公事郞廳,仍呈政院,而其草記批答,以申時出送,則似無其間稽傳之事,而但傳語則甚爲疾速,啓辭構草正書之際,雖未免暫時遲滯,至於良久,恐是譯官稽傳勅使之言於臣等之致,當該譯官,姑先推考。且勅使求見醫官事,草記批答,有良醫使之趁卽入見之敎,而無御醫定送之敎,故更構啓辭,方欲入啓,內醫朴頵,自館所來言,因掌務官分付,入去館內,診視鄭使所患,尋常感寒,故使之煎服忍冬茶,將此辭緣,已爲書啓云,臣等怪訝,與其譯官所傳上使求醫之說有異,更招李逸,査問曲折,則今日昏黑,故上使所患,明朝當爲入見,鄭使亦有傷寒之候,故先見云云。凡館內出入之人,軍色郞廳,報知堂上後許入,乃是規例,而今此朴頵之出入,臣等專不聞知,極爲驚愕,當該郞廳推考,色吏令攸司囚禁治罪,何如?如右曲折査覈之間,致勤聖敎,不勝惶恐之至。傳曰,依啓。迎接都監謄錄
上在昌德宮。停常參·經筵。
辰時,日有重暈,內暈有兩珥,外暈上有背色,皆內赤外靑。自巳時至未時,日暈。
傳曰,頒赦·百官加爲之。內下記草
藥房都提調臣金自點,提調臣韓興一,副提調臣金光煜啓曰,夜來,伏未審玉候調攝,比前何如?昨日便殿接見,玉體勞動移時,恐有添傷之患,臣等不勝區區伏慮之至,敢來問安。答曰,雖有添傷之症,不至大段矣。藥房日記
備邊司郞廳,以領左右相意啓曰,以昨日臣等啓辭,答曰,知道。堂上竝爲入見,似涉煩擾矣事,傳敎矣。聖敎允當,吏兵判及都監堂上,皆兼備局之任,此四員使之同參,何如?答曰,允。備局謄錄
迎接都監啓曰,差備譯官來言,鄭使因感冒,達夜咳喘,氣息惱憊,故上副使聚其所館處問疾云,敢啓。傳曰,知道。承旨進去,別爲問安。
又啓曰,卽刻諸勅使,令差備譯官出送戶部咨文一度,乃巖丘地方住胡等農器許貿事也。咨文入啓之意,敢啓。傳曰,知道。
又啓曰,上副勅使,卽於南別宮北園,結構雜木圍排,鋪板子登臨之意,敢啓。傳曰,知道。
又啓曰,上勅使,以差備譯官金德輝傳言,我國被擄人禮香·仇禮·民貞·民春禮等,今方使喚于家內,而其父申大男,居在江西水鐵幕,欲爲招見云,依其言施行之意,敢啓。傳曰,知道。
又啓曰,都監禮單,明日內入給之意,因譯官等所傳,今朝自戶曹磨鍊入啓矣。卽者鄭使,又送李馨長·玄頊等傳言,今日下馬宴罷後,卽爲入給,則當有處置之事,且有發賣之擧,知委商賈,明日早朝,入送館內云,禮單則措辭開諭,欲於明日入給,而但發賣一事,觀其諸勅所爲,殊甚緊切,從當盡力周旋,而其勢似難終遏,極爲悶慮,敢啓。傳曰,知道。善爲周旋,俾不至濫觴。
又啓曰,御醫朴頵,鍼醫金尙誠等,診視上勅及第三使·第四使所患之症,詳在醫官等書啓,而所求藥物,令問疾官劑入之意,敢啓。傳曰,使之卽爲劑入。
又啓曰,鄭使差備譯官來言,明日欲見三公,有相議之事,聚會館所云,敢啓。傳曰,依爲之。
又啓曰,王世子入宴廳,與勅使行禮對坐,將爲設宴之意,敢啓。傳曰,知道。
又啓曰,王世子與勅使,座上行酒八爵而罷出之意,敢啓。傳曰,知道。
又啓曰,副勅使,使差備譯官傳言,伽倻琴·琵琶·行琴各一,舞臺一雙,善歌者二人,卽刻入送云,分付掌樂院,依此施行之意,敢啓。傳曰,知道。
又啓曰,翌日宴,王世子當爲進參,而明日設行與否,使差備譯官問于鄭使,則上下馬宴時,世子來參,似當,翌日宴則依請宴例,大臣行之,宜當云,敢啓。傳曰,知道。
又啓曰,鄭使求請山柚子木鉢四十介,而此材本無貢物,且乏貿得之路,在前求請時,尙衣院所在,入啓取來用之,今又依前取用,何如?傳曰,允。
又啓曰,諸勅使卽令李馨長·玄頊等傳言,今番謝恩使,以某官差出與否,非俺等所知,而但俺等,先爲聞知姓名·官號,然後歸報北京云,敢啓。傳曰,大臣當爲入去,而時未差出之意言之,似可也。
又啓曰,謝恩使事,以下敎之意,令李馨長·玄頊言于鄭使,則卽爲出送李馨長·朴庚生·玄頊·金貴仁等來言,今番頒詔之擧,在本國,雖或不以爲重,在淸國,莫重莫大之慶,與常時謝恩有別,若以大臣差送,則不但本非淸國之望,徒勞往來而已,終歸於埋沒之地云,敢啓。傳曰,知道。已上迎接都監謄錄
政院啓曰,頒赦事,命下矣。某罪以下蒙宥乎?敢稟。傳曰,雜犯死罪以下竝宥。
義禁府啓曰,本府囚推罪人等放未放分秩別單,開錄以入,而其中金聲振,則淸州官米太,多數受食,金光立·金明立·尹應衡等,則場屋代射,曺春起,則管下兩人,被擄越境,金垓,則濫用官米,以其法例與別立事目觀之,自下〈不敢〉輕議,故開錄於未放秩,伏候上裁。傳曰,知道。承春等亦爲分揀,似當議處。
又啓曰,罪人放未放別單入啓時,金聲振等六人所犯,自下不敢輕議事,草記,傳曰,知道。承春等亦爲分揀,似當議處事,傳敎矣。承春·承立·金彦香等三人,罪名雖重,所犯虛實,終始推覈,未得端緖,正謂古人罪疑者,而被囚經年,結末無期,揆以獄體,有欠審克之道,此乃三省罪人也。當此大霈之日,臣等亦不敢輕議於其間矣。今承議處之敎,聖上恤囚之議,至矣盡矣。似當有處置之擧,而自下不得容議,上裁,何如?傳曰,問于大臣處置。
左議政李景奭議,於昨年,嘗承命按鞫三省之獄,其時承春之爲罪首,直以密封,而考其日時,究其端緖,則了無可據之跡,而特緣罪名甚重,不敢輕議,姑爲仍囚以待之意,商確以啓矣。經年牢獄,結末無期,外間群議,多有言之者,今者伏見本府草記下答之敎,好生之意,藹然於言表,孰不感激?其有罪無罪,聖明之所已洞燭,臣不敢有異辭,承立,視承春尤輕,彦香,亦涉罪疑,當此肆赦之時,囿諸原宥之中,恐爲宜當,伏候上裁。右議政鄭太和議,當初承立·承春,名在密封之中,及其三省推問之日,終無可據端緖,而只緣係于陵寢罪人,有難輕議囚繫,至今外間群議,亦有言之者。彦香則承春元情供辭,有所援證,而似無身犯之罪,當此大霈之日,竝爲分揀,宜當,伏候上裁。領議政金自點,與右議政議同,領敦寧府事金尙憲在外,大臣之意如此,上裁,何如?傳曰,依議施行。禁府謄錄
上在昌德宮。停常參·經筵。
申時,太白見於未地。
藥房都提調臣金自點,提調臣韓興一,副提調臣金光煜啓曰,春寒尙峭,伏未審夜來,玉候調攝,比前何如?昨日伏承有添傷之敎,臣等不勝煎悶之至,詳知症候,方可議藥,敢來問安,竝此仰稟。答曰,從容調理則自當差愈,勿爲議藥。藥房謄錄
傳曰,史官一員待命,騎馬三匹立之,外司晝摘奸。內下記草
政院啓曰,以備邊司廣州府尹黃㦿狀啓,還上納未納粘目,傳曰,他官之人,給還上米太,乃是法例乎,承旨察啓事,傳敎矣。招問律官,取考法典,則糶糴,別無分別本邑與他邑之法文,而以通行規例言之,則分界設官,各治其民,糶糴似當不出境外,近來年荒,他邑之民,或受他邑之穀者有之,而似非應當之法例矣,敢啓。傳曰,知道。京中人及他邑人分給,似有後弊,當初有分給之令乎,問啓事,傳敎矣。凡還上之法,分給境內之民,及期充納,則越境糶糴,實非規例,況此山城之穀,乃是不時待變軍餉,故或値凶年,則因本道監司啓請,定其石數,特爲移轉,或因本邑請報守禦使,枚擧狀啓,亦定其石數而分給,京中及他邑人續續分給之弊,必是守令拘情賑窮之致,揆以法例,實爲駭異,當初別無自朝廷出令分給之事矣,敢啓。答曰,知道。今後循私出給守令,從重論罪,而江華一體施行,備局謄錄
迎接都監啓曰,鄭使使差備譯官傳言曰,今日欲爲要見三公,俺氣甚不平,日氣亦寒,待其溫日更請復來見,都給禮單,則卽爲入給,發賣商賈,亦卽入送云,敢啓。傳曰,知道。
又啓曰,上勅使令差備譯官傳言,前者大君,率來玉工·銀工,欲爲招見云,敢啓。傳曰,使之入見。
迎接都監郞廳,以領議政意啓曰,臣詣館所請宴,則諸勅各送差備譯官傳言曰,俺等冒寒驅馳,皆有呻吟疾病,恐不得行禮,床排分入各房云,臣呈御帖之後,使李馨長送言于第四勅曰,小邦深蒙大國恩德,係于民弊,隨卽除祛,一國人民,無不感悅,今者多有相議定奪之事,而目今切急者,發賣事也。凡有所懷,不敢相隱,敢通情悃,近來市民,財力匱竭,無以爲生,今此發賣,所當竭力爲之,而勢有所不及,願勅使周旋於其間,若得數少發賣,則其感,如何?李馨長入去。還以第四勅之言來言曰,欲見相議云,將欲入見。李馨長復來言曰,與領相相見之意,通于諸勅,則皆許之,而更思之,諸大臣未相見之前,獨與領相私見,則恐諸勅致疑於有私,明日諸大臣,皆來會相接,則事甚便當,發賣一事,行中所持者,七八千兩,又以本國禮單添計,則多至萬餘兩,固知市民難支之狀,而勢不得防塞,然當十分盡力,減數發賣云,臣辭謝退出之意,敢啓。傳曰,知道。
迎接都監啓曰,明日當行請宴之意,令諸勅差備譯官定奪,則依例設行云,敢啓。傳曰,知道。
又啓曰,上副三勅使,令差備譯官等,出送銀子四百兩,造作各樣器皿以入云,故依其言施行之意,敢啓。傳曰,知道。迎接都監謄錄
上在昌德宮。停常參·經筵。
申時,太白見於未地。
藥房都提調臣金自點,提調臣韓興一,副提調臣金光煜啓曰,春寒不已,陰曀連日,伏未審夜來,玉候調攝,比昨何如?添傷之候,時無加減之異耶?臣等不勝區區憂慮之至,敢來問安。答曰,幾盡差愈,勿爲問安。藥房日記
大司諫李之恒,司諫林,獻納洪命夏,正言吳挺緯·李廷夔啓曰,三名日進上馬防納之弊,自前有之,而今番封進之時,爭納尤甚,至於見納之馬,豪勢之家,捉致馬主,稱以吾家將納,仍給廉價,自點其利云,此言似不近理,雖難盡信,而冒恥嗜利者之所爲,亦安保其必無也?大槪進上馬元定之價,其數甚優,而防納之人,唯欲倍蓰徵取,爲守令者,或拘顔情,或畏形勢,不加裁量,濫捧民間,以此之故,爭者不勝紛紜,列邑殆難支保,請令各道監司詳査啓聞之外,如有加給之處,守令科以重罪,馬主亦一體診斷事,捧承傳施行。靈光爲郡,物衆地大,與錦城竝稱,而官吏之頑悍,魚鹽之責辦,特有甚焉。雖畀剛明勤幹之人,猶難責效,郡守崔琢,本非治劇之才,且有深痼之疾,久廢坐衙,事多積滯,吏緣爲奸,弊及民間,如此劇地,非有病之人養閑之地,請命罷職,其代以有聲績人,各別擇差。兵曹佐郞黃儁耉,白簡峻發,以待後坐,則所當聞卽自處,而晏然行公,若無顧忌,廉隅所在,不當如是,請命遞差。答曰,依啓。崔琢到任未久,姑勿論劾,以除迎送之弊。朝報
迎接都監啓曰,鄭勅令差備譯官傳言,春秋開市,乃兩國民人互相買賣之事,而其中牛隻,疫斃殆盡,爲其耕作而貿之,本國許貿之數甚不敷,殊無開市之意,本國或値牛疫,淸國繁息,則亦當有交易相資之擧,須量此意,今春開市爲始,優數許賣,宜當,衙門當有文書,而俺等出來,故使之口傳云,令廟堂稟處,何如,傳曰,允事,傳敎矣。開市之時,牛隻買賣,乃是兩國相資之道,唯當隨力所及,從優許賣,而年年牛疫,顚斃相繼,兩西之民耕作所用,亦患不足,有何餘牛可以優數應副,勢不能準其所望,而勅使所言如此,行會兩西,使之竭力交易之意,令都監措辭開說,何如?答曰,依啓。
迎接都監啓曰,今日早朝,諸勅會于鄭使所館處,良久相議之後,銀子八千五百兩,白綿紬一千六百匹,白木綿三千匹,白苧布一百匹,列書于小紙,使差備譯官等出送曰,以此物種,當爲發賣,促入商賈,斯速貿給,俾無俺等久留之弊云云,若盡此數而貿之,則殫竭一國之力,斷無應副之勢,極爲渴悶,方令李馨長等,乘便善辭,某條開諭,無減厥數,而商賈則今方入送之意,敢啓。傳曰,知道。善爲開諭,期於動聽。
又啓曰,自前勅使時,應用燒木·柴木,皆以其人及司宰監責出,而其數多至十餘萬斤,而貢案元數,太半不足,故常時所用,亦自戶曹給價貿用,猶患難繼矣。今番勅使留京遲速,雖未可知,應入之數,其勢必多,極爲竭悶,勅使各房燒木之外,雖以柴木,亦可用之,頃年勅使時,陳達此意,以兵曹到防軍專數,一日赴役,採取柴木,每人收捧數十餘斤,以此補用之意,至經廟堂覆啓,已成規例,本月二十五日,適値上番軍士逢點之期,依前例限一日使用,何如?傳曰,依啓。
迎接都監郞廳,以領議政意啓曰,臣與行酒宰臣延城君李時昉,珍城君海齡,招差備譯官請宴,則諸勅各送差備言曰,第四勅,氣甚不平,俺等亦皆困憊,宴床分入各房云,臣等呈御帖,仍爲罷出之意,敢啓。傳曰,知道。
迎接都監啓曰,傳曰,大王喪事致賻,以何物幾許送之乎,令李馨長問于鄭勅以啓事,傳敎矣。卽使李馨長,以何物幾許爲可之意,探問于鄭勅,則前者中使領去留置中路物種之數聞知,然後當爲可否云,卽以其數詳細言之,則此物此數,似當更無土産加送之物云,敢啓。傳曰,知道。
又啓曰,三公及吏兵戶禮四曹判書,入見鄭勅於所館處,已爲罷出,而問答說話,詳在於大臣啓辭,敢啓。傳曰,知道。
又啓曰,明日回禮宴設行之意,使譯官問于諸勅使,則俺等皆有所患,不得行之云,敢啓。傳曰,知道。
迎接都監郞廳,以三公意啓曰,臣等與兵曹判書臣李時白,戶曹判書臣元斗杓,吏曹判書臣沈詻,禮曹判書臣韓興一等,卽詣館所,鄭使之入來,從容相見,臣等先言倭情異前,非但歐打邊將,其行止節節可疑,設有緩急,唯上國是恃,而我國城池兵力,雖在平昔,殊甚疎零,況今軍務一事抛棄已久,無形,甚矣。事極可慮,而若不報知上國,難以任意修繕。且平安兵使出駐安州,本爲前日之防備,而今則事與前異,唯有南事可虞,且移出安州之後,人物死傷者甚多,此勅使之所慣知也。兵使還入寧邊,則事甚便當,願將此意,備達大國,仍謝鷹連減數,極爲惶恐之事。濟州長兒,八月二十七日病死之事,亦爲言及,則鄭使令大通官韓巨源等及諸勅頭目,皆進坐參聽之後,鄭使仍使傳說於諸勅使,良久回報鄭使,聞其所言,謂臣等曰,此事非俺等所可可否之事,長兒事則鄭使以爲,此非使此輩傳語之事,俺當親見諸勅而言之,此後無可憂矣。又謂臣等曰,此外無他言之事乎?臣等以市民力盡,發賣數多,決不支堪之意,措辭言之,則鄭使曰,此是交相買賣之事,非朝廷所可與知,俺亦難言於諸勅處矣。此處使行,入往北京,則行中下輩,例有交易之事,今此發賣,何異於此?臣等曰,市民不支,則豈非朝廷之憂乎?隨其有無而平價交易,果如北京之爲,則豈不幸甚?但多定其數,則土産有限,物力不逮,勢所可爲,而不盡其誠,則固有罪矣。終難辦得,而有若可爲者,然不以實告,則是則欺罔也。願爲周旋,則鄭使雖示難色,亦無落落之意矣。臣等辭出之後,鄭使令李馨長送言於臣等曰,前來環刀見樣,旣不能圖造於日本,則還爲付送於使行,可也。今番謝恩使行還送,而依其見樣,自本國精造兩柄,措辭以送曰,其見樣留置至今者,必欲某條圖於倭國,而其路末由,不得已自本國造送,品制不好,極爲惶恐云云,令該曹依此擧行,何如?傳曰,依啓。迎接都監謄錄
上在昌德宮。停常參·經筵。
傳曰,今下弓矢,會寧判官奇孝宗給送。內下記草
府啓,濟州牧使金汝水,家在靈巖地,所帶十餘軍官,皆是同鄕之人,而自京率去者,只市井一二人耳。其種種作弊之狀,難以毛擧,許多工匠,長立官役,全廢私販,人言藉藉,如此之人,不可一日在職,重貽島民之害,請命罷職不敍。靈巖乃湖南大邑,素稱難治,屢經匪人,官事墜廢,將不能收拾,郡守趙應立,爲人庸劣,政委下吏,見侮土豪,不成體面,以致官庫板蕩,闔境怨苦,請命罷職。答曰,赴任未久,姑勿論劾,以除迎送之弊,金汝水推考。朝報
院啓。答曰,已諭毋煩。內下記草
迎接都監啓曰,今日無宴禮,故別入牛一首,依例入給之意,敢啓。傳曰,知道。
又啓曰,鄭勅,昨夕,使差備譯官傳言,上勅,求淸心元·蘇合元·玉樞丹·牛黃抱龍丸各一千丸,啓知覓給云,此藥必以臘日劑之,其材皆貿於大國,而今則北京亦貴,絶不得貿來,故御用若干丸,雖或劑之,一千之數,決難覓得云,則鄭勅以爲,當以此意,周旋於上勅云矣。卽又譯官來言,上勅親來鄭勅房懇請言,非但俺有病患,長者亦多求之,不可不覓給云。鄭勅送差備譯官傳言曰,事勢如此,各種百餘丸,不可不覓給云,其勢似難終始防塞,而該司則本無所儲,且非猝辦之物,內局雖有所儲,如玉樞·抱龍丸,其數甚少,他無覓給之處,極爲悶慮,抱龍丸則本無所劑之意,欲令譯官更爲措辭防塞,姑以淸心元四五十丸,蘇合元七八十丸,玉樞丹數十丸,欲爲入給,而此亦旣無出處,何以爲之?敢稟。傳曰,以內局所儲入給,蘇合元百丸給之。
又啓曰,內醫官朴頵·金尙誠,入見上勅,則今欲施鍼而非吉日,明日當爲之云,他勅所患,皆以差歇云,敢啓。傳曰,知道。
又啓曰,擇定市民十餘人,備持水獺皮·靑黍皮·鹿皮·白紙等物,依勅使之言入送,則大通官出坐西宴廳,擇執水獺皮三百三十張,其中二十一張,稱以上品,其餘稱以中下品,不爲定價,竝令留置館中,出送市民曰,明日早朝,又爲覓來獺皮云,而其他三物,時未擇執云,敢啓。傳曰,知道。
又啓曰,鄭使令差備譯官來言,衙譯李夢善父世香,在於東大門外,而求見甚切,父子之情,何間貴賤?招來入送云,敢啓。傳曰,使之入見。
又啓曰,鄭使令差備譯官來言,迎餞慰使,或以苟充差送,以致生事,此必出於二品官不足之致,雖云堂上官,曾經承旨,時任參議,則猶勝於雜嘉善,自今以後,開城府以上二品,以西堂上官差送,宜當云,敢啓。傳曰,依啓。
又啓曰,今日無宴禮,故別茶啖依例入給之意,敢啓。傳曰,知道。
又啓曰,發賣,時未完了,回禮宴,明日不爲設行之意,敢啓。傳曰,知道。迎接都監謄錄
上在昌德宮。停常參·經筵。
申時,太白見於未地。
藥房都提調臣金自點,提調臣韓興一·副提調臣金光煜啓曰,寒冱連日,有若隆冬,伏未審此際,玉候調攝,比前何如?接見時添傷之候,已盡減歇耶?臣等不勝區區伏慮之至,敢來問安,且前入豬肚丸,以日計之,則當盡於晦間,前期加劑入之意,敢此竝稟。答曰,知道。添傷之症,已爲差歇矣。藥房日記
傳曰,今下弓矢,宣沙浦僉使崔元立給送。
府啓。答曰,風聞未必盡實,更加詳察,勿爲强煩。
院啓。答曰,勿爲堅執。內下記草
備邊司郞廳,以三公意啓曰,再昨賓廳會坐時,吏曹判書沈詻,以使臣差出,言于臣等,仍持座目官案,歷數正從二品之班,無故可合於副使者絶少,不得已以刑曹判書李澥,工曹判書崔來吉,工曹參判金鍊,備擬三望,臣等共爲相議,而年前謝恩之行,故臣閔聖徽,亦在正卿之列,見差副使,則似無劃一之規,故臣等循例稱爲,不復致慮,今者該曹堂上·郞廳,至被推考之命,臣等旣已同參,均有所失,不勝竦然之至,其間曲折,惶恐敢啓。答曰,知道。該官勿推。備局謄錄
迎接都監啓曰,鄭勅令差備譯官等來言,凡謝恩使則以從二品,歲幣使則以曾經六卿差送,已爲定奪之事,故曾於丁亥年,大君爲謝恩使時,副使以正卿差出,而入啓此意,卽又改差,今又以正卿差出,非但有違於已定之規,且正卿爲副使,則他日歲幣使,以某品之官差送乎?本國正二品官員數少之事,俺亦詳知,啓達變通云,令該曹議處,何如?傳曰,依啓。且該曹難免不察之失,當該堂上·郞廳,推考。
又啓曰,鄭使令差備譯官玄頊傳言,副勅三等家丁一人,傷寒病重,置之館內未安,館外近處閭家,欲爲出置調理云,依其言施行之意,敢啓。傳曰,知道。
又啓曰,卽以淸心元五十丸,蘇合元一百丸,玉樞丹三十錠入給,上使則雖不滿其意,時無加索之事云,敢啓。傳曰,知道。
又啓曰,醫官金尙誠招來,上使以耳鳴之症,施鍼七穴,副使亦以頭痛之症,施鍼四穴,而金尙誠則連日來待云,敢啓。傳曰,使之連進。
又啓曰,今日無宴禮,故別茶啖排入之意,敢啓。傳曰,知道。
又啓曰,明日回禮宴設行與否,探問于諸勅,則更待後日云,敢啓。傳曰,知道。
又啓曰,今日自食前,招入市民,水獺皮一百八十五張,靑黍皮一百四十一張,分等擇執留置,又不定價,使之退去,明日更爲優數覓入云,敢啓。傳曰,知道。以上迎接都監謄錄
上在昌德宮。停常參·經筵。
夜一更,黑雲一道如氣,起自艮方,直指乾方,長竟天,廣尺許,良久乃滅。
府啓。答曰,依啓。統營貿販,令備局量處,金汝水·趙應立等事,不允。
傳曰,史官一員待命,騎馬三匹立之。敦化門砲手及御營軍夜摘奸事內下記草
迎接都監啓曰,開市時牛隻,雖加於前數,勢難優數之意,令李馨長從便開諭於鄭使,則有加於前數,不至埋沒,似當云,敢啓。傳曰,知道。
司憲府啓曰,架山,山勢極峻,白晝雲霧,籠罩城內濕蒸,未過一年,倉穀腐汚,所屬各邑受出還上,太半無用,及其秋糴,準數備納,其冤莫甚,且各邑遙遠,或在百里之外,輸運之際,延及冬月,山路險絶,氷坂如銀,牛馬顚仆,尋常致斃,不可不變通,議者以爲,代捧蒸米,雖在濕地,不爲腐敗,多有經驗云,如此則軍餉有永久之利,人民免輸運之弊,請令道臣商確變通。答曰,依啓。
迎接都監啓曰,自食前,招入市民,方爲散賣,今日擇執之數,雖未能詳知,昨日以上兩日所貿,水獺皮,將至五百張,靑黍皮亦至一百五十餘張矣。市民之力,今已竭矣,而一向督納,則其勢決難支堪,臣等非不盡力周旋,而與勅使相接未易,只令李馨長乘便開諭,非止一二番,雖似未見其大有所效,至於萬餘銀兩,尙未出給,市民責納皮物,恐或因此而然耶?但今番若不爭辯定式,則前頭無窮之患,有難勝言,且以當初所言銀兩之數而觀之,目前責納之患,亦不知其幾何。百爾思之,罔知善完,竊探鄭勅之意,大臣親來要見,力言我國市間物力,萬萬難堪之意,則彼或動聽,今明間,領議政一番來見,似爲便當,事係關重,不得不仰稟。傳曰,依啓。備局謄錄
有政。吏批,以沈閌爲鐵山府使,林墰爲戶曹參判,河溍爲持平,尹珩爲楊州牧使,李必成爲歙谷縣令,李翼老爲尙衣別提,玄尙白爲典籍,申瑠爲金泉察訪,睦來善爲氷庫別檢,趙絅爲右參贊,柳廷衍爲中部參奉,洪命一爲兵曹參議,李四亮爲禮賓參奉,鄭榏爲兵曹佐郞,李萬雄爲康陵參奉,申翊全爲兵曹參議,洪命一爲兵曹參知,金庭謹爲濬源殿參奉,崔葕爲漢城右尹,洪柱元爲活人提調,金集爲工曹參議,林墰爲尙衣提調,林墰兼同知義禁府事,金鼎鉉·李雲栽·金善英·蘇東道兼春秋,姜瑜·尹㻩·李惟碩兼春秋,金鍌爲禮曹佐郞,申冕爲禮曹參議,兪柲爲宗簿主簿,申善繼爲氷庫別檢,姜世楨爲吉州等敎養官。
迎接都監啓曰,前頭未行宴禮,只有回禮·上馬·餞宴三度,而上馬及餞宴,則王世子當爲進參,回禮宴則明間亦當行之,而行酒宰臣,以臣斗杓·臣時昉·臣興一差定矣。斗杓·興一,長在館內,累度參宴,而左右相,曾無一番參宴,只以臣等累度請宴,似涉簡便,令政院稟處,何如?傳曰,允。
又啓曰,今日無宴禮,故別茶啖排入之意,敢啓。傳曰,知道。
又啓曰,明日回禮宴設行與否,令差備譯官問于諸勅使,則當爲設行云,敢啓。傳曰,知道。
又啓曰,謄錄相考,則甲申聖節日,王世子行禮於南別宮後,仍行茶禮,今番亦依此擧行乎?敢啓。傳曰,依前例爲之。迎接都監謄錄
上在昌德宮。停常參·經筵。
辰時,日暈兩珥。自巳時至未時,日暈。申時,太白見於未地。夜五更,巽方坤方,有氣如火光。
傳曰,今下弓矢,茂山僉使李晩天給送。內下記草
院啓,畿輔最難治者楊州,而前官善治之餘,其代尤難,新除授牧使李後陽,性本迂緩,加以麤鄙,曾爲延安,不治之聲,至今藉藉,雖當乏人之時,不可又畀州牧,使數年稍完之地,復就蕩敗,請命遞差。答曰,依啓。朝報
府啓。答曰,持平河溍上來事,依啓。金汝水·趙應立等事,不允。內下記草
有政。以李後陽爲楊州牧使。
迎接都監啓曰,以發賣事,領議政今日來見勅使之意,昨已啓達矣。使差備譯官,領相來見之意,言于鄭使,則今日館中有事,明日相見云,敢啓。傳曰,知道。
又啓曰,大通官韓巨源,令差備譯官崔孝信,傳言于臣等曰,渠之同生妹子良人姜致龍,居在安州地,願得守門將影職帖,以爲閭里生光之地,而惶恐趑趄,今始煩告云,觀其事勢,殊甚緊切,似難終始防遏,敢此仰稟。傳曰,依願施行。
又啓曰,上勅使病證一樣,故仍爲鍼灸,副勅痛勢稍減,今後停鍼云,敢啓。傳曰,知道。
迎接郞廳,以左右相意啓曰,臣等以請宴事,卽詣館所,令差備譯官傳言,則諸勅答曰,上使方爲鍼灸,副使頭痛,不得出廳,宴床分入各房云云,臣等呈御帖後,令李馨長傳言于第四勅使曰,市民難支之狀,前已言及,而目見其渴悶之狀,何可以屢煩爲嫌,而不爲更陳乎?國依於民,民保然後,國可保矣。況市民者,國都之本,市民潰散,則何以爲國,何以事大,日後勅使之來,亦何以待之乎?市民之得至今日者,無非勅使周旋之德,而卽今事勢,已到難支之域,須更加周旋云,則答稱丁丑前後,往來交易,非一非再,而非但頃日,已聞朝廷之所言,此間事情,俺亦有所聞見,故發賣已至多日,而緩督如此者,前所未有者也。所納皮物之數,不滿五百金之價,此處民弊,朝廷固當爲慮,行中悶迫之狀,亦旣不念乎?臣等更以善處之意,使之從容言及矣。領相及臣等,曾於二十三日來詣之時,李馨長來傳鄭使之言曰,異姓四寸弟張繼禹,得蒙國恩,方爲義州地方山萬戶,已云感幸,而但去本土甚遠,俺亦無他近族,不能守護墳山,若得移授安州地方邊將,則得近殷山,可以往來看護,其幸何言?且博川校生金鈿,乃同生弟之女壻也。同生方在北京,若得義州邊將中萬戶,則可以爲慰,而願蒙啓達云,而其時臣等相議,姑欲更觀後日,不敢卽達矣。今聞臣等之來,又使李馨長申懇,而頗以前日之不卽啓知,有所嫌之意云,不得不惶恐敢啓。傳曰,第四使所言,依願施行,可也。
兵曹啓曰,迎接都監啓辭內,到防軍刈取燒木·柴木,限一日沒數調用事,傳曰,依啓事,傳敎矣。以近例該掌應供不足之故,調用番軍沒數限一日之役,雖出於一時權宜不得已之擧,曾前定式,不過每名二十斤,而亦足支過,今則勅行之留館已久,回還之期,要不出五六日,而每名之捧,多至於二十五斤矣。番軍元數一千七百六十六名內,除老病稚兒納布九十五名及精抄軍一百四十八名,旅首五十一名,全闕二十八名,則實數一千四百四十四名,所捧都合,爲三萬六千一百斤矣。揆以實用,不但過多,且念京城外數十里地,率多士夫墳山禁樵之地,若不遠出一日之程,其勢必至於指糧貿納,一斤加減,大有關於貧寒軍卒之呼冤,今雖捧每名十斤,許多都數,必無不敷之患,二十五斤內,請減十五斤,均定收齊,勅行過後,取用剩餘,着令都監色郞照數句管,以爲日後之用,何如?傳曰,允。迎接都監謄錄
上在昌德宮。停常參·經筵。
巳時,日暈。自未時至酉時,日暈。夜一更二更,巽方東方,有氣如火光。
藥房都提調臣金自點,提調臣韓興一,副提調臣金光煜啓曰,數日內,玉候調攝,何如?陰晴異候,寒氣倍甚,伏想此時,將攝難便,臣等不勝區區伏慮之至,敢來問安。答曰,與前一樣。藥房日記
府啓。答曰,金汝水,自前爲國盡心,似不至如是無狀也。趙應立事,已諭。
大司成金蓍國上疏。入啓。答曰,省疏具悉卿懇。今日師儒之長,卿實合宜,勿爲控辭,安心察職。內下記草
迎接都監郞廳,以領議政意啓曰,臣詣館所,與戶曹判書元斗杓,禮曹判書韓興一同坐,而招差備譯官等,令言來詣館所,則第四使送李馨長等問曰,何事來耶?臣答曰,凡交易之事,有無相資,況於大國,深蒙恩德,揆之情理,豈不盡力?小邦貧殘,民力匱竭,欲以發賣之事,有所面陳云云,則鄭使令李馨長等送言曰,今番出來之人,皆是攝政王親信之人,各生欲心,以發賣事訴於攝政王,至有衙門文書,俺則市民貧殘之事,豈不知之?處於兩間,不敢左右,而故爲遲遲,領議政須知此意云。臣更令馨長等言曰,我國之人,赴京時,亦爲交易,今此發賣,固無不可,而水獺則處於水中,捉於山水之間,而冬至使行歲幣獺皮四百張,四起方物,亦百餘張,又或有員役所持者一二張,今又用於禮單,亦不少,此外市民,何可辦得乎?竭盡情力,所貿已多,今則無可奈何,靑黍皮則一張乃一馬之皮也。黍皮百張,乃百馬之皮,聚得病斃之皮,造此黍皮,不可殺生馬而造作,況近年連有牛疫馬疫,牛馬之數,反不及於前者,此則勅使之所知也。無可奈何,願勅使,爲我周旋於諸勅使,停之發賣,生光於國家,垂惠於市民云,則移時後,第四勅送李馨長等答曰,此事非俺所能周旋,而主上委送領議政,領議政若此其縷縷陳懇,今所持發賣本銀,一萬二千兩矣。諸勅決意,盡爲發賣,俺則以領議政之意,懇通于諸勅使曰,卽者領議政爲來,懇陳發賣,若盡其數,則市民難支,亦無生光於國王,領議政亦且無顔於百姓,一向督賣而窮乏之後,則無可奈何,不如有此生光云,則諸勅聽俺之通議,亦以爲然,元數一萬二千兩中,以三分之一發賣,獺皮·黍皮等事,亦已知之爲答,而顯有德色,又言此後戶判館伴在此,如有可言則觀勢,豈有更爲周旋之減乎?蓋其意又欲觀勢周旋也。又使李馨長等送言曰,俺欲見領議政,而當此發賣定價紛擾之時,獨與相見,則恐彼生疑於有私,故不得相見,今番價直,倍給於前日,俺之用力周旋之意,亦須知之云,臣仍爲辭出之意,敢啓。傳曰,知道。
又啓曰,無宴禮,故別茶啖依例入給之意,敢啓。傳曰,知道。
又啓曰,今日無宴禮,故生牛一首,依例入給之意,敢啓。傳曰,知道。
又啓曰,上勅耳鳴之症,稍爲減歇,仍欲鍼灸云,故敢啓。傳曰,知道。
又啓曰,今月三十日聖節,行望闕禮,何處爲之事,使差備譯官探問,則答曰,自館所行之,而諸勅行禮,則平明爲之云,敢啓。傳曰,知道。迎接都監謄錄
上在昌德宮。停常參·經筵。
卯時,日有右珥。酉時,日暈。夜一更,巽方有氣如火光。五更,黑雲一道如氣,起自坤方直指艮方,長竟天,廣尺許,良久乃滅。
府啓。答曰,似不近理,勿復煩論。內下記草
迎接都監啓曰,今日無宴禮,故別茶啖依例入給之意,敢啓。傳曰,知道。
又啓曰,以病落後家丁一人,卽刻入來,敢啓。傳曰,知道。
又啓曰,明日望闕禮時,勅使已出軍令,初二吹隨時云,而三吹則定於卯初,敢啓。傳曰,知道。迎接都監謄錄
上在昌德宮。停常參·經筵。
卯時,日暈。辰時,日暈左珥。
王世子,南別宮館所,聖節望闕禮擧動。內下日記
迎接都監啓曰,諸勅使下西宴廳東階,行拜禮,仍立東邊,王世子,亦將行禮之意,敢啓。傳曰,知道。
又啓曰,王世子入幕次,其時請茶於諸勅使,則病不爲行禮之意,敢啓。傳曰,知道。
又啓曰,上勅使,今日又爲鍼灸之意,敢啓。傳曰,知道。
又啓曰,發賣以後,數三日所擇執者,水獺皮七百四十四張,靑黍皮七百六十二張,鹿皮四十四張,櫃枝三一千匣,白綿紙六百卷,而一向督納,市民力竭,不能覓入,故平市奉事朴澤龍市民十餘人等,鄭勅令大通官韓巨源,捉入結縛露臀,欲爲決杖而止,仍出送,使之優數覓入,而白綿紙,本非市間所儲,自該曹覓給,以爲塞責之地矣。竝其皮物,優數督納,逾往逾甚,百端開諭,亦無回聽之理,極爲悶慮,敢啓。傳曰,更加盡心開諭,以除市民一分之弊。
又啓曰,今日無宴禮,故別茶啖依例入給之意,敢啓。傳曰,知道。
又啓曰,卽者差備譯官玄頊·朴庚生等來言,上副三使,會于第四使之房,相議送言曰,入京已久,發賣尙未完了,明日上馬宴設行,初二日當爲發行云云,敢啓。傳曰,知道。此是實言,則依例請留。
又啓曰,以都監草記,傳曰,此是實言,則依例請留事,下敎矣。蓋觀其意,發賣一事,有所不愜於心而有此云云,欲更爲詳探,則時夜將半,未得通問,待明日,使譯官輩詳知,然後入啓之意,敢啓。傳曰,知道。
迎接都監郞廳,以遠接使意啓曰,今朝鄭使,招臣差備譯官傳言曰,今番詔勅,別爲謄出,齎去行中,將爲廣布於所經一路,開城府·黃州·平壤·安州·定州·義州等地民人,預令聚待,各其頒詔處,讀詔官各別擇定,俾得分明曉諭云,令承文院謄送詔勅,而所裹之物,亦令該曹覓送,何如?傳曰,允。迎接都監謄錄郞廳金弘澤校正。日記廳郞廳趙景觀書。
上在昌德宮。停常參·經筵。
藥房啓曰,卽此仲春,寒氣尙峭,伏未審數日,玉候調攝,比前何如?臣等不勝區區伏慮之至,敢來問安。答曰,與前一樣。
兵曹啓目粘連,平安兵使沈之溟上疏云云,法典內,三歲前收而養育者,齊衰三年,己之父母在,則降服期·解官·心喪三年,若父沒長子,則期而除云,註解又云,取他人子,養以爲子曰,侍養,三歲前收而養之,卽同己子,曰收養,而疏中則以三歲前侍養爲言,侍字收字,其義不同,臣曹有難輕議,令禮官考諸禮經,歸一後處置,何如?啓依允。
御營別將徐弼文入來。
司諫院監司薦,金益熙·朴長遠·權任中,兵使薦,金鏡·金逷·李尙敬。司憲府監司薦,申翊全·黃㦿·李時萬,兵使薦,趙必達·具義俊·金鎭。議政府監司薦,申冕·金益熙·李時萬,兵使薦,趙必達·鄭檝·金逷。工曹監司薦,李時萬·金壽翼·閔應協,兵使薦,金鎭·李大根·許東岦。吏曹兵使薦,金鏡·金瀅。兵曹監司薦,沈之源·李時萬·申冕。以上朝報
備邊司啓曰,戶曹啓曰,以前縣監呂焯上疏,備邊司回啓,傳曰,疏中所謂大路儲穀,以便放糧之說,誠有所見,令該曹料理擧行事,傳敎矣。湖·嶺各邑,所儲似優,力且不瞻,無暇顧念,而恩津·尼山·公山·天安·稷山等處,則當兩湖大路,忠原縣則當嶺南初程,脫有緩急,凡干策應,視諸他邑,緊歇懸殊,儲峙糧餉,誠爲切急之務也。臣等伏承下敎以來,反覆料理,非不至矣。一自結布西糧蠲減之後,該曹照管所捧,只田稅三手糧,而此則常患難繼,不可除出留置,更無下手之地,但於右邑等處,有句管廳應捧作米及己丑條歲幣次木等物,以此從市直作米,與其句管米,而仍留該邑,則本邑得免上納之弊,公私實爲兩便,此外又有常平廳換納貢物之事,故考出價木之數,一依大同詳定,斟酌作米,其數亦似不少,竝將此等作米,分置糶糴,一以爲其歲賑救之地,一以爲他日不虞之備,允合事機,常平廳則自有主者,非臣曹所可擅便,令廟堂商量稟處。且畿甸如振威·水原·果川·竹山·陽智·龍仁等邑,亦是直路要衝,似當一體擧行,而一日役價米,皆入於宣惠廳,該曹不敢容議,忠原等六邑元會付雜穀外米,及常平廳貢物作米,句管廳作米,歲弊木作米等姑擧其大略之數,別單書啓,以備睿覽之意,敢啓。傳曰,依啓。此數亦小,更爲料理儲置事,傳敎矣。本廳堂上李時昉受命在外,待其還朝,詳査厥數擧行,何如?答曰,允事,傳敎矣。問諸常平廳堂上李時昉,與之相議,則忠原等六邑貢物價相換之數,米五百八十五石零,木四十四同八匹云,當爲留置各邑矣。此外本廳穀物時在本道者,一萬四千九百餘石內,大路六邑所置米租,已至三千九百餘石,而僻邑所在者,亦可隨其便近,分糶移置,以此仍留本邑,一以爲備荒之資,一以爲不時之需,而今此貢物,換作米布,則乃是賑餘轉辦之物,專爲京中備荒之地,方當料理收拾之初,徑失其本,誠爲可慮。至於作米之邑,則上年秋,已捧於船所,方將上納,依他官例,轉捧京倉,宜當,自前以京倉無儲之故,每當賑飢,未免賣爵苟且之擧,設廳儲穀,其意有在,沿路六邑曾所留置之穀,其數如右,今番懋遷米布,則使之輸致本廳,以爲京中備荒之資,何如?答曰,知道。量加留置,俾無不足之患事,傳敎矣。令常平廳句管堂上,料理加置,何如?答曰,依啓。以上備局謄錄
迎接都監啓曰,今日上馬宴設行與否,更令李馨長詳探于鄭使,則俺等留館,已過一旬,歸計日急,明間欲爲發行云,蓋觀其意,昨暮促行上馬宴之言,雖出於催督發賣之計,其行期似在于數三日之內,今日不可無請留之擧,敢啓。傳曰,知道。依例請留。
又啓曰,上馬宴設行於明日事,鄭使及諸勅,再三丁寧言之矣。明日設宴,則大君相見,勢將相値,敢稟。傳曰,上馬宴,措辭退定,可也。
又啓曰,上使耳鳴之症已減,自今日不爲鍼灸,敢啓。傳曰,知道。
又啓曰,今日無宴禮,故生牛一首,依例入給之意,敢啓。傳曰,知道。
又啓曰,上勅使,令差備譯官傳言,俺之耳鳴之症,殊甚不輕矣。自上特遣名醫鍼灸累日,幾盡差歇,上恩之罔極,不須盡言,而歸去北京,雖使衙門之人聞之,亦多生輝,金尙誠則他無報恩之事,已給廚房生豬一口,且行路之際,仍爲帶去治療,俺之至願,而不敢濫請云,敢啓。傳曰,知道。使之隨往治病。
又啓曰,今日無宴禮,故別茶啖依例排入之意,敢啓。傳曰,知道。
又啓曰,上馬宴退定事,令李馨長措辭,言于鄭使,則旣定行期,又出牌文,今難無端退行,上馬宴當於明日設行云,敢啓。傳曰,今日內更爲請留。
又啓曰,諸勅使初三日午時起馬事,卽刻出送牌文,敢啓。傳曰,依前例,更爲請留。
又啓曰,諸勅使各散入房,且閉內外門戶,今日內勢難請留,敢啓。傳曰,知道。以上迎接都監謄錄
上在昌德宮。停常參·經筵。
巳時,白雲如氣,起自西方,直指巽方,長竟天,廣尺許,良久乃滅。自二更至五更,艮方巽方南方,有氣如火光。
司饔奉事申,白土掘取事,原州地出去。
義州餞慰使李圾出去。
中路問安使李復吉出去。
府啓,臣等以濟州牧使金汝水不治貪黷之狀,據實論劾,而兪音尙閟,臣等竊未曉聖意之所在也。汝水所犯實狀,明有可據,軍官作弊,工匠侵虐,特其餘事,姑舍勿論,而以私役屯田爲不實,則靈巖隣里,多有稱貸,而乞食者,以斫伐棺材爲不實,則其時別將,亦有求得一部而來者,以多出雌馬爲不實,則南來士夫無不目見而詳言之,闕軍之耕種,鄭訥之定送,孽弟之押領,萬口所談,焉可誣也?有一於此,厥罪難貸,況此三不法,有駭聽聞者乎?耽羅一域,邈在海外島中,消息風聞不相及,前後相守,不知幾人,爲幾許無狀底事也。今此汝水所犯,明的狼藉,臣等所論,實有所據,且聞近日市上,有濟州黑黍皮鞋子,每部價木三四疋,此卽汝水私辦者也。濟牧黑鞋之說,閭里藉藉,擧此一事,亦知其貪濫,無所不知也。殿下每疑風聞未盡實,若是持難,臣等竊恐此後爲濟州牧者,無復顧忌,雖有甚於汝水者,其誰糾劾乎?金汝水,請命罷職不敍,以救島民之急。答曰,勿煩。
慶尙監司書目,金山郡守趙松年,正月二十日身死事。以上朝報
迎接都監啓曰,鄭勅使令李馨長傳言,諸勅出來時,本國所産皮物等發賣事,定奪於衙門,各持若干銀兩,又以禮單所贈各樣物種,竝欲換貿,折銀計之,其數多至萬有餘兩矣。自上委遣領相,言其市廛物力,萬分難支之狀,故俺亦將此意,開諭諸勅,圖減價銀三分之二,只以一分四千之數,累日發賣,而市民之遑汲,非但俺之目見,都監每令首譯,開陳竭悶之情,逐日不已,俺亦豈不動心?百端周旋,今此所貿,僅一千一百餘兩,此外餘數,諸勅欲爲發賣於開城府及兩西等處,而俺之處事,與諸勅有異,不可不啓知,些過須卽啓達云,外方事勢,視諸京城,尤爲難處,今若謂之已得朝家計貿之令,而嚴督是急,則儐臣·方伯,難欲周旋減數,力有所不及,言念民事,殊極悶慮,勅使在館之時,或遣大臣,西路民窮財竭之意,備悉言之,則雖不得大段減數,或不無有助,首譯之居間周旋,亦有所據,竝此仰稟。傳曰,領相進去,措辭開諭。
又啓曰,鄭勅,令差備譯官傳言,上年出來時,自上超加爵秩,賜給奴婢八口,以此奴婢等,俺之父母墳山,禁火禁伐,四時祭祀,亦能行之,天恩罔極罔極,更無所望,但賜給奴婢,皆是族屬,而其中一奴,非其族屬也。以其賜給奴婢中,族屬一奴相換,則公私便當。且義州人張得京,乃俺累年親愛之人也。前已上達,至於免賤,渠之榮幸已極,而從良之後,若無屬處,不無後患,願得守門將影職帖,以爲生光之地,竝令啓知云,敢啓。傳曰,依願施行。
又啓曰,大君來詣館所,則諸勅使出西宴廳相接,設茶禮罷出之意,敢啓。傳曰,知道。
又啓曰,領議政委來請留,而諸勅使以初四日,定爲發行,上馬宴,明日當爲設行,敢啓。傳曰,知道。
又啓曰,今日無宴禮,故別茶啖依例排入之意,敢啓。傳曰,知道。
迎接都監郞廳,以領議政意啓曰,臣詣館所,招諸勅使差備譯官言之曰,自上病患中,不得親自接待,而念諸勅使,萬里驅馳,勞因必倍,而未及休息,卽爲回程,心甚缺然,使之更請加留數日云,則諸勅使會坐鄭使之房,送譯官答之曰,俺等道路雖遠,徐徐而來,有何困憊乎?入京之後,國王日日遣官問之,接待極厚,感謝深矣。留館已至十五日,前進下去時,亦有發賣所餘之物,將於可貿處,或留一二日,則多費日子,又無疾馳之勢,決不可更留云。臣又送譯官言曰,自上病中,以勅使速還,深有不安之心,如是委遣請留,身爲大臣,不能遂君父之意,心甚慚赧,無辭回報,願諸勅,俯察此情,更留幸甚云,則諸勅使答曰,不可更留之意,已爲備悉言之,初四日定爲發行云,臣欲以西路發賣甚難之意,開陳於今日,與戶曹判書元斗杓,禮曹判書韓興一相議,則以爲今日以請留來,而仍言他事,事不着實,明日委來言之爲當,姑爲罷出之意,敢啓。傳曰,知道。以上迎接都監謄錄
上在昌德宮。停常參·經筵。
餞慰使開城府宋時吉,黃州崔惠吉,平壤金鍊,安州李時萬,定州沈之源出去。
政院啓曰,今己丑年例,守令薦擧單子一百二十七張,邊將薦擧單子一百八張捧入,其未及薦擧之人,令該曹察處,且吏任薦,例於式年爲之,而江原監司柳碩,今番守令邊將單子,混同薦擧,有違法典,殊欠詳察,請監司柳碩推考,吏任薦則令該曹勿施,何如?傳曰,允。
府啓,以濟州牧使金汝水事,臣等曾見前大靜縣監吳穎發上疏,則多少所陳中,濟州之弊,尤甚可駭,軍官十五人,徒費廩食,貽害島民,一人三年所得之馬,至於十餘匹,日日營爲,皆是肥己之事,島民徹天之怨,不可盡達云,況汝水所率者,乃其同鄕無賴之輩,許多用奸作弊,爲如何哉?殿下以臣等之論,出於風聞之不實,若是持難,臣等竊恐此後爲濟牧者,雖有甚於汝水者,方伯殿最,旣不及,御史廉察,又不到,臺諫論劾,亦不行,其誰顧忌,以畏物議乎?金汝水,請命罷職不敍,以救島民之急。答曰,勿爲强煩。
明日,館所上馬宴時,王世子出宮正時,卯正一刻。
全南監司書目,古阜郡守朴霽,爲人昏謬,處事顚忘,萬頃縣令洪南立,祭官差定,稱病不進,靈光郡守崔琢,病重,竝只罷黜事。以上朝報
備邊司啓曰,以備邊司各邑貢物相換米布,令常平廳句管堂上料理加置事,草記,傳曰,所謂量加留置,非謂京中救荒也事,傳敎矣。伏審聖批,有量加留置之敎,專爲沿路之邑,故本司覆啓,請令常平廳料理云者,本廳穀物在於僻邑者,亦欲加置於沿路之邑,而啓辭措語,辭不達意,致勤聖敎,不勝惶恐,敢啓。答曰,知道。勿爲惶恐。
又啓曰,嶺南一道,幅員最大,周年之內,勢難遍察,卽今憂虞,比他尤緊,本道觀察使李曼,受任以來,盡心察職,凡諸事務,無不經心,政績有足稱焉。且水陸軍兵分防一事,自前有不均之弊,而更張未易,因循久矣。李曼方爲料理擘劃,克協軍情,未及就緖,而瓜期已滿,屬諸新手,則恐未免疎虞之患,限今年仍任,何如?答曰,依啓。以上備局謄錄
迎接都監啓曰,鄭使差備譯官來言,今日雨勢如此,王世子來詣館所,極爲未安,明日早朝,行上馬宴,仍爲發行云,敢啓。傳曰,知道。
又啓曰,今日無宴禮,別茶啖依例排入之意,敢啓。傳曰,知道。
又啓曰,昨日領議政,以今日來言,西路發賣減數事,入啓矣。今午雨勢如此,明日勅行起馬,恐未可必,而領相今若預言西路發賣事,則因此執言,不無留京時加貿之患,更觀行期斷定,臨時來言,似爲便當,敢啓。傳曰,知道。以上迎接都監謄錄
上在昌德宮。停常參·經筵。
趙啓遠啓曰,卽刻問安承旨來言,勅使再明退行,上馬宴停止,世子亦爲勿來云,而都監啓辭,至今不來,傳語亦不卽來到,以致世子出宮,至於中路回還,都監所爲,極爲緩忽,請當該都監郞廳及傳語次知將官,竝從重推考。傳曰,依啓。堂上亦爲推考。
又啓曰,卽者宮官來言,世子到敦寧府前路,始聞勅使今日停行,上馬宴不設,世子勿爲來詣云,故世子將爲還宮之意,啓達云矣。傳曰,知道。
鄭維城啓曰,小臣館所問安,進去下直。傳曰,知道。
又啓曰,小臣館所問安,則答以每遣近臣下問,不勝感激云矣。傳曰,知道。
金光煜,以吏曹言啓曰,守令多闕,政事,何以爲之?取稟。
趙啓遠,以迎接都監言啓曰,鄭勅賜牌奴婢中一口換給事,昨仍渠之所言,已爲入啓蒙允之意,使差備譯官傳言,則頗有不滿辭色,至今未已,蓋其初計,則八口之外,加得一口,而只爲換給而然也。卽又差備譯官來言,寺奴義信爲名者,居在其父母墳傍近處,若得此奴,幸莫大焉,而惶恐不敢,更煩天聽云,其意實欲以都監啓知,故不得已更爲仰稟。傳曰,給之,後勿爲例。
趙啓遠啓曰,在前客使留館時,捲帳差備譯官,凡事一一來告政院,今番則一無來告,至於上馬宴退行,二日加留事,終不來告,當該譯官等,令攸司推治,以懲怠慢之習,何如?傳曰,允。
以掌隷院鄭勅賜給奴婢換給啓目,傳于鄭維城曰,此奴已爲白給,此啓目勿施。
趙啓遠,以迎接都監言啓曰,上馬宴今日不行之意,勅使平明言之,故卽爲啓辭,而捲帳譯官,則待候於勅使處,凡有動作,卽爲馳告政院·侍講院,必在於都監啓辭之前,乃其舊例,不卽馳告,以致王世子徑先出宮,極爲驚駭,當該捲帳譯官及掌務譯官,爲先從重推考,何如?傳曰,依啓。捲帳譯官拿推。
又以迎接都監言啓曰,凡都監啓辭,別定書吏,騎譯馬疾馳,呈於政院,乃是重其事也,而今此上馬宴不行啓辭,日次郞廳,只令使令緩緩傳道,以致王世子徑先出宮,極爲駭愕,今日日次郞廳,從重推考。傳曰,拿推。
又以迎接都監言啓曰,宴享所用全鰒,改爲熟正,故都監該色郞廳,自昨日促納於司宰監,則不爲擧行,仍致夜深之後,都監發牌該監吏,則竝不來待館所,凡都監所屬官吏皆入省記,而偃然退去,其爲緩忽事狀,殊極駭愕,司宰監當該官員,從重推考,色吏,令攸司囚禁刑推,何如?傳曰,依啓。官員拿推。
趙啓遠,以迎接都監言啓曰,今日無宴禮,別茶啖依例排入之意,敢啓。傳曰,知道。
又以迎接都監言啓曰,上馬宴明日設行事,已爲定奪於諸勅使,而初六日則定爲起程云,敢啓。傳曰,知道。
大司憲金南重,執義柳慶昌,掌令申悅道·申洬,持平任重啓曰,濟州牧使金汝水,請亟命罷職不敍,以救島民之急。措辭見上各司怠慢之習,近來益甚,去月三十日王世子進詣館所之時,都摠府郞廳,例爲侍衛,則所當預先來待,而無緣不進,敦化門外,乘輦進發之後,始爲來到,殊極可駭,其稽緩自便之習,不可不懲,當該郞廳,請命罷職。答曰,依啓。金汝水事,已諭。
趙啓遠,以禮曹言啓曰,政院啓辭,以禮曹平安兵使沈之溟上疏粘目,傳曰,此回啓末端措語是乎?承旨察啓事,傳敎矣。心喪解官一節,係關禮文經權,政事得失,不可不審處而愼行,則當爲心喪而不許,與不當解官而許之,其失一也。臣以鹵莽之見,似難倉卒容易察啓,而旣承下問,不敢不對,沈之溟疏內曰,三歲前侍養云,兵曹回啓內,備論法典所載收養條而曰,侍字收字,其義不同,令禮官考處云,則禮曹回啓,當先辨侍養·收養,一從禮法處置,不當論其私情也。凡今世之人,未詳法文侍字收字之輕重,雖收養之人,亦有泛然通稱侍養者矣。今按本疏辭緣,則似是收養者,而其自稱則曰侍養,臣未知其間實狀,實爲收養,則雖於疏中誤下侍字,當依禮法,許其解官,心喪實爲侍養,則不可越法解官也,明矣。禮曹回啓,元不分解,而末端恩情私服,依願施行等說,措語不是,誠如聖敎,敢啓。傳曰,知道。此公事還出給,使之詳察回啓事,傳敎矣。所謂收養者,父母生之而俱沒,則有人收而養育者也。所謂侍養者,侍奉於人而養育者也。其恩義輕重,自有區別之意,而今此沈之溟,則以其疏中措語觀之,本非收養也。沈氏以同姓三寸,適無子女,願爲侍養,而其父不許,之溟年旣長成之後,始乃許之云,則此非三歲前收而養育者,故當初回啓中,與三歲前收養有別,在法不可解官之意陳達矣。收字侍字,非不分解,而但之溟旣服沈氏夫之喪,不服沈氏之喪,於禮有悖,故如是覆啓矣。今承聖敎,極爲惶恐,改付標以入之意,敢啓。傳曰,知道。此事推委於兵曹,不可也。以上燼餘
戶曹監司薦,申冕·金益熙·申翊全,兵使薦,趙必達·李枝馨。禮曹監司薦,黃㦿·李時萬·沈澤,兵使薦,權任中·趙必達·具義俊。刑曹監司薦,閔應協·南斗瞻·金壽翼,兵使薦,趙必達·金鏡·李重信。
政院啓曰,都城人家失火,則卽爲啓知,自是前規,而再昨夜鍾樓近處西行廊廳,八間燒失云,而迄無啓知之擧,極爲可駭。漢城府當該官及當部官員,竝推考,捕盜廳,所當率其軍人,滅火禁盜,而亦不擧行,當該大將,亦爲推考,何如?傳曰,允。
又啓曰,以原州牧使鄭知和上疏,傳曰,身爲守令,營救殺人罪囚,於法可乎?承旨察啓事,傳敎矣。陳弊之疏,竝論殺人罪囚分釋之事,實非法例,此疏所當還出給,而其中亦陳民弊,何以處之?敢稟。傳曰,監司所爲,亦甚非矣,爲先推考,其上疏,令該曹採用。又啓曰,察啓批答,監司所爲,亦甚不當,爲先推考事,命下矣。監司旣以此被推,則違法陳疏守令,理難獨免,原州牧使鄭知和,亦爲推考,何如?傳曰,允。
都摠府郞廳應罷,都事盧希遠。啓。
以迎接都監啓辭,司宰參奉宋協,日次郞廳成遠,竝拿推事,捧承傳。
明日館所上馬宴時,王世子出宮正時,巳正一刻。以上朝報
迎接都監啓曰,今日無宴禮,故生牛一首,依例入給之意,敢啓。傳曰,知道。
又啓曰,差備譯官等,以其意,今日上馬宴設行與否,問于鄭勅,則雨尙未止,上馬宴不設爲當云,敢啓。傳曰,知道。以上迎接都監謄錄
上在昌德宮。停常參·經筵。
夜一更,月暈。三更,東方艮方有氣如火光。四更,東方有氣如火光。
藥房都提調金自點,提調韓興一,副提調金光煜啓曰,寒雨連日,伏未審夜來,玉候調攝,比前何如?臣等不勝區區伏慮之至,敢來問安。答曰,與前一樣。
趙啓遠啓曰,全平君李慶禎,館所問安,進去下直。傳曰,知道。
又啓曰,全平君李慶禎,館所問安,則諸勅答以都蒙國恩,安寢好在,至遣宰臣,每日下問,不勝感激,罔知所達云矣。傳曰,知道。
朴長遠啓曰,朴敬祉遞差事,命下矣。臺諫方以削去仕版論啓,遞差承傳,不得捧之之意,敢啓。答曰,知道。
宋國澤,以戶曹言啓曰,諸勅使元求枝三一千匣,鄭使加求一千匣,而適有曹中所儲,故合五千匣入給之意,敢啓。傳曰,知道。
趙啓遠,以迎接都監言啓曰,王世子入宴廳,將爲設宴之意,敢啓。傳曰,知道。
又以迎接都監言啓曰,傳曰,北京痘疫大熾,至於所屹乃妻身死,則大君決難入往,令都監勢難入往之意,言于勅使事,傳敎矣。勅使方在設宴處,待其宴罷,卽令李馨長言之之意,敢啓。傳曰,知道。
吏曹口傳政事,雲山郡守睦林奇。
傳于趙啓遠曰,北京痘疫大熾,至於所屹乃妻身死,則大君決難入往,令都監勢難入往之意,言于勅使。
傳于趙啓遠曰,副使金霱之事,極爲驚慘,喪柩護送等事,一依閔聖徽例擧行。
金光煜啓曰,新除授雲山郡守睦林奇,當日內速爲署經發送事,兩日城上所命招,言之,何如?傳曰,允。
傳于朴長遠曰,禮葬軍及各軍價布,勿爲減除,仍爲題給。
大司憲金南重,執義柳慶昌,掌令申洬,持平任重啓曰,濟州牧使金汝水,以此所犯,只請罷職不敍,亦云末減,請勿留難,亟賜一兪。措辭見上答曰,不允。
大司諫李之恒,獻納洪命夏,正言李廷夔啓曰,全南兵使朴敬祉,爲人驕濫,處事顚妄,曾爲本道兵使,不治之狀,不一而足。且以五百金買妾之事,重被臺彈,其貪侈無忌,聖明亦已洞燭,今不必更擧,而向年尼山之變,兩湖洶擾,京師震驚,爲兵使者,所當星夜急赴,以爲討截之計,而敬祉見道主傳令,略不動心,兵營之距全州,不甚相遠,而事定之後,緩緩來到,一道人心,莫不憤惋,平居無事,優厚此輩,任其漁奪自恣,而及當變亂,恐怯遲廻,若此之甚,則將焉用此輩爲哉?其時監司尹鳴殷,亦卽見遞,逗留之罪,終不得用律,纔過數年,再換此任,物情驚駭,莫此爲甚,而本道聞之,亦必解體,此後南方,脫有緩急,其何以責效於已試之人,其何能號令於見侮之地,武將之臨亂逗留,非尋常之比。朴敬祉,請命削去仕版,以懲武夫驕惰之習。答曰,遞差。以上燼餘
平安監司書目,雲山郡守尹聖擧,稱以病重,無意出站,罷黜事。
義州府尹書目,冬至使先來軍官尹懲顯等出來言內,副使金霱,正月初五日,在北京身死云云事。
禮曹啓目,粘連平安兵使沈之溟上疏云云。三歲前收養,卽同己子,載在法典,解官心喪,乃是通行之禮是白在果,今在沈之溟事段,與此有異,父母俱在,又以長子之故,沈氏雖願爲侍養,姑令往來,至于十五歲,權湜身死之後,之溟父始爲許之,成文決定是如爲白去等,與三歲前收而養之者有別叱分不喩,權湜之喪,停赴擧,服朞年云者,在之溟,拘於恩情,私自行之之服也。在法則似難許其解官,疏內辭緣,勿施,何如?啓依允。
明日王世子郊外餞宴時,出宮正時,卯正一刻,開門差早。
左議政李景奭,都承旨金光煜,餞慰使尹履之,弘濟院出去。
京畿都事韓縝,政丞陪行事,出去,因分付落後入來。
正言吳挺緯辭職上疏。入啓。答曰,遞差。以上朝報
常平廳啓曰,以備邊司啓辭云云事,傳敎矣。本廳穀物,洪淸道僻邑所在者,就其道里便近,元數中,量宜除出,大路六邑民人處,趁今春分糶,待秋捧留事,當爲行會于本道監司,故沿路各官元留米租,及移置之數,別單書啓,以備睿覽之意,敢啓。傳曰,知道。
迎接都監郞廳,以領議政意啓曰,臣卽詣館所,招差備譯官等,謝以京中發賣減數之惠,次以一國物力,都會於京市,而猶不能副勅行之望,遑遑汲汲,勢將潰散,此非本國誠少,市民惜財而然也。壤地褊小,無所出處,徒懷渴悶,勅使洞察小邦情事,終始遺惠,都中之民,孰不感激?京中物力,尙且如此,開城府及兩西,蕩殘已極,數百兩之價,決難發賣於此處。雖不得免焉,若得優減其數,三道之民,可得生活,願勅使極力周旋,終始其惠,千萬幸甚。鄭勅使令李馨長等來答曰,前後深蒙主上恩德,賞賜連仍,爵秩崇高,感泣之情,何可盡達?況今又以奴子賜給,向天祝手,無以仰達,領議政承命來懇,敢不竭盡心力,仰報聖恩,生光領相乎?從容以此意,周旋於諸勅,而優減其數,使三島之民,終無懷怨之心,俺之當爲極力之意,預領云云。且明日郊外祗送時,朝廷及都民,先賀上國莫大之慶,次謝發賣減數之意,使李馨長微探鄭使,則頗有喜悅之色,此事俺未及思之,領相先言,甚當甚當云,依此爲之之意,敢啓。答曰,知道。且勅使齎來之物,我人未得目見其減數與否,何以爲之?設或減賣,以此致謝,似爲過矣。
備邊司啓曰,迎接都監啓曰,宴罷卽時,以下敎之意,入送李馨長,言于鄭使,則親往諸勅處,相議還報曰,今此謝恩進賀之擧,乃天下莫大之慶,俺等在北京時,聞其議論,皆以爲大君入來宜當云,故來此言及矣。今則事勢如此,似難入往,唯在朝廷處置,但大臣雖重,自是國王臣僚,不如王族之貴,若以親切國族差送,稍勝於大臣,此則未知如何,俺等欲知新差使臣姓名及發行之期而去云,敢啓。傳曰,知道。令大臣速爲議處事,傳敎矣。今此謝恩使,勅使屢以大君爲言,故乃有差送之命,而今者北京痘疫大熾,決不可入往之意,通于諸勅,則又發親切國族差送之言,此不過因其前說而又有此言也。除一品儀賓已行者外,臣等亦未思得可送之人,而大臣差送,亦有可執之辭,故以臣等擬望矣。一邊令都監開說此意,何如?答曰,知道。
迎接都監啓曰,以領議政啓辭,發賣減數致謝似過之敎,果爲允當,但今此致謝,其意非特專在於京貿減數,蓋出於西路發賣欲減之計,而此意,鄭勅旣已聞之,頗有喜色,似難中止,且以慶致賀,亦不當送,雖是文具,仍爲擧行,何如?傳曰,知道。以上備局謄錄
迎接都監啓曰,王世子與勅使,座上行酒大爵而罷矣,敢啓。傳曰,知道。
又啓曰,今番發賣水獺皮八百十八張,靑黍皮一千二十一張,鹿皮四十六張,白綿紙三千一百卷,常白紙三千四百卷,樻枝三三千六百匣,細布二十五疋,而兩色皮則分五等定價,合計各種之價,以白木二十同十三疋,綿細十同三十疋,折銀一千一百九十九兩五錢,又給銀子六十三兩五錢,以此磨勘各種之價,而其中白綿紙一千七百卷,則自該曹覓給矣,敢啓。傳曰,知道。
又啓曰,勅使明日當爲起程,而卽出軍令,初吹辰初,二吹辰中,三吹巳初矣。敢啓。傳曰,知道。以上迎接都監謄錄
柳景緝,以都摠府言啓曰,都摠管洪振道,以社稷大祭獻官,肄儀處進去晝仕,請出標信。傳曰,知道。燼餘追謄
上在昌德宮。停常參·經筵。
夜五更,流星出大角星下,入房星上,狀如鉢,尾長四五尺許,色赤。
中殿藥房問安。答曰,一樣。
王世子出慕華館,遣文學李光載,大殿問安。答曰,知道。
傳于趙啓遠曰,明日政事爲之。
朴長遠啓曰,小臣館所問安進去下直。傳曰,知道。又啓曰,小臣館所問安,則答以諸勅使,盡蒙國恩,好舍安寢,日遣近侍下問,不勝感激云矣。傳曰,知道。
又啓曰,都監郞廳來言,勅使前問安,則遠遣都監郞監郞廳下問,不勝感激云矣。傳曰,知道。
趙啓遠啓曰,勅使已爲出去,事變假注書,今日爲始,不爲入省記之意,敢啓。傳曰,知道。
以咸鏡監司放未放啓本粘目,傳于鄭維城曰,與李孝曾同罪者四人,而一名不書,似涉不察也。
獻納洪命夏,正言李廷夔啓曰,前兵使朴敬祉,驕濫貪侈之狀,固非一端,而今日之論,只擧其重,則臨亂逗留之罪,固難逃於三尺之法矣。一道之人,莫不憤惋,其時爲守令而目見者,亦多來言於士夫之間,則物議騰播,眼不可掩,而數年之內,再授此任,輿情之驚駭,南民之解體,固其宜矣。當時軍律若行,敬祉安得至此?道臣見遞,未卽施罰,京中聞見稍遠,臺臣亦未及論罪,遷延歲月,置之相忘,今日臣等之請,亦云從輕,而殿下又從而末減之,臨亂逗留之罪,豈可遞職而止哉?凡罪不論則已,論則必當其律,罪重如彼,罰輕如此,則他日緩急,其何望畏忌國法,忘身赴亂乎?請勿留難,朴敬祉亟命削去仕版。答曰。旣已遞差,勿爲更煩。
趙啓遠,以司饔院言啓曰,假提調僉知中樞府事柳江,稱以病重,昨日上馬宴及今日餞宴時,俱不來參,其病之輕重,雖不能詳知,莫重宴禮,累度不參,事甚怠慢,請從重推考。傳曰,依啓。
大司憲金南重,執義柳慶昌,掌令申洬,持平任重啓曰,濟州牧使金汝水,以此所犯,只請罷職不敍,亦云末減,請勿留難,亟賜一兪。措辭見上答曰,不允。
吏曹,進賀兼謝恩使,右相。
趙啓遠,以迎接都監言啓曰,鄭勅三吹臨發之際,使差備驛官傳言,義州人彦京稱名者,以走回許接,定配已久,今番大赦,淸國係干罪人,亦當蒙放,速爲啓知。且前頭凡罪人未赦宥之類,告訴於諸勅使,則多有紛擾之弊,俺亦善處爲難云,敢啓。傳曰,言于該曹,勅使回還時告訴者,論以極罪事,三道監司處行會。
又以迎接都監言啓曰,王世子餞宴罷後,勅使行到迎恩門,大臣以下百官及都民等,分立左右路傍,致賀致謝而送,敢啓。傳曰,知道。
又以迎接都監言啓曰,勅使到慕華館,王世子出迎,諸勅使仍立於臺上,百官北向謝賀訖,就座行宴禮,五爵而罷矣。敢啓。傳曰,知道。
又以迎接都監言啓曰,以備局回啓,今番謝恩使,國族中無可合之人,以大臣差送開說事,政院待令,書吏書送,在於勅使三吹之後,勢未及開說之意,敢啓。傳曰,知道。以上燼餘
伴送使李時昉,京畿監司南銑出去。
迎接都監啓曰,鄭勅令差備譯官傳言,諸勅使詣慕華館臺上列立,則本國大臣以下,分行序立,北向三拜九扣頭云,敢啓。傳曰,知道。
左議政李景奭,都承旨金光煜,餞慰使尹履之入來。以上朝報
傳曰,繕工監諸色匠人,其數零星,進獻方物樻子及各司進排之物造作,尙患不及,而近來諸宮家諸上司,任意捉去,殘司下人,莫敢誰何,每致生事,自今以後,木手及諸色匠人,竝勿任意推捉爲只爲。以上備局謄錄
迎接都監啓曰,卽刻勅使,館所離發之意,敢啓。傳曰,知道。以上迎接都監謄錄
上在昌德宮。停常參·經筵。
申時,太白見於未地。夜一更,流星出北極星下,入北方天際,狀如拳,尾長五六尺許,色赤。
禁府,迎接都監郞廳成遠,司宰參奉宋協元情公事判付內,除刑推照律。
兵曹,行護軍金霱身死,曾經臺侍。啓別致賻。
有政。吏批,以金壽翼爲參知,權諿爲靈光郡守,沈櫶爲古阜郡守,李正英爲正言,林葵爲萬頃縣令,李迥爲金山郡守,沈之漢爲輔德,金應祖爲修撰,尹珩爲司藝,吳挺緯爲京畿都事,河晉善爲典籍,金宗泌爲相禮,尹安基爲慶尙都事,金汝鈺爲漢城左尹,柳贇蕃爲軍器主簿,李涌爲典設別檢,閔光勳爲奉禮,梁燾爲校書正字,趙鍰爲軍器奉事,李應世爲軍器副奉事,洪深爲軍器參奉,李尙眞爲待敎,南天漢爲承文博士,宋光心爲承文著作,趙潝爲豐安君,申瑞檜爲平昌君,高弘建爲瀛原君,崔葕爲漢城左尹,金汝鈺爲漢城右尹。以上吏批政事
備邊司郞廳,以領左相意啓曰,卽見遠接使李時昉狀啓,勅使以爲,王族中無可送之人,則領議政所當入往云云,臣等伏思,國族中旣無可往之人,領議政,如其言當爲入往事,通于勅使,而別制長劍,一依見樣之劍,十分精造二柄,及送于安·定之間宜當,卽令該寺急急打造之意,分付,何如?答曰,依啓。今番使臣入往時,老病宰臣,勿爲差送事,衙門丁寧分付,領相勢難違令入往之意,令伴送使措辭開諭,可也。以上備局謄錄
上在昌德宮。停常參·經筵。
自辰時至未時,日暈。夜五更,東方有氣如火光,流星出密雲中,入巽方天際,狀如拳,尾長三四尺許,色赤。
都承旨金光煜初度呈辭,及掌令申悅道辭職上疏,大祭齋戒,以留政院。
弘文館啓曰,新除授副修撰金應祖,時在慶尙道榮川地,入番事緊,請斯速乘馹上來事,下諭。傳曰,依啓。
政院啓曰,新除授待敎李尙眞,時在全南道全州地,斯速上來事,下諭,何如?傳曰,允。
京畿監司書目,長湍呈,以晉平君姜得卒逝事。
伴送使書目,勅使初七日坡州止宿事。以上朝報
備邊司啓曰,司憲府啓辭,洛東江左右十餘邑,距海甚遠,人民之所以資生者,專靠商鹽,而統營每於春秋發送,貿販鹽船,攔阻私船,獨專其利,鹽價翔貴,民不堪其苦,營船遡流上來,則沿邊各邑,多定曳船,軍人如未及期,則所謂貿販軍官者,出入閭閻,叫囂隳突,作弊萬端,且稱以軍需貿販,腐敗魚物,陳久藿同,分送列邑,勒定其價,此近來痼弊,罔有紀極,嶺南如此,湖南可知,申悅道,居在嶺南,目見本道民瘼,莫此爲甚,請統制使從重推考,一切嚴禁,以除民生一分之弊。答曰,統營貿販,令備局量處事,傳敎矣。官家貿販之擧,雖或出於不得已,未免爲貽弊之歸,況此統營販鹽,多有弊端,至於定軍曳船,軍官作弊,腐敗陳久之物,分送責價之事,中外言之者久矣。各邑之難堪,民生之呼冤,在所當然,臺臣目見弊瘼,有此陳啓,非泛然風聞之比,宜加禁革,以除一分之弊,以此事意,統制使及本道監司處,竝爲行會申飭,何如?答曰,此事似難率爾革罷,問于曾經人處之事,傳敎矣。曾經統制使中,李浣則方在忠州,故問于綾川府院君臣具仁垕,同知臣金應海,則皆以爲統營貿販之役,始自當初設營之時,本營員役一朔放料,皮穀之數,多至七百餘石,而竝將士支供而計之,則幾至千石,皆賴於貿販,禁此一款,則他無出處云,以此觀之,則貿販之擧,果難卒革,而定軍曳船,軍官作弊,腐敗之物,分送責價等事,殊甚不當,今後則凡干販賣之事,切勿抑勒徵責,嚴束任事之人,以除民弊事,統制使處,申明行會,何如?答曰,依啓。以上備局謄錄
上在昌德宮。停常參·經筵。
自巳時至未時,日暈。夜一更,艮方巽方東方,有氣如火光。二更三更,月暈。
藥房啓曰,雨濕連仍,春氣尙寒,伏未審玉候調攝,比前何如?豬肚丸進御,已至三劑,時無顯效耶?臣等不勝區區伏慮之至,敢來問安。答曰,與前一樣。
伴送使書目,勅使初八日開城府止宿事。
司諫林,都承旨金光煜,左參贊趙翼,吏曹參議李行遇,應敎睦行善初度呈辭。入啓。給由。
修撰權堣,掌令申悅道辭職上疏。入啓。答曰,遞差。
禮曹,今此王世孫冊禮時,初二度習儀及冊禮翌日陳賀習儀,則上年已爲擧行,三度習儀,今二月十五日爲吉云,以此日仁政殿行禮事,知委,何如?啓依所啓施行。
禮曹啓曰,王世孫冊禮,各項儀註,上年磨鍊入啓,已行初二度習儀矣。前頭三度習儀及正日,則前入儀註仍用事,敢啓。傳曰,知道。
府前啓,濟州牧使金汝水罷職不敍事,停啓。
院啓,前兵使朴敬祉,請亟命削去仕版。措辭見上答曰,勿煩。
禮曹,淑安郡主副尉,初揀擇吉日,二月二十八日辰時,推擇。啓。
吏曹啓曰,臺諫有闕,政事,取稟。
大司成金蓍國初度呈辭。入啓。以上朝報
禮曹啓曰,以司憲府啓辭,設爲庠序學校,所以培養人才,變化風俗,近年以來,內而國學,師儒倚席不講,外而州郡,守令全廢勸課,閭巷之間,絃誦寂寥,人才之衰乏,風俗之壞敗,職由於此,令國學師儒,一依學令,朔望通讀,課其勤慢,俾有所成就,外方則極擇都事,專管敎導,頻數考講,累次純通者,轉報論賞,三朔不通者,汰定武學,以爲興學勸奬之地。答曰,依啓。備局謄錄
上在昌德宮。停常參·經筵。
夜一更,月暈。
樂安郡守金亨祥差使員上來。
左參贊趙翼,司諫林,應敎睦行善,都承旨金光煜,吏曹參議李行遇再度呈辭。入啓。加給由。
大司成金蓍國,執義柳慶昌初度呈辭。入啓。給由。
傳曰,洪淸監司引見,副摠管金應海,亦令入侍。
禮曹啓曰,以司憲府啓辭,傳敎矣。上年冬引對時,大臣以下榻前陳啓,思所以丕變風俗,敎養蒙士,廣印小學,分布中外,着實勸課,惕念擧行之意,上敎丁寧,枚擧下諭之後,臣曹亦爲條列行會矣。今者臺諫啓辭又如此,其爲敎導振作之方,深得其要,今當更爲支會矣。仍竊伏念,朝家敎習小學之擧,專爲養育之地,而外方或有不知本意,則不無如前玩愒之弊,宜令各道監司,詳細勸諭各邑里社,擇差可爲訓誨者,收聚少壯之人,敎習小學,書徒定課,守令及都事,時復試講,累次能通者,依臺諫啓辭論賞,不通者,依廟堂定奪,姑依學校之罰,至於汰定一款,則名在校案者,依循年例,另爲擧行,而敎誨之人,亦自本官,復其戶役,則似有實效,以此詳細行會,使人人曉然知之,宜當,大臣之意如此,敢啓。傳曰,依啓。
傳曰,政事,明日爲之。
開城府餞慰使宋時吉入來。
院啓,爲國之道,莫重於紀綱,紀綱莫嚴於軍律,軍律一解,紀綱墜廢,則必至於國不爲國矣。我國家紀綱之頹廢者久矣,而軍律之解弛尤甚,今日臣等之論敬祉者,只欲嚴軍律而整紀綱也。豈有他意於其間哉?殿下只許遞免,兪音尙閟,臣等竊未曉聖意之所在也。以敬祉,逗留之事爲不實,則當時聞變之日,敬祉不卽離營,翌日緩緩登道,自兵營至全州,無一日倍道而行,嶺上守令,整軍苦待,終無所屬,事定之後,自至停罷,其時萬目皆見,至今人言藉藉,則臣等之論,無一毫失實之事矣。若以敬祉之才爲可惜,而姑息寬宥,以爲他日之用,則臣恐不然。兵,死地也,視死如歸,固人所難,遞職之罰,豈足以發人死力哉?小無懲勵之實,而只益驕傲之心矣。此後緩急逗留之人,必不獨一敬祉也。軍律至嚴,所關非細,請勿留難,前兵使朴敬祉,亟命削去仕版。答曰,到今論罪,似爲晩矣。
侍講院啓曰,兼弼善李行進,方爲入直,重得傷寒,四晝夜苦痛不已,勢難在直,輔德沈之漢,牌招肅拜,使之替直,何如?傳曰,依啓。
輔德沈之漢,牌招肅拜。以上朝報
引見時,金應海所啓,李浣所造甲一百部,臣亦造一百部載船矣。凡水戰,不可無甲冑,而造作如是零星,今後或磨鍊加造,則可以用之矣。上曰,自前爲之者,皆不着實矣。應海曰,臣在任時,分付沿海各邑及各浦,皆磨鍊欲造,而因朝家分付,凶年之故,不果造成矣。上曰,自備邊司,復令造作與否問之。以上備局謄錄
上在昌德宮。停常參·經筵。
辰時,日暈。巳時,日暈兩珥。午時,日暈。夜一更,月暈。四更五更,東方有氣如火光。
繕工監役姜弘益,正薍監刈事,鴨島出去。
吏曹參議李行遇,左參贊趙翼,司諫林,都承旨金光煜,應敎睦行善三度呈辭。入啓。遞差。
大司成金蓍國,執義柳慶昌再度呈辭。入啓。加給由。
伴送使書目,勅使初十日金川止宿事。
吏曹啓目,吏曹佐郞金鉽,禁府都事尹宗之,病滿三十日,竝只改差。啓依允。
兵曹啓曰,本曹佐郞李克誠,以親病受由,下去于原州地,由限已過,尙無上來之期,事務煩劇,勢難久曠,改差,其代,今日政差出,何如?傳曰,依啓。
院啓,朴敬祉逗留之事,今日論罪,臣等亦知其晩矣。昨承聖批,不勝瞿然,第念當時之不論其罪,臣等之所不敢知,而大槪論人之罪,在於事之虛實,不在於時之早晩,晩而不論,則僥倖過時,苟免常憲者,皆可晏然而已乎?苟有其罪,雖在久遠,尙可隨聞而論之,況此數年前,人皆目見之事,豈可置而不論,以啓僥倖者之心哉?今此所論,非但爲一敬祉也,實爲勵百之計耳。軍律至嚴,所關非細,請勿留難,前兵使朴敬祉,亟命削去仕版。答曰,已諭。
禮曹判書韓興一上疏。大槪,乞遞內醫提調,歸省先壟,仍爲焚黃事。入啓。答曰,省疏具悉卿懇。卿其勿辭往來。
前府使申景涑敍用事,捧承傳。以上朝報
有政。吏批,以朴淳爲龍仁縣監,蔡亨後爲加平郡守,奇震興爲軍器正,尹鏶爲修撰,黃瀗爲檜興君,姜與載爲掌令,趙稇爲漣川縣監,蘇東道爲定州牧使,鄭桂爲靑丹察訪,李以存爲應敎,崔汝㞳爲三和縣監,林墰爲承旨,元振溟爲司諫,金繁爲長連縣監,呂焯爲奉禮,李弘載爲司藝,沈之源爲兵曹參議,許崙爲禁府都事,林爲尙衣正,洪茂業爲宗廟令,崔時遇爲禮曹正郞,金鉽爲副修撰,李士淑爲儀賓都事,申悅道爲司䆃正,睦行善爲濟用監正,李時材爲金山郡守,金光煜爲戶曹參判,金重胤爲軍資主簿,權堣爲直講,鄭鑰爲兵曹佐郞,朴大華爲殷山府使,趙壽益爲戶曹參議,林墰爲都承旨。以上吏批政事
上在昌德宮。停常參·經筵。
執義柳慶昌三度呈辭。入啓。遞差。
政院啓曰,今十五日,儒生殿講日次,而與世孫冊禮三度習儀相値,不得爲之之意,敢啓。傳曰,知道。
弘文館啓曰,新除授修撰尹鏶,時在京畿道驪州地,經筵入番事緊,請斯速上來事,下諭。傳曰,允。
吏曹啓曰,臺諫有闕,政事,取稟。
冬至使書目,本月初七日,一行還爲渡江事。
伴送使書目,勅使十一日,平山止宿事。
禮曹,進賀兼謝恩使拜表吉日,來三月二十日卯時,方物封裹,同月十七日推擇。啓。
禁府照本,司宰參奉宋協矣宴享所用熟全鰒,趁不擧行,罪杖一百,告身盡行追奪。啓依允。又照本,迎接都監郞廳成遠矣上馬宴不行啓辭,只令使令緩緩傳送,罪杖八十,贖奪告身三等。啓功減一等。
院前啓,朴敬祉削去仕版事,停啓。
冊禮都監啓曰,冊禮正日不遠,三度習儀,亦爲迫近,而提調沈詻·韓興一,本職遷轉,不得行公,依當初啓下,仍令察任,何如?傳曰,依啓。
以禁府黃海道放未放啓本回啓,李晠傳分揀,慶尙道放未放啓本回啓,李晩榮分揀。以上朝報
上在昌德宮。停常參·經筵。
夜五更,白雲一道如氣,起自坤方,直指巽方,長竟天,廣尺許,良久乃滅。
都承旨林墰上疏。大槪,病勢深重,冒死乞遞事。入啓。答曰,省疏具悉卿懇。卿其勿辭,調理察職。
傳曰,大臣·備局堂上引見。
刑曹參判宋時吉,廣州地加土呈辭。入啓。給由。
吏曹啓目,新除授定州牧使蘇東道,以同道殷山府使,方在任所,除朝辭赴任事,本道監司處,行移,何如?啓依允。
傳曰,入侍之官,例爲離席,進前奏事,而今日引見時,或有不離坐席而奏事者,事涉簡慢,後勿如是,可也。
大司成金蓍國三度呈辭。入啓給由。以上朝報
備邊司啓曰,舟師甲冑造作事,曾於丁亥年,分付下三道,而其後因年凶,凡干軍器月課等物,竝爲停造矣。依榻前啓辭,今後更爲造作,分置戰船後啓聞之意,三南監司,及統臣·水使等處,竝爲行會,何如?答曰,依啓。
引見時,領議政所啓,巡按御史,勅使時則多事,勅使旣在則春令方屆,耕種宜早,以臺諫所啓,有各官反庫軍器摘奸之事,如此則如慶尙道,則回還當在五月之間,軍兵點閱,今已晩矣。農事已迫,則有妨於農作,小臣與右相意如此,左相意則卽今發送宜當云,榻前定奪,及時發送似當。左議政所啓,臣之意,若果害農,何必下送?若但爲軍器點閱,則似不至稽遲,軍兵則不爲點閱,似爲便當,且曾聞御史,每於農後發送,故守令,冬間則頗自用力云,今欲送之也,至於害農,則不必送之也。上曰,發遣御史,則當有黜陟之擧,此時外方守令遞改,則必有妨於農時矣。領議政曰,小臣以爲難矣,只點閱軍器而來則好矣。若兼數三事而往,則不可易還,慮其妨於農時也。大司憲金南重啓曰,自上每以遞易守令爲重難,貪汚之吏,一日在官,貽一日之害,可以發遣御史,廉問賢否也。右參贊趙絅啓曰,兩西則雖難巡按,送暗行而城池器械,兼察,何如?領議政曰,下三道巡按御史,當爲發送乎?上曰,姑爲勿送。
禮曹啓曰,卽見伴送使狀啓,則第三使有頰耳之病,欲得牛黃治療云,令典醫監半部覓得,仍撥便,急急傳送,何如?傳曰,允。
引見時,領相所啓,前者儒將薦,未及趁卽擧行,極爲惶恐。上曰,可薦者多有之耶?必須精擇,然後國家當優待耳。領相曰,當出去會議矣。右相所啓,大君初爲謝恩使,而今不果行,故員役數亦減,臣所率堂上譯官,只一人,北京形勢,殊異於前,不無周旋之事也。大君時所定譯官一人,欲爲率去。上曰,以何故,改之?領相曰,非其當次,而大君欲爲率行故定之耳。上曰,必解事譯官,送之,可也。彼中有變,有解語者後,可以周旋矣。右相曰,城池修築及軍兵操鍊等事,今番勅使時,李馨長往來言說,渠今入去,似當。上曰,當於今番停當而來。領相曰,今番言于勅使,則答以歸告于北京云,必乘此機會圖之,可以結末矣。上曰,今若言之,似可諧矣。上謂右相曰,紙砲於舟師,似爲不便,舟師則子砲便好,藏藥甚易,子砲制度好矣,而前者問于統制使,則必有甲冑而後可用之,備置百部於統營云矣。領相曰,其時年凶之故,凡役皆停,造甲一事,未知其已與否也。上曰,此意申飭,宜當,領相所啓,前日以憲府啓辭,山城別將,令本官擇差,都監別將則罷之云,其後狀啓,不爲卽來,來後,僉皆以爲專任監官,則其勢似不可成矣云云,韓興一今亦入侍,而右相·刑判,亦以爲然矣。上曰,如其難便,依前爲之。
備邊司啓曰,禮曹啓辭,禮官下往三陟地,如得可徵之端,則固當卽爲馳啓,而馳啓之後,去留與否,或有一邊擧行之事,不可不預爲講定,如未得可驗之迹,則亦或有處置之擧,事係莫重莫大之禮,臣曹不敢擅便,令廟堂定奪,何如?傳曰,依啓事,傳敎矣。今之所當講者,得其可懲之端,則有所稟處之事而已,其他姑非可論。且得與未得之間,禮官卽當復命,以此事意,分付,何如?答曰,依啓。
又啓曰,引見時,摠戎使金應海所啓,頃日出巡時點閱,則束伍物故頗多,逃亡者若干,而皆避在隣邑,故臣令物故,皆爲本定,而逃亡姑避者,則使之督現矣。砲手作隊五千四百四十餘名,而無鳥銃者,自訓鍊都監,給八百柄,臣又欲造三百柄,此則當自本廳爲之,而最患不足者,藥丸也。亦無自本廳措備,而物力零星,以此爲悶也。上曰,言于備邊司,餘丁木除出,以爲藥丸備給之資事,傳敎矣。餘丁木元數不多,而紙砲別造廳及江華破毁銃砲等物,除給餘丁木,以爲造作修改之地,勢難優數題給,以二十同移給之意,敢啓。答曰,知道。
又啓曰,引見時,洪淸監司尹得說所啓,小臣爲林川時,累度往來於公山,公山山城,今爲觀察使之所住,而臣觀其城,以小石累築而太半頹落,國家之恃爲關防者,可謂疎矣。且脫有緩急,巡察使若入城內,則城外之事,不能有爲,守禦之將,或自朝廷定奪,而雖使巡察使守之,守城之卒,必預爲定數給之,臣以此意言于大臣,則以爲下去後觀其形勢,明白啓聞云,而今者適當登對,敢此仰達。上曰,言于廟堂事,傳敎矣。今雖設營於城中,曾無道臣臨亂入守之令,而城將守卒之定奪,有難遙度,指揮尹得說,旣已下去,商量事勢之便否,料理馳啓後,更議稟處,似當,以此意行會,何如?答曰,依啓。
又啓曰,引見時,上問金應海曰,畿甸軍士,其數幾何?金應海曰,束伍元數一萬七千三百有餘矣。目前可急之事,畿邑軍糧,皆無見儲,上年臣在統營時,上送租一萬餘石,而其時分給列邑,糶糴所捧,只有其數,而他無所儲之糧,軍行一日程,亦無取食之處,可謂寒心矣。上曰,言于備局事,傳敎矣。畿邑之軍,見糧甚少,誠爲可悶,而卒然辦出,其勢亦難,姑待秋成,料理處置,何如?答曰,依啓。以上備局謄錄
上在昌德宮。停常參·經筵。
卯時,日有左珥。辰時,日有重暈,內暈有兩珥,內暈上有戴,外暈上亦有戴,色皆內赤外靑,白氣一道出自右珥,逶迤指南,長可六七尺許,廣尺許,良久乃滅。巳時午時,日暈。
藥房啓曰,雨雪之後,春氣倍寒,昨日引見,勞動移時,伏未審夜間,玉候調攝,比前何如?臣等不勝區區伏慮之至,敢來問安。答曰,與昨一樣。
江華經歷趙慶起遞差事,捧承傳。
栗木敬差官韓楯入來。
玉堂箚子。大槪,目見災異孔慘,略陳修省之道,冀備財擇事。入啓。答曰,省疏具悉。深嘉爾等憂愛之誠,箚陳之事,無非嘉言至論,予當惕念而擇施焉。
右參贊趙絅,抱川地掃墳呈辭。入啓。給由馬。
江華留守書目,病勢甚重,本職乞遞,上疏上送事。
明日,王世孫冊禮三度習儀時,宮城開門差早。
應敎金弘郁,瑞山地掃墳呈辭。入啓。給由。
院啓,柒谷新設殘邑,保障重地,必須得人,然後可以收拾人心,修繕機械,以爲緩急之備,而府使李枝馨,年少驕妄,不謹職事,政委下吏,處事顚倒,抛置軍餉,日漸滲漏,侵虐殘民,擧將流散,脫有緩急,無以得力,府使李枝馨,請命罷職,其代極擇差送。司藝李弘載,爲人酗酒,到處見敗,如此之人,不可置諸師儒之任,請命遞差。答曰,依啓。
侍講院啓曰,來十五日,王世子當爲中殿問安,而世孫冊禮三度習儀相値,何以爲之?敢稟。傳曰,退行,可也。
京畿畿監司南銑入來。以上朝報
引見時,領相所啓,前以臺諫啓辭,山城別將,勿爲自京差送,令本官擇差,而訓局屯田別將,亦宜罷之云云,故以問於各道狀啓,而厥後狀啓上來,動經半年,畢到之後,備局堂上,無齊會之日,而此事必須僉署,然後定奪,故久未回啓,極爲惶悚矣。上曰,屯田別將便否,何如?領相啓曰,當初臣及左相之意,皆以罷之爲便,詳見訓局形勢,則若罷屯田,無以成形,若無京送別將,守令置之相忘之域,京差別將,不可不送,臣及左右相之意如此,兵曹判書·戶曹判書·禮曹判書及諸堂上之意,亦皆如此,而以不得齊會,未及回啓矣。左右相在此,而戶禮判亦皆入侍,下問,可也。戶禮判各有所陳啓,而上曰不必回啓僉意如此,則屯田及別將,依前爲之,可也。
備邊司啓曰,淸國來見樣環刀二柄,軍器寺今已畢造,依伴送使狀啓,竝其見樣環刀二柄,令該曹別定勤幹禁軍,以撥上罔晝夜下送,俾及於安·定之間,何如?答曰,允。
傳曰,麟坪大君家所在漢人四名,謝恩使行次,使之率去事,分付。以上備局謄錄
上在昌德宮。停常參·經筵。
夜二更,月入太微西垣內。
果川縣監成後益差使員上來。
禮曹佐郞李陽復卒,朴成仁,致祭事,興陽地出去。
工曹啓曰,繕工監提調啓辭,大小營繕所用材木,在前則洪淸道忠原等六官·江原道原州等八官,以本邑上納,而厥後以米布上送,故外監貢物主人等,貿得進排矣。今則私商流下者,絶無而僅有,雖有若干之數,例爲有力者之所先占,孤弱主人,雖倍給其價,亦難辦貿,而各處營繕,一日責徵,不知幾條,某衙門囚其老母,某上司囚其正妻,某營繕囚其當身,一人之身,被侵於三四處,而卽今見存者只四人,盡賣家産而猶不能支堪,逐日號冤,更無善處之路,渠輩終至於盡爲潰散,雖出於勢窮力盡所致,而揆以國事,誠極寒心,從當有督現査治之擧,而第材木之乏絶,未有甚於此時,而各司徵責,如右所陳,況樓柱板子,不係於貢案,則乃是渠輩私貿進排者,而該曹又不給價,其爲呼冤,容有可恕,及時變通,在所不已,江原一道貢物,皆入於大同之中,雖不可復古,洪淸道六官,則旣不以本色材木上納,價物又不趁卽上送,已至於此,尤極可駭,已前貢價不送之官,爲先査覈處置,使之急時上納,今年爲始,以本色材木,依貢案上納,而樓柱板子,則令戶曹計其所用之數,一一給價。且本監諸色匠人,其數零星,進獻方物櫃子及各司進排之物,晝夜造作,常患不足,而近來諸宮家諸上司,任意捉去,殘寺下人,莫敢誰何?每致生事,自今以後,木手及諸色匠人,竝勿任意推捉事,捧承傳,何如?傳曰,依啓。材木事,令大臣酌處事,傳敎矣。領議政金自點,左議政李景奭,右議政鄭太和以爲,近來小各司,皆有難支之弊,而繕工監有甚焉,外監下輩,漸至潰散之狀,臣等亦嘗飽聞,今此本監提調啓辭,誠出於計無奈何也。臣等反覆思惟,無他善策,洪淸道六官戊子條應納材木,則今當翌年二月之期,必以價物,依前已捧於民間,今若還給其價,而責以本邑材木,則政屬耕農之節,峽邑民怨,亦甚可慮,戊子條則仍前,以價物趁速上納,己丑條則依本監啓請,以本色材木,及期上納,似不可已,仍念各處營繕,除萬分緊切不得已者外,竝姑停輟,以待該監稍有蓄力,徐爲擧行,然後方可支過,以此事意,別加禁飭各衙門,宜當云矣。領敦寧金尙憲在外,不得收議,大臣之議如此,上裁,何如?傳曰,依議。
慶尙監司書目,身病曠職,還收仍任之命事。傳曰,勿辭察職事,回諭。
伴送使書目,勅行十三日鳳山止宿事。
政府翰林取材,趙龜錫·徐必遠·趙嗣基,綱目略。
答江華留守呂爾徵疏曰,省疏具悉。深嘉卿憂國之誠,所陳之事,當令廟堂議處,卿其勿辭察任。以上朝報
備邊司啓曰,玉堂箚子,江華留守上疏,皆有大段變通之事,必須齊會商議,而左議政臣李景奭,適以病未得來參,待其來會,覆啓之意,敢啓。答曰,知道。以上備局謄錄
上在昌德宮。停常參·經筵。
世宗大王忌辰齋戒。
巳時午時,日暈。申時,太白見於未地。夜一更,白雲一道如氣,起自坤方,直指艮方,長竟天,廣尺許,橫過月傍,良久乃滅。三更,月暈,白雲一道如氣,起自乾方,直指東方,長可十餘丈,廣可尺許,漸移東方,良久乃滅。四更五更,月暈。
長淵府使洪錫禹,成歡察訪張汝衎差使員上來。
政院啓曰,傳曰,閔聖徽時不爲贈職乎事,傳敎矣。取考日記,則別無特贈之敎,而問于吏曹,則以其當身及其子晉亮原從功臣,累贈至議政云矣。傳曰,知道。金霱贈職。
又啓曰,冊禮習日頒敎事,啓下矣。明日大提學命招,敎文製進之意,敢啓。傳曰,知道。
又啓曰,傳曰,昨日玉堂箚子中,誤捧傳旨之事,何事乎事,傳敎矣。許多公事中,誤捧傳旨之事,似或有之,而前後出入承旨,到今不能記憶其某時其某事矣,敢啓。傳曰,知道。曾前似無誤捧之事矣。
應敎金弘郁等上疏。大槪,昨承下敎,不勝瞿然,請罷臣等之職事。呈政院。以上朝報
上在昌德宮。停常參·經筵。
世宗大王忌辰。
卯時辰時,日暈兩珥,暈西有戴,色內赤外靑。巳時午時,日暈。
開城府童蒙敎官崔景瑗,良才察訪金汝亮,茂朱縣監李徽祚差使員上來。
平安監司書目,兵使沈之溟上疏上送事。
明日王世孫冊禮時殿坐,初嚴辰正一刻,二嚴巳初初刻,三嚴巳初三刻,開門差早。
弼善李梓,積城地掃墳呈辭,國忌,以留政院。
幽谷察訪元海益差使員上來。以上朝報
上在昌德宮。停常參·經筵。
夜一更,艮方·巽方·坤方,有氣如火光,流星出北斗星下,入軫星上,狀如鉢,尾長五六尺許,色赤。二更,月暈,白雲一道如氣,起自南方,直指艮方,長竟天,廣尺許,良久乃滅。
大司成金蓍國,身病出仕。
弼善李梓,積城地掃墳呈辭。入啓。給由。
答應敎金弘郁等疏曰,省疏具悉。所陳之事,言非失實,則不必辭職,爾等宜安心勿辭。
王世孫冊禮後,大殿,藥房·政院·玉堂·二品以上·六曹·兩司長官問安。入啓。答曰,知道。
判中樞洪振道,南陽地掃墳呈辭。入啓。給由馬,澆奠床備給。
伴送使書目,勅使十六日,中和止宿事。
以明日陳賀時嚴時刻單子,傳曰,權停例爲之。
講書院啓曰,本院依前定奪,自今日一員入直之意,敢啓。傳曰,知道。以上朝報
上在昌德宮。停常參·經筵。
辰時,日暈兩珥,白氣出自兩珥,長各二三尺許,良久乃滅。巳時,日暈兩珥。申時,太白見於未地。
去夜,侍講院啓曰,王世子氣候不平,明日似不得出坐,賀禮勿爲事,言于講院事下令矣,敢啓。傳曰,知道。
傳曰,頒赦·百官加爲之。
政院啓曰,頒赦事,命下矣。某罪以下蒙宥乎?敢稟。傳曰,雜犯死罪以下竝宥。
藥房啓曰,昨日風寒,玉候勞動,夜來調攝,比前何如?臣等不勝區區伏慮之至,敢來問安。答曰,雖未如前,不至大段矣。
左承旨鄭維城,江華地加土呈辭。入啓。給由馬。
禮曹參判許啓,三陟地出去。
戶曹參判金光煜,楊州地,參知申翊全,廣州地,護軍閔應協,楊根地,掃墳呈辭。入啓。給由。
京畿監司書目,楊根郡守柳後聖,病重罷黜事。
洪淸監司書目,恩山呈,以工曹參議金集病重,上去不得事。啓下吏曹。
東宮,二品以上·六曹·兩司長官問安。入達。答曰,知道。
大司憲金南重初度呈辭。入啓。給由。
正言李正英·李廷夔啓曰,臣等於昨日擧動後,自臺廳向進善門,路由南月廊階下,大君自依幕向肅章門,路由仁政門前,相去稍遠,御路間之,往來之人,紛沓兩間,前呵之聲,全不辨聽,未及回避,大君招致院吏,言其失體,還家之後,始得聞之,臣等不勝未安,職居臺官,身自犯法,不可一日仍冒,而日勢已暮,家且在遠,早朝來詣,又値陳賀大禮,不敢瀆擾,悶默隨參,今始來避,所失尤大,請命罷斥臣等之職。答曰,勿辭,退待物論。
敎,王若曰,儲嗣得賢,荷祖宗之積德,嫡孫已長,係臣庶之顒望,爰擧典章,誕告遐邇。粤予踐阼以後,恒若深谷之臨,仰惟三后之在天,思致萬葉之永世,必須宗統之先定,人心有歸,必須前軌之克遵,寶命无墜。推緖之道詎緩,詒厥之謨宜弘,正號行封,先朝故事,務本垂訓,永樂宏規。元孫某,器量弘深,體貌奇異,未離阿保之手,已現岐嶷之姿,語默日就於自然,溫文實得乎天性,扶牀坐膝,予心之驩喜,何如?總角垂髫,孺子之威儀不忒,大臣聽輿人之誦,禮官告龜筮之從。迺於本年二月十八日,品服斯陳,明命乃錫,冊封爲王世孫。玆事體大,蓋關社稷之靈長,純嘏朋來,可無雷雨之霶沛。自本月十九日昧爽以前,雜犯死罪以下,咸宥除之,在官者各加一資,資窮者代加,於戲,在歷代而罕者,於吾身而見之,祖以孫尊,古人之言匪誕,生有聖德,周家之慶在玆。故玆敎示,想宜知悉。大提學趙絅製進
假注書趙嗣基病,代朴增輝爲之。
左承旨鄭維城上疏。大槪,冒陳微懇,還收給馬之命事。入啓。答曰,省疏具悉。爾其勿辭。
院啓,正言李正英·李廷夔竝引嫌而退,纔罷擧動,闕庭闐擾,路分彼此,前呵不聞,則未及回避,勢所固然,此與直前相値,不爲回避有間,不可輕遞言官,請竝命出仕。答曰,依啓。以上朝報
上在昌德宮。停常參·經筵。
海運判官張次周,漕運事,出去。
傳曰,禮曹判書韓興一,掃墳往來時給馬。
伴送使書目,勅行十七日平壤止宿事。
正言李正英·李廷夔罷職。
藥房啓曰,昨日伏承不如前之敎,伏未審夜來,玉候調攝,比前何如?如有感冒之節,則詳審症候,趁時議藥,臣等不勝區區憂悶之至,敢來問安。答曰,旣以減歇,勿爲問安。
東宮,藥房問安。入達。答曰,病勢比昨減歇,勿爲議藥。
咸鏡監司書目,三水郡守姜說,病重罷黜事。
大司憲金南重再度呈辭。入啓。加給由。
戶曹判書元斗杓,大司諫李之恒初度呈辭。入啓。給由。
右贊成閔馨男初度呈辭。入啓。給由。仍傳曰,遣內醫看病。
正言李廷夔,廣州地加土呈辭。入啓。給由。
禮曹啓曰,講書院啓辭,王世子,則臣僚稱邸下,王世孫,則當以何號稱之,而本院之官,言語文書間,亦以何字自稱乎,竝令禮官稟旨定奪,何如?傳曰,允事,傳敎矣。典禮中,旣無王世孫稱號之文,我國雖有一二冊封之時,文籍散失,無憑可考,臣等孤陋之見,不敢率爾定奪,問于儒臣等,則博考典禮,亦未得可據之文云,必將別議下字,令大臣議定,宜當。且言語文字間,壬辰亂前,王世子前,亦以小人稱之,其後稱臣,仍成規例,世孫前則稱小人之外,更難容議,以此定奪,何如?傳曰,依啓。
又啓曰,王世孫旣行冊禮,講學之事,一日爲急,所講之書,預爲定奪,敢啓,允事,傳敎矣。世孫方在弱年,所學多寡,文義解通與否,自下未能的知,不敢擅定,如孝經·小學·史略·通鑑·論語·大學等書,令本院別單書入,受點擧行,何如?傳曰,先讀小學,可也。
吏曹啓曰,頒赦爲之事,命下,則例爲別歲抄書啓,而今則何以爲之?敢稟。傳曰,依例書入。
黃州餞慰使崔惠吉入來。
右副承旨趙啓遠上疏。大槪,乞遞職名,往掃父母墳事。入啓。答曰,省疏具悉。爾其勿辭往來。仍傳曰,給馬。
江原監司書目,蔚珍縣令沈挺豪罪狀,朝廷以處置事,杆城郡守李梣罷黜事。
院啓,佐幕之任,極擇差送者,乃所以憚壓一道也。黃海都事柳寅亮,巡歷列邑時,率其妾子,公然乘驛,飮食饌品,不如自己盤供,則輒行刑杖,貽弊之事,不一而足,至於上年設場之日,亦爲率入,滿庭多士,莫不駭異,其縱恣無忌之罪,不可不懲,請命罷職不敍。平丘察訪權瀷,爲人昏愚,不省人事,頃者往一大臣家,錯認爲該司末官,多發無倫之言,及其旣覺之後,驚遑起出,其間擧止,人皆駭笑。且今番勅使時,本驛所定驛馬,不知其多少,請見監司,訴其太多,監司出示分定記,則無言而退,如此之人,不可一日在職,請命汰去。答曰,依啓。
京畿監司書目,病重乞遞事。啓。傳曰,勿辭,調理察職事,回諭。以上朝報
義禁府啓曰,以本府囚推罪人未放單子回啓草記,傳曰,此兩人竝分揀,孝吉·崔振男·曺春起·金光立·金明立等,減死定配,似可更議以啓事,傳敎矣。金聲振·尹應衡等,依命下放送,而孝吉等五人,罪名甚重,臣等有司也,執法之外,不敢容議之意,已爲回啓,而聖敎及此,欽仰聖明大霈之日,有此減死定配之命,而判府事方在呈告中,同知事一員在外,一員未差,小臣不敢輕議,伏俟睿裁。傳曰,依啓。孝吉等,判府事出仕後議啓。以上禁府謄錄
夜五更,月暈。內下日記
上在昌德宮。停常參·經筵。
大司諫李之恒再度呈辭。入啓。加給由。
大司憲金南重三度呈辭。入啓。遞差。
吏曹參判崔惠吉,掌令申洬,修撰金鉽初度呈辭。入啓。給由。
吏曹啓曰,別歲抄爲之事,命下矣。今番別歲抄時,永不敍用,準期不敍,災傷罷職人員,依例書入乎,何以爲之?敢稟。傳曰,依前例爲之。
冬至使吳竣,書狀官李梓入來。
校理金重鎰上疏。大槪,重得時令,症勢極重,乞遞職名事。入啓。答曰,省疏具悉。爾其勿辭,調理察職。
兵曹啓目,粘連平安兵使沈之溟上疏云云,卽見沈之溟疏內辭緣,則喪患之餘,疾病深重,至於左邊手脚不仁,言語艱澁云,當此危疑之日,身居重任,若非實狀,必不如是縷縷陳達,改差,何如?啓依允。
黃海監司書目,鳳山縣監李澄,以勅使時差使員,終不馳進,亦不文報,罷黜事。
以吏曹回啓,蔚珍縣令沈挺豪拿推事,捧承傳。以上朝報
有政。吏批,以朴徹爲司僕僉正,李斗陽爲江華經歷,鄭時諶爲注書,兪汝諧爲漢城庶尹,趙光羽爲柒谷府使,趙啓遠爲兼春秋,蔡之沇·鄭維地爲學正,金宗道爲學諭,趙龜錫爲檢閱,金弘郁爲執義,成震熻爲三水郡守,吳竣爲同義禁,林爲舍人,趙翼爲大司憲,呂爾徵爲副提學,金宗泌爲杆城郡守,成㮨爲楊根郡守,金鉽爲吏曹佐郞,李光勉爲平丘察訪,尹瑛爲校書校理,吳竣爲知義禁,鄭維地爲保安察訪,李垶爲副司直,沈慣爲工曹正郞,任振爲社稷令,李榮立爲宗親府典簿,柳慶昌爲尙衣正,李崇彦爲司藝,李禬爲司成。以上吏批政事
吏曹啓曰,江華留守,今當差出,而乃是保障重地,依前規,令備局議薦,何如?傳曰,依啓。以上備局謄錄
下直,滿浦僉使宋文徵,珍島郡守李孝性,龍仁縣監朴惇。
傳于柳景緝曰,今下弓矢,滿浦僉使宋文徵處給送。燼餘
申時,太白見於未地。夜一更二更,東方艮方,有氣如火光。內下記草
上在昌德宮。停常參·經筵。
午時未時,日暈。申時,日有重暈。夜一更二更,東方巽方,有氣如火光。五更,白雲一道如氣,起自乾方,直指艮方,長竟天,廣二尺許,良久乃滅。
大司諫李之恒三度呈辭。入啓。
戶曹判書元斗杓,掌令申洬,吏曹參判崔惠吉再度呈辭。入啓。加給由。
冬至使吳竣啓曰,臣於正月二十一日,出山海關,軍官尹徵顯,先授狀啓,三度出送,而其一,副使金霱身死事,其二,方物歲幣無弊准納事,其三,狀啓持來時,或慮中路閪失,乃作副本狀啓,丁寧面諭於徵顯以送矣,今聞徵顯,飮酒落後,以副本狀啓,先給義州陪持人,直納政院,至徹於宸嚴,正本狀啓則渠自齎持,緩緩來呈,其爲情狀,殊極痛駭,臣聞來不勝瞿然,尹徵顯不謹慢忽之罪,不可不懲,令攸司從重治罪,何如?傳曰,知道。徵顯拿推。
弘文館啓曰,新除授副提學呂爾徵,時在江華府任所,請斯速上來事,下諭。傳曰,姑徐。
吏曹啓曰,江華留守,今當差出,依例令備局議薦,何如?傳曰,依啓。
政院啓曰,新除授注書鄭時諶,時在江原道保安驛任所,請斯速上來事,下諭,上來間,假注書朴增輝,仍爲察任,何如?傳曰,允。
兵曹啓曰,平安兵使有闕,依近例令備局議薦,何如?傳曰,允。
都摠府啓曰,本府造成之事,上年入啓蒙允,仁慶宮都摠府材瓦撤運,始役之際,旋因憲府啓辭,明春使之造成事,傳敎矣。已輸材木,若至經霾,必有朽腐之患,所當依傳敎,趁今春造成,而頃因工曹啓辭,大臣獻議,各處營繕,除緊切者外,姑令停轍,則本府造成,雖出於不得已之擧,而大臣獻議如此,勢難徑先擧行,待來秋造成,何如?傳曰,依啓。
事變假注書李晩吉病,代南龍翼爲之。
吏曹啓目,粘連工曹參議金集辭狀云云。金集年垂八十,身有重病,則其勢果難登途上來是白在果,但念國家之政,得賢爲急,巖穴遺逸之士,所當優禮羅致,若因其辭免,遽爲遞改,則其於求賢待士之道,似有所欠,特令稍待日暖,調理上來,恐爲宜當爲白乎矣,自下不敢擅便,伏候上裁。啓依回啓施行。
傳曰,世孫冊封時隨參人及都監提調以下,書啓。
府啓,新除授執義金弘郁,時在洪淸道瑞山地,請斯速上來事,下諭。答曰,依啓。
以禁府放未放秩單子,傳曰,此罪人中,情有可恕者,詳察以啓事,言于該府。
以刑曹放未放單子,傳曰,未蒙宥罪人中,情有可恕者,詳察以啓事,言于該曹。
修撰洪處尹,安山地掃墳呈辭。入啓。給由。以上朝報
上在昌德宮。停常參·經筵。
申時酉時,日暈左珥。夜五更,月暈左珥。
三陟僉使金汝誠差使員上來。
大司諫李之恒,掌令申洬三度呈辭。入啓。遞差。
大司憲趙翼初度呈辭。入啓。給由。
吏曹啓曰,臺諫有闕,政事,取稟。
藥房啓曰,春氣甚寒,伏未審近日,玉候調攝,比前何如?傷寒之症,遍滿閭閻,恐或將攝之失宜。臣等不勝區區伏慮之至,敢來問安。答曰,與前一樣。
吏曹啓曰,大小祭官,前期差定,大落點,書啓。受香之日,實預差,俱詣闕下受香,乃是規例,而近來紀綱解弛,差祭之官,百般巧避,極爲寒心。今日寒食祭受香時,恭陵獻官司果朴玄成,托病不進,以致日晩,不得已預差禹克俊差送。朴玄成從重推考,自今以後,實預差,受香之日,待開門無遺詣闕之意,申明擧行,何如?傳曰,允。
備邊司啓曰,以政院啓辭,摠戎使金應海,以司僕寺公事,昨政降資折衝,卽者來納密符,而時無遞代定奪之事,密符捧入,何以爲之?敢稟。傳曰,令備局定奪事,傳敎矣。摠戎爲任極重,不可輕易遞易。金應海,今雖降資,猶是堂上之官,通政之爲巡察,亦有規例,姑令仍察,似爲無妨,上裁,何如?傳曰,依啓。
伴送使書目,勅使二十一日,仍留平壤事。
吏曹參判崔惠吉三度呈辭。入啓。遞差。以上朝報
備邊司啓曰,經幄儒臣,目擊災異之慘,聯名陳箚,合卽覆啓,而今又本司堂上,或受由出外,或呈辭,或有病故,賓廳之坐,來參者只一員,未得齊會商議,以致趁未覆啓,惶恐敢啓。答曰,知道。
備邊司,江華留守薦,趙啓遠落點。平安兵使薦,安澈落點。以上備局謄錄
柳景緝,以弘文館言啓曰,本館下番見存三員內,修撰尹鏶,副修撰金應祖,在外未上來,只有修撰洪處尹入直矣。掃墳受由,今日出去,他無替直之員,上番所當姑降下番,而上番見存五員內,應敎李以存,除本司副校理,李天基,遭服制,金重鎰,昨以身病陳疏出去,校理趙復陽,聞其女子之喪,自直所卽爲出去,只有校理臣洪處亮一人,而他無入直之員。應敎李以存,雖以冊禮都監,除本司數字缺今日內,使之入直,以備上下番。後日政,上下番闕員,以在京無故人,盡爲差出,牌招肅拜,推移入直,何如?傳曰,允。
林墰,以禮曹言啓曰,三陟地陵墓尋審,一字缺地人前監察李苾,曾爲啓請矣。自水原入來前啓辭,令兵曹付軍職,明日內,給馬發送,何如?傳曰,允。以上燼餘
上在昌德宮。停常參·經筵。
卯時辰時,日有重暈,內暈有兩珥,暈上有戴,外暈上亦有戴,色皆內赤外靑。巳時午時,日有重暈,內暈有兩珥。自未時至酉時,日有重暈。內暈有兩珥,外暈上有冠,色內赤外靑。
禮曹啓曰,傳敎矣。議于大臣,則領議政金自點,右議政鄭太和以爲,王世孫稱號文字,旣有前規之可據,則不得不義起以定,稱以閣下,似爲宜當,至於講書院官員,小人之稱,禮曹定奪之外,無容別議,伏惟上裁。左議政李景奭以爲,此事旣無援据,難容杜撰,而但以在前,稱小人於王世子,前者言之,小人二字,乃是古者通稱於上下之間者也。推此而拈出其著於書者,而足下之稱,亦爲通行於尊卑之位,所可倣者,似在於此,而若以爲此是常談,必須新之,則稱以闥下·閣下,亦或似可,而迷陋之見,不敢質言,伏候上裁。領敦寧金尙憲在外。大臣之意如此,伏惟上裁。傳曰,依領右相議施行。
戶曹判書元斗杓三度呈辭。入啓。加給由。
大司憲趙翼再度呈辭。入啓。加給由。
中路問安使李後吉,平壤餞慰使金鍊入來。
備忘記,都提調金自點,鞍具馬一匹。提調元斗杓·沈詻·韓興一,竹冊文書寫官吳竣,敎命文書寫官申翊全,各塾馬一匹。竹冊文製述官趙絅,敎命文製述官趙翼,篆文書寫官金光煜,郞廳李之馨,各半熟馬一匹賜給。承旨趙啓遠,都廳李行進,兼翊善林,奉禮閔光勳,各加一資,兼翊善李以存,准職除授。郞廳權躋·邊麟吉·李旭·邊命益·李時億,竝陞敍,監造官南得朋等,竝六品遷轉,兼贊讀沈之漢,兼長史金壽弘·閔煦,敎命執事官金鳴遠以下,各兒馬一匹。都廳金弘郁,兼贊讀洪命夏,兼從事權儁·李晸,郞廳姜瑜以下,各上絃弓一張賜給。員役工匠,前例相考,分輕重,令該曹米布磨鍊題給,一人雖兼數事,毋得疊授。
院啓,頃日勅使下馬宴時,王世子所進茶鍾,退出之際,司饔院假提調李信元,奪而領之,此大不敬也。請命拿問定罪。凡勅使往來時,一路守令之憑藉侵民者,必須隨現痛治,可杜後弊。長湍府使李英達,年老酗酒,性且貪婪,駄運絡繹,民怨日甚,而又於今番勅行,稱以支供,濫徵雜物,及其回程後,乘船上京,沒數載來,都城咫尺,人言藉藉,其貪縱無忌之罪,不可不懲,請命罷職不敍。平市奉事朴澤龍,頃日勅使時,發賣之物,分定之際,不用市案,任意低昂,等第懸殊,多少相反,市民怨罵,略不知愧,都監詰責,亦無所憚,無識麤鄙,莫此爲甚,請命汰去。訓鍊都監三道砲保修整成冊,色吏持往大將家,還歸之際,見失於中路,今已數日,尙無告知,大將推治現出之擧,莫重軍案,豈容如是?請當該郞廳推考,色吏囚禁科罪。答曰,依啓。李英進推考,李信元旣已推治,勿復煩論。
前監察李苾,三陟地出去。以上朝報
傳曰,頃日伴送使狀啓中,所謂馬價,該司所給之物乎?問啓。備局謄錄
林墰啓曰,以吏曹草記前監察李苾,令兵曹付軍職,給馬發送事蒙允矣。數字缺一日爲急,卽爲口傳付軍職事,分付該曹,何如?傳曰,允。
傳于林墰曰,駙馬年限相當,而不出人員三字缺考三四字缺
柳景緝,以訓鍊都監言啓曰,馬兵缺百四十餘名所着甲冑,非但幾盡破落,制亦不便於騎射,故去冬改造之意,陳達於榻前,而適因勅行多事,未能起役矣。穩城出身崔震卿者,出入戰陣,且詳厥制云,故已爲招來。又聚匠人,令千摠李重信,哨官李壽昌,今始監蕫其役,各樣工匠及助役軍,令戶兵曹料布,爲先依例題給,而此外善手匠人,則亦令隨得隨給。崔震卿亦付參上料,使之盡心畢役,何如?傳曰,依啓。以上燼餘
上在昌德宮。停常參·經筵。
申時,日暈兩珥。
大司憲趙翼三度呈辭。入啓。遞差。
伴送使書目,勅行二十二日,順安止宿事。
政院啓曰,長湍府使李英達,推考事,命下矣。臺諫方以罷職不敍論啓,推考承傳,不得捧之之意,敢啓。傳曰,知道。
傳曰,政事,明日爲之。
副校理金重鎰上疏。大槪,病勢漸至危重,乞遞職名事,入啓。
右贊成閔馨男再度呈辭。入啓。加給由。
獻納洪命夏初度呈辭。入啓。加給由。
院啓,王世子所御之器,爲臣子者奪而領之,此其大不敬也。司饔院啓辭,泛以退茶奪飮爲無識,終歸於推治而止,則豈是以當其罪哉?大不敬,自有其律,請司饔院假提調李信元,拿問定罪。長湍府使李英達,前爲京畿水使時,貪暴軍民之狀,喬桐之人,至今言之,而及授本職,自以爲年老無前程,益肆其無厭之心,官家大小物件,移置接境農舍,連續不絶,衆目難掩。其他侵漁病民之事,不一其端,而頃於勅使時,托稱支供,濫徵雜物。及其回程後,乘船上京,沒數載來,都城咫尺,有口皆言。又於上年田稅輸運時,捨却地土船,使其京江奴子賃載,而任他豪奴,倍捧船價,涉旬留連,不卽下浦,以致氷合,不得已還下江邊,積置過冬,使遠近居民,輪回守直,闔境切齒,怨罵盈路,其爲罪狀,決不可推考而止。請命罷職不敍。答曰,已諭。勿煩。李英達事,觀其緘辭而處之未晩矣。
大司成金蓍國針灸呈辭。入啓。給由。
興陽縣監李從儉,差使員上來。
冊禮都監郞廳,以都提調·提調意啓曰,凡諸都監,若有書啓之命,則計其日數,考其工役,懸錄入啓,以爲上下勤慢之地矣。當初金弘郁都廳啓下之後。只一番進參於賓廳會同之坐,而遞改於都監未設局之前,卽以兼翊善李以存,都廳啓下,自始役之日,至于畢役及冊禮之時,逐日勤仕,監董諸役,與李行進小無異同,而書啓之時,臣等不能致察,始役日字,不爲懸錄。李以存則准職已久,而今有准職除授之命,臣等未能明白懸錄之失著矣。極爲惶恐,敢啓。傳曰,知道。然則論以他賞。
侍講院啓曰,本院下番四員內,兼司書李海昌,以亡妻埋葬事,受由出去,說書·兼說書未差,司書臣金以鏡,入直踰月。他無替代之員,疾病事故,不可預知,逐日書筵入侍及前頭中殿問安時陪從,無以備員。明日政闕員,盡爲差出,牌招肅拜,仍爲入直,何如?傳曰,依啓。以上朝報
義禁府啓曰,今此二十九日別試初試時,本府郞廳,皆將赴擧矣。文武科四所試場禁亂官四員,及本府及當直入直郞廳各一員,公事郞廳一員,依前例令該曹,假郞廳差出,何如?傳曰,允。以上禁府謄錄
柳景緝,以都摠府言啓曰,都摠管李澥,刑曹坐起進去晝仕,請出標信之意,敢啓。傳曰,知道。
宋國澤啓曰,薛里內官請謁言內,貴人昭儀三阿只氏房侍女廳饌油,自上年八月以後,專不進排云。欲爲推問厥由,牌招內贍寺官員,則該官稱病不來,色吏閉門逃走,事極可駭。請當該官從重推考,色吏令攸司囚禁治罪,何如?傳曰,允。以上燼餘
上在昌德宮。停常參·經筵。
戶曹判書元斗杓上疏。大槪,病勢深重,陳情乞遞事。入啓。
工曹判書崔來吉針灸呈辭。入啓。給由。
獻納洪命夏再度呈辭。入啓。加給由。
答副校理金重鎰疏曰,遞差。
院啓,請司饔院假提調李信元拿問定罪。長湍府使李英達,前爲京畿水使時,貪暴之狀,喬桐之人,至今言之。而及授本職,益肆無厭之心,此實湍民之同聲怨罵者也。殿下於守令彈劾,慮其風聞失實,或有推考之命。蓋欲明知其實□□,然湍之去京,不宿之地,而所犯實狀,如是其現著,豈可待其自明之辭而不治其罪乎?一英達幸免,則百英達無所懼矣。所係關重,請勿留難,亟命罷職不敍。答曰,勿煩。以上朝報
有政。吏批,以閔燾爲內贍主簿,崔逸爲說書,李以存爲應敎,柳慶昌爲副應敎,申洬爲司成,閔應亨爲安邊府使,趙翼爲左參贊,李禬爲掌令,趙啓遠爲右副承旨,林爲舍人,李行進爲舍人,閔光勳爲奉禮,張汝衎爲蔚珍縣令,沈榥爲工曹佐郞,趙絅爲大司憲,李秞爲平市奉事,趙壽益爲大司諫,趙啓遠爲江華留守,沈之漢爲兼講書院翊善,羅星斗爲鳳山縣監,林墰爲吏曹參判,兪棨爲副修撰,柳貞立爲學正,徐必遠·申最爲承文正字,南龍翼·李晩吉爲承文副正字,洪命一爲承旨,韓縝爲直講,韓明勗爲社稷提調,安澈爲兼安州牧使,孫處愼爲典籍,金南重·林爲承旨,李河爲成歡察訪,權堣爲副校理,吳以奎爲戶曹佐郞,洪處亮爲兼講書院贊讀,李行進爲戶曹參議,李惟明爲司饔奉事,金南重爲都承旨,朴長遠爲副承旨,林爲同副承旨。以上吏批政事
朴長遠,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
林墰啓曰,今日爲政事,命下矣。左承旨鄭維城受由掃墳,左副承旨柳景緝式暇,右副承旨趙啓遠以病不進,廳中只有臣及右承旨宋國澤,同副承旨朴長遠矣。臣則當進吏批,而兵批則何承旨進去乎?敢稟。傳曰,右承旨進去。
吏批啓曰,內贍寺主簿金以誠呈狀內,矣身遽遭兄喪,慟哭罔極之中,又得傷寒之症,粥飮全廢,轉側須人,服藥調治,數字缺餘日,不得發表,隱熱上衝,呼吸不通,病勢危重,命在三四字缺啓處置云。金以誠病勢如此,勢難察任,改差,何如?傳曰,允。
又啓曰,安邊府使洪得一戶奴,呈狀于政廳曰,奴矣上典,亦辭朝廷之後,行到抱川地,猝患時令,症勢極重,累日調治,少無向差之勢,決無赴任之望,入啓處置云。洪得一旣已辭朝之後,行到中路,有此呈狀,其病重之狀,必爲果然,勢難赴任,改差,何如?傳曰,允。
又啓曰,傳敎矣。李以存曾已准職,施以他賞,係于恩命,該曹不敢擅便,伏候上裁。傳曰,加資。
宋國澤啓曰,都承旨林墰,今政移拜吏曹參判,廳中只有臣及同副承旨臣朴長遠,吏批政廳,何承旨進去乎?敢稟。傳曰,吏兵批兼進。
又啓曰,新除授承旨洪命一,方以掃墳,往在積城地,而身有病患,勢難上來云。令該曹稟處,何如?傳曰,允。
吏批啓曰,傳敎矣。洪命一方在外方,身有病患,旣難上來,則喉舌之地,不可暫曠,洪命一改差,何如?傳曰,依啓。
兵批啓曰,分摠管李琡,呈狀于政廳曰,宿疾之餘,腰痛兼發,一向危劇,差復無期,兼司僕將李衎,亦以病重呈狀,竝爲改差,何如?傳曰,允。
又啓曰,御營別將閔應騫,付軍職事捧承傳,而方在奪告身中,不得付軍職之意,敢啓。傳曰,知道。
吏批,判書沈詻進,參判未差,參議沈之源出使,右承旨宋國澤進。
吏批啓曰,吏曹參判,今當差出,而擬望之人乏少,承旨竝擬,何如?傳曰,依啓。
又啓曰,玉堂闕員,今當差出,而擬望之人絶乏,相避人員,竝擬,何如?傳曰,依啓。
兵批,行判書李時白進,參判韓必遠進,參議金壽益進,參知申翊全病,右承旨宋國澤進。
兵批啓曰,慶尙左水使,今當差出,而擬望之人乏少,同道邊將中可合人,竝擬,何如?傳曰,後政差出。
兵批,以李舶·權克均·裵尙度爲武兼,朴省吾爲副摠管,李時中爲兼內乘,李承男爲守門將,李元龍爲忠翊衛將,權憬爲翊衛,安澈爲平安兵使,朴敬祉爲副摠管,金南重爲同知,金鎭爲分都摠管,柳瑚爲兼司僕將,黃瀗爲右邊捕盜大將,趙翼爲數字缺李之恒·林·李行進·閔光勳·申洬·金應海六七字缺爲副護軍,李廓爲同知,韓義敏爲於汀灘權管。
朴長遠,以侍講院言啓曰,本院上番六員內,兼輔德·兼弼善未差,弼善李梓,掃墳受由在外,兼文學嚴鼎耉,本曹呈旬,文學李光載,身有疾病,輔德沈之漢,方爲入直,而以講書院兼官,皆有頉,將爲闕直,故不得已移入講書院,兼文學嚴鼎耉,文學李光載,病患不至大段云。竝牌招,使之入直,何如?傳曰,依啓。
朴長遠啓曰,新除授捕盜大將黃瀗命招之意,敢啓。傳曰,知道。以上燼餘
上在昌德宮。停常參·經筵。
掌令李禬上疏。大槪,病勢危劇,乞遞職名事。入啓。
右議政鄭太和,水原地覲親,呈辭。入啓。傳曰,給由馬。令本道食物賜給。
府啓,新除授大司憲趙絅,時在京畿抱川地。請斯速上來事,下諭。答曰,依啓。
傳曰,今番論罪之人子息,副尉揀擇時,勿入事,言于該曹。
伴送使書目,勅使二十四日嘉山止宿事。
注書崔逸遷轉,代以申最爲假注書。
兵曹武科別試初試,規矩六兩三矢百步騎射一次四中落點。仍傳曰,兩技中取一技。
答戶曹判書元斗杓疏曰,省疏具悉卿懇。卿其勿爲固辭,調理察職。
政院啓曰,文武科別試初試開場,只隔一日,而憲府官員,或在遠外,或受由掃墳未還,或以病陳疏,無故之人,只有二員,合有變通之擧。令該曹當日內稟旨處置,何如?傳曰,允。
院啓,請司饔院假提調李信元,拿問定罪。長湍府使李英達,請勿留難,亟命罷職不敍。措辭見上答曰,不允。李信元事,已經大赦,置之宜矣。
吏曹啓曰,傳敎矣。憲府官員中,持平河溍,在於遠地,上來遲速,有未可必。掌令李禬,以病陳疏,而批答時未下。持平河溍,爲先遞差似當,臺諫遞易,該曹不敢擅便,上裁,何如?傳曰,依啓。
答掌令李禬疏曰,遞差。
吏曹啓曰,臺諫有闕,政事,取稟。傳曰,明日爲之。
大司諫趙壽益上疏。大槪,忝叨非分之職,加以疾病深重,懇乞遞免事。入啓。
右贊成閔馨男三度呈辭。入啓。加給由。
傳,前府使李基祚·金運海·李時煥·徐弼文·南斗瞻·丁彦璜·李枝馨·李公益·都愼修·權聖源·南孝元,前京試官李齊衡,前奉敎沈世鼎,前監司洪憲·金素,前牧使吳䎙·尹衡覺·成夏明·柳淰,前留守李景憲,前承旨金慶餘,前正言吳䎘·李奎老·奇晩獻,前同義禁呂爾載,前縣監李一相·李重信·李惟淸·金慶厚·沈大孚·李弘祚·權謹中·趙侙·金景杓·柳時慶·金緝·洪處大·韓得良·李壽昌·宋之渾·李徵厚·鄭浟·安世亮·洪汝漢·黃琠·金地南·辛慶胤·李尙儉·李艪·安應昌·柳蘊·崔珵·尹珵·安忠老·李澤·金興祉·申坪·洪南立,前縣令孟元賓·鄭始成·尹珹·洪興祉·金壽仁,前郡守申湸·權大德·尹起望·金迪·朴挺生·閔埏·梁有仁·崔琢·尹聖擧·池學海·朴霽·閔墡·崔灝·南淑·金應胤·金會宗,前府尹李時楳,前察訪鄭瀜·韓復一·南宮鏶·李惟源·李楚望·李正男·許嶙·閔思亮·朴承休·韓克昌·趙聖達·權以伋,前正郞成楚容·李後奭,前正宋國準,前獻納張應一·蔡忠元,前持平任翰伯·鄭麟卿·李俊耉,前修撰李袗,前掌令趙重呂·柳·朴日省,前都事尹益亨·魚尙儁·尹時慶,前判官韓有良·洪錫箕,前經歷徐擇履,前僉正李三俊,前博士元檝,前奉事嚴可訥·尹惟謹,前輔德趙贇,前別提李東彦,前參奉兪稷,柳志亮·朴弘諒,前湖安君澳,前湖城都正洛,前主簿辛淑·許橚·安忠老·洪柱彦·韓國亮·金聲發,前直長姜大適,前營將林應順,前兵使裵時亮·黃緝,前僉使呂祉吉·許東岦·韓榮·洪沆·邊嶻·成時稷·朴彦奉·金時豪·柳時茂,司勇李天鵾,前衛將金觀·金逸,司果申景,前武兼金,司直曺漢英·李晢·李慶徽,前虞候李文偉·金景洽·蔡耆漢,前都事韓汝尹·盧希遠,前萬戶柳時忠·金夢立·李仁榮·裵弘德·李馧·吉迥等乙良,敍用。前縣令洪鍾韻·吳廷彦·韓得良·李壽昌·南斗樞·李格·安應昌·柳時成·金忠淹·權旰·趙廷立,前奉事徐夢吉,前參奉元近·李聖時·宋協,前郡守申湸·朴挺生·任國翰·金漢文·許謙·洪處厚,前判官洪錫箕·李德健·許灌·李宗英·柳檉,前府使李命達·金元立·黃胤後·柳遐·黃瀡·金鑑,前察訪李慶龍,趙聖達·朴靖,前府尹李䅘·李時楳,前參判李敏求,前牧使金搢·李晩榮·權勛,前正郞任興復,前檢詳柳活,前都事蔡有濟·金廈樑·李晟傳,前正安時賢,前縣令金養誠,前留守李景憲,司直鄭漢驥·李葳·朴之垣·成遠,前僉使洪沆·金聲逸·金時豪·羅得聖,前判官李溟翼,司勇田腴,前宣傳官朴之墉,前萬戶李馧·劉大鳳,前部將崔重顯,前虞候鄭琳等乙良,職牒還給。前同知金應海,水使辛曘,降資還授事,下吏兵曹。
司饔奉事鄭始昌,捉魚事,安山地出去。
獻納洪命夏三度呈辭,入啓。遞差。
自辰時至申時,日暈。夜自二更至四更,艮方有氣如火光。以上朝報
例兼堂上望,江華留守趙啓遠啓下。備局謄錄
下直,乫坡地僉使金敬信。
傳于柳景緝曰,今下弓矢,加坡地僉使金敬信給送。
傳于朴長遠曰,他殘司亦有之,而燈油饌油進排之司,每每闕供闕排,緣何致此耶?承旨問啓。
朴長遠,以兵曹言啓曰,近來國綱解馳,人不畏法,無賴之徒,作亂科場,已極寒心。卽見武科兩所入門官牒報,則出身姜升龍稱名人,以擧子不爲先錄之故,突入錄名所,將欲敺打,驚惶奔避之際,已捧單子,及許多文書,皆爲見失,莫重國試,不能修文書,必生大事云。此實近古未有之變,如此之輩,不可不隨現痛懲,出身姜升龍,令攸司囚禁治罪,何如?傳曰,拿推。
朴長遠,以弘文館言啓曰,新除授應敎柳慶昌,時在京畿龍仁地,副修撰兪棨,時在洪淸道林川地,入番事緊。請斯速上來事,下諭。傳曰,允。
林,以吏曹言啓曰,在前場屋易書之事,有廳軍士及各司典僕,其書吏參半定送,乃是規例,而亂後專用書吏,或三所或二所分設,各定五十人,各司書吏,元數不多,沒數調用,以致本司廢坐,其弊甚多,二字缺丙戌年別試時,亦自禮曹入啓減數,戊子年東堂,又爲入啓,以各所五十名定奪,而今番別試,禮曹依舊謄錄事目,以各所七十名啓下,見存各司書吏,沒數定送,猶未可充數,事勢極其難處,依近例,各所五十名定送,何如?傳曰,知道。各減十名,可也。以上燼餘
自辰時自申時,日暈。夜二更至四更,艮方有氣如火光。內下記
上在昌德宮。停常參·經筵。
吏曹參判林墰上疏。大槪,冒萬死敢陳危懇,冀蒙遞免事。入啓。
伴送使書目,勅使二十五日定州止宿事。
藥房啓曰,慶德宮入直醫官傳報內人招醫女等云。都提調臣金自點,病勢甚重,不得進詣。提調臣韓興一,受由在外,臣金南重,馳詣慶德宮問安後,令醫女丹春·連生·天生·古公·正玉等,入診症候,則出來言曰,中宮殿,昨日申時量,頭部沈痛,至二更一點,前症復發,龍腦安神丸進御後,二更三點,氣降鎭定,曉來又爲氣上,平明乃定,而頭痛之候,尙爾,靜坐時,則頭部微疼,暫爲起動則頭痛漸加。且或惡心云。醫女等入診察色,別單,書啓矣。臣與諸御醫等,詳細商議,則皆以爲前日則氣降後,別無頭疼之候矣。今則有頭疼惡心之候,必是感冒所致也。久在違豫之中,不可遽進發散峻劑,姑以金銀花五錢作一貼,連進三貼和解後,更觀症候加減,以議他藥宜當云。依此劑入之意,敢啓。傳曰,知道。
政院啓曰,今日日勢已晩,監試官望單子,將爲入啓。新除授掌令柳俊昌,持平洪命夏,獻納李天基,竝牌招肅拜。大司諫趙壽益,以病陳疏,入啓未下,亦爲牌招肅拜,何如?傳曰,允。
侍講院啓曰,卽刻王世子,中殿問安事下令矣。敢啓。傳曰,知道。
今日王世子,慶德宮問安,出宮正時,午正初刻。
中殿,二品以上·六曹問安,入啓。答曰,知道。
院啓,長湍府使李英達,請勿留難,亟命罷職不敍措語見上答曰,不允。前啓李信元,拿問定罪事,停啓。以上朝報
有政。吏批,以金萬英爲內侍敎官,朴安期爲校書正字,沈世鼎爲奉敎,李楚老爲工曹佐郞,李回寶爲分兵曹佐郞,孟世衡爲尙衣正,韓榮爲淸溪君,澳爲湖安君,洛爲湖城都正,權興益爲慶尙都事,金宗沇爲禮賓參奉,柳慶昌爲輔德,權穆爲氷庫別檢,洪命夏爲持平,李天基爲獻納,柳俊昌爲掌令。以上吏批政事
明日冊禮別試初試,文科一所試官三,趙翼·林墰·申濡。參試官四,申洬·金德承·洪處亮·韓縝。二所試官三,吳竣·崔惠吉·李時楷。參試官四,嚴鼎耉·尹㻩·李海昌·沈儒行。武科一所試官三,黃瀗·金汝鈺·高弘建。參試官三,柳德昌·金相潤·吳世彦。二所試官三,柳坡·尹履之·金鎭。參試官三,李守諴·黃碩鳴·趙猷。朝報
上在昌德宮。停常參·經筵。
申時,太白見於未地。夜一更,流星出太微垣下,入軫星下,狀如拳,尾長二三尺許,色赤。
藥房啓曰,春序已闌,寒暖不適,伏未審近日,玉候調攝,比前,何如?臣等不勝區區伏慮之至,敢來問安。答曰,與前一樣。
戶曹判書元斗杓再疏。大槪,更陳危懇,乞遞本職及兼帶判義禁事。入啓。
伴送使書目,勅使二十六日,宣川止宿事。
政院啓曰,別試武科初試試官牌招時,順陽君安夢尹,完山君李琡,副司果邊忠範,病不進。護軍鄭倜·朴宗一,不爲受由,任意下鄕,極爲非矣。請竝推考。傳曰,依啓。
吏曹啓曰,待敎李杭職牒還給事,曾已命下,而今番別歲抄,書啓時,落漏不爲書入色吏,則自本曹治罪。臣不察之失亦所難免,極爲惶恐,敢啓。傳曰,知道。
政院啓曰,新除授奉敎沈世鼎,時在京畿通津地,斯速上來事,下諭,何如?傳曰,依啓。
護軍洪命一上疏。大槪,陳情乞遞軍職事,入啓。
御營別將金瀅入來。
備忘記,都承旨金南重,參判林墰,前參議尹絳,監司吳挺一,縣監洪重普,經歷柳重絅等子及未詣闕人禁婚,其餘竝許婚。
政院啓曰,試官落點纔下,未落點之人,已盡出去,改落點之員,只有直講韓縝,留在闕內,不得已前落點,玉堂兩員中一員,所當進去,而自下不敢,分付某人,敢此煩稟。玉堂上番副應敎柳慶昌,家在咫尺,雖有服制,當刻留門入直,何如?傳曰,知道。柳慶昌姑勿牌招。
又啓曰,副應敎柳慶昌,姑勿牌招事,命下矣。上番闕直,仍爲牌招入直之意,敢啓。傳曰,服制未盡,則不必牌招。
又啓曰,右承旨宋國澤異姓四寸弟學生金樟身死,服制已行四日,出仕,何如?傳曰,允。
傳曰,史官二員待命,騎馬六匹立之。文科一二所內摘奸。
江華留守趙啓遠上疏。大槪,還收新授加資及留守之命事,入啓。答曰,省疏具悉卿懇。卿之才器,實合此任,宜勿控辭,速往欽裁。
院啓,長湍府使李英達,請勿留難,亟命罷職不敍。措語見上答曰,不允。
左承旨鄭維城初度呈辭。入啓。給由。
文科入門數,一所一千七百八十一人,二所二千一百三十四人。以上朝報
上在昌德宮。停常參·經筵。
辰時巳時,日暈。午時未時,日暈右珥。申酉時,日暈。
京畿監司南銑,政丞陪行事,出去。因分付落後入來。
左承旨鄭維城再度呈辭。入啓。加給由。
答戶曹判書元斗杓疏曰,省疏具悉至懇。卿爲政嚴明,調度才長,允合久任,宜勿固辭,速出行公。
右承旨宋國澤,右副承旨朴長遠上疏。大槪,伏見護軍洪命一疏辭,臣等難免妄作之失,請遞職名事,入啓。
藥房啓曰,臣朝詣慶德宮問安後,令醫女等詳知中殿症候,則出來言曰,昨夕金銀花茶進御後,微有汗氣,夜來寢睡如常,頭痛亦止,水剌如常云。臣與諸御醫等,反覆詳議,則皆以爲症候今旣平常,不可更議他藥。前用,加遠志七分,去生地黃,代乾地黃酒洗,養血安神湯,仍爲進御宜當云。依此劑入之意,敢啓。傳曰,知道。
禮曹啓曰,傳曰,副尉揀擇時,再昨下敎勿入之人,或有入來者云。禮曹,何以分付,以致如此乎事,傳敎矣。今番論罪人十八人子息勿入事,本曹則二十六日,卽爲分付於漢城府,漢城府甘結於五部官員,盡爲着署,今日詣闕時,漢城府官員,例爲點入於闕門外,而幼學金塾之子二人,無端混入,致勤聖敎,不勝惶恐。漢城府及當部官員,不爲詳察,以致如此,極爲非矣。當該官員竝爲推考,何如?傳曰,允。
院啓,長湍府使李英達,請勿留難,亟命罷職不敍。措語見上答曰,不允。
右議政鄭太和覲親事,水原地出去。以上朝報郞廳金弘澤校正。日記廳郞廳趙景觀書。
上在昌德宮。停常參·經筵。
辰時巳時,日暈。
答右承旨宋國澤,右副承旨朴長遠疏曰,省疏具悉。爾等宜勿辭察職。
答護軍洪命一疏曰,省疏具悉。爾其勿辭。
右贊成閔馨男上疏。大槪,冒死陳情,乞遞本職事。國忌齋戒,以留政院。
假注書朴增輝病,代李晩吉爲之。
文科一所應辦官,以試官意啓曰,當日本所易書書吏等,逐名査點之際,有一下吏,避匿不現,形迹殊常,使人捉出,問其姓名則乃禁府書吏崔忠吉也。取考吏曹移送易書人成冊,則忠吉名無數外濫入的實,問其入來曲折,則爲易書圖寫,昨夜混同入來云。場屋至嚴之地,用意亂入,極爲駭愕。崔忠吉,令攸司囚禁治罪,本所當該禁亂官,不能致察,致有如此之弊,亦爲推考,何如?傳曰,拿推。當該禁亂官,先罷後推。
武科二所差備官,以試官意啓曰,今此別試本所擧子之數,將至五千名,若不嚴加防禁,則慮有代射之弊。故臣等嚴立科條,別役外號名之處,使內外隔絶,毋得一人亂入矣。盈字擧子韓禮緝入射時,有一人着臂甲,隨入庭中擧子之列矣。臣等捉入詰問,則渠乃韓禮緝同生兄出身韓義緝,方爲禁軍隨行者,而欲爲顧見其弟試射,入庭云矣。臣等問義緝於禮緝四祖單子,則其同生的實。以臂甲之事觀之,則似或可疑,而韓禮緝,旣於所見處,三矢俱入,則別無代射之迹,而猶未免冒禁混入之罪。令攸司治罪。何如?傳曰,拿推。
左承旨鄭維城三度呈辭,留政院。
京畿監司書目,楊州呈,以大司憲趙絅病重,上去不得事。以上朝報
上在昌德宮。停常參·經筵。
巳時申時,日暈。
戶曹判書元斗杓,身病出仕。
伴送使書目,勅使二十八日,義州止宿事。
武科一所差備官,以試官意啓曰,昨日開試時,擧子李英達,旣以呼不,懸錄於試冊之中,而書箭官朴而巘,給箭官宣若采,以李英達字標書塡之箭,誤給於擧子韓國俊,三矢俱入,及其步數上冊之際,始覺錯誤。大槪國俊則以當次應射之人,因差備誤爲給矢。今若拔去則似爲冤抑,何以爲之?但差備官所爲,似涉無情,而莫重國試,不能致察之罪,在所難免。朴而巘·宣若采,令攸司囚禁推治,何如?傳曰,依啓。勿爲拔去。
修撰尹鏶,在外入來。
成均館官員,以同知館事意啓曰,今三月三日,儒生課試當行,而適値科擧設場,故不得行之之意,敢啓。傳曰,知道。
文科收券數,一所一千十六張,二所一千三百八張。以上朝報
上在昌德宮。停常參·經筵。
辰時巳時,日暈右珥。自二更至三更,東方有氣,如火光。
尙衣直長崔櫓,柴場摘奸事,楊根地出去。
以大司憲趙絅辭狀,傳曰,遞差。
政院啓曰,近日本院僚員不齊,廳中酬應,常患苟簡。右承旨宋國澤,右副承旨朴長遠,陳疏之後,連日不仕,卽者身病呈辭到院,而所患不至大段。宋國澤·朴長遠,竝牌招察任,何如?傳曰,依啓。
延川君李景嚴,針灸呈辭。入啓。給由。
吏曹啓曰,臺諫有闕,政事,取稟。
武一所差備官,以試官意啓曰,今此別試初試,規矩,六兩,三矢一百步,騎射,一次四中以上,兩技中,取一技事,命下矣。外方擧子,聞有國家無前之慶,意謂廣取,不遠千里,裹足上來,本所錄名之數,多至四千七百六十餘名,而自開場至昨日,四日所射,一千六百五十名,三矢俱入者,六百四十名,則前頭入格多少,雖未預料,未及畢射之前,一技俱入,已至於若是之多,則六兩見屈之數,設令騎射五矢皆中,其勢必居於六兩優分之下,而依前命下,竝爲試取乎?何以爲之?敢稟。傳曰,知道。騎射定數外,量宜加定,試取。
校理趙復陽上疏。大槪,冒陳危懇,乞遞職名事,入啓。
院啓,長湍府使李英達,請勿留難,亟命罷職不敍。措語見上答曰,罷職。
假注書李晩吉病代,李震夏爲之。以上朝報
備邊司粘連啓目。答曰,觀此狀啓,則其無罪過可知,還除本任,俾無虛疎之弊。柒谷府使李枝馨事內下記草
上在昌德宮。停常參·經筵。
夜一更,東方巽方,有氣,如火光。
吏曹啓曰,別歲抄書啓時,前待敎李杭落漏之意,旣已,入啓。傳曰,知道事,命下矣。自前漏落之人,有退,書啓稟之例,何以爲之?敢稟。傳曰,依前例書入。
禮曹啓曰,今三月二十日謝恩使拜表,同月十七日方物封裹事,已爲啓下,而今此別試殿試,定於十七日,則多有拘礙之事,殿試以今月二十五日,放榜,來四月初九日卯時爲吉云。以此日退行,何如?傳曰,允。
兵曹啓曰,武一所差備官,以試官意啓曰,以本所草記,六兩未及畢射之前,一技俱入,已至六百四十名,則六兩見屈之類,設令騎射五矢皆中,其勢必居於六兩優分之下,騎射竝爲試取乎,傳曰,知道。騎射定數外,量宜加定試取事,傳敎矣。莫重國試,臣等不敢擅便。令該曹稟旨定奪之意,敢啓。傳曰,知道事,傳敎矣。旣已定規定數之後,以入格數多之故,售才者見屈,似有其冤,自上念及於此,有是加定試取之敎,莫重國試。該曹不敢擅便,令廟堂稟處,何如?傳曰,依啓。
禮曹啓曰,淑安郡主副尉再揀擇,以何間推擇乎?敢稟。傳曰,今月旬前擇定事,命下矣。令日官推擇,則初九日·十日平吉,十一日午時最吉云。以何日擇定乎?敢稟。傳曰,初九日爲之。
武二所差備官,以試官意啓曰,今日擧子武學姜泳壽試射時,旣射三矢之後,又請一矢,傳箭官以爲,只給兩矢云。臣等招拾箭官都廳書箭官,使之持仰字標三矢而來,則一矢書不字,二矢書步數,而書不字之矢則別封。蓋傳箭官則旣給三矢之後,必欲加給一矢,拾箭官則一矢不及之時,不爲鳴金,書箭官則別封書不之矢,其與擧子同謀情狀,殊涉可駭,傳箭官內資主簿吳穎發,拾箭官訓鍊奉事任應宗,書箭官武兼陳範,及擧子姜泳壽,令攸司科罪,何如?傳曰,竝拿推。
左承旨鄭維城三度呈辭。入啓。遞差。
武二所差備官,以試官意啓曰,外方之人,誤聞今番多數試取,未習弓之輩,竝皆來會,以致擧子之數甚多。臣等慮有拾箭軍誤中之弊,十分申飭,至於立標防禁,使拾箭軍遠避後,方許發射矣。今日平明試射時,擧子申汝武橫射標外二十餘步之地,誤中江陵軍士孫希敬,入簇半寸云。極爲驚慘,以其中臀之故,未知死域,各別救療,運送主人家矣。令兵曹除番救療之意,敢啓。傳曰,知道。令醫司給藥救療。
院啓,凡武科設場時,差送監察,稱以都廳者,乃所以糾察奸僞之事也。昨日二所擧子姜泳壽,與差備官等,符同用奸之狀,已盡於試官啓辭中,而姜泳壽所射之矢,第一矢則以一矢不,書之而別封。第二矢則以一矢三步書之。第三矢則以二矢三步書之而同封。皆着監察署押,元數三矢中,書一矢者兩矢,則此旣可疑之端,書不一矢。又爲别封,則用情之跡,昭不可掩,而監察韓相,矇然着署,不爲摘發,莫重國試,豈容如是?韓相所爲,顯有同謀之跡,請命拿推。答曰,依啓。前啓李英達不敍事,停啓。
定州餞慰使沈之源,安州餞慰使李時萬入來。以上朝報
傳曰,史官一員待命,三廳禁軍及扈衛軍官,敦化門入直砲手夜摘奸。內下記草
上在昌德宮。停常參·經筵。
辰時,日暈右珥。自巳時至酉時,日暈。
答右贊成閔馨男疏曰,省疏具悉至懇。卿辭如此,當勉副焉。
藥房啓曰,昨今以來,寒氣似峭,伏未審玉候調攝,比前,何如?臣等不勝區區伏慮之至,敢來問安。且豬肚丸,已爲畢進御,而時無顯效耶?以日計之,今月旬間當盡,故欲爲加劑,敢此竝稟。答曰,知道。渴症,服藥之後,似爲稍減矣。
洪淸監司書目,恩山縣監許厚捉來,金洙濫用圓杖,以致殺人,罷黜事。
兵曹啓曰,本曹佐郞李袤,受由下鄕,行到江外,得病甚重,呈狀到曹。當此多事之日,兵務劇地,不可久曠,爲先遞改,其代,後政差出,何如?傳曰,依啓。
武二所差備官,以試官意啓曰,近來紀綱解弛,人不畏法。武科擧子,或以一名,或爲變名,兩所疊錄,入格於此則呼不於彼,不利於彼則來射於此,以爲必得之計,誠可寒心。臣等欲爲摘發,以杜後弊,通于一所,使之書送錄名冊,將爲憑考査覈矣。昨日擧子金成鐸·金鳴鐸·金義鐸等,以誤錄兩所之意呈狀。臣等以其自首之,故不爲入啓請罪,以開自首之路矣。今日本所差備官南部主簿金贊來言,岡字擧子南沇,因前虞候崔鳴後所請,而着名於保擧矣。卽者崔鳴後送言曰,聞南沇旣爲錄名於二所,後又以南斗碩變名,疊錄於一所云,卽告試官云云矣。臣等移文一所,取來所謂南斗碩錄名單子,則果以南斗碩變名,而其年歲本貫及四祖職名,與本所所錄南沇單子,無不相同,而但所異者,居住也。其疊錄兩所,以售往來試射,期於必得之計,昭著無疑,其爲情狀,殊極痛駭。且本所所錄南沇保擧崔鳴後·金贊,旣爲自告現發,則宜無其罪,而至於前部將金克立,及一所所錄南斗碩保擧前僉使南大賢,訓鍊奉事金繼玉·龍得保等,則所謂南沇,旣已變名捧保,則保擧各人,豈必知兩所疊錄情狀,旣爲着名於疊錄擧子之單子,則亦不可置而不問,擧子南沇及保擧金克立·南大賢·金繼玉·龍得保等,令攸司科罪,何如?傳曰,知道。南沇等竝拿推。
又啓曰,呂字擧子李天成,兩矢俱入之後,一矢步數甚遠而橫射,以致擊金矣。臣等取考法典,六兩百步以後,則雖出標外,勿論橫射,而旣爲擊金,則臣等不敢任意載矢。且爲字擧子李晶,與同字擧子李貞姓名,音相似,李晶當射之矢,李晶誤爲先射,仍爲入格,李晶則三矢才落,臣等之意,李貞入格之矢數,不可以換射之故,竝爲不給,而科擧重事,臣等不敢擅便,李大成及李貞等矢分給與否,何以爲之?敢稟。傳曰,所見分明,則仍給,可也。
以擧子南沇拿推傳旨,傳曰,二所錄名時,保擧人,勿爲拿推。
備邊司啓曰,傳敎矣。今此武科初試技藝,取稟時,以六兩百步,騎射一次四中啓下,而特念人才之或漏,以兩技中各取一技,別爲傳敎。王言一下,四方欣聳,皆以謂得售其才,今者六兩未畢,而入格之數,已至六百四十名,則前頭入格,又未知其幾許,而騎射之技,若不試取,則不但擧子有抱冤之嘆。當初特命兩技中取一技之敎,反爲歸虛,量宜加定之敎,極爲允當,優數試取,使無落莫,似合事宜,酌定其數,有司存焉。卽令本兵定奪,何如?傳曰,依啓。
兵曹啓曰,傳敎矣。兩技取一,旣有定規,兩所四百,又有定數,而試取未半,六兩入格之數,若是之多,一所如此,則二所可知矣。又取騎射,則前頭之數,有不可知。今若量宜加數,則入格而未參榜者,皆懷落莫而歸,似無益於加數之意,六兩未入格者,許試騎射,入格則竝使參榜,一如丙寅年例,隨其入格而取之,則擧子皆無落莫之意。又不違當初取一技之規,而事係重大。該曹不敢輕議,上裁,何如?傳曰,知道。騎射兩所各取一,而俾無濫雜之弊,可也。
右副承旨朴長遠初度呈辭,私忌,以留政院。
政院啓曰,明日爲政事,命下矣。明日當爲宗廟奉審,而奉審日則例爲廢坐,何以爲之?敢稟。傳曰,過後爲之。
慶尙監司書目,安東府使安應亨,病重徑歸,罷黜事。
禁府啓曰,近日被拿罪囚,多至十五人,濟州罪人玉眞等三名,今又入來,所當卽爲開坐捧招,而本府堂上知義禁吳竣,以文科試官,尹履之,以武科試官,皆入試所,同義禁許啓,奉使未還。只有臣斗杓矣。一員不得開坐,自有舊例,待其試官罷出,開坐之意,敢啓。傳曰,玉眞等罪犯甚重,三省推鞫,可也。
政院啓曰,罪人玉眞等三省推鞫事,命下矣。兩司當爲進參,而大司憲未差,執義金弘郁在外,掌令柳俊昌·姜與載,持平任重·洪命夏,試所進去,何以爲之?敢稟。傳曰,大司憲差出後爲之。
又啓曰,玉眞等三省推鞫事,命下矣。委官,何大臣進去乎?敢稟。傳曰,左相進去。
以備局公事,漆谷前府使李枝馨,還除本任事,捧承傳以上朝報
備邊司草記。答曰,依允。騎入城中之說,似非實狀,使之更勿言及。以上內下記草
上在昌德宮。停常參·經筵。
申時,太白見於未地。
典牲奉事鄭慶溟,柴場摘奸事,楊根地出去。
武一所差備官,以試官意啓曰,試場防禁,法非不嚴,而人心不古,奸巧百出,本所四千七百擧子,過半試射,奸巧之事,不可謂必無於其間,故試射擧子四祖單子,一一講問後,使之着署於名下,以爲發奸之地矣。呂字南原擧子張鳴漢,與同府擧子金震伯,同謀代射,三矢俱入之事,多有可疑之跡,取考鳴漢試冊,則一矢一百十步,二矢一百九步,三矢百步矣。卽爲招致鳴漢,錄名單子中,使之更爲着署,則前後頓異,實涉可疑,弓矢射具,任其自願,許令更射,則托以臂病,待明日願射,慮其逃走,着枷下獄。今日依其所言,更爲試射,則一矢僅七十步,二矢僅五十餘步,明是代射,而代射之人,牢諱不言,其爲情狀,極爲痛惡。所謂代射者金震伯,亦爲究問,則與鳴漢,雖有族分,代射之事,稱以不知,試所平問,萬無得情之理,張鳴漢·金震伯,令攸司,竝爲推治,兩人矢數,爲先拔去之意,敢啓。傳曰,知道。竝爲拿推。
右副承旨朴長遠初度呈辭。入啓。傳曰,還出給。
答校理趙復陽疏曰,省疏具悉。爾其勿辭,調理察職。
禁府三省問事郞廳,洪處尹·南重晦。
武二所差備官,以試官意啓曰,因一所啓辭,兵曹回啓內,六兩未入格者,許試騎射爲辭,而判付內,騎射,兩所各取一百,俾無濫雜之弊事,命下矣。第念只令未入格者,許試騎射,則六兩三矢一百十步,或十五步以下,皆將落榜。六兩三矢一百十步,則二十七分也,騎射四中則二十分也。分數懸殊而得失有異,則不但擧子有落莫之嘆,其於事體,亦恐未妥。今若六兩優分者二百人外,其餘入格而見屈者,竝與未入格者,許試騎射而取一百分,猶勝於只以未入格者,許試騎射而取一百,亦不違當初取一技之敎矣。臣等惶恐不敢仰稟,令該曹稟奪,何如?傳曰,依啓。
文科一所出榜,詣闕。
文學李光載初度呈辭。入啓。給由。以上朝報
備邊司啓曰,以伴送使勅使雌馬換貿一事狀啓,傳曰,雌馬貿易之弊,極爲可慮,令廟堂議處事,傳敎矣。所當卽爲回啓,而領相適有病故,不得開坐,姑待後日齊會,商議回啓之意,敢啓。答曰,知道。以上備局謄錄
上在昌德宮。停常參·經筵。
辰時,日暈。
下直,金山郡守李時材。
林,以武一所言啓曰,芥字擧子五十人內外,呼名坐於庭中,字標給矢之際,同字京居擧子李煥,應名入射才落,而出俄有李桓音相同擧子,自言以同字字標之人。今旣畢射,而自己之名,終不出於呼名給矢之中,願爲相考,不無疑怪,取考誤射擧子李煥四祖單子,則乃後來黃州擧子李桓之單子,而至於字標,亦是李桓之字標。欲爲憑考,呼入誤射之李煥則終不現身,亦涉可疑,後來李桓,以當次應射之人,因他擧子非次誤射之故,至於退出,實涉冤抑,許令給矢三矢俱入,而違次入射薑字擧子李煥之字標,出於翌日,而終至呼不。他人名下,冒入應射,揆以情迹,初非用巧之道,而翌日呼不之事,極爲荒唐,招其保擧奉事張文奎,捉致李煥,講問四祖,則祖名瀗字,稱以有字,更加詳問,則釋則潤而音則有,或出於語音之不明,而莫重國試,始則非其字標而入射,中焉呼不,末終祖名若是不明,合有窮問得情之事,令攸司,囚禁推治,何如?傳曰,允。
朴長遠啓曰,小臣三省推鞫進去,下直。傳曰,知道。
正言李廷夔啓曰,柒谷府使李枝馨論罪之時,臣亦同參矣。今以慶尙監司狀啓及備局回啓,府使李枝馨,仍任本職,則臺諫所論,盡歸虛地,論事失實之責,在所難免,請命罷斥臣職。答曰,勿辭。
朴長遠啓曰,正言李廷夔再啓煩瀆,退待物論矣。傳曰,知道。
正言李正英啓曰,柒谷府使李枝馨事論啓之時,臣實同參矣。臣入試所之後,得接朝報,則李枝馨還除本任事,命下,而未知其曲折,卽者取見慶尙監司狀啓及備局回啓,則論事失實之責,在所難免。請命罷斥臣職。答曰,勿辭。
朴長遠啓曰,正言李正英,再啓煩瀆,退待物論矣。傳曰,知道。
吏批,判書沈詻進,參判林墰病,參議沈之源進,都承旨金南重進。
兵批,判書李時白病,參判韓必遠病,參議金壽益進,參知未差,右副承旨朴長遠進。
以嚴鼎耉·李海昌兼漢學敎授,柒谷府使李枝馨仍任,嚴鼎耉爲檢詳,鄭世規爲大司憲,徐必遠爲檢閱,柳德昌爲靈光郡守,金光煜爲知義禁,尹珹爲安東府使,邊命益爲恩山縣監,金卨爲安州判官,金重胤爲監察,洪宇紀爲內資主簿,宋時煜爲軍資奉事,朴世橋兼左道水運判官,申翊全爲承旨,嚴鼎耉爲舍人,金光煜爲同知義禁,李袗爲副校理,沈大孚爲應敎,申琥爲承文校檢,金逸爲長湍府使,尹衡啓爲典籍,閔應協爲參知,李慶徽爲兵曹佐郞,李齊衡爲直講,李厚先爲禮曹佐郞,柳慶昌兼翊善,洪命夏兼贊讀,李星徵爲司僕判官,成夏明爲奉禮,李蕃爲內資奉事,南得朋爲軍資主簿,李命哲爲慶基殿參奉,崔尙崙爲金郊察訪,金蓍國爲同知義禁,閔馨男·趙絅·鄭維城爲副護軍,李大根爲副司直。
林啓曰,禁府都事,以委官意來言,兩司俱有無故之員,新除授禁府堂上,命招肅拜,三省推鞫,今日內爲之云。敢啓。傳曰,依啓。
朴長遠啓曰,以本院啓辭罪人玉眞等三省推鞫,無憲府官員,取稟事。傳曰,大司憲差出後爲之事,命下矣。新除授大司憲鄭世規,命招肅拜,同參省鞫,何如?傳曰,允。
林,以兵曹言啓曰,當日私婢世香稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將金偉,常時不能禁斷,以致闌入,極爲非矣。請推考。傳曰,允。
又以兵曹言啓曰,當日私奴檢金稱名人,自金虎門入來,差備門外擊錚,極爲駭愕,令攸司,囚禁治罪。同門守門將權得敏,常時不能禁斷,以致闌入,亦爲非矣,請推考。傳曰,允。
林啓曰,今日闕門已閉,而漢城府官員,不爲受牌,極爲駭愕,當該官員請推考。傳曰,允。
傳曰,三省推鞫姑罷。以上燼餘
文學李光載再度呈辭。入啓。加給由。
兵曹啓曰,傳敎矣。通京外赴擧之數,未有若今日之盛,取才入格之數,亦未有如今日之多,六兩三矢入格者,一百十五步以下,皆將落榜云。取才未半,通兩所入格落榜者,將不知其幾許,而騎射一次四中則乃二十分也,六兩三矢百步則乃二十一分也,騎射二十分者,得爲參榜,而六兩二十一分者,竟至落榜,其於事體,恐或未妥,況百步以上,至於百十二步者乎?若以六兩百十二步以下入格者,許取騎射四中,則非但計其兩技分數,則反居六兩優等之上,是取兩技,而與當初啓下取一技之規,有違也。若以六兩未入格者,許以試取,則得騎射二十分者參榜,而得六兩二十一分以上者見屈,揆以彼此,俱涉未妥,而且與殿試有異,故敢引丙寅年六兩騎射隨其入格之例,而稟及於回啓之中矣。此外更無可據之事,伏候睿裁。傳曰,各取騎步之才,未爲不可,分數多少,不必相校也。
武一所差備官,以試官意啓曰,傳敎矣。臣等所當一依聖敎,六兩則定額二百,騎射則定數一百人,以之出榜,而其間事勢,實有難處。大槪,自開場至昨日,七日所射,六兩三矢俱入之數,將至一千五百餘人,雖以此類,許令騎射,擇取百人,五矢皆中者,亦未必盡爲參榜,則六兩才落之輩,設令許射,斷無得參之理,然且竝爲許試乎?臣等昏謬之見,罔知攸處,更令該曹稟旨定奪,以便奉行之意,敢啓。傳曰,各取騎步之才,未爲不可,分數多少,不必相較也。
禁府郞廳,以委官意啓曰,三省推鞫,事體甚重,而應參之員不齊,今日亦不得開坐,極爲未安。禁府堂上中,或以禮官出外,或以武科試官,罷場未易者,遞差,令吏曹,差出其代,於爲政之日,使之同參省鞫,何如?傳曰,允。
同義禁金光煜·金蓍國,牌招肅拜。
伴送使書目,勅使初三日渡江事。
大司憲鄭世規牌招,病不進。
文科二所出榜,詣闕。
行司直朴省吾,南兵使遞來。以上朝報
上在昌德宮。停常參·經筵。
下直,安邊府使閔應亨。
朴長遠啓曰,小臣三省推鞫進去,請出推案。傳曰,知道。
林,以弘文館言啓曰,新除授應敎沈大孚,時在慶尙道尙州地,經筵入番事緊,斯速上來事,下諭。何如?傳曰,允。
傳曰,三省推鞫,姑罷。
罪人玉眞·愛英·異生所供如此,諱不直招,請刑推。傳曰,依啓。
林,以戶曹言啓曰,今番謝恩使臣行,如京應送禮單,使李馨長,通議于鄭使留館時,則以爲,他處禮單,今雖入送,亦必如前不受,絶勿備送,攝政王前禮單,則樻枝三·靑黍皮·水獺皮等三種外,黑角加送,倭劍則勿送云,故卽於其時啓達矣。樻枝三等三種,則一從前數,倭劍,代黑角二十桶,改磨鍊單子以入之意,敢啓。傳曰,知道。
朴長遠啓曰,卽者禁府郞廳,以委官意來言,今日大司諫·司諫,俱入試所,兩正言避嫌退待,只有獻納李天基,而今方進參書筵朝講,且有處置同僚之事,三省推鞫,不得早朝開坐云,敢啓。傳曰,知道。
以大司憲鄭世規罷職承傳,傳曰,遞差。
吏曹參判林墰初度呈辭。傳曰,調理出仕。
朴長遠,以義禁府言啓曰,罪人朴士明,乃堂上僉使,故依近例,發遣書吏拿來事。入啓。允下矣。士明所犯,在律極重,一路上來之際,不無逃躱之患,別遣都事拿來,似當,大臣之意亦如此,敢啓。傳曰,依啓。
林,以吏曹言啓曰,臺諫有闕,政事,何以爲之?敢稟。傳曰,明日爲之。以上燼餘
文學李光載三度呈辭。入啓。遞差。
待敎李尙眞,在外入來。
政院啓曰,新除授檢閱徐必遠,時在洪淸道恩山地,請斯速上來事,下諭。何如?傳曰,允。
傳〈曰〉,前待敎李杭敍用。
院啓,正言李正英·李廷夔,引嫌而退。臺官論事,例出於風聞,而旣已失實,則勢難在職,請竝命遞差。答曰,依啓。
待敎李尙眞上疏。大槪,病母在遠,賤疾亦劇,情事切迫,勢難供仕,且有萬萬理難冒進者,昧萬死哀籲,乞賜鐫削職名事。入啓。
三省罪人玉眞·愛英·異生,刑問各一次,不服。以上朝報
上在昌德宮。停常參·經筵。
下直,楊根郡守成㮨。
自卯時至申時,日暈。
朴長遠,以刑曹言啓曰,本曹事務煩劇,非如他司之比,六郞廳或間日或逐日齊坐,猶有未遑之事,卽今一員有闕未差,一員遭服制,而佐郞李九淵,身有沈綿之疾,不任劇務,極爲悶慮,未差一員,令該曹,今日政,以在京無故有名稱人,差出,李九淵亦爲閑官換差,何如?傳曰,允。
傳于柳景緝曰,三省推鞫,姑罷。
有政。吏批,判書沈詻病,參判林墰進,參議沈之源進,都承旨金南重進。
以韓興一爲大司憲,河溍爲正言,李光載爲正言,李齊衡爲文學,趙伯耘爲漢城參軍,李興錄爲刑曹正郞,李杭爲奉敎,趙絅爲右參贊,權順昌爲刑曹佐郞,成台耉〈爲〉宗簿正,李命式爲內贍直長,李晢爲直講,鄭曙爲司贍直長,徐必成爲宗廟奉事。
傳于吏批,望單子紙,何如是太厚乎?今後如此厚紙,勿用,以除民弊。
兵批,行判書李時白習陣,參判韓必遠病,參議金壽翼進,參知閔應協病,右副承旨朴長遠進。
以鄭世規爲副護軍,李光載爲副司直,李正英·李廷夔·李九淵爲副司果。
朴長遠,以備邊司言啓曰,拜表日期已迫,方物封裹,只隔五六日,而副使右尹金汝鈺,以武科試官,方在試所,擧子甚多,出榜遲速,時未的知,恐有臨時窘急之患。勅使回送已久,謝恩之行,不可太緩,發程日字,勢難又退。武科試官,亦與文科場屋考官不同,無有變通之擧。令該曹,速爲稟旨處置,何如?傳曰,依啓。
林,以禮曹言啓曰,對馬留守家臣平成春等,直爲書契于東萊府使,旣無前規,不可開路,嚴辭牢拒,還給不受之意,本曹及備局,已爲入啓行會矣。今此書弊,卽爲撥上還送之意,敢啓。傳曰,知道。
掌令柳俊昌·姜與載,持平任重啓曰,自前設科之時,主掌四館,前期收捧擧子四祖單子,計其錄名數,成冊照點,均一分送,故各所摠數成冊,雖略有加減,曾不備百人。今次文科兩所,入門數多寡懸殊。臣等就考錄名冊,則初場入門,一所則一千七百八十一人,二所則二千二百三十四人,錄名分所之不均,未有若此之甚者也。近來國綱解弛,士習任便,隨其所願,有此濫雜偏錄之弊,無非主掌四館不能擧職之致,事極駭異。請兩所當該主掌官,竝命罷職。答曰,先罷後推。
傳于申翊全曰,參判林墰,前參議尹絳,縣監洪重普等子,禁婚,其餘許婚。
傳于宋國澤曰,回還漢人,令該曹,衣資量宜磨鍊題給。
林,以禮曹言啓曰,淑安郡主副尉,已經再揀擇,而三揀擇日及吉禮日期遠近,自下不能預知,當有嘉禮廳排設物目磨鍊啓下,前期知委于各司,然後似無窘迫之患,何以爲之?敢稟。傳曰,三揀擇,念後爲之。
答待敎李尙眞疏曰,省疏具悉。爾其勿辭察職。以上燼餘
奉敎沈世鼎,在外入來。
殷栗縣監沈日運,差使員上來。
校理權堣初度呈辭。入啓。給由。
僉知李蕆初度呈辭。入啓。給由。
主掌官應罷,鄭曙·柳貞立。以上朝報
備邊司啓曰,京畿校生,春初卽當考講,而適値勅行,未遑他事,目今春序已晩,農務方急,不但都事巡歷有弊,畿邑窮儒,皆是手自耕作之人,聚會試講之際,廢農可慮,姑待農隙擧行,似爲宜當,以此分付,何如?答曰,依啓。以上備局謄錄
奉敎李尙眞疏曰,伏以臣以庸賤,久玷史局,瘝職誤事,釁咎百出。又緣狗馬之疾,不能奔走效勞,罪合萬殞,分宜置散,幸賴聖度包容,忽賜新除,遠降恩召,臣乃於前月十六日,祗受有旨,驚惶感激之私,固有言所不能喩者。第臣老母,自前冬患七八字缺箇月矣。今雖向差,十餘字缺割情遠離。臣且數十日前,猝得寒疾,症甚危苦,五六字缺尙玆未已,遠途撼頓,勢所狼狽。況臣有萬萬理難冒進者,則宜不敢帶職登程,抗顔赴闕,而洽當宗社大慶,臣民共抃之日,臣旣官忝邇列,則雖未及仰望盛儀,趨詣賀班,若其退坐而但自陳乞而已,則非臣之所敢安也。玆敢黽勉冒恥,來謝恩命,而臣之情勢,終不敢泯默也。臣則去年秋,酷被同僚之斥,至有士夫間所不可忍言者。臣雖無狀,不必如毁臣者說,而呶呶自辨,臣實恥之。事且旣往,反嫌提起,臣寧任辱受垢,不敢效賈豎女兒爭言,以慁宸嚴之聽也。惟其士夫行身,宜有廉恥,臣雖至愚,豈無是心?縱欲强顔就列,自有所不敢也。夫秉筆,國家所重,固非如臣草鄙賤蹤,所可廁汚,雖非人言,猶知慚懼。況種種指詆,非止一二,皆臣自取,尙誰怨咎?理宜屛迹淸朝,不敢再辱名器,而猶且貪榮戀恩,叨冒不數字缺鄧綰之從他笑罵,不至是也。臣旣不能揣分於前,又不能二行缺勢與計乖,而一端恥心,尤有所森不可禦,則斷不容一刻在職。伏乞天地父母,特垂曲諒臣危懇,亟命鐫削臣職名,以安微分,千萬厚幸。只緣情勢切迫,乃敢瀆擾於靜攝之中,尤不勝死罪死罪。臣無任兢隕惶悶之至,謹昧死以聞。疏批在上出燼餘
上在昌德宮。停常參·經筵。
夜一更,月入太微中。
柳景緝啓曰,小臣三省推鞫進去,下直,請出推案。傳曰,知道。
宋國澤啓曰,國用小學一百五十件,何以爲之?敢稟。傳曰,頒賜。
三省推鞫廳啓曰,罪人玉眞·愛英·異生,各加刑一次,諱不直招,請加刑。傳曰,依啓。
傳于柳景緝曰,三省推鞫,姑罷。
宋國澤,以義禁府言啓曰,本府郞廳九員內二員,以禁亂官,往在武科兩所,一員待候於當直,一員出使西路,都事安獻奇,名出於罪人崔忠吉之招,不得行公,見存者只四員。當此三省開坐之時,殊甚苟簡,安獻奇爲先遞差,其代,令該曹,口傳差出,何如?傳曰,依啓。
大司諫趙壽益,司諫元振溟,獻納李天基啓曰,新除授正言河溍,時在慶尙道晉州地,請斯速上來事,下諭。答曰,依啓。
掌令柳俊昌·姜與載啓曰,人臣有從逆之罪,則雖王室至親,固難容貸,而澳·洛等,旣蒙赦宥,得保軀命,已是天地生成之德。不意今者,敍命又下,還授職名,復齒宗班,公議憤激,久而益甚,決不可置而不論,澳·洛等,請亟命罷職不敍。李敏求,忘君負國,得罪宗社,與金慶徵·張紳,小無差別,而經亂之初,獨免刑章,王法不行,識者之寒心,久矣。厥後屢蒙恩赦,得歸田里,至于今日,來在近郊,沒齒廢調,有何可惜,而職牒還授之命,又出意外。爲國之道,實在於刑政之得宜,人臣豈有負罪至此,而復玷仕版乎?瞻聆所及,莫不痛駭,公議至嚴,決難容貸,請亟收李敏求職牒還收之命。答曰,被罪旣久。又經無前大赦,授職給牒,未爲不可也。
柳景緝,以兵曹言啓曰,本曹佐郞許悅呈狀內,本月初二日差祭禧陵,入來之際,落馬重傷,鍼藥失時,不得運身,決難供職云。當此多事之時,兵務劇地,不可久曠,改差,其代,後政,以在京無故人差出,何如?傳曰,允。
傳于申翊全曰,漢人孟元光衣資,前例單子,入之。
柳景緝,以戶曹言啓曰,勅使發賣時,市民等落本銀子五千七百九十九兩,故收合京衙門及諸道各營所儲,磨鍊題給事,因本曹啓辭,備邊司亦已覆啓知會,而各營所送,未及上來,市民呼訴,逐日愈急,蓋渠等行用本錢,幾乎罄竭於發賣。且緣外方赴擧之徒,備糧京市,米價漸貴而然也。觀其民間事勢,誠爲切急,米七百六十石太四百石除出,一從市直,折銀一千兩,爲先分給市民,以救其急,何如?傳曰,依啓。以上燼餘
副校理權堣再度呈辭。入啓。加給由。
假注書申最,相避改差代,黃中衍爲之。
兵曹啓曰,傳敎矣。拜表日期已迫,出榜難料,慮有窘急之患,誠如啓辭內事意,而莫重國試,試官遞易,事體重大,非該曹所可輕議,上裁,何如?傳曰,改差,可也。
咸鏡監司書目,明川府使盧孝誠,濫騎驛馬,事多顚妄,罷黜事。
禁府沈挺豪拿囚。啓。
洪淸監司書目,泰安郡居良女玉生,與奸夫奴二葉,弑其夫論金,而弑夫之變,五朔不報,綱常大獄,節節疎緩。泰安郡守金益熙罷黜事。
掌令姜與載,楊根地掃墳呈辭。入啓。給由。
義州餞慰使李圾入來。
武一所試官金汝鈺,代崔惠吉改落點。
吏曹口傳政事,禁府都事閔燾·姜㙉·徐弘履。
議政府右參贊趙絅,時在京畿抱川地,上來事,下諭,如何?啓依所啓施行。
有政。以閔燾爲禁府都事。以上朝報
上在昌德宮。停常參·經筵。
下直,江華留守趙啓遠,古阜郡守沈櫶,殷山府使朴大華。
卯時,日暈。
三省鞫廳啓曰,罪人玉眞·愛英·異生,各加刑一次,一向稱冤,諱不直招,加刑,何如?傳曰,依啓。愛英·異生,姑爲停刑,仍囚。
柳景緝,以都摠府言啓曰,今日入直軍士,中日習射,請出標信。傳曰,知道。
傳于林曰,江華留守引見。
傳于柳景緝曰,三省推鞫,姑罷。
藥房都提調金自點,副提調金南重啓曰,三春將盡,風色尙峭,伏未審近來,玉候調攝,比前,何如?臣等不勝區區伏慮之至,敢來問安。答曰,與前一樣。
掌令柳俊昌·姜與載啓曰,臣等將澳·洛·李敏求等事,昨已論列,而聖批,以被罪旣久,且經無前大赦,授職給牒,未爲不可爲敎。臣等非不知仰體欽恤之至意,而從逆之罪,理難容貸,澳·洛等,請命罷職不敍。李敏求之罪,固在於有常不赦之律,請還收李敏求職牒還給之命。答曰,已諭。毋煩。
朴長遠啓曰,三省推鞫進去,下直,請出推案。傳曰,知道。
上御熙政堂,引見江華留守趙啓遠,同副承旨林,假注書李震夏,記事官申混·趙龜錫入侍。趙啓遠曰,小臣以無狀之身,將往保障重地,不知所爲矣。上曰,卿知其地乎?啓遠對曰,臣曾於癸亥年間,周行其地,知其大槪矣。上曰,其形勢,何如?對曰,天塹之地,誠爲難得,而人之防守,似爲難矣。上曰,其中甲串水狹,尤難防守,今番賊兵,亦自其處入云矣。對曰,凡事必欲善爲,則非容易可辦,而設險備禦,多用民力,然後可以爲之矣。以下數行缺上曰,其處設險,難於固城,固城兵多糧足,則可以守之,而此地廣闊,旣難築城,須得上品人材,可以守之。中才以下則難以防守,予意得人爲難矣。對曰,人皆以爲,水邊若築城障,則可以守之云,而小臣之意,水邊築城之處,幾至六七十里,設使築城,以何兵數而能盡守耶?如或得人,則雖不築城,可以能守,如非其人,則雖有長城,何以守之乎?上曰,人事不修,則果何以守城耶?對曰,昔時水邊,陵岸峭絶,人不得着足,浦土陷溺,泊舟之處,纔數三處,壬辰年倭兵之所以不得近岸者,此也。今則泊舟之處,無處無之,或以爲不築土城,當爲木柵云,而材木最難,通津越邊,材木亦不多,士大夫家山所,材木頗多,或可臨時斫用矣。但將帥若知用兵之道,則水邊防守,亦可爲之,若不知用兵之道,則天塹猶不足恃,其於木柵,果足恃乎?上曰,水邊陷溺之處,今則何以無之耶?對曰,津邊三四字缺古今有異,今皆成陸,故舟船可泊之處,所以多也。上曰,昔時津邊,人不得行處亦多乎?對曰,昔時津邊,幾盡陷溺,故船不得泊,人不得行,如此之處,甚多矣。上曰,先王朝,不知某人,有獻設木柵之計者,其意思,何如?對曰,凡事無定見無定規,事過則每有錯過之悔,智者則臨時善處,其時木柵,不知何以爲之,而小臣十歲時,往于其處,水邊多有基址,其後數十年來,更無所見矣。上曰,其時木柵,甲串津邊建設耶?對曰,年久之基,只餘朽木數尺許,建設與否,未能詳知矣。上曰,此其木頭耶?其後不復爲之耶?對曰,浦邊木柵之處,盡基址,蓋不復爲之,故歲久年深,自然消滅矣。上曰,今若設柵,何處當爲,其木用何木乎?對曰,雖不能知何處可爲,何木可用,而臣之父爲江華府使時,小臣以下數行缺上曰,保障之地,莫重之任,卿須善爲之,以爲緩急得力之地。對曰,小臣敢不盡誠爲之。且其處雖未及往,而舟船一事,最爲難事,往來宰臣,皆以爲難便,小臣之意,不如勿爲加造,可矣。上曰,何以言之?對曰,造船之際,物力浩大,而其造之後,泊在水上,易致朽破,臨亂對敵之時,乘舟者未及下陸,下陸者未及乘舟。且不可用之於水狹之處,升天以下,德浦以上,水闊可用,其餘難用。小臣到任之後,當具由狀啓。上曰,前朝時築城,今有其址耶?對曰,水邊有土城之基矣。上曰,何地築之耶?對曰,沿邊之處,或有或無,往往見之,則可以知土城之址。但未知所築之處,以上數行缺自甲串至大洋,周回或五六十里,其間多有浦口限隔,彼此各處,若置防兵,則其數極多,難以盡守,或以爲水邊浦入之處,小則造橋,大則造船,可以往來防守矣。上曰,若作橋,則道里所縮幾許耶?對曰,作橋則自德浦至甲串十五里,自甲串至大洋或四十里,或三十里,大率如此矣。上曰,浦入遠近,幾何,其浦廣闊,何如?對曰,臣往在瀋陽時,錦州衛築城,與內城相距,或五里,或七八里,自外見之,則極其高廣,而見其城內,則虛若無人,臣疑築城如彼其廣闊,何以盡守?問于所率之人,則臨敵作陳,不過數處,而城上馳騁,可以往來相應,故易守云矣。上曰,其言有理矣。對曰,穀石不足,不可以守以下數行缺上曰,時留幾許耶?對曰,未及取考而幾至四萬餘石矣。上曰,戰守之道,在於將得其人,不得其人,則雖兵多食足,果何有爲?已往之人,所以致敗者,此也。對曰,已往之事,言之已矣。上曰,江都人心,今則如何云耶?對曰,未能的知,而上之人,待得其道,則人心自淑,不得其道,則人心自惡,移風易俗,誠爲不易。然守令苟能善爲撫摩,則猶足以能之,況京城至近之地乎?賦役煩重,民不聊生,則不知恭上之道,且不相容,雖不惡之民,自底於困苦若此,則豈無怨心乎?上曰,其言然矣。自古帝王,一言興邦,一言喪邦,故一施爲之間,興亡立辨矣。對曰,臣到任之後,每事狀啓,依朝廷,分付,一一施行,而安民最爲急務,以下數行缺上曰,江華軍兵,曾聞二千餘名云,今則幾許?對曰,臣未見軍簿,不能的知,而今亦二千餘名。但老弱居多,闕額不能充定,蓋以兵亂之後,人民稀少,沒數充定,閑遊者絶無,故充補極難。江華,地狹而牧場甚大,故民戶元小,若移牧場之馬而許民耕食,則民戶必漸增益,軍兵可以充定,外議皆言牧場可罷,而馬政亦國之重事,守土之臣,不敢仰請矣。上曰,馬場許民耕食,則陸地人民移入者,多乎?對曰,人情雖曰安土重遷,而無價之地,得以耕食,賦役不煩,則豈不樂爲之移土乎?許耕後收稅,許給本府,則好矣,而司僕寺若以爲難,雖自本寺收稅,人民多入,則可以抄爲軍兵矣。上曰,令廟堂議處焉。以上燼餘
副校理權堣三度呈辭。入啓。遞差。
僉知李蕆再度呈辭。入啓。加給由。注書鄭時諶,在外入來。以上朝報
上在昌德宮。停常參·經筵。
申時,太白見於未地。
下直,全南兵使李元老,長連縣監金繁。
全南兵使李元老引見時,李元老所啓,洪淸道騎步,各盡充定,而或以騎兵,兼充定甲之役,故騎兵上番,未及還下之際,或有兼責定甲之役,似爲冤憫矣。上曰,洪淸道獨然乎?對曰,他道亦然矣。上曰,令備局,議處,俾無此弊。
朴長遠,以兵曹言啓曰,當日掌隷院奴台日稱名人,自宣化門入來,差備門外擊錚,極爲駭愕,令攸司,囚禁治罪。同門守門將羅復昌,當時不能禁斷,以致闌入,亦爲非矣,請推考。傳曰,允。
掌令柳俊昌,姜與載啓曰,澳·洛等,請命罷職不敍,請還收李敏求職牒還授之命。措語見上答曰,毋庸堅執。
朴長遠,以武科二所言啓曰,擧子半行缺子羅爲先生稱名人亂打,命在頃刻云。臣等捉來,則所謂先生者,武出身前別坐李尙馣及其弟李尙馨,推問則答以,同生弟擧子顧見事,來到,而與羅馬子相爭,反爲羅族屬等所打云,而渠則別無傷處,羅則氣息奄奄,已至死域,李尙馣等,羅死生間,令攸司,囚禁科罪,何如?傳曰,允。
持平任重初度呈辭。入啓。給由。以上燼餘
禁府,沈挺豪元情公事判府內,除刑推,大同木四十同上納的實與否,査問處置。同府韓相元情公事判府內,姑停刑,推覈處。
戶曹啓曰,內贍寺,殘弊尤甚,至於莫重御供之物,亦未免有時闕封,極爲未安,本寺事勢,至此無形,蓋緣該官,不得其人,且頻數遞易而然也。主簿閔燾,勤幹有才,除授未久,已有擧職之稱,今日移拜禁府都事,若失此人,將無以收拾,仍授本任,以責成效,何如?傳曰,允。
武一所差備官,以試官意啓曰,近來人心不古,奸僞百出,況擧子之數,未有若此時之多,慮有用奸之弊,嚴立科條,常加致察矣。當日騎射都廳監察送言曰,初草所定送軍士,出入於擧子所會處,顯有綢繆之迹,捉致窮問,則軍士言內,同所差備官金應洛,指送于名不知擧子處,問其得馬與否,仍令熟諳顔面,及其騎射,雖或不利,好樣爲之云。臣等聞來,不勝驚愕,卽爲捉致詳問,則答與監察送言,小無參差,其行私用奸之狀,敗露無餘,極爲痛惡。擧子金義立,終未入格,先自潛通,同謀行計,雖未可知,而以同鄕相識之人,亦不無可疑之迹,差備官金應洛及擧子金義立,竝令攸司,推治,何如?傳曰,竝拿推。朝報
禁府粘連啓目。答曰,依允。南沇,變名的實,則南大賢等,難免知情之罪,更爲察處。內下記草
義禁府啓曰,本府囚推罪人未放中,金聲振·尹應衡等議啓草記。傳曰,此兩人竝分揀,孝吉·崔振男·春起·金光立·金明立等,減死定配,似可,更議以啓事,傳敎矣。孝吉則身犯殺人重罪,崔振男則七年屯監,欺隱私蔽,多至六十餘石落種之地實犯備贓。臣等有司,法不可撓,有難輕議。曺春起則送人捉魚,越境被捉,所犯所重,與採蔘有間,容有可恕。金光立·金明立等則代射借射,自有事目,似當照斷,而自下不敢擅便,上裁,何如?傳曰,知道。曺春起,限年定配。且孝吉之殺人,似涉無情,勿爲固執,更爲議處。金光立等,時未承服,依事目,照斷,似未妥當。以上禁府謄錄
傳曰,全南兵使引見。
三省罪人玉眞,加刑一次,不服。朝報
朴長遠,以分兵曹言啓曰,分兵曹佐郞二員,相遞入直,逐日親呈省記於政院,每夕軍號頒布,巡檢闕內各處守直軍士,非是閑漫之職,其間或有疾病事故,或有呈辭受由下鄕,則一員獨爲入直。雖有不得已之事,不敢暫離直所,自吏曹視同他司,不計入直,不察有病,或差祭執事,或差場屋差備官,使侍衛重地,致有艱窘之迹,極爲可悶。今後勿差祭官及場屋差備官。且書吏七名內,省記色一名,結束色二名,餘四名二行缺事故亦所難免,以此若干書吏,分定各色,守直闕內,二字缺無形,而自吏曹抽送定送於場屋易書,數小書吏,固難支堪,勿爲定送易書事,竝令該曹,奉承傳施行,何如?傳曰,不允。入直郞廳,使之勿爲差祭。
上御熙政堂,引見全南兵使李元老。上曰,卿受重任,其有所懷耶?對曰,彼處之事,未能詳知。但軍政虛疎云,極可慮也。上曰,卿前爲洪淸兵使矣。其道軍政,如何?對曰,小臣以愚見言之,則洪淸軍政,亦多不實,用意操鍊而逃故居多,不知攸爲矣。已前則騎兵之數,不下二萬七千餘名,而其中亦多老弱,弱者則待年充定,老者則代定其役,而未及竣事而還,未知結末之如何也。但諸色軍額數字缺二萬三千餘名,則二萬之數,勢難充輳矣。上曰,一行餘缺老弱之改定,尙未完畢矣。七八字缺兵使等至有以停罷習罷爲請者,極爲駭怪。如此不已,國事虛疎,軍不預習,卒然臨敵,則死生所係,豈不重難乎?對曰,監司亦知停習之爲不便,而或値農時,則軍士亦多農人,故亦或有請停之時矣。兵使則豈有不欲爲習陣之理乎?上曰,勅使時事,亦可笑矣。遠道習陳之事,在京勅使,豈有能知之理乎?對曰,兵使獨當習鍊,未知所爲,故有此耳。上曰,監司之事,亦不之思耳。洪淸道人心不淑,將帥之令,全不擧行云,然耶?對曰,人心雖不淑,事關死生,將帥之意,豈有不從者乎?上曰,卿今去之道,地方旣大,軍額亦多,爲將帥者,必恩威竝行,然後可以得力矣。對曰,彼處人心,固難預度,赴任之後,當爲探見周知矣。上曰,其處人心不淑,將帥守令,小有不愜,則方命不行云矣。對曰,彼處人心,固異於他道矣。然爲將帥者,優用賞格,以爲激勵之地,可矣,而兵營不數字缺行賞,不能如意,故有此弊耳。十餘字缺爲充定,而以騎兵或有兼充定用之役,故六七字缺下之際,或有兼責定事之役,似爲冤憫矣。上曰,洪淸道獨然乎?對曰,他道亦然矣。上曰,令備局,議處,俾無此弊。對曰,各官於此一事,非不用力擧行,而閑丁難得,故若是矣。上曰,當今時事艱虞,兵務,各別用力,可也。對曰,兵使之職,軍務而已。豈不知用力,而本道人心,異於他道,伏未知,何以爲之。上曰,全南爲道,物力殷富,軍額充定,將帥用力,則豈無得力之地乎?燼餘
上在昌德宮。停常參·經筵。
下直,㐚足萬戶宋嶸。
朴長遠,以都摠府言啓曰,都摠管李澥,刑曹坐起進去晝仕,請出標信。傳曰,知道。
以備忘,傳于朴長遠曰,今下弓矢,㐚足萬戶宋嶸處給送。
申翊全,以承文院都提調言啓曰,本院副提調,只有一員,前頭使臣之行,多有文書檢飭之事,禮曹參議申冕,副提調差下,使之察任,何如?傳曰,依啓。
朴長遠啓曰,小臣三省推鞫進去,下直,請出推案。傳曰,知道。
行大司憲韓興一啓曰,執義金弘郁,卽臣妻同姓三寸姪女夫,法當相避,請遞臣職。答曰,勿辭。
朴長遠啓曰,大司憲韓興一,再啓煩瀆,退待物論矣。傳曰,知道。
掌令柳俊昌·姜與載啓曰,澳·洛等,請命罷職不敍。請還收李敏求職牒還給之命。措辭見上大司憲韓興一引嫌而退。相避之法,在下者應遞,大司憲韓興一請命出仕。答曰,不允。出仕事,依啓。
林,以備邊司言啓曰,以江華留守趙啓遠引見時所啓,江華,地狹而牧場甚大。若移牧場之馬,許民耕食,則民戶必漸增益,軍兵可以充定。上曰,令廟堂,議處事,傳敎矣。廢場許耕,募入民丁,誠爲今日急務,而司僕設屯時報之外,陳荒可耕處,日數多寡及結卜之數,令本府,詳細看審形止,或爲馳啓,或爲上來,商議後,稟處,何如?傳曰,允。
大司諫趙壽益,司諫元振溟,獻納李天基啓曰,李敏求,有忘君負國之罪。當初免死,亦由於王法之不行,而厥後幸蒙恩赦,終至放還。當使廢錮田里,不可復齒仕版,乃一國公共之論也。還給職牒之命,遽出意外,瞻聆所及,莫不駭異。請還收李敏求給牒之命。澳·洛等,以王室至親,身負從逆之罪,其在王法,斷不可容貸,而幸蒙國家寬宥之典,得保軀命。不意今者,收敍之命,遽下,至於還授職名,復齒宗班,輿情俱駭,公論益激,請澳·洛等罷職不敍。堂后之任,參下淸選,而注書鄭時諶,爲人庸陋,素無才望,物議皆以爲不合,請命遞差。前禁府都事安獻奇,暗令本府書吏,冒入場中,旣爲現捉,方治書吏,則與者受者,罪無異同,而書吏獨受刑治,獻奇只遞其職,犯法之人,何所懲懼,請安獻奇罷職不敍。答曰,依啓。澳·洛,被罪旣久,又經無前大赦,還授職名,似無不可矣。李敏求,被罪旣久。又經無前大赦,職牒還給,似無不可矣。
申翊全啓曰,注書鄭時諶遞差,假注書黃中衍式暇出去,他假注書當爲差出,而今日日勢已暮,未得差出。事變假注書南龍翼,姑令兼察,仍爲入省記之意,敢啓。傳曰,知道。
林,以備邊司言啓曰,卽接黃海兵使李景顔馳報,則義州府狀啓陪持人韓孝男稱名者,行到黃州地古石站,歐打撥將,責出撥馬六匹,其中三匹則中路還送,三匹仍爲把行,至鳳山許送。又入同縣官門撥幕,買酒率唱,經夜始發云。時急狀啓,中間淹滯,有限撥馬,濫數責出,其爲情狀,殊極痛駭,罪犯非細,不可不繩以重律,以懲後人。孝男方到京中,令該曹,囚禁治罪,何如?傳曰,允。以上燼餘
持平任重再度呈辭。入啓。加給由。
武二所差備官,以試官意啓曰,擧子陳吉者,泣訴于臣等曰,妹夫擧子羅爲先生稱名人亂打,命在頃刻云。臣等捉來所謂先生者,武出身前別坐李尙馣及其弟李尙馨,推問則答以,同生弟擧子顧見事,來到,以與羅馬子相爭,反爲羅族屬等所打云,而渠則別無傷處,運致羅,臣等親審,則氣息奄奄,已至死域,李尙馣等,羅死生間,令攸司,囚禁科罪,何如?傳曰,允。
副提學呂爾徵,江華留守遞來。僉知李蕆,三度呈辭。入啓。遞差。
大司憲韓興一就職。以上朝報
備邊司啓曰,傳敎矣。各道騎兵從自願試才入格者,陞爲定甲,雖是法典所載,必待當身自望代定,然後除其本役,乃是舊規,而未及代定之前,徑許陞屬,致有疊役之歎。此違法典本意,實出於守令閫帥之不察,今後則雖已入格,本役未代定前,勿許陞案,似當,令該曹,照例施行,何如?答曰,允。
備邊司郞廳,以右議政意啓曰,麟坪大君家所在漢人四名,謝恩使行次,率去事,命下矣。其行路盤纏,則該曹必已磨鍊啓下,而來此經年之後,還爲入往,衣裝等物,當爲輸去,則所騎刷馬之外,兩人竝卜馬一匹,依堂下員役例,一路及渡江時,許令題給,宜當,而不敢擅便,依此分付于三道,使之次次整待,何如?答曰,依啓。
備邊司啓曰,勅使時發賣之事,非但中外市民,力所不支,實一國難堪巨弊,被又憑藉衙門之言,以爲脅勒之地,前頭此患,必將愈往而愈甚,在我之道,不可無痛陳實狀,極力防塞之擧。令承文院將此事意,撰出咨文,付諸謝恩使之行,到彼觀勢,可呈則呈之,另加隨便周旋,期於得情,何如?答曰,允。
又啓曰,以伴送使李時昉狀啓,勅使換貿兩西雌馬事,傳曰,雌馬貿易之弊,極爲可慮,令廟堂,議處事,傳敎矣。雌馬貿去之弊,前雖有之,不至於今日之多,一番加於一番,今年甚於去年。若此不已,兩西之馬,殆將盡矣,誠非細慮,而此事勢難移咨,無他可止之策。此後勅使之來,令遠接使及道臣,備將悶迫難繼之狀,反覆懇諭。嚴飭道內各邑,一切痛禁,如有違犯者,繩以重律之意,另爲知委,毋得視諸尋常之意,兩西監司處,爲先行會,爲當。且於勅行到京,臣等相接之時,亦爲開陳,以爲動聽之地,何如?答曰,允。以上備局謄錄
三省罪人玉眞,加刑一次,不服。朝報
上在昌德宮。停常參·經筵。
巳時午時,日暈。
朴長遠,以都摠府言啓曰,今日入直軍士,中日習射,請出標信。傳曰,知道。
三省鞫廳啓曰,罪人玉眞,加刑一次,諱不直招,加刑,何如?答曰,依啓。異生等加刑當否,議啓。
注書鄭時諶遞差,代以金之聲爲假注書。
傳于柳景緝曰,三省推鞫,姑罷。
朴長遠,以武科一所試官言啓曰,本所騎射,當日畢射,出榜之際,査考入格單子,則擧子韓昌一單子,閪失不得,許多積軸之中,未免見失,雖出於事勢之或然,而難免不察之失。當該錄名官申瀁,從重推考,何如?傳曰,允。
持平洪命夏啓曰,柒谷乃嶺南保障之地,而新設之邑物力殘弊,必須得人,然後可以收拾人心,修繕器械,以爲緩急之備,而府使李枝馨,年少驕妄,處事顚倒,政委下吏,大失人心,抛置軍餉,日漸滲漏,惟事侵虐,闔境嗷嗷,南來士夫,有口皆言。臣曾忝諫院時,與同僚相議,略爲論啓矣。頃在武科試所,伏見李枝馨還除本任之敎,臣莫知其由,取考本道監司狀啓,則不擧枝馨治民實蹟,惟以城堡修改一事,直請印信之行用,爲道臣者,豈不知朝廷體面之至重?軍官行印之無據,而有此馳啓者,必以爲有枝馨,則可以得力於緩急,無枝馨,則不但城役之虛疎也。臣之所論,爲其不治而發,則風聞道臣啓請,專爲監董,而出於目覩,則宜聖明不信臺諫之言也。當時同參之官,皆以失實被遞,則臣何可一刻晏然在職。第緣試場未罷,屢日苟冒,今始來避,臣之所失,至此尤大,請命遞斥臣職。答曰,勿辭。
柳景緝,以義禁〈府〉言啓曰,以本府囚推罪人孝吉等更議草記。傳曰,知道。曺春起,限年定配,且孝吉之殺人,似涉無情,勿爲固執,更爲議處。金光立等,時未承服,依事目照斷,似未妥當矣事,傳敎矣。孝吉則罪犯殺人,金光立·金明立等則自有事目,臣等不敢容議於其間,據法以啓矣。今承聖敎,恤囚好生之意,至矣,盡矣。前後推案,反復參考,則孝吉所犯,近於誤殺,與故殺有間,金光立則未及就服,斷以事目,果爲未安,而新經無前大赦,竝爲減等論罪,亦或一道,伏候睿裁。傳曰,依啓。
朴長遠,以武二所試官言啓曰,近來武科擧子,疊錄兩所,往來試射,必售其計者,比比有之,誠可痛駭。臣等取來一所錄名冊,一一相準,則本所有字擧子武學徐仁立,疊錄于一所重字,兩所錄名單子比對,則役名·年歲·居住·本貫及其四祖役名·名字,無不相同,此而不治,後弊難防。且保擧軍器僉正孔大信,則兩所單子,皆爲着名,其爲事狀,亦甚駭愕。徐仁立·孔大信,令攸司科罪,何如?傳曰,竝拿推。
林啓曰,臣以去夜入直代房,夜深之後,許多公事,一時啓下,或書判付,或捧承傳之際,其中刑曹張丑吉妻甥二信擊錚公事,移義禁府處置啓目,依例判付,而又捧張丑吉拿來傳旨及其判付,始覺其誤,矇然不察,甚矣。不勝惶恐待罪,其傳旨還入,啓字爻周之意,敢啓。傳曰,知道。勿待罪。
柳景緝啓曰,小臣三省推鞫,進去下直,請出推案。傳曰,知道。
朴長遠,以吏曹言啓曰,臺諫有闕,政事,何以爲之?敢稟。
柳景緝啓曰,持平洪命夏,再啓煩瀆,退待物論矣。傳曰,知道。以上燼餘
禮曹佐郞洪鐩,孝陵摘奸事,出去。
持平任重三度呈辭。入啓。遞差。
京畿監司書目,陽智縣囚殺人啓覆罪人賊招援引罪人逃失後,跟捕限日已過未得捕捉,當該縣監南溟振罪狀,令該曹,處置事。
明日,王世子慶德宮問安時,出宮正時,卯正三刻。
府啓,澳·洛等,請命罷職不敍。請還收李敏求職牒還給之命。答曰,毋庸堅執。
院啓,請還收李敏求給牒之命。請澳·洛等罷職不敍。答曰,已諭。勿煩。
武科一所出榜,詣闕。
禁府啓目粘連。答曰,依允。柳廷益乙良,放送。以上朝報
朴長遠,以尙衣院言啓曰,本院元定貢案付安東靑龍紋席二行缺爲始權減,今至十一年矣。係是御供所用,不可永爲二字缺自今年依前上納,而本院年例應用邊兒寢席,每患不足,以此滿花方席五張,換作邊兒寢席五張,以爲補用之地,似爲便當,令該曹,分付擧行,何如?傳曰,依啓。燼餘
上在昌德宮。停常參·經筵。
申時,太白見於未地。
金南重,以侍講院言啓曰,今日雨勢如此,王世子,中殿問安,不得爲之之意,敢啓。傳曰,知道。
柳景緝啓曰,三省推鞫已下,而司諫元振溟,方在武科試所,獻納李天基,避嫌退待,正言河縉在外,正言李光載,呈辭受由。大司諫趙壽益,呈辭到院,還出給,以病不得來參云,趙壽益命招,參鞫,何如?傳曰,允。
有政。吏批,判書沈詻進,參判林墰進,參議沈之源進,都承旨金南重進。
以宋時烈爲持平,金蓍國爲開城留守,趙翼爲禮曹判書,李志安爲禁府都事,李俊耉爲泰安郡守,李文偉爲明川府使,洪宇遠爲兵曹佐郞,沈世鼎爲典籍,李正英爲副校理,朴穧爲典設別檢,李斗一爲典牲參奉,申冕爲承文副提調,李斗煥爲慶基殿參奉,鄭攸爲吏曹佐郞,禹惟一爲內贍奉事,孟世衡爲安東府使,柳䪷爲晉川君,崔惠吉爲兼同知義禁。
吏批啓曰,新除授安東府使尹珹,呈狀于政廳曰,老母時年七十有二,自正月以後,疾病沈綿,不離床席,人子之情,不忍遠離。入啓,處置云。尹珹親病如此,勢難赴任,改差,何如?傳曰,允。
兵批,行判書李時白進,參判韓必遠進,參議金壽益病,參知閔應協進,右副承旨柳景緝進。
以崔惠吉·李浣爲同知,成豐烈爲兼司僕將,金逷爲慶尙左兵使,禹克俊爲仁慶宮假衛將,李益基爲衛率,李尙逸爲文兼,黃緝爲都摠管,尹衡覺爲僉知,高信爲淸城僉使,金堉爲副護軍,任重·權堣爲副司直,鄭時諶爲副司正,李溭爲副護軍,李弘福爲副司勇,金瀅爲昆陽別將,李尙淸爲武兼,辛喜季爲㬌福宮假衛將,慶尙左水使辛儒還除本職。
獻納李天基啓曰,臣庸懦無狀,病蟄一生,聞見孤陋,處事鶻突,言責之地,決非所堪,而夢寐之外,誤恩荐加,召牌臨門,黽勉趨命,旣以試場僚席一空,又値獄事,逐日參坐,強顔苟冒,嗤點已多。頃於同僚引避之日,臣與長官,相議處置,凡處置之規,只憑避辭,定其立落,故觀其避辭,無他說話。但云失實,臺諫以風聞論事,又以失實引咎,故循例請遞矣。今見持平洪命夏避嫌之辭,有曰臺諫論劾,爲其不治,監司狀啓,專爲董役云爾,則當初論事,果不當以失實斷之也。臣旣所見昏謬,搆草之際,不能分辨是非,處置乖當之失,臣實難免,何敢一刻仍冒。請命遞斥臣職。答曰,勿辭。
柳景緝啓曰,獻納李天基,再啓煩瀆,退待物論矣。
司諫元振溟啓曰,頃日本院處置正言李正英·李廷夔時,臣亦同參矣。今見持平洪命夏避嫌之辭,臺諫論劾,爲其不治之狀,監司狀啓,在於董役之事,則論以失實,實爲乖當,同僚旣以此引咎,則臣何敢晏然仍冒,請命遞斥臣職。答曰,勿辭。
掌令柳俊昌啓曰,澳·洛等,請命罷職不敍。請還收李敏求職牒還給之命。措語見上持平洪命夏引嫌而退。凡守令彈劾,多出於一時之風聞。而李枝馨不治之狀,旣有言之者,則隨聞論啓,乃臺閣之職耳,有何可避之嫌?持平洪命夏,請命出仕。答曰,不允。洪命夏恥過文飾,殊涉苟且,遞差。
大司諫趙壽益啓曰,無狀小臣,夢寐之外,忝叨匪據,自知不稱,決難冒居,仰陳危懇,冀蒙恩遞,而適値試期迫頭,疏批未下,而召牌先到,不得黽勉趨命,事涉煩猥,不敢引避,徒知試院之爲重,强詣試所,靦顔行公,奄至多日,物議之嗤點,實所難免矣。及其同僚之引避也,城上所來到試所,問處置於臣,觀其避辭,則別無論辨說話,但以失實爲言。大槪,臺官所論,例出於風聞,或慮其如此,相議請遞矣。今見持平洪命夏避嫌之辭,當初所論,直據李枝馨不治之狀,則不可謂之失實之論,臣之所見昏謬,甚矣。且臣久患感傷之症,長在試所,轉輾慘劇,晝夜呻痛,忍死支過,昨日罷場之後,冒呈辭單,見阻於政院,今承召牌,僅僅扶疾來詣,而臣前有冒昧行公之咎,後有處置乖當之失,不可一日仍冒。請命罷斥臣職。答曰,勿辭。
林啓曰,大司諫趙壽益,司諫元振溟,再啓煩瀆,退待物論矣。傳曰,知道。
掌令柳俊昌啓曰,李枝馨治不治,有不暇論,而以一守令論劾之故,輕遞言官,殊失朝廷體面。臣於洪命夏處置之際,敢請出仕矣,今承聖批,臣不勝瞿然之至,處置乖當之失,臣實難免,不可一刻苟且,請命遞斥臣職。答曰,勿辭。
林啓曰,掌令柳俊昌,再啓煩瀆,退待物論矣。
林,以義禁府咸鏡監司放未放啓本回啓,傳曰,此回啓,非但有違前規,逆賊之子,亦爲書啓,殊甚不當。此公事還出給,使之已一字缺罪人中罪同者,及情有可恕者,抄出,稟處。
林,以備邊司言啓曰,儒將及武臣不次擢用抄擇事,曾於榻前,親承下敎,而向來有所未遑,且仍僚員未得齊會,趁未擧行矣。今始會議,別單抄啓之意,敢啓。傳曰,知道。
吏批啓曰,四館積滯,近例別遷,何如?傳曰,允。
兵批啓曰,慶尙左水使辛曘,因司僕寺啓,以國馬瘦瘠降資之故,其代,前政擬望以入,則自上有後政差出之敎矣。今經大赦,辛曘旣以降資還授,新水使差出事,何以爲之?敢稟。傳曰,仍授前職。以上燼餘
正言李光載初度呈辭。入啓。給由。
咸鏡監司書目,北虞候李瀅基罷黜事。
武科二所出榜,詣闕。
吏曹啓目,吏曹佐郞鄭攸,病滿三十日,改差。啓依允。
政院啓曰,大司諫趙壽益,司諫元振溟,亦爲避嫌,已爲傳啓。今日推鞫,必至遲暮,推案久留未安,姑爲還入之意,敢啓。傳曰,明日,爲之。
傳曰,看護內官姜渭擧,濟州交替事下去,本道監司處,下諭。以上朝報
漢城右尹崔葕疏。
上在昌德宮。停常參·經筵。
柳景緝,以義禁府言啓曰,罪人南大賢·崔繼玉·龍得澤等,分揀事,判下矣。放送之意,敢啓。傳曰,依啓。
行大司憲韓興一啓曰,獻納李天基,司諫元振溟,大司諫趙壽益,竝引嫌而退。臺諫論劾,何出於風聞,毁謗之興,由於城役,則爲其道主者,雖知失實,不敢直斥言官,託以他事,事勢當然,而至於同參論劾之官,且以失實爲避辭,則失實言官,勢難在職,其爲處置,別無□矣。臺官約以□□請罷其職,發於風聞,監司又以蕫役請問,印信出於目見云爾,則處置措語,宜有所據,而徒知體面之爲重,不言鬧端之繼起,其爲處置,責有所歸。請獻納李天基,司諫元振溟,大司諫趙壽益,竝命出仕,掌令柳俊昌,遞差。新除授持平宋時烈,時在洪淸道沃川地,請斯速上來事,下諭。答曰,依啓。
三省推鞫廳啓曰,罪人玉眞,加刑一次,諱不直招,加刑,何如?傳曰,依啓。
三省推鞫廳啓曰,異生等加刑當否議啓事,下敎矣。臣等相與商議,則皆以爲槪觀其狀,且見其招辭,三人中玉眞,似是爲首,異生·愛英,俱是年少迷劣之人,若無彰露之迹,則今又加刑,似非堯·舜治罪疑之典,而獄體甚重,自下不敢輕議,伏候睿裁。傳曰,知道。
申翊全,以侍講院言啓曰,王世子,明日中殿問安事□令矣,敢啓。傳曰,知道。
林,以吏曹言啓曰,臺諫有闕,政事,何以爲之?敢稟。
柳景緝啓曰,小臣三省推鞫進去,下直,請出推案。傳曰,知道。
卯時·辰時,有霧氣。未時·申時,日暈。
右水運判官鄭瀁,漕運事,出去。
全南監司書目,順天府使金宗一,全州判官申弘望病重,罷黜事。昌平縣令柳萱棄官,罷黜事。南原呈,以右尹崔葕病重,上去不得事。啓遞差。
洪淸監司書目,瑞山郡守金光煥,年滿七十,官限已過,朝廷以法例相考,處置事。
傳曰,副尉三揀擇日,來月初生,改定。
明日,王世子問安時,出宮正時,卯正三刻。
修撰金應祖,在外入來。
正言李光載,再度呈辭。入啓。加給由。
武二所差備官,以試官意啓曰,今此擧子,六兩試射時,使之講其四祖然後,仍爲着名於單子。及其騎射時,又使着名,以爲參考,前後同異之地,而六兩應參者二百人,則定差備官照數入庭,以次捧其着名矣。其中有一人跳出而走,使人追之而不及,必是入射者他人,而來到者當身故也。二百人無遺着名,而獨校生宋任賢無去處,而竝其保擧前僉正琴是修,校書博士郭硏,學錄柳貞立,連三日推捉後,始各進來曰,前日則以病不得來,及聞推捉,卽爲來現,而柳貞立,則頃日下鄕云。臣等問所謂宋任賢曰,前日招入擧子之時,汝亦逢點,今何以不來爲言也。汝果是宋任賢乎?則曰,小人乃宋任賢也云。臣等聞前日入射者,昨日來現者,皆是宋知進,而非宋任賢也。又問靈山有宋知進者,汝知之乎?其人色變曰,宋知進卽小人三寸叔也。又問,宋知進亦赴擧乎?則曰,赴擧一所,錄名寶字,而六兩才落後,卽爲下鄕云。又問,汝乃宋知進也。何以稱宋任賢也?其人辭塞。仍問琴是修·郭硏曰,此人實爲宋任賢乎?則曰,宋任賢云。又問,此人之爲宋知進,試官旣已聞之,汝輩豈敢終始牢諱乎?仍爲拘留所謂宋任賢者矣。今日琴是修·郭硏率一少年而來曰,昨聞分付,艱得宋知進而來云。又問郭硏曰,汝平日知宋知進乎?則曰,不知云。仍取一所宋知進四祖單子以問曰,汝不知宋知進,則何以保擧於宋知進乎?則曰,嶺南擧子保擧單子着名者多,今不覺其着名與否也。又問琴是修曰,郭博士,則兩人單子皆爲着名,而所言如此,無可奈何也。汝亦終始以此人,爲宋知進乎?則始曰,果然此人宋任賢,被囚者宋知進也云。臣等又推捉宋知進保擧柳貞立及宣傳官鄭時雄,則時雄獨來矣。置宋知進·宋任賢于庭而問曰,何人爲宋知進乎?鄭時雄指所謂宋任賢者曰,此人宋知進也。常於矢場見此人,而愛其有弓才,因其所請,而着名於單子,何以知其爲他人代射也云。因問所謂宋任賢曰,汝果宋任賢乎?則曰小人果然宋知進云。又問所謂宋知進曰,汝果宋知進乎?則曰小人果然宋任賢云。又問郭硏則曰,初不知何人爲宋知進,何人爲宋任賢矣。及聞渠等之言後,始知之云。蓋宋知進·宋任賢,應伏借射代射之罪,而至於鄭時雄,則着名保擧之時,必不知其代射之事,而及其推問之時,從實直告,則宜無其罪,琴是修,則其所直告,在於情迹已露之後,則罪亦難免。柳貞立,則宋知進·宋任賢單子皆爲着名,而以其下鄕之故不得推問,則其知情與否,有難臆度。郭硏,則不但兩人單子皆爲着名,而率來宋任賢曰,此宋知進云。及其兩人無辭直招之後,始爲吐實,則不可謂不知情也,其爲事狀,俱極可駭。上項宋知進·宋任賢·琴是修·柳貞立·郭硏等,令攸司,依事目科罪,何如?傳曰,竝拿推。
禮曹參判許啓,入來。
檢閱徐必遠,在外入來。以上朝報
義禁府啓曰,義州罪人朴士明,今已入來,而以其當初伴送使李時昉,平安監司鄭致和等狀啓內辭意,觀之,則似非自本府循例推治罪人,問于大臣,處置,何如?傳曰,依啓。大臣議以,伴送使平安監司狀啓,觀之,則朴士明,謀陷土主於勅使之狀,勅使亦已深惡而發說,則雖只以此論斷,亦難免死。況此外,又有不測之言乎?罪狀旣已現著,似無更問之事,拿致京獄,雖是事體之當然,循序推問之際,又有雜亂無倫之說,聽聞傳播,則尤爲難處,合有別樣處置之擧。伴送使李時昉復命,應在於明間,待其入來,詳問其事狀,備悉狀啓文字中所未書之情節,然後考律處斷,宜當。大臣之意如此,上裁,何如?傳曰,知道。義禁府謄錄
上在昌德宮。停常參·經筵。
下直,長端府使金逸,杆城郡守金就章,蔚珍縣令張汝衎。
卯時,日暈。午時,日暈。申時,太白見於未地。
朴長遠,以都摠府言啓曰,今日入直軍士,中日習射,請出標信。傳曰,知道。
傳于柳景緝曰,三省推鞫,今日姑勿爲之。
柳景緝,以義禁府言啓曰,尹虬·姜升龍等,分揀事,命下矣。放送之意,敢啓。傳曰,依啓。
傳于朴長遠曰,濟州定配第三兒,移置於近陸海島,俾免殤夭。
朴長遠,以司饔院都提調言啓曰,昨日進排內資寺香醞及日下酒,味皆酸薄,再三點退,使之改備,而味佳香醞,終不進排,日勢已晩,將爲闕拱,擇其稍優者捧入,實出於不得已。頃日,以本寺酒味酸薄,該官旣已請推,而抛棄職務,又致如此,略不動念之狀,殊極駭愕,內資寺當該官,從重推考,色吏,令攸司,囚禁治罪,何如?傳曰,依啓。以上燼餘
正言李光載三度呈辭。入啓。遞差。
大司諫趙壽益初度呈辭。入啓。給由。
禮曹判書趙翼上疏。大槪,臣竊聞王世子書筵講論·孟二書,敢以其所嘗著二書說上進,竊冀於王世子思索之功,或有絲毫裨補事。入啓。
伴送使李時昉,入來。
禁府啓目,洪淸監司放未放啓本云云。本府放未放罪人乙良,依啓聞施行,稟秩中成瑴段,逆魁之所親信。李德一段,武庫重地,任意開閉,罪犯甚重,有難輕議。柳廷益段,往見罪人,雖曰循私,已經大霈,容或可恕,而自下不敢擅便,上裁,何如?啓依允。柳廷益乙良,放送。
禁府啓曰,以罪人孝吉·金光立等,減等論罪議啓草記,傳曰,依啓事,傳敎矣。孝吉則本律死罪,而減等以杖一百,流三千里。金光立·明立,則新立事目,乃全家徙邊,而減等以杖一百,徒三年,竝爲科斷之意,敢啓。傳曰,依啓。
禁府照本,差備官吳穎發等,書步數於封紙之上,受署於臺監而止,誤事之責,實所難免,罪,各杖一百,告身盡行追奪,私罪。啓依允。
判中樞洪振道針灸呈辭。入啓。給由。
獻納李天基上疏。大槪,病患深重,冒萬死陳情,乞賜鐫免事。入啓。答曰,省疏具悉。爾其勿辭,調理察職。
延城君李時昉,請對入侍。以上朝報
義禁府啓曰,濟州定配第三兒,移置於近陸海島,俾免殤夭事,傳敎矣。珍島,近陸且便,發遣都事,移置,何如?傳曰,嶺南海島移置。以上禁府謄錄
上在昌德宮。停常參·經筵。
貞熹王后忌辰齋戒。
申時,太白見於未地。申時,日暈右珥。夜一更·二更,巽方有氣如火光。
扶餘縣監李浚差使員上來。
大司諫趙壽益再度呈辭。入啓。加給由。
副校理李正英初度呈辭。入啓。給由。
傳曰,文武擧子未散,則應試爲之事,言于該曹。
政院啓曰,京畿右防禦使長湍府使金逸所受密符,第三十符書下矣。第三十符,全南兵使李元老,曾已受去,而密符案不爲修正,仍爲書入,以致如此,臣以該房,不察之失,在所難免,不勝惶恐待罪。不修正當該注書推考,密符單子,改付標以入,諭書當爲改書,故前件還入爻周之意,敢啓。傳曰,勿待罪。當該注書罷職。應罷注書鄭時諶。
右參贊趙絅,在外入來。
執義金弘郁,在外入來啓曰,大司憲韓興一,卽臣之妻三寸叔母夫也,法當相避,請遞臣職。仍竊伏念在外入來之臣,啓陳民事,乃是古事也,臣請以一二所聞仰陳焉。上年農事,雖曰稍豐,而累年逋欠,一時徵捧,未及春耕,民無甔石之資,冬春之交,淫雨支離,兩麥凍死,根苗全稀,翻耕他穀,比比有之。農民悵缺,麥秋無望,若過數月,舊穀旣盡,則前頭民事,誠爲可慮。臣所經過,皆是海邑,沿海之弊,難以毛擧,貢物爲當今痼疾,而沿海命重者,山郡以布,沿海以米,而布有定式,無豐凶之別,米則凶年一匹之價,猶不下五斗,近來京外市直,米過五斗者幾年乎?此所以沿海之民,困苦莫甚。舟師雜役,又是陸邑之所無也。三年改槊米,至百餘石,六年改造定米三百石,其他船上什物,及軍器名目甚衆,春秋水操所費,亦不貲,而皆出於民力,故沿海之民皆言,計一年應役之數,而舟師之役,居半焉。此非虛語也。偏苦若此,而別無計減他役之事,如白綿紙·小好紙·水獺皮,本非海邑之所産,而亦必一樣分定,民皆以爲,雖不能蠲免大役,如此小小別役,或冀分揀,其情可謂蹙矣。且頃因統制使狀啓,戰船軍卒,皆令着甲,今又申明,使之造作,而一船例載九十人,則當造鐵甲九十領,雖使年年添造,一邑工役,萬無辦得之理,强之以其所不能爲之事,事不成,則豈非有傷於國體乎?又有一說焉。水軍·陸軍,均是禦敵之兵,而戰船,則尙有眞木防牌,以衛一船之人,非如陸軍之無所蔽捍,而身當矢石者也。如使水陸之兵,皆衣堅甲,則豈非大善,而國家物力殘薄,勢難遍着,如欲擇於斯二者,陸軍當先,而水軍當後也。皆言此事,合有變通之道,而只令船上,有將領稱號者,衣甲而已,則無難辦之患,而有擧行之實矣。且御營軍,當初召募,待之甚厚,旣給三保,立番之時,又給料食,故願屬者漸衆,亂前立番,猶以五六年爲一次,比之京上番軍,苦歇大不同矣。亂後國儲蕩然,無以給料,則停其番次,至有十年,不爲立番者,其役愈歇,而願屬者愈衆,外方良丁有限,歲抄定役之時,或有先定他役,而圖入行移,入屬於御營軍,則守令莫敢誰何,是國家減苦役之軍,而增歇役之軍,未知其得失如何,而厥數旣多,冗雜太半,則向之精銳,今變爲羸弱,向爲有用之兵,今爲無用之兵矣。此亦當有變通之事,雖不能通融,上番軍一體施行,亦須抄出精銳,因爲御營軍,其餘不才無能者,竝令汰定他役,數多番稀,役旣輕歇,則立番之時,又何必給料乎?又聞漕軍之役,尤可矜惻。只令漕軍十數人,自是大猛船一隻,而船上什物,皆令辦備。又自備糧食,漕運上納,而上納之時,京倉下吏,侵毒萬端,故一經造船之役,則流離逃散者,十常八九。一經乘船之役,則安保田廬者,十無二三,卽今軍役最苦者,孰有甚於漕軍者乎?或言各鎭各邑戰兵船,六年改造,而舊船,則許令放賣,所捧之價,極爲零星,無甚有益於公用。若以此船,移給漕軍,改槊修葺,則雖不合戰用,亦可支五六年之漕運矣。且海運判官,巡行列邑,畢捧之後,卽卽上來。亦令同參於納倉之日,則庶幾殫壓下輩,而小減侵毒之患矣。又聞亂前句管廳作米,當初收捧者,已爲上納,今之未收,皆是散在民間者而已。經十年之後,使之收捧,民爲轉移,文書眩亂,或有死亡而難辦者,或有疊徵而呼冤者,守令莫適所從,不能明査,混同加捧,民怨朋興。此亦當有變通之事,亂後元穀未收者,亦皆蕩滌。況此作米,豈可屑屑追捧?若不得全減,則文書明白可徵者外,或無從辨覈,逃故難徵者,竝令蕩滌,宜當。臣以當遞之官,避辭之外,不宜更及他語,而目今天災孔慘,時事憂危,雖微細之事,係于民弊,則所當急急變通,旣有所懷,不敢不達。且失今不言,則臣之沿路所聞,更無可言之時,故忘其僭越,竝此惶恐,敢啓。答曰,當令廟堂議處,爾其勿辭,退待物論。以上朝報
義禁府啓曰,以第三兒移置事草記,傳曰,嶺南海島移置事,傳敎矣。嶺南只有南海·巨濟兩島,移置於巨濟,何如?傳曰,南海移置。以上禁府謄錄
平安道去秋冬等褒貶,祥原郡守田皥民,江東縣監李信立,以上中,順川郡守辛廷俊,雲山郡守尹聖擧,渭原郡守李憕,陽德縣監朴廷芝,以上下。朝報
上在昌德宮。停常參·經筵。
貞熹王后忌辰。
大司諫趙壽益三度呈辭。入啓。遞差。
校理李正英再度呈辭。入啓。加給由。
藥房啓曰,近來風日不適,伏未審此際,玉候調攝,比前,何如?臣等不勝區區伏慮之至,敢來問安。答曰,與前一樣。
傳曰,三省罪人玉眞,氣息稍蘇後加刑。
司諫元振溟啓曰,臣頃日以武科監試官,進詣試所時,逢着監軍于路上,監軍前導下人,以監軍傳呼。臣之前導書吏,以奉命傳呼。臣意謂均是奉命,而監軍所佩者乃烙印牌,則別無下馬之事,故從路傍過去矣。今聞其監軍,以臣不避,告于政院云。蓋監軍,雖是奉命,而試官詣試所者,亦是奉命也。路上相値,宜無隱避之理,而監軍至於告于政院,則臣何敢自以爲是,晏然而已乎?請命遞斥臣職。答曰,勿辭,退待物論。
禮曹啓曰,傳敎矣。別試初試,已過累日,擧子等固多散歸,而希望庭試留待者,亦多云。依聖敎,庭試設行爲當,卽令日官推擇,則來四月十二日爲吉云。以此日設行,何如?傳曰,已散人,因此更爲上來,則必有妨於農事。勿爲,可也。
院啓,請還收李敏求給牒之命。請澳·洛等,罷職不敍。措辭見上執義金弘郁,司諫元振溟,竝引嫌而退。相避之法,在下當遞,試官監軍,均是奉命,而試所往來與承命出入,輕重自別,直前不避,事體未安,請竝命遞差。答曰,不允。遞差事,依啓。
明日拜表時,開門差早。
傳曰,今下弓矢,高嶺僉使曺後益給送。以上朝報
傳曰,濟州交替內官下去時,第三兒衣資,欲爲付送,而今日雨勢如此,明日內官一時偕往之意,言于下直都事處。
備邊司啓曰,義州罪人朴士明,當初狀啓中,請罪措語,似欠明白,故姑以拿來覆啓,待李時昉還朝,備悉其所犯,更欲相議,稟處矣。今則李時昉請對,已盡陳達。且聞本道大小民情,則非特皆曰可殺,簸弄扇動,傳播諸人,以爲挑禍之計,極凶且慘,若不梟示境上,則今日西路人心,無以懲慴,押還平安監司處,卽令梟示,其妻子等,竝令捉送,定配於南方絶島,何如?傳曰,事未妥當,依法捧招處置。以上禁府謄錄
備邊司啓曰,伴送使李時昉請對引見時,李時昉曰,今番淸城僉使朴士明之事,極爲痛駭,聞監司之言,聯名狀啓矣,三公啓辭,待小臣之來處置云。以文書陳達,不能詳盡,故請對矣。上曰,其事何事耶。對曰,臣觀平安道人心不淑,免役免賤及得爵位者,皆以此爲路,故以國事爲輕,反以請謁彼人爲榮,與鄭勅相切者,先通國事,則得彼親信,故其輩以爲得計。今番,則士明與義州府尹結怨,有此事矣。至定州聞鄭勅大怒,使譯輩問其故,則鄭勅曰,義州人與我所切人等,府尹欲爲處置云,故怒之云。使李馨長問其所自出於鄭勅,則曰,朴士明言之云云。蓋府尹之子飛紙鳶,落于士明家,其子往推,則士明結縛衙奴,府尹發怒,捉囚士明奴子,而聞勅使下去,卽爲解放,而士明因此含憤,以差員來在定州,無緣久留,托以薄待,大辱定州牧使,及到義州,士明,因嫌搆陷府尹之事,亦言於鄭使,則彼亦以爲然,仍不見士明,言于譯輩曰,吾在北京,渠在此地,自本國任意處置,可也,吾何知也云。勅使越江之日,臣與監司,同會江邊,捉入士明,收其兵符,結縛囚禁之際,大通官等,亦在江邊,見之而去矣。大槪謀陷土主,陰囑勅使,則其律甚重。且以國事,潛通於他國之人,其罪尤重,當依前日李烓例,梟示境上,以爲勵百之地,而旣已拿來,則必有捧招之擧。臣見義州府尹書,則士明被捉時發言曰,吾豈獨死乎云云,故灣上之人,與鄭勑相切者,皆懷憂懼云。士明若亂言,則事甚難處矣。上曰,義州府尹,以何事搆陷乎?對曰,士明,以義州府尹,與鄭勑相切之人,欲爲盡殺之言,搆之矣。上曰,何以能解怒於鄭耶?對曰,以因嫌構誣之事,解之矣。士明之計,欲先以狹袖及兵使治兵之言,激怒於勅使之後,仍辱府尹,而治兵之事,臣預先言及於彼,故所言不入,而其計終不得行矣。且士明之子,以雇馬隨勅使而去,自鳳凰城捉來,拘留肅川,以防漏泄之弊矣。今此士明,或以誣陷土主之罪,全家定配于南方絶島,或以亂言之律,直爲梟示,則事不支曼,而亦不煩於彼中之聽聞矣。且軍中亂言,其罪當斬,與勅使偕行,則無異軍中,而其言如此,豈非死罪耶?其時朴德益·文大坤·龍川府使及他守令,皆聞之。臣與監司,問于守令等,知其實狀而馳啓,士明若發明,則當問于此人,而但恐若是,則事將支曼,何以爲之耶?上曰,一人處置,何難?捉人以不近之言,其計豈能一售乎?
備邊司啓曰,以前執義金弘郁啓辭,傳敎矣。其曰,沿海各邑,舟師大役,陸邑所無,改槊改造之米,多至三百石,計一年應役之數,則舟師之役居半,而兩色紙·水獺皮等物,一樣分定,非但本非所産,且未免偏苦,小小別役,或冀分揀云者,實有所見,而海邑舟師,乃三南通共之役,有難輕議,獺皮·紙地,亦是今日切急之用,雖難專廢,或不無其間變通之策,令該曹,商量,稟處似當。其曰,戰船軍卒,皆令着甲,一船例載九十人,則當造鐵甲九十領,雖使年年添造,而一邑工役,萬無辦得之理。只令船上有將領稱號者,衣甲而已,則無難辦之患云者,亦不無意見,而一船之上,元定射砲,不過四十名,則九十人之說,似是誤聞,而只令將領衣甲,亦涉未妥,隨其各邑物力,從便措備而已。勿令刻期督促,似當。其曰,御營軍旣給三保,立番之時,又給料食,亂前立番,以五六年爲一次,亂後停其番次,至有十年不立番者,其役愈歇,願屬者愈衆,或有圖出行移入屬者,厥數旣多,冗雜太半,抄出精銳,因爲御營軍,不才無能者,竝令汰定他役云者,亦不無意見,而御營軍給保,只是一人,而未得一保者,間亦有之,此則似欠詳聞,而分番精抄等事,姑待大將差出,商議變通,爲當。其曰,漕卒十數人,自造大船一隻,船上什物,皆令辦備。又自備糧食,漕運上納時,京倉下吏,侵毒萬端,各鎭各邑戰兵船改造後,退船移給漕軍,改槊修葺,則可支五六年漕運。且海運判官,巡行畢捧之後上來,同參於納倉之行,庶或彈壓云者,誠有意見,戰兵船所退之船,依啓辭移給漕軍,而海運判官亦令上來同參,如有中間侵責之人,枚報該曹,入啓處置,痛革其弊,爲當。其曰,句管廳未收米,散在民間者,已經十年,民戶轉移,文書眩亂,或有死亡者,或有疊徵者,民怨朋興云者,亦係民情。令該曹,商量,稟處,何如?答曰,依啓。退船移給,似或不可,更議處之。以上備局謄錄
上在昌德宮。停常參·經筵。
謝恩使鄭太和,副使金汝鈺,書狀官睦行善出去。
副校理李正英三度呈辭。入啓。遞差。
禮曹啓曰,傳敎矣。擧子散歸者已多,聖敎誠爲允當。但詳察物情,則擧子等希望庭試,遲留都下,累日而後乃歸,而亦有尙爲留待者,其顒望之情可見,而武擧子,則留京未去者過半云。昨者庭試設行之敎乃下,文武擧子,無不欽躍,雖已下去者,離京未遠,則必皆上來,今若停止,則其失望,甚矣。自前庭試謁聖,則略取之時常然。臣等之意,竊恐依前聖敎設行,從略試取,以慰擧子之望,似無不可,惶恐更稟。傳曰,依啓。試取日,今月內擇定,俾無妨農之弊。
大司憲韓興一啓曰,今日拜表時,憲府只有臣一人,當爲參禮,而待晴之際,下吏請坐最晩,卽爲馳進,則拜表儀仗,已出進善門矣。監察雖有代行之規,臣以法官,不得參於拜表之列,所失大矣,勢難在職,請遞臣職。答曰,勿辭,退待物論。
院啓,請還收李敏求給牒之命。請澳·洛等,罷職不敍。措辭見上答曰,予意已諭,更勿瀆擾。
政院啓曰,禁府郞廳,以委官意來言,罪人玉眞,氣息未蘇,今日不得推鞫云,敢啓。傳曰,知道。
傳曰,政事,明日爲之。
御營大將,李浣落點。
院啓,大司憲韓興一引嫌而退。監察代行,旣有前例,未及進參,別無所失,不可以此輕遞,臺官請命出仕。答曰,依啓。禮曹,副尉三揀擇吉日,四月初九日推擇啓,大司憲韓興一就職。以上朝報
備邊司啓曰,伴送使李時昉,請對引見時所啓,勅使雌馬自前例有求買之事云,而黃海道曾未開路矣,今番則諸勅以下,爭相㤼買,故守令等,不念後弊之難支,輕易許賣。臣到瑞興,言其國事所重,在於兵馬之意,使之不得許賣,而自初站至黃州所貿,已至二十餘匹,及到義州,兩西通計四十餘匹,故臣不得已馳啓矣。大槪以其發賣不得如意之故,所得木同,難於輸運,欲買馬載去。且彼中戰馬漸少,兼爲孽息之計而然矣。每番如此,則豈能支當乎?上曰,自前不爲許賣,而今番如此,則罪其守令,可也。始於何處乎?對曰,始於金川初站矣。上曰,令本道監司,覈啓,可矣。又所啓,今番除站銀,小臣嚴禁,使之切勿用銀,故京畿·平安道,則站官無用銀之處,而黃海道,則或三四十兩,或二三十兩,先爲潛用者,有之,事極可駭,宜令本道監司摘發,或用殿最,可矣。上曰,令監司,査覈處之。又所啓,臣往來時,黃海道百姓,邑邑呈狀曰,本道管餉,摠管於平安道,故號令各出,屯田監官之作弊者,亦不得禁止,移入本道之物,以應關西之役,不均甚矣。至於我國往來使命及勅使時,許多驛馬·驛卒供饋之物,平安道則例爲會減,而本道則皆自官廳供饋。此亦難支之大弊,極爲冤悶云矣。承旨柳景緝啓曰,海西各邑官聽所納,比前不足,勅使支待之用,尙患難繼,而往來使命及勅使時,許多驛馬·驛卒,皆自官廳辦供,其勢難支。臣忝在本道時,各官守令,皆願依關西例會減,而前者監司狀啓,而該曹防啓不許,故煩不敢更爲陳啓矣。上曰,言于廟堂。李時昉啓曰,兩西月課軍器,守令皆以爲悶,復戶甚多,田結不敷,連年支待勅行,又備軍器,其勢極難云。管穀之留在各官者頗優,從其所在多寡,或五分之一,或三分之一除其耗數,自國家推使之補用,則可紓一分之力,各官所望者,此矣。承旨柳景緝啓曰,月課軍器,當初雖令自官隨便措備,而經亂之後,各官各廳,所納些少,勅使支待,亦難繼用,不得已或用民結措備矣。上年冬更爲勿用民結,隨便私備之令,月課規例,大邑則通一年,鳥銃二十四柄·火藥九十六斤·鉛丸二千四百介。中邑·小邑有差,此等之物,自官不得造作,給價貿備,鳥銃一柄之價,米則八石,木則八疋,火藥一斤之價,石米匹木,已成規例,鉛丸之價,亦爲不少,通計一年所費之價,其數極多。近年連値凶荒,各官官廳所納,比前減少,勅使支待之外,所餘無幾,更無軍器私備之力。兩西各官之所聞,誠如李時昉所達,限年豐權減則大幸,而無已則雖減數亦幸矣。上曰,竝言于廟堂。承旨柳景緝啓曰,黃海道山城首陽·九月·長壽等城,皆是形勝可守之地,而首陽山城,尤爲據險,距海邊僅十里餘許,可以摠制三南·兩西,形勢之便,莫如此城,而但今見貯之糧,各穀僅至三千七百餘石,而米則不多。九月·長壽,儲糧尤少,脫有緩急,誠可寒心,各城所在本邑管餉之穀雖多,臨急輸納,其勢末由。若以爲其山城附近面管穀還上,自今秋量宜移捧,以爲足食之路,則無非必守之地。其處民人皆言,軍餉周足,則非但本地之民,他邑之民,咸願入守云矣。李時昉曰,小臣今番往來時,聞瑞興府使之言,本府山城,方爲修築,作倉於城底,儲蓄軍糧,則脫有緩急,可以無憂云。本府管餉之穀,量宜移儲,甚便矣。上曰,管餉之穀,儲于其處,則事甚兩便,竝令廟堂議處。李時昉所啓,上年移轉統營正租一萬石,分給於沿路及各浦,以爲種子所用矣,今若作米,則可爲緩急之用矣。上曰,京畿元穀,全無糶糴之際,種子極難矣。對曰,其租甚好,各官還上,畢竟必作荒租。且賑恤廳穀物,亦至萬餘石,以此爲種子,而統營租,則本是軍餉之物。此則作米,以爲軍需之資,似當矣。上曰,令廟堂議處。李時昉所啓,南漢山城之穀,小臣句管之後,觀其會計,已成四萬石,而當初分給,不能善爲,今年入庫二萬五千餘石矣。米則欲爲儲蓄,而庫有濕氣,穀易朽腐,欲爲鋪板。且庫間狹小,將欲加造,而今年農時方急,故未及爲之矣。上曰,此事不可不爲矣事,傳敎矣。取考各件辭意,則勅使時雌馬抑勒求買之事,平安道則其弊已痼,而黃海道又於今行,未免波及,後弊莫甚。且站上用銀之事,今又出於海西各站,則極爲不當。此兩件事,令本道監司,詳査實狀,摘發其上下來時初面作俑守令,或用殿最,或爲啓聞論罪,以防後弊,何如?近年以來,西路往來使命及勅行時,供饋糧料,平安道各官,則例以管餉會穀許減,而黃海道各邑,則皆自其官廳供饋,海西列邑之稱冤者,久矣。其勢實涉難支,兩西之異同,亦似不妥。黃海道直路各官,使命支供糧料,竝依平安道例,許令會減,似當,管餉使處,分付,何如?兩西各官,每年勅行,民力蕩竭,蘇復不易,今此月課軍器,一依他道,又爲責辦,則實有所難堪,自己丑春等,至庚寅冬等,限二年半減措備,一邊舊軍器修補,似爲宜當。至於管餉穀物耗數,量減補用於軍器之役,則事甚不可,決難開路,勿施,何如?海西山城,形勝可守處,比他道居多,儲峙糧餉,實爲急務,而許多穀物,糶糴傳輸之際,民力難堪,亦不可不慮。瑞興山城,則管餉二三設屯處,適與之相近,而城底設倉之地,亦爲便好云,以此穀,仍爲移置於城底,隨時糶糴,以便緩急之需,似合事宜。首陽·九月·長壽等城,則似無便近屯穀,各其山城地方官所在穀物,隨便移儲,未爲不可,令管餉使,料度便否,啓聞處置,何如?上年統營移租一萬石,分給於京畿各邑及各浦,而各浦所給八百五十石,則已令除耗作米收捧矣,各官所給之租,亦爲一樣除耗作米,以爲不時軍需之用,而種子租則賑恤廳所管,又有萬餘石,以此分給,似當。依此施行,何如?答曰,依啓。糧料會減事,令該曹察處。以上備局謄錄
上在昌德宮。停常參·經筵。
午時未時,日暈。酉時,日暈左珥。
禮曹啓曰,傳敎矣。方今農事正急,聖敎及此,實爲允當。但別試殿試,在今月二十五日,其前只有三兩日,勢未及設行,殿試後則必待出榜後可爲,而出榜當至四五日,今月內決難設行,不得以來月初生推擇,而初四日,平吉云。以此日擇定,爲當,而但武科則必有初試,而初試試取,須十許日乃畢,初四日前決不可爲,此甚難便,若以前所定十二日設行,則似無不及之患。第聖敎所及妨農之弊,亦爲可慮,竊聞甲申年文科庭試先行,而武科則因初試出榜未易,殿試隨後爲之,放榜則同日行之云。今亦依此例,初四日爲庭試,而武科初試,亦以此日爲始行之,似爲便當,而事異常規,臣等不敢擅便,上裁,何如?傳曰,依啓。
監察金鼎黃,恩山地病親呈辭。入啓。給由出去。
三省罪人玉眞,加刑一次,不服。
院啓,請還收李敏求給牒之命。請澳·洛等,罷職不敍。措語見上新除授正言洪宇遠,時在慶尙道奉化地,請斯速上來事,下諭。答曰,依啓。李敏求等事,不允。
兵曹啓曰,因禮曹啓辭,庭試,來四月初四日爲之事,命下矣。武科初試試取數,取考前例,則有分兩所,各取二百人之規,或有隨其入格之數取之之時,今番試取之數,何以爲之?敢稟。傳曰,定數取之。以上朝報
有政。吏批,以洪鐩爲持平,李梓爲掌令,崔惠吉爲大司成,金弘郁爲司諫,洪宇遠爲正言,柳慶昌爲執義,李行遇爲大司諫,朴東緯爲繕工監僉正,柳壽昌爲司贍奉事,權儁爲義盈直長,姜琠爲司饔主簿,宋熙祚爲掌樂僉正,鄭慶演爲典牲主簿,尹垓爲陽德縣監,趙翯爲順川郡守,吳孝誠爲渭原郡守,朴烶爲昌平縣令,奇晩獻爲順天府使,吳竣爲左參贊,吳以奎爲全州判官,洪命夏爲副校理,趙安及爲軍器參奉,金應祖爲副應敎,李浣爲漢城左尹,趙翼爲兼左賓客,申最爲兼說書,沈大孚爲兼弼善,李元敬爲平林君,南碝爲戶曹佐郞,崔逸爲注書,李道基爲司評,李陽復爲兵曹佐郞,鄭鳴謙爲濟用參奉,禹惟一爲司贍直長,宋光心爲奉常直長,元振溟爲尙衣正,柳俊昌爲弼善,李袤爲禮曹正郞,南天澤爲司宰參奉。以上吏批政事
上在昌德宮。停常參·經筵。
自午時至酉時,日暈。夜一更,木星退犯太微垣左執法。
禮曹啓目,粘連咸鏡監司狀啓云云。觀此狀啓,則宮家所爲,極爲寒心,定平色吏,依本道本府之令,載布三同而來,旣得有馬處,與之相約賣買,若無中間侵撓之事,則自當無弊買得上納矣。緣宮家捉致,色吏及京主人,囚於宮內,㤼取陳省,乃納自己馬,而本價三同之外,又督捧五同,色吏不得已,以他役所納之布充納,其五同之布,當更徵於民間。民間疊役之苦,極爲可悶,宮家爲此違法之事,所聞甚爲不美。大槪法之不行,常由於貴家之不行,今此事,旣出於監司狀啓中,則不可置而不問,其數外濫捧五同,不可不還給,令攸司,宮奴捉囚推問,入啓處置。本道都會京主人劉叱同伊段,擅用本官他役所送之布,數外添納宮家。又以宮家之令,私自捉致得男於千里之外,只告目於監司,其罪極重。但欲遠方下人,迷劣畏㤼,惟以免罪爲幸,不顧其他,以致犯罪至此,以情言之,則似不足深罪。然其所犯不輕,令攸司,依法處置,何如?啓,下人之言,未必盡實,到今還收,有傷事體,今姑置之。
謝恩使書目,本職遞免事。傳曰,勿辭往來事,回諭。副使書目,本職遞差事。啓下吏曹。
政院啓曰,同副承旨林,女子身死,殤服已行四日,出仕,何如?傳曰,允。
侍講院啓曰,新除授兼弼善沈大孚,今在慶尙道尙州地,書筵入番事緊。請斯速上來事,下諭。傳曰,依啓。
禁府啓曰,新除授都事李志安,以病不仕,其代,令該曹差出,何如?傳曰,允。
政院啓曰,禮曹進上馬公事回啓判府內,以下人之言,未必盡實,到今還收,有傷事體,今姑置之爲敎矣。臣伏承聖敎,有以知聖上至意之所在,雖不敢不爲奉行。第此防納之濫捧,爲今日民間痼弊,自前申明痛禁之敎,非止一再,而因循謬習,尙復如許,當初臺諫請査之啓,誠出於不獲已,而及此本道明査之後,又未免還置,則其於大聖人秉公一視之道,或似有歉。況玆法令之格閼,每由於貴近之不遵,其不容但已也,明矣。臣待罪該房,區區所懷,不敢不達,惶恐敢啓。傳曰,知道。諸道進上馬中,或不無宰相家所納,則宮家獨受侵責,不均矣。
吏曹啓曰,司圃別提李廷,本以庸下之人,自知難堪,稱以親病,受由下鄕,久不還來,本署供上重地,只有別提一員,勢難周旋,李廷汰去,何如?傳曰,允。
三省罪人玉眞,物故。啓。
刑曹參議金尙宓,楊州地亡妻歸葬呈辭。入啓。給由。
三省罪人愛英·異生放送。
綾原大君箚子。大槪,因咸鏡監司狀啓,略陳曲折,亟正臣罪,以伸國法事。入啓。
禁府,洪茂績·洪川量移。啓。以上朝報
義禁府啓曰,文武科殿試時,禁亂官,應爲定送五員,當直及本府入直各一員,公事交代,又有一員,而都事九員內,一員出使,一員初試入格,一員未差,現存只六員,不足者二員矣。未差一員,令該曹,今日內口傳差出,假都事一員,亦爲差出,俾無臨時窘急之弊,何如?傳曰,依啓。以上禁府謄錄
上在昌德宮。停常參·經筵。
卯時,日暈。
吏曹,口傳政事,以韓壽遠爲禁府都事。
獻納李天基初度呈辭,及判尹尹履之針灸呈辭,國忌齋戒,以留政院。
兵曹啓曰,昨因庭試武科初試試取數稟旨,定數取之事,命下矣。依前例分兩所,各取二百人乎?敢稟。傳曰,依啓。
禁府琴是修議處公事判府內,分揀。
吏曹啓目,粘連江原監司狀啓,杆城郡守金就章,低孱迂拙,未聞爲郡之聲績,令該曹擇差事云云。杆城爲郡,在於嶺南之間,魚産頗饒,人所爭爲守宰之地,而別非煩劇難治之邑是白在果,竊聞金就章,曾爲北邊守令,多有聲績,從公擬望,至於蒙點,旣已辭朝出往,不待試可,如是狀啓,未知規例當否是白在果,道臣之言,亦難拒塞,伏候上裁。啓,勢難在任,遞差。朝報
禮曹啓目粘連。答曰,依議施行爲乎矣,秦闢等量宜論賞,以酬其勞。內下記草
備邊司啓曰,藤倭來到之事,勅行旣已聞知而去,謝恩使行之入也,必有探問之事,使行去時,欲得其狀啓中要語謄出者,以爲答問之地,前日東萊府使狀啓中辭語,拈出別紙,書啓矣。以此撥傳于謝恩使行到處,何如?答曰,依啓。
東萊府使狀啓,譯官李亨男手本內,藤倭言,東萊·釜山兩令監出入之時,自有下馬處,而差使員,則偃然騎過深入,則此非先失其道耶?多大浦僉使,以有識官員,如是騎過,敬朝廷之意,安在哉?陋島之倭,到釜山城外,下馬入往,有城中殿牌而然也。今見僉使所爲,則此後肅拜時,俺等亦爲騎入城中無妨,言多不避。且前例則島主與東萊府使,互相通書,而今番則稱以島主入往江戶,留島奉行,倭人等乃敢通書於東萊府使,此亦大違前規,島主之入往江戶,雖未知某事,而蹤迹亦甚綢繆云云。以上備局謄錄
兵曹武科殿試規矩,片箭三矢,百三十步二巡一中落點。朝報
上在昌德宮。停常參·經筵。
夜五更,月暈,流星出織女星上,入五車星下,狀如拳尾,長二三尺許,色白。
副校理洪命夏初度呈辭。國忌,以留政院。
洪淸水使書目,忠原縣監郭之欽,令朝廷,依事目處置事。
江原監司書目,犬馬之疾,漸至尤篤,陳情懇迫,令該曹,處置事。
禮曹啓曰,自國初以來,都城城中城外,公私第宅營造者,不可量數,而其階石礎石,皆取之於十里之外,不敢伐取於十里內者,以國有禁令,而因畏國法故也。近日竊聞往十里·豆毛浦之間,自宮家方浮石,而私家亦有爲之者云,國法不行於此可知,極可寒心。且臣等竊聞地理家說話,凡墳墓家宅,皆以水口爲重,其法云,水口一石敵萬山,以是水口一丘一石,皆舊保護,不敢破傷,若破傷,則其爲害甚大。此地乃都城水口之地,其一塊石,尤不可伐取,令漢城府禁斷,此後若更有伐石者,各別治罪事,捧承傳施行,事係京都地理制害,臣曹所當與知故,敢啓。傳曰,依啓。
兵曹佐郞李陽復,在外入來。
刑曹判書李澥,水原地子息成婚呈辭,國忌,以留政院。
政院啓曰,明日慕華館別試武科殿試時,命官,何大臣進去乎?敢稟。傳曰,大臣有故,則兵曹判書進去。
領議政金自點箚子。大槪,命牌臨門,病不能趨詣闕下,惶恐待罪事。入啓。答曰,省箚具悉。卿其勿爲待罪,安心調理。
政院啓曰,明日別試武科殿試時,兩司長官進參事,兩司城上所命招言送之意,敢啓。傳曰,知道。
左議政李景奭箚子。大槪,身適有故,召牌之臨,未免小遲,益不勝惶恐事。入啓。答曰,省箚俱悉。卿其明曉入來,俾無添傷之患。以上朝報
以義禁府京畿放未放回啓,傳曰,鄭忠良等,似非稟秩中人,承旨察啓事,傳敎矣。鄭忠良等果錄於未放秩,而禁府以稟秩回啓,殊涉不察,此公事還出給,何如?臣以該房,亦不能覺察,致勤聖敎,不勝惶恐,敢啓。傳曰,知道。以上禁府謄錄
明日文科讀卷官三,李景奭·趙絅·崔惠吉。對讀官四,李行進·申冕·李袗·元振溟。武科參試官三,呂爾載·申景琥·金應海。參考官三,朴啓榮·趙猷·韓公信。
文科殿試入門數,二百九十七人。朝報
上在昌德宮。停常參·經筵。
自卯時至酉時,日暈。
副校理洪命夏,獻納李天基初度呈辭。入啓。給由。
刑曹判書李澥,水原地子息成婚呈辭。入啓。給由馬。
侍講院啓曰,來四月初三日,肅寧殿夏享大祭,王世子欲爲進參事,下令矣,敢啓。傳曰,知道。
判尹尹履之針灸呈辭。入啓。給由。
京畿監司書目,楊根呈,以掌令姜與載,病重上去不得事。啓,遞差。
文科試所啓曰,殿試自前儒生等,曉頭畢集,未明入門,乃是流規,而今日,則以四館稽緩來到,累度催促,終不入來,以致試官及儒生,天明後始得肅拜,年少怠慢之習,極爲非矣。當該四館,請推考。傳曰,拿推。
四館拿推現告,申混·朴增輝·梁燾·崔天柱。
判尹尹履之箚子。大槪,頃日受命武科試所,仍陳所見事。入啓。
府啓,澳·洛等請命罷職不敍。請還收李敏求職牒還給之命。措語見上答曰,勿煩。
院啓,請還收李敏求給牒之命。請澳·洛等罷職不敍。措辭見上辛生黨逆行凶之狀,今不必覼縷,而實是宗社神人之所共憤也。得保首領,偃息於覆載之間,已失常刑,兩司論執流竄之典,尙云末減,曾未數月,放釋之命,遽出意外,瞻聆所及,莫不驚怪。今此無前之慶,廣蕩之恩,無所不及,雨露生成之澤,孰不歡欣鼓舞,而至於此賊貫盈之罪,決難容貸,擧國臣民,皆欲食肉而寢皮,豈可混同於雜犯之類,而有此蒙放之理乎?投畀有北,死而毋還,庶得小洩輿憤,而未知殿下,何惜於此賊,而使兇穢之跡,再入於輦轂之下哉?請還收辛生於釋之命。翊衛司,乃蔭仕之極選,不可人人冒居,而洗馬金命賢,素無行檢,不齒士夫,及授本職,爲其同僚者,羞而爲伍,物議嗤點,而偃然行公,略不顧忌,其無恥,甚矣。請洗馬金命賢,亟命罷職。當今之務,莫若擇遣守令,以蘇殘民,而至於邊地守令,尤不可不擇。新除授渭原郡守吳孝誠,本是私賤,又未出身,豈可使此等人,畀之牧民之官,以混名器,除目一下,莫不駭異。請渭原郡守吳孝誠改差。答曰,依啓。辛生,情有可恕,且經大赦,今番放釋,似無不可也。李敏求等事,不允。
禁府,申混·梁燾·朴增輝·崔天柱,拿囚。啓。
修撰兪棨,在外入來。
吏曹啓曰,臺諫有闕,政事,取稟。以上朝報
義禁府啓曰,以京畿監司放未放回啓,傳曰,鄭忠良等,似非稟秩中人,承旨察啓事,傳敎矣。忠良等果錄於未放秩,而回啓之際,未能致察,致勤下敎,不勝惶恐之至,元啓目改付標以入之意,敢啓。傳曰,知道。以上禁府謄錄
上在昌德宮。停常參·經筵。
自卯時至未時,日暈。
獻納李天基,副校理洪命夏再度呈辭。入啓。加給由。
洪淸監司書目,懷德呈,以工曹參議金集,病重上去不得事,啓下吏曹。
禁府啓曰,新除授都事韓壽遠,身有重病,累朔沈痼,出仕無期。當此文武科設場之日,各處禁亂官定送,多至五員,前頭或有出使之擧,則殊甚苟簡,韓壽遠改差,其代令該曹,後政差出,何如?傳曰,允。
答判尹尹履之箚曰,省箚具悉。深用嘉尙,箚辭甚當,當令廟堂,議處焉。
司諫金弘郁啓曰,臣於前日,受由下鄕,還朝之日,敢將沿路所聞,略陳弊端,以應古事。伏見備局回啓之辭,一則曰誤聞,一則曰似欠詳聞,臣不勝瞿然之至。戰船所載,臣未知射砲幾名,格軍幾名,而路經舟師各邑,聞其守令之言,則一船所載九十人,皆當着甲,萬無辦得之理,以此憂悶,臣隨其所聞,啓達而已。今以回啓之意,觀之,則朝家分付,使之着甲者,只是射砲四十名,而想各邑誤見文書,以爲一船之中,勿論射砲格軍,皆令着甲,而有此云云之說也,雖緣各邑錯認之致,臣亦難免不察之失矣。至於御營軍,則臣前在鄕曲,備諳其事,人有三保,臣實知之,臣之婢夫及隣近,亦多御營軍,而三保俱足,明白無疑,故陳啓之時,以此爲言,及見回啓,臣甚怪訝,招致御營居書吏,詳問曲折,則答以當初事目,雖給一保,而或於本官,加得三保者,亦多有之云。臣於是,始知臣言之非妄,而備局回啓,只據事目而言之,則遠外之弊,無從得聞,勢或然矣。大槪,臣自外入來,有此陳弊,則所當十分詳愼,俾無未盡之事,而不能洞曉其顚末,率爾啓達,臣之所失,著矣,不可一刻冒居言地,請命遞斥臣職。答曰,勿辭。
府啓,澳·洛等,請命罷職不敍。請還收李敏求職牒還給之命。請還收辛生放釋之命。措語見上答曰,已諭。勿煩。
院啓,請還收李敏求給牒之命。請澳·洛等罷職不敍。請還收辛生放釋之命。措語見上答曰,已諭。勿煩。以上朝報
左捕盜廳啓目。答曰,依允。進告人,令該曹,依法論賞。
禁府啓目,粘連朴士明事。答曰,減死定配,似當。更議處置。
禮曹啓目粘連。答曰,自前不在之時,亦以島主之名,修書以送,而今忽若此,似非偶然之意也。已爲定奪之事,屢請更改,事體不當,勿施爲乎矣?書啓一款乙良,依回啓,施行。以上內下記草
文科殿試收卷數,二百七十六張。朝報
上在昌德宮。停常參·經筵。
申時,太白見於未地。
延川君李景嚴,鍼灸出仕。
藥房啓曰,伏問近日,玉候調攝,比前,如何?臣不勝區區伏慮之至,敢來問安。答曰,與前一樣。
獻納李天基,副校理洪命夏三度呈辭。入啓。遞差。
咸鏡監司書目,德源府使申翊亮,病重罷黜,其代以武弁中,有聲績人擇送事。
院啓,請還收李敏求給牒之命。請澳·洛等罷職不敍。請還收辛生放釋之命。措語見上御營軍爲輦下親兵,當初召募,頗甚精銳,亦可謂有用之兵矣。數顆番稀,役甚輕歇,故願屬者漸衆,歲抄之時,守令搜得良丁,欲充闕戶,而徑自上京,入屬於御營軍,則守令無如之何?今聞本廳事目,只給一保,而冒得三保者,在在皆然。此不過與本廳下輩,私自筒同,圖出公文,以爲中間閑遊之計,是御營軍一人,私役良民二人,而國家所失良丁,其數幾何哉?請令諸道,一一査出,知其實數然後,從長處置,以杜濫僞之弊。答曰,不允。軍保査出事,依啓。
府啓,澳·洛等,請命罷職不敍。請還收李敏求職牒還給之命。請還收辛生放釋之命。措語見上答曰,不允。辛生,又經無前大赦,今此放釋,似無不可也。以上朝報
戶曹啓曰,以延城君李時昉,請對時所啓,黃海道直路各邑,使命支供之物,竝依平安道例會減事,備局回啓內,餉臣處,分付,何如?傳曰,糧料會減事,令該曹察處事,傳敎矣。此事前後該道監司狀啓請減,非止一再,而只以近年事言之,則丁亥七月日,其時監司洪瑑,備陳會減之意,殊甚切至。本曹覆啓詢問當否於餉臣處,以三十餘年不得會減,必有所以然,不可輕易變通之意。又爲覆啓蒙允,分付矣。重臣啓辭如此,似當變通,而前已啓下定奪,今難旋卽撓改,其時餉臣狀啓,亦爲竝入,上裁,何如?傳曰,知道。以上備局謄錄
上在昌德宮。停常參·經筵。
答綾原大君箚曰,省箚具悉。箚陳之事,已爲察處,卿其勿爲待罪。
全南監司書目,金堤郡守趙涑,病重受由歸家後,久不還官,罷黜事。南原府使宋興周,病重罷黜事。
江原監司書目,原州牧使鄭知和,老母病勢危急,再次呈狀,官事不可久曠,罷黜事。以上朝報
戶曹啓曰,以前執義金弘郁啓辭,水獺皮·紙地,爲今日切急之用,雖難全廢,或不無變通之策,且句管廳,散在民間,已經十年,民戶轉移,文書眩亂,或有死亡疊徵者,民怨朋興,兩款事,備局回啓,令該曹,商量稟處事。傳曰,依啓事,傳敎矣。水獺皮,則丁亥春秋勅使時,非但事勢急迫,曹中亦無所儲,故具由入啓,前後通計七十張,分定於洪淸道,奴婢貢木除給,使之貿納。其後戊子·己丑兩年勅使時,則皆自本曹,貿用於京中。外方民間,貽弊若是不些,自今以後,所當觀勢,勿爲分定,而紙地,則近年以來,淸國需索,有倍於前,以其今年正月以後,所用之數言之,白綿紙一萬三千三百卷,霜華紙二百九十卷,前頭歲幣及冬至等三起方物應用之數,亦至九千卷矣。若不分定於三南,則他無辦出之路,故常木一疋,白綿紙則三卷,霜華紙則十二張,奴婢貢木一匹,白綿紙則七卷,霜華紙則三十張,歲幣大好紙一卷,歲幣次木一匹,小好紙四卷,次木一匹,定式題給,使之貿納。此乃年例之役,方伯守令,預爲料理,趁其楮物興産之節,前期貿得,而造紙則以此官給之價,猶可辦備,而置之尋常,專不留意,及其分定之時,刻期責辦於民結,民之稱冤,勢所固然。臣曹備將此意,啓下知會,又爲題送於各道文移者,非止一再,未聞其效,徒切慨歎。且考近年各邑紙地分定之數,則大好紙一千卷,色品最好,故只定於慶尙·全南兩道,小好紙一千五百卷內,五百卷,定於洪淸道,白綿紙一萬四千九百卷內,五千二百卷,定於慶尙道,六千五百卷,定於全南道,三千二百卷,定於洪淸道,加減分定者,亦出於參量其該道物力殘盛,紙地貴賤而然也。生民休戚,係於本曹,外方弊瘼,非不深思,而齊民之稱冤如彼,臺諫之陳弊如此,迫於事勢,變通無策,深用悶慮而已。句管廳米,則上年十月十三日引對時,因臺官啓辭,蕩滌當否,徑議大臣,則大臣議啓內,推考各邑守令,詳知其年久未收,指徵無處曲折後處置之意,允下,分付該道,而今過五朔,尙無擧行形止,其意蓋在於等待頒赦,以冀幸免也。監司之掩置,雖甚不當,而新監司尹得說,到界不久,勢未及擧行,各邑守令推考,依前啓下,分付啓聞後,觀其緘辭,依大臣當初收議,稟處,何如?傳曰,依啓。有戰船各官,使之勿爲分定,宜矣。以上備局謄錄
上在昌德宮。停常參·經筵。
禁府啓目,京畿監司放未放啓本云云。稟秩中李世輔·南溟振,自下不敢擅便,上裁,何如?啓,依允。李世輔等乙良,竝爲放釋。
禁府都事愼愿,逆賊李一元子廣,利川地處絞後入來。
右參贊趙絅初度呈辭,國忌,以留政院。
禁府,柳貞立拿囚。啓。
侍講院啓曰,王世子,來四月初一日,當爲中殿問安,而初三日大祭齋戒,不得爲之之意,敢啓。傳曰,知道。
傳曰,孝明翁主出閤,來月念後退定事,言于該曹。
禮曹判書趙翼箚子。大槪,臣昨於東萊府使狀啓回啓,敢以區區愚見妄陳,答應之宜,敢復此刳瀝,以畢其說事。入啓。
禮曹判書趙翼箚子。答曰,省疏具悉。倭人本來狡詐,今番貽書請罪,皆涉探視愚弄也。以上朝報
備邊司啓曰,以執義金弘郁啓辭,本司覆啓戰兵船所退之船,移給漕軍事,答曰,退船移給,似或不可,更議處之事,傳敎矣。漕軍之役,素稱偏苦,而漕船造作,專責於此輩,其勢難堪,誠如所啓,舊退船移給,似或便宜,故以依啓辭,移給之意,覆啓矣。今承聖敎,更爲商確,則各官各浦,限備船改造之際,亦當賣其本船,以補其功役之資。彼此與奪之間,必有難便之弊,莫如依舊例置之,此一款勿施,何如?答曰,允。以上備局謄錄郞廳金弘澤校正。日記廳郞廳趙景觀書。
上在昌德宮。停常參·經筵。
答禮曹判書趙翼疏曰,觀卿上疏,深用嘉尙,所進兩書,無非卿積年辛勤咀嚼所得,可謂有益之文也。疏末所陳,予當用副卿意焉。仍傳曰,今下阿多介一坐,判書趙翼賜給,勿謝。
禮曹判書趙翼箚子。啓下備局。
來初三日,王世子肅寧殿親祭時,明日出宮正時,未正一刻。
禮曹判書趙翼鍼灸呈辭,留政院。
傳曰,政事,罷齋後爲之。
府院前啓,大祭齋戒,以姑停。以上朝報
上在昌德宮。停常參·經筵。
夏享大祭齋戒。
自卯時至巳時,日暈。
朴長遠,以兵曹言啓曰,武科初試事目單子。傳曰,定數太多,使之量減其數。
又以兵曹言啓曰,傳敎矣。丙寅年別試初試之數,四百爲取,故以此數啓稟矣,聖敎如此,兩所各減五十,何如?傳曰,依啓。以上燼餘
司饔主簿姜琠捉魚事,金浦地,出去。
京畿監司書目,楊州呈,以領敦寧金尙憲,病勢日益沈痼,兼帶社稷提調,懇乞遞免上疏,上送事。
吏曹啓目,粘連謝恩副使辭狀云云。右尹金汝鈺,依例改差,何如?啓,依允。
兵曹,庭試武科初試規矩,鐵箭五矢一巡落點。以上朝報
上在昌德宮。停常參·經筵。
卯時辰時,日暈。
柳景緝,以義禁府言啓曰,今此庭試時,仁政門·光範門·崇範門把守禁亂官三員,武科初試兩所禁亂官二員,及本府當直公事交代各一員,都事八員,當爲分定,而都事九員內,一員未差,一員出使,其餘七員,皆將入庭試。假都事八員,依例令該曹,差出,何如?傳曰,允。
柳景緝啓曰,事變假注書南龍翼,身病甚重,累日不得察任。請改遞,他假注書差出。傳曰,依啓。
以柳霂爲事變假注書。
有政。吏批,判書沈詻,參判林墰,參議沈之源進,都承旨金南重進。
兵批,判書李時白,參判韓必遠進,參議金壽翼,王世子陪衛,參知閔應協病,右副承旨朴長遠進。
以尹珹爲掌令,沈世鼎爲禮曹佐郞,趙仁亨爲禁府都事,金之聲·鄭鳴謙爲學諭,李杭爲注書,柳璘爲司圃別提,呂爾載爲右尹,李時楷爲工曹參議,鄭斗卿爲副修撰,李正英爲副校理,李海昌爲獻納,趙嗣基爲說書,鄭鳴謙爲宗廟副奉事,尹惟謹爲內贍奉事,安汝恒爲軍資參奉,朴廷麟爲司饔參奉,李禬爲尙衣正,呂爲典籍,沈暐爲典籤,柳頲爲戶曹正郞,郭岌爲濟用參奉,南天漢爲典籍,元檝爲成均典籍,李以存爲瑞山郡守,元振溟爲杆城郡守,朴純義爲原州牧使,尹衡覺爲南原府使,朴潾爲懷仁縣監,李重信爲德源府使,權恭爲渭原郡守,趙光羽爲金海府使,韓必厚爲金堤郡守,崔後憲爲忠原縣監,洪儆禹爲延豐縣監,睦處善爲漣川縣監,柳東秀爲天安郡守。
沈景望爲兼宣傳官,鄭世規爲知事,李圾·金汝鈺爲同知,成釴爲都摠經歷,崔起宗爲武兼,趙時馨爲洗馬,呂祉吉爲仁慶宮假衛將,鄭孝俊爲僉知,宋國準爲文兼,尹龍祥·李一字缺國·金汝剛·姜汝載爲副護軍,李蕆·洪命夏·李尙逸爲副司直,李馪爲副司果,崔廷顯爲兼內乘,趙摶爲訓鍊副正,朴希閔爲訓鍊僉正,金集·李尙敬爲副護軍,李天基·宋國準爲副司直,許東岦爲五衛將,尹兼善爲曹司衛將,李厚輿爲五衛將,閔義亮爲鉢浦萬戶,丁彦甲爲舒川,鄭韺爲北虞候。
吏批啓曰,軍資監牒呈內,奉事宋時煜,與參奉朴廷麟,異姓四寸兄弟相避,依法處置云。在下者應遞,而參下積仕之人,不可無故作散,依近例,與他參奉相換,何如?傳曰,依啓。
右邊捕盜從事官,以大將意啓曰,近來人心日惡,法禁不行,都城無賴之徒,締結徒倘,乘夜恣行,到處作賊之患,比比有之,誠極寒心。臣受命之後,嚴立科條,萬分申飭,設機窮捕,期於斯得,以爲懲治之地矣。軍官許大坤·金俊立·文翊順·金夏鼎等,來言於臣曰,京中武藝別監金興善等數十人,作爲心服,以盜爲業,去月間三更量,南別宮近處屠牛人家,持杖突入,奪其全體,率入徒倘,潛入于白岳深谷之中,聚會屠食,亦非一再云。臣聞來不勝驚愕,發遣進告軍官,使之跟捕,則賊人等,會宿于義禁府後洞朴順稱名人家,捉來推問,則介介直招。其不有國法,成群作倘,恣意偸竊,潛入深谷之狀,極兇且慘,分其首從,已爲懲治,其中金興善,緊出諸賊之招,而入直闕內,自知其罪,今過累日,終不出外,捕捉無期。臣待罪本廳,事異常規,不得不惶恐,敢稟。傳曰,知道。一體推治,可也。
兵批啓曰,北虞候今當差出,而堂上擬望之人乏少,不次擢用中,已經三四品人員,竝擬,何如?傳曰,依啓。以上燼餘
禮曹正郞崔時遇,卒晉平君姜得致祭事,長湍地,出去。
備邊司啓目,粘連洪淸水使狀啓云云。六物不卽輸納,防軍多數闕點,事極可駭,忠原縣監郭之欽,先罷後推,何如?啓,依允。
吏曹啓目,粘連洪淸監司狀啓云云。工曹參議金集,本職除授之初,以老病不得趨命事,呈狀。本道,至於上達爲白有去乙,更加回諭,使之待日暖上來。此實出於自上優待之異數,揆諸分義,所當感激,行不俟駕是白乎矣,如是復爲呈狀,此必由於事勢之不得已是白置,改差,何如?啓依允。
右參贊趙絅上疏。大槪,頭腹之痛,一時俱發,泄瀉亦重,決難供職,本職及兼帶,亟賜遞免事。入啓。答曰,省疏具悉。卿其勿辭,調理行公。
府啓,澳·洛等請命罷職不敍。請還收李敏求職牒還給之命。請還收辛生放釋之命。措辭見上答曰,勿爲堅執。
院啓,請還收李敏求給牒之命。請澳·洛等罷職不敍。請還收辛生放釋之命。措辭見上答曰,勿爲堅執。
以秦闢等論賞事,答禮曹粘連曰,問于大臣,分輕重磨鍊以啓。
明日庭試文科,讀卷官七,李景奭·吳竣·金堉·呂爾徵·許啓·崔惠吉·宋時吉。對讀官十,李行進·沈之源·趙壽益·申冕·申濡·閔光勳·沈之漢·洪處亮·兪棨·李齊衡。武科初試一所試官三,金光煜·黃湒·李元榮。參試官三,李之華·柳汝·韓公信。二所試官三,林墰·韓榮·南斗柄。參試官三,姜瑜·柳怛然·崔廷顯。
吏曹啓目,正郞李海昌病滿三十日,典籍河晉善,漣川縣監趙稇,除授後過限未上來,竝只改差。啓依允。
監試官,武科一所李行遇·柳慶昌,二所金弘郁·李梓。
明日庭試時,開門罷漏時。以上朝報
上在昌德宮。停常參·經筵。
傳于申翊全曰,雨勢如此,庭試退行,如何?問于承旨事,命下矣。回啓曰,儒生,未明已盡入庭,仍爲設行,宜當。大臣之意亦如此,敢啓。傳曰,仍爲之。
朴長遠,以武一所差備官,以試官意啓曰,月字擧子朴雲翼,五矢分明俱不,故呼唱官亦以俱不,告于試官前,卽爲載錄矣。俄而拾箭官訓鍊奉事曺勅,以一矢邊中,封箭書送。朴雲翼,咫尺階上,五矢俱不,試官以下,無不目見,而拾箭官如是封箭以上,其間行私與否,雖未的知,而其矇不擧職之責,在所難免,拾箭官曺勅,令攸司,推治,何如?傳曰,拿推。
夜一更,流星出密雲中,入東方天際,狀如拳,尾長五六尺許,色赤。以上燼餘
答領敦寧金尙憲疏曰,省疏具悉卿懇。卿其勿辭,安心調理。
禮曹,孝明翁主出閤吉日,今四月二十一日推擇。啓。
吏曹啓目,粘連江原監司柳碩辭狀云云。觀此狀啓內辭緣,所患諸症,亦非尋常,不得已陳情懇乞遞免是白在果。唯只病勢,終至於危重之地,則有未可知,自當調理察任,而道臣進退,該曹不敢擅議,上裁,何如?啓,使之調理察任。以上朝報
義禁府啓曰,以全南道定配罪人放未放啓聞回啓判付內,竝依回啓施行事,命下矣。稟秩中孫後奭所犯議啓曰,事在疑信,情或可恕,而自下不敢擅便,伏候上裁云,而以竝依回啓施行判付,似是蒙宥之意,惶恐敢稟。傳曰,知道。
疊又啓曰,今此庭試時,仁政門·光範門·崇範門等把守禁亂官三員,武科初試兩所禁亂官二員,及本府當直公事交代各一員,都事八員,當爲分定,而都事九員內,一員未差,一員出使,其餘七員,皆將入庭試。假都事八員,依例令該曹,差出,何如?傳曰,依啓。以上禁府謄錄
庭試儒生入門數,二千四十二人。朝報
上在昌德宮。停常參·經筵。
申時,太白見於未地。
藥房啓曰,近來風日,伏未審,玉候調攝,比前,何如?閭閻之間,脫着失宜,多有感冒之症,此際將攝,有難於冬寒。臣等不勝區區伏慮之至,敢來問安。答曰,與前一樣。
答修撰兪棨疏曰,省疏具悉。深用嘉尙,所陳之事,當留念,爾其勿辭察職。
洪淸監司書目,懷德呈。以持平宋時烈病重,上去不得事。啓,遞差。
院啓,請還收李敏求給牒之命。請澳·洛等罷職不敍。請還收辛生放釋之命。措辭見上答曰,勿煩。
吏曹啓曰,臺諫有闕,政事,取稟。以上朝報
上在昌德宮。停常參·經筵。
文定王后忌辰齋戒。
下直,鳳山縣監羅星斗。
朴長遠,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
朴長遠,以武一所差備官,以試官意啓曰,前司果魚震長,訓鍊奉事朴彦福等,來言于試所曰,曾與往字擧子辛益,有相識之分,故渠持其錄名單子,來請保擧,依其願着署以給矣。昨日辛益已爲入射邊一中,今日又爲入射,一人再射,事若發覺,罪及保擧,敢告云。所謂辛益,卽令捉入問之,則非辛益而乃辛浣也。臣等怪而詰問曰,汝何換名代射乎?浣曰,辛益乃同生弟,而昨日已爲下鄕。臣等取考前後,兩單,則一單辛浣,一單辛益,而四祖居住,無不相同,其兩單,典籍元汲皆爲首保。又招元汲問之,則答曰,辛益兄弟單子,皆書保以給,換名再射,曾所未料云。臣等觀其辛浣所爲,蓋以其弟名,兩單疊錄,初射不利,則又爲再射,期於必參之計。大槪今番入格矢數,比前最多,邊一中,則分明見落,故如是再射,以致現露故也。以此見之,其一人再射之跡,昭不可掩,其爲情狀,尤極痛惡,擧子辛浣,令攸司,囚治,何如?傳曰,拿推。
又以武二所差備官,以試官意啓曰,試所擧子射中矢數呼唱等事,專諉於差備官,而差備武兼宣傳官張時翰,坐於一邊柱下,不爲明白傳呼,使不得懸錄於試冊,參試官略爲致責,則顯有怒色,旋卽起去。其爲事狀,殊甚可駭,令攸司,從重推考,何如?傳曰,允。
夜三更,流星出北斗星下,入西方天際,狀如拳,尾長七八尺許,色赤。以上燼餘
左道水運判官朴世橋,漕運事,出去。
副修撰鄭斗卿上疏。大槪,身病危重,冒死乞遞職名事。留政院。
武二所差備官,以試官意啓曰,試所出入處,立標定限,只令應射擧子,隨其呼名,次第入來,使無紛雜之弊,而射庭階下,有一人隱身來坐,不肯退去,捉入問名,則乃部將李浣也。渠以出身,旣非赴擧之人,乃敢闌入於試場至嚴之地,極爲不當,令攸司,推考處置,何如?傳曰,允。
以禁府全南道放未放啓本回啓,朴盡忠·朴善忠·李琢·鄭忠信·李元鎭·宋時喆·鄭良弼·尹益元等,蒙放。以平安道放未放回啓,李俊漢·姜義吉·姜善等,蒙放。
司書金以鏡,持平洪鐩初度呈辭,國忌齋戒,以留政院。
府院前啓,國忌齋戒,以姑停。以上朝報
上在昌德宮。停常參·經筵。
文定王后忌辰。
藥房,中宮殿問安。答曰,一樣。
以濟州試才啓本,兵曹粘目,傳于柳景緝曰,信景免役,限己身免役乎?柳景緝,以兵曹言啓曰,免役之事,刑曹所管,問于刑曹,以啓之意,敢啓。傳曰,知道。
申時,太白見於未地。夜一更,流星出庫樓星上,入南方天際,狀如拳,長三四尺許,色赤。以上燼餘
禮曹佐郞金鍌,卒李民寏致祭事,義城地,出去。
黃海監司書目,査覈難便,身病且劇。請令該曹,速爲處置事。
慶尙監司書目,淸道郡守徐元履報狀中,顯加侵侮,語多不遜,罷黜事。
長城縣監李文雄,差使員上來。
武科一·二所出榜詣闕。
答禮曹粘連曰,勿爲修營,宜當,更議處置。以上朝報
朴長遠,以武科二所差備官,以試官意啓曰,擧子得中之人,則卽爲招入於試官眼前,二行缺錄於試冊,招入着名於單子之後,及見監箭官數字缺標之箭,則乃鄭希伋之箭也。當初希伋,則自知數字缺皆不中,卽爲退去,監的差備官,或於紛擾中,換封,似非用情之致,而莫重國試,不謹不察之失,在所難免。請當該監的官,令攸司,從重推考,申國卿得中,依試冊所載,施行,何如?傳曰,允。燼餘
上在昌德宮。停常參·經筵。
柳景緝,以義禁府言啓曰,朴士明,則梟示境上,其妻子等,則竝令定配於南方絶島事,以大臣收議,依議施行事,判付矣。押去都事卽當發送,而其妻子,則令本道,家口推刷,令一路,次次交付定配于濟州牧,枚擧啓聞之意,行移,何如?傳曰,依啓。
朴長遠,以兵曹言啓曰,今此庭試武科殿試吉日,令日官推擇,則今四月十四日爲吉云,敢啓。傳曰,允。
申翊全,以司饔院官員,以都提調意啓曰,江原道四月朔中宮殿進上乾雉十四首內,九首缺綠有臭,且生馥,亦爲變味,所見極涉未安,封進官吏,請推考。當該陪持二人,令攸司,囚禁治罪,何如?傳曰,允。
申翊全,以講書院言啓曰,亂後書籍蕩失,如玉堂春坊書冊,亦未有全帙者,況本院以新設之司,凡干文字出處·字義訓釋,多有考閱之事,而時無一帙見在,當此逐日開講之時,不得已傳借於他處,事甚苟簡,令校書館及諸道監司,隨其所在冊板,從速一一印送,何如?上年本院員役差出時,因聖敎酌定八九名矣。使喚直宿之外,又有司鑰飯監請謁,及入番官員請坐等事,使令三名,奔走不足。請加出一名。且本院之號令,各司與講院無異,而進排之際,無粉牌以催督,今後依侍講院例,粉牌行用,何如?傳曰,姑徐。以上燼餘
寧越郡守洪命顯,差使員上來。
洪淸監司書目,稷山縣監金始振病重,罷出事。
院啓,請還收李敏求職牒之命。請澳·洛等罷職不敍。請還收辛生放釋之命。措辭見上答曰,依啓。李敏求·澳·洛等事,不允。
府啓,澳·洛等請命罷職不敍。請還收李敏求職牒還給之命。請還收辛生放釋之命。措辭見上答曰,依啓。李敏求·澳·洛等事,不允。
兵曹啓曰,今此庭試別試武科殿試吉日,令日官推擇,則今四月十八日爲吉云,同日行之之意,敢啓。傳曰,知道。
以京畿日次進上事,答禮曹草記曰,問于渠輩,任便定規,國家事體,似不當如此也。以上朝報
申時,太白見於未地。酉時,日暈兩珥。以上內下日記
禁府,申混·梁燾·朴增輝·崔天柱等議處公事判付內,竝罷職放送,崔天柱乙良,分揀放送。
明日放榜時,開門差早。朝報
申翊全,以禮曹言啓曰,京畿日次進上,其半,以他生物代納事,司饔院啓辭內,旣無限年之語,又無代封之規,請令該曹,定奪,何如?傳曰,允事,傳敎矣。卽招京營進上主人等,以此事意言之,則渠等謂以所納本物,近來絶不産育,故有此代納之願,若其物色,多産如前,則自當復舊,不可限其年數。又云,以某物幾許,代某物幾首·幾尾事,則凡物産有無多寡,時時不同,月月不同,不可預定其數,但所納之物,自宣惠廳所給價米,皆有定數,或如本物絶乏,代以他物,則當以其時缺價定其多寡,令準其給米,本物給價米數,此言似爲有理,令司饔院,以此定規,捧入,何如?傳曰。缺燼餘
上在昌德宮。停常參·經筵。
自辰時至酉時,日暈。申時,太白見於未地。夜自一更至三更,月暈。
朴長遠,以都摠府言啓曰,今日入直軍士,當爲中日習射,而放榜相値,依前例不得爲之矣。傳曰,知道。
下直,三水郡守成震熻,泰安郡守李俊耉。
林,以禮曹言啓曰,今者武科殿試,退行於十八日,則三百擧子留連之弊,不可不念。前日聖上妨農之敎,極爲允當,武科殿試,進行於十二日,文武放榜,十八日爲之,宜當,敢啓。傳曰,依啓。
春秋館郞廳,以領監事諸堂上意啓曰,茂朱實錄謄寫事,前年入啓允下,而以史官不備之故,今春不卽擧行,實爲未安。群議多以爲待秋成爲之,似爲便當云,此亦重妨農時之意也。但念實錄,三年一曝,例也,太白·赤裳兩處,前年夏,史官下去,悉行曝曬,而惟江都所藏,則丙戌年因考出事,暫得翻閱剔蠹,而至於雨漏腐敗處,猶未補葺,曝曬亦且過限,霾雨前史官一員下送,曝曬擧行事,敢啓。傳曰,允。
林,以承文院官員,以都提調意啓曰,製述官副司猛申琥,代前參奉洪瑞翰,付軍職,冠帶常仕,何如?傳曰,允。
以備忘傳于林曰,淑安郡主副尉,星山縣監洪重普子,定之。
大司諫李行遇,司諫金弘郁,獻納李海昌啓曰,請還收李敏求職牒還給之命。請澳·洛等罷職不敍。措語見上天安郡守柳東秀,爲人庸劣,年且衰老,曾在尼山捕賊之時,恇怯失措,湖西之人,至今傳笑,路傍稍完之邑,決不可付諸此手,以至凋弊,請柳東秀改差。忠原爲邑,今雖降縣,而其實雄州,物衆民悍,素稱難治,必得其人,可以鎭壓,近緣相繼遞易,日就無形,不可不十分愼擇。新除授縣監崔後憲,雖有勤幹之稱,而名望素輕,人器不稱,請崔後憲遞差,其代各別擇送。近年以來,風俗壞亂,人心悖惡,可怪可愕之事,相繼而出。安山居趙振,乃是士族,而其子淫奸其三寸叔母,穢惡之言,傳播於鄕里,趙振欲掩其迹,誘引其弟之妻,乘夜投井而殺之。是一家之內,子蒸其叔母,父殺其弟妻,人倫之變,莫大於此。一境之人,無不痛惋,爲其土主者,所當趁卽枚報監司,明正其罪,而至今掩置,迄未成獄,極爲無理,請安山郡守金念祖,從重推考,令本道監司明査得實,依法處斷。答曰,依啓。柳東秀等,更爲試可,勿復煩論,澳·洛·李敏求等事,不允。
行大司憲韓興一,執義柳慶昌,掌令尹珹·李梓啓曰,請澳·洛等罷職不敍。措語見上近來國綱解弛,百隷怠慢,凡有擧動,班列虛疏。今日唱榜時,堂上以上東班,則只六人,西班亦是數人,所見極爲駭愕,衆所共知,老病人外,無故不參人員,請一一摘發推考。答曰,依啓。澳·洛等事,不允。
傳于林曰,政事,明日爲之。
修撰鄭斗卿疏曰,糞土微臣,遭遇聖明,以此無似之身,累衣不稱之服,臣常慙靦。今者新命,又出夢寐之表,聞命感激,涕淚縱橫,卽當顚倒肅謝,而第有悶迫情勢,不得不仰瀆天聽。臣素患眼病,日入危境,今則專不分黑白,去年九月,亦叨此職,其時召命臨門,以不進見罷。夫罷官,非人所願,苟非不得已,豈有無一毫難便之事,自犯罷官之律哉?臣之情勢,於此亦可見矣。病已經年,少無差減,醫者皆言,若不閑居治療,難免盲瞽,臣之情勢,豈不悶迫?加以五六日前,重患寒疾,浮熱極盛,似涉時疾,亦不可不慮也。伏乞聖明,俯察危懇,亟遞臣職,以便公私。答曰,省疏具悉爾懇。爾其勿辭,調理察職。以上燼餘
海運判官書目,扶安縣監李慶億,漕軍復戶,減半不給,以致漕軍逃散,依事目罷黜事。
義禁府啓曰,罪人柳貞立議處公事判府內,依回啓施行事,命下矣。議啓中,與琴是修,一體施行云,則是修,旣蒙分揀之命,柳貞立放送之意,敢啓。傳曰,知道。
吏曹啓目,粘連黃海監司吳挺一辭狀云云。向前海西各站査覈之事,旣出於備局啓辭是白在果,今此狀啓內辭緣,非該曹所敢擅便,令備局,覆啓處置爲白乎矣,至於一時身病,自可調治察任,以此意回移,何如?啓依允。
答全州生員李基業疏曰,省疏具悉。所陳之事,當令該曹酌處,爾等其退修學業。
答禮曹粘連曰,依議施行爲好矣,秦闢乙良,陞換實職。
司書金以鏡,持平洪鐩再度呈辭。入啓。加給由。
同知金壽玄原州地加土呈辭。入啓。給由。
傳曰,政事,明日爲之。以上朝報
朴長遠,以兵曹言啓曰,以本曹草記,濟州試才入格人信景免役,限己身免役乎?事,問于刑曹,則回答內弊曹,則一依承傳,帖文成給,而亂前置簿文書閪失,無憑可據,缺本州云,本州亦無査考之路,移文本二行缺漁箭收稅,差人下去作弊之意,本道監司四五字缺必欲變通,其意誠非偶然,自今以後,奴婢收貢數字缺本官收納,館學漁稅,則收納戶曹,轉送館學云。此雖出於革弊之意,而竊念館學奴婢,與各司奴婢不同,缺是國初文成公安裕,出其奴婢,以爲多士供養之資,自前定送差奴,有若私家奴婢收貢者,流來已久。今者一朝隷于各邑,有若司贍寺奴婢,則差人之弊,雖曰可祛,而其納之本官,納之戶曹,轉輾關由,其間下人操縱人情,作紙需索之弊,亦必有甚於差人下去之時矣。故臣鄭曄爲大司成時,亦有此擧,自本館收捧,送于本館,而各官,不爲着實擧行,或以生爲死,或以存爲逃,草草塞責,收送元貢,比前大縮,學宮需用,無以成形,翌年不得已還定差奴,此乃前日已施之明驗。至於漁稅亦然,館學漁箭,皆在大洋中,例被欺瞞,百般謀免。今若付之本官,則守令自不親到海中,下人符同分利,欺罔本官,勢所必至,而雖係解由之事,各官亦多慢不擧行,況不係於解由,則守令誰肯盡心收捧,及期上納乎?多士供養,頗爲浩大,只賴奴婢漁箭,而今若出新規,則欲矯弊而反生弊,終無着實之效,此不可不慮也。今後則嚴立科條,自本道摘發作弊者,重治其罪,而館學亦爲另加申飭,使之刻期輸納,無得淹留,此似便當,依舊例施行,而勿創新規,何如?傳曰,不允。
宋國澤,以戶曹言啓曰,本曹事務,視他司尤甚煩劇,雖當各司廢仕之日,獨爲開坐,所屬員役之奔走無暇,推此而可知也。時仕書吏三十六人,猶患不足,而吏曹稱以輪回,使喚逐朔抽用者,多至十人,而開坐之時,雖有考覈文書之事,非其所掌,不解顚末,三四字缺此而廢務,故不得已書吏一人代,或正木二行餘缺迭爲定送,留曹幹事之吏,幾乎無餘,七八字缺此非法典所載,而始創於昏朝,癸亥以後,數字缺不行,至于今行,此弊復生。臣等每欲啓達,而事涉煩瀆,因循度日,使謬例漸長,若不變通,其弊難防。自今以後,一切革除,如有猶踵前習,則隨現入啓處置,何如?傳曰,依啓。燼餘
上在昌德宮。停常參·經筵。
有政。吏曹判書沈詻病,參判林墰病,參議沈之源進,都承旨金南重進。
金南重,以吏曹言啓曰,判書·參判,俱以病不來,小臣獨政未安,何以爲之?敢稟。傳曰,只出緊任。
以金以鏡爲持平,李梓爲淸道郡守,柳椐爲扶安縣監,南得朋爲稷山縣監,宋明奎爲戶曹佐郞,任重爲持平,許悅爲司書,趙嗣基爲檢閱,尹先哲爲學諭。
兵批,缺以李元龍爲五衛將,四字缺都摠都事,李震英爲臨淄僉使,金尙淵爲忠翊衛將,閔墡爲武兼宣傳官,洪鐩爲司直,宋時烈爲司果。
林,以禮曹言啓曰,副尉揀擇,則卽設嘉禮廳,應行節目,次第磨鍊措備,而依前例設局,何如?傳曰,允。
又以禮曹言啓曰,淑安郡主副尉定婚,命下,吉禮吉日,令觀象監,預爲推擇,何如?傳曰,允。
傳于林曰,星山縣監洪重普,京職除授。
大司諫李行遇啓曰,臣以痼疾之人,前後試所晨昏往來,爲日旣多,宿患添劇,出榜詣闕之後,僅得扶曳還家,連夜苦痛,眩症兼作,昨日唱榜時,未得進參矣,今被推勘之命,臣何敢晏然仍冒?請命遞斥臣職。答曰,勿辭。
司諫金弘郁啓曰,臣草土之餘,痼疾纏身,尫羸日甚,常時供職,黽勉隨行,頃日武科試所以監試官,凌晨而往,昏黑而返,觸冒風寒,舊疾轉劇,添得吐血之症,昨日唱榜時,不得趨參於百官之列,而憲府以班列稀疏,啓請推考。長官旣以此引避,臣之所失,與之無異,何敢晏然而已乎?請命遞斥臣職。答曰,勿辭。以上燼餘
持平洪鐩,司書金以鏡三度呈辭。入啓。遞差。
府啓,澳·洛等,請命罷職不敍。措語見上宗廟各寢,鋪陳褥帳,經亂後始爲改備,隨毁隨改,已至十餘年之久。寢帳紅綃,偸色甚易,隨其破毁,尺寸補綴,故數尺之間,紅白淺深不同,鋪陳亦如此,所見駭異。國家經儲,雖曰蕩竭,至於宗廟之事,不可如是苟簡,其間雖有寸數破落之處,續續改補,似涉煩瀆,限年全數改備,則自無如此之弊。請令該曹,啓稟施行。國之大事,在於祀典,十分致謹,務盡精潔,不專在於奠物,亦在於器皿也。同僚中,有曾差典祀官之任,親進奉常寺,受出奠物,點檢器皿,則其中杻籠,以積年陳朽,汚穢破毁之物,入盛奠物,問于該吏,則在前則例以皮筒入盛,而近年戶曹,不爲措給,以杻籠代之,而亦不隨毁改備,以給本司,無可奈何云。雖緣近年國儲之蕩竭,而莫重祭享等事,視之尋常,漫不致念,以致如此,極爲可駭。請戶曹·奉常寺當該官,竝從重推考。答曰,依啓。澳·洛等事,不允。
執義柳慶昌啓曰,臣素以積病沈痼之人,黽勉供職,爲日已久。自去月前患胸腹之痛復發,浹旬彌留之餘,又以武科一所監試官,連日試所添得傷寒,胸喘痰逆,寒熱交作,出榜復命之後,扶曳還家,症勢轉劇,委頓苦苦。唱榜之時,不得進參於百官之列,昨日得見同僚簡通,則乃班列應疏,摘發推考事也。臣以未參班列之人,所當不敢可否,而泛然看過,以謹悉書送矣,卽見諫院引避之辭,臣不勝瞿然之至。身爲法官,旣未進參,同僚簡通,泛書謹悉,臣之昏謬,至此尤著,決不可晏然仍冒,請命遞斥臣職。答曰,勿辭,退待物論。
院啓,請還收李敏求職牒還給之命。請澳·洛等罷職不敍。措語見上凡守令遞易,實爲巨弊,故論劾之際,十分詳審,而果非其人,則迎送之弊,有不暇恤。況時未赴任者,則從公論請遞,亦出於慮弊之深也。昨日本院,論忠原縣監崔後憲,天安郡守柳東秀等,不合於理劇蘇殘之任矣。聖批,以更爲試可,勿復煩論爲敎。臣等竊惑焉。若以此兩人,已試而爲可則已,如其不然,則何所取長,而苟爲更試哉?且無此人等試可之際,必待時月之久,其爲貽弊,可勝言哉?公議不合之人,斷無更試之理,請崔後憲遞差,其代各別擇送,柳東秀改差。大司諫李行遇,司諫金弘郁,竝引嫌而退。憲府請推,只擧無故,身有宿疾,衆所共知,不得進參,勢所當然,別無可避之嫌,請竝命出仕。答曰,已諭毋煩。大司諫李行遇等,事涉怠慢,遞差。以上朝報
自卯時至酉時,日暈。夜一更·二更,月暈。以上内下記草
同知金守玄,原州地加土事,出去。
兵曹,庭試武科殿試規矩,騎射一次四中,鳥銃三柄,一巡一中,講書,落點。朝報
上在昌德宮。停常參·經筵。
吏曹啓曰,臺諫有闕,政事,取稟。
獻納李海昌啓曰,昨日本院處置時,臣之愚意以爲,人或有意外病作之日,況李行遇·金弘郁等,俱有宿疾,同朝之所共知,故臣只擧其避辭,的爲實狀而請出矣。忽承特遞之命,臣始覺處置之乖當,卽欲引避,日勢已暮,悶默而退,今始來避,所失尤大。請命遞斥臣職。答曰,勿辭,退待物論。
政院啓曰,明日庭試武科殿試時,領議政金自點,身有所患云,何大臣進去乎?敢稟。傳曰,兵曹判書進去。
又啓曰,明日庭試武科殿試時,兩司長官,進參之意,憲府城上所,則命招言送事,依例啓稟,而大司諫·司諫,有闕未差,兩正言皆在外,獻納又爲來避,當日內爲政差出,新除授諫院官員,卽爲牌招肅拜,使之進參,何如?傳曰,依啓。
府啓,澳·洛等,請命罷職不敍。措語見上執義柳慶昌,獻納李海昌,竝引嫌而退。疾病之來,人所難免,果有身病,不得進參,勢所當然,而諫院之官,旣以此見遞,則勢難獨在其職,引避之官,皆有身病,據實請出,別無所嫌,請執義柳慶昌遞差,獻納李海昌出仕。安東爲府,物衆地廣,素稱難治,近來考滿而歸者絶無。新除授府使孟世衡,名望素輕,刑杖太重,曾爲守令,別無所稱,以如此才望,決難彈壓,請遞差,以曾經臺侍有名望者,各別擇送。答曰,依啓。澳·洛等事,不允。
獻納李海昌就職後啓曰,臣以本院處置乖當,引避退待矣。卽者召命,出於意外,惶恐感激,卽爲就職,而大司諫李之恒,卽臣之妻同生也,法當相避,不敢晏然仍冒。請命遞斥臣職。答曰,勿辭,退待物論。
有政。吏批,以李之恒爲大司諫,李袗爲司諫,金鉽爲吏曹正郞,沈儒行爲星山縣監,吳挺相爲軍資主簿,李時尙爲監察,曺烶爲奉常主簿,鄭道應爲大君師傅,鄭慶演爲司宰直長,李袤爲兵曹正郞,李沖淵爲監察,李休徵爲內侍敎官,崔逸爲說書,閔馨男爲判敦寧,洪重普爲禮曹正郞,林墰兼同知成均,洪命夏爲副校理,閔忠亮爲典牲奉事,李海安爲宣陵參奉。以上朝報
答備邊司粘連曰,依允。稅米萬石乙良,分置於延白及內浦列邑,以爲臨急取用之資,似當,議處。內下記草
明日,庭試武科殿試,參試官三,林墰·黃瀗·李浣,參考官三,朴啓榮·崔廷顯·韓公信。朝報
上在昌德宮。停常參·經筵。
下直,靈光郡守柳德昌。
朴長遠啓曰,小臣庭試武科殿試進去,下直,且先試取稟。傳曰,知道。先試鳥銃。
申翊全,以吏曹言啓曰,臺諫有闕,政事,何以爲之?取稟。以上燼餘
京畿監司南銑,西道各陵奉審事,出去。
中殿,藥房·二品以上·六曹問安。答曰,一樣。
藥房啓曰,慶德宮入直醫官傳報,內人招醫女等,臣進詣慶德宮問安後,令醫女天生·正玉·古公等,入診察色,則醫女傳內人之言曰,去夜四更三點,中殿前症復發,四更四點,氣降鎭定後,氣候如常,而今番,則比前頗輕云。入診察色,依醫女所言,別錄,書啓矣,養血安神湯·龍腦安神丸,今方進御,此藥之外,諸醫皆以爲別無更爲議藥之症,依前加入養血安神湯·龍腦安神丸,連進宜當云,敢啓。傳曰,知道。
注書崔逸遷轉,代以南龍翼爲假注書。
司諫李袗啓曰,正言洪宇遠,卽臣同姓四寸妹夫也,在法當避,請命遞斥臣職。答曰,勿辭,退待物論。
府啓,澳·洛等,請命罷職不敍。措語見上獻納李海昌,引嫌而退。相避之法,在下應遞,請獻納李海昌遞差。答曰,依啓。澳·洛等事,不允。以上朝報
上在昌德宮。停常參·經筵。
下直,順天府使奇晩獻,淸城僉使高信。
巳時,日暈。
藥房都提調臣金自點,副提調臣金南重啓曰,近來風日,伏未審玉體調攝,比前,何如?臣等不勝區區伏慮之至,敢來問安。答曰,與前一樣。
朴長遠啓曰,小臣庭試武科殿試,進去,下直。且擧子二百九十九人內,鳥銃入格九十九人,鳥銃九十九人內,騎射入格二十人矣。傳曰,知道。
林,以常平廳言啓曰,今年春三朔米布轉授時,上下殿遺在之數,依事目別單以入之意,敢啓。傳曰,知道。
行大司憲韓興一,掌令尹珹·李梓,持平任重啓曰,澳·洛等,請命罷職不敍。措語見上司諫李袗引嫌而退。在下者遞,自有法例,別無可避之嫌,請司諫李袗出仕。答曰,依啓。澳·洛等事,不允。
朴長遠啓曰,卽者兵曹郞官,闕內夜巡檢矣,敢啓。傳曰,知道。
大司諫李之恒上疏,伏以臣本庸陋,百無一能,而猥蒙鴻私,再叨言地,惶恐感激,措身無所,第臣有切迫情事,不得不籲呼於父母之聽,臣罪萬死。臣之父喪,尙在權庴,始於今月,將爲永窆,臣母之死,已過四十年,有不得已之故,亦將一時遷移。臣終鮮兄弟,獨爲經營,必先期出去,躬自執役,可完葬事,往來之際,幾至一旬,言責重地,決難虛曠。伏乞孝理之下,俯察至情,遞改臣職名,使得以送終無憾,千萬幸甚。答曰,遞差。
上御熙政堂,引見大臣及備局堂上。入侍,領議政金自點,左議政李景奭,戶曹判書元斗杓,吏曹判書沈詻,左參贊趙絅,副提學呂爾徵,禮曹參議申冕,同副承旨林,假注書南龍翼,記事官徐必遠·趙嗣基。金自點進前曰,近日玉候,何如?上曰,別無大段所患。自點曰,日氣方暖,尙着耳掩,無乃有寒蹙之候耶?上曰,衣服別無重着,而耳掩尙未脫耳。自點曰,豬肚劑進之數,必有所餘,連日進御,則可以收效矣。上曰,連日進服,所餘無多矣。自點曰,此藥別無所害,連進爲當。柳後聖處,曾已傳敎,若收分寸之效,其幸大矣。以下十餘行缺上曰,朴士明,大臣皆曰可殺,故殺之,情狀若或不實,則可怜,至今不忘矣。自點曰,今番西路使命皆來言,大槪今日人情,少不厭其慾,則必無附托搆陷,誠極痛惋。伴送使及平安監司狀啓中,皆曰殺,故敢請矣。小臣曾任使朴士明,伶俐則有之,泛濫多矣。初意則欲知委處斷,而當有後弊之難防,相議以啓,殺人重事,豈不無詳愼?判義禁及他堂上之議,皆如此,朝廷之論亦不稱冤矣。元斗杓曰,義州之人,待勅行來到,轉囑家丁,以至生事,必用峻法,可杜後弊矣。以下缺以上燼餘
禮曹啓曰,以憲府啓辭,傳敎矣。宗廟各室綃帳鋪陳,亂後隨破隨改,以致其色不同,所見駭異,廟內之事,苟簡如此,極爲未安。憲府啓辭,限年改備云者,實有意見,但莫重宗廟之事,不可不奉審而後,論其可否。請與本署提調一同奉審後,同議稟定,至於奉常寺祭物所盛之器,亦令戶曹,依舊改備,勿令如前,陳舊破毁,何如?傳曰,依啓。
戶曹啓曰,以憲府啓辭,傳敎矣。宗廟各寢鋪陳褥帳等物,則每年春秋,本署都提調以下及禮曹堂上,眼同奉審,改備及修補等物開錄啓下,自禮曹移文本曹後,擧行而已。令該曹破毁物種,斯速開錄移文,以爲趁卽改備之地。且奉常寺皮筒,則自丁丑亂後,代用杻籠,而其中如有汚毁者,本寺該官枚報本曹,改備,乃是規例也。汚毁與否,初不報知於本曹,則無緣得知,事勢固然,而及其典祀官推問之時,欲免掩置之罪,如是推諉於上司之官,極爲不當,該寺色官,則臺諫旣已請推,而該吏掩置不報之罪,亦不可不懲,令攸司囚禁治罪。汚毁之物,令本寺卽爲開報,改備,何如?傳曰,依啓。鋪陳褥帳,必有改排年限,今後一依前例爲之,皮筒亦爲造送。
修撰鄭斗卿上疏。大槪,冒萬死陳情,乞遞職名事。入啓。
延城君李時昉初度呈辭。入啓。給由。仍傳曰,遣內醫看病。
慶尙監司書目,晉州呈,以正言河溍上疏上送事。啓遞差。
榻前,吏曹判書沈詻所啓,親民之官,莫如守令,近來南武,則或不次擢用,或治績素著者,皆循例擬望矣。至於文官,則可合者皆爲臺侍,欲擬守令,則皆以臺侍,出外爲惜,而臣意則臺侍之人,若爲守令,則小心居官,人亦忌憚,此後則臺侍之人,亦爲交差,不久召入,似爲無妨。上曰,卿言是矣,依爲之。左議政李景奭所啓,近來驛路疲弊,在外侍從之臣,亦不得乘馹上來,恐傷朝廷體面,復古施行,未知,何如?上曰,復舊似不妨,依爲之。以上朝報
引見時,上曰,對馬島家丁書契回答,今日製入矣。此答不可不爲乎?諸卿各陳所見,可也。領相曰,臣意初不欲答,而僉議不一,且非大段事機,故不爲强執己見矣。今承聖敎,不答無妨矣。左相曰,王者待夷之道,小事不足較,外間下情何敢不達?在前老大臣諸意皆以爲,朝廷每輕倭賊,恐有爭恨小故,終爲失歡之患矣。臣之淺見,此事不至大段,初斥其違,何之不可?且以後勿爲規之意爲答,似爲不妨,而聖敎如此,不答亦何難也?右參贊趙絅曰,禮判讀古書之人,箚辭雖似迂闊,其言則只出於小事,不足爭之意也。又曰,往時島主書契,以我國書契中,日本國字行下朝鮮字,行一字爲非隣國之道,請改之。其時禮曹,卽許改定,雖不知此規雖謬,自家康,至今三代,未之有改,則今始言之,何也?以此拒之,則彼自屈矣。不此之思,率爾聽從今此代官之致書,未必萌於此也。戶曹判書元斗杓曰,廟堂曾不欲受而,禮判趙翼上箚,極言以爲,無失遠人之望,兵判李時白所見,亦如此,故皆從之矣。吏曹判書沈詻曰,前例不可不守,今若答送,則示弱可慮,不答爲當。副提學呂爾徵曰,臣雖不詳首末,而今聞榻前之言,則不答,似可。上曰,詢謀僉同,不答,可矣。領相所啓,今見東萊府使狀啓,則島主求請野鶴·白鵝等物,不可不給矣。上曰,此等物,則盡力覓給,爲當。副提學曰,江都大砲,幾至二百,而鐵丸絶無矣。上曰,大砲姑停,鐵丸優數備置,可也。以上備局謄錄
引見時,榻前左相所啓,孔大信所放大砲,多毁傷,今當改造,而孔大信方繫王獄,今難容易處置,何以爲之?上曰,孔大信,旣有山城功勞,宜從惟輕之典,卽爲放釋,孔大信,依傳敎放送。以上禁府謄錄
上在昌德宮。停常參·經筵。
恭惠王后忌辰齋戒。
藥房都提調臣金自點,提調臣韓興一,副提調臣金南重啓曰,臣等與諸御醫等,詳細商議,則皆以爲,豬肚丸,非但專治消渴,亦治脹滿,滋補胃氣瀉火之功,有倍於他藥,況當夏月,正合聖候,小無所害,更加進御,期於顯效,而麥門冬飮子,以待此藥停止之後,繼爲進御宜當云,敢啓。傳曰,知道。
林,以都摠府言啓曰,副摠管南斗柄,以會同分軍事,除標信,內兵曹進去之意,敢啓。傳曰,知道。以上燼餘
司諫李袗就職。
政院啓曰,來十五日,儒生殿講日次,而國忌相値,不得爲之之意,敢啓。傳曰,知道。
事變假注書柳霂病,代鄭晳爲之。
慶尙監司書目,興海呈,以寺奴玉祥家,有猫生雛,而一身兩頭,變異非常事。
侍講院啓曰,來十五日,王世子當爲慶德宮問安,而恭惠王后忌辰相値,十六日退行之意,敢啓。傳曰,知道。
傳曰,今下弓矢,淸城僉使高信處,給送。以上朝報
上在昌德宮。停常參·經筵。
恭惠王后忌辰。
下直,恩山縣監邊命益,漣川縣監睦處善。
卯時辰時,日暈。申時,太白見於未地。
朴長遠,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
傳于林曰,政事,明日爲之。以上燼餘
明日王世子中殿問安時,出宮正時,卯正一刻。
吏曹啓目,內侍敎官金萬英除授後,過限未上來,改差,何如?啓依允。
謝恩使書目,臣等一行,本月十二日越江事。以上朝報答禮曹草記曰,依啓。今後使之勿爲恐㤼。內下記草
上在昌德宮。停常參·經筵。
申時,日暈兩珥,白氣出自兩珥,長各五六尺許,廣各尺許,良久乃滅。夜四更五更,月暈。
王世子,慶德宮中殿問安。答曰,入來。
金南重啓曰,事變假注書鄭晳,時無職名,令該曹,依近例付軍職,何如?傳曰,允。
有政。吏曹判書沈詻病,參判林墰進,參議沈之源都試進。都承旨金南重進啓曰,判書沈詻病不來,參議沈之源都試進去,小臣獨政未安,何以爲之?敢稟。傳曰,仍爲之。
以金應祖爲執義,李行遇爲大司諫,二行缺李垕爲注書,金嶷爲校書正字,金重鎰爲副修撰,二字缺昌爲副校理,金弘郁爲副應敎,李有淐爲直講。傳曰,副修撰加望。
兵曹判書李時白都試進,參判韓必遠都試進,參議金壽翼世子陪衛進,參知閔應協進,右副承旨朴長遠進。
以李之恒爲護軍,柳慶昌爲副護軍,李海昌爲副司直,河溍·鄭斗卿·孔大信爲副司果,盧綻爲副司正,李休徵爲副司勇。
朴長遠,以兵曹言啓曰,今日訓鍊院,己丑年春夏等禁軍武藝開場,與政事相値,分司,何如?傳曰,允。
林,以內醫院官員以都提調·提調意啓曰,閭閻之人,凡有病患,尙且擇藥用之,況此進御之藥,是何等事,而尋常看過也?本院以到監營,沈水之弊,每每申飭,而今此春等藥材,多以陳材充送,退送過半。監司,不爲擇封,審藥,非但不爲精擇,如當歸·柴胡·獨活等材,靑綠腐朽,沈水取潤之弊,終至於此,審藥用奸之事,極爲驚駭。江原監司推考,審藥拿鞫定罪,何如?傳曰,允。
朴長遠,以兵曹言啓曰,今四月十五日,正兵張順化稱名人,自金虎門入來,差備門外擊錚,極爲駭愕,令攸司,囚禁治罪。同門守門將孫實,常時不能禁斷,以致闌入,亦爲非矣,請推考。傳曰,允。
林,以禮曹言啓曰,京畿日次供上,宣惠廳·司饔院堂上,以本曹同議稟定事,啓下矣。宣惠廳有司堂上李時昉,自山城入來後,呈辭受由,本曹判書趙翼,亦在呈告中,待其出仕後,相議稟處之意,敢啓。傳曰,知道。
朴長遠,以軍器寺官員,以都提調意啓曰,前僉正孔大信,稱以本寺別造廳郞廳,付軍職冠帶,常仕,何如?傳曰,允。
朴長遠,以司僕寺官員,以提調意啓曰,外方諸員,每朔分番使數行缺今四月朔當番,谷山郡諸員二十二名,已過四五字缺形影,該邑官吏所爲,極爲駭異,若不隨現施罰,則馬政,勢將因此廢墜。谷山郡守白大璡,姑先從重推考,鄕所色吏,令本道,各別刑推,以爲怠慢官吏懲戢之地,何如?傳曰,允。
禮曹判書趙翼初度呈辭。傳曰,調理出仕。
傳于朴長遠曰,翁主吉禮等事目,啓下,單子入之。
司諫李袗啓曰,請澳·洛等罷職不敍。措辭見上答曰,勿爲强煩。
持平任重啓曰,澳·洛等,請命罷職不敍。措辭見上答曰,勿爲强煩。
朴長遠,以漢城府言啓曰,本府以詞訟重地,事務煩劇,非他司閑漫之比,而下人朔布,本無出處,故所屬書吏,只十餘人,而吏曹稱以輪回,每朔抽用,些少吏輩,勢難支吾,不得已自本府某條措備,移送價布,日以爲常。且此外又以私事,諸處使喚,迭相定送,無日無之,各該掌次知幹事之吏,不得一日留在察任,事甚未妥。所謂輪回使喚等事,元非法典所載,而難堪之勢,日以益甚,若不及時變通,則吏輩之訴悶,固不暇恤,而文書査覈之際,無以成形,委屬可慮。自今以後,一切革除,俾無仍前侵責之弊,何如?傳曰,不允。以上燼餘
京畿監司書目,安山郡守金念祖,亦當其趙搢等所犯發覺之初,以其事干等呈狀後考立旨,晏然成給,無意推覈,事極可駭,同金念祖爲先罷黜事。
平安監司書目,病重乞遞上疏上送事。以上朝報
答兵曹粘連曰,自古擧子,皆稱保人,而莫敢稱良,實畏該曹之定軍也。今則國綱板蕩,直書閑良,而該曹不以爲怪,又不用爲國任怨之言,今日兵曹,可謂殘且無能矣。至於校生,則業武赴擧者,法當除案自取之事,渠輩安敢怨上哉?今此回啓,似涉不察,更議處置。內下記草
上在昌德宮。停常參·經筵。
自卯時至申時,日暈。
大司諫李行遇,正言韓縝啓曰,請澳·洛等罷職不敍。措語見上臺諫之論,事體至重,其發其停,必循一時公議,決不可自信私見。李敏求事,論執逾月,久未回天,上下相持,徒傷體面,則商確停啓,未爲不可,而司諫李袗,政事,命下之後,不待僚員之出,竝與他啓,而一時擅停,有若汲汲者然,此曾所未有之擧,揆諸臺閣故事,豈當如是?不可一任壞了,以啓日後之弊,司諫李袗,請命遞差。答曰,依啓。澳等事,不允。
持平任重啓曰,澳·洛等,請命罷職不敍。措語見上答曰,已諭。
林,以兵曹言啓曰,幼學朴弘祿稱名人,自敦化門入來,差備門外擊錚,極爲駭愕,令攸司,囚禁治罪。守門將羅復昌,常時不能禁斷,以致闌入,亦爲非矣,請推考。傳曰,允。
申翊全,以吏曹言啓曰,臺諫有闕,政事,何以爲之?取稟。
平安監司鄭致和疏疏本缺啓下吏曹啓目,觀此疏內辭緣,則非但身有疾病,所陳情勢,似爲切迫,而此時兩界方面之任,去就甚重,非該曹所敢擅便,上裁,何如?啓,親病似不至大段,姑令勿辭察職。以上燼餘
江華留守趙啓遠,面議事,上來。
政院啓疊曰,事變假注書鄭晳,時無職名,令該曹依近例,付軍職,何如?傳曰,允。
弘文館啓曰,新除授副修撰金重鎰,時在京畿交河地,經筵入番事緊,請斯速乘馹上來事,下諭,依前例,館書吏給馬下送,何如?傳曰,允。
明日放榜時,開門差早。以上朝報
上在昌德宮。停常參·經筵。
酉時,日暈。
朴長遠,以都摠府言啓曰,今日入直軍士,當爲中日習射,而文武科放榜相値,不得爲之之意,敢啓。傳曰,知道。
持平任重啓曰,澳·洛等,請命罷職不敍。措辭見上答曰,不允。
大司諫李行遇,正言韓縝啓曰,請澳·洛等罷職不敍。措辭見上答曰,不允。
林,以禮曹意啓曰,昨日宗廟奉審後,左議政李景奭啓辭,令禮官,更考可據之例,他大臣處,亦爲下詢事。傳曰,依啓事,傳敎矣。判書趙翼,時未出仕,待出仕擧行之意,敢啓。傳曰,知道。
柳景緝,以兵曹言啓曰,軍器寺監造廳啓曰,啓下紙砲一百柄,今已准數畢造之意,敢啓。傳曰,知道。監造官及工匠,施賞事,傳敎矣。紙砲董役,都監郞廳專掌,而爲其傳習,使訓鍊都監旗牌官余鳳吉·金時達·安命男,稱以監造,終始督役,而其於論賞之事,係于恩命,自下不敢擅便,伏候睿裁。匠人則一等七名,二等十五名,亦令該曹,照例論賞,何如?傳曰,依啓。都監奇震興,加賞,郞廳及監造官,六品遷轉,已出六品者,陞敍。
傳于林曰,政事,明日爲之。
夜三更四更,月暈。五更,流星出心星中,入巽方天際,狀如拳,尾長五六尺許,色赤。以上燼餘
江原監司書目,高城前郡守李斗瞻,貿販魚物價租百餘石,江陵地査頓家入置罪狀,朝廷以處置事。
京畿監司書目,坡州地三陵寢奉審時,牧使張仲仁,終不出待,罷黜事。
左承旨宋國澤三度呈辭。入啓。遞差。以上朝報
答戶曹粘連曰,色吏沙工,罪同罰異,殊未妥當,其中主張者,明査處置。
答全州幼學李基業等疏曰,省疏具悉。疏辭旣已酌處,勿爲瀆擾。內下記草
上在昌德宮。停常參·經筵。
下直,順川郡守趙翯,陽德縣令尹垓。
自辰時至酉時,日暈。
有政。吏批,判書沈詻呈辭,參判林墰進,參議沈之源進,左副承旨申翊全進。
兵批,行判書李時白習陣進,參判韓必遠都試坐起進,參議金壽翼進,參知閔應協都試坐起進,右副承旨朴長遠進。
傳于林曰,孝明翁主出閤日,一等賜樂事,言于該曹。
以姜與載爲軍器正,尹有吉爲歸厚別提,李海昌爲吏曹正郞,成台耉·柳俊昌·鄭好仁·鄭之虎·成以性·權坽·任重·沈世鼎·洪宇遠·許悅兼春秋,鄭維城爲左承旨,吳爟爲義盈奉事,李蓍吉爲內贍直長,奇震興今加通政,崔振海爲安山郡守,沈爲司饔奉事,李晳爲掌令,姜與載爲輔德,以宋國澤·奇震興·李袗·李梓爲副護軍,假注書鄭晳爲副司猛。
傳于吏批曰,成楚客·任善伯,何官擬望乎?吏批啓曰,成楚客·任善伯,何官擬望乎事,傳敎矣。坡州,是路傍殘弊之邑,無以文官差遣,遍閱官案,可合之人絶乏,成楚客·任善伯,在於曾經侍從之中,而成楚客,則新被儒將薦,任善伯,則蒙敍後屢擬守令之望。玆敢相議擬望矣。今承聖敎,臣等不勝惶恐,伏地待罪。傳曰,知道。勿待罪。
吏批啓曰,新除授慶尙都事權興益,呈狀于政廳曰,今十二日,猝得左邊不仁之症,不省人事,轉倒須人,證勢日重,此是類中,差復登程,決無其望,入啓處置云。一時呈新除授黃海都事金鳴遠狀內,十三日夕,所騎馬驚突,墜落重傷,右脚違骨,負來京舍,專不運動,旬月之內,決無赴任之望,依例入啓處置云。權興益·金鳴遠等,除授旣久,將發之際,有此呈狀,若非病勢之危重,則必無如是呈訴,竝改差,何如?傳曰,依啓。
執義金應祖啓曰,臣於前月望後,重得寒疾,寒熱往來,頭痛咳嗽等症,一時交作中,因少愈力疾供仕,遂致增劇,晝夜呻痛,不省人事,頃日文武科放榜之日,未能趨詣班列,方在推勘中,而夢寐之外,猥叨言地,勢難仍冒。請命遞斥臣職。答曰,勿辭。
大司諫李行遇,正言韓縝啓曰,請澳·洛等罷職不敍。措語見上答曰,不允。
持平金以鏡啓曰,澳·洛等,請命罷職不敍。措語見上執義金應祖引嫌而退。疾病之來,人所難免,而未參班行,應被推勘,則勢難仍在本職,執義金應祖,請命遞差。答曰,依啓。澳等事,不允。
柳景緝啓曰,執義金應祖,再啓煩瀆,退待勿論矣。傳曰,知道。
林,以吏曹言啓曰,臺諫有闕,政事,何以爲之?取稟。以上燼餘
掌令李梓三度呈辭。入啓。遞差。
京畿監司南銑,各陵奉審後入來。以上朝報
上在昌德宮。停常參·經筵。
自昧爽至辰時,沈霧。申時,太白見於未地。
下直,慶尙左兵使金逷,昌平縣令朴烶。
傳于朴長遠曰,慶尙左兵使金逷引見。
持平金以鏡啓曰,澳·洛等,請命罷職不敍。措語見上答曰,勿煩。
大司諫李行遇,獻納洪命夏,正言韓縝啓曰,請澳·洛等罷職不敍。措語見上近年以來,爵賞過濫,暫有所事,輒蒙恩典,識者之寒心,久矣。今此紙砲之創,所費旣多,且有是非,而人不敢易言者,以其未試故也。奇震興,雖有一時監蕫之勞,遽陞頂玉之班,非但物情未快,奇震興,若以此濫受過重之賞,則亦必自愧于心,請還收加資之命。答曰,依啓。奇震興,厥功非細,且是忠臣之子,今此加資,未爲不可也。澳等事,亦勿瀆擾。
申翊全,以御營廳言啓曰,前牧使鄭知和,本廳都監已爲啓下,而身在罷散中,時無職名,依前例,令該曹付軍職,冠帶常仕,何如?傳曰,允。
申翊全,以兵曹言啓曰,當日私奴一孫稱名人,自宣仁門入來,差備門外擊錚,極爲駭愕,令攸司,囚禁治罪。同門守門將權得敏,常時不能禁斷,以致闌入,亦爲非矣,請推考。傳曰,允。
又以禮曹言啓曰,今年早春,則雨水太多,及至耕種之節,雨澤時降,多少亦適中,田畓皆優足,雖高畓,水皆盈滿,民得及時播種,多有立苗處,牟麥亦皆茂盛,頗有豐年之望。自月初以後,不雨者將至二旬,又有凄風連吹,每晝間炎燠太甚,朝暮則必寒涼,似無下雨之意,水畓擧皆乾涸,田亦皆乾甚,兩麥太半焦枯,若更旬日不雨,則必皆傷損,無望收穫。牟麥,乃民間命急之穀,若終至不實,則非但民食缺乏,田畓除草,亦難如意,農事極爲可慮。及此乾枯,不至太甚,特爲精禋祈祝,庶幾上格神明,惠以甘雨之澤,以活牟麥之枯,使西成有望。此正今日之急務,不拘常規,別遣近侍及宰臣,致祭于宗廟·社稷風雲雷雨山川,而不卜日以來二十四日設行,何如?傳曰,依啓。以上燼餘
校理洪處亮三度呈辭。入啓。遞差。
同知李廓上疏。大槪,陳情懇乞還收給馬之命事。入啓。答曰,省疏具悉。卿其勿辭往來。
大司憲韓興一上疏。大槪,腹下生腫,症勢深重,本職兼帶內局提調遞改事。入啓。答曰,省疏具悉。卿其勿辭,調理察職。以上朝報
上在昌德宮。停常參·經筵。
下直,明川府使李文偉。
林,以都摠府言啓曰,今日入直軍士,中日習射,請出標信。傳曰,知道。
司諫嚴鼎耉啓曰,臣猥以無似,濫蒙鴻造,前後歷敭,實踰涯分,絲毫無補,罪戾徒積,夢寐之外,新命又下,負乘雖懼,奔走是甘,而臣母,自今月初六日,重得感風,右脅之痛,痛勢苦劇,不能屈伸,臣憂遑煎,迫急於救藥,初九日放榜時,未得趨參班列,方在應推之中,決難冒居言地,請命遞斥臣職。答曰,勿辭。
持平金以鏡啓曰,澳·洛等,請命罷職不敍。措語見上答曰,不允。
以藝文館祈雨祭分排單子,傳于申翊全曰,前規如此乎?若非前例,則越次行祭,似或不可也。
申翊全,以禮曹言啓曰,頃日奉審時,本曹郞廳以左議政意啓曰,禮曹以憲府所啓,宗廟各寢鋪陳褥帳,續續改補,似涉煩瀆,限年全數改備事,覆啓,與本署提調一同奉審後,同議稟定之意,啓下矣。禮曹判書趙翼及本署提調沈詻,適有病故,臣景奭與禮曹參判許啓,參議申冕,今日,祗共奉審永寧殿·宗廟內外有頉處,該曹謹具啓聞,春奉審時,依近例隨破隨補,故就其尤者而,書啓。今此別奉審之擧,則意在定限全改,故凡係可改者,一一列錄,前後詳略多小之數,自不同矣。臣等仍竊伏惟念宗廟之內,宜無所不用其極,憲府之啓意,甚是矣,而祖宗朝流來之例,亦不可不考,問諸戶·禮曹故吏,則經亂之後,文書儀軌,散逸無存,而年限定式,了無聞見云。又問諸本署舊守僕,則以爲,隨其大小而補綴當處者,乃是丙子前近例,綃帳一幅有一破處,則改其一幅,地衣一立有一破處,則改其一立者,卽自前流來之規例,年限之定式數行缺一立之席,寸補尺緝,色樣不齊者,殊涉苟簡。此則似當依近例爲之,若必以限年爲可,則三年·五年,似太頻數,十年爲限,則又頗遼遠。且全改之時,則一廟之內,皆當改易,其爲煩瀆殆有甚焉。年限未及之前,雖有破汚處,未得輒改,則春秋奉審,適爲虛文之歸,此則不欲爲苟簡,而反有所未安,未知,何以則可以得宜矣。事體重大,不可率爾輕議,令禮官更考可據之例,他大臣處,亦爲下詢而處之,何如?傳曰,依啓事,傳敎矣。臣等竊念可據之例,旣無文籍可考,則只是究問故事於戶·禮曹舊吏及本署守僕等而已。以書吏守僕等之言推之,則限年全改之規,則皆云自前未有,隨破隨改,則乃是丙子前近例,綃帳地衣,有一破處,則改其綃全幅中全葉,自前流來之舊例云。此雖是下人口語,實是舊例如是,今日所當爲據者,只是此說而已。臣等之意竊以爲,限年定式,則大臣奉審之啓,旣備陳難便曲折,今之所議者,惟隨破隨改,及改其全幅全葉,二者而已。隨破隨改,憲府啓辭,所謂苟簡者指此也。今當從改其全幅全葉之說,以後以前流來舊規,大臣啓辭之意,亦如此,今以此爲之,恐是宜當,但綃帳渝色者,只是緣近地蒸濕而然,故只下端數寸許色變,而其上,則其色不變云,近例隨破隨補者,實以此也。且新設之時,每幅或有尺短者,則以他綃,連而造之云,然則有所繼續,恐非爲害也。其渝色處寸寸補綴,則其色不純,其於瞻觀,固甚駭異,若盡其渝色者,長數尺改之,則其色不至殊異,似無不可,而廟中之事,體面莫重,臣等不敢容易議定,更議于大臣,何如?傳曰,允。
大司諫李行遇,獻納洪命夏,正言韓縝啓曰,請澳·洛等罷職不敍。措語見上近年以來,爵賞過濫,暫有所事,輒蒙恩典,識者之寒心,久矣。奇震興,以一時監董之故,遽有陞資之命,物情之致訝,臣等之請收,固其所也。昨承聖批,褒忠及嗣之意,孰不感歎?第以微勞,濫施賞典,殊非愛惜名器之道,請還收奇震興加資之命。司諫嚴鼎耉引嫌而退。親病苦劇,急於救藥,則未參班列,勢所固然,而方被推勘,不可仍在言地,司諫嚴鼎耉,請命遞差。同知李廓沐浴之行,至有給馬之命,聖意殊出於優待,而亦或過矣,爲李廓者,只當惶恐感激而已。何敢偃然陳疏,乃請還收乎?揆之事體,猥濫,甚矣。李廓,請命推考。答曰,依啓。李廓疏辭,別無所失,勿爲推考。澳·洛等事及奇震興事,已諭。
申翊全,以禮曹言啓曰,以藝文館祈雨祭分排單子,傳曰,前例如此乎?若非前例,則越次行祭,似或不可也事,傳敎矣。目今不雨,川澤枯渴,而其中最急者牟麥,初甚可望,近緣久旱,焦枯已甚。臣等欲急行祈禱,昨日啓辭,請不拘常規,別遣近侍宰臣,祭于宗廟·社稷·風雲雷雨山川矣。今承聖敎,考諸前規,則初次祈雨,行於三角山·木覓山·漢江·風雲雷雨山川雩祀等處,今亦依前例,以二十四日,設行於三角以下諸處,而令漢城府,修溝壑,淨阡陌,掩骸等事,一一依前規擧行,何如?傳曰,依啓。
林啓曰,司諫嚴鼎耉,再啓煩瀆,退待物論矣。傳曰,知道。
初昏,地震。夜五更,有霧氣。以上燼餘
掌令尹珹三度呈辭。入啓。遞差。
判尹尹履之上疏。大槪,願得數日之由,歸省亡父墳域事。入啓。答曰,給由馬,澆奠牀備給。以上朝報
御營廳啓曰,以執義金弘郁所啓,備邊司回啓,御營軍旣給三保,立番之時,又給料食,亂前立番,以五六年爲一次,亂後停其番次,至有十年不立番者,其役愈歇,願屬者愈衆,或有圖出行移入屬者,厥數旣多,冗雜太半,抄出精銳,因爲御營軍,不才無能者,竝令汰定他役云者,亦不無意見,而御營軍給保只是一人,而未得一保者,間亦有之。此則似欠詳聞,而分番精抄等事,姑待大將差出,商議變通,爲當,何如?傳曰,依啓事,傳敎矣。本廳軍兵設立之初,試砲試射擧沙抄擇,故身年俱健,人皆稱其精銳矣。厥後募入路廣,願屬者多,人反病其冗雜,諫臣啓辭,實出於此也。但軍兵散處於外方,健弱才否,勢難倉卒閱覈。臣李浣,姑待秋成,巡閱三南,試其才藝,揀精汰冗之意,都提調臣金自點,頃於榻前屢次陳達矣。給保一事,當初事目,則只給一保,而丙子九月,故臣完豐府院君李曙,欲使本營軍兵,各備戰馬甲冑,準給三丁之意,啓請蒙允,事未及行,旋値亂雜,軍兵等旣無辦馬備甲之事,而猶踵舊令,占得三保者,亦多有之。考出軍案,則有三保者,五百六十名矣。臺諫所謂,冒得三保在在皆然云者,必指此輩而言也。臣李浣點檢之時,或令此輩,依前啓下事意,責備甲馬,或艱於辦備,則抽出三保,移給無保之人,似合機宜,而至於分番一款,今方編束隊伍,待其完畢,更稟定奪,何如?傳曰,允。以上備局謄錄
持平金以鏡,安山地掃墳呈辭。入啓。給由馬。朝報
上在昌德宮。停常參·經筵。
自昧爽至辰時,沈霧。未時,日暈。申時,太白見於未地。
下直,渭原郡守權恭,臨淄僉使李震英,舒川萬戶丁彦甲。
大司諫李行遇,獻納洪命夏啓曰,請澳·洛等罷職不敍。請還收奇震興加資之命。措語見上自經亂離,客行相續,驛路之凋弊已久,至於畿驛,尤甚無形,傳命之際,亦患遲滯,將有渙散之形,決無支撑之勢。自今以後,限驛路蘇復間,在外侍從承召之外,私自受由者,請勿給馬,以除一分之弊。答曰,已諭毋煩。給馬一事,受由不頻,勿廢舊規。
持平金以鏡啓曰,澳·洛等,請命罷職不敍。措語見上答曰,須勿堅執。
金南重,以忠勳府言啓曰,完川君崔來吉,自二月初重得感冒,渾身痿縮,手足痿痺,趁未發汗,轉輾彌留。近日以來,元氣大敗,瘦悴到骨,寒熱往來,食飮專廢,手足且有浮氣,今則泄瀉兼發,痰喘亦盛,委頓枕席,不省人事,症勢危劇云。係是勳臣,故敢啓。傳曰,知道。遣內醫看病。
傳曰,史官一員待命,騎馬三匹立之。
獻納洪命夏啓曰,臣自春徂夏,一病纏身,精神慌亂,不堪供職,而屢叨匪據,冒呈長單,則旋遞旋拜,惶感所至,亦不敢一向言病,出謝新命,黽勉行公者,纔數日矣。今日代行城上所,來到臺廳,始聞憲府推勘公事,則頃日別試放榜時,不參人員,竝令現告云。臣於其時,雖無實職,亦以身病,旣不進參,則何敢晏然不爲之現告乎?且昨日,司諫嚴鼎耉避嫌處置時,頓自妄却,亦參請遞之論,昏謬顚錯之失,至此尤大,何敢一刻苟冒言地乎?請遞臣職。答曰,勿辭。
林啓曰,獻納洪命夏,再啓煩瀆,退待物論矣。傳曰,知道。
林啓曰,內乘來言,自今日至明日,東西道洗馬云,敢啓。傳曰,知道。
夜五更,流星出心星下,入巽方天際,狀如鉢,尾長五六尺許,色赤。以上燼餘
行司直金壽賢上疏。大槪,老病日深,曠職已久,兼帶平市提調及知經筵,亟賜鐫免,以便公私事。入啓。答曰,省疏具悉。卿其勿辭,調理行公。
漢豐君崔應一,溫陽地,子息成婚呈辭。入啓。給由馬。以上朝報
上在昌德宮。停常參·經筵。
藥房都提調金自點,副提調金南重啓曰,近來旱乾,凄風日甚,朝晝異候,伏未審此際,玉候調攝,比前,何如?臣等不勝區區伏慮之至,敢來問安。答曰,與前一樣。
以大司憲韓興一罷職傳旨,傳于朴長遠曰,此是實病,勿爲罷職。
鄭維城,以刑曹言啓曰,本曹奴婢,皆是賊人後裔,不可爲闕內之役,故前者曹奴乺男,別監啓下,旋卽入啓除下,曹奴壬生,差定禁漏使令,又爲入啓汰去矣。別監之任,出入差備,與禁漏使令,輕重懸焉。今以曹奴芮自一,陞差中殿別監,有違規例,別監芮自一,改差,何如?
朴長遠,以備邊司言啓曰,丁丑被擄大吉稱名人,上年七月出來,拘留於寧邊府矣。衿川居大吉之母私婢龍今呈訴于本司曰,其子大吉,萬死生還,而中路拘留,極爲悶迫,願許放送云,故以呈本官,根着査覈牒報事,題送,則本縣牒報內,大吉之被擄的實,且有根着云,有根着人,解送本土,亦有前例,使之保授之意,平安監司處,分付,何如?傳曰,依啓。
事變假注書鄭晳,新恩掃墳受由,代李晩吉爲之。
傳于朴長遠曰,大臣·備局堂上引見。以上燼餘
修撰尹鏶三度呈辭。入啓。遞差。
大司諫李行遇啓曰,獻納洪命夏引嫌而退。放榜之日,雖在散班,旣被推勘,勢難仍在言地,請命遞差。答曰,依啓。
禮曹判書趙翼上疏。大槪,敢陳所見,因以病重乞遞事。入啓。答曰,省疏具悉卿意。卿其勿爲控辭,調理察職。
延城君李時昉,身病出仕。
修撰金重鎰,在外入來。
江華留守趙啓遠,面議後還下去。
榻前,大司諫所啓,澳·洛等罷職不敍事。上曰,被罪三十年,屢經大赦,敍用未爲不可。又所啓,給馬一事,雖有勿廢舊規之敎,亂後驛路凋弊,畿邑尤甚,萬無支撑之勢,自今以後,侍從自外承召之外,請勿給馬事。上曰,三司之官·秩高宰臣之私馬往來,有傷事體,間間給馬,何傷之有?
府前啓,澳·洛等罷職不敍事,停啓。以上朝報
政院啓曰,今日引見時,戶曹判書元斗杓所啓,江華素無物力,而奴婢尤小,不成模樣,其地所居各司奴婢,元數不多,而其身貢該曹所需,不甚關緊,盡數移屬本府,以爲使喚,何如?上問于大臣曰,此言,何如?領相金自點對曰,戶判之言,是矣。無發落取稟。傳曰,依啓。
引見時,領相所啓,伏見江華留守趙啓遠狀啓,多有議處之事矣。上曰,留守遍覽江都,形勢,何如?啓遠曰,大槪已載狀啓,而其餘曲折,難可盡陳,天塹雖險,防備甚難,如欲作萬全之地,則人力之多少,歲月之久近,非臣淺見,所可逆料,徒恃天險,不修人事,則將未免棄地。左相曰,晝則登高瞭望,夜以烽火相應,相置陣之地,使大軍小軍,形勢相倚,倉亦隨便列置,如火藥必須點火,豫作庫間於四面,軍器亦隨便移置,可爲沿海倉卒之用矣。啓遠不可數來,可爲之事,趁今分付,可矣。上曰,軍器雖置府中,臨亂可以移用,倉則在前已有西南造作之事矣。啓遠曰,前有兩倉,丙子之後無之,而有其基矣。上曰,倉則不難,速造,可也。兵判所啓,我國形勢,旣無江都之比矣。先罷牧場,以禁豪猾之冒占,各島將官,亦可招授信地,騎步之應入江華者,亦豫爲分授信地,可矣。上曰,禦敵之道,不在城與兵,專在於將,以予所見,論將當先。領相曰,江華牧場馬,千有餘匹,江華之屬島五,南陽之屬島四,仁川之屬島三,馬或百餘匹,或五六十匹,或三四百匹,本府馬匹,宜擇洪淸道廣闊之島移置矣。丙子年間,不爲移置而縮其場,以致二百匹之斃,今若依前爲之,馬多損矣,待秋成移置,何如?上曰,罷牧而許民,雖可矣,旣罷之後,民不入而士大夫冒占,則有何益乎?若使江都,無片土之荒,則罷牧亦可,不然則馬政亦重,不可率爾爲之。仍問曰,江都果無陳荒處耶?啓遠曰,丙子亂前,無陳荒之處,而今則民皆任便好耕之餘,皆陳廢矣。上曰,罷牧場,則陸民可以雲集耶?啓遠曰,耕空地而無賦役,則民可來,而至於雲集,難保其必然。上曰,未起耕,幾何?啓遠曰,二百餘石落只矣。上曰,牧場之許耕,非矣,牧子雖或可耕,不干之民,盡爲耕食,則水草不好,馬漸漸瘦瘠,未知此患,始於何時?領相曰,此乃李曙在時定奪之事也。司僕寺用處甚多,前則司僕巨達雇立爲之,今則牽馬輩殘老,不可用巨達,以諸員定立,似無臨亂逃散之弊矣。上曰,各處牧場船隻措備之事,前果有敎,而此乃指已起耕處也。不可漸漸入耕,監牧官不賢,則其所犯禁,在此何知乎?領相曰,頻頻申飭矣。上曰,每見點馬之數,漸縮於前,此可怪也。領相曰,一番點馬之後,死馬之數甚多,意是驅入場內時,致傷而然也。元數旣不實,點閱之數,亦非眞的,可慮可慮。上曰,起耕多,故有此患也。時白曰,千百年經營,政爲一日之急也。若罷牧場,則禁士夫之冒占,啓遠,固能之矣。旣以江都爲保障,則何恤於馬乎?臣愚以爲破牧場,而屬之啓遠,使之募民耕食,可也。爾徵曰,牧場之爲弊最大,馬若奔逸,則田畝多損傷,內有一二大川,民皆欲作灌漑之所,罷之誠是,而許耕之人,以軍爲號,則大有益於保障。上曰,牧場罷,則陸民移入耶?啓遠曰,陸民移入之遲速,不可豫料,而民情皆革罷,故臣下直之日,敢有陳達,而今往見之,則鄕民聞革罷之言,欣欣然有喜色。若罷則外方之民,必來耕食,而一年之內,盡入耕食,則臣亦難料。上曰,若江都之民,移入耕食,則殊無革罷之本意矣。啓遠曰,牧場當罷之議,自戊午年有之矣。今雖罷之,豈有大益於保障,而但民情皆以爲,不罷此場,非孔子貴人賤馬之意,今若罷之,臣雖無狀,豈許士夫之冒占乎?分授之後,詳細懸錄,則某某耕食,可以灼知矣。上曰,其地民,決不可給。此論,自先朝有之,而有不可者三,一則馬政爲重,二則士夫冒占,三則官員非人。無三者之患,則罷之可矣,此留守當善爲之,此留守時罷之馬,則移於海西空島。領相曰,啓遠若不善爲,則還爲移置,亦可,至於設倉峙糧造軍器,速令擧行,設倉,則自該曹給財力,令本府造作,待秋成爲之,可矣。上曰,依爲之。留守上來,聽其所言,給之,可矣。軍器,則自軍器寺造送,自前所送兵器,不爲不多,而大砲裂破云,此後則造送兵器,不可如是爲之。延城君李時昉所啓,紙砲之制,亦可用於守城。臣意以爲,優數加造,欲用於南漢矣。上曰,有餘力則依爲之。又所啓,南漢之事,曾已備陳,而城堞必使完繕,軍糧欲爲儲峙,而逋欠之數多,實緣臣之無狀矣。今番往見,則城堞多有毁圮之處,故欲爲修築,而倉舍亦欲造成,已聚材瓦,啓請僧軍,南月臺亦有將圮之勢,趁此霖雨前,欲爲改築,而必多費人力矣。炮樓等處,曾以勅使之故,盡爲毁撤,瓦石空積,若有敵兵,則必爲屯駐之地,不可不修補,此等大役,將何以完了?臣往來看役,必肅拜而行,則似涉煩弊,以單騎除辭朝,往來,何如?上曰,此甚便當,依爲之。脫有緩急,卿當入守其城,卿其勉之。左相所啓,子砲造作之事,前已陳啓,而長銃最利於禦敵,軍器寺造作長銃,似當。長銃造作之意,亦言于摠戎使金應海,則都監方爲修補,此役畢後,當造長銃云。長銃比於常用鳥銃,則造作功役,差遲五日云矣。上曰,是所謂長銃者耶?李時白曰,然。上曰,所謂長銃,其長幾何?時白曰,大於常用之銃,中數則不如短銃,而致遠則有倍矣。最好於守城,而不便於行軍矣。左相曰,禦南敵之長技,長銃最好矣。上曰,江都備禦之用,莫如大砲,統營之物力,甚多云,使之隨便造成,輸運江都,爲當。左相曰,令統營造作大砲,而紙砲亦爲造作以送,宜當矣。上曰,參半爲之。以上備局謄錄
上在昌德宮。停常參·經筵。
輔德沈之漢三度呈辭。入啓。只遞本職。
吏曹判書沈詻箚子。大槪,病勢益重,冒死陳情,本職及兼帶,懇乞遞免事。入啓。答曰,省箚具悉至懇。卿其勿爲固辭,調理察職。
禮曹,專經文臣,業經懸錄,周易,崔逸·金鉽·宋光心·黃儁耉·崔應天·盧亨夏·南天澤·申最·許悅·鄭榏·吳翮·吳斗寅·呂閔齊。書傳,吳挺緯·李震夏·趙嗣基·朴增輝·鄭庥·李正英·金益煦·鄭晳。詩傳,任重·李英馧·金九鼎·南龍翼·李慶徽·趙龜錫·金始振·元萬石·李端相。春秋,李慶億·申混·李泰淵·李溟翼·閔鼎重,殿講乙良,一年內四孟朔十一日爲定,今年十月爲始擧行。啓。
禁府,前高城郡守李斗瞻,拿囚。啓。以上朝報
上在昌德宮。停常參·經筵。
自昧爽至卯時,有霧氣。巳時·午時,日暈。申時·酉時,日暈。夜二更,巽方有氣,如火光。
大司憲韓興一三度呈辭。入啓。只遞本職。
正言韓縝三度呈辭。入啓。遞差。
傳曰,政事,明日爲之。
禮曹啓曰,侍講院啓辭,王世子以,上番兼弼善沈大孚,方爲入直,而乃舊時師傅也,書筵入侍之時,禮貌似當有異於他官,問于該曹事,下令于下番矣。令禮官定奪之意,敢啓。傳曰,知道事,傳敎矣。師之爲尊,固禮之大節,然王子·大君師傅,則只是設官,而授之書者也。非如古人服勤至死,事之如君父者也。雖禮當尊待,與匹夫之爲師弟子者有異,若匹夫所父事之師,則己雖尊貴,不敢改其師弟子之禮,若大君時師傅,則事體自不同,不可終始以師弟子,處之,而今則其職,乃宮官也。恐當以待宮官者,待之,不可以曾爲師傅而有異也,若或以私恩,有所優待則,可也。書筵入侍,自有體面,恐不可以私撓之也。臣等之意如此,敢啓。傳曰,知道。
戶曹啓曰,新除授佐郞宋明奎,謝恩肅拜,還家之路,落馬重傷,受由調治,已至一旬,日漸加重,差復無期。本曹事務,比他司煩劇,而郞官各有所掌,不可久曠,宋明奎改差,其代令該曹,各別擇差,何如?傳曰,允。
又啓曰,廣興倉官員,田稅米太,百官祿俸,專掌出納,爲任極重,若非剛明廉潔之人,決難堪當,而主簿金世豪,爲人闒葺,門地卑微。與下輩比肩出入,至於頒祿之時,若見相識士夫家奴,則輒下庭相揖,取笑同僚,羞與爲伍。且稅米捧納之際,多有麤鄙之事,米麪重地,不可仍在,金世豪汰去,其代,令該曹各別擇差,何如?傳曰,允。
正言洪宇遠,在外入來。
京畿監司書目,安山郡罪人趙搢及其子箕後,所犯事情,已爲歸一,令該曹,覆啓處置事。以上朝報
上在昌德宮。停常參·經筵。
檢閱趙龜錫,實錄曝曬事,江華地,出去。
戶曹判書元斗杓,原州地掃墳呈辭。入啓。給由馬,澆奠牀備給。
吏曹啓目,承文權知副正字,金益煦·呂閔齊·李溟翼·姜裕後·金堯欽·元萬石·李端相,口傳。啓依允。以上朝報
有政。吏批,以李禬爲校理,李克誠爲黃海都事,沈世鼎爲兵曹佐郞,李袗爲忠原縣監,奇震興爲坡州牧使,黃儁爲戶曹佐郞,李汝澤爲慶尙都事,宋光心爲承文博士,申最爲承文著作,南龍翼·李晩吉爲承文正字,李震夏爲承文副正字,禹惟一爲成均學錄,朴安期爲校書著作,高進問爲校書副正字,洪命夏爲修撰,金應祖爲直講,韓興一爲知敦寧,姜與載爲輔德,韓縝爲禮曹佐郞,沈詥爲廣興主簿,李梓爲弼善,嚴鼎耉爲尙衣正,李奎老爲兵曹正郞,金弘郁爲執義,沈之漢爲司諫,柳俊昌爲掌令,李天基爲獻納,趙翼爲大司憲,尹㻩爲正言。吏批政事
上在昌德宮。停常參·經筵。
平安監司書目,情勢憫迫,冒萬死,更乞遞免事。啓下吏曹。
兵曹啓曰,卽者差備門外闌入現捉僧人戒敏·匠人宋應立及主人砲手朴種介等,鉤問捧招,則戒敏,本以懷德甕匠金石龍子。七歲爲僧,時居連山古源寺矣。以四寸兄左司前哨砲手宋逸立,免身顧見事,持木綿二十匹,今月二十四日上京,止接于砲手朴種介家,得着號衣,與四寸宋應立,欲爲觀光,闕內入門之後,迷不知東西,如是冒犯云云。宋應立則亦以懷德甕匠上京,而所供,與僧人一樣,朴種介則出往市上,全不知入闕事狀云云。大槪變着衣服,以僧徒無役之人,橫行差備門外,極爲驚駭,其爲情迹,以平問決棍,萬無輸實之理,各人等,竝令攸司,嚴問處置,當該守門將,亦難免雜人闌入之責,請推考。傳曰,依啓。守門將,先罷後推。
院啓,請澳·洛等罷職不敍。措語見上答曰,勿煩。前啓,侍從自外承召外,請勿給馬事。停啓。以上朝報
答兵曹草記曰,知道。此單子不爲待開門入啓,本曹官吏,難免怠慢之失矣。內下記草
夜三更至五更,巽方有氣如火光。以上內下日記
上在昌德宮。停常參·經筵。
校理趙復陽三度呈辭。入啓。遞差。
政院啓曰,都承旨金南重,異姓四寸兄前郡守崔茂身死,服制已行四日,出仕,何如?傳曰,允。
禁府,李斗瞻元情公事判付內,除刑推議處。
刑曹啓目,粘連京畿監司啓本云云。安山罪人趙搢等,倫紀大變,發遣敬差官,推覈處置,何如?啓依允。以上朝報
上在昌德宮。停常參·經筵。
吏曹啓目,粘連平安監司鄭致和辭狀云云。觀此所陳辭緣,則情理實出於萬分切迫。苽限未遠,至煩再辭,孝理之下,似當從願是白在果,方伯進退,該曹不敢擅便,上裁,何如?啓遞差。
注書李杭,積城地,應敎沈大孚,南陽地,掃墳呈辭。入啓。給由馬。
全南監司書目,康津縣監李太芳,病重罷黜事。
院啓,請澳·洛等罷職不敍。措語見上答曰,毋庸强執。
兵曹啓曰,本月十八日宗親府甘結內,芙蓉香劑造時,硏末軍四名,限畢役,依例定送事據,本曹甘結于衛將所矣。今見衛將所所報,則上項硏末軍四名,自今月二十二日,連日定送,今至七日,硏末之役,迄未垂畢,開月仍爲定送當否,自曹參商處置云,欲知硏末遲速,招問本府當該色吏,則所入材料,未備之故,時未始役云。硏末軍定送,雖是前例,材料裒集後甘結,尙且未晩,而軍士定送,已至七日,尙未始役云,軍士四名,閑遊七日,必無是理,本府當該色吏用奸之狀,極爲痛駭,令攸司,囚禁重究,以爲警後之地,何如?傳曰,允。
宗親府郞廳,以有司堂上意啓曰,本府臘藥等物劑造時,硏末軍士,依他司例,自該曹定送,乃是規例也。今此本府甘結中,別無自某日定送之語,則雖未及畢劑,所當探知作末日,依例定送,而該曹泛然甘結于衛將所,衛將矇矓出定之後,不報本府,而已過累日,欲免其責,以軍士閑遊,歸咎本府。兵曹徒憑衛將之報,不諒其間事勢,本府色吏啓請囚治,循例甘結之色吏,有何用奸於其間乎?下人被罪,固不足言,而事違常例,誠極駭異。軍士調用,是何等事,而不爲探問,累日分定,置之相忘之域,不爲牒報之罪,應有所歸,當該衛將,從重推考。兵曹色吏及衛將所色吏等,竝令攸司,囚禁重究,以爲警後之地,何如?傳曰,依啓。
吏曹啓曰,平安監司有闕,政事,取稟。以上朝報
上在昌德宮。停常參·經筵。
吏曹啓曰,平安監司有闕,依前例,令備局,議薦,何如?傳曰,允。
明日王世子,慶德宮問安時,出宮正時,卯初一刻。
吏曹,京畿推考敬差官,韓縝,落點。
院前啓,澳·洛罷職不敍事,停啓。以上朝報
自卯時至酉時,日暈。以上內下日記郞廳金弘澤校正。日記廳郞廳趙景觀書。
上在昌德宮。停常參·經筵。
自辰時至酉時,日暈。夜一更,火星入太微星西垣內。五更,流星出虛星下入北斗星上,狀如鉢,尾長五六尺許,色赤。
藥房都提調臣金自點,副提調臣金南重啓曰,凄風日吹,旱乾太甚,朝晝之間,寒熱異候,伏未審此際,玉候調攝,比前,何如?閭閻多有感冒之症,近日風氣,不宜於調攝,臣等不勝區區伏慮之至,敢來問安。答曰,近得寒疾,而不至大段矣。
藥房再啓曰,臣等伏承近得寒疾之敎,不勝憂悶之至。雖不至大段,趁卽和解,可無彌留之患,卽爲入診,詳知症候然後,可以議藥,敢啓。答曰,症候當言于醫官,勿爲入診。
藥房三啓曰,臣等與李馨益,朴頵及諸御醫等,詳細商議,則皆以爲,以症錄見之,則非感寒而乃感風也。金銀花茶力弱,非二三貼,所可發表,而似是自汗也。當用和解之劑,李馨益以爲,寒縮頭痛昏困,夜則煩熱等症,或似前日所患之候,或似瘧疾,或似感風,三者之中,必須辨別然後,乃可議藥,而相似之症,若不診候,則難可辨別,趁卽入診,詳審脈候然後,議藥爲當云。敢此煩稟。答曰,依啓。
藥房四啓曰,臣等卽與入診醫官及諸御醫等,詳細商議,則皆以爲,脈度浮數,而肝脈絃長,肺脈洪數,鼻出淸涕,乃是感冒之候也。人蔘羌活散,加乾葛一錢·黃芩酒炒七分,倍元入柴胡,連進二貼,和解風熱,宜當云。依此劑入之意,敢啓。答曰,知道。
藥房口傳問安,仍啓曰,卽今症候,何如?癮疹已消云,熱勢加減,如何?似是瘧疾之候,切勿飮冷之意,敢啓。答曰,知道。
藥房又啓曰,臣等卽與諸御醫等,詳察粉板前後書下症錄,反覆商議,則明是瘧疾。朝者議藥中,倍柴胡加乾葛者,慮是瘧候之意也,而主藥,則治感風也。今則瘧熱爲主,皆以爲,加減淸脾湯,加知母·乾葛·升麻各一錢,連進二貼,而瘧候方盛之時,則不可用藥,加減淸脾湯不可用之於今日也,明曉煎進,宜當云。李馨益亦言,瘧候必用下鍼,期於速治云,當發之日,日出時受鍼,爲當云。依此劑入,而臨時受鍼之意,竝此仰稟。答曰,知道。以上藥房日記
備邊司啓曰,北道開市淸人,旣已撤歸,依前例,戶部回咨,令承文,院豫爲撰出,以待前頭使臣之行,順付入送,何如?答曰,允。
吏曹疊啓曰,平安監司有闕,依前例,令備局議薦,何如?傳曰,允。
備邊司,平安監司薦望,鄭維城落點。以上備局謄錄
李正英,果川地掃墳事。啓。傳曰,給由馬。
漢城府草記。答曰,令該曹,囚禁刑推,捕捉軍官,各別論賞。內下記草生松木斫伐事
上在昌德宮。停常參·經筵。
未時,日暈。
藥房都提調臣金自點,副提調臣金南重啓曰,夜間玉候調攝,比昨日,何如?昨夕之後,熱候,何如,而寒縮不爲復作耶?痛止之後,例多汗出,未審,何如,而引飮,亦復何如?患瘧翌日,例極憊困,臣等不勝憂悶之至,敢來問安,竝此仰稟。答曰,氣候與昨無異,寒縮之症,不爲復發,而夜間汗出頗多,引飮熱候,時無加減矣。
藥房再啓曰,臣等伏聞下問於李馨益·朴頵之敎,不無致疑於非瘧。臣等與諸御醫等,反覆商確,則皆曰,以批答及粉板書下症錄見之,感風成瘧明白,而凡瘧不一其種,此則感風熱瘧也,治之若遲,累度發痛,則恐傷元氣,此所以臣等及諸御醫之悶慮者也。閭閻間治瘧,俗方多端,或效於尋常之方,或遲於相當之藥,而當發之日,鍼效爲最,感風熱作,則火鍼添熱矣,只宜葉鍼瀉熱云,此則李馨益之意也。脈候浮數,乃是感風而發,仍成瘧候矣,不可專用治瘧之劑,昨入加減淸脾湯,雖主瘧候,兼治感風,而以今日書下症錄參商,則疎散淸熱,所當先者,此藥,時未進御,姑爲停止,而人蔘羌活散,加乾葛·黃芩酒炒·知母鹽水炒各一錢,黃柏鹽水炒褐色,五分倍柴胡,先進二貼,宜當。此藥兼治瘧候,而引飮之時,乾葛能治瘧止渴,作茶時時進御,亦當云。明日,日未出時,亦爲受鍼之意,敢啓。答曰,依啓。
藥房問安口傳啓曰,聖候未寧,今至五日,熱勢頗盛而湯藥進御,只一服,難以疎散熱氣。諸醫皆以爲,卽刻又煎一服,臨臥更進,宜當云,敢啓。答曰,一樣,藥則又爲煎服矣。
口傳再啓曰,今日進御九味淸心元,幾丸乎?冷水進御,則後有頭痛之患,切勿進御,爲當。答曰,九味淸心元,則三丸進御矣。以上藥房日記
京畿監司南鐵,楊州地掃墳事。傳曰,給由馬,澆奠牀備給。
傳曰,旱災至此,極爲悶迫,令該司,審理冤獄。以上內下記草
義禁府啓曰,冤獄事,命下矣。審理一事,所係重大,依近例,問于大臣擧行之意,敢啓。傳曰,知道。以上禁府謄錄
上在昌德宮。停常參·經筵。
酉時,日暈。夜一更,木星順行,犯太微垣左執法。
藥房都提調臣金自點,副提調臣金南重口傳啓曰,夜間熱勢,何如,寢睡,何如?湯藥旣已進御乎?痛勢,亦復何如?敢此問安。批答未下前,日未出時受鍼。入侍,都提調金自點,副提調金南重,醫官李馨益·朴泰元·朴頵。受鍼穴處十三穴,執鍼,李馨益。診察後,金自點·金南重榻前問安。答曰,夜間煩熱,不得寢睡,受鍼後生脈散一貼,金南重監煎,辛德淸陪進。受針後金自點·金南重問安。答曰,知道。以上藥房日記
知敦寧府事韓興一上疏。答曰,省疏具悉。卿辭如此,內局提調,當勉副焉。
右捕廳草記。答曰,依啓。厥父亦令治罪。以上內下記草
義禁府啓曰,遵依明旨,就于大臣,反覆商議前後罪籍及時推之人,竝爲別單開坐,而參酌罪犯輕重,情或可恕者,則各其名下懸錄。且囚推之類,則時未結末,不敢輕議,而其中所犯,與科場用私有間者,則亦於名下懸錄以入,伏候睿裁。以上禁府謄錄
上在昌德宮。停常參·經筵。
藥房都提調臣金自點,副提調臣金南重啓曰,夜來玉候調攝,比昨夕,何如?頭痛煩熱寢睡,亦何如,米飮亦爲進御乎?臣等不勝憂悶煎慮之至,敢來問安。答曰,諸症一樣,而頭痛比昨有加矣。
傳曰,此時頭痛止,而癮疹還盛,欲服專治癮疹之藥,議藥以入。
藥房再啓曰,專治癮疹之藥議啓事,命下矣。臣等,卽與諸御醫等,反覆商議,則皆以爲,淸肌散,專治癮疹之藥,而所入諸材,與人蔘羌活散皆同,而只無蟬殼一材,添入蟬殼,則卽爲淸肌散,前用人蔘羌活散添入蟬殼五分,更加玄蔘酒洗一錢,依此劑入之意,敢啓。答曰,知道。
藥房口傳啓曰,臣等與李馨益詳議,則李馨益以爲,近日玉候,不得水剌,氣甚虛弱,明早十三穴葉鍼,臨發時火鋥,一日再度,不宜於虛弱之時,不如臨時火鋥之,爲宜也。敢此仰稟。答曰,知道。症候一樣。仍爲下問于醫官曰,此症候,先熱後寒,未有定時,何可臨時鍼乎?回啓曰,先熱後寒,寒後又熱,熱勢不已,與李馨益·朴泰元詳議,則皆以爲,平明葉鍼,宜當云,臨時勿爲火鋥,何如?答曰,依啓。又啓曰,熱勢重時,新汲井華水百沸湯,照氷浸出月經,和牛黃淸心元一二丸,進御,宜當,九味淸心元,則和井華水進御,切不過二丸,而半丸·一丸·或二丸,宜當云,敢啓。答曰,知道。以上藥房日記
禁府審理冤獄啓目。答曰,罪人繁多,病中察見不便,只稟處人,書啓。
有政。以趙絅爲內醫提調。吏批政事
上在昌德宮。停常參·經筵。
藥房都提調臣金自點,提調臣趙絅,副提調臣金南重夕問安口傳啓曰,臣等與諸御醫等商議,則加入人蔘羌活散五貼,旣已劑入矣。卽當更爲議藥,而諸醫以爲,詳看夕後症候,又看夜間加減症候,明早議藥,宜當云,敢稟。答曰,知道。
藥房又啓曰,午間臣等與御醫等商議,則加入人蔘羌活散五貼,旣已劑入矣。卽當更爲議藥,而諸醫以爲,詳看夕後症候,又看夜間加減症候,明早議藥以啓事,以爲啓稟矣。卽者醫官等或以爲,熱候進退無常,不可不豫爲議藥云。臣等更與御醫及趙徵奎等,反覆商議,則皆以爲,柴苓湯,加知母鹽水炒·黃連酒炒·連翹各一錢·黃柏鹽水炒褐色五分·山梔連皮炒黑七分·去桂代玄蔘酒洗一錢,二貼連進,宜當云。依此劑入之意,敢啓。答曰,依啓。以上藥房日記
傳曰,初二日祈雨祭獻官以下,書啓。
自上日未出時受鍼,穴處八穴,執鍼李馨益。
政院·玉堂問安。內下日記
上在昌德宮。停常參·經筵。
藥房都提調臣金自點,提調臣趙絅,副提調臣金南重啓曰,伏未審夜來,玉候調攝,何如,而寢睡煩熱昏困等候,比昨,何如?米飮亦有進御之時乎?昨入湯藥,已爲進御乎?臣等不勝憂悶之至,敢來問安。答曰,諸症與昨無異,米飮湯藥,皆已進服矣。
藥房再啓曰,臣等待罪藥房,其於藥理,素所昧昧,今當議藥之際,徒憑醫官之口,而優劣莫辨,不勝憂惶悶慮之至。卽聞士大夫中,前承旨李元鎭,頗精於藥理云,使之進參於議藥之時,何如?答曰,依啓。
藥房三啓曰,今番玉候未寧,感風成瘧,至於三度,未能離却,患候不減,臣等伏切憂悶,卽聞大便色順,小便赤濁,此乃熱勢下降之兆也,不勝欣幸之至。以日計之,則已過九日,政當熱盛之時,而前後進藥,不過四五貼,一日一貼恐難收效也。加入柴苓湯,今夕更進一貼,期於速效,諸醫之見皆同,伏願勉進。且瘧疾痛勢,異於他疾,雖非難知之症,而寒熱日夜難堪,雖或有下問於醫官之事,不可委之於一二直宿之醫,故請提調一員,督宿本院,以待仰答下問之時,凡請直宿者,前後不一,而未蒙允許,臣等悶鬱焉。前頭數日夜間煩熱,或有下問之藥,則專靠一二醫官等,事體實爲未安,自今日提調·副提調中,一員直宿,以備夜間下問之意,宜當,敢此申啓。答曰,知道。以上藥房日記
藥房都提調·副提調以下·醫官李馨益·朴泰元·朴頵入診。
政院·玉堂·朝廷問安。內下日記
上在昌德宮。停常參·經筵。
辰時巳時,日暈。
藥房都提調臣金自點,提調臣趙絅,副提調臣金南重啓曰,夜來玉候調攝,比昨夕,何如?煩熱寢睡昏困,亦何如?米飮亦未進御乎?且無藥物進御之時乎?引飮之候,與前,何如?臣等不勝憂悶之至,敢來問安。答曰,症候已言于醫官矣。
都提調以下進詣熙政堂東庭,救急藥物淸心元·九味淸心元·蘇合元·竹瀝薑汁·童便·鷄卵·半夏末·皂莢末等藥,熙政堂後庭排置,待候進用,月經水和淸心元三器進御。戌時末,百沸湯六甁入。初更時,朴泰元入診出言,自上熱候極盛,省息氣急,喉中且有痰響,直視手搖,臍腹似有脹矣,右手脈若有若無,左手脈亦甚微細云。卽以竹瀝一升,和薑汁九味淸心元六丸,分三次連進,月經水以赤壁盃三次進御。早晨醫官等入診後出言,自上諸症乍歇,精神稍定。世子進前問曰,小臣爲誰?上曰,予雖病,豈不知汝?汝是世子。大君復問曰,小臣爲誰?上曰,汝是麟坪。內官羅業進伏曰,小臣爲誰?上曰,汝卽羅業也。四更後上候稍平,仍就寢,有鼾睡聲。世子下令曰,大臣以老病之人,露處達夜,恐或致傷,須以退休。三提調退出宣化門外,已罷漏矣。以上藥房日記
傳曰,今下弓矢,北虞侯鄭韺給送。內下記草
上在昌德宮。酉時昇遐。
藥房都提調臣金自點,提調臣趙絅,副提調臣金南重啓曰,熱候下降之後,時未更作乎?達夜煩惱,伏未審卽刻氣力,何如?曉後再度小便,此乃熱降之候,伏切欣幸,呼吸喘促,比曉,何如?卽爲診脈,可得議藥,臣等不勝煎憂渴悶之至,敢此問安,竝爲仰稟。且趙徵奎,察脈頗精,亦令入侍診脈,何如?答曰,知道。東宮從傍下令曰,熱候下降之後,時未更作,氣力,則氣降後一樣,呼吸喘促,比昨頗減。趙徵奎入診事,亦從傍下令曰,依爲之。
藥房再啓曰,卽今聖候,熱雖下降,尙有未盡解者,一兩日之內,快蘇未易,如有下問之事,則提調一員,未免孤陋,而臣等在闕門之外,未能隨時聞候,則悶迫之情,何可盡陳?況醫官等,亦皆以爲,夜間如有議藥之事,則入直提調一員,不可獨議莫重之藥,闕門閉後,則難可同議定奪。自前玉候違豫之日,例設侍藥廳者,乃所以重其議藥之意也,而今者聖候,連日連夜,熱勢或作或止,至今未及差減,而不設侍藥廳,非但揆之義理,極爲未安,擧朝臣子,莫不鬱悶,請今日設侍藥廳之意,敢啓。答曰,有弊勿設。
未時末,上候彌篤,熱氣復作,三提調及醫官等,齎藥物進詣宣化門內東偏,竹瀝淸心元連續入之,都提調以下仍移入待候于熙政堂東簷下,又以童便竹瀝淸心元,連續入之。世子下令曰,自上腹部膨脹,大便自昨不通,皂子錠用之,何如?回達曰,用之,宜當。皂子錠五箇,三提調監劑進用,則大便卽通。世子下令曰,此時用野乾水,何如?三提調與諸御醫等商議,則提調曰,不可,諸醫亦皆不可云,故此意回達,則世子又下令曰,此藥非今始用,前日未寧之時,亦已用之,欲無未盡之懷耳。野乾水一甫兒,提調卽爲監封入之,入侍醫官等,以皂莢半夏末,吹入鼻內,則幾嚔而不果。入侍醫官等遑忙,自內出言,上候危篤,腹部手足,浮氣已盛,六脈俱虛,醫官出入,亦不省察,雖進冷藥,無益云云。酉時昇遐。以上藥房日記
上熱候大發,世子下令曰,中宮殿請移御事,大臣處,中路奉迎入闕後,酉初昇遐。
吏曹,摠護使左議政,銘旌書寫官金光煜,豫差呂爾徵,守陵官李澥,禮曹判書金堉,工曹判書鄭世規權察事,稟奪施行。殯殿都監堂上,金堉·李基祚·林墰,郞廳,嚴鼎耉·李禬·柳頲·徐貞履·南重晦·李楚老。國葬都監堂上,元斗杓·金堉·鄭世規·尹新之,郞廳,沈大孚·李海昌·張遇漢·姜瑜·崔時遇·李翼老·鄭榏·閔煦。山陵都監堂上,李時昉·金南重·呂爾載,郞廳,申洬·柳慶昌·鄭百順·安光郁·李道基·李有淐·黃儁耉·韓翼明。以上朝報
大行大王初喪。
中宮殿·世子宮·嬪宮·世孫宮,藥房奉慰問安。答曰,罔極。
藥房達曰,臣等俱以無狀,待罪藥房,大行大王違豫議藥之際,全昧醫方,徒信俗醫之拙手,未見勿藥之慶,遽遭昇天之痛,臣等之罪,實與醫官無異,宜欲鑽地以入而不得,惶恐席藁待罪。答曰,勿待罪。
午時,三提調與左相詣熙政堂後庭,請承言色,跪奉菉豆粥一器,達曰,願少進焉。答曰,奉承中宮殿之命,纔飮少許,差遲飮之。再達曰,伏願少進則當退矣。答曰,飮之未久,徐當勉副。三達曰,伏願少進。答曰,如是勸之,心甚未安,强飮少許。
中宮殿·世子宮·嬪宮·世孫宮,藥房奉慰問安。答曰,罔極。以上藥房日記
都承旨金南重達曰,自前大行初喪,則首相稱以院相,限成服前參坐本院,凡大小事裁處稟達,故今亦依前例爲之之意,敢達。答曰,知道。
府達曰,天崩地坼,呼號罔極,擧國同然,雖是天之降割不延,實由用藥失宜,輿情咸憤,入侍醫官等,罪在罔赦,請竝令拿鞫定罪。答曰,依達。
院達曰,大行大王玉候違豫,爲日不多,而藥未對症,鍼亦妄施,崩天之變,遽出於千萬意慮之外,臣民之痛,至此而尤罔極焉,自初鍼藥醫官,請竝令拿鞫定罪。答曰,依達。
拿推現告,鍼醫李馨益,藥醫朴頵。以上朝報
有政。禮曹判書金堉,工曹判書鄭世規,禮曹佐郞吳翮,權爲代察。吏批政事
大行大王初喪。
院達曰,送終之禮,必誠必愼,勿令有悔焉,自天子達于庶人一也。凡喪大小節目,如有一毫未盡之事,則豈非大可懼者乎?臣等竊聞,大行大王小斂時,大臣·承旨·史官,皆未入參云,事體極爲未安。五禮儀有飯含時,議政奉進之禮,則斂時入參,推此可知。且大司諫臣李行遇,得見曾祖父臣濟臣爲史官時家藏日記,則記明廟昇遐斂襲時事曰,大臣某,承旨某,某色衣襨幾稱云。喪禮詳嚴,有如此者,今玆大斂時,請令大臣·禮官·承旨·史官,依古例,竝爲入侍,以重正終之禮。答曰,雖微細之事,俱載於五禮儀,況如此重大事,於五禮儀無現出處,似難爲之矣。
府達曰,臣等伏見答諫院之敎,以五禮儀所無,爲難。臣等竊考五禮儀小斂條,斂前一刻,監察典儀·贊儀·引儀先入。引儀分引宗親文武百官入就位,贊儀唱跪俯伏哭,宗親文武百官,跪俯伏哭。將斂,贊儀唱止哭興平身,宗親文武百官,止哭興平身,內侍擧牀入,乃斂。旣斂,宗親文武百官哭盡哀,王世子撮髻後,百官權退,奠時還入就位云云。以此觀之,則小斂時,百官皆入參,而但無大臣·承旨·禮官入侍殿上之文,此則恐是文字未詳備處,亦或節目未免疎漏處也。今此小斂時,大臣·禮官,皆未入參,實緣此文字有未備而然也。然而官皆入參,內庭分明,如此入參內庭與陞殿入侍,其節目似無大異。旣入參於庭,其中大臣·禮官·承旨等,仍爲入侍,有何不可?明廟昇遐斂襲時,大臣·承旨,旣入侍,則祖宗朝古例,亦可知也。且以情理言之,則人君於大臣,元首股肱,實爲一體,豈當於送終之際,大臣有不得入侍斂襲之理乎?請令大臣·禮官,詳細講定,俾無未盡之悔。答曰,依達。
大臣達辭,宗廟諸處告祭獻官事。答曰,事勢如此,則依爲之。以上朝報
下令曰,今番內梓宮,其廣頗狹於前用梓宮云,何時所造,而本來如此而然乎?事。據長生殿達曰,云云事,下令矣。今此宿字梓宮,去乙酉年五月二十七日,合木造成,而長廣尺寸,自前流來規例,故本殿所在辰字梓宮,與此相同,體制長廣,具在謄錄,內外長廣尺數別單書入之意,敢達。以上長生殿謄錄
大行大王初喪。
禮曹達曰,卽因憲府達辭,大斂時,大臣·禮官·承旨入侍之意,令大臣·禮官,講定事,允下矣。君父送終之禮,爲臣子者,必誠必愼,勿之有悔焉,此本然之天理也。臣等竊考杜氏通典大喪初終條,大斂于兩楹之間,大鴻臚言具三公升自阼階,安梓宮內珪璋諸物,近臣佐如故事,以此觀之,大臣尤不可不入侍也。臣等淺見,與憲府所請無異,大臣之意亦如此,惶恐敢達。答曰,古禮雖如此,所當遵守祖宗成憲,熟講爲之而已。且以飯含一節觀之,則議政詣殿,戶外以米盌及珠槃跪進,內侍盥手傳捧詣入大行牀東西向,跪撤枕發巾,以匙抄米實于口之右,竝實一珠,又於左於中,亦如之云。反覆詳見文勢,則飯含之時,別無某也爲之之文,則或似內侍所爲之事,而其時相臣之稟定也。方在荒迷中,一從外廷議定爲之,而似涉未盡矣。今此大斂時,大臣·禮官入參一款,亦無分明現出處,似是外官無深入之事而然也,玆與承旨相議矣。
政院達曰,下令矣。取考五禮儀飯含時一款,則果無明白之文,而此蓋送終之莫重大禮,且五禮儀小註之下,又有內喪,則內命婦最高者爲之之文,則所謂內命婦,似與相臣同品,故於卒襲之時,大臣更議于禮官及外廷,上達稟定而行之。雖未知果合於本文,而群臣議禮,亦必有所據而然也。至於大斂時,大臣·禮官·承旨·史官等,入參之事,則五禮儀無擧論處,而臣等竊伏聞宣廟朝·明廟喪禮時,五禮儀所無之條,因臺諫之議,亦爲變通,仍成定式,況明廟朝已行之事,旣出於其時史官家藏日記云。以此觀之,苟合情禮,則五禮儀節目,祖宗朝亦有變通之時,而臣等俱以無似,全昧禮文,如許大段節目,不敢容易議達,請令大臣·禮官,更議定奪。答曰,若非大段乖禮之事,則一從五禮儀爲之,而禮節變通一事,荒迷中不遑無及矣。
院達曰,臣等所達,旣據前例,憲府又請令大臣·禮官講定,禮官所達,亦引前古典禮,而卽見下政院之敎,雖出於愼重之意,而竊恐罔極之中,有所致疑於不當疑之禮也。君父之喪,與內喪有別,豈可委之於內侍之手,使大臣·禮官·近侍,不得入參乎?臣等竊考故相臣李恒福文集,宣廟昇遐時,爲摠護使,其啓辭中,明有可據之例,敢此付籤呈進。考之古昔典禮,旣如彼參之,祖宗規例,又如此,一失大禮,不可追及,何可率爾將事,以貽今日之悔,而致後來之議乎?請勿留難,亟賜允從。答曰,依達。
弘文館達曰,今此大斂時,大臣·禮官·近侍等入參之論,兩司旣發,禮官申請,而時無決行之擧,臣等竊悶焉。夫五禮儀,實是祖宗朝遵行之制,其中大經雖倣古例,而或不無後世因襲之謬,故其在宣廟朝,亦有因一時廷論,變通復古之事,則其於節目,有未盡之處,豈可無酌以古禮,參以人情,求合於至當,不背於成憲者哉?臣等詳按周禮,天官,冢宰,大喪,贊贈玉含玉,大宗伯,大喪,爲上相,小宗伯,大喪,及執事,涖大斂·小斂,率異族而値,喪大紀,君之喪,大胥是斂,衆胥佐之。通典所載,漢唐之禮,亦皆倣此,蓋自周公以後,凡大喪斂殯之際,大臣·禮官,未嘗不與焉。設使祖宗朝所未及擧行者,而遵倣古禮,自今始行,斷無可疑,況以諫院所達觀之,則明廟朝古事,明有可據者乎?大行大王之喪,與內喪自別,斂殯之際,大臣·禮官,不得詳審,而一委於私親內寺,揆之情禮,豈非未安之大者乎?今使大臣·禮官,入參而從初執事之人,因爲之佐,則旣與周禮率異族而佐之禮,略同而允合於天理人情。請勿留難,快從兩司禮官之請。答曰,依達。
政院達曰,明日殯斂時,大臣以下入參事,儀註中,改付標以入,而謄來宣廟殯斂時實錄中,三司長官亦爲入參,今亦依此爲之,敢達。答曰,三司達辭中,不爲擧論之員,不入,可也。
以禮曹嗣位節目單子,下令于政院曰,成服日將爲嗣位,如此哀疚罔極中,何遽忍爲此擧乎?更令禮官議定。以上朝報
有政。山陵參奉李得龍·李亨吉。達下。吏批
大行大王初喪。
自午時至申時,日暈。
院相·政院達曰,臣等伏承下令,聚首慟哭,仰念哀疚之懷,五內崩裂,難以陳達。自古聖帝明王,誠孝出天,而成服之日,勉卽宗位,皆以罔極之情,爲宗社臣民之重,而不敢以私哀,有所直行於其間也。聖賢成禮慈訓,爲萬世之法,三代以後,至於我朝列聖,遵而行之,不得違越。先聖實錄,章章可考,臣等雖萬萬無狀,豈敢以非禮,仰陳於君父之前乎?況此時事多艱虞,災異疊出,國有大喪,朝野遑遑,嗣位之擧,其可一刻小緩乎?臣等不敢請行於成服之前者,只欲遵先王之定禮,而不思國事之憂危,此亦臣等之罪也。外庭之臣,若聞此敎,擧皆驚惶,尤極罔措。今此下令,決不可分付該曹,其節目單子敢此還入,伏乞抑情節哀,仰體先王付托之重,亟遵祖宗已行之禮,宗社幸甚,臣民幸甚。答曰,不意强請之言忽至,令人五內分崩,直欲暗然無聞,而不可得也。情禮之所不忍,寧忍爲哉?宜遵前令,禮官更議處之。四更三點,達下。院相,以口傳回達曰,下令雖如此,決不可分付該司矣。
兩司長官達曰,臣等竊聞史官謄來實錄中,戊申年宣廟殯斂時,玉堂·兩司長官,竝入參云,請令三司長官,依前例入參。答曰,依達。
政院達曰,以嗣位節目單子,何至今不爲分付事,下令矣?凡有下令,本院所當卽爲分付,而顧此莫重之禮,實非本院循例奉行之事,故昨日院相,與臣等合辭陳達,冀遵先王之定制,誠未格天,未蒙允兪,卽當仍爲連達,而夜漏四下,恐煩省覽,只以不敢分付之意,口傳於承言色以達矣。臣等竊伏念人君之孝,異於匹夫,自古哲辟明王,當其嗣服之日,孰無代親之感,罔極之懷哉?誠以大位,不可暫曠,成制不可逾越,姑毋論古昔,以我朝近事言之,仁宗大王誠孝之篤,卓絶今古,而嗣位之擧,勉遵定制,而今乃以情禮之所不忍爲敎,臣等痛迫悶鬱,罔知攸處。今雖以其單子,出付該曹,該曹之議,豈異於臣等之意也?伏願亟遵定制,以解臣民之望。答曰,强其所不忍,非人情也。斷無許從之理,亟令禮官,更議爲之。
領·左相達曰,莫重應行之大禮,不可更令禮官議定之意,臣等於今日,所當趁早申達,而朝來入侍大斂,遑遑未暇退就哭班,今始仰達矣。卽者伏聞以政院不爲分付事,又有下令云,臣等尤不勝悶鬱焉。政院雖爲分付,此事何事,而該曹敢容更議於其間乎?嗣服於成服之日,乃是聖人所定之制,古今帝王不易之常經,祖宗列聖已行之成憲,邸下雖切罔極之痛,何得以一時之不忍,違萬古之常經乎?國不可以一日無君,禮不可以直情進退,伏願勉抑至情,亟副臣民之望。答曰,涼陰三年,縱不能行於末世,以日易月之制,又從以廢之乎?君子愛人以德,不以姑息,願公卿大臣,諒余哀痛罔極之心,速令更議,少紓崩裂之情。又以口傳中殿啓曰,嗣王卽位於成服之日,乃聖人之定制,祖宗朝已行之成憲,而世子不忍遽行,堅拒臣僚之請,群情悶鬱,伏願敦勸世子,勉副輿情,宗社幸甚。
合司達曰,臣等伏見昨夜下政院之令,及今日答大臣之敎,臣等相顧錯愕,罔知攸達。臣等固知遑遑哭擗之中,繼序之事,誠所不忍聞不欲聞者,然祖宗統緖之傳,皇天付畀之責,至嚴且重,不可以至痛之私情,有所遲延,請亟從大臣·禮官之請,以副群下之至望。
領·左相再達曰,伏承下答之令,臣等相顧擁咽之餘,益不勝悶鬱之至。公除之制,非可論於卽位之禮,先王之法,有定行之日,臣等但體不忍之意,而違祖宗相傳之成憲,則是誠爲姑息之歸耳。欲法堯·舜,當法祖宗,伏願上法祖宗,亟副臣民之望。答曰,雖欲勉從,其奈不得起動何?答中殿啓辭曰,婦人無所見,朝廷大事,何可得乎?答合司曰,不知此請,何所據而然耶?謂之祖宗朝古事,則實錄考出中,全闕四五朝之事,殊欠詳明,因其臆度,徒信一二朝之事,則得無未盡之嘆乎?以此不得許從矣。
禮曹達曰,自古繼序之君,卽位於成服之日,蓋以國不可一日無君,而宗廟社稷,爲其不敢不忍之心,私其身也。臣等待罪禮官,惟知遵守聖賢之禮法,奉行祖宗之成憲而已,豈容他意?政院初不分付,故臣等不敢回達,及聞嚴旨累下,不勝惶恐,敢以所懷仰達。答曰,此語殊非所望於卿等也。
玉堂初達。大槪,請亟從大臣·禮官之請事。入達。答曰,雖欲勉從,其奈病不得起動,何?
二品以上達曰,臣等伏覩下敎之辭,心益悲而情益鬱焉。行禮於成服之日,仁廟曷嘗安於心也,而病弱哀痛之中,艱難行步,而猶不得不行者,豈不以祖宗之法,不敢不遵祖宗之托,不敢不念臣民之望,不敢不副也哉?三代之制,載在方冊,列聖之法,明著成憲,如或不緩一日,則臣等亦何敢力爭於今日,達辭累瀆而不知止乎?一定之日,不可退,群下之情,不可遏。伏願勉抑至痛,更加三思,以幸宗社,以全臣民。答曰,群情至此,勉副焉。
合司再達。答曰,群情至此,勉副焉。所謂一二朝之事,非以爲非也,當其時有不得已之勢也。
玉堂再達。大槪,請勿固守痛絶之私情,勉副臣民之顒望事。入達。答曰,群情至此,勉副焉。答中殿啓辭曰,卽位之事,莫重大事,一時不可違,予亦勸勉,而朝廷須速得請,無違厥時。以上朝報
