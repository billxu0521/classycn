上在昌德宮。停常參·經筵。
朴純啓曰,事變假注書姜相周,數朔行公之餘,重得傷寒,不得察任,今姑改差,他假注書差出,何如?傳曰,允。
以柳世鳴爲事變假注書。
掌令柳碩寬,持平金元燮啓曰,罪人李仁漢,爲其徵債,侵督市人金悌元,悌元,不勝其苦,脫身逃走,則仁漢因此發怒,捉致悌元之妻貴永於其家,作爲私獄,閱月拘囚,笞杖困辱,罔有紀極,而終乃棄其尸於城外,爲結項狀,則貴永之死於仁漢之家,而爲滅迹之計,出置於僻處者,明若觀火,以其尸帳見之,則脚膁皮缺二字硬臀腿之破爛,不可謂□□痕也。檢驗之時,部官,全循其私,不爲記實之說,亦已傳播。貴永,以中人之妻,頗有姿色,仁漢,縱肆淫悖,欲行㤼奸,以致貴永之羞愧自決,亦多人言,而此則不出於屍狀,雖難勒爲之罪,輿人之疑,久而益甚,仁漢之婢分今,以終始守直之人,刑曹推問之時,稱以口啞,終不出一言,而無故致死於獄中者,尤極可疑。就令貴永,不勝其督,困而自縊,其死實由於仁漢,而仁漢之非杖殺,亦無明證,則此乃疑獄之難斷者,而該曹之經釋,旣涉率爾,王府之定以威逼,亦涉太輕。以仁漢之罪,只被威逼之律,而安坐於其家,則殘暴之輩,無以徵戢,而私囚殺人者,必接跡而起,日後之弊,有不可勝言者矣。揆諸王法,豈容若是,而況可疑之端,不一而足,不可不窮覈而處之,請罪人李仁漢,刑推窮覈。且臣等,將內官趙希孟等罪狀,論列已閱月,而尙未蒙允兪,臣等未知希孟等,是何等狐鼠輩,而殿下庇護愛惜之至此哉。背闕言笑,古人以爲不敬,噫,集妓女數人,肆然皷樂,比言笑,果何如?養老堂,固至尊所御,堂前階上,豈容此輩作褻慢之擧哉?其縱恣無禮,莫甚於此,此而不問,則王綱不嚴,主勢不尊,放姿無忌憚之徒,將無以徵戢,斷不可推考而止。請內官趙希孟亟命拿問定罪,其同參內官二人,令內侍府,摘發現告後,亦一體拿問。今科試,以臺諫,爲監試官,蓋所以主糾察而重科試也。竊聞日者,朝廷指揮以臺諫坐帳外,謂有嫌私,而令入坐帳裹,別使臺監,主掌收券,若武科郞廳監箭之例,是疑臺諫,而使臺監,又糾察主糾察之臺諫,甚不可也。臺諫,固人主耳目,不信耳目,又將誰信,揆諸事理,斷不可若是,請還寢臺監坐帳外收券之命,仍令臺諫,依前主察試院之事,以存國體。答曰,亟停勿煩。
獻納權迪,正言朴紳啓曰,開城留守南龍翼,日事沈醉,專廢坐衙,官務稽滯,民謗朋興,且於爲父設宴之日,因女樂之未備,發怒於郞廳,使酒詬罵,事多駭笑,而至以專昧老老之義,啓請罷黜,下官黜陟之法,至嚴且重,惟在於政治之得失,豈容一毫私念於其間哉?擧措顚倒,人多嗤說,分司重地,不可仍畀此人,請開城留守南龍翼罷職。答曰,不允。
刑曹判書李元禎上疏。大槪,更陳崩迫之私,乞遞國子之任,以幸公私事。入啓。答曰,省疏具悉卿懇。國子之長,不可人人而輕授,卿勿固辭,從速察職。
下直,通津縣監李后定。
謝恩,迎曙察訪許滌,戶曹正郞金世,掌樂直長李仁望,都總經歷鄭履祥,軍資判官曺敬彬,奉事洪萬宗,信川郡守柳顒望,禮曹正郞李尙悌,瓦署別提林茂業。
吏曹判書洪宇遠,兵曹判書金錫胄三度呈辭,入啓。加給由。
上在昌德宮。停常參·經筵。
柳命賢啓曰,右議政箚子批答,當爲傳諭,而舍人李聃命,方在犯染中,不得出入闕中云,以史官傳諭之意,敢啓。傳曰,知道。
有政。
吏批,判書洪宇遠呈辭,參判吳始復病,參議柳命天進,都承旨鄭鑰進。兵批,判書金錫胄進,參判李夏鎭進,參議尹以濟病,參知兪夏益病,右副〈承旨〉朴純進。
以金世龜爲泰安郡守,權瑎爲刑曹參議,成錫藎爲□,權脩爲慶尙監司,柳椐爲右副承旨。兵批,李元祿爲副護軍,權大胤爲副司果,吳百周爲僉知。
睦昌明,以戶曹言啓曰,今此進宴之後,慈殿外祖母家,不可無別爲推恩之擧,衣資米饌,月捧之外,別爲除給事,命下矣。衣資米饌,別單書入,而衣資則自本曹下送,米饌則令本道輸送之意,敢啓。傳曰,知道。
傳于朴純曰,大臣·備局堂上,引見。
右議政許穆箚子。大槪,更陳所懷,而病不入參引對之列,惶恐待罪事。入啓。
今日引見時,慶尙監司李元祿改差,其代,當日差出事,及故領府事鄭致和祿捧,限三年周給事,及今初五日朝參勿爲事,榻前定奪。
吏曹判書洪宇遠上疏。大槪,老病俱劇,乞蒙亟遞事。答曰,卿之剛明才局,實合銓長,卿勿過辭,從速察職。
兵曹判書金錫胄上疏。大槪,本兵重務,乞先解免事。答曰,本兵重任,不可暫曠,卿其安心勿辭。
答右議政箚曰,戶布一款,已令勿施矣,卿勿爲慮,調理行公。
謝恩,大司成李元禎,軍資直長睦昌期,開城經歷金時鉉,禮賓直長宋世貞,義盈主簿韓世臣,掌樂主簿金俊相,工曹正郞李仁遇,部將愼惟一·李台望·愼成遠·邊時泰·兪命直。
朴純啓曰,罪人李仁漢,定配事命下,而臺諫,方以刑推究問論執,傳旨不得捧入之意,敢啓。傳曰,知道。
戊午正月初三日午時,上御熙政堂,引見大臣·備局堂上,領議政許積,左議政權大運,判中樞府事閔熙,行副司直柳赫然,戶曹判書吳始壽,漢城判尹吳挺緯,左參贊睦來善,刑曹判書李元禎,副提學李堂揆,吏曹參議柳命天,右副承旨朴純,掌令李碩寬,正言朴紳,記事官朴慶後,假注書柳世鳴,記事官尹義濟·安如岳,入侍。領議政許積進伏曰,近來寒暖不適,不審聖體,若何?上曰,無事。積曰,水刺寢睡,亦何如?上曰,與前無減。積曰,兩慈殿氣體,若何?上曰,安寧矣。積曰,今日,乃賓廳日次,臣等皆來會,而但右相,以感寒不來,尹鑴,又有實病呈辭云,當待其出仕,而稟定戶布之事乎?上曰,右參贊,前旣畢陳所懷,而此議遷就可悶,不必待出仕缺三字定可也。積曰,臣則前旣陳所懷,今無可達之辭矣。大運曰,創開新規,似不能無弊矣。上曰,前日不入侍之員,各陳所見,可也。閔熙曰,創開新規,臣亦以爲不可也。柳命天曰,戶布,與都案廳時,呼怨又有加焉,若欲蕩減兒弱逃故之弊,則廟堂,豈無他策乎?上曰,臺諫,亦陳其所見。朴紳曰,戶布,誠亦有弊,雖不可行,兒弱之弊,臣才遞外任,故熟知之矣。積曰,臣之所懷,前已陳達,而臣之意見以下缺上曰,物故兒弱徵布之弊,生民疾苦,莫甚於此,朝家非不欲變通,而未得善策,因循至今矣。今因諸臣陳達,反復論難,則收捧戶布,雖可除物故兒弱之弊,創開無前之法,收布於不曾應役之民,其爲弊,反甚於物故兒弱之徵布,決不可行也。變通之道,惟在於廣開閑丁搜得之路,漸次充定其闕額,以爲物故兒弱徵布蕩減之道,自廟堂,熟講節目,從速看實擧行,可也。積曰,增廣初試試官,依別試例,差出七員,而以臺諫,爲監試官事,臣曾稟定之後,兵判金錫胄,以臺諫之坐帳外,目見儒生之呈試券,謂之不無嫌礙者,收券時,使之入坐帳裏,而別定臺監收券事,更爲定奪矣。厥後諸議皆以爲臺諫,人主耳目,不可疑之以用私,且臺諫,專管糾察坊屋,而使之坐於帳裏,則試院凡百,勢難糾察,其在事體,亦甚未安云,故臣更欲陳達變通而未果矣。今者臺啓已發,似當依前出坐,使之糾察,而旣曰有所嫌礙,則其在臺諫,亦似不安,考試時則雖不可不參,而入坐歇所之時,則試官臺官,切勿往來相見事,申飭,何如?上曰,依爲之。柳赫然曰,近聞外方賊患,處處竊發,殺越人命者,比比有之,而外方,全不着念,不能一一跟捕,致有熾張之漸,似當別爲下諭,嚴加申飭矣。吳始壽曰,湖西賊患尤甚,行旅幾不得通云,事極可駭,本道監兵使及營將,推考警責,而自備局,更爲行會申飭,宜當矣。上曰,依爲之。大運曰,陞資重典,固非在下者所敢陳請,而在前宰臣之年滿八十者,因筵臣陳達,有陞資之例,故敢達矣。前參判沈之溟,年今八十歲,當此進宴後推恩群下之日,亦當有施恩之擧矣。積曰,在前老職之人,或有只加一資之時,或有超資變品之時矣。大運曰,之溟資級,乃是嘉善,只加一資,則不得變品矣。上曰,沈之溟,特爲超資,可也。積曰,歲已新矣,臣有可達者,三百六十日,無非人君寅畏之日,而逢此歲時,則人君必愓然警省,而思所以日新又日新焉,心常愓念曰,民有飢寒,何以生之,野有遺賢,何以擧之,天心不可不享,學問不可不勤,玆四事者,固人君之所可勉旃,而又於其偏處,必求其至當者,可也。竊覵殿下,仁厚有餘,而嚴毅不足,率下之道,未免寬恕,此可欠也。上曰,卿以老成,當此歲首,爲陳戒誨之言,予甚喜幸,敢不嘉納。碩寬所啓,請罪人李仁漢刑推究問。措辭見上上曰,無煩。碩寬啓曰,請內官趙希孟,亟命拿問定罪,其同參二人,令內侍府,摘發現告,亦一體拿問。上曰,予非庇護愛惜而然也。聞初因呈才後,緣無識而致有此擧,旣已推考,無煩。碩寬,仍陳所懷曰,仁漢罪狀,未知聖意所知者,何如,而其私獄拘囚,終至致斃之狀,如是明白,不可以等閑獄事治之,故臺臣,累月爭執,而尙不允兪,若以臺論,爲不可信,則問于大臣而處之,何如?積曰,此人之罪,前旣以定配稟定矣。不必待照律,今於臺啓,批以定配爲當,不必上下相持如是之久矣。上,改批臺啓曰,仁漢,定配,可也。大運曰,希孟事,臺臣爭執已久,而尙無允許之事,上下相持,殊涉不當矣。硯寬曰,幽暗之事,外人尙且知之,其日闕廷待令之人,孰不聞知,此非泛然推考而止者,其果以臺言爲不可信,而如是堅執乎,非特此也。韓舜錫事,旣以嚴刑究問允之,而頃於禁府啓辭,以循例刑推判下,前後之批,有所不相同者矣。上無發落。硯寬曰,殿下接下之道,如家人父子,此固盛朝美事,然頃日賓廳引見時,筵席,頗有不寧之擧,此雖由於殿下仁厚有餘,接下不肅之致,而其損傷體面則多矣。上曰,予亦已申飭矣。紳啓曰,請開城留守南龍翼罷職。措辭見上上曰,不允。積曰,今此所啓,臣有所未曉者矣。堂上之啓罷下官,元非異事,而臺諫之如是論啓,甚爲不當矣。紳避嫌啓曰,開城留守南龍翼,惟事飮酒,專廢坐衙,公務積滯,民謗甚多,且於郞廳罷黜之啓,不論政治之,如何,只以專昧老老之義爲辭,下官罷黜之法,不當如是,故相議論列矣。今日大臣,大加非斥,何敢晏然苟冒於臺席乎?請遞斥臣職。上曰,勿辭。右副承旨朴純啓曰,正言朴紳,再啓煩瀆,請退待物論。上曰,知道。諸臣,以次退出。
右議政許穆箚曰,伏以臣,竊觀當今之極弊,軍伍物故者未除,襁褓兒在籍徵歛之弊,侵於隣族,號怨無窮,此事極無據,殊非盛朝不忍人之政,必代定然後變通,則搜括閑丁,無役者不患無人,而皆屬於衙門,變通無期,然怨無已時,此豈治安術也?亟罷之,以慰人心。戶布之弊,臣旣略陳於前箚,而又有大不便者三。其一,公卿大夫士,與偏戶齊民,各計戶出布,以代軍布,納之兵曹,事體紊亂,非先王忠信重祿,體群臣之意也。邦國之維持而不亂者,禮義也。禮義旣亡,雖有鬪士如林,積貨如山,不足恃也。其二,前榜萬人出身,其本雖庶賤居半,旣以出身爲名,則其自處也,朝廷之待之也,皆以士大夫之末,一朝與偏戶齊民等,必心怒而群怨,一時不從新法者,可驅而罰之,其心不可勝也。其三,館學諸生等,亦皆兵曹主管,計口收布,一如凡民無役者,其心恥之,亦非細故,三代之制,建學立師,敎以詩書禮樂,優待禮養之道,恐不然也。此法一行,國體大壞,人心大亂也。國壞民亂,然而不亡者,未之有也,臣以爲決不可行也,惟殿下熟察焉。臣病勢沈劇,不得入參諸臣引對之列,惶恐隕越,死罪死罪云云。批答見上
行兵曹判書金錫胄疏曰,伏以臣以無才,躋秩太驟,臣以無能,任職太重,臣以無功,耐權太久,此臣所以日夜兢怵,自訟自尤,不知駕之所將稅也。比者都目大政,又過一番,世稱都目,爲政官之瓜熟,則臣之瓜計,已六回熟矣。以國家事體論之,固不宜漫然獨任臣一人,以妨賢路,以懈衆志。然以臣私情言之,亦欲稍弛擔負,使弱力可堪,稍謝權柄,使怒謗少除,且復得以優游閑地,保嗇性命,不遽至於殞斃者,此實臣區區,而竊冀聖明之少垂察焉者也。伏願聖明,憐臣苦情,矜臣危懇,特將臣所帶本兵重務,夬先鐫免,以施大惠於微臣,以生死肉骨於微臣,臣實萬萬幸甚,臣無任激切祈祝俟命之至云云。批答見上
上在昌德宮。停常參·經筵。
下直,全羅左水使金世器,禮安縣監趙持憲。
謝恩,左尹金德遠,右承旨柳命賢,左副承旨朴純,護軍趙汝秀,宗簿主簿李夏徵,禮賓主簿李宇益,典籍禹䤡。
李沆,以都摠府言啓曰,今日入直軍士,中日習射,請出標信。傳曰,知道。
鄭鑰啓曰,以新除授右副承旨柳椐,時在京畿長湍地,斯速乘馹上來事,下諭,何如?傳曰,允。
以左議政權大運亡妻歸葬呈辭,傳于柳命賢曰,給內馬喪需,令本道優數題給。
獻納權迪啓曰,開城留守南龍翼,日事沈酗,荒廢職務,分司重任,已不可仍畀,而乃於設宴之日,盛怒於女樂之未備,啓罷郞廳,擧措駭異,至其狀啓中,專昧老老之說,尤涉可笑。若使郞廳,眞有所失,則據法請黜,固無不可,而宴席琴歌,旣係私事,罷黜措辭,亦歸失體,故臣與同僚,相議論列矣。今聞大臣,大以爲非云,臣論其酗酒失體而已,少無他意於其間,而反被意外之斥,臣何可自以爲是而晏然於臺席乎?請命遞斥臣職。答曰,勿辭。
朴純啓曰,獻納權迪,再啓煩瀆,退待物論矣。傳曰,知道。
掌令李碩寬,持平金元燮啓曰,罪人李仁漢之罪,臺臣,啓之已累矣。聖明,亦燭之已明矣。情無當恕,迹有可疑,苟此之不究問,而直爲定配而止,則是屈王法於一仁漢,而日後之私囚殺人者,將不可禁戢,請罪人李仁漢刑推究問,以重王法。臣等,將內官趙希孟事,論列已兩月,而尙未蒙允諭,臣等,不知希孟等,是何等狐鼠輩,而殿下庇護愛惜之至此哉?斷不可推考而止,請內官趙希孟,亟命拿問定罪,同參內官二人,亦令摘發現告,一體拿問。凡差祭之官,無論實豫,祗受誓戒,蓋所以敬勤祭享之意,而近來紀綱不嚴,怠慢成習,臘享春享兩大祭受誓戒之時,大小祭官,稱病不進者,其數甚多,事極寒心。請令該曹,一一摘發,從重推考,以懲其怠慢之習。正言朴紳避辭見上獻納權迪避辭見上竝引嫌而退,隨事糾劾,正得臺體,意外之斥,何必爲嫌,請正言朴紳,獻納權迪,竝命出仕。答曰,毋庸堅執,推考事,處置事,依啓。
獻納權迪,正言朴紳,就職。
右參贊尹鑴箚子。大槪,敢申論民役査蠲,先後便否,以備裁擇事。答曰,省箚具悉。先布德意,終有所難便之勢,故博採衆議,旣已酌處矣,卿其量哉。
右參贊尹鑴原疏,伏以臣於入侍之日,震薄摧傷之餘,不勝羞愧之心,憂惋之思,閉戶思過,疾病侵淩,寢夢怡愕,不能隨從於群臣會議之後,竊伏聞昨日筵中處蠲役事,以先査後蠲爲斷云。臣於此,不覺蹶然起坐,蓋蠲役一事,以斯民之倒懸,而聖上興惻隱之心,欲一擧而除之,庶幾乎先王不忍人之政爾。今乃多其節目,嗇其惠澤,終使德意,不究於下,而大信失於上,何哉?比如人之倒懸,赤子之入井,救之者竭蹙以超之,惟恐不及,其可旋旋施施,計量我多少利害而爲之圖哉?若斯擧措,殊非君人者急民救患之道,有不足以感動四方之民心。況査考之事,留連引滯,有不可以時月出場者,人心玩愒,事故橫生,臣有以知此事之終不成也。且其旣査之後,事有不便於國計者,其可爲撤此蠲免之擧乎?若是則初不若不擧論,此事之爲愈也。傳曰,救患之道,飢不及餐,知其病而不急之,見其爲害而不速祛之,則又豈君人者若保若傷,救焚拯溺之道也?大舜之處深山也,木石之居而麋鹿之友耳。及其聞一善而行一善,沛然若決江河,無能禦之者。況我殿下,有千乘之富,居可致之位,値可爲之會,操可爲之柄,而不能斷而行之,決而施之,一奮乾綱之德,以布雷雨之澤,而乃下從數三臣之末議,卒不免於拘攣苟且姑息之歸,若火之始燃而熸於濕薪,若泉之始達而閼於泥沙,臣竊惜之。臣於前日前席,復於上曰,今此蠲役一事,若待群議歸一而後行之,臣恐如嚮日罷屯田之事,公議齊發,上心旣決,而及其施行,則乃只罷壬子以後所設若干而已,無益於國而見笑於下民。臣伏見今日之事,臣之妄言,不幸而中,傳曰,人臣之事君,怠則張而相之,弊則掃而更之,謂之社稷之役。今者數三臣說,難於更張,置疑於創見,不能勗殿下行大惠布大信,以福生民而爲社稷計,今日群臣之事聖上,一何與古人相遠也?且臣聞其日大臣,以先蠲後査爲請,而殿下今從多議施行云,臣又不勝慨然於斯也。先蠲後査者,德意先布,民心胥悅,群臣百吏,必奔走奉承,有足以成大信於下也。先査後蠲者,德意未孚,民情疑惑,有司之臣,又先生計校之心,出納之慮,旣不能推廣我聖上正義明道之至德,終亦不能成聖上散財聚民,奉三無私,以勞百姓之洪猷。昔晉欒書,違八卿而從三人曰善從衆,夫善,衆之主也,三卿爲主,可謂衆矣。君子,美其以善爲衆,不以人爲衆,得從衆之意。韓愈,贊唐憲宗淮西之役而曰,惟斷乃成,當時論者盈廷,而憲宗與裴度曰,一二臣同,不爲無助,卒以成功。今聖上,旣下斷而行之敎矣。乃又不以善爲主,不念惟斷乃成之道,臣又惜之。臣於此事,前後瀆陳,非一非再,訖可已矣,而猶不能忘於言者,竊惜夫殿下不忍人之政,終遏於有司之臣計校之事,而不得究其實惠,以失四方之顒望。又竊悲哀我惸獨之民,幸遇聖明之主行仁之日,不得一沾惠澤,以自發於塗炭,而少遂其仰事俯育之缺欲望聖明下臣此箚于廟堂,更擇衆議,克加聖斷,以成大信,以幸生民。取進止。批答見上
上在昌德宮。停常參·經筵。
未時,太白見於巳地。
夜三更,流星出星星上,入巽方天際,狀如鉢,尾長四五尺許,色赤。
李沆,以御營廳言啓曰,本廳十二番後部中右司屬忠淸道哨軍兵,來十二月,京中逢點,三月初一日,與十一番軍兵,當爲替代立番,本道監·兵使處,以此依前知會擧行,以爲調送之意,敢啓。傳曰,知道。
以京畿監司,工曹參判呂聖齊病重上去不得事狀啓,傳于李沆曰,調理上來事,回諭。
獻納權迪,正言朴紳啓曰,請開城留守南龍翼罷職。措辭見上新除授監察尹烇,貪鄙無恥,前爲掌苑別提,供上果物監捧之際,稱以看色,先擇好品,而納爲己用,果物看色之捧,本署所無之規,而去歲生梨價甚翔貴,箇箇收聚,潛賣於應納人,以爲乘時射利之資,貢物主人輩,不勝其苦,怨詈不絶,其鄙瑣侵虐之狀,誠可痛駭,而濫遷殿中淸選,物議莫不唾罵。如此之人,不可齒諸衣冠之列,請監察尹烇,削去仕版。近來驛路之莫可收拾,職由於馬官之不爲擇送,新除授成歡察訪李㝡,爲人庸鄙,見棄於世久矣。不宜復齒仕列,而況成歡爲驛,湖西孔道,淍殘特甚,蘇弊之責,決不可付諸此人,請成歡察訪李㝡罷職。答曰,不允。末端事。依啓。
掌令李碩寬,持平金元燮啓曰,請罪人李仁漢,刑推究問,以重王法。請內官趙希孟拿問定罪,其他同參二人,亦令摘發現告,一體拿問。兔山縣監徐瑱,本以鄙悖之徒,寅緣倖仕,及受此任,惟事侵剝,親民之政,已不可仍畀,而境內品官之女,取以爲妾,詞訟之立落,罪罰之輕重,一聽其言,政多乖戾,害及一境。如此之人,不可一日置諸守牧之任,請兔山縣監徐瑱罷職。答曰,不允。末端事,風聞未必盡信,更加詳察處之。
李沆啓曰,左議政箚子批答,當爲傳諭,而舍人李聃命,方在犯染中,不得出入闕中云,以史官傳諭之意,敢啓。傳曰,知道。
大司諫鄭之虎辭疏。入啓。答曰,省疏具悉。薇垣之長,非卿其誰?卿其勿辭察職。
左議政權大運箚子。大槪,格外恩典,不敢承當,冒死陳懇,祈蒙還收事。答曰,省箚具悉卿懇。今玆喪需題給,實出於賻用之意,卿其安心勿辭焉。
慶尙監司權脩辭疏。入啓。答曰,省疏具悉。卿才允合旬宣之任,卿其勿辭,速往欽哉。
睦昌明,以漢城府言啓曰,備局堂上引見時,領議政許積所啓,今於進宴之後,特推老老之恩,至有年八十者,勿論良賤,特爲加資之命,此固盛德事也。第以十數年來,老人加資之命頻下,故蒙恩者甚多,雖以臣知者言之,至陞資憲者有之,事甚濫雜,士大夫外,曾以老職受通政者,勿許更授恩資,似當。上曰,依爲之事,命下矣。八十以上士大夫,及公私賤年已八十而未受恩資者,通五部別單,且士大夫及兩班女人公私賤七十以上,與八十以上已受恩資者,應爲賜米之類,亦爲通五部別單以入之意,敢啓。傳曰,知道。
上在昌德宮。停常參·經筵。
下直,陽城縣監黃錫,會寧萬戶李雄達。
謝恩,右尹金禹錫,刑曹參議權瑎,副摠管慶㝡,慶尙監司權脩,訓鍊僉正楊五擧,判官李濟,典籍白世興,成均博士崔紀。
府啓,請罪人李仁漢,刑推究問,以重王法。措辭見上請內官趙希孟,亟命拿問定罪,其他同參二人,亦令摘發現告,一體拿問。措辭見上請兔山縣監徐瑱罷職。措辭見上答曰,勿煩。
院啓,請開城留守南龍翼罷職。措辭見上請監察尹烇削去仕版。措辭見上答曰,不允。末端事,姑先推考,觀其緘辭而處之。
吏曹判書洪宇遠,兵曹判書金錫胄辭職上疏,入啓。答曰,省疏具悉卿懇。已諭於前疏之批矣,卿其安心勿辭,從速察職。
左副承旨柳椐上疏。大槪,臣曾忝本職而被劾,今不可更冒,而身病且劇,末由起動,伏乞聖慈,亟命遞職,以安微分事。入啓。答曰,省疏具悉。爾其勿辭,從速入來察職。
備邊司啓曰,中江開市,例在於二月十五日,依前商賈豫爲整齊,多持物貨,及期入送,俾無埋沒之事,兩司·監司及開城留守處,知委,何如?答曰,允。
又啓曰,訓鍊都監移文內,三年糧所運船二隻,今滿改槊之限云,內需司牒呈內,於義宮長興屯屯所穀物載運船一隻,今當新造云,都監船槊及內司船新造材木,斟量許斫事,知委全羅水使,何如?答曰,知道。
京畿監司書目,仁川呈,以兵曹參判呂聖齊病重上去不得事。啓。答曰,調理上來事,回諭。
上在昌德宮。停常參·經筵。
未時,太白見於巳地。
下直,鐵山府使洪夏明,高梁僉使崔好星。
謝恩,大司諫鄭之虎,章陵參奉柳命雄,西部參奉鄭爾尙,東平君潗。
政院啓曰,監察尹烇,推考事命下,而臺諫,方以削去仕版論啓,推考傳旨,不得捧入之意,敢啓。傳曰,知道。
成均館官員,以同知館事意啓曰,今正月初七日,儒生上旬輪次,當爲設行,而大提學金錫胄,方在呈告中,不得設行,今月內無故日退行之意,敢啓。傳曰,知道。
全羅監司書目,全州呈,以知中樞李尙眞辭疏,上送事。啓。答曰,省疏具悉。西樞乃是閑班,雖有疾病,別無奔走之勞,卿其安心勿辭,從速上來察職。
院啓,請監察尹烇削去仕版事。措辭見上新除授谷城縣監鄭世杓,爲人庸闒,見之不似,曾除湖邑,以此被彈,復畀字牧之任,物議莫不駭然。況値歲飢民貧之日,不可付之以撫摩賑濟之策,請谷城縣監鄭世杓遞差。前啓,開城留守南龍翼罷職事,停啓。答曰,依啓。
府啓,請罪人李仁漢刑推究問,以重王法。措辭見上請內官趙希孟亟命拿問,同參二人,亦令摘發現告,一體拿問。措辭見上請兔山縣監罷職。措辭見上京衙門,有米布者,各有騶價,而獨濟用監,責出於貢物主人,故爲弊甚酷,曾在十數年前,騶價木一端,替捧一兩三錢金,中因外言喧籍,始乃代金以木,而不細則不捧,其價猶一兩三錢金也。至於所用布帒,則用三四年之遠,貢物主人輩,不勝需索,怨詈日甚,淸明之時,豈宜有是,初非創行,固難追論,而當此軫飢恤隱之日,亦不可因仍弊習,使輦下之民,有此疾苦。請令自今濟用監騶價木品,一依他例,布袋亦勿引用,而諸貢物各司,仍循非法之事,亦令一體嚴禁,以除貢物主人輩一分之弊。答曰,毋庸煩聒,罷職事,當此凶歲,迎送有弊,姑先推考,末端事,依啓。
政院啓曰,春帖子製述官,旣已啓下矣。明日大提學·提學牌招,使之出韻科次,何如?傳曰,允。
謝恩,右副承旨柳椐。
備邊司啓曰,咸鏡監司狀啓覆啓中,雖甚之甚字,誤書殊字,判下之後,始爲發覺,元粘目改付標以入,而下吏則自本司推治,當該郞廳,推考,何如?答曰,允。
吏批啓曰,頃日政,敦寧參奉尹濟亨,以文宣王后同姓五寸親,懸錄受點矣。今聞非五寸而乃六寸云,臣等不能詳察,以致誤錄之弊,不勝惶恐,原單子中,改付標以入之意,敢啓。傳曰,知道。
又啓曰,卽接齋學牒呈,則兼敎授朴世堂,受由過限,尙無行公之期云,本學課試之地,不可久曠,兼敎授朴世堂,改差,何如?傳曰,允。
以李志行爲寧邊府使,李奎齡爲竹山府使,金世重爲兎山縣監,李心傳爲谷城縣監,尹邦憲爲成歡察訪。
上在昌德宮。停常參·經筵。
左議政權大運,安山地出去,京畿監司權大載,左議政陪行事,出去。
兩慈殿·中殿,藥房問安。答曰,知道。
領議政許積箚子。大槪,本病之外,重得寒疾,委頓床席,不得進參於起居之班,內局之任,亟許遞免,以便公私事。入啓。
藥房啓曰,近日風寒,甚於冬節,伏未審此時,聖體,若何?兩慈殿氣候,亦復,何如?臣伏不勝區區之慮,敢來問安。答曰,兩慈殿氣候安寧,予亦無事矣。
政院啓曰,來十一日文臣殿講日次,取稟。傳曰,爲之。
大提學金錫胄,牌不進。傳曰,更爲牌招。
答領議政箚子曰,省箚具悉卿懇。卿之疾病如此,深用慮念,卿其安心勿辭,從容善攝。
府啓,請罪人李仁漢,刑推究問,以重王法。措辭見上請內官趙希孟,亟命拿問定罪,同參二人,亦令摘發現告,一體究問。措辭見上請兔山縣監徐瑱,亟命罷職。措辭見上新除授瓦署別提林武業,爲人愚劣,重以老孱,頃於大政之日,同入於雜人闌入之中,幾被本兵之重扙,則其貌樣之不似官員,據此可知,請瓦署別提林武業汰去。凡仕者,無論文武,必積勞而後,始得遷焉,蓋階不可越,而進不可遽也。新除授昌城府使李惠疇,出身未久,驟拜本職,官方淆亂,非細故也,決不可仍授,以啓後弊,請昌城府使李惠疇改正。答曰,不允。罷職事及汰去事,依啓。
右參贊尹鑴箚子。大槪,請還收廣搜閑丁,漸充兒弱物故闕額之綸音,無失四方之望。且許臣解職休致,俾退省前後妄言之罪事。大祭散齋,留政院。
領府事鄭太和箚子。大槪,新除恩命,病未祗謝,而又有祿俸輸送之命,惶恐罔措,冒死陳懇,冀蒙恩遞事。答曰,省疏具悉卿懇。例授祿俸,卿何過辭,安心勿辭領受焉。仍傳曰,遣史官傳諭。
工曹判書閔點上疏。大槪,罪累之蹤,不敢復玷朝班,寒疾且劇,鬼事將迫,陳力就列,決難自强,伏乞亟遞本職兼帶,仍治臣從前貪戀無恥之罪,以謝公議,以安私分事。呈政院,還出給。
政院啓曰,兔山縣監徐瑱,推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
上在昌德宮。停常參·經筵。
謝恩,執義李煦,禮曹佐郞安漢奎。
以崔恒齊爲事變假注書。
院前啓,以大祭齋戒,姑停。
傳曰,史官一員待令,騎馬二疋立之,宗廟·永寧殿大祭所內摘奸。
吏曹啓曰,守令有闕,政事,取稟。傳曰,明日爲之。
上在昌德宮。停常參·經筵。
未時,太白見於巳地。
下直,利川府使金壽一,積城縣監徐文純,淸安縣監鄭洙明,安城郡守安䌖,防踏僉使洪汝燾,鹿島僉使朴縝一,永宗萬戶李行有。
右參贊尹鑴箚子,及吏曹判書洪宇遠,工曹判書閔點,修撰崔錫鼎呈辭,入啓。
右承旨柳命賢初度呈辭,入啓。給由。
答吏判洪宇遠疏曰,省疏具悉。卿其安心,勿辭察職。
答工判閔點疏曰,省疏具悉。旣往之事,今不必爲嫌,卿其勿辭察職。
答修撰崔錫鼎疏曰,省疏具悉。今玆新除,意非偶然,爾其勿辭,從速察職。
院啓,請罪人李仁漢,刑推究問,以重王法。措辭見上請內官趙希孟,亟命拿問定罪,同參二人,亦令摘發現告,一體拿問。措辭見上請新除授昌城府使李惠疇改正。答曰,不允。末端事,依啓。
明日專經文臣殿講時,考官二,金錫胄·李堂揆,參考官四,尹以濟·權瑎·閔就道·吳始大。
政院啓曰,明日仁政殿專經文臣殿講時,命官,何大臣進去乎?傳曰,領府事進去。
開城留守書目,辭職上疏,上送事。啓。答曰,省疏具悉。卿其安心勿辭。
謝恩,修撰崔錫鼎。
答右參贊尹鑴箚曰,省箚具悉卿懇。卿辭縷縷至此,更令廟堂,從長議處。
領府事鄭□箚子。大槪,冒陳病重之狀,乞遞命官之命,先遞臣職,仍治臣罪事。入啓。答曰,省箚具悉卿懇。卿辭如此,當以他大臣進參,卿其安心勿辭,從容調理。
有政,以尹邦憲爲成歡察訪,金世重兎山縣監,李奎齡竹山府使,黃再命監察,李志行寧邊府使,李心傳谷城縣監。
上在昌德宮。停常參·經筵。
自辰時至午時,日暈左珥。
下直,梁山郡守曺會卿,新昌縣監呂九星,加德僉使尹廷稷。
謝恩,海州牧使金益勳,穆陵參奉南宮億。
傳曰,文臣殿講,領相進去。
領議政許積箚子。大槪,病勢苦劇,今日殿講,未由進去,惶恐待罪事。入啓。答曰,省箚具悉卿懇。卿之疾病如此,亦無推移進參之員,殿講,今姑停止,卿其安心勿待罪,益加善攝。仍傳曰,遣史官傳諭,遣御醫看病。
右承旨柳命賢再度呈辭,入啓。加給由。
右參贊尹鑴初度呈辭。給由。
吏曹啓曰,來十二日,祿都目政事爲之之意,敢啓。傳曰,知道。
府啓,請李仁漢,刑推究問,以重王法。措辭見上請內官趙希孟亟命拿問定罪,同參二人,亦令摘發現告,一體拿問。措辭見上繕工監副奉事李維楫,爲人孱劣,重以醜陋,形容可駭,言動不似,司中下吏,莫不嗤侮。且目視不明,凡干文牒,亦不得酬酢,如此之人,決不可仍畀職責,請繕工監副奉事李維楫汰去。答曰,不允。末端事,依啓。
領議政許積箚子。大槪,今日殿講,病未祗赴,冒陳危懇,乞先遞改本職及內局提調之任事。答曰,省箚具悉卿懇。卿之所患,彌留不瘳,予深慮念,殿講之停寢,有何不安,而引咎若是其過乎?卿其安心勿辭,從容調理。仍傳曰,遣史官傳諭。
禮曹啓曰,明安公主駙馬再揀擇,待明春更稟事,曾已下敎矣。再揀擇吉日,以何間推擇乎?傳曰,以秋間,更稟。
上在昌德宮。停常參·經筵。
太白見於巳地。午時,日暈。夜四更,有霧氣。
下直,慶尙左兵虞候林夏儒,泰川縣監李馨吉。
謝恩,竹山府使李奎齡,兎山縣監金世重,軍資主簿朴世奎,成歡察訪尹邦憲,監察黃再命。
右承旨柳命賢三度呈辭。遞差。
開城留守書目,辭疏上送事。啓。答曰,已過之事,何必爲嫌,卿其安心,更勿爲辭,從速察職。
傳曰,過國忌後,晝講爲之。
院啓,守令之赴本道科,爲近來痼弊,外方初試額數不多,而守令之不參榜者幾希,道內實才之多至見屈,職由於此識者之寒心久矣。向者革其謬例,守令咸聚於京,頗慰遠方士子之望,而旋慮守令留邸之弊,復使之將赴於本道,外方下人之一時喫苦,與一道多士之失望,輕重大小,爲如何哉?請於今科,使守令依前赴京試事,更爲捧承傳施行。關東與湖西·海西,距京都稍近,故京中士夫,或有墳山與農庄者,豫爲入籍於其鄕,公然往赴於其道之科,守令旣占之,京人又參之,本道之人,雖有文才,見屈者勢所固然,分定額數於外方,廣取人才之意,顧安在哉?請自今科,京中士夫之稱以入籍,冒赴鄕試者,一切禁斷,定爲恒式。守令之濫率衙眷,自有禁制,頃因臺啓,又爲申飭之後,守令猶不畏法,濫率之弊,愈往愈甚,國綱之解弛,此亦可見,而況値大侵之年,多率家累,濫費官廩,不可不痛革其弊,請令各道監司,更加嚴飭,俾無冒犯之弊。答曰,依啓。守令赴試事,頃於登對時,爲慮凶歲留邸之弊,限今年,許赴鄕試矣,不允。
以李徵龜爲假注書。
有政。
吏批啓曰,判書,受由未出仕,參判,病不來,小臣獨政未安,何以爲之?敢稟。傳曰,只出緊任。
又啓曰,旌善郡守申弼華呈狀內,家有偏母,年迫七十,左脚毒腫成濃,病勢萬分危重,矣身以獨子,無他兄弟可以救護者,其在人子情理,決不可遠離赴任,斯速入啓處置云,固不可强令赴任,申弼華,依近例罷黜,何如?傳曰,允。
又啓曰,新除茂長縣監金以咸呈狀內,肅謝之後,重得寒疾,症勢危惡,死生可慮,旬月之內,決難起動云,遠方人馬留滯之弊,亦甚可慮,茂長縣監金以咸,依近例罷黜,何如?傳曰,允。
以柳時成爲昌城府使,鄭道成爲旌善郡守,李四翼爲茂長縣監。
上在昌德宮。停常參·經筵。
夜四更,月暈。
謝恩,副摠管李致遠,右承旨睦昌明,承文著作李泰龜,敦寧奉事尹濟亨,僉知李秞。
左承旨李端錫上疏。大槪,家有拘忌之疾,不敢出入於近密之地,乞賜遞改事。
政院啓曰,卽者左承旨李端錫,陳疏到院,而觀其措語,則三歲女兒,方患拘忌之疾,決難出入於近密之地云,原疏不敢捧入,何以爲之?敢稟。傳曰,然則今姑改差。
京畿監司權大載,左議政陪行後,入來。
義禁府啓曰,以刑曹啓目,前主簿柳斗章,移本府,更爲處置事,允下矣。柳斗章,方在典獄署,卽爲拿囚之意,敢啓。傳曰,知道。
上在昌德宮。停常參·經筵。
酉時,日暈,初昏,白雲一道如氣,起自坤方直指艮方,長竟天,廣尺許,良久乃滅。
柳椐啓曰,右議政箚子到院,而以國忌留院之意,敢啓。傳曰,入之。
又以摠戎廳言啓曰,廣智營入直本廳壯抄三運軍兵,今已准番,當爲下送,依前例,與訓鍊都監軍兵,明日還爲替代之意,敢啓。傳曰,知道。
右議政許穆箚子曰,伏以孟春之月,昏參中,斗柄懸在下,是月也。以立春歲事更始,周官正月之吉,始和布令于邦國,都鄙懸之象魏,使萬民,觀治敎刑政之象,浹日而歛之,此新民之政也。萬邦維新,在君德,臨之以莊則敬,孝慈則忠,擧善敎不能則勸,故曰,作新民,人君,中心無爲,以守至正,代天理物,惟以日新,此新民之本,豐年之慶,壽考無彊,此其基也,故仲虺之誥曰,德日新,萬邦維新,湯之盤銘曰,苟日新,日日新,又日新,伊尹曰,維新厥德,終始惟一,時乃日新。德必日新日進,不日進則日退,德日退,則怠慢放肆,敗德之本非一,溫恭克讓,堯舜之盛德,毋自滿以招損,毋自廣以狹人,有不順于德者,謫見於妖孽,妖孽者,亂亡之基也,可不懼哉?天道變易,歲序又新,君治亦然,與物皆新,故其箴曰,德莫善於親仁,治莫善於保民,學修而道立,其本在身,孜孜益勤,聖敬日新,遠侫去慝,王道正直,四方嚮服,天降百福,國以和寧,黎民富樂,億兆興頌,咸曰莫非爾極,臣老死病。且八十四年,朝暮死,事殿下無日,謹以君德日新之訓,用箴戒于上,上亦以此自勉,臣雖在九泉之下,此殿下用臣也,至此臣言事畢矣。竊有私所願者,乞以骸骨,歸民伍,守寂返本,以順歸化之正足矣,萬萬無他望。取進止。答曰,省箚具悉卿懇。箚中所引箴戒之語,無非切實,可不留心而服膺焉。至於疏末願歸之請,不覺愕然,不知所以爲諭也。卿辭雖懇,必無允許之理,卿其安心,更勿控辭,臥閤論道,以補寡昧之不逮。仍傳曰,遣史官傳諭。
謝恩,平安都事權恒,茂長縣監李四翼。
平安監司書目,三登縣令黃暉,見失死囚,過限未捕,依法罷黜事。
上在昌德宮。停常參,只晝講。
下直,仁同府使李䎘,固城縣監趙世煥,南海縣令李薈,開城經歷金時鉉,老江僉使柳安邦。
未時,太白見於巳地。
有政。
李沆啓曰,明日常參·經筵,取稟。傳曰,只晝講。
備忘記,今下弓矢,老江僉使柳安邦處,給送。
尹以濟啓曰,卽見統制使尹天賚,前昆陽郡守崔元泰等,船材木偸伐事狀啓,則年月之下,不書某日,其不察甚矣,請推考。傳曰,知道。
睦昌明啓曰,今日新除授承旨,卽爲牌招察任,何如?傳曰,允。
吏批,判書洪宇遠受由未出仕,參判吳始復病,參議柳命天進,都承旨鄭鑰進。
以尹以濟爲承旨,尹堦爲晉州牧使。
兵批,判書金錫胄病,參判李夏鎭病,參議尹以濟病,參知兪夏益進,左副朴純進。
以李端錫爲副護軍。
傳曰,明日晝講,停。
朴純,以敦寧府言啓曰,今戊午式年族譜修正當次,依前例,設廳擧行之意,敢啓。傳曰,知道。
柳椐,以備邊司言啓曰,卽接司僕寺牒呈,則順天監牧所管屯穀所載船一隻,年久腐破,今將改槊。羅州地智島,方有築偃之處,水門所入松木,當用四條云。船隻改造之木,則量其容入,竝與水門松木許斫事,分付全羅左右水營之意,敢啓。傳曰,知道。
又以兵曹言啓曰,當日奉常寺奴孝奉,自金虎門入來,差備門外擊錚,極爲駭愕,令該曹,囚禁治罪,同門守門將李彬,常時不能禁斷雜人,以致闌入,亦爲非矣,推考,何如?傳曰,允。
持平金元燮啓曰,請罪人李仁漢,刑推究問,以重王法。措辭見上請內官趙希孟,亟命拿問定罪,同參二人,亦令摘發現告,一體拿問。措辭見上親民之職,莫如守令,苟非其人,必受其害,新除授利城縣監李晩雄,昏不成人事,庸不成貌樣,曾忝殿中,人言已多,及授本職,物情尤駭,邊民字牧之任,不可畀之此人,請利城縣監李晩雄遞差。答曰,不允。拿問事,觀其緘辭而處之未晩,勿爲煩論。
工曹參判呂聖齊辭疏。入啓。答曰,省疏具悉。卿其勿辭,從速上來察職。
謝恩,寧邊府使李志行,五衛將李世章。
慶尙道生員崔胤等上疏。大槪,請本道京大同之法,及今年頒行,使遐方赤子,得以均蒙至澤事。答曰,疏辭,知道。因傳曰,下該司。
京畿監司書目,永平縣令許纘罷黜事。
午時,上御熙政堂晝講時,右議政許穆,知事閔熙,特進官李元禎,參贊官李堂揆·睦昌明,檢討官崔錫鼎,正言朴紳,假注書李徵龜,記事官尹義濟·安如岳,入侍。上,講前受音,自生而知,止九經之端。堂揆,進講自凡爲天下國家,止天下畏之。上,受而讀之,仍謂穆曰,聞卿熟於中庸,卿其開釋文義以陳之。穆曰,此謂敬大臣,其旨深矣,爲人君者,果能敬大臣,而信聽其言,則小臣,不得以間之,以至於臨事不眩,且能體群臣,則爲士者,豈有他意哉?熙曰,忠誠之人,則豈可以人君待遇之淺薄,不盡其素志乎?爲君之道,必當信任而使之盡誠矣。上曰,唯。熙曰,頃者,仁同府使洪重亨,以災傷差錯拿囚,而本府擬以妄冒之律,以永不敍用,入啓蒙允矣。大臣諸宰,皆以爲律文雖如此,災傷事目,有十負以上罷職,多者,次次加等之條,而重亨所錯,至於四百餘結之多,則罪至不敍,太涉輕矣。依災傷事目,定配爲當云,而旣已入啓判下之後,自下不敢變通,仰達矣。上曰,律文雖如此,依災傷事目加等條,遠邊定配,可也。出擧條熙曰,前慶尙監司鄭重徽事,發於頃日筵中,而臣於其時,適在呈告中,不得入侍,而第大臣重臣,皆以不可不偏配爲奏云,故擬處之時,不得當律,以報不以實,擬律蒙允矣。廟堂群議,皆以議律不當爲言,且其所犯,不過爲不職之罪也。以事應奏不奏照律,則當爲奪告身,而旣以報不以實之律擬啓,故昨日本府之坐,不爲照律,敢此仰稟而後,欲爲照入矣。上曰,以事應奏不奏之律照入,則當別判付耳。熙曰,常平廳,專掌勅使時需用,而前後蕩滌甚多,故畿邑留儲之穀絶乏。頃日勅使時,刷馬價多有未給者,前頭又有勅使先聲,事甚可慮,在前貸穀於賑恤廳者,今雖不可責其還償,事勢旣甚切迫,合有推移之道,賑恤廳會付畿邑所在米三四千石,取用,何如?上曰,依爲之。出擧條穆曰,臣之筋力,漸不如前,歲新之後,初開經席,故强疾入來,蓋爲瞻望之幸,而顧臣精神昏耗,事多迂濶,臣旣如此,雖久留臣,亦無益也。上曰,卿年八十有餘,不必逐日行公,臥閤論道,時參經席宜矣。穆曰,近來拘忌之疾,大熾城內,引接臣僚之際,不無薰染之慮,開筵講學,雖不可停止,而只令入直之官,有時召對,則其在愼疾之道,似爲得宜矣。上曰,今後晝講,停,召對爲之。穆曰,何必進講,按閱書史,則是亦修學之方也。上曰,唯。紳啓曰,請今科,守令,依前赴京試事。上曰,已諭勿煩。昌明曰,前慶尙監司李元祿所授密符,使軍官上送,而旣不可直爲捧入,亦不可久置私家,過數日後,捧留于政院,徐當還入矣。上曰,惟。穆曰,若使老臣,調理行公,則許遞本職與所帶太僕之任,何如?上曰,卿勿固辭,且司僕,非實職,又何固辭。遂罷出。燼餘及朝報
上在昌德宮。停常參·經筵。
下直,錦山郡守李國憲,樂安郡守李公傑,德山縣監洪受疇,咸鏡都事安圭,臨菑僉使邢汝藎,阿耳僉使尙歸周,金甲島萬戶李承立。
尹以濟啓曰,吏曹郞廳來言,臺諫有闕,政事,何以爲之?傳曰,明日爲之。
柳椐,以都摠府言啓曰,副摠管李枝遠,以御營中軍,除標信,軍兵等中日事,興德洞進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
備忘記,今下弓矢,阿耳僉使尙歸周處,給送。
柳椐,以扈衛軍官試射所差備官,以大將·領議政意啓曰,上年冬,各廳軍官試射時,代射狼藉之說,至今傳播矣。其時有故,不及參試之軍官,今日臣,親自試射於慕華館之際,形跡可疑者二人,則從當詳査處置,而京居軍官張世萬爲名者,問其父名,則不能答。詰問其由,則曰渠於兒時喪父,故不知云,考其紙牌,則世萬,以其父張信賢率子入籍者也。兒時喪父之奸狀敗露,始乃吐實曰,渠以長湍人崔四建爲名者,身役則忠順衛,爲妹子世萬代射,現露的實云,此與科場代射者無異,張世萬·崔四建,竝令攸司囚禁,依法科罪,何如?傳曰,允。
持平金元燮啓曰,罪人李仁漢刑推究問,內官趙希孟等拿問事,利城縣監李晩雄遞差事。啓辭上同田稅貢物木三十五尺,乃是祖宗朝令法也。制法之時,亦豈不知木品,長勝於短,精勝於麤,而升必以五,尺必以三十五者,蓋以取於民者,不可無制,又以爲如此,亦足以用於國用也。法久而弊,比于今日而棘焉。京司退黜,奸吏操縱,升之五者,漸至於八,尺之三十五者,漸至於四十五,至於諸奴婢貢木升尺,亦逐年長細,而催徵酷索,剝膚推髓,使生民,不樂其業,而疾痛之極,至有怨詈朝廷者。當此之時,若復因循蹈轍,不汲汲爲革弊保民之策,則臣恐民困日甚,民怨日極,終至於不可爲不忍言之地也。若其軍布,則今所捧六端,據前之所捧七端,尺數,縱無增益,而其升,則麤者亦不下七升,非法令也。請特加睿思,斷自宸衷,田稅貢物木,奴婢貢木,竝一依祖宗朝令法,以五升三十五尺爲準,軍布,亦令減其升數,以革弊政,以保生民。臣竊考戶典收稅條,全陳田許免稅,蓋祖宗朝制法之意,以爲生民休戚,係於賦役,不可以不食之陳田,毒我生民也。臣近聞諸道,只免辛亥陳田,而其前後荒廢,已成莾蒼者,竝徵稅,不免覓毛龜背,寧有是理,非祖宗念民之政也。至如以田而翻作畓者,今年不曾得揷一秧,而徒以量案舊田,不入於災結之中,亦非法典災傷免稅之意也。請全陳田及全災翻水田,令諸道,一一明査,一依法典免稅,以紓民困。諸道監·兵營,或稱匠人,或稱分屬,或稱餘武,或稱屯軍,巧作名目,碁布列邑,一邑多者六七十,小者亦不下三四十,遍計一道,厥數幾何。一屬官案,各官莫敢誰何,且其所收之木,據軍布稍輕,故民之避役者,相率而歸之,而營屬日增,良民日縮,近來各邑之不得閑丁,使白骨兒弱,尙未免侵督者,良由此也,事極寒心。請諸道監·兵營所屬,一切査出,令其各邑,充定軍役。答曰,不允。末端事,令廟堂及該曹,稟處焉。
右參贊尹鑴箚子。大槪,敢陳所懷,請勿遽停經筵事。入啓。答曰,省箚具悉卿懇。昨者筵臣之請停經筵,蓋慮拘忌之熾盛,實非廢講之本意,時或使入直儒臣召對事,旣已停當矣,卿勿過慮焉。
上在昌德宮。停常參·經筵。
未時,太白見於巳地。
有政。吏批,判書洪宇遠受由未出仕,參判吳始復病,參議柳命天進,都承旨鄭鑰進。,以朴廷薛爲掌令,李秞爲兵曹參議,朴興文爲判決事,李永輝爲三登縣令,李善源爲永平縣令,李瑞雨單付監察。
兵批,判書金錫胄,守禦廳取才坐起進去,參判李夏鎭病,參議未差,參知兪夏益進,左副柳椐進。,以金廈樑爲副護軍。
柳椐,以義禁府言啓曰,前慶尙監司鄭重徽議處,不得當律,以報不以實照律事,覆啓蒙允矣。群議皆稱擬律不當,大臣亦以徒配過重爲言,故臣熙於十五日晝講入侍時,敢有所仰達矣。依當日下敎,以事應奏不奏之律,照入之意,敢啓。傳于柳椐曰,大臣亦以徒配過重爲言云,此言是耶?問啓。
傳于柳椐曰,召對爲之。
執義李聃命啓曰,臣之無似,最居人下,叨逢盛際,過蒙甄發,前後踐歷,無非忝竊,而栢府亞長,簡選尤重,新命之下,一倍兢愓,誠不知所以爲措也。且本府,方有李仁漢嚴刑究問之論,而初以議啓之輕歇,事干之徑釋,竝論秋曹,臣父,卽秋曹長官也。請推之啓,今雖停止,臣於此論,實有不可同參之嫌,請命遞斥臣職。答曰,勿辭。
柳椐啓曰,執義李聃命,再啓煩瀆,退待物論矣。傳曰,知道。
大司憲李袤,持平金元燮啓曰,罪人李仁漢刑推究問。內官趙希孟拿問事。利城縣監李晩雄遞差事。措辭見上執義李聃命,引嫌而退,請推秋官,停啓已久,嫌不聠名,且有近例,請執義李聃命出仕。答曰,不允。處置事,依啓。
柳椐啓曰,執義李聃命出仕事命下,而闕門將閉,明日待開門牌招之意,敢啓。傳曰,知道。
午時,上御熙政堂召對。參贊官柳椐,侍讀官李鳳徵,檢討官崔錫鼎,假注書李徵龜,記事官尹義濟·安如岳,入侍。上講前受音,鳳徵,進講自齋明盛服,止下文所推。上,受而讀之,鳳徵進文義。上曰,唯。上曰,玉堂有禮部韻耶?鳳徵曰,有之。上曰,幾卷耶?鳳徵曰,上下卷也。上曰,闕內無此冊,以守禦廳鐵字,印入可也。遂罷出。
上在昌德宮。停常參·經筵。
夜五更,有霧氣。
藥房都提調許積,提調金錫胄,副提調鄭鑰啓曰,日氣陰寒,無異深冬,伏未審聖體此時,若何?兩慈殿氣候,亦復如何?臣等,不任區區之慮,敢來問安。答曰,兩慈殿氣候安寧,予則無事矣。
下直,彌串僉使林世英,花梁僉使朴成後。
備忘記,今下弓矢,彌串僉使林世英處,給送。
朴純啓曰,領議政許積,兵判金錫胄,來詣請對矣。傳曰,引見。
鄭鑰,以內醫院官員,以都提調意啓曰,今十六日曉,有李東馨留門入之之命,而掌務官,視之尋常,日晩之後,始爲緩緩來告於臣等,事極怠慢,極爲驚駭。掌務官朴廷奎,御醫尹聖耉,竝汰去,何如?傳曰,允。
李沆,以義禁府言啓曰,前監司鄭重徽照律事草記,傳曰,大臣,亦以徒配過重爲言云,此言是耶,問啓事,命下矣。臣於十五日早朝,參備局坐,坐中諸宰,皆以鄭重徽照律爲不當。臣仍問於領議政,領議政答曰,必欲偏配,乃四宰之言也,吾意則不必然。左相則尤以徒配爲過重,諸宰所云律不當罪者,是也。大臣之言如此,故臣於榻前,敢有所達,緣臣所達欠詳,致勤聖敎,不勝惶恐,敢啓。傳曰,知道。
又以摠戎廳言啓曰,本廳閑良軍官上年試才時未赴之類,依兵曹啓下事目,聚會追試射,入格者仍留,才落與呼不者汰去,而入射之際,形跡可疑者三人。其一人則今方査覈,待其究竟處置外,別營別抄武士金琇,爲本廳軍官鄭克立代射,守禦廳軍官張後儀,爲本廳軍官朴宗賢代射現捉。一處推問,則金琇所供內,與鄭克立,有連姻之分,克立,以全不操弓之人,今此試射,萬無入格之望,百般懇請,使之代射,故依其言,冒入代射,鄭克立所供,亦無異辭。張後儀所供內,朴宗賢,本不能射,今此試射,入格無路,懇乞代射,不能揮却,從其言入射云,朴宗賢所供,亦無異辭。今番試射之擧,朝家別立事目,至嚴且重,而金琇·張後儀·鄭克立·朴宗賢等,同謀代射之狀,現露就服,自本廳,旣已囚禁,令攸司,依事目科罪,何如?傳曰,允。
大司憲李袤,持平金元燮啓曰,請內官趙希孟,亟命拿問定罪,同參二人,亦令一體拿問。措辭見上答曰,勿煩。
開城留守南龍翼辭疏,上送事。答曰,省疏具悉。卿辭至此,當許遞焉。
上御熙政堂,領議政許積,兵曹判書金錫胄,請對入侍時,右副李沆,假注書李徵龜,記事官尹義濟·安如岳入侍。積曰,近來日氣,朝則甚寒,未審聖體若何?上曰,無事。積曰,兩慈殿氣候,若何?上曰,安寧。積曰,今此使行,將發於今月二十五日,而因義州府尹狀啓,聞有勅使先聲,勅使出來之後,則當有謝恩之事,而一番送使,爲弊不貲,今使使行,姑退於二月念後晦前,以待冬至使先來,若勅使速爲出來,則兼行謝恩,而若出來稍遠,則仍爲發送之意,敢達。上曰,以二月念後晦間,擇日可也。積曰,頃聞筵臣所達,有停講之命,此固出於筵臣憂愛之誠,而繼而見尹鑴箚,則其言誠是矣。有時召對,雖非廢學,而猶不如日設法筵之爲愈也。且玉堂與承旨·史官,則皆是闕內入直之人,不必別爲齊宿,而或於輪番出入之時,不無薰染之慮,每當入侍時,以前夜入直之員,使之入侍,其出番在家之時,亦毋令私自出入,而經筵知事·特進官之當次者,亦令豫爲齋宿於闕下,似宜矣。上曰,依爲之。積曰,以鄭重徽公事,有下詢本府之事,下詢之意,誠美矣。自下奏讞,權卽在下,而如是下詢,則群下必爲愓慮,誠幸誠幸。蓋重徽,初爲監司,未免手生,旣不知倭館之事重大,且於五月,曳運材木,而亦不催促,則不職甚矣。然監司則指揮而已,差使員,專掌是事,則罪之輕重,實有間隔,重徽,若奪告,則相勛徒配,重徽,若徒配,則相勛當加等矣。且魚震翼奪告之律,太歇矣。當初監司不爲行關於本府,故震翼,以此自明,而但邊倅,例有不及報知而先自擅行之事,則豈可以無監司之關,而不爲之乎?禁府則從原情照律,故如是議啓,而大凡禁府公事,必須詳察如何,禁府所囚,皆是士大夫,自上若或緩治,則自下勢難峻議矣。上曰,鄭重徽,當初雖略減材木條數,不能隨事力爭,以除民弊,魚震翼,身爲邊倅,所當隨事省弊,而諉以監司之無分付,不爲檢飭,難免不職之罪,竝爲徒年定配。李相勛,身爲都差使員,不爲盡心,徒費物力,論其罪狀,不可與監司同律,邊遠定配。積曰,李週,以流三千里照律,而功減一等事,判付矣。週,卽完南府院君李厚源之子也。厚源之功,甚大,固不可不用,而但週之所犯,雖不可置之贓,而莫重倉穀,改量取剩,終至於幾半欠縮,則亦不可以輕治,徒年定配,似涉太歇矣。功減一等,改付標,何如。上曰,完南,非循例功臣,故特減一等矣。還上之事,亦甚重大,改付標以入。積曰,恩典,非自下所敢請,而在於侍從臣及曾經閫帥之人,有父母年七十以上,則有加資之事矣。今者,以進宴推恩,則事體甚重,無一加資之命,輕重似爲相易矣。上曰,年雖未滿八十,今則進宴之後,與常時有異,加資可也,其單子還入。錫胄曰,兩西巡歷,全然廢却,不爲得當事,曾已陳達矣。聞黃兵前秋巡歷之時,多有收拾者,今若停止,則事必稽弛,故趁此勅使未出來之前,更欲巡歷,而不敢啓請云,更爲巡歷事,分付,何如?上曰,巡歷,例爲之事,勿爲停止,可也。錫胄曰,精抄軍三千名減除後,將官,亦多有省之者,物力則頗減,而但習操之時,把摠一人,不能周旋,以哨官,爲假把摠,至於千摠之任,亦未免以哨官代行,其在事體,殊甚苟簡。千摠·把摠各一人,還爲啓下,以爲使用之地,則軍門可成貌樣,而用武之路,亦廣耳。上曰,然則差出各一人,可也。積曰,御營大將李汝發,有中風之病,脚部不仁,未能善用,今又重挾傷寒,差復未易,所當遞改,而第難於其爲代者耳。上曰,遣御醫看病,隨症書啓。錫胄曰,中樞府知事以下,多是年老宰臣所帶,且無所帶,故雖久不行公,元無遞改之例,近者知事邢浹,同知洪宇紀,俱在鄕曲,不爲行公,已經年矣。本府,雖曰閑局,豈可一任其虛帶乎?今姑改差,似爲宜當矣。上曰,在外經年之人,竝改差可也。錫胄曰,南漢山城南壇寺,盡爲傾頹,今將修改,而旣不可專委於僧輩,本廳物役,又無以相助。且各處廨宇修繕之事,隨續不絶,頃年朝家成給僧俗通政帖,今亦已盡矣。此帖文數百丈,更令該曹成給,以爲收合材力之地,何如?積曰,賣爵雖有弊,而事在不得已,則亦不可不爲也。僧俗通政帖各二百丈,特令成給,宜當矣。上曰,依爲之。錫胄曰,承文院,自前必以通吏文有才者,差製述官矣。近來學官中,絶無能文之人,凡於交隣文書撰出之際,亦無相議之人,殊甚可悶。考諸大典,則本院校勘,以他官兼,無定數,今亦依此以有文才通吏文者,付軍職,使之兼帶,而雖遷轉實職,仍爲兼帶,俾管文書等事,何如?上曰,依爲之。錫胄曰,守禦廳哨官崔俊明,曉解兵家營陣之事,故定爲訓長,敎誨本廳武士矣。頃以久勤,遷東部主簿,部官,乃多事之任,勢難兼察軍門之事,閑官換差,何如?上曰,閑官換差,仍置軍門,可也。遂罷出。
上在昌德宮。停常參·經筵。
自昧爽至辰時,有霧氣。未時,太白見於巳地。
下直,豐基郡守沈極,信川郡守楊顯望。
李沆,以都摠〈府〉言啓曰,當日入直軍士,中日習射,請出標信。傳曰,知道。
又以兵曹言啓曰,當日水軍金論男稱名人,自耀金門入來,差備門外擊錚,極爲駭愕,令攸司,囚禁治罪,同守門將李太古,常時不能禁斷雜人,以致闌入,亦爲非矣,推考,何如?傳曰,允。
又以守禦廳言啓曰,本廳閑良軍官追試射時,竹山居軍官金廷立,與扈衛軍官尹鄕亮,同謀代射,旣已現露,令攸司,依律定罪,何如?傳曰,允。
朴純,以禮曹言啓曰,陳賀兼卞誣陳奏使拜表吉日,以二月念前晦前,更爲推擇事,旣已定奪於榻前矣。拜表吉日,令日官推擇,則三十日爲吉云,方物封裹,亦以同月二十七日,原粘目中,改付標以入之意,敢啓。傳曰,知道。
大司憲李袤,持平金元燮啓曰,請李仁漢刑推究問,內官趙希孟,亟命拿問定罪,同參二人,亦令摘發現告,一體拿問。答曰,毋庸强聒。
朴純啓曰,明日常參·經筵,取稟。傳曰,只晝講。
右參贊尹鑴上疏。大槪,不肖愚臣,有妄言之罪,乞遞斥臣職,以正臣罪事。答曰,省疏具悉卿懇。噫,予以否德,上不奉天心,乾文示警,下不得民意,怨聲載路,國勢岌嶪,如水益下,夙夜憂懼,罔知攸措而已。觀卿疏辭,憂愛之誠,溢於言表,予用嘉尙,卿其安心勿辭,出入筵席,以補不替。
上在昌德宮。停常參,只晝講。
下直,統虞候梁嶷,端川郡守金斗明,寧遠郡守許穭,成歡察訪尹邦憲。
夜一更,南方艮方,有氣如火光。
朴純啓曰,明日常參·經筵,取稟。傳曰,只晝講。
尹以濟,以都摠府言啓曰,都摠管睦來善,除標信,禁府坐起進去之意,敢啓。傳曰,知道。
大司憲李袤,執義李聃命,持平金元燮啓曰,人君礪世之柄,惟在於法,法者,公而已,苟以疏外而行之,親近而廢之,則宮府,分而爲二,刑政,紊而不振,其不至於私意漸勝,公法寢壞者,幾希,可不戒哉?頃於進宴之日,內官趙希孟等招集選妓數人於養志堂前,皷琴徵歌聲聞于外,其無忌憚甚矣。拿問之請,今已閱月,而一向牢拒,不賜兪音,縱聖明秉至公而處之,四方聞者,若曰此輩,以朝夕暬御之故,爲聖上之所偏護云爾,則雖家喩而戶曉之,以明其不然,何可得也。揆以事體,決不可以循例問備,覈其負犯,請內官趙希孟,同參二人,竝命拿問定罪。以我朝仁厚之治,而於贓吏,則不少假貸,必僇其身,必錮其子孫,何哉?蓋不如是,無以懲貪汚之習,而去殃民之弊也。迺者前江西縣令李週,貪饕無厭,已悉於道臣之啓,監色之招,其所謂改量取剩之穀物,至於四百五石之多,而文書未現之前,則極口抵諱,文書旣現之後,則無辭自服,而又欲推托於公用,其所私用,不過曰如干雜物而已。當初以四百五石之穀,出授色吏也,不曰支勅,而曰諡號宴次知,厥後,以其穀措備雜物之文書也,亦不曰支勅,而只曰雜物措備。且取剩四百五石之文書,則明白有之,所謂諸處公用之文書,則一紙不存,据此數款,可見其犯贓之狼藉,昭著無疑,而貿銀布載船之說,又發於該吏之供,週雖欲自脫,烏可得也?至若諡號宴,則週雖拮据自辦,何至盜官糧而爲之,況元不設行之宴乎?宴則不行,財則自取,此非犯贓而何?此外,又有欠縮之穀,缺本之米,厥數亦多,則週之所犯,雖分而五之,猶爲滿贓也。臣不必遠引古事,以孝廟時言之,沈摠·金壽翼輩所坐,比週最輕,而猶且就理三四年,受刑累百次,而偶値大霈之日,得蒙減死之典,有識者,亦已竊嘆於王綱之不嚴矣。今週則囚繫未久,刑訊不加,而遽出囹圄之門,只被編配之律,猶謂國有法乎?法一廢,而紀綱弛,紀綱弛,而國以隨亡,可不懼哉。三尺至嚴,斷不可撓,請還收李週定配之命,仍令該府,嚴刑究問,以懲貪汚,以嚴贓律。治贓之法,至嚴至重,斷非有司之臣所敢低昂,而四百石犯贓之李週,無端以定配照律,不請刑推,殊非奉法不撓之意,請義禁府當該堂上,從重推考。日者,大臣重臣之請對也,以韓興君李汝發之病,有遣御醫持藥物,不離看病之命,聖上體下之道,可謂至矣。然古人一笑之愛,明主弊袴之惜,意豈偶然哉?李汝發,雖是宿將,未躋崇秩,而遽以優待大臣之禮加之,則竊恐君寵之濫觴,自此而始矣。此事雖少,所損則大,請還收韓興君李汝發處,遣御醫看病之命。新除守令之下直於臺諫,其意有在,其來已久,而仁同府使李䎘,全不下直於臺諫之家,此不過以名官自處,而不顧體禮之致,其驕妄縱肆之習,殊甚可惡,請仁同府使李䎘推考。答曰,不允。推考事,依啓。
睦昌明啓曰,吏曹郞廳來言,臺諫有闕,政事,何以爲之,取稟。
吏曹判書洪宇遠箚,伏以臣,癃疾昏妄,奉職無狀,以除拜龜城府使李之經事,上章乞解職名,而措語之間,未免失當,臣悚縮不勝靦面于中,縱大臣容臣,不加揮斥,臣何敢偃然出仕,以隳損朝廷之體面乎?伏乞聖慈,察臣情迹難便,亟賜鐫遞,以安私分,不勝幸甚。答曰,省箚具悉卿懇。卿其安心勿辭,從速察職。
午時,上御熙政堂,晝講。知事金錫胄,特進官吳挺緯,參贊官朴純,侍讀官李鳳徵,檢討官南益熏,記事官朴慶後·尹義濟·安如岳,入侍。上,讀前受音訖,侍讀官李鳳徵進講,自在下位,止博學,竝註解,上受而讀之。錫胄曰,此言誠者,卽指天之實理,天下之事,一誠,足以濟之,故曰不誠無物,凡所作爲,不免於虛僞,則何事能濟乎?鳳徵曰,博學審問,乃資於人者也,愼思明辨,乃在於身者也。五者之中,所重,在於思辨,而篤行,尤歸重矣。吳挺緯曰,自古人君之不能誠者,常患操存之功,不能不肆於燕閑幽獨之中,中註曰,未至於聖,則不能無人慾之私云者,此誠可戒也。臣於在外時,竊有私語,而心常懼者,蓋以聖明卽位之初,政令,無非合於人心者,故臣民喜幸,庶幾見三代之治,近來不能無不如初之歎,竊恐聖心之誠於事者,不能無嫌於初政也。講罷。錫胄進曰,自有西邊之憂,數年內,雖不無沿邊修築之事,然脫有緩急,則江邊事,最可憂也。邊將中滿浦·高山里等處,皆以極擇差送,邊倅中,昌城爲邑,自是要衝之地,而最近於建州衛,故以年少才智者差送,盧銓,卽其人也。莅任之後,頗有修擧之事矣。此人旣遞,柳時成爲之,時成,雖曰熟手段,年紀已衰,差送賊路初程,似非得計,以年少武弁中,可合將領者,極擇差遣,何如?上曰,依爲之。錫胄曰,都下軍門數多,則不無好勝之弊,亦不無相激之事,故古人,常戒之矣。將官軍卒中,或有可罪者,則必送於各其軍門而治罪者,乃例也,而頃日興德洞中日試射時,禁軍一人,犯馬於御營別將,而多被棍打。此是禁旅,與凡軍有異,則御營中軍之擅自棍打,殊失體例,當該將官,從重推考,以爲警責之地,何如?上曰,擅治禁旅,有違常規,姑先從重推考。錫胄曰,頃日備局,固已稟旨行會矣。京畿·湖西接界之地,賊患竊發,至有殺越人命處,故推考監兵使,別諭跟捕之意矣。其後臣送管下人,探來賊徒所住處,則果有情跡現露者數十餘人,與柳赫然相議,則京中捕盜,似難出送,使廣州·水原討捕使,使之逮捕,爲當云,依此分付,何如?上曰,依爲之。錫胄曰,近因歲飢,凡干需用,固已裁減,而其中兵曹官敎紙三卷,亦爲裁減,近來論賞頗多,老職·軍職,亦多付職,敎旨紙用道極繁,令該曹,依前進排,何如?傳曰,所減之數,甚爲零星,依前還給,可也。錫胄曰,江華鎭江場放牧時,假家六處之造成,此非緊關之事,觀勢爲之,何如?上曰,依爲之。鳳徵曰,上番四員內,副校理閔就道,校理睦林儒,今方呈辭,修撰李煦,不爲出肅,入番之際,極爲苟簡。未肅拜及呈告人員,今日內,竝牌招,使之推移入直,何如?上曰,依爲之。遂罷出。
上在昌德宮。停常參,只晝講。
下直,古群山僉使李世容。
未時,太白見於巳地。夜四更,流星出角星下,入星星上,狀如拳,尾長五六尺許,色赤。
尹以濟啓曰,明日常參·經筵,取稟。傳曰,只晝講。
傳于睦昌明曰,政事,明日爲之。
執義李聃命,持平金元燮啓曰,請內官趙希孟及同參二人,竝命拿問定罪。措辭見上請還收李週定配之命,仍令該府,嚴刑究問。措辭上同請還收韓興君李汝發處,遣御醫看病之命。措辭見上答曰,不允。李週事,依啓。
午時,上御熙政堂,晝講。知事吳始壽,特進官李夏鎭,參贊官李堂揆·尹以濟,檢討官崔錫鼎,假注書李徵龜,記事官尹義濟·安如岳,入侍。上,讀前受音,堂揆,進講自有不學,止子思所補,仍釋之,上,受而讀之。始壽曰,雖愚必明,致知之效也,雖柔必剛,力行之效也。學者,猶不可不勉,況於帝王之學乎?必須百倍其功,自强不息,然後可以成德矣。錫鼎曰,學問思辨四字,實爲學之要旨,進講之際,或有疑難之處,則下詢,何如?上曰,唯。堂揆,又進講綱目,自王賁自燕南攻,止百世以俟。上曰,六國,若終始合從,則可能滅秦而自王乎?堂揆曰,若合從而自强,則滅秦雖未可必,必不至於如是速亡也。始壽曰,以進宴後推思,侍從人父母年七十以上者,初令題給衣資食物,而繼而有加資之命矣。未及加資之前,臣曹已給衣資食物,而賞不可疊受,自是規例,則所受之人,必有還納之擧矣,敢此仰稟。上曰,賞雖不可以疊受,而未及加資之前,旣已賜給,則到今還收,事未妥當,仍給之,可也。遂罷出。
義禁府啓曰,罪人李週,還收定配,嚴刑究問事,傳旨啓下矣。押去羅將處,勿爲押去,還爲拿來事,撥上分付之意,敢啓。傳曰,知道。
上在昌德宮。停常參,只晝講。
有政。
下直,竹山府使李奎齡,南陽府使愼景尹,兔山縣監金世重,光陽縣監李器晩,珍島郡守尹煒,召村察訪鄭鎰。
朴純啓曰,明日常參·經筵,取稟。傳曰,停。
柳椐,以義禁府言啓曰,罪人李週,還收定配,嚴刑究問事,傳旨啓下矣。李週押去啓目,十九日啓下,卽爲決杖發配,押去羅將處,勿爲押去,還爲拿來事,撥上分付之意,敢啓。傳曰,知道。
尹以濟,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,今日將官朔試射時,闕內入直訓鍊都監把摠·哨官等,依前日榻前定奪,以他員代直,出射之意,敢啓。傳曰,知道。
柳椐啓曰,事變假注書崔恒齊,家有拘忌之疾,不得仕進,今姑改差,何如?傳曰,允。以尹世紀爲事變假注書。
朴純,以吏批言啓曰,新除授海州牧使金益勳,以有痛迫情勢,不得出待客使之意,呈狀于本曹,斯速入啓處置云。在前如此之人,多有啓遞之例,海州牧使金益勳,改差,何如?傳曰,允。
吏批,判書洪宇遠未出仕,參判吳始復進,參議柳命天病,右承旨朴純進。
以權是經爲掌令,金德遠爲戶參,柳命賢爲禮議,閔安道爲龍岡縣令,沈良弼爲禁都,朴相馨爲司導正,金世鼎爲長興縣監,崔日隆爲直講,李夏鎭爲承旨,鄭鑰爲工參,崔錫鼎爲校理,睦林儒爲直講,李鳳徵爲兼南學敎授,李漢命爲全羅左道京試官,閔就道爲忠淸左道京試官,趙祉錫爲慶尙左道京試官,朴相馨爲咸鏡南道京試官,東部主簿崔俊明,活人別提趙重鼎相換,白世興爲分差南學校授,李泰龜爲奉常直長,尹義濟爲奉敎,行知中樞府事姜栢年今加崇祿,副護軍金廈樑今加嘉善,前郡守趙逢源·前縣監成雲翰今加通政,以上侍從父加資事傳敎,李端錫爲承旨,朴泰素爲全羅左道京試官。
朴純啓曰,新除授都承旨李夏鎭,卽承旨睦昌明妻父,法當相避,何以爲之?傳曰,左承旨改差。
又以吏批言啓曰,全羅京試官李漢命,與執義李聃命,同生兄弟相避,兼臺下批,有所嫌碍,李漢命京試官之任改差,其代,卽爲差出,何如?傳曰,允。
兵批,判書金錫胄試射坐起進,參判李夏鎭試射坐起進,參議李秞進,參知兪夏益病,同副尹以濟進。,以南龍翼·呂聖齊·鄭鑰·李碩寬爲副護軍,忠義衛柳紳今加折衝,黃海兵使柳重起,父年七十,加資事承傳。
尹以濟,以備邊司言啓曰,漢城府左尹金德遠,本司提調差下,使之仍察有司之任,何如?傳曰,允。
又以備邊司郞廳,以領左相意啓曰,昌城,卽邊上要衝之地,不可不擇差,而至於自廟堂擬差,事體過重,令該曹,依例與兵曹相議,各別擇差,何如?傳曰,允。
又以兵曹言啓曰,今日朔試射時,訓鍊都監把摠金匡輝,武兼宣傳官沈益晉·白時華,御營廳把摠李百熙等,未滿四中,武兼宣傳官金挺郁不中,竝依例汰去,何如?傳曰,允。
執義李聃命啓曰,趙希孟等拿問定罪事,還收韓興君李汝發處,送御醫看病之命事。措辭見上答曰,勿煩。
司諫姜碩耉,正言朴紳·裵正徽啓曰,護軍楊逸漢,本以門地卑微之人,前後履歷,俱是冒濫,而宣川防禦,尤極僭猥,物情之駭歎,久矣。頃見年例節度使薦,則逸漢之名,亦在其中,閫帥之職,其選甚重,而豈是卑微如逸漢者,所可與薦也?曾於仁祖朝,權井吉,提孤軍冒鋒鏑,忠績茂著,而以其秩卑之故,尙慳閫帥之職。況此逸漢,門地旣賤,且乏軍功,而只以常調武夫,有些辯黠,善事發身,無他表異之才,而至被閫帥之薦,官方之淆亂,莫此爲甚。請護軍楊逸漢節度使薦,亟命削去。前吉州牧使金煥,以州城修築事,至有加資之典,繕修城池,自是邊倅職分內事,設令金煥,創築城壘,擧前人所未擧之事,其所勤勞,本不足以重賞。況今吉州之城,不過仍舊增修,而功役未畢,瓜熟遞歸,有何可紀之績,而遽令陞秩乎?日者,盧銓之在昌城,創築新城,別備軍器,則其所施設,較煥有倍,而加資之典,尙且還收,豈於金煥,獨爲濫授,以致名器之太輕,而爵賞之不均也?請還收金煥加資之命。答曰,凡國家之用人,文以才德,武以智勇,若或拘於門地之高下,棄而不用,則實有妨於取人之道,況逸漢,累經州牧,則閫帥之薦,有何不可。金煥事,修築城池,盡心擧職,豈無可酬之勞乎?不允。
午時,上御熙政堂,晝講。知事吳始壽,特進官尹鑴·慶㝡,參贊官李堂揆·柳椐,檢討官崔錫鼎,假注書李徵龜,記事官尹義濟·安如岳,入侍。上,講前受音,堂揆,進講自自性命謂之誠,止第十二章。上受讀之,堂揆進釋文義。鑴曰,爲君者,使百姓,盡仰事俯育之道,則是盡人之性也,使萬物,各得其所,則是盡物之性也,此皆代天育物之功也。二十章問答,莫非緊切之語,而就其中要旨而言之,則何者爲尤緊耶?上曰,九經,當爲要旨。鑴曰,九經,備內外該本末,九經之中,亦當以何者爲先耶?上曰,修身而可以次第行之,修身,當爲本耳。鑴曰,聖敎至當,而孔子主意,則在於得人,得人而後,可以盡爲政之道。上曰,取人以身,則修身,可爲本也。鑴曰,得人修身二者,相須不可闕一也。哀公,不能修身,故不知孔子之爲聖人,而終莫之用矣。堂揆又進講綱目,自除謚法,止十二萬戶,上受讀之,堂揆進釋文義。上曰,丞相綰等,立諸子以鎭之說,似是耳。鑴曰,上敎如是,封建,是三代遺制,而始皇,聽李斯之言,終不封建,故未免二世而亡矣。又曰,史記,與經書有異,只宜詳覽,不必熟讀,昨今所講,似爲太少,此後則加付數三丈,何如?上曰,今後則以四五張付入,可也。始壽曰,臣於昨日,以侍從臣父母加資者,衣資食物仍給事,定奪矣。今日聞大臣諸臣之言,以賞不可疊受爲言,故又此仰達。上曰,賞雖不可疊受,而此是微物,旣賜之後,更爲還收,似未得宜,今則特令仍給,而後勿爲例,可也。鑴曰,耕籍者,王者所以敬天勤民,恭事宗廟之禮也。昔周宣王,不籍千畝,虢文公,諫之不聽,厥後,王師敗績於千畝,而國以不振,史氏記之,以爲宣王不能事神用民之咎,由此言之,則人君之行此者,可以繳福,而廢之者,必有召災之道也。前歲聖上,欲行先王之典,甚盛擧也,而不幸神不顧享,而爲風雨所尼,今春節旣屆,農祥晨正,臣意朝廷,必將復擧此事,以謝前歲不行之咎,以弭鬼神之怒,而伏聞該曹以疾疴之熾,請上勿行,此恐戾於古人進疏之意。臣謂殿下,雖不得親行耕田之禮,方當春和之際,賑困窮除病苦,布德惠勸農桑,有當如漢文之爲也。願聖上,留神於此,課戶種桑之令,亦令限數年無廢,俾我箕封數千里之域,蔚爲桑柘之鄕,如兒弱·白骨·逃亡之逋欠時徵,一切蠲除事,亦宜及是時決行之,以爲行春令布大惠,是臣區區之望也。若廣開閑丁,則必有騷擾之患,向日除防米,亦可推移,以代徵布之數耳。上曰,戶布,閑丁定奪之後,可以議處,今不可徑先決斷也。課戶種桑,實爲利民之事,令廟堂,別爲申飭擧行,可也。鑴曰,臣在銓曹,每以不得人爲歎,頃見一儒生之文,則胸中頗有計慮,其人卽趙顯期,臣未嘗一見,而觀其上疏,眞人才也。臣意直出六品,仍爲臺諫近侍,則似乎可也。始壽曰,顯期之可用,非獨鑴知之,滿朝皆知之矣。上曰,直出六品,事係變通,所當議大臣處之。始壽曰,前歲親耕之不行,誠可歎也。三度習儀旣行,且奉位版於祭所,而竟爲風雨所尼,至於祭物,亦爲埋置,而又無告由之事,心甚未安矣。上曰,予亦以其時之事,爲未安,今年則必欲行之,事勢又如此,良可歎也。上曰,文臣月課,每年四季朔,使之製述,意非偶然,而近年以來,久不科次,事極寒心。今後,依迎祥春帖例,月課畢捧之後,牌招大提學,俾卽課次於閤內事,永爲定式,曾前未科次者,亦爲牌招大提學,從速科次以入。遂罷出。
上在昌德宮。停常參·經筵。
朴純啓曰,明日常參·經筵,取稟。傳曰,只晝講。
李沆啓曰,大司憲李袤,執義李聃命,呈辭,掌令朴廷薛,未肅拜,權是經,持平李玄逸,在外,金元燮,式暇,今日以監察茶時之意,敢啓。傳曰,知道。
尹以濟,以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
朴純,以禮曹言啓曰,平安道定州地,故學生宋智祥,義州地,故學生趙弘廷等,五子登科致祭,發遣郞廳設行事,纔已啓下,而更思之,則此時西路,京官往來,不無廚傳之弊。自前或有守令代行之例,今亦依前例,香祝則使本曹下吏,齎奉下送,令本道擇定守令設行事,知委,何如?傳曰,依啓。
吏曹口傳政事。以具崟爲慶尙都事。
尹以濟,以兵曹言啓曰,五衛將朴燧呈狀內,猝得傷寒,不得運身,決難行公,入啓處置云,五衛將朴燧,改差,何如?傳曰,允。
傳于柳椐曰,大臣·備局堂上,引見。
大司憲李袤啓曰,臣之衰病,日加月增,到春而劇矣。長在疾病之中,而本職兼帶,俱是重任,當此國家多故,事輒矛盾之時,氣血已衰,精力昏耗,旣不能鎭靜歸一。及今晝講不輟,筵臣齋宿之日,脚膝酸疼,跛躄爲祟,又不能陳力入侍,不得不呈單,縮伏待罪而已。昨見院啓一款,卽臣所薦楊逸漢削去事也。臣於逸漢,素昧顔面,而在野曾聞有氣節,入都又聞其廉勤,臣之所聞者,廉勤也,諫院之所聞者,門地也。此蓋所聞之相左,而從前履歷,無非武弁之顯職,節度例薦,且經西銓之擇擬,則到今論削,臣實未料。人苟可用,則門地高下,不必當論,況不至於太卑賤者乎?臣抱病杜門,罕與人接,凡諸物議,有同聾瞽,誤薦之罪,在所難免,決不可仍冒臺席,請亟罷臣職。答曰,勿辭,退待物論。
朴純啓曰,大提學命招,月課科次事命下,而日勢已暮,明日待開門,命招科次之意,敢啓。傳曰,知道。
巳時,上御熙政堂,大臣·備局堂上,引見。領議政許積,左議政權大運,兵判金錫胄,戶判吳始壽,漢城判尹吳挺緯,副提學李堂揆,左副承旨柳椐,司諫姜碩耉,假注書李徵龜,事變假注書尹世紀,記事官尹義濟·安如岳,入侍。積曰,近日連御講席,未審聖體,若何?上曰,無事。積曰,兩慈殿氣候,一樣安寧乎?上曰,安寧。積曰,頃者憲府,以田稅木·奴婢貢木·軍布,五升三十五爲準事陳啓,有令廟堂·該曹稟處之敎矣。木綿五升三十五尺爲准,卽是法典,自仁祖朝以後,諸臣之章奏,臺閣之論啓,請遵法典者非一,而其間事勢,有節節難便者,終不得變通。及其孝廟朝,迫於群議,試用五升三十五尺之制,而果不免掣肘而止,其時建議者,亦言其初不知此事之難變如此。曾於上年春,臣於病臥之時,李聃命,亦有此請,而不得施行云,蓋緣事勢如此也。今雖猝不可變通,但收捧之際,外而各色下吏,內而各司胥吏,操縱弄奸,罔有紀極,致令民人等,有難支之弊,此則不可不十分痛禁。今後則令各該司,別樣申飭,隨現痛懲,俾無如前刀蹬之弊,以爲生民一分蒙惠之道,宜矣。上曰,累朝之所不得變通者,到今有難輕議,而色吏操縱之弊,則令各司,一切痛禁,可也。出擧條積又曰,以陳田及田翻爲畓處,不爲給災事,有稟處之命,而此則該曹之事,下詢于戶判,何如?始壽曰,自辛亥以後,每年給災,而至於田災,則以春秋竝耕之故,或有不給之時,田翻爲畓之處,雖或有漏落不與災之處,到今之後,勢難變通矣。積曰,歲翻之後,似難査覈,置之,何如?且監兵營所屬汰定事,臣等,欲廣開閑丁,方有磨鍊之擧,此等人,亦必入於節目中,今不必査報耳。上曰,唯。積曰,我國本無通行之貨,自近年以來,以銀爲通貨,至於柴菜之價,亦皆用銀,銀非我國之産,而又非人人之所得有者也。出銀之路狹,而用銀之路廣,故詐僞造銀之弊,至今日而極矣。錢乃天下通用之貨,而獨我國有所窒碍,自前屢欲行而不得行矣。今則物貨不通,故人情,皆願行錢,大臣諸宰,亦皆以爲便,蓋時可以行之故也,斷而行之,似爲宜當。前者,議行錢時,田稅一事,以錢代捧,則鄕曲之民,猝難得錢,不得不防納於京中,故致有民怨,未免中止。今則先於三司,收贖及推考贖木,以錢捧之,以爲漸次通行之地,何如?大運曰,松都則用錢已久,至於側近之邑,皆得用之,而人以爲便,豈有獨便於松都,而不便於他處乎?毋動浮議,持久行之,則不出數年,庶可通行於國中矣。上曰,通行錢貨,有益無害,而民情之所同,群議之所合,則斷而行之,可也。積曰,然則分付于戶曹·常平倉·賑恤廳·精抄廳·司僕寺·御營廳·訓鍊都監,使之鑄錢,宜當。上曰,依爲之。出擧條挺緯曰,戶籍事目,才已啓下矣。外方戶籍,則例成四件,一置本官,一置監營,二件則本送戶曹及京兆,而四件紙地與書寫之價,擧皆責出於民戶,上納之際,民弊甚多。戶籍之藏於地部者,蓋爲版籍之意也,而京兆則有考籍之事,地部則徒爲休紙,歸於虛套,凶歲省弊之道,不可不念。今年則外方戶籍,只成三件,戶曹所送,則姑爲減除,以除窮民一分之弊,京中戶籍,則只成兩件,藏於京兆與地部,而地部之藏,旣如是無益,除地部所藏,一件分藏於江都,以備意外之患,何如?積曰,此乃京兆相議於臣等者也,依此行之宜矣。上曰,外方戶籍之送於戶曹者,姑爲限今年減除,以省後弊,後式年,更稟爲之,京中戶籍一件,則勿送地部,而藏于江都,可也。出擧條錫胄曰,每式年改戶籍時,抄定四十名騎步兵,送于京兆,使之書出,乃古規也,而近來騎·步兵無識字者,有雇人書寫之弊,故中間,改以忠贊衛·忠順衛,代行書役矣。順·贊等,以代行騎·步兵之役,稱冤上言,又有勿爲歸責之令,今則將以校書館唱準,抄出使役,唱準亦甚呼冤,外議皆以爲,各司書吏,隨其殘盛,定送于京兆,使之書寫宜當云,而事例變通,詢問處之,如何?積曰,騎·步兵,旣不識字,忠贊衛等,又以上言頉下,則今不可以此役送于他人,而令各司書吏書寫,極爲便好,以此意,分付吏曹,宜矣。上曰,依爲之。出擧條始壽曰,國之大事,在於田政,至於被災之年,則當以被災多少,分其等第,亦當以災實等第,量減民役尤重,故爲先査考兩湖收租案及災實等第狀啓,則以被災十分之三,或爲尤甚,或爲稍實,以被災十分之四五,或爲稍實,或爲尤甚,或以被災十分之一二分,入於之次,稍實之等第。以此觀之,災實等第,似不在於被災多少,輕重例置,蠲役不均,事甚駭異矣。積曰,災實等第,在於文書未磨勘之前,故如是相雜,且守令,欲爲要譽,或以稍實之處,混入於被災之中,而監司旣不能詳察,都事審檢之時,又不能明査,俱爲非矣,兩道監司及都事,竝從重推考,何如?上曰,田政等第,事甚重大,而監司·都事,所當盡心詳察,而如是差錯,固當罷黜,而前頭賑政方急,今姑從重推考。出擧條積曰,慶尙都事李弘迪,累度呈病於吏曹,而科日已迫,今姑罷職,新都事,口傳差出,從速下送,何如?上曰,病若實狀則罷黜,其代,當日內口傳差出,催促下送。積曰,國綱解弛,爲守令者,或與監·都事,少有相失,則輒棄官上來,雖監司啓聞催促,而亦不還官者有之,事極寒心。公州牧使李時顯,鴻山縣監朴銑,棄官上來,已至數朔,監司狀啓催促,而吏曹亦不着實督還,天安縣監趙汝耘,無端上京,久不還任。此弊不可不杜,令吏曹,催促下送,而如不下去,則啓聞論罪事,永爲定式施行,何如?挺緯曰,忠淸道被災之邑,因監司狀啓,有除挈眷之事,故或以一家病故,受由而來,有此留滯之弊矣。大運曰,除挈眷之法,今雖不可改之,而有老母者,則使之將赴,宜矣。上曰,令吏曹,催促下送,而催促後趁不還官者,啓請論罪,永爲定式,忠淸道被災邑除挈眷處,守令有老母者,使之率去,可也。出擧條上曰,昨聞右參贊之言,則前別檢趙顯期,其才可合擢用云,問于大臣,而欲陞六品用之矣。積曰,爲國薦人,乃臣等之責,故臣嘗訪問有才之人,有所抄記,顯期之名,亦在其中,臣雖未見其人,而人多有稱其有文有才者,且見其甲寅年所陳疏本,其所施設,果有識見,非大言無實者比也。此外,又有二人,典設別檢李雲徵,旣有文才操行,且有計慮,勇力亦皆過人。社稷參奉權歆,爲人內詳謹厚,且有才局,而多士中,負望甚重。此三人,實皆合於擢用,直出六品,事體雖重大,如此之人,勿拘常例而用之,宜當矣。上曰,此三人,竝直出六品而擢用,可也。出擧條積曰,黃弼耉,與壽進宮,有相訟之事,掌隷院,決給於弼耉,而以屬公別判付,故其奴婢,還屬於壽進宮,此則內司所勝,非屬公也。弼耉云,此奴婢,乃渠五代傳來,而其中一人,曾捧銀子百五十兩,贖給矣。今者屬公之後,壽進宮,督徵其銀,而弼耉貧甚,猝難辦價云,姑令緩督,更令刑曹,明査處決,何如?大運曰,償銀之難,不過小曲折,至於別判付屬公,恐有累於公明之治,査其曲直,然後更爲稟處,宜當。上曰,更令刑曹,明査稟處。碩耉進啓曰,請楊逸漢節度使薦,亟命削去。上曰,已諭毋煩。碩耉又啓曰,前吉州牧使金煥加資收還事。措辭見上上曰,已諭毋煩。又啓曰,凡備局堂上引見時,兩司應入之員,有故不進,則政院,啓請牌招入侍,自是規例,而今日引見命下之後,憲府之官,未有入侍之員,政院只以有故,泛然啓稟,不卽因請牌招,以致兩司不備,不察甚矣,當該承旨,請命推考。上曰,依啓。遂罷出。
上在昌德宮。停常參,只晝講。
午未時,日暈。酉時,日暈。
朴純啓曰,明日常參·經筵,取稟。傳曰,只晝講。
李夏鎭啓曰,卽者左承旨李端錫,陳疏到院,而觀其疏辭,女兒拘忌之疾,才已落痂,而日子不多,不敢出入於近密之地云,原疏不敢捧入,而似當有變通之道,何以爲之?敢稟。傳曰,出避後,使之出仕。又啓曰,慶尙都事前望單子,依下敎還入,而副望宋光淵,時在高陽地,末望李宏,受由下往于呂州地云,何以爲之?傳曰,科場已迫,以在京無故人,卽爲口傳差出。
尹以濟,以兵曹言啓曰,當日私奴太仁稱名人,自曜金門入來,差備門外擊錚,極爲駭愕,令攸司,囚禁治罪,同守門將梁攸,常時不能禁斷雜人,以致闌入,亦爲非矣,推考,何如?傳曰,允。
又以兵曹言啓曰,璿源錄修正時,權減軍士二名,依前定送事,事目啓下矣。當此騎兵減布之日,各處軍士,且已裁減,則年久已減之軍,勢難還定,依前仍減之意,分付,何如?傳曰,允。
吏曹口傳政事,以朴泰壽爲慶尙都事。
以忠淸監司狀啓,公州牧使李時顯身病,鴻山縣監朴銑母病,俱稱危重,不得已罷黜事。傳曰,觀其狀啓,則公州牧使朴時顯,鴻山縣監朴銑等,當此賑政方急之日,俱爲罷出,事極不當,勿爲罷黜,催促赴任事,分付該曹。
持平金元燮啓曰,臣伏見諫院啓辭,其一款,卽本府所薦楊逸漢削去事也,臣不勝瞿然之至。臣於逸漢,乏一面之雅,而逸漢,曾擬閫帥之望,且經防禦使,防禦,卽重選也,固不知門地之何如,而履歷旣多,故日者本府之薦節度使也。臣從長僚之議,登之薦剡中矣,諫院,今以削薦論啓,而長僚,亦以誤薦引避,臣何敢晏然仍冒於臺次乎?昨緣病,今始來避,所失尤多,請命遞斥臣職。答曰,勿辭,退待物論。
尹以濟啓曰,伏見江原監司趙師錫各官軍兵老除歲抄啓本,末端年月,不踏印信,難免不察之失,請推考。傳曰,允。
執義李聃命啓曰,內官趙希孟等拿問定罪事。措辭見上大司憲李袤,持平金元燮,竝引嫌而退,薦人被劾,勢難仍在,竝命遞差。答曰,不允。處置事,依啓。
朴純啓曰,吏曹郞廳來言,臺諫有闕,政事,取稟。傳曰,明日爲之。
午時,上御熙政堂,晝講。知事金錫胄,特進官鄭榏,參贊官尹以濟,侍讀官崔錫鼎,檢討官李湜,假注書李徵龜,記事官尹義濟·安如岳,入侍。上講前受音,自自誠明,至天道也,錫鼎進講,自其次,止無不行矣,仍釋之。上受讀之,錫鼎,釋文義,又講綱目,自胡氏曰,止鍾皷以充之。上受讀之,錫鼎,釋文義訖。以濟曰,慶尙都事具崟,與善山府使權德徽,婚姻家相避,守令之與都事相避者,守令當遞,而都事未赴任前,則遞改守令,已成近例,敢此仰稟。上曰,然則具崟改差,前望單子還入,以爲改落點之地,可也。遂退出。
上在昌德宮。停常參,只晝講。
有政。
下直,淸州牧使任奎,高靈縣監洪受濟,河東縣監黃鑌,泰安郡守金世龜,沙斤察訪李守敏,平安都事權恒。
辰巳時,日暈。午時,日暈,暈上有冠,暈下有履,色皆內赤外靑。未時,日暈。
朴純啓曰,明日常參·經筵,取稟。傳曰,只晝講。
李沆啓曰,大司憲·持平一員未差,執義李聃命呈辭,掌令朴廷薛未肅拜服制,掌令權是經未肅拜,持平李玄逸未肅拜上疏,今日以監察茶時之意,敢啓。傳曰,每以監察茶時,事涉未安,呈告及未肅拜人員,竝卽牌招。
李沆,以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,知道。
朴純,以吏批言啓曰,龜城府使李之經,頃日政除授矣。以落馬重傷,不得赴任,呈狀于政廳,而邊倅之因其呈狀,入啓處置,曾無規例,李之經事勢,誠難赴任,改差,何如?傳曰,允。
又以成均館員,以知館事意啓曰,今正月初七日,儒生上旬輪次,當爲設行,而臣錫胄,方在呈告中,今月內無故日退行事,入啓蒙允矣。今二十八日設行之意,敢啓。傳曰,知道。
吏批,行判書洪宇遠進,參判吳始復進,參議柳命天病,右承旨朴純進。以尹鑴爲大司憲,朴鎭圭爲持平,鄭鑰爲兵曹參判,吳始復爲開城留守,洪錫龜爲海州牧使,禹濟民爲軍器主簿,趙宗著爲修撰,吳道一爲全羅左道京試官,安如岳爲待敎,吳道一爲兵曹佐郞,李公幹爲司饔直長,楊夢擧爲英陵參奉,盧元及爲中部參奉,柳星老爲昌城府使,李鼎來爲龜城府使,閔元魯爲繕工副奉事,睦昌明爲大司諫,趙顯期爲尙衣主簿,權歆爲掌苑別提,李袤爲右參贊,鄭之虎爲工曹參判,金千鎰爲奉常僉正,成碩藎爲禮曹佐郞,慶基殿參奉李元規,顯陵參奉崔柱廈相換。
兵批,行判書金錫胄進,參判未差,參議李秞進,參知兪益夏病,右副承旨李沆進。,以趙汝秀爲五衛將,沈之溟爲知中樞,權大鳴爲同知,鄭載濟·崔以球·朴泓爲武兼,閔誠重爲大丘營將,方以恒爲平山浦萬戶,張厚立爲龜山召募別將,李光翼爲同知,成雲翰爲五衛將,邢浹·洪宇紀·南九萬·睦昌明·柳玾爲副護軍,李袤·金益勳·金元燮爲副司正,趙逢源爲僉知,李斗實·鄭守爲副司果,徐弘履爲曹司衛將。
李沆,以軍器寺官員,以都提調意啓曰,本寺參上官員,則本寺提調,相議擬望,已成規例,故今日政主簿副望,臣等,以禹濟民議定,而臣積,精神昏憒,誤呼濟博之名,而書送政廳,至於受點,不勝惶恐,禹濟博主簿,改差,何如?傳曰,然則望單字中,以民字,付標以入。
司諫姜碩耉,正言朴紳·裵正徽啓曰,護軍楊逸漢,本以門地卑賤之人,前後履歷,俱是冒濫,而宣川防禦,尤極僭猥,物情之駭歎久矣。頃見年例節度使薦,則逸漢之名,亦在其中,閫帥之職,其選甚重,豈是卑賤如逸漢者等可與薦也?曾於仁廟朝,權井吉,提孤軍冒鋒鏑,忠績茂著,而以其秩卑之故,尙慳閫著之授。況此逸漢,門地旣賤,且乏軍功,而只以常調武夫,有些辯黠善事發身,無他表異之才,而至被閫帥之薦,官方紊亂,莫此爲甚,豈不寒心哉。我朝用人,自有制度,若非才智拔萃,乘亂崛起之流,則卑微而通顯職者,絶無聞其說,況此逸漢,特以庸常者流,旣無可取之才智,又無可紀功績,則累典州郡,於渠亦幸,何可不拘於門地,而置之薦拔之列哉。差以從前履歷之顯職,而有難削去,則此正所謂昔所未安,終身不得改正者,無是理也。臣等之所重者官方,所惜者名器,而分疏苟且之言,至以氣節,稱以廉勤,必欲拔例破格而曲爲之地,此實臣等之所未解者也。物議重發之下,決不可因存其薦目,請護軍楊逸漢節度使薦,亟命削去。還收金煥加資之命事。啓辭上同答曰,毋庸堅執。
午時,上御熙政堂,晝講。知事洪宇遠,特進官李元禎,參贊官朴純,侍讀官崔錫鼎,檢討官李湜,假注書李徵龜,記事官尹義濟·安如岳,入侍。上講前受音,自其次致曲,止道之在我者亦無不行矣。錫鼎進講,自誠者,非自成己而已也,止以無彊而言也,仍釋之。上受而讀之訖。錫鼎,仍釋文義,至微則悠遠章曰,此章,諸家以爲進德節次,而鄭氏,獨以爲至誠之德,故朱子是之。上曰,成己者,猶盡人之性,成物者,猶盡物之性也。錫鼎曰,聖敎至當。宇遠曰,中庸一篇要旨,只見誠之一字,而爲學工夫,必以誠爲貴,爲君人者,誠能體認勉强,則其於爲國爲學之道,大有所益,於此必須體念焉。元禎曰,自古人君,孰不欲盡誠,而私意或間,不能致誠,必須自强不息,然後可以配天矣,必絶一箇私字,然後可以致誠矣。上曰,唯。錫鼎,又進講綱目,自二十七年,止北伐凶奴,上,受讀之,錫鼎,仍釋文義訖。宇遠曰,近見朝報,則內侍趙希孟事,屢月爭執,而不賜允兪,雖諉以無識,論其罪狀,則實爲不敬,渠以內侍,犯此不敬之罪,而久爲堅執,事甚未安,故敢達。上曰,入來時,則爲其取才也,罷出之後,則出於無識,予非愛惜而不爲允從也。湜曰,非不知聖上之不爲愛惜而久不允從,實有害於政體矣。錫鼎曰,上下爭執,事體未安,而宇遠又發此論,卽賜允兪幸甚。上曰,欲觀緘辭而處之,故不允。湜曰,頃者大臣,以持平李玄逸,有宿工於經術,使之出入於經席,則必有所裨益陳達,自上有勿拘資級,俾擬臺官之命矣。今者玄逸,旣已上來,使之出入經席,何如?上曰,自明日,使之入侍講席,可也。
戶曹參判金德遠辭疏。入啓。答曰,省疏具悉。卿才,實合籌司之任,卿其勿辭,從速察職。
上在昌德宮。停常參·經筵。
下直,永平縣令李善源,淸城僉使嚴承馥。
備忘記,今下弓矢,淸城僉使嚴承馥,給送。
朴純啓曰,明日常參·經筵,取稟。傳曰,只晝講。
又以弘文館言啓曰,新除授修撰趙宗著,時在京畿廣州地,經筵入番時緊,請斯速乘馹上來事,下諭。傳曰,依啓。
又以御營廳言啓曰,今此十番別馬隊·別破陣等,賞格試才,從分數多寡,以本廳所儲木綿面給後,別單書入之意,敢啓。傳曰,知道。
行大司憲尹鑴,持平李玄逸啓曰,人君勵世之柄,惟在於法,法者,公而已,苟以疏外而行之,褻近而廢之,則宮府分而爲二,政刑紊而不振,其不至於私意漸勝,公法寢壞者,幾希矣,可不戒哉。頃於進宴之日,內官趙希孟等,招集選妓數人於養志堂前,皷琴徵歌,聲聞於外,其無忌憚甚矣。拿問之請,今已閱月,而一向堅拒,不賜允兪,縱聖明秉至公而處之,四方聞者,若曰此輩,以朝夕暬御之故,爲聖上所偏護云爾,則亦安得家喩而戶曉之耶?且希孟之事,旣發於臺論,聖明,如以爲無罪,則固已明其事狀,以釋群下之心,如其不然,聖上,豈可謂一內竪,强拂公共之論,至此持久,以傷朝廷之大體也?執法者之請旣如是,則下之吏而問之,法之正也,其無識與否,又不足論也。揆以事體,決不可以循例問備,覈其負犯,請趙希孟及同參內官二人,竝命拿問定罪。答曰,勿煩。
午時,上御熙政堂,晝講,同知事洪宇遠,兼特進官尹鑴,特進官金禹錫,參贊官李堂揆·李沆,檢討官南益熏,假注書李徵龜,記事官尹義濟·安如岳,入侍。上讀前受音。堂揆進講,自天地之道,止言天道也,仍釋之。上受讀之。堂揆曰,此所以二字,甚有深意。尹鑴曰,天以昭昭而能成其大,地以一撮而能成其厚云者,以喩人之工夫,自小而至於廣大也。堂揆,又進講綱目,自三十三年,止制曰可。上受讀之,堂揆,仍釋文義,至慧星見。鑴曰,慧者,掃舊更新之星也,其應,似在焚詩書,掃除先王之籍也。上曰,亡秦者胡也之胡字,不知爲胡亥,而虛築長城,誤矣。鑴曰,近來北京,連年興師,國勢甚危,彼若見敗,則卽我國被害之日也。頃見北兵使狀啓,則彼人形勢,危綴莫保,變在朝夕云雖急先戒飭,以爲陰雨之戒,何如?上曰,彼人見敗之後,則必有我國被害之擧,甚可慮也。鑴曰,明亡時,有紅巾賊,侵害我國,前事亦可鑑戒,而如是宴安,莫念綢繆之策,恐有不測之慮耳。沆曰,科日已迫,慶尙新都事下送,一日爲急,而諫院時無行公之員,未得署經云。諫院呈告人員,竝卽牌招,使之署經,而趁卽發送,何如?上曰,依爲之。鑴曰,臣年旣衰老,疾病且劇,今者又除風憲之長,心甚隕越,罔知所措也。竊念所叨之職,以繩愆糾繆爲任,含默苟容,則有愧職責,若隨事論劾,則群謗蝟集,臣於此,實有難處者,伏望亟遞臣職,何如?上曰,風憲之任,匪卿誰可當之,安意察職。鑴又辭。上曰,累次固辭,於予心不安,更勿爲辭。遂退出。
上在昌德宮。停常參,只晝講。
下直,慶尙都事朴泰壽,撫夷萬戶許信,吾老梁僉使尹尙聘,玉連萬戶李枝賢,伐登萬戶柳健。
備忘記,今下弓矢,玉連萬戶李枝賢,撫夷萬戶許信,伐登萬戶柳健,老五梁萬戶尹尙聘等處,給送。
午時,日暈,申時,日暈兩珥。
李沆啓曰,明日常參·經筵,取稟。傳曰,停。
又啓曰,來二月初一日,輪對日次,而國忌相値,頉稟。傳曰,知道。
李夏鎭啓曰,成均館儒生上旬輪次,退定於明日矣,藝文提學進去,臣下直。傳曰,知道。
李夏鎭啓曰,廳中,位甚不齊,左承旨李端錫,雖已出避,未及肅謝,右承旨朴純,式暇,同副〈承旨〉尹以濟,又以服制出去,出納之際,事多苟簡,左承旨李端錫,承命出避已久,卽爲牌招察任,何如?傳曰,知道。
李沆,以禮曹言啓曰,發遣本曹郞廳,健元陵·顯陵·穆陵·崇陵抽栍摘奸,則入直參奉及守護軍等,無頉云,敢啓。傳曰,知道。
大司諫睦昌明,司諫姜錫耉啓曰,請護軍楊逸漢節度使薦,亟命削去,請還收金煥加資事。措辭見上答曰,不允。金煥事,依啓。
持平朴鎭圭啓曰,請內官趙希孟拿問定罪。措辭見上答曰,亟停勿煩。
韓興君李汝發上疏。大槪,今臣所患,係是風病再中,源委旣深,症情且重,斷無復起察任之勢,而軍門重地,廢務至此,臣之罪戾,萬殞難赦,將臣兼帶御營大將·備局提調等任,亟許遞免,以便公私事。答曰,省疏具悉。卿之疾病危劇,深庸慮念,頃見書啓,漸有差減之效云。還切喜幸,卿其安心勿辭,從容調理。
午時,上御熙政堂,晝講。知事金錫胄,特進官金德遠,參贊官李堂揆·柳椐,檢討官南益熏,假注書李徵龜,記事官尹義濟·安如岳,入侍。上講前受音,堂揆進講,自大哉,止仁道也。上,受讀之。堂揆仍釋文義曰,道字,訓誥甚多,而此道字,卽率性之謂道也之道字,上曰,唯。堂揆,進講綱目,自二十五年,止居人,上,受讀之,堂揆,仍釋文義。上曰,若使扶蘇,不監蒙恬軍,則胡亥不得立,而秦或不亡,但李斯·趙高在,雖扶蘇,亦無可奈何?堂揆曰,扶蘇,能諫坑儒,若使扶蘇嗣位,必不至二世而亡。上曰,李玄逸,有經學,故使之出入講席矣。昨日疏批旣下,而今日亦不入侍,自今以後,每於晝講時入侍,且臺官,每當晝講之日,入侍傳啓,分付矣。近於晝講之日,臺諫傳啓,或先或後,不爲入侍,何也?益熏曰,近來入侍之人,必爲齋宿,臺官不得入侍者,此也。上曰,今後則兩司,如有傳啓之事,則豫爲齋宿,晝講時入侍,可也。上曰,士大夫之奪入閭家者,一切禁斷事,前後申飭,今見該府所報,無一人見告者,此由於不能詳察而然也,今後則更加申飭,可也。遂罷出。
副司勇李益昌上疏。大槪,請變通畿甸田結·夫馬等八條事。入啓。答曰,省疏具悉。爾之爲國進言之誠予用嘉之,所陳弊瘼,當令廟堂議處焉。
備邊司回啓,觀此副司勇李益昌陳列弊瘼,至於八條之多,而其中白骨·兒弱徵布之弊,五家統紙牌之法,入作火田之禁,俱是朝家今方擧行之政,無容更議。所謂各邑夫馬役,旣有大同定式之價,則計減會內之米布,以爲雇立之地者,雖不可施行,牧民之官,果有不遵定式,任意橫歛之弊,則不可不摘發科罪,以此意,更爲嚴飭。所謂興仁門內外造山鑿池事,風水之理,本來茫昧,此等誕說,不可擇施,禁地十里內龍虎山麓,果有冒占耕墾之弊,各別申飭之意,令漢城府擧行。所謂鳳山·豐川戰船射格相換事,水陸相準代定,雖似便好,兩邑利病,亦難遙度,問其便否於本道,然後更爲稟處爲宜。所謂戰船代將,自朝廷差遣事,各邑戰船代將,必以前銜差定之意,前後申飭,而各邑,慢不擧行,苟然充差,事之可駭,莫此爲甚,代將啓下之規,雖難創開,前銜差定之意,更爲嚴飭宜當。所謂兵營移設事,蔚山湖水之可以藏船,華山形勢之可以築城,從前言者,固非一二,而兩營移設,擧措重大,不可以一人之言,率爾輕議,今姑置之,何如?啓依允。
上在昌德宮。停常參·經筵。
酉時,日暈。
下直,柒谷府使朴宣興,孟山縣監洪時中,安興僉使李立男。
李沆啓曰,明日,國忌齋戒,明明日,正日,兩日視事,頉稟。傳曰,知道。
又以都摠府言啓曰,今日入直軍士,中日習射,請出標信。傳曰,知道。
備忘記,傳于李沆曰,柳葉箭五中人,出身李震芳,邊將除授。
李端錫,以吏曹言啓曰,凡大小祭執事中,贊謁者則例以引儀,推移塡差,而假引儀郭瑞翰,曾差臘享大祭,百般圖免,不得免而進參。頃差漢江節祭,則偃臥私室,不參於受香之日,以致他官替送,有臨時窘急之患,已極可駭,而前頭二月,則各祭稠疊,最多於常時,瑞翰,已知難免於差祭,托稱親病,受由下鄕。渠輩之所任,差祭之外,更無餘事,而如是謀避之狀,誠極可駭,假引儀郭瑞翰,汰去,何如?傳曰,其偃蹇之習,不可長,拿問處之。
李沆,以訓鍊都監言啓曰,下番別隊右部中司屬軍兵等,賞格試才,從分數多寡,本營所儲木綿面給後,別單書入之意,敢啓。傳曰,知道。
傳于李端錫曰,歸厚署棺板一部,送于內需司事,分付該曹。
李沆,以義禁府言啓曰,通禮院假引儀郭瑞翰,拿問處之事,傳旨啓下矣。郭瑞翰,時在忠淸道靑陽地,依例發送府羅將,拿來,何如?傳曰,允。
持平朴鎭圭啓曰,趙希孟等事。措辭見上答曰,毋庸强聒。司諫姜碩耉啓曰,楊逸漢削薦事。措辭見上答曰,勿爲煩論。
大司憲尹鑴上疏。大槪,更陳危悃,乞賜矜察,以幸公私事。答曰,省疏具悉卿懇。予意已悉於日昨面謝之時,卿何更爲固辭若是乎?安心勿辭,速出察職。
上在昌德宮。停常參·經筵。
宣祖大王忌辰齋戒。
以備忘記,傳于李沆曰,史官一員待命,騎馬二疋立之。
以備忘記,傳于朴純曰,居首進士徐文裕,直赴會試,之次儒生鄭世芳,進士姜世龜,儒生鄭尙樸,各給一分。
李沆,以御營廳言啓曰,本廳十一番黃海道別馬隊四十六名,已爲逢點整齊矣。來二月初一日,與十番別馬隊遞代後,舊軍放送之意,敢啓。傳曰,知道。
備邊司啓曰,黃海都事李墩,瓜限已滿,而以科期不遠之故,尙不出代矣。今其呈狀內,重得寒疾,兼患喉腫,萬無赴任之勢云,爲先罷黜,其代差出,斯速發送,何如?傳曰,允。郞廳朴奎壽校正,郞廳李賢汲書。
上在昌德宮。停常參·經筵。
宣祖大王忌辰。
未時,太白見於巳地。
朴純啓曰,明日常參·經筵,取稟。傳曰,只晝講。
藥房都提調臣許積,副提調臣李夏鎭啓曰,春行冬令,寒氣甚酷,伏未審此時,聖體,若何?兩慈殿氣候,亦復何如?臣等,不任區區之慮,敢來問安。答曰,兩慈殿安寧,予則無事矣。
大王大妃殿·王大妃殿·中宮殿,藥房問安。答曰,知道。
柳椐,以備邊司言啓曰,黃海都事李墪,呈狀於本司,言以覲親事上京,重得寒疾,兼患喉腫,方在人鬼未分中,而科日此迫,以此病勢,萬無及期馳進之望云。李墪之有病,臣等,或有所聞,而其病勢之輕重,雖未詳知,所患,若不至不能運動,則必不如是呈狀,設場只隔四五日,試所且定於遠邑,若無變通之擧,將不免狼狽之患。李墪,爲先罷黜,其代,令該曹,卽爲口傳差出,除署經,催促發送,何如?傳曰,允。
又以備邊司郞廳,以領左相言啓曰,今日本司之坐,堂上之以病不進者,至於八員之多,事甚未便,除衆所共知實病外,竝推考警責,何如?傳曰,允。
又以備邊司言啓曰,昌城府使盧銓瓜滿,在於上年十一月,故新迎人馬,趁期上來,而自十一月初,其所差出之交代,連續遞改者,至於三,絶塞人馬留京,已至四朔,飢餓餒寒,丐乞爲命,故不得已,自賑恤廳,題給糧資矣。新除授府使柳星老,除署經,催促發送,以除邊民留滯之弊,何如?傳曰,允。
藥房都提調臣許積,提調臣金錫胄,副提調臣李夏鎭啓曰,卽伏聞入侍醫官之言,則聖候,自昨微有感冒之候,而今朝則寒縮,午後則煩熱,頭部微疼,咽喉亦頗不利云,臣等,不勝驚慮之至。仍與諸醫相議,則人蔘敗毒散,加荊芥穗·乾葛·蘇葉·黃芩酒炒各一錢,連進二貼,以爲趁卽發散之地,宜當云,此藥卽爲劑入之意,敢啓。答曰,知道。
大殿,政院·玉堂問安。傳曰,知道。
吏曹口傳政事,以柳星三爲黃海都事。
行大司憲尹鑴啓曰,臣頃忝本職,以罪人韓舜錫嚴刑究問事,有所論列矣。厥後蒙允捧承傳之後,禁府之臣,所當依傳旨,直請嚴刑,而托以循例,泛請刑推,使奸人竊笑,有識寒心,其輕視臺章,不有公議,已不足言,乃怠棄邦憲,疪護罪人之狀,實關朝廷之紀律。且前日,臣以闕內拜禮未安事,亦有論列,旣蒙稟處之命,本部啓辭,以稟處間姑停矣。及至該曹回啓之日,臣已遞其職,其時臺官,若不欲連啓,則相議停啓,可也,如其不然,則復申前論,亦可也。若停若啓,終無一言之出於朝報,以示公論可否之議者,其壤了臺體,墜傷舊章,亦已甚矣。蓋臣之所論,雖若小事,亦關於祖宗之典法,朝廷之儀度,其論,旣發於臺閣之上,則豈可慢不可否,而棄之如斯也?況臣,伏覩禮曹覆啓,其所論說,非今典非舊禮,傳會謬戾,大失法典尊君嚴上之旨,而判下之敎,有曰流來之規,今不可變改云云。下臣,抱咫尺之義,守管蠡之見,終不能枉心絀己,捧承以周旋,此又臣之罪也。凡此等事,無非如臣無似,忝居臺席,不能見信於上下,自取人之輕侮,以辱朝廷,其何能强顔於職次?臣以衰杇遲鈍,出肅屢日,今始來避,所失尤大,請命遞斥臣職。答曰,勿辭。
柳椐啓曰,大司憲尹鑴,再啓煩瀆,退待物論矣。傳曰,知道。
上在昌德宮。停常參·經筵。
下直,木浦萬戶邊忠健,西平萬戶崔重卓,永達萬戶金得立,甘浦萬戶金興祚,開雲萬戶金聲振。
備忘記,今下弓矢,永達萬戶金得立處,給送。
未時,太白見於巳地。
柳椐啓曰,自上方在未寧中,視事頉稟。傳曰,知道。
藥房提調臣金錫胄,副提調臣李夏鎭啓曰,伏未審夜來,聖候調攝若何?伏聞醫官所傳之言,昨夕所進湯劑,旋卽嘔吐云,不勝伏慮之至。敗毒散二貼,旣已連進,則必須詳知卽今症候加減,然後可以議定繼進之藥,臣等,與諸醫不可不趁時入診,敢來問安,竝此仰稟。答曰,知道。證候,問于入侍醫官議藥,勿爲入診。
藥房再啓曰,卽伏承聖批,有症候問于入侍醫官議藥之命矣。臣等,卽與入侍醫官李東馨·權愉及他醫商議,則皆以爲寒縮咽喉不利等候,雖已減歇,而左脈弦數,右脈洪數,且有舌上白苔,頭疼·便赤等症,俱是傷寒半表半裏之候。小柴胡湯,加乾葛·知母酒炒·山栬炒·竹茹各一錢,黃栢酒炒七分,三貼速爲劑入,以爲日再進御之地,宜當云,此藥三貼,卽爲劑入之意,敢啓。傳曰,知道。
傳于朴純曰,今日晝講,停。
李沆,以都摠府言啓曰,副摠管李枝遠,以御營中軍,除標信,軍兵等中日事,興德洞進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
以監軍巡將單子,傳于李沆曰,仍。
李端錫啓曰,今戊午年例薦守令單子一百八十一張,吏任薦單子一百二十五張,邊將薦單子一百七十五張,別單薦單子四張捧入,而應薦不薦人員,令該曹察處,何如?傳曰,知道。
李端錫,以吏曹言啓曰,昨以備局啓辭,黃海都事柳星三,口傳差出矣。卽者柳星三,與道內黃州判官沈璛,同姓四寸妹夫,法當相避,呈狀請照例處置云。柳星三,旣與沈璛相避,則都事柳星三,依例改差,何如?傳曰,依啓。當日內,口傳差出。吏曹口傳政事,以金兌一爲黃海都事。
持平李玄逸啓曰,內官趙希孟拿問定罪事。啓辭上同行大司憲尹鑴,引嫌而退,失不在我,更何有嫌,責有所歸,不足爲嫌,請命出仕。答曰,不允。處置事。依啓。
大殿,政院·玉堂問安。答曰,知道。
大司諫睦昌明啓曰,歲首守令之薦,乃法典也,臣之忝叨本職,已有日矣,則所當循例薦聞,賤疾適苦,屢日叫痛,昏不省察,已致期限之過,應被問備之罰,不可仍冒於諫席,竢病少間,今始來避,所失尤大,請命遞斥臣職。答曰,勿辭。
尹以濟啓曰,大司諫睦昌明,再啓煩瀆,退待物論。傳曰,知道。
李沆啓曰,卽見慶尙左水使金重明水軍充定啓本,初行謹啓之謹落書,難免不察之失,推考,何如?傳曰,允。
藥房,以承傳色,口傳啓曰,自今日,提調·副提調直宿之意,敢啓。傳曰,旣令醫官入直,提調則勿爲直宿,可也。
大殿,藥房夕問安。答曰,知道。政院·玉堂夕問安。答曰,知道。
上在昌德宮。停常參·經筵。
卯時,日暈。夜三更,流星出貫索星下,入東方天際,狀如鉢,尾長三四尺,色赤。
下直,昌城府使柳星老,永柔縣令李曾賢,上土僉使劉興國,黃海都事金兌一。
備忘記,今下弓矢,昌城府使柳星老,上土僉使劉興國等處,給送。
藥房都提調臣許積,提調臣金錫胄,副提調臣李夏鎭啓曰,伏未審夜來,聖體調攝,若何?頭疼煩熱等加減,何如,而昨夕小柴胡湯進御之後,夜間更嘔吐之症乎?必須詳知卽今症候,然後方可議定當進之藥,臣等與諸醫入診,在所不已,臣等,終宵憂慮,敢來問安,竝此仰稟。答曰,知道。證候,當言于醫官矣,勿爲入診。
以承傳色,下敎藥房曰,醫官入診時,欲令兵判,同爲入診矣。朝來氣候,比昨稍勝,而使醫官之待令於差備者入診,則皆曰脈度亦勝於昨日云,兵判勿爲入診,可也。
大殿,政院·玉堂問安。答曰,知道。
大殿,二品以上·六曹·大司憲,單子問安。答曰,知道。
朴純啓曰,自上方在未寧中,平復間,視事頉稟。傳曰,知道。
巳時,自差備,兵判招入診脈,承旨·史官不入。
正言朴紳啓曰,護軍楊逸漢節度使薦,亟命削去。措辭見上大司諫睦昌明,引嫌而退,應被推勘,勢難在職,請遞差。答曰,不允。處置事。依啓。
大殿,藥房夕問安。答曰,知道。
藥房,以承傳色,口傳啓曰,醫官衿川縣監崔聖任,陽川縣監金萬直,旣已招來,所當別爲入直,而只令醫官直宿,臣等則退在私室,事體未安,提調亦爲入直之意,敢啓。傳曰,醫官四員,旣爲入直,提調則不必直宿,勿爲之,可也。
大殿,政院·玉堂夕問安。答曰,知道。
尹以濟啓曰,備邊司郞廳,以大臣意來言,今日賓廳坐起日次,而時無定奪之事,自上方在未寧中,不得開坐之意,敢啓。又啓曰,吏曹郞廳來言,臺諫有闕,政事何以爲之?敢稟。
李沆,以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
上在昌德宮。停常參·經筵。
未時,太白見於巳地。
藥房都提調臣許積,提調臣金錫胄,副提調臣李夏鎭啓曰,伏未審夜來,聖體調攝,若何?昨夕症勢少減之後,熱候漸退,而寢睡亦安穩乎?醫官,趁早入診,詳知卽今症候,方可議定繼進之藥,臣等,不任憂慮,敢來問安,竝此仰稟。答曰,知道。症候,昨日少減之後,別無加減矣,入診事,依啓。
大殿,政院·玉堂問安。答曰,知道。勿爲問安。
二品以上·六曹·大司憲問安。答曰,知道。勿爲問安。
藥房再啓曰,卽伏聞入診醫官所傳之言,則聖候諸症雖減,餘熱猶存,仍與商議,則小柴胡湯前加入外,更加生地黃酒洗一錢半,連進三貼,以爲和解淸熱之地,宜當云,此藥,卽爲劑入之意,敢啓。傳曰,知道。
以備忘記,傳于李沆曰,柳葉箭五中人閑良金承世,鳥銃貫三中人兼司僕朴龍,竝直付殿試。
尹以濟,以工曹言啓曰,本曹判書閔點,參議鄭之虎,俱以病未肅拜,故年例觀察·節度使薦,不得爲之意,敢啓。傳曰,知道。
李沆,以義禁府言啓曰,今此增廣別試初試時,本部都事十員,竝皆赴擧,本府堂直·入直·回公都事各一員,兩所禁亂官二員,當以五員分差,假都事五員,令該曹差出何如?傳曰,允。
李端錫,以吏曹言啓曰,今初六日,行文廟釋奠祭,初獻官,例以正二品塡差,而卽今無故之員絶乏,不得已戶曹判書塡差,執事文官,亦爲不足,以蔭官中,生進之人及刑官,竝爲通融塡差之意,敢啓。傳曰,知道。
藥房夕問安。答曰,知道。
校理李煦辭疏。入啓。答曰,省疏具悉。爾其勿辭,求護母病。
上在昌德宮。停常參·經筵。
大殿,政院·玉堂問安。答曰,知道。勿爲問安。
大殿,朝廷二品以上·六曹·兩司長官單子問安。答曰,知道。勿爲問安。
藥房都提調臣許積,提調臣金錫胄,副提調李夏鎭啓曰,伏未審夜來,聖體調攝,若何?此下五六字缺益有差減之效,而寢睡亦安穩乎?臣等,終宵憂慮未弛,敢來問安,竝此仰稟。答曰,所患等症,漸有差減之勢矣。
藥房再啓曰,卽伏聞入診醫官之言,則此以下永缺
李夏鎭,以都摠府言啓曰,今日入直軍士,中日習射,請出標信。傳曰,知道。
又以備邊司言啓曰,訓鍊局運載船二隻,造作年久,已滿改槊,此下缺七八字致敗於泰安地,片片破碎,勢將改造,此下缺五六字分付全羅左右水使處,何如?傳曰,允。
又以備邊司言啓曰,本司武郞廳副司果吳道弘,勤仕已滿十五朔,依例陞敍,或守令除授事,捧承傳施行,何如?傳曰,允。
又以備邊司郞廳,以領議政意啓曰,咸鏡監司吳挺昌,以不參洗草宴之故,推考照律,解見任矣。本犯,初不大段,不可以此微罪,遞易方伯重任,今姑仍任,何如?傳曰,依啓。
傳于李端錫曰,政事,過齋戒後,爲之。此下全缺。
上在昌德宮。停常參·經筵。
夜四更,月暈左珥。
大殿,政院·玉堂問安。答曰,知道。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?寢睡安穩與否,此下缺七八字已至屢日,煩熱之候,加減亦何如?答曰,頭疼等症,昨夕服藥差減之後,一樣矣。
大司憲尹鑴啓曰,臣於三昨處置,此下缺五行
以趙希孟事,遽停論啓,見非物議,雖未知物議之果如何,而此乃臣之率意而行,同僚,旣以此引避,臣何敢晏然此下缺五六字今始來避,所失尤大,請命遞斥臣職。答曰,勿辭。
柳椐啓曰,行大司憲尹鑴,再啓煩瀆,退待物論矣。傳曰,知道。
掌令權是經啓曰,持平李玄逸,掌令朴廷薛,持平朴鎭圭,大司憲尹鑴,竝引嫌而退,遽停重論,見非物議,請竝命遞差。傳曰,依啓。
正言朴紳啓曰,臣,頃以湖南被災尤甚邑,與湖西災邑,一體蠲役之意,有所論列矣。得蒙令廟堂稟處之批,而厥後已過月日,寥寥無聞,再昨始招備局下吏,問其曲折,則已於正月二十三日登對時,防啓勿施云。凡臺閣姑停之啓,待其結末然後,或連或停,自是規例,而矇不覺察,防啓旣久,未卽聞知,旣聞亦未卽停,壞了臺體,見非物議,臣之昏謬不職,甚矣。決不可一日仍冒於臺端,玆敢瀆擾於靜攝之中,臣罪尤大,請命遞斥臣職。答曰,勿辭。
尹以濟啓曰,正言朴紳,再啓煩瀆,退待物論云矣。答曰,知道。
藥房,以承傳色,口傳啓曰,臣等聞入診醫官所傳之言,則午間取汗通便之後,此下缺七八字臣等聞來不勝喜幸,而第此下缺七八字飮食之際,起居之間,所宜節愼此下缺五六字文簿姑勿酬應,以防再感之患,此下缺五六字伏想聖明,豈不念及於此,而臣等不勝憂慮,敢此仰達。答曰,所陳之事,予已知之矣。
上在昌德宮。停常參·經筵。
有政。
下直,茂長縣監李四翼,利城縣監李萬雄,防垣萬戶全㞳興,慶基殿參奉崔柱廈。
昧爽,有霧氣。午時,日暈。申時,日暈。夜一更,月暈。五更,北方南方東方,有氣如火光。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?便秘之症旣除之後,煩熱等候,益有差減之效,而寢睡亦得安穩乎?臣等憂慮未弛,敢來問安。答曰,知道。症候,已言于醫官矣。
大殿,政院·玉堂問安。答曰,知道。
藥房再啓曰,卽伏聞入診醫官所傳之言,聖候比昨頗有差減之效,不勝喜幸之至。仍與諸醫相議,則皆以爲前進四物湯,不無其效,不可不加進數三貼,但微有咳嗽之漸,元方中,川芎·黃連·黃栢,竝入七分,更加玄蔘酒炒·貝母干製各一錢宜當云,此藥三貼製入之意,敢啓。傳曰,知道。
備忘記,今下弓矢,防垣萬戶全㞳興處,給送。
李沆,都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
以監軍巡將單子,傳于李沆曰,仍。
李夏鎭,以內醫院官員,以都提調之意啓曰,御醫,多有闕額,見存之員甚少,內醫柳諶·鄭斗俊,術業頗似精詳,御醫陞差,何如?傳曰,允。又以內醫院官員,以都提調意啓曰,御醫金萬直·崔聖任,方爲陽川·衿川縣監,兩邑之距京,不過半日程,以其隔江之故,不時招來之際,多有遲滯之患。今番上來,江水氷泮,畿營差使,旣不能卽傳,萬直等,亦迂回他路,翌日始到,不得趁告來參於議藥之列,事體未安。前頭水潦之時,尤當有阻滯之弊,依前日柳後聖·尹後益例,令該曹,擬差連陸近邑,何如?傳曰,允。
李端錫,以吏曹言啓曰,今此大增廣別試參試官備擬之際,堂下文官可合之人乏少,故一望則以堂上擬入,而試官·參試官,竝依近例,二員備入之意,敢啓。傳曰,知道。
吏曹,判書洪宇遠進,參判未差,參議柳命天進,左承旨李端錫進。
以權瑎爲大司諫,吳挺緯爲大司憲,李碩寬爲掌令,趙宗著·金元燮爲持平,尹世紀爲承文正字,承以道爲校書博士,金益勳爲密陽府使,朴千榮爲原州牧使,張緯韓爲求禮縣監,具崟爲典籍,陰城縣監李振昌,前郡守李斗熀,今加通政,賊人捕捉,前牧使金煥,今降通政還收事,承傳。
兵批,判書金錫胄進,參判鄭鑰進,參議李秞進,參知兪夏益,右副李沆進。
以李德基·許晏爲副司果,金益華爲龍津萬戶,南相星爲武兼,吳道弘爲都摠都事,洪夏昌爲武兼,韓柱爲訓鍊副正,尹鑴·朴廷薛·柳時星爲副護軍,睦昌明·李玄逸·朴鎭圭爲副司直,李善傅爲副司勇,李如柱爲訓鍊判官。
司諫姜碩耉啓曰,昨日同僚,以前啓不卽停當,引避退待,而臣忝諫官,亦已多日,則矇然不卽停當之失,與同僚無異,臣何敢晏然仍冒於臺席乎?昨緣日暮,今始來避,所失尤大,請命遞斥臣職。答曰,勿辭。
柳椐啓曰,司諫姜碩耉,再啓煩瀆,退待物論矣。傳曰,知道。
獻納權迪啓曰,正言朴紳,司諫姜碩耉,竝引嫌而退,姑停之啓,久不停當,揆以臺體,勢難仍冒,請命遞差。答曰,依啓。
行大司憲吳挺緯啓曰,臣於今日,將事社稷,重感風寒,退歸私室,證勢轉劇,委甚痛叫之中,伏聞新除之命,及於不敢當之身,驚懼愧惶,罔知攸措。召牌荐降,分義至嚴,不得不冒昧超詣,而顧此風憲之長,爲任甚重,苟非望實俱優,見重當世者,莫宜居是任也。臣以衰遲樸愚,百不如人,有何論議,可補闕遺,有何風力,可糾邪枉,臣身僨敗,固不暇恤,而爲官擇人之道,不宜若是之苟也。揣分量力,萬無承當之望,且臣,頃差春享大祭獻官豫差,病未進參於受戒之列,方帶推緘,時未照勘,以此以彼,俱不可冒居臺席,請命遞斥臣職。答曰,勿辭。仍傳曰,推考蕩滌。
大司諫權瑎啓曰,臣以春享大祭受誓戒不參,方在推勘之中,不可冒居,請命遞斥臣職。答曰,勿辭。仍傳曰,推考蕩滌。
大殿,藥房夕間問安。答曰,知道。勿爲問安。
尹以濟啓曰,吏曹郞廳來言,臺諫有闕,政事,何以爲之,取稟。
朴純啓曰,試官閔點·睦來善·李堂揆·鄭之虎等,再牌不進矣。日勢已晩,何以爲之,取稟。傳曰,更爲牌招。
上在昌德宮。停常參·經筵。
下直,慶尙左水虞候韓滾。
大殿,政院·玉堂問安。答曰,知道。
藥房都提調臣許積,提調臣金錫胄,副提調臣李夏鎭啓曰,春雨霏微,日氣陰濕,伏未審夜來,聖體調攝,若何,寢睡與煩熱之候,亦何如?昨緣試官之不齊,酬應至於夜深,不瑕有添傷之患乎?臣等憂慮益切,敢來問安。答曰,知道。症候,已言于醫官矣。
李沆,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
朴純,以文二所應辨官,以試官意啓曰,場屋事體,極其嚴重,開場之後,主場官及禁亂官,例坐於大門外,凡有場中分付,趁卽擧行,而卽者主掌官·禁亂官,竝皆退坐閭家,下人,亦不待候,此前所未有之事,極爲寒心。下人則方自試所囚治,而當該主掌及禁亂官,竝從重推考,何如?傳曰,允。
李沆,以兵曹言啓曰,卽接部將廳所報,則通化門北邊空墻三間,今日頹落云,令柴門監,爲先把子圍排,急速修築,而弘化門入直砲手二十名除出,將官率令守直之意,分付,何如?傳曰,允。
行大司憲吳挺緯啓曰,新除授掌令李碩寬,時在京畿果川地,持平趙宗著,時在京畿廣州地,竝斯速乘馹上來事,下諭。答曰,依啓。
義禁府啓曰,以刑曹啓目,出身金琇,移本府處置事,允下矣。金琇,方在典獄署,卽爲拿囚之意,敢啓。傳曰,允。
上在昌德宮。停常參·經筵。
下直,谷城縣監李心傳。
自昧爽至辰時,有霧氣。
大殿,政院·玉堂問安。答曰,知道。
藥房都提調臣許積,副提調臣李夏鎭啓曰,雨後沈霧,日氣不佳,伏未審夜來,聖體調攝,若何?咽喉之症,煩熱之候,比昨稍減否乎?前進四物湯,已盡於昨日,而此是顯效之藥,不可不加進三貼,依前加入,更爲製入宜當,臣等,不任憂慮,敢來問安,竝此仰稟。答曰,知道。頭疼咽喉等症,漸有差減之勢矣,湯藥加劑以入。
柳椐啓曰,行大司憲吳挺緯式暇,執義李聃命呈辭,掌令李碩寬,持平趙宗著在外,掌令權是經,監試官二所進,持平金元燮,監試官一所進,今日以監察茶時之意,敢啓。傳曰,知道。
傳于朴純曰,政事,明日爲之。
上在昌德宮。停常參·經筵。
下直,渭原郡守李弘勣。
有政。
大殿,政院·玉堂問安。答曰,知道。
藥房提調臣金錫胄,副提調臣李夏鎭啓曰,伏未審夜來,聖體調攝,若何?煩熱咽疼之症,益加差減乎?水剌果已試進,而亦無滯膈之候乎?臣等,不任憂慮,敢來問安。答曰,頭疼咽喉諸症,向差之後,時無加減,水剌則尙未試進矣。
柳椐,以弘文館言啓曰,本館下番見存者,只有二員,而副修撰一員以考官,進去試所,修撰臣李湜,獨爲入直,已至多日,宿病復發,症勢甚重,而無他推移輪直之員,下番闕員,今日政差出,卽爲牌招察任,何如?傳曰,允。
吏批,判書洪宇遠進,參判未差,參議柳命天式暇,左承旨李端錫進。以朴廷薛爲執義,朴世堂爲司諫,李漢命爲正言,鄭榏爲判尹,許秩爲左尹,金萬直爲高陽郡守,崔後亮爲珍山郡守,朴希聖爲機張縣監,睦林儒爲副修撰,朴紳爲典籍,姜碩耉爲宗簿正,李堂揆爲吏曹參判,朴純爲黃海監司,金錫衍爲旌善郡守,睦昌明爲刑曹參議,李堂揆爲同義禁,姜瑞璜爲監察,趙䃏爲承旨,尹鑴爲工曹判書,李聃命爲軍資正,曺殿周爲陽川縣令,李玄逸爲工曹正郞,金世行爲兵曹正郞。
吏批啓曰,新除授旌善郡守鄭道成呈狀內,積年沈痼之疾,人所共知,而冬間添得寒疾,宿患痰火,一倍危重,尋常枕席之上,尙未免坐臥須人,決無起身肅謝,赴任遠途之望,斯速入啓處置云,使之調理赴任矣。今又呈狀,目今病情一樣,決無起動之望云,鄭道成病勢,旣如所言,則決不可等待其調理赴任,依近例罷黜,何如?傳曰,允。
兵批,判書金錫胄藥房進,參判鄭鑰試官進,參議李秞試官進,參知兪夏益進,右副李沆進。
以丁昌燾單付僉知,李榕·洪以度·柳長昌·李台瑞單付副司果,姜錫耉·李聃命單付副護軍,張有昌爲右邊捕盜部將。
李端錫啓曰,新除授同副承旨趙䃏,時在京畿高陽地,斯速乘馹上來事,下諭,何如?傳曰,允。
柳椐,以文科二所應辦官,以試官意啓曰,今日出題之後,因有雨徵,擧子十餘人,毁撤西庭所遮藩籬,多般禁止而不聽,首唱儒生數人捉來,問名停擧,而其中一人,乃錄事李士彬也。錄事,雖有許赴科擧之規,不無可疑,索其名紙,則答以果無名紙,只爲觀光而入來云。旣無名紙,則便是亂入,且必有以隨從率來之人,而終不直告,極爲可駭,李士彬,令攸司囚禁,究得實狀,依法處置,何如?傳曰,允。
尹以濟,以義禁府言啓曰,以刑曹草記,金琇移本府處置事,允下矣。金琇,方在典獄,本府囚禁之意,敢啓。傳曰,知道。
夜二更,月暈。
上在昌德宮。停常參·經筵。
夜一更,有霧氣,月暈。
下直,寧邊府使李志行,昌洲僉使安緝缺萬戶方以恒。
大殿,政院·玉堂問安。答曰,知道。勿爲問安。
大王大妃殿·王大妃殿·中宮殿,藥房問安。答曰,知道。
柳椐啓曰,來十五日儒生殿講,取稟。傳曰,停。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?煩熱之候,已盡減歇,而寢睡水剌,亦何如?臣等憂慮未弛,敢來問安。答曰,知道。煩熱之候,其已減歇矣。
尹以濟,以都摠府言啓曰,今日入直軍士,中日習射,請出標信。傳曰,知道。
以備忘記,傳于李沆曰,今下弓矢,昌州僉使安緝處,給送。
柳椐,以禮曹言啓曰,今此大增廣別試文科初試一所應辦官工曹佐郞曺殿周遷轉,代以本曹正郞李克儐,原單子中,改付標以入之意,敢啓。傳曰,知道。
以御營廳軍兵中日單子,傳于李沆曰,鳥銃貫三中人閑良申生,直赴殿試。
尹以濟,以備邊司郞廳,以三公意啓曰,慶尙監司權脩,所當依榻前下敎,趁卽發送,而等待人馬之間,身病猝重,今至數十日,症勢一向危惡,差復無期,本道賑政方急,而已遞之監司,其所檢管,必不着實,本道事勢,殊甚可慮,監司權脩改差,其代,當日內開政差出,急速發送,何如?傳曰,允。
有政。
吏批,判書洪宇遠進,參判李堂揆進,參議柳命天進,右承旨柳椐進。以孟胄瑞爲慶尙監司,洪贊元爲陽智縣監,李玄錫單付奉敎,宋光淵爲兵曹佐郞,李希楙爲禮曹佐郞,閔汝鎭爲廣興守,姜瑞璜爲工曹佐郞,朴萬榮爲典簿,李麟徵爲社稷參奉,李邦翊爲西部參奉,李夏鎭爲瓦署提調,鄭鑰爲造紙署提調,李文會爲忠勳都事。
兵批,判書金錫胄進,參判鄭鑰試官進,參議李秞試官進,參知兪夏益進,左副李沆進。以權脩爲副護軍。
判中樞府事李尙眞辭疏。入啓。答曰,省疏具悉卿懇。卿其安心勿辭。
上在昌德宮。停常參·經筵。
自辰時至未時,日暈。
下直,龜城府使李鼎來。
尹以濟啓曰,行大司憲吳挺緯呈辭,執義朴廷薛·掌令李碩寬·持平趙宗著竝在外,掌令權是經·持平金元燮,監試官進,今日以監察茶時之意,敢啓。傳曰,每以監察茶時,事甚未妥,呈告人員,卽爲牌招。
藥房都提調金錫胄,副提調李夏鎭啓曰,伏未審夜來,聖體調攝,若何?前日進御湯藥,已盡於昨日,當待醫官診候,更議繼進與否,而第少愈之戒,正在此時,其於節宣興居之際,尤當益加聖念,不可以忽爲者也。臣等,不勝區區憂慮之至,敢來問安,竝此仰稟。答曰,知道。證候,當言于醫官矣,今後,勿爲逐日問安。
正言李漢命啓曰,君臣接見之禮,莫嚴且重,而頃於玉候未寧之日,兵曹判書金錫胄,以內局提調,承命入診,而不稟承旨·史官之竝入,獨自入侍,大傷事體,有駭聽聞,後弊所關,不可置之,請兵曹判書金錫胄,從重推考。嶺南一道,賑政方急,而適因前後監司,連有病故,再度遞易之際,歲已改而月已累矣。此廟堂之所以請出新伯,急速發送者,而今乃以遠宰外邑之人,首擬蒙點,想其整頓文簿,往來道途之期,必不下月餘,當日內開政差出之意,果安在哉。機務曠廢,固不暇論,赤子望哺,晷刻爲急,請慶尙監司孟胄瑞遞差,其代,以在京無故人,趁卽差出發送,俾無賑事遲延之弊。太醫之除拜守令,莫如今日之多,而惟此高陽一邑,作一醫窠,至于新郡守金萬直,而已三人矣。若此不已,名器將日輕,官方將日淆,而下招吏民之侮,上爲朝廷之累者,有不可勝言,請高陽縣監金萬直遞差。新除授司諫朴世堂,時在京畿楊州地,請斯速乘馹上來事,下諭。答曰,推考事,頃因予之疾病,從容診察矣。試諸醫之所見同異,只令兵判入侍,承旨·史官,則勿入事下敎矣,有何所失。金萬直事,爲慮津渡之□陸路近邑移差而已,有何官方之紊亂乎?遞差下諭事,依啓。
傳于李夏鎭曰,嶺南一道,近因方伯之數遞,公務積滯,飢民之企待,一日爲急,當日政差出,趁卽發送。
有政。
吏批,判書洪宇遠進,參判李堂揆進,參議柳命天進,都承旨李夏鎭進。
兵批,判書金錫胄病,參判鄭鑰試官進,參議李秞試官進,參知兪夏益進,左副李沆進。
李端錫,以吏曹言啓曰,昨日政,以前縣監李文會,擬望於忠勳都事,受點矣。今聞文會,去月已爲身死云,臣等,未及聞知,以致擬入,不勝惶恐,望單子還入爻周,後政差出之意,敢啓。傳曰,知道。
柳椐,以弘文館言啓曰,副提學,依兩司例,隨窠卽差事,曾已捧承傳矣。今者副提學有窠,而兩日開政,不爲差出,上候平復之後,所當卽爲開筵,而玉署諸員,不可一日曠闕,今日政,卽爲差出,何如?傳曰,允。
吏批啓曰,副提學今當差出,而擬望之人乏少,承旨外任竝擬,何如?傳曰,允。
又啓曰,慶尙監司孟胄瑞,今以臺啓遞差,而素稱善治,賑政方急,遞易可惜,孟胄瑞,安東府使仍任,何如?傳曰,允。
以金聖佐爲監察,朴千榮爲司藝,呂孝曾爲禮賓正,柳宜河爲忠勳都事,南得輿爲平市奉事,金振漢爲奉常主簿,鄭維悌爲校檢,趙觀國爲大同察訪,柳瑞爲氷庫別檢,李夏鎭爲副提學,具崟爲直講,安東府使孟胄瑞仍任,原州牧使李遠年仍任,前郡守申鎰爲通政,捕賊,以姜碩賓爲慶尙監司,崔文湜爲都承旨。
兵批。無政事。
李沆,以吏曹言啓曰,廣州府尹有闕,依近例,令備邊司議薦,何如?傳曰,允。
又以兵曹言啓曰,近來民人之生子者,惟恐見侵於軍役,初不命名,皆以阿只稱之,及其終不得免焉,則仍以阿只,作爲眞名,都案之中,稱以阿只者,什常四五。至於一邑之內,姓名俱同者,則稱號疑亂,莫適爲誰,不但弊瘼之已痼,情狀之可駭,其於修整戶籍之際,決不可因仍以置。今式年戶籍捧單之時,所謂阿只之名,一切禁斷,以爲釐正軍案之地,實合事宜,令漢城府,卽爲擧行,何如?傳曰,允。
大司憲吳挺緯啓曰,新除授執義朴廷薛,時在慶尙道醴泉地,請斯速乘馹上來事,下諭。答曰,依啓。
上在昌德宮。停常參·經筵。
未時,太白見於巳地。
吏曹啓曰,廣川府尹有闕,依近例,令備邊司議薦,何如?傳曰,允。
上在昌德宮。停常參·經筵。
夜一更,月暈。
尹以濟啓曰,大司憲吳挺緯式暇,執義朴廷薛,持平趙宗著在外,掌令權是經二所試官進,一員未差,持平金元燮一所試官進,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,當日爲之。
藥房都提調許積,右承旨柳椐啓曰,伏未審夜來,聖體調攝,若何?寢睡水剌,亦何如?臣等,憂慮未弛,敢來問安。答曰,知道。所患諸症差減之後,別無加減矣。
尹以濟,以都摠府言啓曰,今日入直軍士,當爲中日習射,請出標信。傳曰,知道。
以守禦使金錫胄,以廣州府尹姜碩賓仍任事,越例馳啓,惶恐待罪事狀啓,傳于尹以濟曰,勿待罪。
尹以濟,以備邊司郞廳,以領左相意啓曰,慶尙監司,今當差出,而無故可合之人乏少,若無變通之擧,無以備擬,罷散中,有名望才局者,竝擬,何如?傳曰,依啓。
又以備邊司言啓曰,會寧·慶源開市,旣已完畢,依例令承文院,撰出回咨,付送於前頭使臣之行,何如?傳曰,允。
有政。
吏批,判書洪宇遠進,參判李堂揆式暇,參議柳命天病,右承旨柳椐進。
兵批,判書金錫胄病,參判鄭鑰試官進,參議李秞試官進,參知兪夏益進,左副李沆進。
吏批啓曰,以慶尙監司望單子,前承旨李世華除授事,有下敎矣。李世華,方在喪中,不得下批之意,敢啓。傳曰,然則前望單子還入,
以李端錫爲慶尙監司。
吏批,以姜碩耉爲掌令,金尙鳴爲光陽縣監,兪命一爲長興庫奉事,呂聖齊爲禮曹參判,睦昌明爲左承旨,廣州府尹姜碩賓仍任,金漢老單付奉常奉事。
以慶尙監司望單子,傳曰,前承旨李世華除授。
兵批,李碩寬單付副護軍。
咸鏡監司吳挺昌辭疏。入啓。答曰,省疏具悉。卿之情理,予甚矜惻,卿其勿辭察職。
吏判洪宇遠上疏。入啓。答曰,省疏具悉卿懇。卿其安心勿辭,依願往來。
上在昌德宮。停常參·經筵。
下直,魚面僉使梁浚。
尹以濟啓曰,行大司憲吳挺緯式暇,執義朴廷薛,持平趙宗著在外,掌令姜碩耉未肅拜,掌令權是經二所試官進,持平金元燮一所試官進,今日以監察茶時之意,敢啓。傳曰,知道。
藥房,以承傳色口傳啓曰,兵判金錫胄,同參議藥事,傳敎矣。金錫胄,方來待闕外,而方在被論中,不敢入來之意,敢啓。傳曰,兵判,雖在被論之中,使之入診,可也。
大殿,政院·玉堂問安。答曰,知道。
藥房都提調許積,右承旨柳椐啓曰,卽伏聞入診醫官所傳之言,則聖候自昨夕,惡寒煩熱等症復發,水剌厭進,困惱亦甚,而朝來症情,與昨無減,且有胸膈煩悶之症云,臣等,不勝驚慮之至。臣等,與諸醫,卽爲入診,詳察症候,然後議定當進之藥宜當,敢來問安,竝此仰稟。答曰,知道。入診事,依啓。
藥房再啓曰,臣等入診後,與諸醫商議,則皆以爲柴胡湯,加瓜屢仁·黃連·知母酒炒各一錢,枳殼炒·黃栢酒炒各七分,連進三貼,以爲淸火熱治膈痰之地宜當云,此藥劑入之意,敢啓。傳曰,知道。
大殿,朝廷六曹·二品以上單子問安。答曰,知道。
尹以濟,以都摠府言啓曰,副摠管慶㝡,除標信,刑曹進去之意,敢啓。傳曰,知道。
以備忘記,傳于尹以濟曰,今下弓矢,魚面僉使梁俊源處,給送。
傳于柳椐曰,歸厚署板材一部,入于內需司事,言于該曹。
有政。
吏曹判書洪宇遠病,參判李堂揆進,參議柳命天陳疏,右承旨柳椐進。
兵批,兵曹判書金錫胄藥房進,參判鄭鑰·參議李秞試官進,參知兪夏益進,左副李沆進。以李夏鎭爲都承旨。
本院啓曰,左承旨睦昌明,卽新除授都承旨李夏鎭之女婿也,法當相避,何以爲之?敢稟。傳曰,然則左承旨遞差,可也。
吏批,以兪夏益爲同副承旨。
兵批,以崔文湜爲副護軍。
午時,上御大造殿寢室診脈,藥房都提調領議政許積,提調金錫胄,右承旨柳椐,注書朴慶後,記事官尹義濟·安如岳,御醫李東馨·金萬直·權愉,入侍。上在寢室中,窓戶皆閉,諸臣,伏於閤外楹內,上命都提調許積,提調金錫胄,率諸醫入診,承旨及史官,伏於閤外,不得入侍,無記事。
吏曹參議柳命天辭疏。入啓。答曰,省疏具悉。爾其勿辭,調理察職。
上在昌德宮。停常參·經筵。
辰時,白雲一道如氣,起自坤方直指艮方,長竟天,廣可數尺,移時乃滅。未時,太白見於巳地。申時,日暈。夜一更,月暈兩珥,白雲一道,起自艮方直指坤方,長可十餘丈,廣尺許,移時乃滅。自二更至五更,月暈。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?湯劑進御之後,煩熱膈滯等症,比昨加減,何如,而寢睡復如何?臣等終宵憂慮,敢來問安。答曰,知道。證候,已言于醫官矣。
大殿,朝廷二品以上·六曹·大司憲單子問安。答曰,知道。
大殿,政院·玉堂問安。答曰,知道。
藥房,以承傳色口傳啓曰,衿川縣監崔聖任,當爲分付招致,而昌城君佖,亦爲來參於議藥之列,何如?答曰,崔聖任則纔已下去,不必更招,昌城君佖,使之來參於議藥之列,可也。
大殿,藥房夕問安。答曰,知道。
藥房,以承傳色口傳啓曰,聖候午間,亦無差減之勢,臣等,率醫官直宿之意,敢啓。且衿川縣監崔聖任招來事,朝者啓達,則自上爲軫民弊,勿令招來,而道路便近,往來之間,似無民弊,招致議藥之意,敢達。傳曰,崔聖任招致事,依爲之,而提調輪直事,都提調則勿爲直宿,提調·副提調,輪日直宿,可也。
兵曹啓曰,本曹參判鄭鑰,參議李秞,俱入試院,只有參知兪夏益,連日入直矣。昨夕移拜承旨,而臣錫胄,方在被論中,不得替直,假參知差出,以爲入直之地,何如?傳曰,允。
大殿,政院·玉堂夕問安。答曰,知道。
上在昌德宮。停常參·經筵。
大殿,政院·玉堂問安。答曰,知道。朝廷二品以上·六曹單子問安。答曰,知道。
藥房都提調許積,提調金錫胄,副提調金夏鎭啓曰,伏未審夜來,聖體調攝,若何?煩熱膈痞·左脇牽引等症,比昨,何如,而寢睡·水剌,亦復何如?前入湯劑,已盡於昨夕,而諸醫皆以爲小柴胡湯,不可不加進云,故元方人蔘七分,加三分,前加入中,去瓜屢仁·黃連,代以竹茹一戔,川芎七分,三貼劑入之意,敢啓。答曰,知道。證候,已言于醫官矣。
藥房,以承傳色口傳啓曰,伏聞入診醫官之言,則寢睡脈度,比昨稍勝云,臣等不勝喜幸之至。第此時調攝,不可不十分愼重,而有欲爲移御于熙政堂之意,當此日氣漸冷之時,勞動觸風,必致添傷之患,姑觀數日後,調候差勝,日氣稍暖,更議移御,似爲合當。且衣裘脫着之際,尤宜愼重,而卽今所御衣襨,亦涉太薄云。以稍厚衣襨,添御取暖,常使汗氣浹肥,以爲漸次和解之地宜當,竝此仰達。答曰,移御事,日氣不至寒冷,相距亦且至近,有何添傷之患乎?予意必欲移御,卿等勿慮焉。衣裘加着事,當依此爲之。
尹以濟,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以備邊司郞廳,以領·左相意啓曰,嶺南賑政,一日爲急,而新監司李端錫,除拜多日,尙不出肅,殊涉未安,卽爲牌招肅拜,數日內發送事,令政院擧行,何如?傳曰,允。
兵曹口傳政事,以睦昌明單付副司直。
藥房,以承傳色口傳啓曰,聖候彌留至此,此時用藥,不可不愼重,必須詳知卽今脈度虛實,然後可以議定當進之藥,臣等,與昌城郡佖及御營中精曉脈度者數三人,卽爲入診議藥之意,敢啓。答曰,依啓。
大殿,政院·玉堂夕問安。答曰,知道。
藥房夕問安。答曰,知道。
自辰時至申時,日暈。酉時,日暈兩珥。夜一更,黑雲一道如氣,起自坤方直指艮方,長竟天,廣尺許,漸進東方,良久乃滅。
未時,上御熙政堂西邊別堂,藥房入診時,都提調許積,提調金錫胄,副提調李夏鎭,昌城君佖,記事官姜銑·尹義濟·安如岳,醫官李東馨·李邦益·李弘章,入侍。醫官以次入診,都提調以下,又以次入侍,昌城佖,則追後入侍,而史官,則因傳敎,不得入侍,退伏於楹外,而只下番翰林,追後入侍。佖曰,外感之脈,似爲和解,而重按則洪數之脈,猶未盡祛,舌上之苔,亦多有之耳。邦益曰,以脈度論之,則不可全用補劑耳。遂退出。
上在昌德宮。停常參·經筵。
下直,三登縣令李永輝,開城留守吳始復。
大殿,政院·玉堂問安。答曰,知道。朝廷二品以上·六曹·兩司長官單子問安。答曰,知道。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?伏聞夜間,有煩熱之候,又有衂血之症,寢睡亦不得安穩云,今日則頭疼膈痞·背脇牽引等症,加減,何如?臣等,不勝憂慮,敢來問安。答曰,知道。證候,已言于醫官矣。
藥房,以承傳色口傳啓曰,臣等,聞入診醫官所傳之言,則聖候一樣無減,且於今日,又有缺盆脚部等處牽引之症云,必須詳知卽今症候,然後可以議定當進之藥,臣等,又與諸醫入診之意,敢此稟達。答曰,依啓。
藥房又啓曰,入診罷出之後,仍與諸醫商議,則皆以爲脈度論之,遺熱,雖有藏伏未盡發者,而今則日子已多,不可一向專以治熱爲主,人蔘麥門冬湯,最有補虛淸熱之候,牛黃六一散,亦是淸熱益元之劑,此兩藥當進宜當云。人蔘麥門冬湯,當自外依法劑入,而牛黃六一散五貼,亦爲劑入之意,敢啓。答曰,依啓。
大司諫權瑎,獻納權迪,正言李漢命啓曰,兵曹判書金錫胄請推之啓,不惟不賜允兪,至謂之無失,臣等竊惑焉。自上雖有獨爲入侍之敎,其在錫胄之道,當以未安之意,仰稟,必與近侍偕入,而不此之爲,晏然若應行之例,安有外廷之臣,而無承旨·史官而進見者乎?其駭人聽而關後弊,莫此爲甚,請兵判金錫胄,從重推考。高陽郡守金萬直遞差之論,爲名器也,爲官方也,而亦靳允兪,備示委折,臣等,竊以爲不然也。夫陽川之於京城,路不崇朝,水可抗葦,則津渡難涉之說,臣等,實未可曉也。以前太醫之爲守於隔水之鄕者何限,而曾未聞以此爲言,何獨於萬直云然。設以津渡爲難,遞其見任,置之內局,固事體之當然,而必移連陸之郡,使畿輔完邑,作一醫窠,終至於名器之輕,官方之淆,招吏民之累,以爲朝廷之累,決不可仍令赴任,請高陽郡守金萬直遞差。答曰,勿庸瀆擾。
大殿,藥房夕問安。答曰,知道。
大殿,政院·玉堂問安。答曰,知道。
午時,上御熙政堂西邊別堂,藥房入診時,都提調許積,提調金錫胄,副提調李夏鎭,記事官姜銑·尹義濟·安如岳,醫官昌城君·李東馨·白光炫·鄭□俊,入侍。醫官以次入診,都提調以下,又以次入侍,昌城君佖·下番翰林,又爲追後入侍,而注書及上番翰林,退伏於楹外,蓋自上有勿爲入侍之敎也。積曰,今日聖候,尙未向差,臣等,不勝憂慮,敢請入診矣。上曰,肩甲牽痛之症,又有之,以是爲苦矣。錫胄曰,以臣所見,熱候比昨似減矣。上命光炫,按摩痛處。光炫曰,此是肝火所使,傷寒若和解,則此則不必深慮耳。上命夏鎭,讀尹鑴疏訖。積曰,尹鑴素曉醫理,多讀古書,不無所見,申後入診時,使之偕入,何如?上曰,依爲之。
申時,上御熙政堂西邊別堂,藥房入診時,都提調許積,提調金錫胄,副提調李夏鎭,兵曹判書尹鑴,昌城君佖,記事官姜銑·尹義濟·安如岳,醫官李東馨·李弘章·李弘益,入侍。醫官及都提調以下,以次入侍,史官則只下番入侍,而注書及上番翰林,臥內狹窄,不得偕入,退伏楹外。積曰,午後,聖候增損,何如?上曰,一樣矣。尹鑴入診脈度後,對曰,輕按則似數,而重按則無力,宜以氣虛論之矣。積曰,小便遲數,何如?上曰,小便則平常矣。佖曰,今日別無寒縮之氣乎?上曰,別無寒縮之氣矣。又曰,牛黃涼膈散,人蔘茶和進,似宜矣。上曰,人蔘麥門冬茶,不無添熱之慮乎?鑴曰,姑爲停藥,以觀症情而加減似當,如麥芽,乃發散之劑,此則頻數進御,而其餘之藥,姑爲停止好矣。夏鎭曰,凡陰分之熱,在上焦者,則攻之似易,在下焦者,則攻之難矣,徐徐議藥,似當矣。遂退出。
上在昌德宮。停常參·經筵。
未時,太白見於巳地。夜三更,月暈。
大殿,政院·玉堂問安。朝廷二品以上·六曹·兩司長官問安。答曰,知道。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?煩熱之症,一樣無減乎?夜間寢睡,何如,而肩上脚部牽引之症,亦有向減之勢乎?待醫官入診,方可議定當進之藥,而臣等,不勝憂慮,敢來問安。答曰,知道。
藥房,以承傳色口傳啓曰,提調則朝間脈候,時未得診察矣,不可不趁早入診,議定當進之藥,而所御房舍狹窄,且不無酬酢之勞,只提調與承旨·醫官各一人入診之意,敢此仰達。傳曰,依啓。
藥房再啓曰,入診之後,退與諸醫,反復商議,則皆以爲朝前脈度,比昨滑數,顯有伏熱未發之勢,而睡覺後,喉間煩渴頗甚,小便尙爾深赤,其餘不思飮食,不能安臥等症,俱是醫官所謂隱熱之候,蔘蘇芍藥湯,加山梔仁炒一戔,牧丹皮·黃栢酒炒各七分,不可不連進三貼,以除其熱云,此藥製入之意,敢啓。答曰,知道。
大司諫權瑎,獻納權迪,正言李漢命啓曰,請兵判金錫胄從重推考。措辭見上請高陽郡守金萬直遞差。措辭見上上曰,毋庸强聒。
大殿,政院·玉堂夕問安。答曰,知道。
藥房夕問安。答曰,知道。
藥房,以承傳色口傳啓曰,臣等,欲與待候差備醫官等,入診申後脈度,而內侍敎官慶甯,頗解醫術,精曉脈法云,亦令偕入診察之意,敢此稟達。傳曰,知道。
吏曹判書洪宇遠辭疏。入啓。答曰,省疏具悉。卿其安心勿辭,從速察職。
辰時,上御熙政堂西邊別堂,藥房入診時,都提調許積,提調金錫胄,副提調李夏鎭,記事官姜銑·尹義濟,醫官李東馨·金萬直·崔聖任·權愉,入侍。錫胄曰,朝間聖候何如?上曰,寢睡不安之故,喉乾之症,頻數有之,煩悶之症,又從而有之矣。夏鎭曰,當診脈度後,可審聖候輕重耳。此下全缺
申時,上御熙政堂西邊別堂,藥房入診時,都提調許積,提調金錫胄,副提調李夏鎭,記事官朴慶後·尹義濟·安如岳,內侍敎官慶甯,醫官李東馨·金萬直·崔聖任·權愉·白光炫,入侍。此下全缺
上在昌德宮。停常參·經筵。
午未時,日暈。
大殿,政院·玉堂問安。答曰,知道。朝廷二品以上·六曹·兩司長官單子問安。答曰,知道。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?煩熱等症,一樣無減乎?水剌·寢睡,亦何如?臣等,不勝憂慮,敢來問安。答曰,知道。症候,已言于醫官矣。
藥房,以承傳色口傳啓曰,朝間脈度,不可不入診,以爲議藥之地,依昨日例,提調·副提調與待候差備醫官及史官一人,卽爲入診之意,敢啓。答曰,依啓。
尹以濟,以都摠府言啓曰,今日入直軍士,當爲中日習射,而上候未寧,平復間姑停之意,敢啓。傳曰,知道。
大殿,政院·玉堂夕問安。答曰,知道。
藥房,以承傳色口傳啓曰,昨夕入診時,則日勢太暮,不便於診察,今日則似當趁未暮入診,而第自上不無接應之勞,只提調與副提調,與醫官及史官一人,入診之意,敢啓。答曰,依啓。提調·副提調只與昌城君佖及待候差備醫官數人入診,可也。
大殿,藥房夕問安。答曰,知道。
右副承旨趙䃏辭疏。入啓。踏啓字
吏曹參判李堂揆辭疏。入啓。答曰,省疏具悉。卿其勿辭察職。
辰時,上御熙政堂西邊別堂,藥房入診時,提調金錫胄,副提調李夏鎭,記事官姜銑·尹義濟,醫官李東馨·金萬直·崔聖任·權愉,入侍。錫胄先爲入診後,對曰,視昨一樣矣。東馨又入診。夏鎭曰,凡流注之氣,輕重無常,左輕則右重,右輕則左重,例耳。錫胄曰,水剌頻頻進御後,可責效耳。又曰,以稷米重蒸作飯,進御似當,當此小逾之際,雖有思食,意勿爲過重,似可矣。諸醫以次入診後,上曰,醫官,以次論脈,可也。東馨對曰,與昨一樣,滑數之候,雖有之,此則朝脈故耳。萬直對曰,今則無凝縮之氣,然右邊與左邊,似稍高,而比前則調均耳。聖任對曰,凡脈晝異候,然卽今脈候,比昨朝尤爲調均耳,其在下情,欣幸多矣。愉曰,脈度,比昨差勝,然比常時,有常多滑數之候,而今則已向差境,欣幸曷喩。遂退出。
申時,上御熙政堂西邊別堂,藥房入診時,提調金錫胄,副提調李夏鎭,記事官姜銑·尹義濟,昌城君佖,醫官李東馨·金萬直,入侍。醫官以次入診後,副提調及上番翰林入侍,注書退伏於閤外。錫胄曰,日氣尙寒,房舍雖暖,脫着不可不愼,且所御之枕太高,常時則雖未知如此之高,而蓋高枕,不便於攝養,故敢達。上曰,調病則故爲高枕,頻頻上熱故耳。錫胄仍診脈後,對曰,凡病少愈之際,輕重無常,此件尤爲謹愼矣。佖曰,脈度,比前似有凝縮之患,似是餘熱未盡祛之致,飮食之節,不可不愼重,且卽今進御之藥,乃下焦之劑,必須空心進御,易見藥效矣。遂退出。
上在昌德宮。停常參·經筵。
下直,龍津萬戶金益華。
大殿,政院·玉堂問安。答曰,知道。朝廷二品以上·六曹·兩司長官單子問安。答曰,知道。
大王大妃殿·王大妃殿·中宮殿,藥房問安。答曰,知道。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?煩熱牽痛等症,比昨加減,何如,而寢睡亦得安穩否乎?臣等,不任憂慮,敢來問安。答曰,知道。
藥房,以承傳色口傳啓曰,今日亦依昨日例,只提調·承旨·史官一人,及昌城君佖,待候差備醫官,卽爲入診之意,敢啓。答曰,依啓。
大殿,政院·玉堂夕問安。答曰,知道。
藥房,以承傳色口傳啓曰,臣等,欲診申後脈度,定其熱候虛實,以爲議藥之地,臣等,率諸醫以入,而柳聖和·鄭斗俊·李時重·李弘章等四人,亦令偕入診察之意,敢此仰稟。答曰,依啓。
大殿,政院·玉堂夕問安。答曰,知道。
兵曹口傳政事,以鄭維岳單付副司直。
上在昌德宮。停常參·經筵。
禮曹啓曰,今二月十九日入診時,辨誣使拜表日字差退事,榻前定奪矣。拜表吉日,令日官推擇,則來三月十二日卯時爲吉云,方物封裹,亦以同月初九日,原粘目中,改付標以入之意,敢啓。傳曰,知道。
又啓曰,倭人,求貿論·孟·中庸各二部,纔因慶尙監司狀啓,令兩南印送事,覆啓行會矣。卽接全羅監司移文,則本道所在板本,亦俱年久頑缺,決難印送云。兩南冊板,如是刓弊,而新刊板子,俱在於成均館,所入紙地,令戶曹,磨鍊題給校書館,使之斯速精印下送,以副遠人之望,何如?傳曰,允。
答藥房問安啓辭曰,知道。入診事,依啓。
史官一員待命,騎馬三匹立之,寧陵忌辰祭摘奸事。
上在昌德宮。停常參·經筵。
未時申時,日暈。
答藥房問安啓辭曰,知道。入診事。依啓。
上在昌德宮。停常參·經筵。
夜二更,流星出北斗星下,入東方天際,狀如鉢,尾長四五尺許,色赤。
上在昌德宮。停常參·經筵。
答藥房問安啓辭曰,知道。入診事,依啓。
備忘記,今下弓矢,會寧府使金城處,賜給。
漢城府啓曰,東西北道山直等,與無賴人作契,偸斫生松,不啻狼藉,四山之松,日就凋耗,識者之寒心久矣。臣於再昨之坐,猝遣禁吏,窺伺於彰義·東小二門,則偸松負來者,彌滿門路,吏卒數少,犯人數多,雖未及盡捕,而彰義門所執者五名,東小門所執者七名,其縱恣無忌之狀,委屬可駭。山直等,竝令該曹,按法科罪,三道監役申暘·李行迪·金晉明,竝爲汰去,何如?傳曰,依啓。監役官之常時不能禁斷,使山直輩,任意結契亂斫之狀,殊甚痛駭,竝先罷後推。
上在昌德宮。停常參·經筵。
答藥房啓辭曰,知道。入診事,依啓。
上在昌德宮。停常參·經筵。
自辰時至申時,日暈。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?寢睡安穩,比前夜,何如,而煩熱困惱之症,蓋有差減之勢乎?調理脾胃之劑,不可不仍進,加白芍藥酒蒸一戔半,砂仁炒硏五分,異功散,今當煎入,而今日則待晩入診,以察夕時脈度宜當,臣等憂慮未弛,敢來問安,竝此仰稟。答曰,知道。予之所患,顯有差減之勢矣。
大殿,政院·玉堂問安。答曰,知道。
尹以濟,以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
尹以濟,以義禁府言啓曰,慶尙監司狀啓,前加德僉使崔壽溟,京畿監司狀啓,前陽智縣監李後岳,俱以刑曹粘目,移本府處置事,允下矣。崔壽溟·李後岳,方待命於本府,卽爲拿囚之意,敢啓。傳曰,知道。
尹以濟,又以義禁府言啓曰,江原監司趙師錫決杖定配事,傳旨啓下矣。趙師錫,時在任所,依例發遣府都事,拿來,何如?傳曰,允。
尹以濟又啓曰,江原監司趙師錫拿來事,允下矣。新監司差出交代之後,拿來之意,敢啓。傳曰,知道。
大殿,藥房夕問安。答曰,知道。
咸鏡監司吳挺昌上疏。入啓。答曰,省疏具悉。卿勿更辭,從速察職。
上在昌德宮。停常參·經筵。
未時,太白見於巳地。夜四更,流星出心星,入巽方天際,狀如拳,尾長三四尺許,色赤。
下直,旌善郡守金錫衍。
藥房都提調許積,提調金錫胄,副提調李夏鎭啓曰,伏未審夜來,聖體調攝,若何?寢睡一樣安穩乎?卽今不必連進苦口之劑,加減生脈散,代茶進御,以爲淸補之地宜當,此藥三貼,爲先製入,而臣等憂慮未弛,敢來問安。答曰,知道。症候,與昨一樣矣。
兪夏益,以戶曹言啓曰,本曹正郞趙渭叟,今日政,移拜司僕寺僉正,而方以本曹版籍司郞廳,爲任最重,且兼訓局糧餉廳郞廳,盡心奉職,頗有修擧之效,卽今糧餉庫,又有營建之事,今方開基始役,非但難得其代,本務與營建之役,俱不可付之他人,請司僕寺僉正趙渭叟改差,本曹正郞仍任,此後亦勿移拜,以責成效,何如?傳曰,允。
有政。
吏批,判書洪宇遠進,參判李堂揆病,參議柳命天病,都承旨李夏鎭進。,以李元祿爲左承旨,李煦爲司諫,李玄逸爲持平,崔文湜爲江原監司,許珽爲刑曹參議,李溟翼爲兵曹參知,呂顔齊爲慶山縣令,辛必馨爲學正,金漢老爲學錄,許瑛爲歸厚別提,張善澤爲瓦署別提,趙渭叟爲司僕寺僉正。
兵批,判書金錫胄進,參判鄭鑰病,參議李秞進,參知未差,左副承旨尹以濟進。,以崔世望爲羅暖萬戶,崔得一爲赤梁萬戶,韓□爲慶德假衛將,崔容之·成爾昌爲武兼,南龍翼爲知事,李薲爲吾才權管,李愼·韓時璧爲折衝,呂聖齊·趙䃏·朴世堂·金煥·李㒖付副護軍,趙宗著付副司直。
大殿,藥房夕問安。答曰,知道。勿爲問安,提調,勿爲直宿。
大殿,政院·玉堂夕問安。答曰,知道。
上在昌德宮。停常參·經筵。
夜五更,艮方巽方,有霧氣如火光。
答藥房問安啓辭曰,知道。入診事。依啓。
答院曰,李煦乘馹上來事。依啓。
上在昌德宮。停常參·經筵。
未時,太白見於巳地。
答藥房問安啓辭曰,知道。所患之症,日漸減歇,而水刺厭進,姑無加減矣。今後,勿爲逐日問安。
答院曰,不允。李喜年事,更加詳察處之。
禮曹啓曰,各陵抽栍摘奸,當爲發送,而前月纔已行之,亦不無廚傳之弊,今朔則不爲擧行之意,敢啓。傳曰,知道。郞廳朴奎壽校正。郞廳李賢伋書。
上在昌德宮。停常參·經筵。
章獻王后忌辰齋戒。
巳時,日暈右珥。未時,太白見於巳地。
藥房都提調許積,副提調臣李夏鎭啓曰,伏未審夜來,聖體調攝,若何,而寢睡,亦復,何如?昨伏承水刺厭進之候,有加減之敎,與諸醫商議,則加減生脈散,不可仍爲連進,前方,人蔘加五分,去烏梅,代以五味子九粒,五貼今當劑入,臣等不任憂慮,敢來問安。答曰,知道。氣候,與昨一樣矣。
藥房問安。答曰,知道。
兩慈殿,藥房問安。答曰,知道。
中宮殿問安。答曰,知道。
藥房,以承傳色口傳啓曰,自上有差備醫官勿爲入診之命,聖候之速臻平復,誠爲喜幸,而第診察,今不可遽停,醫官則使之姑爲逐日入診,臣等,亦間或入診之意,敢啓。答曰,醫官則當令逐日入診,而所患已盡差愈,提調則不必入診矣。
議政府右議政許穆身病再度呈辭,入啓。批答。王若曰,下之達尊有三,倚毗方篤。意外之辭章至再,慚歎實深。安危所關,去就奚遽。惟卿,以經邦濟時之學,有尊主庇民之心。安石高臥東山,蒼生係望。溫公入相元祐,衛卒聚觀。彝倫復敍,公議復伸,繄卿是賴。君子有恃,小人有畏,是誰之功。道德爲士林之宗,儀形作搢紳之表。凡進規於前後,殆數千萬言。其有裨於國家,難一二計。文辭聱牙佶倔,頌虞夏典謨之書。誠意懇惻丁寧,得伊周訓戒之體。譬如靑天白日,人皆知其淸明。雖在走卒兒童,莫不爲之尊慕。方且仰成於碩輔,遽見力辭於揆衡。享年齡已高,尙精力之强健。疾恙雖作,庶神明之保護。固當休戚與同,本無可以行之義。抑恐誠禮以下缺托之心,顧時事有萬可以下缺鹽梅麯蘗,蓋切求助之誠。喬嶽泰山,正須潤物之效。臥閤論道,宜思共濟之方。釋負就閑,毋爲長往之計。於戱,罕接賢士,胸中之鄙吝已萌。久隔君臣,病裏之思想何極。勉體至意,亟斷來章。所辭宜不允,故茲敎示,想宜知悉。知製敎權瑎製進。
上在昌德宮。停常參·經筵。
章敬王后忌辰。
兪夏益啓曰,右議政許穆三度呈辭到院,而以國忌留院之意,敢啓。傳曰,入之。
以右議政許穆三度呈辭,傳于兪夏益曰,不允批答。
自昧爽至辰時,有霧氣。自午時至申時,日暈。
上在昌德宮。停常參·經筵。
藥房都提調臣許積,提調臣金錫胄,副提調臣李夏鎭啓曰,伏未審數日來,聖體調攝,若何?水刺·寢睡,與前一樣乎?臣等,不得瞻望,已至累日,今日願與諸醫入診,憂慮未弛,敢來問安,竝此仰稟。答曰,知道。入診事,依啓。
有政。
兪夏益啓曰,備邊司郞廳來言,今日賓廳坐起日次,而自上方在調攝之中,外司開坐之意,敢啓。傳曰,知道。
吏批,行判書洪宇遠病,參判李堂揆進,參議柳命天病,都承旨李夏鎭進。
兵批,行判書金錫胄病不進,參判鄭鑰病,參議李秞進,參知李溟翼在外未肅拜,右副承旨尹以濟進。
吏批啓曰,判書洪宇遠,參議柳命天,俱以病不來,小臣獨政未安,何以爲之?敢稟。傳曰,仍爲之。
吏批,以丁昌燾爲承旨,以朴紳爲兵曹佐郞,以李碩寬爲執義,以柳錫昌爲司僕僉正,以姜瑞璜爲工曹正郞,以金蘊爲迎曙察訪,以沈梓爲禮曹參判,戶曹佐郞趙渭叟仍任事承傳,兼春秋李湜減下。
兵批,以李元祿·朴廷薛·李愼·韓時璧爲副護軍。
柳椐啓曰,新除授右承旨丁昌燾,時在黃海監營任所,請斯速乘馹上來事,下諭。傳曰,交代後,自當上來,姑勿下諭。
今三月初三日入診時,遠行臨迫,都承旨李夏鎭改差,其代,卽刻開政差出事,榻前下敎。
柳椐,以成均館員,以同知館事意啓曰,今三月初三日儒生課試,當爲設行,而大提學金錫胄有故,不得設行,今月內無故日退行之意,敢啓。傳曰,知道。
尹以濟,以兵曹言啓曰,今三月初一日,水軍崔周鳴稱名人,自金虎門入來,初二日,出身金有信稱名人,自丹鳳門入來,差備門外擊錚,極爲駭愕,竝令攸司,囚禁治罪,金虎門守門將朴武益,丹鳳門守門將趙重廉等,常時不能禁斷雜人,以致闌入,亦爲非矣,推考,何如?傳曰,允。
吏批,行判書洪宇遠進,參判李堂揆進,參議柳命天陳疏,左承旨柳椐進。
兵批,行判書金錫胄進,參判鄭鑰進,參議李秞進,參知李溟翼在外未肅拜,右副承旨尹以濟進。
吏批,以鄭鑰爲都承旨,以沈良弼爲工曹佐郞,以崔宙爲尙衣主簿,以柳世鳴付檢閱。兵批,以李夏鎭付副護軍,以金俶付副司果。
尹以濟,以備邊司言啓曰,本司武郞廳,宣傳官李基夏,奔走勤仕,已滿十五朔,依例六品遷轉事,捧承傳施行,何如?傳曰,允。
又以兵曹言啓曰,當日精抄軍金鐵福稱名人,自宣仁門入來,差備門外擊錚,極爲駭愕,令攸司囚禁治罪,同門守門將李太古,常時不能禁斷雜人,使之闌入,亦爲非矣,推考,何如?傳曰,允。
又以吏曹言啓曰,右承旨丁昌燾,時在黃海監營任所,左副承旨李沆,今方呈辭受由,右副承旨尹以濟,申後出去,同副承旨兪夏益,陳疏出去,廳中,只有臣椐,他無推移入直之員,右副承旨尹以濟,牌招入直,何如?傳曰,允。
又以漢城府言啓曰,今三月十五日大增廣別試文科會試,本府設場事,自該曹,旣已啓下,而今戊午式年戶籍,今方設廳於本府,自前式年相値,則設場事,令該曹稟處,何如?傳曰,允。
大司諫權瑎,獻納權迪,正言李漢命啓曰,原州牧使李喜年,到任以後,專事貪虐,衙門成市,官庫板蕩,出稅陳田,盡歸私用,殘刑無辜,大失獄情,闔境嗷嗷,如在水火,此非泛然風聞之比,更無詳察之事,請李喜年罷職不敍。原州牧使李喜年不治之聲,不翅狼藉,而爲道臣者,不能據法請罷,以嚴黜陟,及有應罷之罪,不察闔境齊民之情,而乃因官吏所招集若干人之呈狀,上聞朝廷,已極可駭。況上供闕封,是何等罪,而身在待罪之中,偃然馳啓,越例請仍,前所未有之事,請江原監司趙師錫,從重推考。訓鍊僉正權擇,以庸常武人,素蔑名稱,本院去官,只經武兼,無他履歷,而前冬大政,一日之內,旣除判官,旋陞僉正,官方之驟,莫此爲甚,請權擇改正。大同爲驛,在關西孔道,郵官之從前擇差,意非偶然,新除授察訪趙觀國,爲人庸孱,地望素輕,且家在本驛咫尺之地,必多貽害之端,而無彈壓之效,請新除授大同察訪趙觀國遞差。近來侍從之官,請由下去者,踵殆相接,而政院不察,竝皆捧入,前頭試官,將難備擬,事極寒心,請當該承旨推考,今則大小官由單,限科前一切勿捧。答曰,不允。未端事,依啓。
大司憲吳挺緯,掌令姜碩耉·權是經啓曰,泰川縣監李馨吉,以本道平民之子,爲人庸下,不合字牧之任,況家在宣川,距本縣,不滿二息之地,物議皆以爲不可仍送,以貽其弊。馨吉,聞有物議,不待夫馬之來到,趁其彈論之未發,中止下直,汲汲辭朝,擧措可笑,情狀可惡,請泰川縣監李馨吉罷職。居山察訪申重寶,頃年其母,以染病死於鄕,重寶,自京奔喪,而畏其傳痛,不爲入見,歛殯等事,委諸僮僕輩,而亦不親執,一鄕之人,莫不憤罵,見棄於人類,已有年矣。不可復廁衣冠之列,以貽士夫之羞矣。請新除授居山察訪申重寶,削去仕版。近來國綱解弛,人不畏法,微匹冷族,四祖無顯官之類,冒加虛銜者,比比有之。新除授光陽縣監金尙鳴,於署經單子中,冒錄父職,僞迹旣露,事極可駭。請新除授光陽縣監金尙鳴,爲先遞差,其罪狀,令該曹査覈處置,以懲他人。答曰,不允。末端事兩件,依啓。
持平李玄逸上疏。大槪,伏乞收還新舊指揮,以安微分,兼陳所懷事。入啓。答曰,省疏具悉。疏中所陳五條,無非切實之言,可不置諸左右而留心焉,爾其勿辭察職。仍傳曰,今下馬裝一部,持平李玄逸處賜給,以表予嘉尙之意。元疏,留中不下。
答工曹判書尹鑴疏曰,疏具悉卿懇。今茲辨誣之擧,實國家莫重莫大之事,未得準請之前,勢難中止之意,曾已言及於筵中矣。卿其諒哉,安心勿辭,從速察職。原疏未下。
巳時,上御別儲廂,都提調以下,率醫官入診。藥房都提調許積,提調金錫胄,副提調李夏鎭,假注書崔恒齊,記事官尹義濟·安如岳,醫官李東馨·金萬直·崔聖愉。都提調以下及醫官等,以次入侍,而注書則伏於檻外,凡說話及上敎,不得詳記。積曰,夜來聖體,何如?上曰,別無他症,而與昨一樣矣。錫胄曰,脾胃尙弱,若用猛劑,則或恐有損傷之節,必須多用補元淸熱之劑,可得收效矣。上曰,若起坐移時,則熱氣頗升,而面部稍紅,阿賭似昏。李東馨曰,此乃餘症,尙未盡祛,元氣虛弱之所致,連進缺二三字劑與昨日大有加勝之效矣。錫胄曰,頃日,玉候未寧之時,臣亦不知症勢之危重矣。到今思之,則果是重症,卽今幸得差減之效,而若不善攝,則快復未易,必善爲調攝,然後可以無虞矣。上曰,若有鬱熱之時,則開門受風,以爲流泄之地,而門若久開,則遍身有寒粟之候矣。積曰,寒溫不適,調攝乖宜,納涼移時,過觸風寒,故有此等症也。今茲傷寒之重,皆緣積傷而發也。大凡病勢,須知其根因然後,方可收藥效矣。下元甚虛,熱氣上升者,蓋火症也。進藥之道,必須趁曉進御,以爲着實收效之地宜當,此後,丸藥若製進,則須用此法而進御,似可矣。錫胄曰,下元大虛,故有此餘症,更須多進丸藥,以治其逆上之氣,可保無患矣。夏鎭曰,注書,伏於檻外,如有可記之說話,其勢莫得詳記,似當入侍矣。上曰,使之來伏於窓外,以記說話,可也。夏鎭曰,臣奉使出疆之期已迫,而待罪近密之地,逐日奔走,故非但行具未及治辨,且臣以方兼藝文提學,故國書一通,當爲撰出,而職務如許,尙未搆成,誠爲可悶。臣之所帶職名,今姑遞改,俾得專意於治行,何如?積曰,夏鎭之所達,誠然矣。今此使行文書,金錫胄則幾盡撰出,而至於夏鎭所撰咨文,則夏鎭,方以爲都承旨之故,未及製出云,行期已迫,而文書若有未及之患,則誠極可慮,夏鎭所帶都承旨,改差宜當矣。上曰,然則改差,可也。積曰,當此議藥之日,都承旨之任,不可暫曠,其代,卽爲差出,似可矣。上曰,今日,乃開政之日,而政官,纔已下直,若已出去,則更爲牌招,使之差出,可也。夏鎭曰,今此使行,所幹甚重,而行中員役,多有空手作行云,脫有意外推移取用之事,其勢末由,事甚可慮矣。積曰,此非獨使臣之憂,事係國家莫重之事,臣等,亦以此爲憂矣。目今各衙門,方有罄乏之患,而此行則比諸他行,似當有別樣變通之道矣。上曰,各衙門,雖曰罄乏,此則所關甚重,依上年辨誣使入去例,京中各衙門及關西監兵營運餉等處所儲銀貨,從優貸去。夏鎭曰,本院書吏咸承慶,曾因兵曹啓辭,方爲囚禁,旣施一次之刑,今又以加刑判下,而蓋聞當初呈狀者,欲頉其軍役,而不爲呈辨於兵曹,直爲陳訴於忠勳府,故致令兵曹,莫知其由,而慮或其間,有與院吏符同弄奸之事,有此陳啓囚治之請,而其實則院吏本無干豫之迹,而旣受一次之刑,今若加刑,則事雖微細,迹涉冤枉,故敢此仰達矣。積曰,此事,臣亦聞之矣。以其直訴忠勳府之故,致有公事直下之擧,而至於院吏,則別無用奸之事矣。上曰,然則加刑公事,使之還入,而刑推照律,可也。遂罷出。
福平君㮒疏曰,伏以臣奉命出疆之期,只隔一旬,未行之前,欲省父母丘壠,以展霜露之感,而帶職私行,於法不可,玆敢冒死仰瀆於宸聰。伏乞聖慈,俯察私衷,許臣恩暇,俾伸烏鳥之情,不勝大願。臣無任惶霣祈懇之至,謹昧死以聞。答曰,省疏具悉。卿其安心,依願往來。仍傳曰,給由馬,澆奠床備給。
同副承旨兪夏益疏曰,伏以臣,卽伏見吏曹參議柳命天疏,則以淮陽府使李沃補外曲折,有所陳辨,而其中一款,以臣爲證,臣不勝瞿然之至。臣於丙辰夏,忝叨玉堂,德源府使李暹,歷辭於臣,臣之從弟杆城郡守兪夏謙及他客適在座,臣於暹,曾無一面之素,而夏謙,前任栗峰郵丞時,暹爲淸州營將,與之相識。故夏謙,問於暹曰,曾見令公,有好鬣矣,今何騎款段也,暹答以李沃相換而去,伊時與夏謙酬酢之語,臣果略聞其槪,而到今臣名,亦入於缺之中,臣何敢晏然於近密之地乎?伏乞亟削臣職,以便公私,不勝幸甚。答曰,省疏具悉,爾其勿辭察職。
黃海監司朴純疏曰,伏以庸下如臣,猥膺藩臬之寄,仰暴危悃,實非虛讓之比,而未蒙允兪,反承往欽之批,臣尤惶隕,無以自措。分義所在,不敢更煩,唯以罄竭心力,顚沛爲期,而念臣父母墳山,在於楊州,今當遠離,自切霜露之感,且蒙榮贈,將有焚黃之事,玆敢冒昧仰籲於靜攝之中。伏乞聖慈,特賜恩暇,俾得往省,以伸至情,千萬幸甚。答曰,省疏具悉。卿其依願往來。
左參贊睦來善,伏以亡狀小臣,遇蒙恩眷,分外兼帶之職,非止一二,臣竊揣量,自知難堪,曾以乞免之悰,或陳於前席,或懇於章疏,而誠意淺薄,未蒙恩許,臣常怵惕,冞切靡安。今將以實錄奉安事承命,往返之間,當至一朔之久,而所兼經筵·籌司·金吾·摠府等任,俱係緊重,決不可暫曠之地也。況以金吾之事,被人攻斥,而禁府之臣,不敢直請嚴刑之規,業已聖明之所洞燭,而至有明敎,臣不欲卞也。然臣旣遭其侵凌,尤不可苟冒,伏乞聖慈,亟遞臣兼四銜,以幸公私事。答曰,省疏具悉。旣往之事,不必爲嫌,卿其安心,勿辭往來。
吏曹參議柳命天疏曰,伏以生員李浡,投進一疏,爲其兄伸辨,見却政院,雖未上徹,而傳播縉紳,詬辱狼藉,臣安得不疾聲陳暴於天地父母之前乎?臣適忝銓曹,實參李沃補外之議,終遭逆境,疏陳曲折,蓋摭朝行間相傳之實狀,非臣創出之意,而李沃等,投疏而忿罵,有同閭巷之號呶,反噬臣身及臣弟,極其醜誣,是何擧措,是何事體也?向日吏曹判書臣洪宇遠疏中有曰,在銓若干人,實主張之,而內懷嫌怨之私,外托公共之論云,而旣非專指臣一人,臣未及爭辨而姑置之。大槪李浡之疏,盛言臣兄初結怨之由,臣與李沃,有咽啞之私,通朝之所共知,而乃以平日所未聞之語,遽以見阻淸選之後,無亦以此爲䝱持臣等,伸辨其兄之計歟,吁亦巧矣。沃之補外曲折,前疏中,非不欲屢陳,而恐傷事體,有未敢言,今浡也,謂之以下語暗昧,無所指摘,有若專出於嫌怨者然,臣不得不歷陳焉。沃早年登第,且有才華,第其性行輕猥,言語反覆,躁競之習,大爲朝廷之憂,鄙瑣之誚,實是士夫之羞,前後政官,慮有不靖之端,蓋欲補外者久矣。向日淮陽之除,非特銓曹三四人之意,卿宰名官,多有與聞,而至有勸沃請出者,一時公議,於此可見。使沃,果無負累,則臣雖欲懷嫌逞私,同僚其肯從之,公議其肯許之乎?沃之鄙瑣不忍言之事,不一而足,姑以銓官之所聞者證之,去年間,搢紳中,頗傳李沃奪取名馬之事。厥後銓長之初,前監司閔黯,偶逢前兵使李重信,問曰,君曾有名馬,今在何處?重信答曰,李大諫沃,數年前欲買騎牽去,尙不送價,未免見奪云。且武人李暹,到同副承旨兪夏益,杆城郡守兪夏謙,延豐縣監朴文道相會之處,夏謙問於暹曰,吾在栗峰時,君有善馬,驛卒尙欲買之,未知尙在否?暹曰,李沃,見其馬之善步,以一駑駘,換去云,閔黯·兪夏謙,以此語及於一家親舊間多矣,焉可誣也。且其時參判吳始復,昔年,以嶺南災傷敬差官,行到寧海,則田畓百結,顯有隱漏之跡,推問色吏,則監司與李沃,作牌於監官·色吏,使之不錄云,而仍納其牌子,其符同官吏,隱漏公田,豈士夫之所忍爲哉。及其發覺之後,沃抵書於始復,縷縷哀乞,俾諱其言於厥父,若下詢於始復,烏可敢隱也。前縣監閔忠亮,買得衿川田畓於閔汝鍊處,厥後閔汝鍊,欲爲還退,惹起訟端,本文記,方在於刑曹,而李沃,又稱買得其田畓於閔汝鍊處,作牌於守庄人,覓給種子,任意奪耕,本文記,方在刑曹,則買賣之說,萬不近似,其縱恣橫奢之狀,尤驗於此,沃之手書牌子,方在於閔忠亮,焉可掩也。判書·參判,亦慣聞其事,目覩其不法之狀,而仍採公議,薄施補外之典,豈臣一人之私意乎?沃之抵宋時烈書,播傳於縉紳之間,莫不唾鄙,及李師顔疏出,始聞李沃手簡,在於師顔處,而沃之疏辭,專沒實狀,欺誣聖上,情態可惡,而當初補外之意,豈專出於書尺而已,其鄙瑣不法之習,亦不可不少懲故也。今若以書札,爲非眞,則推問師顔,考其筆蹟,則可以立辨矣。臣與師顔,影響昧昧,不識其爲何狀,先囑師顔之說,尤未滿一笑,浡之搆揑臣身之說,必欲詳辨,則有同自明,惟當付之公論,不必煩陳,而第往在辛丑年間,家有一婢,與其夫相鬨,其夫乘醉自縊而死,夫家,憤其妻之相鬨,至於發狀,故其婢,經年受刑,終至定配,其時顚末,尙在法曹文案,可取考而知矣。其上典,乃卽今江華經歷李惟馨,臣旣無一面之雅,詎有抵書之事乎?到今十八年之後,敢以文案所無之說,勒加不測之辱,吁亦慘矣。至於衿川奴僕事,尤莫知其端倪也。衿川,果有若干奴僕,屢世傳來,而元無一人相訟之擧,橫奪之說,何所據而發也?若其配享告廟之論議不同,自是公朝是非,決非私嫌之事,其時異論之人,非特沃一人,其將盡爲嫌怨乎?浡之父,爲浡求婚於臣家,而臣有先約之處,終不見許,今浡,反以臣爲求婚於渠家而見絶,構成懷嫌之一端,尤可哂矣。大抵國家之設銓曹,所以司用人之權也。身爲銓官,黜陟人以私怨,則雖加重辟於臣身,亦所甘心,一阻淸選,便懷怨毒,敎嗾其弟,構誣銓官,則渠亦安得逃其責乎?此若含糊掩覆,不卽明白處分,則銓曹失黜陟之權,臺閣無糾劾之風,朝廷不嚴,而國不爲國矣,其所關係,豈淺尠哉。浡疏中許多說話,無非構揑之辭,而至於不勝於母四字,公然揷入遣辭之際,臣不勝其驚心而痛骨也。人皆有父母,此豈有爲人子者,所加乘憤勒加之語哉。臣而有此,則臣不得爲人,浡若構誣,則亦當有陷人之罪,伏乞聖明,先削臣職名,許與李沃及浡,同下司敗,嚴覈痛辨,以伸至痛,以正國法云云。答〈曰〉,省疏具悉。近因李沃之事,爭相投疏,語意不美,予未知穩當也,勿辭察職。
禮曹參議柳命賢上疏曰,伏以臣,猥以無似,遭遇聖明,兄弟三人,竝列榮塗,人忌鬼瞰,理所必至,居常慄惕,固已慮其遇福之災矣。臣兄臣命天,適忝銓席,因一通塞人,慘遭反噬之患,緣及臣身橫逆之來,人或不免,豈有如臣之酷被醜詆於千萬夢寐之外者耶?李浡之疏,雖未上徹,而其所臚烈臣罪狀,業已塗人耳目,臣若務存事體,憫默不一言,則不悅於臣者,必曰某也,眞有是事,故不敢自辨,臣不得不逐條縷陳,而亦涉呶呶,臣誠伸紙再三,心紐怩而不能已也。李浡之疏曰,臣宰西邑時,牽往臣兄家馬,稱以買立官馬,出公儲步木五同,輸送臣兄家,人言之孟浪,何至此極也?當臣之出宰西邑也,兄實無送一款段之事,一邑人民之所共知,則臣雖欲出公儲買之,其可得乎?臣之遞歸,在於其年冬間,官吏輩,依邑規,備立官馬,而往買於隣邑順天居人云。以下缺
右議政許穆三度呈辭。不允批答,王若曰,難進易退,雖君子處身之常,釋負就閑,豈大臣匪躬之道。予方恃於一德,卿何至於三辭。言念予幼沖之年,幸得卿耆舊之弼。大禮賴以復正,不紊天地之常經。多士翕然師宗,爭仰山斗之重望。每於經席之上,必陳仁義之言。凡諸章牘之中,悉著憂愛之悃。恒多開導之力,益切眷注之誠。舟水之圖斯頒,蓋寓作楫之意。几杖之禮是擧,用侈備物之儀。此予之所以倚卿爲治,非卿則其誰與共濟。矧今日扤隉之勢,殆難言語形容。若輔相拯救之謨,宜殫其股肱心膂。不料仰成之日,更尋引病之章。若恫乃身,憂慮之念斯切。何樣不已,神明之扶可期。近緣予疾之未瘳,久曠引接之禮。今見卿辭之伸至,曷極思想之不已。缺方降,固休戚之與共。安危所係,非去就之可論。何乃禮貌之漸衰,棄予若浼。自慚寡躬之否德,致卿歸思。玆敷誥諭之殷勤,庸示誠意之鄙淺。年齡已至於大耋,縱有優閑之心。時事未堪於多艱,諒此憂危之意。於戱,諸葛亮之鞠躬漢室,未聞求退之辭。文潞公之盡忠宋朝,惟篤佐治之志。罔俾古而專美,所貴相亦有終。所辭宜不允,故玆敎示,想宜知悉。知製敎睦昌明製進
上在昌德宮。停常參·經筵。
以左議政許穆四度呈辭,傳于尹以濟曰,安心調理。
院啓,原州牧使李喜年事。答曰,李喜年,姑先推考,觀其緘辭而處之,改正事,依啓。
戶曹判書吳始壽上疏。大槪,敢陳憂遑煎迫之情,乞遞臣本兼諸任,俾得救護母病事。答曰,省疏具悉。卿其安心勿辭,救護母病。
尹以濟,以弘文館言啓曰,禮部韻一書印出事,曾已下敎矣。今方始役,而令校書館,以進上五十件,國用二百件,磨鍊擧行之意,敢啓。傳曰,知道。
大司憲吳挺緯,掌令姜碩耉·權是經啓曰,泰川縣監李馨吉,以本道平民之子,爲人庸下,不合字牧之任,故物議,皆不可馨吉,聞有物議,中止下直,汲汲辭朝,貰馬馳赴,情狀可惡,請李馨吉罷職。答曰,不允。
禮曹啓曰,以漢城府,今此會試,以無故衙門設場事草記,傳曰,允事,傳敎矣。當初以成均館設場事,啓下之後,因榻前定奪,漢城府改啓下矣。今此該府啓辭如此,而成均館西別堂,則墻垣廣闊,不無虛疏之弊,以明倫堂設場之意,分付,何如?傳曰,允。
下直,高陽郡守金萬直。
以左副承旨李沆再度呈辭,傳曰,還出給。
鄭錀啓曰,右承旨丁昌燾,時在黃海監營,交代後上來遲速,未可豫知,同副承旨兪夏益,方在服制中,廳中,只有臣錀及左承旨柳椐,右副承旨尹以濟,出納之際,事多苟簡,左副承旨李沆呈辭,有還出給之命,卽爲牌招察任,何如?傳曰,允。
大司諫權瑎,獻納權迪,正言李漢命啓曰,請李喜年罷職不敍,趙師錫從重推考,權擇改正,趙觀國遞差。措辭竝前同答曰,不允。李喜年事,姑先推考,觀其緘辭而處之,改正事。依啓。
上在昌德宮。停常參·經筵。
藥房提調臣金錫胄,副提調臣鄭鑰啓曰,雨餘陰冷,伏未審夜來,聖體調攝,若何?寢睡·水刺,其日有加勝之效乎?前日劑入加減生脈散,當盡於今日,五貼更爲劑入宜當,臣等,憂慮未弛,敢來問安。答曰,知道。水刺,頗勝於前矣。
左副〈承旨〉尹以濟,以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
又以都摠府言啓曰,入直軍士,中日習射,以上候未寧,限平復間,啓請姑停矣。今日爲始,中日習射,請出標信。傳曰,知道。
又以內醫院官員,以都提調言啓曰,鍼醫金有鉉,以前任高陽事,方在罷散中矣。依前例,付軍職冠帶常仕,御醫尹聖耉,亦爲復屬付軍職,以爲同參議藥之地,何如?傳曰,依啓。
傳于李沆曰,藥房都提調以下,書啓。
大司諫權瑎,獻納權迪,正言李漢命啓曰,請原州牧使李喜年罷職不敍。措語上同請江原監司趙師錫從重推考。請新除授大同察訪趙觀國遞差。措辭竝上同答曰,已諭毋煩。
掌令權是經啓曰,請泰川縣監李馨吉罷職。措辭上同答曰,依啓。
夜一更,二更,坤方,有氣如火光。
領議政許積箚曰,伏以臣,風疾未痊,年齡益邁,言以常理,豈有可堪供劇之望,而屢辭未獲,黽勉行公,中間侍賜憂遑,未免添苦。逮至聖候稍安之後,旋承榻前慰諭之音,惝怳感泣,又不敢遽爾辭退,至于今日。日子多而病益深,乃於昨曉,症勢猝劇,欲言而聲掉不續,欲起而頭暈輒仆,胸膈悶塞,遍身寒縮,而精神昏錯,手足麻痺。雜灌湯藥,雖保少定,而卽今餘症尙重,委頓床席,深閉窓戶,涔涔伏枕。不但今日問安,不得進參,此後病已,造朝亦不可以旬望期。伏乞聖慈,俯賜照察,將臣本職及內局提調之任,亟許遞免,以便公私,不勝幸甚。取進止。答曰,省箚具悉卿懇。卿之宿患未瘳之餘,累日奔走,觸寒添傷,須用慮念,神明所扶,宜有勿藥之效,卿其安心勿辭,從容善攝。仍傳曰,遣御醫看病。
右議政許穆箚曰,伏以聖體違豫日久,大小遑遑,今幸漸至復常,實宗社臣民億萬無疆之休,念臣之疾,非醫藥可效,調攝可痊,年壽盡矣,氣息盡矣,人事盡矣。此臣賦命迫矣,所願者,謝官休事,安於歸化而已,無他願也。爲殿下,請以一言爲獻,養德性,正思慮,節嗜慾,愼起居四者,修身制行,帥天下以善之大源也。德性不養,則怠棄明命,思慮不正,則敗壞善道,嗜慾不節,則流蕩伐性,起居不愼,則惰慢滅德,可不戒哉。人生而靜,靜爲衆善之本,所養者靜,德性全而思慮正,嗜慾平而起居嚴,故君子修德,必以靜爲本,然後德立道成,而養壽命之要道也。垂死一言,猶鳥將死而哀鳴,惟殿下,深思而察之。取進止。答曰,省箚具悉卿懇。箚中縷縷陳戒,實出於憂愛之誠,可不留心而體念焉。
知中樞府事南龍翼疏曰,伏以臣,曾蒙天覆之恩,獲遞分司之任,歸伏鄕里,日夜戴祝,沒齒飯蔬,實所甘心,而西樞新命,遽及夢寐之外,惶感之極,益無以措躬也。乃者,伏聞玉候違豫,擧朝憂遑,區區犬馬之誠,豈欲限阻。以下缺
上在昌德宮。停常參·經筵。
以右議政許穆五度呈辭,傳于鄭鑰曰,遣承旨敦諭。
李沆,以禮曹言啓曰,自上患候,涉月彌留,群下煎迫之情,曷有其極,幸賴皇天之默祐,已臻平復之境,中外臣民,莫不欣歡鼓舞,而祖宗在天之靈,亦必喜悅於冥冥之中矣。宗社之福,國家之慶,莫如此爲大,依祖宗朝已行之例,告廟陳賀之擧,不容少緩,大臣之意,亦如此,趁卽擇日擧行之,何如?傳曰,因予之病彌留,貽憂於慈聖,心深惶悚,曷有其極,告廟受賀,尤爲未安,勿爲擧行。
尹以濟啓曰,臣承命,往喩于右議政許穆,則以爲老悖酬酢事爲之錯謬,通朝之所共知矣。思慮耗損,百不及人,事君何事,大臣何職,而安敢以罷利冒居,以貽朝廷之羞乎?臣之乞罷,萬萬無他也云矣,敢啓。傳曰,知道。
持平李玄逸啓曰,近者淮陽府使李沃之弟浡,及吏曹參議柳命天兄弟輩,各自投疏,互相攻斥,殊非士夫體貌。浡之疏曰,命天,不能於母,鄙瑣於財利,套人奴婢三十口,有所私婢而殺其夫。其弟命賢之宰西邑也,以其兄命天家款段,充作本邑官騎,出官儲步木五同,償其價,取屬公奴婢爲己物,買相訟奴婢,以財利納通,引奴使喚于其家,惑公子婢,至作詩相贈。命天之疏曰,沃換武人李暹馬,又取李重信馬而不給價,與寧海府色吏相通,漏田一百結,套耕相訟之田,而稱以買得。彼此言說,皆出忿懟之餘,有若賈豎女子之爭言,若使三人者之所負犯,眞僞,雖不的知,終不可齒在淸顯之列,故竝削仕版之意,論啓矣。臣僚以爲,徑先削版不宜,商確良久,終不歸一,此不過臣疏昧迂滯,爲人所輕之致也。請命遞罷臣職。答曰,勿辭。
掌令姜碩耉啓曰,朝者,臣與同僚,相會於朝房,同僚發言於席上曰,近來三疏,大爲士夫之羞,不可不一倂請削版云。臣答以先爲究覈,然後罪之未晩,不辨是非,徑先論削,恐非朝家用罰之體,以此相持,反覆商確,而同僚固守己見,終未歸一而罷矣。今者同僚,費辭引避,至以見輕爲言,吁亦異矣。同僚之所執者,削版也,臣之所爭者,究問也,雖以其避辭觀之,旣謂之不可準信,則固當置對而査處,同僚之難於究問,而欲先削版者,抑何意也,臣實未曉。臣忝居言地,所當以此事,卽宜論列,而聞諫院,方有竝請査問之論,故姑爲不發之矣。今此同僚,以此起鬧,至於引避,臣何敢晏然仍冒?請命遞斥臣職。答曰,勿辭。
大司諫權瑎,獻納權迪,正言李漢命啓曰,請原州牧使李喜年罷職不敍。請江原監司趙師錫從重推考。請大同察訪趙觀國遞差。措語竝上同答曰,依啓。遞差事,不允。
掌令權是經啓曰,李浡之怒其兄沃之見阻館職,投疏詆陷佐銓之官者,已是駭悖之擧,柳命天之前後疏中,發沃之陰事,相鬨相訐,又與浡之兄弟無異,此誠士夫之一大羞辱,臣方待罪糾劾官邪之地,將與同僚相議,欲爲竝拿究覈之請矣。朝者持平李玄逸,先發削版之論,蓋其意,在於不欲有所黑白,雜然歸之於竝棄之地,殊非辨別情僞,處得其當之道也?固滯之見,不能苟同,致令同僚,先爲引避,臣亦安得獨爲晏然在職?請命遞斥臣職。答曰,勿辭。
尹以濟啓曰,掌令權是經,再啓煩瀆,退待物論矣。傳曰,知道。
鄭鑰啓曰,同副承旨兪夏益同姓七寸叔學生兪杭妻孺人郭氏身死,服制已行四日,出仕,何如?傳曰,允。
以工曹判書尹鑴掃墳呈辭,傳曰,給由馬,澆奠床備給。
上在昌德宮。停常參·經筵。
藥房啓曰,春雨支離,日氣不佳,伏未審此時,聖體調攝,若何?寢睡·水剌,亦何如?臣等,不任瞻望之誠,敢來問安,竝此仰稟。答曰,知道。入診事,依啓。
以咸鏡監司二月薦新生松魚,月令內未及封進事狀啓,傳于鄭鑰曰,勿待罪事,回諭。
備忘記,都提調領議政許積,熟馬一匹,子孫中一人,除職賜給。提調兵曹判書金錫胄,加資。副提調都承旨李夏鎭,昌城君佖,御醫李東馨·權愉·崔聖任·金萬直·李弘章,竝加資。行副司直鄭維岳,熟馬一匹面給。副司正洪有龜,敎官慶寧,參奉李邦翊,各半熟馬一匹。注書姜銑,奉敎尹義濟,竝六品遷轉。鄭斗俊,東班實職除授。鄭維覽·柳聖和·李時聖,鍼醫白光玹·李後聃,各兒馬一匹。掌務官柳湛·李命相,竝准職除授。尹弘德·柳生榮·金立誠·朴升馨·辛器錫·邊永淸·金慶華·玄萬運·尹旭·金壽擧·崔有泰·金尙悌·梁濟臣·金萬軸·成得一·李焯,各上弦弓一張賜給。入侍長番內官金以性·金鉉·崔尙仰·申潭,竝加資。司謁李厚根·庾重安,各兒馬一匹賜給。下人等乙良,令該曹,米布從優磨鍊題給。
傳于柳椐曰,匹數及銀子,竝新生公主房,賜給。
李沆,以賑恤廳言啓曰,忠淸一道之凶歉,比他道尤甚,故田稅大同,皆已捧留,今當上納者,只有內司奴婢貢米二百三十餘石,各司奴婢貢米四百十七餘石,此雖査少,當此窮春粒米絶貴之時,督捧於民間,已極可慮,而零星之米,散在各邑,各自裝船駕海,運納京倉,其弊尤甚。內司則自本廳,准數移送,各司則觀其經費之足不足,亦自本廳,參納移送,而貢米之當徵於奴婢者,待秋收捧,會錄本廳之意,知會於忠淸監司處,何如?傳曰,依啓。
大司憲吳挺緯啓曰,持平李玄逸,掌令姜碩耉·權是經,竝引嫌而退,士夫之間,互相詆訐,醜聲狼籍,此實曾所未有之事,請持平李玄逸,掌令姜碩耉,遞差。答曰,依啓。
大司諫權瑎,獻納權迪,正言李漢命啓曰,近來驛路之凋弊,職由馬官之不擇,而況大同,在西關孔道,爲任之重,非他驛之比,故臣等,以新除授察訪趙觀國遞差事,論列累累,而尙未蒙允,殿下,豈以觀國不啻爲本道馬官,臺閣不必爭執而然耶?觀國爲人庸孱,地望素輕,且家在本驛之傍,彈壓吏卒,修擧馬政,旣不可責諸此人,請大同察訪趙觀國遞差。答曰,依啓。
辰時,上御熙政堂西前儲廂診脈,都提調許積,兵曹判書金錫胄,都承旨鄭鑰,注書朴慶後,記事官安如岳·柳世鳴,醫官李東馨·權愉,入侍。左議政權大運,亦爲請對入侍。領議政許積曰,累日不得入診,不審近來,聖體調攝,若何?上曰,近日姑無添傷之事矣。仍謂左議政權大運曰,賴卿等念慮保護,予旣得差,豈非幸耶?大運對曰,此非臣等保護之功,蓋祖宗神靈,默佑於冥冥之中,而旋卽平復,此實宗社之福。積曰,每每以生脈散進御,今日請對,專爲更議他藥之意也。上曰,唯。仍謂許積曰,近日,卿有病患,予以爲慮,近復,如何?對曰,臣病僅得差,可幸,賴聖恩,雖得再生,如臣之病,不足爲慮也。上曰,卿之箚,旣以從容調理爲批矣。未過三日,卿已出仕,病必添傷,尤切慮念。積曰,臣之病勢,今已暫歇,而使行已迫,多有相議事,故不得不强疾以出矣。仍白上曰,診脈爲可矣。上曰,診之。錫胄進診脈度,退而言曰,脈度兩邊俱調,而左脅,暫似數矣。積曰,退而當議藥以啓,而以苦口之故,自前雖有厭進時,然今此病患,非尋常之比,平復間,若連進藥餌,以爲快復之地,幸甚。大運曰,正月以後,連有未寧之候,未得入侍矣。平復之後,豈無瞻望之思,而無時請對未安,故今於入診時同入矣。諸臣,皆進少愈之戒,此言誠是矣。此後若益加靜攝,則豈不漸臻快差之效乎?仍有所懷,可以陳達矣。昨日禮曹草記,不但爲臣等之意爲然也,實輿情之所同願者也。及承聖批,以貽憂於慈聖,未安於受賀爲敎,臣等,欽仰殿下謙抑之盛心,而臣民之情,不勝缺然之至。今玆上候之違豫,非一時微恙之比,愆度甚重,浹月彌留,而幸賴皇天祖宗之默祐,得有今日,凡在臣民,莫不歡欣皷舞,而祖宗在天之靈,亦豈不悅豫於冥冥之中也。宗社臣民之慶,莫大於此者,臣等相議,必欲爲告廟陳賀之擧,而自上謙抑而不許之,尤不勝憫鬱之至。上曰,予不能愼疾,患此重病,貽憂於慈聖,今雖得差,以此告廟受賀,必有所未安,故不爲允許矣。積曰,玉候之未寧,蓋出於不幸,伊昔慈聖之憂慮,有不可形言,而皇天陰騭,祖宗默祐,已至差復,則慈聖喜悅之心,當復何如?其在慰說慈聖之道,亦不可廢應行之典矣。臣則待罪藥房,豈不能善爲保護聖躬,致有此病患,則勿藥之後,受賀之請,亦所未安,而下情如此,諸議皆然,故不得不仰達矣。上曰,告廟則重難,只行陳賀,以慰悅慈聖何如耶?大運曰,告廟爲重,陳賀次之,先爲告廟後陳賀,乃國朝舊例也。告廟陳賀,自有次第,固不可廢其一也。聖心謙抑而不從,下情必期於得請而後已也。積曰,先朝,亦有已行之例,自上不可堅拒終始矣。今日不得請,則當有會賓廳陳請之擧,應行之典,何必然後允從也。上曰,予意則不然,而卿等之請至此,不得不勉從,而陳賀之後,必有方物封裹之例,當此凶年,民弊可慮,只令進箋,方物則減之,可也。積曰,下情則雖缺然,此實盛德事也。只令進箋,姑減方物,以仰體聖上之盛意,可也。且曰,旣行告廟陳賀之後,當有慶科設行別試,別試則稠疊有弊,見此莫大之慶,亦不可廢之,以庭試設行,而今番會試擧子未下去之前,設行庭試取人,以爲同慶之地,何如?上曰,以庭試,設行可也。錫胄曰,旣設庭試,則武科當有初試,而規矩,當以不歇者落點然後,庶無混雜之弊矣。上曰,唯。積曰,吏曹判書洪宇遠,爲其掃墳,旣已受由,今將下去矣。在前一品,以宰臣受由下鄕,則時或有給馬恩典,以示優待之意,故敢達。上曰,給馬,澆奠床備給事,分付可也。遂罷出。
右議政許穆箚子。大槪,因昨日敦諭,上箚乞遞事。答曰,省箚具悉卿懇。已悉予意於昨者近侍敦諭之批矣,復何多誥,卿其安心,須體至意,亟斷來章,臥閤論道,以副朝野之望。仍傳曰,遣史官傳諭。
工曹判書尹鑴上疏。大槪,乞收格外之恩典,且遞臣職名,俾得安意往省墳塋事。答曰,省疏具悉。今慈之命,意非偶然,卿其安心勿辭。
禮曹啓曰,進賀使方物封裹,定於今初九日矣,黑草,今日爲始査對,正本,必未及繕寫於一日之內,方物封裹,差退於初十日,以爲正本一時査對之地,何如?答曰,允。
上在昌德宮。停常參·經筵。
以右議政許穆六度呈辭,傳于鄭鑰曰,安心調理。
李沆,以都摠府言啓曰,今日入直軍士,當爲中日習射,而雨勢如此,不得爲之,敢啓。傳曰,知道。
又以兵曹言啓曰,以政院啓辭,今戊午年例邊將應薦·不薦人員察處事,允下矣,邊將應薦·不薦人中,除老病·在外及未肅拜者外,不薦人員,單子抄入之意,敢啓。傳曰,知道。
有政。
吏批,行判書洪宇遠病,參判李堂揆進,參議柳命天呈辭受由,都承旨鄭鑰進。
兵批,行判書金錫胄式暇,參判未差,參議李秞進,參知李溟翼在外,左副承旨李沆進。
吏批啓曰,醫院李東馨,內官全以性等,加資事命下,而此兩人本資,乃是崇錄,自前如此之類,例不陞輔國之階,不得下批之意,敢啓。傳曰,然則熟馬面給。
吏批啓曰,判書病不來,參議受由,小臣獨政未安,何以爲之?傳曰,仍爲之。
注書姜銑遷轉,代以李東郁爲假注書。
兪夏益,以禮曹言啓曰,領議政所啓,告廟陳賀之後,當有慶科設行之事,而科擧稠疊,雖不可又設別試,今番會試擧子未下去之前,設行取人庭試,以爲同慶之地,何如?上曰,依爲之事,傳敎矣。文·武科庭試,似當設行於今月晦前,而增廣會試,與殿試,旣已鱗次定日,更無無故可行之日,不得已以閏三月初二日設行,而同日,乃雜科覆試之日,雜科則差退於初四日,而原粘目中,改付標以入之意,敢啓。傳曰,知道。
又以禮曹言啓曰,昨因大臣申請,上候平復告廟陳賀等事,依本曹啓辭,施行事,允下矣。告廟吉日,令日官推擇,則今三月十□日爲吉云,十三日曉頭,先行遣大臣告宗廟,頒赦時,頒敎百官進箋陳賀,亦於大王大妃殿·中宮殿一體進賀事,知委擧行,而陳賀節目,則使之磨鍊,何如?傳曰,依啓。
尹以濟,以義禁府言啓曰,以黃海監司啓本,刑曹粘目,前海州牧使洪茂,移本府處置事,允下矣,洪茂,方待命於本府,卽爲拿囚之意,敢啓。傳曰,知道。
尹以濟,以兵曹言啓曰,告廟陳賀之後,當有慶科,今番會試擧子未下去之前,設行取人庭試,以爲同慶之地,命下矣。取考前日慶科取人之數,則辛卯年慈殿平復時,庭試取二百人,癸巳年大王大妃殿平復後,別試取三百人,壬寅年大王大妃殿平復後,庭試取四百人,前後多寡不同如此,今此初試之數,從何年例取乎?敢稟。傳曰,取三百人,可也。
掌令權是經啓曰,以柳命天等,置對査辨之意,臣等今朝,與長官,半日論議不一,臣之固滯之見,亦不得苟同,無非臣言不見信之致也,不可仍冒臺席,請命遞〈斥〉臣職。答曰,勿辭。
大司憲吳挺緯啓辭。措語上同答曰,勿辭。
江原道觀察使崔文湜敎書。王若曰,地有饒瘠,而寬猛異政。官無內外,而輕重隨時。故岳牧旬宣之權,非人莫可,而峽民撫摩之責,捨卿其誰。惟簡予心,用畀方面。卿其欽予是命,往事事焉。予於諭卿之辭,有惓惓者。睠諸道,胥墊於愁苦。伊此路,尤軫其羸殘。其氓皆窳,生理甚薄。厥田磽鹵,凶歉相仍。官急催科,興秦箕頭會之怨。民不霑化,有漢盜踵發之虞。奚但水旱疾疫之爲災,抑由喣濡字哺之失道。矧誰伊拖喉之勢,當憂危溢目之秋。實接靺鞨之墟,詎忍衣袽之策。所以今日之委寄,非如曩昔之按廉。惟卿,孝友因於心,忠謹著于世。三朝聲望,夙蜚英於鴻逵。中歲蹉跎,曾鎩翮於鵬路。栖遲六七郡,淸凈之治已成。屛退數十年,恬靜之操冞固。肆予履位之後,輒以振洗爲先。前後歷揚之官,咸缺夙夜近密之地。益知爲人退,然於名利之塗。予缺加之以擢用之典,將以任卿。念河內饑荒之荐臻,宜缺復出。顧淮陽吏民不相得,長孺之臥治。實賴共理之良,爰責專制之效。玆授卿以江原道觀察使兼兵馬水軍節度吏巡察使。卿其勿以事省,而或怠嚴中丞之憂國。勿以務屛,而或作潘刺使之遊山。興學校則如貳南宮之時,繕甲兵則如佐西曹之日。陳利害,猶在銀臺而納言。黜陟幽明,猶莅海臬而秉法。勵氷蘖之操,而若登臺省。濟塗炭之墜,而若坐堂皇。至於稟裁之規,厥有彝訓。其他施措之際,務從便宜。予不諄諄,卿可勉之。於戱,丘墓所在,感深松楸之鄕。父老相迎,光生枌楡之社。按行部之節,庶幾興謠於昔襦。褰問俗之帷,不獨誇榮於晝錦。毋負至意,殫乃猷。故玆敎示,想宜知悉。吏曹佐郞知製敎權瓊製進
尹以濟,以御營廳言啓曰,本廳三十番後部後司別左司屬忠淸道七哨,江原道三哨,合十哨軍兵及開城府各差備軍一百十一名,來閏三月二十五日京中逢點,四月初一日,與十二番軍兵,當爲替代立番,兩道監·兵使及開城留守處,以此知會,依前調送之意,敢啓。傳曰,知道。
兪夏益,以禮曹言啓曰,昨因大臣陳請,上候平復陳賀之後,各道,只令進箋,方物則當此凶年,民弊可慮,減之可也事,傳敎矣,自前方物封進之際,有物膳竝封之例,今此方物雖爲特減,物膳則依例封進,以此分付之意,敢啓。傳曰,知道。
下直,江原監司崔文湜。
吏批,以朴相馨爲掌令,趙祉錫爲持平,沈瑞省爲原州牧使,柳益恭爲光陽縣監,金世行爲大同察訪,承得運爲居山察訪,姜銑爲典籍,李葂爲禁府都事,金千鎰爲豐基郡守,以泰川縣監望單子,傳曰,僉知金志雄除授,兵曹判書金錫胄加崇祿,副謢軍李夏鎭加嘉義,衿川縣監崔聖任,副司直權愉竝加資憲,高陽郡守金萬直加正憲,李弘章加通政,內官金鉉·崔尙仰·申潭加嘉義,以上加資事承傳,孫萬雄兼掌令,減下。
兵批,以姜碩耉·金有玹單付副謢軍,李玄逸·洪萬熙單付副司直,尹聖耉單付副司果。
尹以濟,以御營廳言啓曰,本廳十三番後部後司別左司屬忠淸道七哨,江原道三哨,合十哨軍兵,及開城府各差備軍一百十一名,來閏三月二十五日京中逢點,四月初一日,與十二番軍兵,當爲替代立番,兩道監·兵使及開城留守處,以此知會,依前調送之意,敢啓。傳曰,知道。
又以吏曹言啓曰,新除授陽川縣監曺殿周呈狀內,除授本職,治任將行之際,落馬重傷,左脚觸傷,轉成瘡腫,不能屈伸,委頓床席,作一僵尸,萬無起動赴任之望,斯速入啓處置云,而使之調理赴任矣。厥後又以病勢危重之意,三次呈狀,聞其違骨之處,至於濃潰,渺無完合之期云,不可等待其差復赴任,依近例罷黜,何如?傳曰,允。
又以吏曹言啓曰,新除授珍山郡守崔後亮呈狀內,本以痼疾之人,年且衰老,又自前冬,重患寒疾,症情彌留,元氣危薾,末由起動,無計承謝赴任,斯速入啓處置云,而使之更加調理赴任矣。其後,又以病勢一向沈重,萬無登程路,前後呈狀至于再三本郡,旣非厭避之地,而崔後亮病重之狀,人所共知,不可等待其差復,依近例罷黜,何如?傳曰,允。
上在昌德宮。停常參·經筵。
自昧爽至辰時,沈霧。未時,太白見於巳地。申時,日暈。夜一更,月暈。
藥房啓曰,陰雨纔止,沈霧四塞,伏未審此時,聖候調攝,若何?逍遙散,其已進御,而益有平復之效乎?臣等憂慮未弛,敢來問安。答曰,知道。湯藥進御之後,午後惡寒,夜間煩熱等症,今已差減矣。
李沆,以備邊司郞廳,以大臣意啓曰,方物封裹,兼行査對,定在明日,使臣及大提學,不可不進參,而副使李夏鎭,陞資之後,未及付軍職,不得肅拜,令該曹,卽爲口傳付軍職,大提學金錫胄,加資後,亦爲未肅拜,竝卽牌招肅拜,以爲明日進參之地,何如?傳曰,允。
府啓,竝引嫌而退,意在詳論,誠爲得當,法外引避,具欠事體,請掌令權是經出仕,大司憲吳挺緯遞差。答曰,依啓。
左承旨柳椐上疏。大槪,臣於日昨申後公退之時,落馬重傷,遍身牽痛,伏乞亟遞臣職名,俾尋生路事。入啓。答曰,遞差。
兪夏益啓曰,吏曹郞廳來言,臺諫有闕,政事何以爲之?敢稟。傳曰,明日爲之。
鄭錀,以吏曹言啓曰,今戊午年年例守令薦應薦不薦人員,抄出別單書入之意,敢啓。答曰,知道。
李沆,以兵曹言啓曰,武科廷試設行事,姑勿行會外方之意,旣已定奪於榻前矣,初試吉日,令日官推擇,則今三月十六日爲吉云,以此日,定行,何如?允。
李沆啓曰,以司憲府鄭東益等照律公事,傳曰,此律是耶?問啓事,命下矣。死囚罪人,不能堅囚,以致越獄逃躱,不當授以公罪,而臣等未能覺察,矇然奉入,致勤聖敎,不勝惶恐,此公事還出給,使之改照律以入,何如?允。
上在昌德宮。停常參·經筵。
未時申時,日暈。酉時,日暈兩珥。
有政。
右議政許穆七度呈辭。傳曰,安心調理。
掌令權是經啓曰,以咸悅縣監鄭東益照律公事,有還出給之命,臣不勝驚惶之至,前大司憲吳挺緯及臣會議照律事,以爲法典內,罪囚逃亡限內未捕者,例爲罷黜,鄭東益,似當擬律矣。今承聖敎,臣之不察著矣,臣何敢晏然職次乎?請命遞臣職名。答曰,勿辭,退待物論。
院啓,淮陽府使李沃之弟浡,吏曹參議柳命天等,競爲投疏,互發陰事,此士夫莫大之羞,請浡與柳命天,竝遞差。答曰,依啓。
兪夏益,以司錄,以領·左相意啓曰,今此方物封裹時,各樣席子,比前麤劣,苧布升數不細,綿紬黃紫兩色,入染不精,俱涉可駭,各該官員,從重推考。色吏,令攸司囚禁重治,戶曹該掌郞廳,亦爲不能檢察之罪,推考警責,何如?傳曰,允。
兪夏益,以承文院官員,以都提調意啓曰,辨誣奏文中,屛處憂畏之語,與初頭憂畏歛縮,爲疊文字,而査對時,始爲覺察,憂畏之畏字,改以攝字,原單子中,付標以入之意,敢啓。傳曰,知道。
吏批,以權脩爲承旨,朴紳爲兵曹正郞,申晸爲兵曹參判,朴千榮爲成川府使,金洪慶爲珍山郡守,尹鑴爲大司憲,尹謐爲陽川縣令,任以道爲奉常正,李其龍爲內資主簿,禹鐤爲養賢主簿,李弘章爲副謢軍,吳挺緯·柳椐爲副司直,李東郁爲副司正。
下直,機長縣監朴希聖。
吏批,判書洪宇遠病,參判李堂揆進,參議柳命天呈辭受由,都承旨鄭鑰進。
兵批,判書金錫胄方物封裹進,參知李溟翼未肅拜,參判未差,參議李秞進,右副尹以濟進。
上在昌德宮。停常參·經筵。
兩慈殿·中殿,藥房問安。答曰,知道。
司直李玄逸上疏。大槪,敢陳瞽說事。入啓。答曰,省疏具悉。予意則本不欲告廟受賀,而大臣,以慈殿憂悶之餘,無以慰悅,縷縷陳請,予之勉從,出於不得已矣。爾疏至此,當令該曹停止。
藥房啓曰,伏未審數日來,聖體調攝,若何?湯劑連進之後,寒熱之候,更不發作,而逍遙散,已盡於昨日矣。五貼今當加劑以入,臣等不任憂慮,敢來問安。答曰,知道。
政院啓曰,領·左相·禮判,來詣請對矣。傳曰,引見。
執義李碩寬辭職上疏。答曰,省疏具悉。爾之進言之誠,予庸嘉尙,至於舜錫之事,予以爲不然也。凡按獄之體,三次訊問之後,停刑議處,自是常規,且無明白現著之迹,而一向加刑乎?柳命天等事,旣已拿囚,置對査辨而後處之焉。爾其勿辭,上來察職。
領·左相·禮曹判書請對入侍時,禮曹判書閔熙所啓,卽伏見分發,因李玄逸疏,有告廟受賀停止之敎,禮曰,有事則告,乃者玉候違豫,上下憂遑,今玆平復,實是宗社之慶,則事之大者,孰愈於此乎?臣職在典禮,故敢此仰稟矣。領議政曰,殿下謙退之意,固是聖人之大德,玄逸所陳之言,亦出引君當道之意,而今玆平復玉候之餘,不可無慰悅之擧矣。上曰,予心,實有未安之意,故旣有停止之敎矣。大臣如是苦口力爭,不得不勉從矣。
有政。
吏批啓曰,判書陳疏,參議被囚,小臣獨政未安,敢稟。傳曰,仍爲之。
以徐文重爲利川府使,黃榏爲康翎縣監。
以承旨望單子,傳曰,副司直鄭維岳,刑曹參議許挺,除授。
吏曹啓曰,臺諫有闕,政事,取稟。傳曰,當日爲之。
吏曹判書洪宇遠上疏。大槪,區區略陳所懷,仍乞鐫免本職事。入啓。答曰,省疏具悉卿懇。疏中縷縷誡誨之言,無非憂愛懇惻之意,可不留心而服膺焉。卿其勿辭,安心往來。
備邊司啓目,粘連京畿監司狀啓,實錄行次時,廣州前排軍未整,故都差使員利川府使金壽一,因奉安使分付,捉致旗牌官論責,則府尹姜碩賓,決棍差使員之陪吏,利川雖是廣州鎭屬,當日則事體異於常時,而捉致陪吏,妄用法外之棍扙,其顚倒失體,誠爲可駭,府尹姜碩賓,罷黜,何如?依允。
政院啓曰,左承旨丁昌燾,方在黃海監營任所,上來之期尙遠,右承旨權脩,以病陳疏,右副承旨尹以濟,式暇出居,今日廳中,位甚不齊,前頭賀班,亦難備員,事甚苟簡,似當有變通之道,何以爲之?敢稟。傳曰,竝遞差。
謝恩,右承旨李沆,右副承旨兪夏益,同副承旨許珽。
院啓,臣等,以泰川縣監金志雄遞差事,論啓,殿下,以可堪字牧爲敎,而不賜允兪,臣等竊惑焉。志雄,雖以驍健,得備別軍職之列,特一卑賤之武士耳。殿下,何以知其爲人,可合字牧,而有此敎耶?謂其有勇力也,則邊將可除也,謂其有功勞也,則賞賚可施也。至於一州之長,關一邑生民之休戚,決不可畀之於無履歷無名稱之武夫,以壞官方而貽民弊也。請新除授泰川縣監金志雄遞差。答曰,已諭毋煩。
領·左相·禮曹判書入侍時,司諫李煦,正言裵正徽,執義李碩寬,持平金元燮,兵曹參判申晸改差,明日開政,以在京無故人差出事,榻前定奪。
上在昌德宮。停常參·經筵。
右議政許穆八度呈辭。傳曰,安心調理。
大司憲尹鑴辭職上疏。答曰,省疏具悉卿懇。風憲之長,不可暫曠,卿其勿辭,安心察職。
備忘記,觀此回啓,則金時萬擊錚,議處於上年六月而今始覆啓,事甚稽緩,漢城府前後當該堂·郞,竝從重推考。
吏曹啓曰,廣州府尹有闕,依近例,令備邊司擬薦,何如?傳曰,允。
兵曹,庭試武科初試規矩,六兩二矢百步,柳葉箭一巡二中,騎蒭一巡三中,取二技事,改付標。啓。
政院啓曰,注書朴慶後,卽同副承旨許珽異姓三寸侄也。法當相避,注書朴慶後,今姑改差,假注書差出,察任,何如?傳曰,允。
謝恩,五衛將楊逸漢,陽川縣監尹謐,康翎縣監黃鎰,大司憲尹鑴,掌令孫萬雄,持平李玄逸。
上在昌德宮。停常參·經筵。
申時,日暈。
領議政箚子。大槪,夙疾麻痺,不能拜跪,咫尺天陛,竟阻賀班,來伏闕外,惶恐待命事。入啓。答曰,省箚具悉。卿其安心勿待罪。乃傳曰,遣史官傳諭。
傳曰,頒赦百官,加爲之。
敎文,王若曰,負癖彌月,久有違豫之憂。降福自天,聿收遄損之喜。已受群僚之畢賀,庶知多方而共休。粤予沖眇之齡,叨承艱大之業。縱未習保傳敎訓,以便節宣。尙亦賴宗廟神靈,冞勤儆戒。非敢忽養愼之道,或者眛愼疾之方。祟非實沈,始偶感於食冷。質乃虛薄,終轉㞃於三旬。肆敦公自底危疑,而萬機日益虛曠。惓予小子兩宮之燜慮方段,感我先王九天之陰隲斯篤。幸玆新命之罔害,夬見昔疾之旋瘳。非獨解東朝之深憂,抑亦發外庭之勤慮。春氣奪發,與萬物而回蘇。和煦氤氳,得三陽而交泰。奕然病體之獲可,凜乎戒心之難忘。床笫甫安,寧小愈之所持。簪佩亭抃,愧多祉之獨膺。然未遂執謙之私懷,用以循飾喜之群情。旣淸廟之修禋,如綍如綸。更明廷之播黃爰遵肆赦之舊典,克指曠蕩之新恩。自本月十三日昧爽以前,雜犯死罪,咸宥,在官者,各加一資。大提學金錫胄製進
院前啓,姑停。
弘文館啓曰,本館下番見存三員內,副修撰南益勳,受由在外,修撰李湜,頃遭服制,副修撰睦林儒,連日入直,而自昨猝得胸腹痛,達夜叫苦,症勢甚重,無他替直之員,李湜服制,雖未盡,成服已過屢日,卽爲牌招,以爲替直之地。且上番,只有二員,而副校理李鳳徵,方在陳疏中,臣錫鼎,獨爲入直,未差之員,勿論相避及吏曹郞官,後政差出,竝牌招察任,何如?傳曰,允。
上在昌德宮。停常參·經筵。
藥房啓曰,伏未審數日內,聖體調攝,若何?寢睡亦,如何,而水刺,尙無加勝之效乎?臣等,與諸御醫入診,宜當,憂慮未弛,敢來問安。答曰,知道。水刺,與昨一樣。
吏曹啓曰,在前頒赦之後,則例有別歲抄之擧,何以爲之?敢稟。傳曰,依爲之。
藥房入診時,上曰,同副承旨許珽,曾任廣州府尹時,有善治之聲,故特除此職矣。今聞筵臣所言,則脚病危重,不能運動云,本職,姑爲遞差。
右議政許穆九度呈辭,入啓。傳曰,違規呈告,不覺愕然,噫,予之縷縷勤懇之意,已竭於前後之批矣。卿何不諒予意,連章固辭,必欲釋負而後已乎?殊慚誠意之未安也,惟卿,須體至意,亟斷來章,臥閤論道,以副朝野之望。仍傳曰,遣史官傳諭。
申時酉時,日暈。
明日,文科會試試官,金錫胄·李袤·慶㝡,參試官,睦昌明·權脩·具崟·李瑞雨,落點。
府啓,請韓舜錫,嚴刑得情。
答持平李玄逸疏曰,省疏具悉。□深戒之言,深庸嘉尙,予豈有逆耳致忽之理乎?爾其勿辭察職。
答府啓曰,舜錫事,予以爲不然也,當初借作一款就服之後,邊遠定配,亦足以徵其罪矣。旣到配所,又因臺啓,趁卽拿來,乃以暗昩之事,勒加罪名,一向嚴刑,則實非按獄之道,罪疑推輕之意,果安在哉,不允。
政院啓曰,右參贊李袤,試官落點旣下之後,送言于臣曰,八十老病之人,萬無趨赴召命之勢云,而終不肅拜,請李袤推考。答曰,依啓。老人疾病,果如此,則不可無變通之道,望單子,卽爲還入。
李袤,代以李元禎,改落點。
有政。
吏批啓曰,判書受由,參議方就囚,小臣獨政未安。傳曰,仍爲之。
以金益勳爲廣州府尹。
戶曹判書吳始壽上疏。大槪,嚴畏分義,趨詣闕庭,而私情煎迫,冒死更暴,乞削臣職,仍治臣瀆擾之罪。入啓。
持平李玄逸上疏。大槪,乞賜鐫改,兼附所懷事。入啓。
答吳始壽疏曰,省疏具悉。卿其安心勿辭,救謢母病。
今日入診時,領議政許積所啓,凡受由出去之人,元無先肅拜之規,而昨日吏曹判書洪宇遠,非時下直,而政院,無端捧入單子,當該承旨,推考,何如?上曰,推考。
院啓,請泰川縣監金志雄遞差。措辭見上凡拜辭,自有定時,雖奉命之人,非緊急事,則不得先肅拜,例也。吏曹判書洪宇遠,昨日午後,呈受由下直之單,大失事體,且關後弊,捧入承旨,旣已被推,此不可獨免,請吏曹判書洪宇遠推考。凡臺論方張之日,不得徑先啓遞,事體卽然,而今日憲府,以同副承旨許珽遞差事,旣已傳啓之後,承旨,以珽病重之狀啓達,以至遞差,事甚不當,請當該承旨推考。答曰,不允。推考事。依啓。
勅使入城,固不可親臨,而便殿接見,亦難爲之,以此意分付遠接使,使之豫爲周旋之意,敢啓。傳曰,知道。
又啓曰,癸卯年皇后崩逝,□□甲寅年皇后崩逝時,出宮時,則自上,翼善冠·衮龍袍,百官,且黑團領,迎勅時,則自上,黲袍·翼善冠·烏犀帶,百官,亦以淺淡服·烏沙帽·黑角帶,迎勅矣。今亦依此例,磨鍊擧行之意,敢啓。傳曰,允。
又以迎接都監言啓曰,已往傳訃勅使出來時,儺禮,不爲設行。今亦依前例,不設儺禮之意,令差備官等,豫爲通及於大通官事,分付遠接使,何如?傳曰,允。
吏批啓曰,判書受由,參議就囚,小臣獨政未安,何以爲之?敢稟。傳曰,仍爲之。
又啓曰,兩西未赴任守令,依例給馬,當日內催促發送事,命下矣。泰川縣監金志雄,方被臺論,大同察訪金世行,在外未上來,竝姑改差,其代,今日政差出,何如?傳曰,允。
以朴世堂爲密陽府使,權斗紀爲江原道都事,申櫟爲順川郡守,崔日隆爲泰川縣監。
備邊司啓曰,遠接使李之翼,以工曹判書未及肅拜,卽爲牌招肅拜,以爲趁卽下去之地,何如?傳曰,允。
吏曹啓曰,卽者新除授泰川縣監崔日隆呈狀內,素患痰火,近日極重,方在死生關頭,萬無起動之勢。此時西路守令,不可等待其病勢之差歇,崔日隆,依近例罷黜,其代,口傳差出,急速下送,何如?傳曰,允。
以睦天祺爲泰川縣監,李元祿爲右承旨,吳挺緯爲大司憲,沈梓兼同義禁,柳星三爲軍資正,李泰龜爲承文博士,朴泰遜爲承文著作。
兵批,以尹鑴·許珽爲副護軍。
鄭錀啓曰,勅使時,禮房承旨,多有急時擧行之事,新除授右承旨李元祿,旣以該房啓下,卽爲牌招察任,何如?傳曰,允。
以慶尙右兵使鄭斗齊,燔灰輸運軍十八名渰死,惶恐待罪事,狀啓,傳于李元祿曰,勿待罪。渰死人等,令本道各別恤典擧行。
李元祿,以弘文館言啓曰,卽者下番副修撰睦林儒,遭服制出去,修撰南益熏奉使出外,只有副修撰李湜。雖亦遭服制,而過成服已久,卽爲牌招入直,何如?傳曰,允。
上在昌德宮。停常參·經筵。
府啓,罪人韓舜錫,有還發配所之命,臣不勝慨然之至。殿下,若以舜錫科場代述,不必窮問則已,不然,則當嚴加刑訊,期於得情,而該府循例請刑,殿下,亦循例允下,則前頭科場奸僞之弊,有不可勝言。請還收罪人韓舜錫,更加嚴刑得情。今者左承旨鄭維岳遞差事,臣再三論啓,尙未蒙允。至以滌瑕收用,有何不可,特除用人,豈至私逕日開爲敎?臣竊恐聖明,有未能深思者也。若不問罪過之有無,而唯以滌瑕爲事,則負罪者,何以懲乎?殿下,旣允臺啓之後,所當按法定罪,而一不施行乎?請右參贊李袤罷職。新除授廣州府尹金益勳,本以世祿之子,儒門之裔,爲人麤鄙,故曾遭削版之論,今以戚里之故,叨此重寄,豈不有害於軍民之寄,貽累於聖明之朝乎?請金益勳罷職。答曰,今玆金益勳之除拜,實循廟堂之擬薦,乃以勒加情外戚里之說,有若循私者然,如此已甚之論,予不快然。
右議政箚子。大槪,國家多事,陳情乞罷事。入啓。答曰,省箚具悉。卿之疾病,予已詳知,卿何引咎固辭,若是其太過乎?卿其安心勿辭,從容善攝。
義州府尹書目,傳訃兩勅,本月十六日申時,越江事。
兵曹啓曰,本曹郞廳八員內,一員,以武科二所參試官進去,一員,以迎接都監進去,一員入直內司,二員在外,三員未差。明日迎勅習儀時,本曹郞廳一員,以侍衛,當爲進參,而他無推移之員,未差三員,今日內,以在京無故人差出,使之察任,何如?傳曰,允。
政院啓曰,勅使接見時問答說話,依前加减書入,而此外未盡措語,令廟堂豫爲定奪,以備睿覽,何如?傳曰,允。
上在昌德宮。停常參·經筵。
藥房啓曰,春雨成霖,日氣不佳,伏未審聖體調攝,若何?水刺厭進之症,漸有差減之勢乎?臣等,不任憂慮之誠,敢來問安。答曰,知道。水刺,與昨稍勝,寢睡,亦頗安穩耳。
尹以濟,以義禁府言啓曰,以武科一所啓辭,刑曹啓目,保擧人趙世雄·趙襑·徐來運·金時俊·金起生等,移本府處置事,允下矣。趙世雄·徐來運,方待命於本府,卽爲拿囚,而趙襑·金時俊·金起生,時在京畿南陽地,依例府羅將,發遣拿來,何如?傳曰,允。
府啓,措辭上同右參贊李袤罷職事,停啓。
李元祿啓曰,禮官齎去儀注,十八日夕時,自該曹呈告啓下之後,卽定禁軍,騎撥以送矣。今見問禮郞廳成貼狀啓,則尙未追到云,卽招西門外撥將問之,則儀注齎去之禁軍,十九日曉頭,始爲出去云。莫重時急之事,如是怠慢,事極驚駭,若不別樣處置,則無以杜後日之弊,當該禁軍,令攸司推治,何如?傳曰,允。
義禁府啓曰,今此勅使在館時,把守假都事三員,令該曹趁卽差出,何如?傳曰,允。
又啓曰,以武一所啓辭,刑曹粘目,保擧人金廷漢·邊海逸·李尙建等,移本府處置事,允下矣。金廷漢·邊海逸·李尙建,方待命於本府,卽爲拿囚之意,敢啓。傳曰,知道。
兪夏益,以兵曹言啓曰,今此迎勅習儀時,各差備軍三十五名,及內別工作床卓扶持軍二十名,當爲定送,而武科兩所場中,各差備軍,一時相値,軍無出處,依前例,坊民給價雇立事,分付,何如?傳曰,允。
大王大妃殿·王大妃殿·中殿,藥房問安。答曰,知道。
上在昌德宮。停常參·經筵。
夜一更至四更,坤方巽方,有氣如火光。
李元祿,以禮曹言啓曰,黃柑居首,生員李蓍晩,幼學李寅賓,及殿講居首,幼學裵舞和等,有直赴殿試之命矣。許赴於增廣殿試之意,敢啓。傳曰,知道。
李元祿,以禮曹言啓曰,今此出來勅行時,依甲寅年皇后傳訃勅使時例,具黑團領迎勅,而開勅後,以淺淡服擧哀事,旣已磨鍊啓下,移文於遠接使及三道監司處矣。卽接平安監司李宇鼎馳啓,則依甲寅年例,以吉服迎勅,而只去胸背,開勅後,以素服擧哀事,使大通官已爲停當而勅使云。依此擧行之意,急速下諭於遠接使處,京中,亦一體知委事。傳曰,依啓。
兪夏益,以迎接都監言啓曰,郊迎便殿接見停當事目,廟堂,一邊啓進,分付於儐臣,不啻丁寧矣,尙無皀白,臣等,亦不勝憫鬱之地。卽聞儐臣,二十日卯時,到黃州,始逢勅使,則其未及停當,其勢固然,而辭朝第四日,始到黃州,所未有之事,則逢着之後,卽爲停當,亦未可必矣。今雖自都監,更爲馳通,一夜之內,難得其回報,而更爲星火馳通之意,敢啓。傳曰,知道。
掌令孫萬雄,持平朴紳啓曰,請還收罪人韓舜錫還發配所之命,更加嚴刑得情,還收贓吏李袤週依前定配之命,廣州府尹金益勳罷職。措語上同答曰,亟停勿煩。
右議政許穆箚,伏以客使入國,國家多事,不敢退息私室,欲起復臥,垂死氣力,萬分危乏。臣本職兼帶大小諸任,亟命遞改,以便公私,幸甚。答曰,省箚具悉。予意已悉於前後之批,復何多誥?卿其安心勿辭,從容善攝,以副予意。仍傳曰,遣史官傳諭。
下直,松羅察訪柳宜河。
鄭錀啓曰,臣與右承旨李元祿,迎勅習儀進去,下直。傳曰,知道。
兪夏益,以兵曹言啓曰,勅使入京後,館所立待馬,前日以下三道驛馬推捉,而爲慮遠地人馬留京之弊,中間啓罷外驛催上之例,只以本曹兩驛馬中除出定送,日次郞廳,及時急往來捲帳譯官外,切勿許騎事,亦爲入啓定奪矣。今番,則勅行甚急,因備局啓辭,遠接使以下各行所把京畿人馬,勢未及期,以本曹驛馬,把往便行,不還者頗多,以此數少之馬,勢難推移。今則館所立待馬,不得已四匹定送,依前定奪,日次郞廳及捲帳譯官外,勿爲許騎,而如有犯者,則論以濫騎之律,宜當。以此分付,何如?傳曰,允。
李元祿,以迎接都監言啓曰,卽接遠接使馳啓,則二十二日勅使入京,慮有窘速之弊,欲以二十三日改定,而弘濟站支待各邑,皆以二十二日中火過站,磨鍊待候,今若改定宿站,則支供凡事,必有萬分窘急之患。二十二日到弘濟站後,日勢不至昏暮,則依前定奪,當日入京之意,急急分付於遠接使,而日勢早晩,未可豫料,宿站支供,亦爲豫備待候之意,直爲分付於站上都差使員處,何如?傳曰,允。
尹以濟啓曰,傳曰,今此勅行,雖曰急遽撥路傳報,殊甚稽緩,遠接使到某地,逢着勅使,及便殿接見與否,尙無停當馳啓之擧,斯速問啓事,命下矣。遠接使,十九日酉時,到瑞興成貼狀啓,則昨日來到平安監司,十九日勅行中和止宿狀啓,則今日午時來到之後,無他狀啓矣。卽刻遠接使李之翼,二十日卯時到黃州,逢着勅使狀啓,始爲來到,而便殿接見與否一款,全不擧論,殊甚矇矓。請遠接使李之翼從重推考。便殿接見與否,急急馳啓事,一邊分付迎接都監,使之星火擧行,而二十日卯時成貼狀啓,今日申後,始爲來到,撥路稽傳之罪,不可不治,亦令該道監司,査覈重究,何如?傳曰,依啓。
上在昌德宮。停常參·經筵。
右議政許穆十二度呈辭。傳曰,安心調理。
府啓,科場代述罪人韓舜錫,嚴刑得情。措辭上同答曰,毋庸煩瀆。
吏曹口傳政事,陳慰兼進香使,鄭樸落點。
備邊司啓曰,到今始見遠接使狀啓,則郊迎·接見等事,未及停當云,事甚可慮。急遣戶曹判書吳始壽於中路,更爲開諭停當,何如?答曰,允。
又啓曰,政院啓辭,勅使接見時問答說話,依前加減書入,而未盡措語,令廟堂豫爲定奪,以備睿覽,何如?傳曰,允事,命下矣。政院所撰措語,間有未盡之處,故略爲添刪,送于政院,以備睿覽之意,敢啓。答曰,知道。
領·左相入侍時,辨誣副使陞差進香上使·副使,則以堂上官,今日內口傳差出,書狀仍存事,榻前定奪。江西縣令金龜萬改差,今日內口傳差出下送事,榻前定奪。以金萬成爲江西縣令。
下直,原州牧使李瑞肩。
鄭錀啓曰,左副承旨李沆,開城府別延慰使進去,臣錀,弘濟院進去,左承旨鄭維岳,呈辭還出給之後,尙不仕進,右承旨李元祿,以病不來,廳中,只有右副承旨尹以濟,同副承旨兪夏益,當此客使入京,酬應煩多之時,出納之際,苟簡莫甚。左承旨鄭維岳,右承旨李元祿,牌招察任,何如?傳曰,允。
上在昌德宮。停常參·經筵。
昭憲王后忌辰齋戒。
藥房啓曰,雨意未已,風日凄凉,伏不審夜來聖體,若何?昨日調攝之中,勞動移御,接客移時,不瑕有添傷之患乎?製進蔘茶,已盡於再昨,臣等,與諸醫官及昌城君佖,前承旨鄭維岳,錦山郡守李國憲等,入診,詳知症候後,更爲議定調補之劑宜當,敢此問安,竝此仰稟。答曰,知道。別無添傷之患矣。入診事,依啓。
藥房,以承傳色口傳啓曰,臣等,入診退出之後,與諸醫官相議,則皆以爲加味四君子湯,本是大病之後,調理之劑,連進宜當云。此藥五貼,爲先製進之意,敢啓。答曰,知道。
李元祿,以迎接都監言啓曰,卽使差備譯官等,見官禮,更爲停當,則答以白衣受禮,有所未安,見官禮停當,爲當云矣,敢啓。傳曰,知道。
又啓曰,宰臣東原君潗,館所問安,則勅使答曰,俺等,以國王德分,無事止宿,而至遣宰相下問,不勝感激,且夜間國王氣體候,亦何如云矣,敢啓。傳曰,知道。
又以迎接都監言啓曰,各差備中,不緊者四名,永放,六十名,姑放,以爲除弊之地矣,敢啓。傳曰,知道。
又以都監言啓曰,朝茶啖,無弊入給,而今日,乃是空日,故別雌牛,依例入給,則辭以今番之行,異於他時,決不可捧云云,還爲出送矣,敢啓。傳曰,知道。
又以迎接都監言啓曰,取考辛丑·癸卯·甲寅等年謄錄,則勅使,不受宴禮,故大臣,來詣館所,請行茶禮,則勅使不爲出受,仍令床排於各房矣。非但前例如此,待客之道,不可埋沒,今亦依前請行茶禮,似當,何以爲之?敢稟。傳曰,依例爲之。
又以迎接都監言啓曰,卽者勅使,使差備譯官,送言於臣等曰,二十五日,當爲回程,路程記書入云,似當有依前請留之擧矣,敢啓。傳曰,知道。
又以迎接都監言啓曰,大通官金巨軍,因差備譯官送言曰,素患腰痛之症,今復發作,欲見醫官李後聃,點穴灼艾云。自前勅使之病,則李後聃,曾有診察之時,而通官事體,與勅使有間,渠雖題名請見,御醫入送,事體重難,何以爲之?敢稟。傳曰,姑爲入送。
又以迎接都監言啓曰,勅使,言於差備譯官曰,留館時,欲得鏡面,回去時還給云,故分付於平市署,鏡面覓送之意,敢啓。傳曰,知道。
又以迎接都監言啓曰,卽者大通官金巨軍,以私諺札一度,出給軍色,使之傳致於江華松亭鄭萬戶稱名人之子命堅,拆見其辭,則命堅之母,抵命堅書也。有曰,孫昌命,從軍五年,一味思戀云,其餘,則安否之外,別無他語,故依其言卽傳致受答事,分付之意,敢啓。傳曰,知道。
又以迎接都監言啓曰,臣等,卽詣館所,自上請留之意,令差備譯官等,措辭致懇,則大通官傳說兩勅使之言曰,俺等,幸蒙國王眷念,至於請留,不勝感激,而凶服在身,不可久留於他國,定以再明回程云。似當有更爲請留之擧矣,敢啓。傳曰,依例,遣近侍請留。
李元祿啓曰,臣馳往館所請留,勅使答曰,今番之行,異於他時,只爲傳訃而來,決不可累日留連,故都監請留之時,不得聽從矣,至遣近臣,如是請留,一向違拒,有所未安,加留一日云矣,敢啓。傳曰,知道。依例更遣大臣請留。
掌令孫萬雄,持平朴紳啓曰,臣等,頃日臺廳,行相會禮後,本府前啓,相議停當,而其中右參贊李袤所失,雖大,係是重臣,請罪之論,已至於三,足以警責,不可一向久持,故仍爲停止矣。今聞物議,以遽停非斥,臣等,何敢晏然於臺席?請命遞斥臣職。答曰,勿辭。
尹以濟啓曰,孫萬雄·朴紳,再啓煩瀆,退待物論矣。傳曰,知道。
又啓曰,持平李玄逸,再啓煩瀆,退待物論矣。傳曰,知道。
尹以濟,以武科一所,以試官意啓曰,今此庭科·武科兩所,各取一百五十人事,啓下,而本所兩技入格者,只是二十四人。雖未滿額,一依入格數,出榜之意,敢啓。傳曰,知道。
又以備邊司言啓曰,政院啓辭,勅使接見時問答說話,依前加減書入,而此外未盡措語,令廟堂豫爲定奪,以備睿覽,何如?傳曰,允事,命下矣。政院所撰措語,間有末盡之辭,故略爲添刪,送于政院,以備睿覽之意,敢啓。傳曰,知道。
又啓曰,今日便殿勅使接見時,都承旨鄭錀,右承旨李元祿,史官一員,事變假注書,領議政入侍,而御前通事一人,亦爲入侍之意,敢啓。傳曰,知道。
傳曰,左議政·都承旨,除肅拜引見,領議政亦爲入侍。
尹以濟啓曰,行護軍尹鑴,來詣請對矣。傳曰,大臣引見時,一體同入。
吏曹口傳政事,李夏鎭爲進香正使,鄭樸爲副使,安如石爲書狀官。
兪夏益,以兵曹言啓曰,當日私奴數字缺名人,自金虎門入來,差備門外擊錚,極爲可駭,令該曹治罪,同門守門將朴武益,常時不能禁斷雜人之罪,推考,何如?傳曰,允。
勅使接見後,大殿,藥房問安。答曰,知道。政院·玉堂問安。答曰,知道。
尹以濟啓曰,小臣馳詣館所,問安,則勅使,答以俺等,國王德分,無事到館所,而至遣近侍下問,不勝感激云矣,敢啓。傳曰,知道。
府啓。措語見上答曰,無庸煩瀆。
辰時,上御別儲廂。引見,領議政許積,左議政權大運,行護軍尹鑴,都承旨鄭錀,假注書李徵龜,記事官安如岳·柳世鳴入侍。積曰,久未入診,伏未審近日聖體,若何?上曰,自數日內,頭疼惡心之症頗減,而但有時發作,以是爲憫耳。積曰,水刺之進,與前,何如?上曰,水刺,頗勝於前耳。積曰,必須頻接醫官,詳言症候,可以議藥矣。上曰,今日,則尙早,當觀勢爲之,而入診,則當於明日爲之矣。積曰,玉候未寧之時,郊迎,決不可爲之,而雖便殿接見,亦甚重難,故此意言于遠接使矣。今見狀辭,則勅使牢拒郊迎,則雖生事,決不可爲之。鑴曰,臣意,則於臥內,加朝服接見,爲宜。上曰,當有擧哀之節乎?積曰,爲停擧哀事,才送吳始壽於中路,可以得請矣。上曰,擧哀之節,若不得停止,則亦當擧哀耶?大運曰,百官,則於仁政殿頒勅之後,當爲擧哀耳。上曰,甲寅年,有改服節次,今則何以爲之?積曰,今則病患如此,決不可改服耳。又曰,今番使臣之事,實難便矣。使臣,雖已發行,而尙在我國境內,姑使停止進賀,數字缺當改以進香使,而進香之時,仍爲辨誣,實非其時,辨誣缺今姑上來,而副使,陞爲上使,號爲進香使,書狀官,則仍數字缺差堂上官一人,爲副使,號爲陳慰使,而其行具,則缺請,勢未及爲之,令戶曹給送,何如?上曰,當日內口傳差出,依爲之,可也。積曰,接見時問答說話,前則臣等,捧持在傍,以供睿覽矣。今則與勅使坐次甚逼,使內侍捧持,以便睿覽,似好矣。鑴曰,上候如是彌留,臣之憂慮,無異於當初未寧之時。臣意,則以爲以藥之淸凉爲憂,而卽今進御之藥,又有人蔘·白朮等未當之材,似可改之矣。積曰,進御之藥,醫官當之,鑴非醫員,焉知藥之當否?當其病患之時,有諸醫治罪之言,故諸醫等,驚惶失措,莫敢議藥,其時罔極之狀,何可盡達?鑴曰,必使金錫胄·鄭維岳入診,而且專委於醫官,爲當耳。錦山郡守李國憲,醫術甚精,必遞職而使上來,爲宜矣,鄭維岳,事勢實爲難便矣,□□使之,則不得行公,今姑改差,宜矣。上曰,唯。上曰,門開之際,或有寒縮之氣,以玆爲悶耳。鑴曰,病患如是之中,何必出於便殿,促膝接待乎?若以病未能迎勅,亦不得出接,勅使,必欲見我,則須入來於臥內云爾,則似好。又曰,自上雖在調攝之中,必須接見臣隣,或爲議藥,或議朝政,幸甚。上曰,酬應則有熱上之氣,故昨日亦不得接見矣。遂罷出。
巳時,上御別儲廂。入診,藥房都提調許積,提調金錫胄,副提調鄭錀,昌城君佖,行副護軍鄭維岳,錦山郡守李國憲,假注書辛必馨,記事官安如岳·柳世鳴,醫官李東馨·金萬直·權愉入侍。積曰,調攝之中,待客移時,保無添傷之患,不勝幸甚。上曰,予亦以此爲慮,別無加減矣。許積曰,頭疼症候,比前,如何?上曰,微疼矣。積曰,入診,然後可以知脈候矣。積曰,逐日所進水刺,幾何?上曰,一日所進,不過一器,而或三巡,或四巡耳。積曰,春雨支離,風日甚惡,春牟秋麥,想不成熟,民事可慮。上曰,非時之雨,必妨於農事矣。積曰,今此遠接使下去時,差備譯官張燦,到中路稱病,公然落後,事之寒心,莫甚於此。若不重究,無以懲後,拿問定罪,何如?上曰,依爲之。出擧條錫胄曰,前日守禦廳所罷淮陽等邑屯田結數,今則盡爲戶曹所管,而屯民中,無役良民,習於火砲者,空棄可惜,抄定精抄,屬於兵曹,依訓鍊別隊例,各給自己所耕火田二十負事,前已啓稟定奪,知會各邑矣。頃見淮陽所報,戶曹不爲許給云。大抵峽邑所賴,專在於火田,戶曹雖有若干收稅,其數本來不多,今則盡得守禦廳打量結數,比之前日,不啻數倍,而精抄軍應給之結負,又不許給,安揷未久之民,旣無三保,又不得二十負之復戶,則將不免流散,事極可慮矣。上曰,精抄軍等,依前定奪,各給所耕之二十負,本官,亦爲量宜出給事,分付該曹。出擧條
上在昌德宮。停常參·經筵。
昭憲王后忌辰。
夜五更,流星出虛星下,入巽方天際,狀如拳,尾長三四尺許,色赤。
兪夏益啓曰,臣馳進館所問安,則勅使,答以俺等,國王德分,無事支過,而每遣近侍下問,不勝感激。再昨承接時,瞻見上顔,頗有未寧之候,俺等,一味慮念,不能自已乎中,雖頻欲入對,而凶服在身,不敢出入,未遂鄙情,尤切自歎云矣,敢啓。傳曰,知道。
鄭錀啓曰,右議政許穆十三度呈辭,到院,以國忌留院之意,敢啓。傳曰,入之。
右議政許穆呈辭。傳曰,安心調理。
李元祿啓曰,以迎接都監草記,遣問安使,令政院稟處事,允下矣。取考日記,則中路問安使假承旨,自本院啓下,開城府·義州等處問安使,缺今亦依此擧行,何如?傳曰,依啓。
又以迎接都監言啓曰,臣來詣館所,使差備譯官以命請留之意,措辭言於大通官,傳言於勅使,則上·副使,使通官輩,再三往復相議後,答以此行,異於常時之行,旣已竣事之後,不宜久留,故欲於趁速回程矣。今者大臣,承王命懇請,不敢拒違,當加留一日,而此後,則雖有中使請留之擧,決不可從願,勿更請云。且聞勅使相議之言,則定欲發行於二十七日,今雖更請,必不加留,而在我之道,不可廢閣,依前例一番遣中使請留,似不可已,敢啓。傳曰,知道。
兪夏益,以迎接都監言啓曰,臣更詣館所,令差備譯官,以承命請行茶禮之意,措辭言於大通官,傳言於勅使,則兩勅使,答以國王調攝之中,以不能來臨,有所未安,至遣大臣,請行茶禮,眷念之勤,至此,不勝感激,而俺等,以銜哀之人,着素服出受茶禮,於心未安,全然不受,亦所不敢,床排分入各房,則俺等,當安意領受云。故依其言入給,仍呈御帖後,退出之意,敢啓。傳曰,知道。
又以迎接都監言啓曰,大通官金巨軍,欲帶往李後聃於行中,仍爲受鍼,至中路當爲還送云。差備譯官等,措語防塞,而一切懇請,至曰,如以治送爲有弊,則當自備馬率去云,何以爲之?敢稟。傳曰,姑令許送。
又以迎接都監言啓曰,勅使回還時,儀物減省之意,令差備譯官等,停當於大通官,則金巨軍,以勅使之言,傳言曰,迎逢吹手及自北京持來各樣儀物奉持軍,則減除,淸道·令旗·軍牢·羅將,則依例前導云。故以此分付於京畿·開城府·兩西矣,敢啓。傳曰,知道。
上在昌德宮。停常參·經筵。
巳時午時,日暈。
有政。吏批啓曰,判書受由,參議未差,小臣獨政未安,何以爲之?傳曰,仍爲之。
以李秀彦爲慶尙都事,以李煦爲副修撰,以柳星三爲宗簿正,丁昌燾爲右承旨,李希楙爲直講,李夏徵爲刑曹佐郞,沈櫟爲司宰主簿,金盛最爲司僕主簿。
尹以濟,以義禁府言啓曰,以吏曹啓辭,刑曹粘目,前光陽縣監金尙鳴,移本府處置事,允下矣。金尙鳴,方待命於本府,卽爲拿囚之意,敢啓。傳曰,知道。
李沆,以備邊司言啓曰,今此增廣殿試,定於明日,而勅使當於再明回程,其前勢未及出榜,事多有拘礙者,不可不差退。臣等,招問日官,則二十八日,亦吉云。此雖是國忌齋戒之日,與正日不同,齋戒日開場,曾有前例,別無未安之事,以此日退行,何如?答曰,依啓。
尹以濟,以弘文館言啓曰,新除授副修撰李煦,時在江原道春川地,經筵入番事緊,請斯速乘馹上來事,下諭。傳曰,依啓。
又以戶曹言啓曰,今番進賀使,變作進香使,故進香禮物,以進賀方物,推移充數,其中不足之數,自京措備下送,而其他進香禮物中,所無物種,依下去時禮,別定差使員,次次押領上送之意,進香使及三道監司·開城留守處,行會,何如?傳曰,允。
李元祿,以迎接都監意啓曰,今日,乃是空日,別茶啖,依例入給之意,敢啓。傳曰,知道。
尹以濟,以迎接都監意啓曰,勅使出去時,自館所,不入於弘濟站,而直向碧蹄,大臣與都承旨,只待於弘濟院事,大通官金巨軍,已爲停當於勅使矣。大臣及承旨,似不必出往,敢啓。傳曰,知道。
又以迎接都監言啓曰,卽者副勅使,使李後聃施鍼矣,敢啓。傳曰,知道。
掌令孫萬雄·朴紳啓曰,臣等,以右參贊李袤罷職停啓事,見非物議,引避退待,處置請出,出於意外,嚴召之下,黽勉祗赴,而一味惶蹙,尋單請急矣。今者同僚,以處置乖當,至於引避,臣等所失,到此益著,何敢苟冒?請命遞斥。答曰,勿辭。
尹以濟啓曰,孫萬雄·朴紳再啓煩瀆,退待物論矣。傳曰,知道。
兵批,行判書金錫胄,參判金德遠進,參議李秞進,左副承旨李沆進。以金璛·任弘亮爲文兼,以沈緖爲德浦僉使。
又以御營廳郞聽,以都提調意啓曰,本廳京案軍李之永來告,渠之同隊軍鄭星翼,酷被出身鄭后尙之刑訊,傷處甚重云。星翼,使之舁來看審,且問其被刑之由,則星翼,以爲與后尙,從前相親,而一日來言,有切迫用處,而不得出債,故指示處貸給矣,已至四五朔,無意還償,債主,頻頻督促,不得已往見后尙,使之速爲還償,則后尙,猝然發怒,以大杖,重加刑訊云。看其傷處,則杖痕狼藉,皮肉皆傷,所見慘酷。后尙之負債不償,已極可駭,而星翼之往見催促,元非可惡。本廳之軍,雖犯重罪,法司,尙不得任意推治,必須移牒本廳,然後捉去推閱,乃流來體例,然也。此而不治,近日許多無知出身輩,任意作弊於閭閻,無路懲戢。出身鄭后尙,令攸司囚禁重治,以杜橫侵之弊,何如?傳曰,允。
又以兵曹言啓曰,前後直赴殿試五十五人,則今此增廣殿試時,隨其錄名許赴,而去丙辰年庭試·別試殿試入格後,以父子相避,未唱榜者,二百二人,則其時事目中,旣以科後,直爲唱榜事,啓下矣。無論身故及在喪服制雜頉,竝於試藝,一中之下,無分之上,從次第出榜之事,敢啓。傳曰,知道。
尹以濟,以漢城府言啓曰,城中大小川渠之水,皆流出於五間水門,而馬前橋以下,左右泥生,水道屈曲,以此南邊造山,一面衝敗,頹圯水門,五間內三間,塡塞,不可不修治,而造山補土,水道開通,其役甚鉅,以當部若干坊民,勢難爲之,到坊軍三百名,令該曹定送,使之二日赴役,何如?傳曰,允。
掌令朴相馨啓曰,昨日同僚,以右參贊李袤論啓遽停,引避退待。臣意,以爲耆老重臣,請罪之論,已至三啓,則足懲其違慢之習,而其所請物議,不過過激之論,必不以此輕遞多官,故與同僚相議請出矣。今聞物議,以處置乖當,大加非斥,臣何敢晏然仍冒?請命遞斥臣職。答曰,勿辭。
又以迎接都監意啓曰,勅使所求鳥銃及善放砲手入送,排設貫革,方欲試放之意,敢啓。傳曰,知道。
尹以濟,以迎接都監言啓曰,勅使都給禮單,依例入送,則看品後,豹皮二十張,則先爲持去,其餘雜物,還爲出送,使之依甲寅年例,別定譯官,入送於牛庄,而其中水獺皮若干令,順刀四柄外,無執頉之論。執頉兩種,卽爲改給,禮單馬,則初不看品,勢將追送,極擇待令之意,分付該寺,何如?傳曰,依啓。
執義姜碩耉啓曰,再昨諸僚之引避退待也,臣以爲李袤所失,雖可相規,耆老重臣,論啓再三,其在警責之道,亦已足矣。遽停之斥,未知其中,不可以此輕遞多官,故臣與同僚請出矣。今者同僚,以處置乖當,見非物議,至於引避,臣何敢獨爲晏然?請命遞斥臣職。答曰,勿辭。
尹以濟啓曰,執義姜碩耉,再啓煩瀆,退待物論矣。傳曰,知道。
持平李玄逸啓曰,右參贊李袤論罷事,停啓之議,實出臣議,故再昨同僚引避之後,臣亦引嫌退待,伊日處置,竝令出仕,故承牌就職矣。今者同僚,以處置乖當,引嫌,臣之所失,到此益甚,請命遞斥臣職。答曰,勿辭。
尹以濟啓曰,持平李玄逸,再啓煩瀆,退待物論矣。傳曰,知道。
正言嚴諿啓曰,右參贊李袤,雖曰昏髦,前後除拜,未聞以老病,廢肅謝之禮,而伊日備擬試官,尙能承召入闕,則其筋力之不至於不堪拜起,可知也。及其更點之後,遽出苟免之計,咫尺天陛,引疾不進,深夜闕門,任意徑出,而蒼黃顚倒,猶恐有挽,分義之損傷,擧措之駭異,已不可言,而且有其孫,當赴會試,則烏得免形跡之嫌乎?況厥子,馳到闕外,勸其父限漏盡坐待之說,諸試官之所共聞,則今日朝廷,雖甚不嚴,如此可愕之事,曾所未有也。不可以耆老之臣,有所容貸,而憲府請罷之啓,纔發旋寢,有同塞責,故臣適逢憲府多官,略及遽停之非,而掌令孫萬雄等,終以此引避,則實由臣一言而然也。卽伏見掌令朴相馨避辭,至以所謂物論,不過過激之論,爲言,而隱然有譏斥之意,臣不勝慨然也。凡爲臺官者,稍涉形勢,則輒懷畏忌之心,務爲寬緩,必示掩護之意,然後乃合於臺閣之體歟?無非臣人微言輕,不見重之致,固難抗顔於臺席,請命遞斥。答曰,勿辭。
尹以濟啓曰,正言嚴諿,再啓煩瀆,退待物論矣。傳曰,知道。
上在昌德宮。停常參·經筵。
藥房啓曰,伏未審數日內,聖體調攝,若何?湯劑進御之後,氣升·頭疼·惡心等症,得有差減之效乎?寢睡·水刺,亦復何如?臣等,憂慮未弛,敢來問安。答曰,知道。氣升·頭疼之候,時或發作矣。
以右議政許穆十四度呈辭,傳于李沆曰,安心調理。
鄭錀啓曰,戶曹判書吳始壽,來詣請對。傳曰,入診時,同入。
判中樞府事李尙眞辭職上疏。答曰,省疏具悉。安心察職。
備忘記,騎芻五中人,閑良張繼昌,直赴殿試。
尹以濟,以兵曹言啓曰,來閏三月,當上番騎兵元數,一千二百八十一名內,除納布·雜頉,實役軍五百三十四名矣。三百名,則以漢城府啓辭,馬前橋下防川及造山補土處,定送,其餘二百三十四名,慶德宮·上林苑·宗廟墻垣,及司僕江倉役所,與二十八日殿試差備等處,分送事,敢啓。傳曰,知道。
又以義禁府言啓曰,以李浡·柳命天等元情公事,李沃·鄭東龍,爲先拿問後處之事,允下矣。李沃,方待命於本府,卽爲拿囚,而鄭東龍,以覲親事,下去全羅道咸悅縣其兄任所云,依例府羅將,發遣拿來,何如?傳曰,允。
傳于尹以濟曰,今觀統制使狀啓,則合操時,豆毛浦萬戶徐後積所領軍兵之渰死者,至於百餘名之多,事極驚慘。令本道勿拘常例,各別恤典擧行,以示朝家矜惻之意。
李元祿,以戶曹言啓曰,今番勅使都給禮單,不爲受去,故依甲寅年例,別定譯官,領送牛庄事,自迎接都監,已爲入啓,允下矣。禮單所載刷馬,司僕寺禮單馬牽去驛子,及卜物押去差使員,照例定送之意,分付,何如?傳曰,允。
丁昌燾,以迎接都監言啓曰,兩勅使求請,鳥銃各五柄,長劍各二把,大通官,鳥銃二柄,長劍二把,次通官二人,鳥銃各一柄,長劍各一把,入給,而渠之所索,在於倭銃劍,不願鄕物,故以倭人防禁極嚴,銃劍之不出,已久,旁求公私,無路可得之意,使譯官極力防塞,終不彌縫,皆以鄕物,無弊入給,誠爲多幸之意,敢啓。傳曰,知道。
又以迎接都監言啓曰,勅使卜物封裹之際,軍牢李枝甫,偸取小匣枝三,見覺於家丁,爲其所歐,跳出館門,家丁,索之甚急,不勝驚駭。令軍色跟尋捕致,則大通官,捉入詰問後,還送軍色,使之治罪,故爲先決棍,而其爲情狀,委屬痛駭,不可決棍而止。仍令攸司科罪,以爲懲後之地,守門卒之防禁,不嚴,以致跳出之狀,亦甚可惡,自都監決棍之意,敢啓。傳曰,知道。
大司諫權瑎,獻納閔就道啓曰,伏見前領議政金壽興敍用之命,臣等,不勝驚駭之至。殿下,以宋時烈爲宗社之罪人,而迸之邊裔,加之栫棘者,非以其有壞大禮貶大統之罪歟?壞禮貶統之論,時烈,創之於欺蔽天聰之始,壽興,守之於聖衷覺悟之日,臣等,竊以爲壽興之罪,實與時烈同,而其心之放肆無忌,過之,何則?昔我先王,燭時烈之亂紀,痛孝廟之貶尊,乃聚壽興等賓廳,而下詢之,至致之咫尺天威之下,而面詰之,聖旨嚴切,丁寧反覆,而眩亂闔捭,終始違拒,此人臣之所不敢出,而春秋之所不能容誅者也。忘先王附他論之敎,至今莊誦,一字一涕,而編配放釋之敎,乃降於殿下踐位之日,收敍之命,且至再矣,臣等,竊惑之。殿下,旣敍壽興,則朝廷將待之以大臣之禮,彼卽肆然,而居大臣之位,一國四方之瞻聆者,必將大駭,以爲忘孝廟拒先王之人,復入相矣,其國事之乖舛,公議之拂鬱,豈細故哉?請還收前領議政金壽興敍用之命。答曰,金壽興,雖有罪戾,被罰旣久,累經大霈,滌瑕收用,亦是遷改之一道也,勿爲煩瀆。
巳時,上御別儲廂。入診,藥房都提調許積,提調金錫胄,副提調鄭錀,戶曹判書吳始壽,假注書辛必馨,記事官安如岳·柳世鳴,醫官權愉·鄭斗俊·李邦翊入侍。積曰,症候,比前,如何?上曰,症候,別無加減,而間有頭疼之症矣。積曰,得無逆症乎?上曰,逆症,則今不復作矣。錫胄曰,脚部酸痛,如何?上曰,脚部,則近來頗減矣。積曰,入診後,可以知脈度矣。錫胄·愉·斗俊·邦翊相繼入診。退後,錫胄曰,元氣之虛弱,一樣矣。愉曰,左右脈度,蹔似微數,如此之時,頭部,何如?上曰,如前矣。斗俊曰,脈度之數,一如權愉之所論,而似有感冒之氣矣。錫胄曰,臣等,退出後,可以議藥矣。仍退。醫官。始壽曰,今番勅使來時,自上未得郊迎,勅使顯有怒氣矣。大通官金巨軍,爲言良久後,怒氣乃解,故巨軍,以爲己功,而所望甚高,未知何爲。上曰,先給一千兩金後,觀勢爲之,可也。始壽曰,若生梗後給之,則其數,不啻數倍,而亦必有載送之弊矣。積曰,如此之事,不可續續變通,先給二千兩後,如不得已,則加給數百兩,亦爲宜當。錫胄曰,湖西·海西沿海舟師所上佛狼機,旣已造成,獨湖南舟師,尙未新造。全羅左水金世器,辭朝之時,自廟堂分付下送,且以申起立,前後監董此役,仍爲擬差蛇渡僉使矣。世器與起立,相議磨鍊所入,馳報於本曹,佛狼機母砲一百三十位,子砲五百二十門,當爲改造,舊鐵改鍊鑄外,不足銅鐵,二千五百六十五斤,鍮鑞九百四十五斤,令戶曹,以東萊銅鐵及本曹所儲之鍮鑞覓送,而正鐵不足者,亦至一萬六千四百五十斤云。五十斤,則自本營措備,六千四百五十斤,則令本道,分付於産鐵各邑,而五十斤,則貿用於海西,何如?積曰,朝家,凡有用鐵之事,每責於湖西,湖西亦難支吾,今則以管餉穀物,計給其價而用之,宜當。戶曹所諸鍮鑞不多云,亦自備局,料理其價物,貿送,爲好矣。上曰,依爲之。出擧條
積曰,今此陳慰副使鄭樸,當急速下送,故路費,自戶曹備給事,曾有所達矣,而不出於擧行條件,故戶曹,不爲擧行云。依前日所達,令戶曹優備給之,而待方外求請之來到,令該曹收捧充上,何如?此有前例,故敢此稟。上曰,依爲之。出擧行條
錫胄曰,丙辰別試,初試入格者,未赴殿試遭喪之類,呈狀本曹,願赴今番庭試殿試,而此類所持陳試公文,多不如式,雖依式例成出之人,丙辰之科,則乃是別試,今此庭試,則科規不同,欲爲許赴於今秋別試矣。上曰,庭試,亦是別試,此人等,竝令許赴,可也。出擧條
錀曰,正言李漢命,今武科初試時,以病牌不進矣。頃因諫院所啓,試官牌不進者,有拿推之命,故臣等,意謂文武試官,無異同,以此尙未捧罷職傳旨,而待其引避遞推矣。考見其臺啓,則曰,今此文科會試試官云云,此非混稱文武試官之意也。正言李漢命罷職傳旨,卽當書入,敢此仰稟。上曰,李漢命之病重實狀,通朝之所共知也,勿罷,可也。出擧條
慶尙道幼學吳震虞等疏曰,伏以崇德象賢,秉彝之同情,建院勅額,右文之盛典,下焉而不請于上,則無以效其誠矣,上焉而不聽于下,則無以宣其恩,此上下相須,以成庠序之化者也。臣等,伏見殿下,臨御以來,仁無不逮也,令無不行也,至於彰德育材之方,尤盡心焉。思皇待文之士,鼓舞於鳶魚之天,咸以爲大道之行,佇而可竢。當此之時,而斯文之典,猶或有未盡擧,聽德之聰,猶或有未盡及者,則臣等,何敢懷欲陳而未發,守畎澮之遠,而阻滄溟之潤哉?請賜假借於前,惟聖慈之裁幸焉。臣等所居,居昌·安陰二縣之境,有曰,白巖者,乃己卯名賢,臣大司成金湜致命之地也。湜,生于燕山昏亂之後,際我靖陵右文之治,與先正臣贈領議政趙光祖,共唱性理之學,懷堯·舜君民之志,靖陵,蓋嘗待之而不次,尋擢魁賢良,進長國子,竭忠盡意,期回至治,不幸見忤於衮·貞諸奸,卒罹慘讒,抱恨以死,而忠君憂國之念,猶惓惓於臨絶衣帶疏中。廢院一席之地,與湘流馬潮,同爲志士隕淚之所,至今過者,莫不咨嗟。□□遺風餘烈,感發人之心,有如此者。噫,公論之言,百年而已定,己卯以至于今,蓋百有餘歲。於是,二邑人士,因人心已發之緖,請奉朝家旌別之至意,不計擧羸,謀所以揭虔妥靈,以爲矜式之所者,又二十餘年矣。獨恨其創始之日,未暇白諸朝廷,瞻奉之地,尙厥額命,雖曰未遑,亦豈有待而然歟?先儒,蓋以書院之興,爲賁飭太平之具。目今文敎暢宣,太平有象,學敎之政,時平可講,經幄疇咨之暇,舍此宜無大者焉。昔宋臣朱熹,延和奏箚,以謂白鹿洞書院,有屋廬而無勅額,流俗所輕,乞從請額,以啓迪群心,丕闡一猷。夫白鹿,乃唐一隱士之所居,當時學者,遂立黌舍,朱熹,蒙恩賜對之日,特請勅額者,豈不以爲治之道,必先學政,而學政之修廢,實係於斯道之汚隆故也?蓋自家塾黨庠之敎,廢而書院興,其儀文度數,不一槪擧,而就其大者,則旌額是已,有院而無額,名不係於國學,所以慕古之君子,必以是眷眷焉。今以前史徵之,若宋初四書院,江南三十書院,盛矣備矣。無以加矣。至於大統志所載,天下書院,三百餘所者,莫不各有額號,傳之來許,殊榮異數,輝暎典策,在後之所當監也。今夫金湜之純忠邃學,錄之黨籍,傳于史牒,累朝旌異之,一國尙慕之,其所留芬襲馥之地,卒置祠學,一院額有無,豈足爲斯人重輕哉?伏乞聖明,錫之兪音,降之恩額,則實乃朝家之同慶,豈特爲臣等之光寵哉?傳于丁昌燾曰,下該曹。禮曹回啓,今此請額之擧,實出慕景之誠,第於壬子年,因多士陳請,旣已宣額於淸風書院,則賜曾有受敎,今姑置之,何如?答曰,依允。
下直,慶山縣監呂顔齊。
上在昌德宮。停常參·經筵。
自昧爽至辰時,有霧氣。
有政。
丁昌燾啓曰,宰臣花善君湸,馳往館所問安,則勅使,答以俺等,國王德分,無事支過,今日出往時,當進謁,而國王,方在未寧之中,直爲出去云矣,敢啓。傳曰,知道。
又啓曰,勅使出去,今日爲始,事變假注書減省記之意,敢啓。傳曰,知道。
尹以濟啓曰,行大司憲吳挺緯未肅拜,執義·掌令二員,持平二員,未差。今日以監察茶時之意,敢啓。傳曰,知道。
丁昌燾啓曰,今此增廣別試文科殿試時,依例春秋館減省記,香室,移徙尙瑞院之意,敢啓。傳曰,知道。
丁昌燾,以禮曹言啓曰,各陵抽牲摘奸,當爲發送,而適値客使之行畿甸,驛路夫馬,勢未及周旋,今朔,則姑勿擧行之意,敢啓。傳曰,知道。
吏批啓曰,判書洪宇遠受由在外,參議未差,小臣獨政未安,何以爲之?敢稟。傳曰,仍爲之。
又啓曰,憲府多官及玉堂闕員,今當差出,而擬望之人乏少,相避·外任竝擬,何如?傳曰,允。
以閔點爲工曹判書,李聃命爲副應敎,金海一爲執義,柳星三爲掌令,趙址錫爲持平,韓濙爲持平,宋挺濂爲掌令,金聲久爲修撰,南益熏爲校理,金元爕爲兵曹正郞。
兵批,行判書金錫胄病,參判金德遠病,參議李秞進,參知李溟翼在外未肅拜,左副承旨李沆進。
鄭錀,以司僕寺官員,以提調意啓曰,旌義縣監尙仁詹,遞任進上馬二匹上來,依前禾毛色,別單以入,而內廐留養之意,敢啓。傳曰,知道。
李沆啓曰,明日慕華館武科殿試時,命官,何大臣進去乎?敢稟。傳曰,左相進去。
傳于丁昌燾曰,增廣別試武科殿試時,命官,禮曹判書閔熙進去。
丁昌燾,以迎接都監言啓曰,勅使,自館所乘馬,到迎恩門,祗送百官,行再拜禮,則勅使,下馬答揖,到沙峴底,令臣等,行鞠躬禮,勅使,擧手答禮,使大通官下馬,稱謝而去矣,敢啓。傳曰,知道。
又以迎接都監,以領議政意啓曰,勅使,到迎恩門,百官班列前,下馬而立,東西班,依例行再拜禮,則勅使,擧手答揖,仍令東西班,背立後,還爲乘馬過去矣,敢啓。傳曰,知道。
大司諫權瑎,獻納閔就道,正言嚴緝啓曰,伏見傳旨,有前領議政金壽興敍用之命,臣等,不勝駭然之至。殿下,以宋時烈爲宗社之罪人,而迸之邊裔者,非以其有壞大禮貶大統之罪也。壞禮貶統之論,時烈,創之於欺蔽天聰之始,壽興,守之於聖衷覺悟之日,臣等,竊以爲壽興之罪,實與時烈同,而其心之放肆無忌,過之,何則?昔我先王,燭時烈之亂紀,痛孝廟之貶尊,乃聚壽興等於賓廳,而下詢之,至致之咫尺天威之下,而面詰之,聖旨嚴切,丁寧反覆,而眩亂闔捭,終始違拒,而殿下踐位之初,遽施放肆之恩乎?請前領議政金壽興敍用之命,還收事。答曰,已諭勿煩。
領中樞府事鄭知和辭職上疏。入啓。答曰,省箚具悉卿懇。身病未赴召命,有何所嫌?卿其安心勿辭,從容善攝。
義禁府啓曰,來初二日庭試時,闕內三門禁亂官三員,武科所左右禁亂官各一員,當直本府入直回公都事各一員,當以八員分差,而本府都事十員,竝皆赴擧。假都事八員,令該曹依例差出,何如?傳曰,允。
吏批,以朴相馨爲宗簿正,具崟爲軍資正。
兵批,以任師聖·柳時雄爲僉知,閔點·閔黯·閔宗道·鄭后亮·李嵇·李選·康邃學·兪㻛·兪櫶·李泰夏·邊國翰·李漢雄·金磻·韓侃·羅萬葉·黃震久·金煥·李慣·白瑞翰·李雲登·申·申鎰·黃道光·姜碩耉·孫萬雄·朴相馨·金有玹·李璞·慶一會·崔玄弼·曺弘益·宋裕善爲副護軍,鄭載嵩·朴紳爲副司直,金璛·任弘亮爲副司果。
以平安監司狀啓,傳于鄭錀曰,今觀狀啓,則肅川縣監沈檀,雖以濫率自首,直路災邑守令遞易,有弊節兺,勿罷仍任。
鄭錀,以吏曺言啓曰,前監司崔寬,方在罷職中,而自義禁府,不爲移文,以致落漏於今番別歲抄書啓之時,此必禁府下吏掩置不報之致,事甚可駭。義禁府當該色吏,令攸司推治,而崔寬罪目,似當依他例書入,何以爲之?敢稟。傳曰,依啓,亦爲書入。
傳于丁昌燾曰,增廣別試武科殿試時,命官,禮曺判書閔熙進去。
丁昌燾,以弘文館言啓曰,新除授修撰金聲久,時在慶尙道安東地,經筵入番事緊,請斯速乘馹上來事,下諭,何如?傳曰,允。
大司諫權瑎,獻納閔就道,正言嚴緝啓曰,右參賛李袤,雖曰老病,神氣尙完。從前除拜,未甞廢肅謝之禮,而迺於承牌詣闕之後,遽生苟免掌試之計,咫尺天陛,固非難進,而引疾前却,終不拜命,深夜閤門,出入有閑,而蒼黃顚倒,乘隙徑出,揆以分義,已極寒心,而况其形跡之嫌,耳目難掩,不可以耆老之臣,終無警責之道。請右參賛李袤罷職不敍。答曰,李袤事,已悉於頃者憲府之批矣。不允。
領中樞府事臣鄭知和箚曰,伏以臣於宿病之中,重感風寒,症勢彌留,長在枕席,不意玆者,召牌臨門,臣勉强起身,疾火上升,昏眩還仆,終未得趨詣,臣不勝惶悚隕越,罔知置身之所。伏乞聖慈,俯賜矜察,亟命鐫削臣職名,仍治臣罪,以爲人臣違慢者之戒,公私幸甚云云。答曰,省疏具悉卿懇。身有疾病,未赴召命,有何所嫌?卿其安心勿辭,從容善攝。
上在昌德宮。停常參·經筵。
貞熹王后忌辰齋戒。
右議政許穆十五度呈辭。傳曰,安心調理。
尹以濟,以武科殿試差備官,以命官意啓曰,丙辰庭試入格擧子朴師古,其時以父子相避,不得應榜。因兵曺啓辭,今番殿試榜中,當爲入錄,而今番錄名單子,憑準於庭試榜目,則師古之古字,書以吉字,事涉可疑。取見其戶牌,則其名,果是師古,而榜目所書吉字,實爲出榜時誤書之致,而當初榜目,旣已啓下,自下有難擅改元榜目,則令該曺改付標,以本名師古,出榜之意,敢啓。傳曰,知道。
傳曰,歸厚署棺材一部,送于內需司事,言于該曹。
李元祿,以弘文館言啓曰,本館上番四員內,副應敎李聃命,校理崔錫鼎,以殿試試官,進參,副校理李鳳徵,家有拘忌之疾,今纔出避,校理南益熏,牌招入直,何如?傳曰,允。
兪夏益啓曰,卽者金虎門軍士來傳,左議政承牌來到門外云,故啓請標信矣。宣傳官齎持到門,則左議政未及來,命牌先到,而軍士誤傳,致有標信徑先啓請之擧。當該軍士,令攸司治罪,臣等,亦難免率爾啓請之失,不勝惶恐之意,敢啓。傳曰,知道。
李沆啓曰,小臣武科殿試進去,下直。傳曰,知道。
尹以濟,以訓鍊都監言啓曰,別隊右部右司五哨軍兵,旣已準番矣。來閏三月初一日,進善門入直軍兵,依例以御營軍替代後,放送之意,敢啓。傳曰,知道。
李沆啓曰,擧子上護軍李泰耉,業武洪瓚,以騎芻三中等劃,以何技比較乎?敢禀。傳曰,以騎芻比較。
上在昌德宮。停常參·經筵。
貞熹王后忌辰。
兪夏益啓曰,吏曹郞廳來言,新恩政事,何以爲之?取稟。傳曰,明日爲之。
丁昌燾,以弘文館言啓曰,本館上番校理臣南益熏,以御營廳郞廳,因本廳坐起,今日晝仕出去之意,敢啓。傳曰,知道。
李沆,以御營廳言啓曰,來閏三月初一日爲始,本廳軍一哨,將官率領,依前兵曹啓下節目,與訓局別隊,進善門,當爲替代入直矣。第習陣日次相値,應入軍兵,一軆調用,罷操後,使缺入信地,而每於中日試才時,亦依節目,除標信出送之意,敢啓。傳曰,允。
李沆,以御營廳言啓曰,本廳,以三番黃海道別馬隊四十九名,已爲整齊矣,來閏三月初一日,與十二番別馬隊,合操後,舊軍放送之意,敢啓。傳曰,知道。郞廳朴奎壽校正。郞廳李賢汲書。
上在昌德宮。停常參·經筵。
夜五更,流星出軫星上,入西方濁氣中,狀如鉢,尾長色赤光照地。
有政。
藥房都提調許積,提調金錫胄,副提調鄭錀啓曰,伏未審數日來,聖體調攝,若何?湯劑連進後,熱升·頭疼·惡心等症,得有差減之勢乎?寢睡·水刺,亦復何如?臣等,與諸醫入診,宜當,憂慮未弛,敢來問安,竝此仰稟。答曰,知道。頭疼之症,時時發作,而比前不至大段矣。入診事,依啓。
右議政許穆十六度呈辭。傳曰,安心調理。
兪夏益啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
丁昌燾啓曰,明日慕華館,武科庭試·別試殿試時,兩司進參事,城上所牌招言送之意,敢啓。傳曰,知道。
鄭錀,以吏批言啓曰,新除授密陽府使朴世堂呈狀內,本以宿病癃廢之人,絲息縷喘,苟延時月,斯速入啓處置云,而本府,以嶺南大邑,得人爲難,故使之調理赴任矣,連稱病重,三度呈狀,除拜已久,尙未肅拜,遠地夫馬,留邸有弊。密陽府使朴世堂,依近例罷黜,何如?傳曰,允。
又以吏批言啓曰,今此增廣文科甲科第二第三人,當付七品職,而直長見闕,只有一處,仕滿及未仕滿直長,備擬遷轉後,推移付職,何如?傳曰,允。
吏批,判書洪宇遠受由在外,參判李堂揆進,參議未差,都承旨鄭錀進。
以柳譚厚爲右通禮,閔就道爲修撰,金齡爲掌院別提,安烒爲典籍,李震殷爲典籍,洪瓚爲義盈庫主簿,嚴綸爲司䆃直長,李蓍晩爲司饔直長,崔恒濟爲承文院副正字,曺廷善·權斗紀·安圭·權恒·李命殷·李秀彦·尹鼎和·金兌一·李萬封兼春秋,李鳳徵爲獻納。
兵批,判書金錫胄藥房進,參判金德遠備局坐起進,參議李秞進,參知李溟翼在外未肅拜,左副李沆進。
以崔寬付副護軍,李枝衍·金應溟·權承楫·金鑽成·李泰耉付上護軍。
丁昌燾啓曰,今此文科庭試時,依例春秋館减省記,香室移徙尙瑞院之意,敢啓,傳曰,知道。
又啓曰,明日慕華館武科庭試·別試殿試時,命官,何大臣進去乎?敢稟。傳曰,正一品中進去事,命下矣。正一品中,只有領敦寧府事臣金萬基,兼禮曹判書臣閔點,而領敦寧府事,則曾無命官進去之時,敢禀。傳曰,禮判閔熙,進去。
丁昌燾,以成均館官員,以知事意啓曰,去三月初三日,儒生課試,當爲設行,而大提學有故,其月內無故日,退行之意,曾已啓達矣。連以有故,不得爲之之意,敢啓。傳曰,知道。
鄭錀啓曰,假注書辛必馨,重得寒疾,症勢彌留,不得仕進,不可等待其差歇,今姑改差,何如?傳曰,允。
假注書尹世紀受點。
李沆,以訓鍊都監言啓曰,本府別隊右部右司屬軍兵等賞格試才,從分數多寡,以本營所儲木綿,面給後,別單書入之意,敢啓。傳曰,知道。
丁昌燾啓曰,今此庭試試官,磨鍊以入,而除衆所共知老病有故人外,可擬之人乏少,不得已依近例,以二望備入之意,敢啓。傳曰,允。
又啓曰,自前庭試試官,無牌招之規,而今此擬望之人,或有除授未肅拜者,如或受點,則明曉肅謝,勢必窘急,未肅拜人員,竝於今日內,出謝之意,分付各該司,何如?傳曰,允。
又以內醫院官員,以都提調意啓曰,全羅道閏三月令,靑大竹,瘦細特甚,不合取瀝,殊無敬勤之意,事甚可駭。當該封進官,從重推考,監司,難免不能檢飭之失,亦爲推考,何如?傳曰,允。
又以禮曹言啓曰,江原道三月令,所封宗廟薦新辛甘菜,月令已過,旣不封進,亦無頉啓。監司推考,何如?傳曰,允。
未時,大司諫權瑎,正言嚴緝啓曰,伏見傳旨,有前領議政金壽興敍用之命,臣等,不勝駭然之至。殿下,以宋時烈爲宗社之罪人,而迸之邊裔者,非以其壞大禮貶大統之罪歟?壞禮貶統之論,時烈,創之於欺蔽天聰之始,壽興,守之於聖衷覺悟之日,臣等,竊以爲壽興之罪,實與時烈同,而其心之放恣無忌憚,過之,何則?昔我先王,燭時烈之亂紀,痛孝廟之貶尊,乃會壽興等於賓廳,而下詢之,至致之咫尺天威之下,而面詰之,聖旨嚴切,丁寧反覆,而眩亂闔捭,終始違拒,此人臣之所不敢出,而王法之所不可容誅者也。忘先王附他論之敎,至今莊誦,一字一涕,而殿下踐祚之初,遽施編配放釋之恩,此旣一國輿論之不能無減於日月之明,而是何收敍之命,今且至于再也?臣等,竊惑之。殿下旣敍壽興,則朝廷將待之以大臣之禮,彼則肆然而居大臣之位,中外瞻聆,必將大駭,以爲忘孝廟負先王之人,復入相矣,其國事乖舛,公議沸鬱,豈細故哉?凡滌瑕收用者,眚災薄過之謂也,至於壽興所坐,乃是怙終,則決不可以屢經大霈,有所寬假。請還收前領議政金壽興敍用之命事。右參賛李袤,雖曰老病,神氣尙充,從前除拜,未嘗廢肅謝之禮,乃於承牌詣闕之後,遽生苟免掌試之計,咫尺天陛,固非難進,而引疾前却,終不拜命,深夜闕門,出入有閑,而蒼黃顚倒,乘隙徑出,揆以分義,已極寒心,而況其形跡之嫌,耳目難掩,不可以耆老之臣,終無警責之道。請右參賛李袤罷職不敍。答曰,勿煩。
持平韓濙啓曰,罪人韓舜錫,有還發配所之命,臣不勝慨然之至。殿下,若以舜錫科場代述爲不必窮問,則寧不允於當初嚴刑窮問之啓,旣允臺啓,拿致於邊遠定配之中,當依前聖批,嚴加刑訊,期於得情,而該府循例請刑,殿下,亦循例允下,四朔囚繫,只施三次例刑,若是而得其情,正其罪,難矣。設令玩法之論,出於群下,殿下克恢乾斷,以振王章之不暇,而今者停刑之啓,至發於睿裁,使奸人無所懲艾,國綱日至頹弛,臣竊未曉其故也。今此舜錫,若不痛懲,則前頭科場奸僞之弊,有不可勝防者。請還收罪人韓舜錫還發配所之命,更加嚴刑得情。贓法不嚴,則生民受其殃,赦令不審,則小人無所惧,可不愼哉?今此罪人李週所犯之贓,日者臺啓,已詳之矣,臣不必更贅於今日也。殿下,旣允臺啓之後,所當嚴刑究問,按法正罪,而係囚屢朔,一不施刑,遷就至今,遇赦之日,有依前定配之命,於週,則成幸矣,獨不念三尺之至嚴乎?臣伏見赦令曰,除贓汚强竊盜外,雜犯死罪以下,竝宥,此祖宗所以嚴贓法而審赦令也。今殿下,旣以此發爲大庭之誥,諭之八方之民,䟽宥贓汚之命,遽下於翌日,則無乃以小惠而妨大信乎?夫法者,天下之公道,一有所撓屈,則生民無所措手足,奸吏無所懲負犯。請還收贓吏李週定配之命,亟令該府,各別嚴刑按罪,以礪貪贓之吏。民生之休戚,軍政之得失,皆係守宰之賢否,況保障重地,所管尤大,其不可輕授也,較然矣。新除授廣州府尹金益勳,爲人則不學無識,居官則鄙瑣貪縱,已試僨敗,無一善狀,而乃今擢授關防之重寄,有若循例之除拜,官方,由是而混,名器,職此而輕,決不可仍令赴任。請新除授廣州府尹金益勳罷職。新除授掌令宋挺濂,時在慶尙道三嘉地,請斯速乘馹上來事,下諭。答曰,不允。下諭事,依啓。
辰時,上御別儲廂。藥房入診時,都提調許積,提調金錫胄,副提調鄭錀,注書李徵龜,記事官安如岳·柳世鳴,醫官金萬直·權愉入侍。積曰,頭疼諸症,何如?上曰,昨今,則不至於大段矣。錫胄曰,水刺,與前,何如?上曰,水刺,則一樣矣。積曰,寢睡,何如?上曰,自數日來,頗有煩鬱之氣,而此則必因日氣漸熱而然耳。積曰,起立時,脚部,不至軟脆耶?上曰,雖無杖而立矣。錫胄診脈曰,左邊微數矣。萬直·愉相繼診脈曰,脈度,比數昨頗勝,瞻望天顔,亦日日漸勝矣。積曰,湯劑,當加劑以入矣。上曰,唯。積曰,洪州居故孝子贈承旨金振元妻淑夫人李氏,今年一百四歲,以孝子之女,爲孝子之妻,及振元身死之時,年過八十,而六年行素,到今年過百歲,而精神氣力,少不昏耗云,實人世罕有之事也。曾在孝廟時,筆工裵敬順之父裵鳳者,年過百歲,孝廟,特垂優恤,衣資食物,頻頻題給,此實優老之盛典也。今此李氏,旣是士族,且有可尙之行,而年過百歲,則似當有別樣優恤之典矣。上曰,衣資食物,勿拘常例,令該曹,從優磨鍊題給。錫胄曰,湖南舟師所上佛狼機,造成時,所入鍮鑞之價,令備局料理資送事,曾已定奪矣。鍮鑞之價,將至四百二十五兩,二百兩,則自常平倉移送,二百二十五兩,則自賑恤廳移送,則可以貿得,大臣之意,如此矣。上曰,依爲之。遂罷出。
行護軍尹鑴上疏,伏以臣病蟄窮巷,長事吟喃,凡於時事,罕接聞見,近竊伏聞在囚臣前參議柳命天,以前淮陽府使李沃補外事,引臣爲證,臣於此,不勝瞿然也。蓋命天所言,指臣乙卯年間在銓時事也。其時沃,在玉堂,因事與同僚聯名上箚,有標名大臣,貶斥言者之事,臣意,以爲非所宜言,旣越聯名人等當擬之望,數次,且欲補沃外州,以警其失。伊時聯名者,如李堂揆·睦昌明·柳命天·命賢等,皆在其中,而沃,是製箚人故也,旋以爲言語間事,太涉紛擾而止。此其時實狀則然,非今日銓曹,以沃補外之意也。今命天之供,有若臣與知於今者沃之得罪之事,與銓曹以沃補外之故者,此臣之所以不安於心者也。況臣於前日,旣以沃之文學可用,陳白於上,而置之通顯,向者,又以召還之意,達於前席矣。今沃,旣離於罪網,爲朝廷之按治,而臣之名,又發於對獄之供辭,臣又何敢靦顔泯默,而晏然於朝行?伏乞遞臣職名,以淸朝著,以安臣心云云。答曰,省䟽具悉卿懇。卿其安心,勿辭察職。
工曹參判閔黯疏曰,伏以臣實不才,叨蒙謬恩,受委方面,絲毫莫報,徒以私情,重觸邦憲,聖朝寬恕,罪止收牒,感激寵私,追省愆尤,杜門惶蹙,甘心廢棄,不料敍命忽下,旋叨職次,此豈萬萬夢寐之所嘗期哉?驚魂甫定,感涕隨零,不知所以措躬也。臣於父母,晩生之子也,早失榮養之願,獨有兩兄,年長以倍,思以不逮於親者,移孝於兄。伊日之擧,只欲侈上之恩,而不覺其濫觴之歸,自謂無害於義,而不慮其有違於法,無非臣識見闇滯,觸事潰潰之致也,今豈可復玷官序,以取顚躋乎?且日者伏聞前參議柳命賢疏中,於前淮陽府使李沃事一款,援臣爲證,已極瞿然,而繼聞生員李浡原情,有曰,相與聚謀,分部有置,又曰,命天氣勢,掀天動地,尤不覺驚駭之至也。李重信,臣之親族也,上年冬間,偶然逢着於一家人俱會之處,談話之間,重信曰,吾有一馬,某令借去不還,而送價請買,不肯許而又不還,後送一生馬,馬甚不好,故亦不受而送還云云。李沃,已因此等謗毁,出補外郡,故臣固听以爲尋常,亦未嘗說於人,命天,從何得聞,乃擧臣證之也。臣新自北歸,重臣之有馬無馬,實所不知,疏中所謂臣先問之者,豈出於傳者之誤耶?臣與命天,少同科業,交契固深,而李沃,亦有連姻之分,情甚不淺,相與聚謀,爲此陷彼,人情之所不敢出也。命天兄弟,縱列淸要,有何形勢,掀動天地,而臣雖疲劣,豈至阿附,亦何等畏怵,而入於分部中也?其言可笑,不足辯也。臣猥居宰列,旣爲人證左,不得不略暴曲折,臣誠慚恧,無以自容。伏乞聖明,將臣職名,亟許遞免,不勝幸甚云云。答曰,省疏具悉卿懇。卿其勿辭察職。
上在昌德宮。停常參·經筵。
自辰時至申時,日暈。
李沆啓曰,小臣武科試所進去,下直。傳曰,知道。
又啓曰,二技之中,先試何技乎?傳曰,先試柳葉箭。
尹以濟,以兵曹意啓曰,本曹堂上三員,今日廷試試官,竝爲受點,假參知差出之意,敢啓。傳曰,知道。
以金雲長爲假參知。
備忘記,傳于尹以濟曰,軍器監造官打造之數,如是之多,相當賞典,考例稟處事,分付該曺。
大司諫權瑎,正言嚴緝啓曰,還收前領議政金壽興敍用之命,右參賛李袤罷職不敍。答曰,勿煩。啓辭上同
禮曹判書閔熙上䟽。大槪,冒萬死,更陳微悃,乞遞兼帶金吾之任,以便公私事。答曰,省疏具悉。卿辭如此,金吾之任,當令該曹稟處焉。
上在昌德宮。停常參·經筵。
自辰時至申時,日暈。
兪夏益,以都摠府言啓曰,入直軍士,中日習射事,勅使回還間,啓請姑停矣。旣已回還,今日爲始,中日習射,請出標信。傳曰,知道。
以右議政許穆十七度呈辭,傳曰,遣承旨敦諭。
以領議政許積鍼灸呈辭,傳曰,安心調理。仍傳曰,遣御醫看病。
鄭錀啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又啓曰,吏曹郞廳來言,守令有闕,政事及新恩政事,何以爲之?取稟。傳曰,明日爲之。
尹以濟啓曰,備邊司郞廳來言,今日賓廳坐起日次,而堂上皆有故,不得開坐云矣,敢啓。傳曰,知道。
兪夏益啓曰,臣承命徃諭于右議政許穆,則以爲臣年入九十,氣力衰耗,入今年來,老敗加甚,決不可以寵利之私,冒居重任,負殿下而貽朝廷之羞,聖敎勤切,近侍臨門,惶恐殞越,不知所出云矣,敢啓。傳曰,知道。
掌令柳星三·韓濙啓曰,請還收罪人韓舜錫還發配所之命,更加嚴刑得情。請還收李週依前定配之命,亟令該府,嚴刑按罪。新除授廣州府尹金益勳,罷職不敍。啓辭同前前領議政金壽興敍用還收之請,旣發於諫院,爭執累日,尙靳允兪,至以滌瑕收用爲敎,臣等,竊惑焉。凡人有罪,滌瑕收用者,乃眚灾也,薄過也。壽興之罪,實關宗社,王法之所難貸,覆載之所不容,殿下,何所取於負國之一具臣,而必欲滌瑕而收用之也?壽興,位在上相,而不念兩朝之恩渥,惟以附會時烈,爲大立節,當賓廳會議之日,聖敎之丁寧懇惻,不啻若父兄之諭子弟,而猶且三啓四啓,終始違拒於咫尺天威之下,觀其前後誣罔之語,變幻之態,孰不扼腕而痛心也哉?忘先王附他論之敎,至今在人耳目,此實壽興之斷案也。跡壽興之平生,則偏私狠愎,乃其能事,論壽興之負犯,則忘君負國,固宜罔赦,而天網恢恢,放還田里,於壽興,亦云幸矣。今乃特加寬貸,拔之於罪廢之中,齒之於大臣之列,臣恐殿下此擧,實有乖於繼述之道,而終無以有辭於天下後世也。臣等之論,不但爲一時收敍而發也,竊慮王綱,自此而益紊,禮論,由是而漸壞,奸細之徒,將無所懲戢,豈不大可懼哉?請還收前領議政金壽興敍用之命。答曰,不允。李週,雖有所犯,用於爲親迎諡,則與聚斂肥己者有異,還發配所,實出於酌處之道。金壽興事,累經大赦,今玆收用,有何所傷?敍命之下,彈章輒發,若然,則將閉錮而不用耶?予實未快也,更勿煩論。
大司諫權瑎,正言嚴緝啓曰,請還收前領議政金壽興敍用之命。啓辭同前右參賛李袤之必欲苟免掌試者,只爲其老病,則雖有顚錯之失,豈無優容之道,而此則有不然者,徒知兒孫之赴試爲重,罔念人臣之逋慢有罪,天陛咫尺之近,引疾不進,政院曉諭之切,無意動聽,始則爲不遜之語,繼之以哀乞退辭,而終至於深夜闕門,任意徑出,則擧措之駭異,分義之虧傷,莫此爲甚。若以老臣,不加警責,則將無以尊朝廷而勵百工。請右參賛李袤,罷職不敍。答曰,不允。李袤,衰老之餘,雖有小過,不必深論,毋庸堅執。
上在昌德宮。停常參·經筵。
謝恩,執義金海一,持平李湜徵,宗簿正朴相馨,寧平正泗,司宰主簿沈櫟,造紙別提朴大升。
正言李漢命初度呈辭。入啓。給由。
江原監司書目,原州呈,以去三月二十三日下雹,屢日不消,事係變異事。
左承旨李元祿上疏。大槪,大病未蘇,再叨恩命,嚴畏分義,黽勉供職,昨於入直之時,猝患昏眩之症,擔舁還家,一向危谻,懇乞遞免,以尋生路事。答曰,省疏具悉。爾其勿辭,調理察職。
答大司憲吳挺緯疏曰,省疏具悉。卿之所陳,無非切實。雖然近日臺閣上論事,未必皆然,或不無過激之言,至於金益勳之擬薦,實由廊廟之公議,非予之私意,循私戚里之說,予未曉也。引接儒臣之事,予用嘉尙,而大病之餘,困惱之候,未快,有意未果耳。卿其勿辭察職。
右議政許穆箚子。大槪,陳情乞遞職名事。答曰,省箚具悉卿懇。卿之宿德重望,寡昧之所尊仰,士林之所矜式,固不可輕許,而第念卿之年齡,已高,祈免之章,又至於此,終不可强迫,今姑勉副,以安卿心,須體至意,俟病小間,自量筋力,時時出入筵席,以補不逮之意,遣史官傳諭。
鄭錀,以吏曹言啓曰,大臣處置政事,取稟。傳曰,明日爲之。
院啓曰,請還收前領議政金壽興敍用之命,右參賛李袤,罷職不敍。啓辭上同答曰,勿庸强聒。
府啓曰,韓舜錫事,李週事,金益勳事,金壽興事。啓辭見上答曰,勿煩。
有政。
吏批啓曰,本曹參議,有闕已久,今日政差出事,傳敎矣,本曹規例,非判書進參之政,則雖郞官,亦不得差除。臣以佐貳之官,不得越例備擬,待判書上來,差出,何如?傳曰,問于大臣,差出。
以李嵇爲密陽府使,趙根爲忠淸都事,朴元度爲黃州判官,安烒爲新溪縣令,李萬枝爲㫌義縣監,金錫胄爲判義禁,李宇益爲宗簿主簿,李善溥單付承文正字,尹趾完爲禮賓正,趙宗著爲司成,洪宇遠爲同春秋,李台瑞爲直講,曺孝昌單付典籍,朴世禎單付禮賓別提,睦昌明爲吏曹參議,兼知春秋洪宇遠,兼同春秋睦來善。
兵批,以李泰耉·李枝衍·金應瀷·權義楫·金纘成付副護軍。
夜五更,黑雲一道如氣,起自東方,直指西方,廣尺許,良久乃滅。
吏批,判書洪宇遠受由在外,參判李堂揆進,參議未差,都承旨鄭錀進。
兵批,判書金錫胄病,參判金德遠病,參議李秞進,參知李溟翼在外未肅拜,左副承旨李沆進。
行大司憲吳挺緯疏曰,伏以臣百無一能,濫蒙聖恩,復廁風憲之長,臣誠感激洪私,趍走肅命之不暇,而素患痰喘彌苦之中,添得右脚酸疼不仁之症,委頓枕席,坐臥須人,斷無陳力之望,冒死呈單,見阻喉司,縮伏俟罪,亦已多日,所患諸症,一向苦重,多施鍼藥,少無見效,旬月之內,差復無期。言責重地,非虛席養病之所,伏乞聖慈,察臣危迫之懇,亟許遞改臣所帶職名。且臣於病伏中,有區區願忠之懷,玆敢冒瀆於紸纊之下,唯聖明垂察焉。臣竊伏念殿下,聰明英斷,逈出百王,始初勵政,思弘治道,勤於聽政,急於講學,待賢以禮,求諫以誠,政令擧措,雷勵風行,赫然起一世之精神,洒然改一世之瞻聆,中外大小,莫不懽忭相賀曰,我聖后,沖年願治,如此,如使聖學漸進,睿智稍長,三代之治,可以挽回矣。臨御以來,五年于玆,固已明習國事,其於政理之得失,朝廷之臧否,皆已燭照之無遺矣。酬酌萬機,引接臣僚,動作應變之節,式遵典則,罔或愆儀,臣嘗獲近淸光,欽仰君人之度矣。獨惟奮發之志,乾剛之德,漸懈於初年,政多因循,事務姑息,凡諸發於言語,施諸事爲者,率未免軟熟偸惰之歸,朝綱日以壞,百度日以脞,風采氣象,無一彷彿於初政,不審殿下,亦嘗中夜而思,有所惕然於宸衷者耶?詩曰,靡不有初,鮮克有終。臣嘗考之前史,慨然於唐之玄宗矣。開元之初,銳意求治,進忠諫,抑外戚,焚錦繡,禁祥瑞,天下稱爲英主,想望太平,及其在位日久,逸慾漸萌,賢邪不辨,忠讜不聞,內蠱女寵,外極奢侈,卒致天寶之亂。夫以一人之身,行事終始,何相倍之盭也?噫,人情,常易於生倦,始雖能勤,而終或罔念,浸浸然至於怠惰放肆之域,自不覺其終歸亂亡,可不懼哉?伏惟殿下,於九重淸燕之暇,修養身心之工,臣不敢窺度也,姑以見於行事者觀之,勤學之誠,納諫之美,不能無間於嚮日之爲,臣竊爲聖朝過慮也。近因玉軆未寧,停筵已久,幸頼神明之祐,旣收勿藥之效,臣不敢知深宮靜攝之中,所以操存於聖心,省察於聖躬者,果何如也?時時引進儒臣於臥內,講論經義,如祖宗朝故事,其於頤神養心之道,豈不有愈於宦官·宮妾之與居乎?夫臺閣者,人主之耳目也,君上之闕遺,朝廷之得失,國家之利病,惟臺閣言之,而人主,得以聞之,故其言果是也,則必虛心听納,優容嘉奬,以廣忠諫之路,雖其言之不足採施,未嘗輕加摧抑,以沮直氣,此古之喆主,所以啓光明之德,成至治之業也。近者臺閣所論,毋有細大,一不卽賜允兪,厥或事係貴近,語涉宮戚,則不惟不納,輒下厭薄之敎,此殿下初政所未有者也。李玄逸,以經學行誼,爲世所推,殿下,收之草野,畀之言責,又令出入經席,以補聖學,意甚盛也。一言不槪,訑訑之色,足以拒人於千里之外,纔赴恩召,旋已色斯,殿下之羅致寵任之意,果安在哉?臣竊恨之。至於韓舜錫嚴刑究問事,旣允於臺啓,而旋命停刑,終至還配,使成命不信,群疑未釋,臣未知其可也。李週奸贓之迹,不啻狼藉,而旣命嚴訊之後,不爲更招,仍許定配,壞祖宗三尺之典,而莫之恤焉,該府之玩法,甚矣,殿下之失刑,大矣,自今貪官汚吏之剝割生民者,何所憚而不爲也?臺臣所論,實得其當,而殿下之留難,抑又何哉?金益勳之備擬防禦,實出於廟堂之薦,則殿下之落筆,未始不出於公,而及其臺章之峻發,公議之難遏,則亦當快賜兪音,以示殿下無私之德,可也,何其堅執已久,上下相持,若是哉?臣恐自此,朝臣雖有所懷,無肯爲殿下盡言者也。書曰,木從繩則正,后從諫則聖,自古帝王,無不汲汲於求諫,堯以舍己,舜以好察,禹以拜昌,湯以弗咈,此四聖人者,豈其才智不逮,取資於人哉?誠以不如是,無以來天下之言,達臣民之情也。漢唐以來,能受諫者,唐之太宗爲盛,見人奏事,必假顔色,樂聞忠言,如恐不及,故一時之臣,非惟大臣能諫,小臣亦諫,非惟內臣能諫,外臣亦諫,以至宮妾,亦皆能諫,上不蔽聰,下不隱情,以成貞觀之治。殿下,苟能留意於此,樂取諸人,導之使言,則如臣㥘懦,亦足爲能諫之臣矣,況忠義慷慨,素所蓄積者乎?殿下,執純一之德,奮乾剛之體,强勉學問,恢張言路,終始無怠,罔有間斷,仰酬聖上之初心,俯慰群下之望。臣不勝愚愛祈祝之至,謹昧死以聞。批答見前
右議政許穆箚曰,伏以殿下,不遺垂死老臣,至屢遣近侍,敦諭勉起,殊眷益隆,臣非木石,安敢不爲之感激,思效爲殿下死也?臣年老昏耗,無人事,久矣。雖居室之私,氣力倦怠,百不如人,朝夕之間,人事明暗異變,使喚僕隷,長幼錯呼,語言顚妄,首末無序,委頓昏迷,如死如夢。如此而虛名在職,實無三字缺而不去,古之人,耻之,決不可以寵利之私。忘廉冒恥,不辭爵祿,以負殿下,自貽朝廷羞,爲聖朝之累也。乞罷大小職任,以安歸化,不但臣得遂分願,實王制古禮,亦聖代之美事也。取進止。批答見前
上在昌德宮。停常參·經筵。
申時,日暈。
下直,德浦僉使沈緖。
謝恩,大司憲吳挺緯,護軍黃道光。
藥房啓曰,春節已晩,日氣尙寒,伏未審數日來,聖體調攝,若何?湯劑連進之後,頭疼·惡心之症,其有差減之效,而寢睡·水刺,亦復如何?前劑入湯藥,當盡於今日,此藥五貼,又爲劑入,以爲繼進之地,宜當,臣不勝憂慮,敢來問安。答曰,知道。頭疼·惡心症,更不發作矣。
領議政許積箚子。大槪,乞先遞改內局都提調之任,以便公私事。答曰,省箚具悉卿懇。卿自經大病之後,餘症快愈,予之慮念,曷有其極?問安議藥等事,提調亦當爲之,卿勿以此爲慮,安心勿辭,從容善攝。仍傳曰,遣史官傳諭。
去夜傳曰,政事,明日爲之。
正言李漢明再度呈辭。入啓。遞差。
明日放榜時,開門差早。
兵判金錫胄上疏。大槪,兼帶判義禁辭免上疏。答曰,省疏具悉。卿其勿辭,斯速行公。
政院啓曰,卽聞判中樞府事許穆,出徃江上,仍欲還鄕云,係是大臣去就,敢啓。傳曰,今觀政院之啓,卿已出徃江上,將欲還鄕云,不覺愕然,不知所以爲喩。噫,卿辭一向勤懇,勢難強迫,不獲已勉從者,蓋所以欲安卿心也。不料玆者,卿以碩德耆舊,不念國事,棄我如遺,遽有長徃之計,心甚缺然,還切愧恧。惟卿,須體至意,亟回遐心,從速入來,以副企望之意,承旨馳徃傳諭,與之偕來。
院啓曰,請還收前領議政金壽興敍用之命。措辭見上右參贊李袤罷職不敍事,停啓。
府啓曰,請還收韓舜錫還發配所之命,更加嚴刑得情。請還收李週依前定配之命。請新除授金益勳罷職事。請還收前領議政金壽興敍用之命事。措辭見上答曰,亟停勿煩。
答院曰,毋庸瀆擾。
禮曹啓曰,今此增廣別試文武科放榜,定於初六日矣。卽聞文壯元李震殷,武壯元洪鑽,適皆身病甚重,決難起動云。明日放榜,退定於十一日,庭試放榜,則改擇日退行,何如?傳曰,允。
有政。
判書受由,參議未肅拜,參判進。
吏批啓曰,右議政許穆,旣已遞職,今當置處,而本曹無相當窠闕,依例送西之意,敢啓。傳曰,知道。
兵批啓曰,右議政許穆送西事,命下矣。大臣處置,當付正一品,而大臣一員,方帶領中樞,判中樞二員,亦無見闕,知中樞一員作闕後,次次降付,下批之意,敢啓。傳曰,知道。
吏批,以尹義濟爲典籍,以李簹爲瓦署別提,以金元爕爲正言,禮賓別提朴世禎,今加通政,登科資窮。
兵批,以李漢命付副司果,上護軍崔承善,今加通政,以知中樞朴而巀,降付副護軍,朴世禎·崔承善付副護軍,以許穆付判中樞,以李尙眞付知中樞。
丁昌燾啓曰,今此雜科覆試時,陰陽科提調兵曹判書金錫胄,旣已受點,而昨日政,判義禁下批,時未肅拜,不得進參云。金錫胄,旣未肅拜,則亦有他提調,原望單子還入之意,敢啓。傳曰,知道。
丁昌燾啓曰,臣承命馳到行判中樞府事許穆所到處甕幕村舍,傳諭聖旨,則以爲臣垂死之年,朝暮入地,餘日不長,幸荷恩遞,一息未絶,歸省父母丘墓,歸思忙迫,不能自抑,致此聖敎,惶恐殞越,死罪死罪。臣齟齬加以老悖,不適時宜,蹤跡難安,雖日月之明,有所未燭,遲回眷戀,久而不忍決去者,專是感激殊遇,非爲他也云云。臣以偕還之命,再三宣諭,而無還入之意,姑爲留此,未卽復命,惶恐,敢啓。傳曰,仍爲留住,以決不可邁邁棄去之意,更爲措辭懇諭,與之偕來。
上在昌德宮。停常參·經筵。
兪夏益,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李枝遠,除標信,御營軍中日事,興德洞進去事,敢啓。傳曰,知道。
丁昌燾啓曰,臣以昨日書啓批答辭意,反覆宣諭於行判中樞府事許穆,則以爲連承聖敎,冞增惶感,而城中僦居,本主已還,氣力憊甚,未卽登途,將搆小箚,仰達微忱云云。臣以聖意懇惻,不可不偕進之意,措辭申諭,而姑無改圖之意,仍爲留住,未卽復命,惶恐,敢啓。傳曰,知道。仍爲留住,更以厠席企待之意,懇懇勸諭,與之偕入。
兪夏益,以兵曹言啓曰,當日業武權斗齡爲名人,自宣化門入來,差備門外擊錚,極爲駭愕,令攸司囚禁治罪,同門守門將玄信達,常時不能禁斷雜人,以致闌入,亦爲非矣,推考,何如?傳曰,允。
丁昌燾啓曰,臣以書啓批答辭意,宣諭於行判中樞府事許穆,則以爲旣已備陳於前後書啓中,更無所達云。臣以不得不偕還之意,反復懇諭,而猶未回遐心,臣仍爲留住矣,敢啓。傳曰,更爲懇諭,與之偕入。
禮曹判書閔熙,判義禁減下肅拜。刑曹判書李元禎初度呈辭。入啓。給由。
大司諫權瑎,正言嚴緝啓曰,請還收前領議政金壽興敍用之命。措辭見上新除授正言金元燮,時在慶尙道善山地,請斯速乘馹上來事,下諭。
行大司憲吳挺緯,執義金海一,掌令柳星三,持平李湜·韓濙啓曰,請還收韓舜錫還發配所之命,更加嚴刑得情。措辭見上請還收贓吏李週定配之命,嚴刑按罪。措辭見上請新除授廣州府尹金益勳罷職。措辭見上請還收前領議政金壽興敍用之命。措辭見上答曰,無庸堅執。
答諫院箚曰,省箚具悉。寡昧之待賢,有所欠缺,使儒賢一朝去國,此非特予之不幸,實國家之不幸也。今觀箚辭,深切愧恧,予將縷縷懇諭,期於入城焉。
答院曰,不允。末端事,依啓。
行判中樞府事許穆箚子。大槪,以拘忌之疾,不得祗謝新命,惶恐待罪,仍陳所懷事。答曰,省箚具悉卿懇。昨者承宣之去,已悉予懇懇之意,誠意淺薄,未見遐心之回,經宵抑鬱,無以爲喩。噫,自古儒臣去就,係國家安危,惟其山野耆德,士林領袖,蘊蘇世之良圖,抱經綸之大才,方當仰成之辰,遽有長往之計,寡昧之缺然,士林之失望,曷有其極?予之待卿,不啻若大旱之望雲霓,卿之棄予,一何若是其邁邁也?予甚慚恧。箚末誠誨,言甚切至,可不留心焉?卿須體予至意,亟回遐心,宜速入來,以副如渴之望。仍傳曰,遣史官傳諭。
丁昌燾又啓曰,臣以批答辭意,宣諭於判中樞府事許穆,則以爲聖敎激切,惶感隕越,不知所出。有父母之葬,修墓之事,情理所切,雖不得不去,近侍降臨,勤諭至此,留滯所館,以俟聖敎云。臣更以聖旨懇懃,至于再三,不可不入去之意,縷縷申諭,而猶未肯偕進,臣仍爲留住矣,敢啓。傳曰,知道。更爲懃懇勸諭,期於回遐心而偕來。
大司諫權瑎,正言嚴緝箚曰,伏以臣等,伏聞行判中樞府事許穆,蒼黃出城,僑寓江上,方且賃船東歸,竊不勝慨惋嘆惜之至。殿下,試觀今日朝廷,德望,爲士林之領袖,風采,係朝野之想望者,有幾人哉?今日朝廷,有一許穆,而不能安於廟堂之上,而率奉身而退,臣等,非嘆惜於許穆之去也,實爲國家嘆惜之不已也。自古人君,有不尊賢重儒,而能國其國者乎?三代以上,皆儒也,雖未有儒者之目,皐·夔·稷·契·伊·傅·周·召,蓋莫非儒也。都兪吁咈,訓戒切至,以贊成二帝三王之治,逮至漢唐,道學不明,眞儒不興,而賈誼·董仲舒之流,亦能繪繡于西京,先儒,以賈·董之不見用,嘆漢治之不古,魏徵,假仁義以勸太宗,猶能致斗米三錢之盛,魏徵如此,況不爲魏徵者乎?假之猶然,況能行仁義者乎?至如宋之君子,如程顥·程頤·司馬光·呂誨·朱熹·呂祖謙等進,則群賢彙征,朝著淸明,而有太平之象,小人如王安石·呂惠卿·蔡京·秦檜·韓胄等進,則群奸竸進,政令乖張,而卒致亂亡之禍。然至今以宋朝,爲文明之世者,實程·朱諸賢,賁飾之也。臣等,不必遠引前代,請以國朝古事言之。洪唯我祖宗,崇儒尙德,培植士氣,亦纁羔鴈,施自耆德,群書徵輪,遍於巖穴,來章之慶,蓋莫盛於我朝。中廟,用趙光祖,庶幾三代之治,不幸爲憸小所嫉,終麗禍網,而公議旋定,擧國尊尙。宣祖之於李滉,遭遇之隆,恩禮之盛,終始不替。仁祖初年,首召張顯光·鄭經世等諸儒,置之經幄,擢之卿宰,誠意交孚,任用有終。蓋綱常,爲天地之經緯,而惟賢者,能扶之,公議,爲一國之氣脈,而惟賢者,能持之,君心之非,賢者,有以格之,俗尙之渝,賢者,有以正之,其裨益世道,樹立風聲,有如此者,歷代帝王之所以尊禮而寵任之者,良以此也。不任賢者,而能國其國,非臣攸聞。殿下,以許穆,爲何如人哉?向者時烈,以體不正之說,貶我孝廟,其時廷臣,無敢爲先王言者,許穆,首發第二子,亦名長子之說,而請行三年之制,廢處田廬,一十六年,飯蔬飮水,不堪其苦,而左右圖書,夷然自樂,一線正論,頼以不墜,卒使大禮復正,國是復定,則殿下,果不以許穆,爲立天地之經緯,維一國之氣脈者乎?及其一馬二童,復起丘園,都人聚觀,衞士加額,一歲超遷,爰立台階,不動聲色,務存大體,前後進言,辭簡旨嚴,或規或諷,君違不忘,孤立無黨,不事阿好,諸臣有失,輒斥言之,人或以此不悅,而亦多畏憚,不敢肆然爲非,則若許穆者,所謂格君心之非,而正俗尙之渝者,非耶?年齡已高,神氣尙旺,雖不以奔走供職,爲報效之地,亦可以輔導聖德,爲大臣之責,文章事業,作百僚之模楷,言論風猷,聳四方之瞻聆,則其裨世道而樹風聲,以黼黻昌明之化者,豈淺淺哉?古人云,宰相,須用讀書人,又曰,必於宦官宮妾不知名者,求之,如今之許穆,豈不誠其人乎,而禮貌漸衰,權輿不承,殿下之待之,亦不如初,則致今日蹤跡之難安,未必不由於此也。昔召公將歸,周公作誥留之曰,我不以後人迷,泄柳·申詳,無人乎繆公之側,則不能安其身,今世之人,獨不以昔人之心爲心耶?伏願聖明,念大臣進退之關於治亂,軫君子去就之係于消長,致敬盡禮,益加勤懇,縶其皎駒,回其遁思,使朝紳有所觀感,國人有所矜式,則朝廷幸甚,士林幸甚云云。批答見上
吏曹參議睦昌明疏曰,伏以臣,庸碌無狀,最在人下,而幸沐洪造,荐歷華膴,居恒感懼,無路圖酬,不意新除之命,又及於千萬夢寐之外,不知殿下,何取於臣,而誤恩重疊之至此哉?臣誠惶蹙,罔知攸措。分義所在,唯當奔走供職之不暇,而顧此天官佐貳之任,非人人所可忝叨,雖在平昔,尙難其選,況今仕路混淆,俗習浮竸之日,苟非處心公正,秉直不撓之人,莫宜居之,以臣昏弱,何敢望恢公道而愜衆望,以不負聖明之知乎?臣雖欲貪戀冒進,其於物議之嗤點何,其於名器之玷辱何?揣分量力,萬不近似。伏乞聖慈,俯諒至懇,亟命鐫改臣新授職名,以重官方,以安愚分,不勝幸甚云云。答曰,省疏具悉。爾其勿辭,從速察職。
行判中樞府事許穆箚曰,伏以殿下,察臣首丘之私,許遞臣職,任其私便,臣感激天恩,隕涕之外,不知所云。臣一息未絶,自量筋力,寸寸行去,歸省父母丘墓,死無遺恨於心矣。臣家有拘忌之憂,身雖居處異室,不敢詣闕,祗謝新命,死罪死罪。臣冒進一言,此垂死者訣言。數十年來,世道大亂,人心陷溺,王法廢弛,汚濁成風,義理晦塞,願忠者,無所勸,有罪者,無所畏,無法無紀,人心散亂,災異示警,此何景像也?此大亂之治也。臣冒居大臣之位,四年,無一匡救,苟保寵祿,曲荷恩私,終不得罪於明時,臣恐無以自說於四方後世也。臣區區所願者,殿下警戒,加勉聖德,內則嚴宮禁,抑邪枉,外則納忠諫,斥邪侫,不墜先王艱大之遺,以成中興之業,人心國勢,離者合,亂者治,危者安,天道大順,後世稱聖主矣。取進止。批答見上
上在昌德宮。停常參·經筵。
夜一更二更,月暈。
鄭錀啓曰,假注書尹世紀,右手有瘇患,浮氣甚盛,不能把筆成字,今姑改差,他假注書差出察任,何如?傳曰,允。
以崔恒齊爲假注書。
備忘記,史官二員待命,騎馬六匹立之。
尹以濟啓曰,史官二員待命事,命下矣。史官不備,宣傳官二員代送之意,敢啓。傳曰,知道。
兪夏益,以觀象監官員,以領事提調意啓曰,天文學兼敎授鄭元老,有頉,代幼學李璜,曉解天文,術業頗精,可合此任,依例差下,使之付軍職,冠帶常仕,何如?傳曰,允。
丁昌燾啓曰,臣以昨日書啓批答,宣諭於判府事許穆,則以爲眷戀滯留,不以城之內外,有間,聖敎之懃懇,至此,惶恐不知所達云。臣以偕來之意,反復勸諭,已至三日,而猶未肯幡然,使聖明勉留之誠,不善傳宣,極爲惶恐,敢啓。傳曰,知道。
備忘記,今觀近侍書啓,尙無幡然入來之期,心甚缺然,不知所以爲諭也。卿其須體懃懇之至意,亟回長往之遐意,與承旨宜速偕來,以副予望。仍傳曰,遣史官傳諭。
假注書姜相周所啓,臣承命往諭于判府事許穆,則以爲出城之外,連遣近侍,聖敎懇切,惶恐留滯,以俟嚴命,所留之地,城外至近之處,不必以城內外有別,病伏之中,惶恐隕越,死罪死罪云矣,敢啓。傳曰,知道。
尹以濟,以備邊司言啓曰,全羅道臣朴信圭,旣已瓜滿,今當差出,其代,而湖南之被災,雖與湖西不同,亦有災邑賑恤之擧,不可付之生手,限麥秋姑爲仍任,何如?傳曰,依啓。
兪夏益,以兵曹言啓曰,當日保人崔得英,忠順衞梁廷臣稱名人等,自金虎門入來,差備門外擊錚,極爲駭愕。竝令攸司囚禁治罪,同守門將李顯登,常時不能禁斷雜人,以致闌入,亦爲非矣,推考,何如?傳曰,允。
鄭錀,以吏曹言啓曰,今此增廣文武科放榜,定於今月初六日,故紅牌中,以此日書塡矣。旣已退定於十一日,當以十一日改書,而莫重紅牌,刀擦不當,文科四十二人紅牌,以他紙改書以給,不用紅牌,則爻周,何如?傳曰,依啓。
尹以濟,以兵曹言啓曰,今此增廣文武科放榜,定於今月初六日,故紅牌中,以此日書塡矣,今旣退定於十一日,當以十一日改書,而莫重紅牌,刀擦不當。武科三百五人紅牌,以他紙改書以給,而不用紅牌,則爻周,何如?傳曰,依啓。
丁昌燾書啓,卽者史官,傳諭聖敎於判中樞府事許穆,而姑未有與臣偕進之意,臣仍爲留住乎,惶恐,敢啓。傳曰,仍爲留住,反復勸諭,必與偕還。
兪夏益啓曰,卽者校理崔錫鼎,投進一疏,其措語之闔捭,用意之陰巧,全出於熒惑天聽,疑亂衆心之計,而其中一款,以時烈,貶薄君父,壞亂宗統,謂之以爲孝廟有報效之誠,以朝家釐正典禮,迸黜罪魁,謂之以天下之至冤,終之以殺賢士等語,譸張恐動,肆然請釋。噫,人心之陷溺,義理之晦塞,奚至於此也?先王,親考禮經,殿下,克紹先志,扶彝倫於旣斁之餘,正大統於已紊之後,則錫鼎亦人耳,豈不知時烈之罪干宗社,憤極神人,而故爲此悖亂詖遁之說,欲售其乘機闖發之計,吁,亦異矣。至於金壽興之誣罔違拒,金壽恒之離間兩宮,豈是王法所貸者?其他得罪禮論,略被譴何之徒,諉以屢經大霈,一倂救解,希望恩貸,此果出於報先王忠殿下之心乎?自從典禮旣定之後,此輩,常懷死黨逞憾之志,每當赦宥之日,輒生覬覦之計,其經營嘗試之態,有不忍正視也。錫鼎,職在論思,旣稱所懷,故不得不捧入,而區區所懷,竝此仰稟。傳曰,知道。
行大司憲吳挺緯,執義金海一,掌令柳星三,持平李湜·韓濙啓曰,請還收罪人韓舜錫還發配所之命,更加嚴刑得情,還收贓吏李週依前定配之命,嚴刑按罪,新除授廣州府尹金益勳罷職,還收前領議政金壽興敍用之命。答曰,毋庸强聒。
大司諫權瑎,正言嚴緝啓曰,請還收前領議政金壽興敍用之命。啓辭竝前同答曰,勿煩。
弘文館副應敎李聃命,校理南致熏,修撰閔就道等箚子。大槪,敢進所懷,以備睿覽事。答曰,國家不幸,使碩德耆耉之人,一朝蒼黃去國,予心之缺然,曷可勝言?初以爲釋負之章,懇懇疊至,終難强迫,不得已勉從,以安其心,不圖今日,據出江郊,欲將浩然而長往,病裏耿耿,如失左右手,不知所以爲諭也。
幼學趙九輅等上疏。大槪,敢進一言,請留行判中樞府事許穆去國之行事。答曰,今此儒賢之去國,專由於寡昧誠禮之不足而然也,尙誰尤哉?今方遣近侍,懃懇勸諭,企待其入城,而寂然無聞,心深缺然矣。
開城留守吳始復辭疏。入啓。答曰,省疏具悉。疏辭,予已覽矣。卿其勿辭察職。
校理崔錫鼎上疏。大槪,賤疾添劇於考試之餘,證情甚重,旬月之內,差復未易,亟賜遞改臣職名,仍陳狂瞽之言,冀蒙裁察事。呈政院。答曰,省疏具悉。人臣爲國進言者,人主之過擧,時政之得失,悉陳無隱,乃其職也。已正之禮論,更爲提起,事未穩當也。
上在昌德宮。停常參·經筵。
謝恩,吏曹參議睦昌明,護軍李璞·李泰夏。
刑曹判書李元禎再度呈辭。入啓。加給由。
正言嚴緝,陽川地覲親呈辭。入啓。給由。
領議政許積箚子。大槪,懇乞竝遞內局·宗廟都提調之任,以便公私事。答曰,省箚具悉卿懇。卿之疾病,予已詳知,明日修改之時,當令次官代行,卿其安心勿辭,益加調攝。
府啓,請還收韓舜錫還發配所之命。請還收李週依前定配之命。請廣州府尹金益勳罷職。請還收金壽興敍用之命。答曰,亟停勿煩。
判中樞府事許穆上箚。大槪,陳情乞收承旨偕來之命事。入啓。答曰,省箚具悉卿懇。已悉予意於前後之批,復何多誥?卿之疾病之作,必由於旅舍荒凉之致,予甚慮念。卿其須體予意,强疾入來,從容善攝,以副至望。仍傳曰,遣史官傳諭。
丁昌燾啓曰,判中樞府事許穆,病臥之中,縷縷送言曰,扶曳入城,一望天顔之意,已陳於書啓之中,借入空舍,旣已安頓之意,亦陳於書中,近侍,屢日留住,誠極未安,將此情勢,入去書啓云,而觀其病勢,則數日之間,似難起動。臣旣承仍留之命,不可擅自入去,何以爲之?敢稟。傳曰,姑爲入來。
四學儒生李允修等上疏。大槪,敢陳士林缺望之懷,請留儒賢去國之行,以慰朝野士林之望事。
太學儒生李潞等上疏。大槪,請益加禮遇之誠,懇留儒賢去國之行事。入啓。
答李允修·李潞等疏曰,省疏具悉。國家不幸,宿德儒賢,去國蒼黃,累遣近侍,懇懇敦諭,而誠意未孚,回心猶邈,缺然之懷,不勝云喩,今方欲爲挽留矣。
大司諫權瑎,正言嚴緝啓曰,校理崔錫鼎上疏,請釋宋時烈等,而以臣等還收前領議政金壽興敍命,及不論按使之濫率,大加侵斥。錫鼎之爲壽興地,本非公議,固不足爲嫌,而犯法道臣請罷之論,頃發於本院,竝及守宰之同科者,而議論有未盡歸一,以他日更議之意,商確而歸矣。未及停當,道臣已遞,則實與無端還寢有異,而今錫鼎,揷入此事而斥之,臣等,何敢晏然?請命遞斥臣等之職。答曰,勿辭。
院啓曰,請還收金壽興敍用之命。甚矣,時烈之爲害也。旣壞禮亂統,貶君父斁彝倫,又令一世之人心陷溺,邪說橫流,尊主之大義日紊,死黨之私心日肆,始則投疏營救者,接迹而進,卒之曰其無罪,而直請放釋,其慢上蔑法,縱恣無嚴,一至於此,甚矣,時烈之爲害也。校理崔錫鼎,以經幄之臣,非不知王章之不可紊,公議之不可干,而乃敢以時烈貶君之罪目,爲天下之至冤,而以殺賢士恐動之。噫,弟二長子立之,亦名長子,禮有明文,而舍而不用,强引體不正之說,而謂孝廟不害爲庶子,則此非貶君而何?如此而敢謂之賢士,其誰欺,欺天乎?至於忘先王附他論之壽興,護私黨誣聖朝之壽恒,其他罪關禮論之人,竝靳寬貸,熒惑天聽,其情態,豈難知哉?殿下,纔敍壽興,不允臺章,故竊窺天意,謂得好機,趁此大霈之日,復生希望之心,欲使先王已正之大禮,歸於不韙,覆載難容之罪魁,歸於非罪,此而置之,則邪論無戢,禮防漸弛,終至於亂殿下之國而已。校理崔錫鼎請命遠竄。答曰,不允。崔錫鼎,以已正之禮論,更爲起鬧,殊甚可惡,而其中所陳之事,未必盡罪,遠竄之請,豈不太過乎?勿煩。
義禁府啓曰,以李沃·鄭東龍等元情公事,李師顔·李重信·李暹·曺挺宇·閔忠亮·閔汝鍊·吳始復·李粹章·李德夏·柳命賢等拿問事,允下矣。李重信·閔忠亮·閔汝鍊·李粹章·柳命賢,方待命於本府,卽爲拿囚,而李暹德源府,吳始復開城留守,各在任所,曺挺宇,時在全羅道寶城地本家,李師顔,亦在忠淸道淸州地本家,李德夏,溫陽地沐浴下去,依近例書吏,府羅將,發遣拿來之意,敢啓。傳曰,知道。
吏曹啓曰,咸鏡監司有闕,依近例令備邊司議薦,何如?傳曰,允。以上朝報
鄭錀啓曰,左承旨李元祿受由調理,已過累日,牌招察任,何如?傳曰,允。
丁昌燾啓曰,臣以昨日書啓批答,反復開陳,縷縷申諭於判中樞府事許穆,則以爲聖上,特念垂死之臣,至留近侍,屢下勤懇之諭,惶恐隕越,不知所達。臣身雖在江外,遲回眷戀,未忍便訣者,專是感激不世之殊恩,而卽今衰憊之中,氣息如縷,起動須人,稍待玉候康寧,引接臣僚之時,謹當扶曳入城,一望天顔而後,退歸田里,以畢餘生,且將構小箚,仰暴微忱云。雖有待後入來之意,而猶不肯與臣偕進,臣仍爲留住矣,敢啓。傳曰,知道。
鄭錀啓曰,領議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
傳于鄭錀曰,今聞判中樞府事許穆有病云,遣御醫看病。
李沆,以兵曹言啓曰,平安兵使李益亨,旣已箇滿,依近例令備邊司議薦,何如?傳曰,允。以上燼餘
上在昌德宮。停常參·經筵。
藥房提調臣金錫胄,副提調臣鄭錀啓曰,春日漸暖,伏未審數日來,聖體調攝,若何?水刺·寢睡,其有加勝之患乎,上氣·惡心等症,更無發作之患乎?今日臣等,與諸醫入診,宜當,不任憂慮,敢來問安,竝此仰稟。答曰,知道。氣升惡心等,今已差愈矣,勿爲入診。
兪夏益啓曰,吏曹郞廳來言,咸鏡監司有闕,政事,何以爲之?取稟。傳曰,明日爲之。
李沆,以兵曹言啓曰,禁旅累百人,或自遠方來任,或素貧窶,無衣食資地,只頼若干料祿,以糊其口,而遭此凶歲,尤無以自振,且以方春遇閠之故,官廩已盡,隣貸亦艱,多在絶火之中云。臣錫胄,將於今二十日,聚會各番于慕華館,竝施柳葉箭·騎芻後,以精抄廳所在米榖,隨其中數多少,分秩施賞,旣行較藝之事,兼寓貶乏之意,似合事宜,故欲於入診時,啓達矣,靜攝之中,不敢請對,敢此具由仰稟。傳曰,依爲之。
又以兵曹言啓曰,今番辨誣使,不爲入往,故使臣中使以下,所騎驛馬應減者,竝爲減下矣。卽接禮曹移文,則畵員等,因其上言,赴燕每行帶去事,出於特敎,所騎馬,卽爲還給,宜當云。分付平安監司,前定畵員所騎馬,卽爲還給之意,敢啓。傳曰,知道。
大司憲吳挺緯,執義金海一,掌令柳星三,持平李湜·韓濙啓曰,臣等,伏見校理崔錫鼎之疏,請釋罪人宋時烈·金壽恒等,滿紙張皇,無非陰悖之說,而以前領議政金壽興敍命還收之論,恐斥兩司,不遺餘力。夫壽興之罪,實關宗社,非錫鼎所可庇護,而公議方張之日,肆然投疏,至以攻擊黨人等語,指今日之臺論,以爲疑亂天聽之計。噫,人之用心之奸險,何至此也?固知其言之不足爲嫌,而錫鼎,旣在儒臣之列,攻斥至此,何敢晏然?請命遞斥。答曰,勿辭。
府啓曰,請還收罪人韓舜錫還配之命,請還收李週依前定配之命,措辭竝上同請廣州府尹金益勳罷職,請還收金壽興敍用之命。自夫大禮釐正,罪魁迸黜之後,其徒之失意怨懟者,猶倡邪說,換面迭出,不畏王章,强干主威,鬼幻蜮怪,殆無所不至矣。今者校理崔錫鼎,乃敢挺身投疏,以時烈爲枉被貶損之罪,天下至冤,以壽恒,爲憂愛赤心,橫加罪網,何其言之無嚴也?夫時烈所坐,何等罪名,而倡爲體不正庶子之說,證之以檀弓文,子游衰,不以宗嫡之統,歸之孝廟,其爲貶損,誰有大於此乎?時烈之至今偃息於覆載之間,亦是朝家之失刑,錫鼎,乃以搆成極罪,殺賢士等語,敢爲伸救之計耶?且其所謂尹鑴悖理之說者,卽指其當日筵中照管之語也。此出於宋朝名臣錄,及自警編,承事照管,如孝子之事其父云者,是也。壽恒,疾其首事於正體之論,乘時逞臆,摽摘媒孼,以爲惎間兩宮之計,原其心跡,竄逐之罰,猶爲末減,錫鼎,敢以慫曳心羅織等語,敢爲伸救之計耶?至於壽興,以先王之罪人,決不可復廁大臣之列,還收敍命,實出輿情,而錫鼎,乃於公議方張之日,至以攻擊黨人等語,敢爲熒惑之計,其用意之奸險,遣辭之陰巧,尤亦甚矣。天日下燭,奸情莫逃,謂殿下,將爀然洞斥,以示好惡之正。今乃以提起禮論,似未穩當,爲敎,殿下,果以其言,至於不穩當而已耶?今若以先王之釐禮爲不是,則已,自非然者,時烈貶薄之罪,終無以自伸於天下後世。殿下,以錫鼎之言,視若尋常遏直之論,而辭旨之間,少無惡惡之意,臣等,竊恐伺釁之徒,窺陞下之淺深也。噫,巧丸潜藏,密運其機,嘗試之章,相繼而發。向者尹櫶之威定一時之說,趙嘉錫之擧國過半之語,疑亂恐動,已極駭怖,而猶不敢公然請釋,錫鼎,今又繼踵而起,稱頌罪魁,竝與黨與被罪,而顯請放釋,畧無顧憚,此無他,討罪不嚴,禮防寢微,有以啓奸人覬覦之心也,若不嚴加痛斥,以正其罪,則其流之害,有不可勝言者。請校理崔錫鼎亟命遠竄。答曰,不允。錫鼎之伸救罪魁,肆然請釋,其態可惡,至於遠竄之請,殊涉過當矣,勿煩。
院啓曰,請還收金壽恒敍用之命,請校理崔錫鼎,亟命遠竄。答曰,不允。昨者之批,所謂未必盡非云者,非時烈·壽恒等之無罪而謂也。今乃全沒起鬧,可惡等語,予實未曉也,勿煩。
副護軍尹鑴疏曰,伏以臣於卽日,伏見校理崔錫鼎疏本,其疏之意,所以攻斥諸臣者,不一而足。其中一款,有曰,焉有庇護近習之臺官,有曰,金壽恒,極陳諸臣誤事之咎,痛斥尹鑴悖理之言云云,臣,讀至於此,不覺身寒而膽慄。庇護近習之說,朝臣之所共知,臣姑不暇辯,至於所謂悖理之言,則指臣乙卯年間榻前所陳照管之說也,伊時因事陳奏之意,殿下,旣已都兪之矣。想記取之今日矣,區區下臣之所以見攻者,聖明,亦已暴揚於下壽恒之批矣,臣又何言?抑照管二字,臣嘗見宋儒文字,每以是用之於君親父子之間,班班見於記載者,非一非再,蓋承事輔導之異名也。臣於當時,與諸臣陳奏之際,因聖上奉慈殿,承事輔導致孝之事,遂及於此,臣不知當日壽恒之謂臣爲逆理,今日錫鼎之以臣言爲悖理者,豈急於攻臣,而不知自陷於誣上歟?抑初不知有古人之言,而妄自爲臆說也,且人臣之事君也,所以悉意盡言,不避嫌怨,展布四體,所抱者,忠赤也,所恃者,君心也。若殿下,知臣言之出於忠赤,則臣固有以自容於戴履之間,恩覆之下,若殿下,以臣言爲悖逆,如壽恒·錫鼎之言,則臣請今日,伏斧鑕於都市,以爲人臣不忠者之戒,以明示國人,以快壽恒·錫鼎之心。臣無任恐怖俟罪之至。答曰,省疏具悉卿懇。曩日說話,予已詳知·情外之斥,不必爲嫌,卿其安心勿辭焉。
弘文館副應敎李聃命,校理南益熏,修撰閔宗道,副修撰睦林儒等,〈啓曰〉伏以國家之置諫官,其意豈偶然哉?人主一身,深居九重,思慮未周,聰明未逮,故於是乎用諫官之目,爲己之目,用諫官之耳,爲己之耳,臣僚有過,則必使紏劾焉,政化有疪,則必使論執焉,至於人主,則雷霆之威,萬勻之勢,非不至難犯也,而惟諫官爲能奮揚風采,面折廷諍,以繩其愆,以格其非。是以,古昔聖王,莫不輟沐吐哺,虛襟坦懷,開其不諱之門,作其敢言之氣,從之而弗咈,改之而不吝,所以道積厥躬,玉成其治者,亶在於此,一有反是,而訑訑之色,藐藐之聽,顯有拒諫之漸,則忠臣懈體,直士囚舌,終至於必亡而後已,可不愼哉?竊伏惟殿下,睿智天縱,聖學日新,而謙沖盛德,猶不自滿,未嘗不留心舍己,加意受言,而夫何近年以來,臺閣所爭,雖少少彈論,必靳允許,一二啓得請者,絶少,甚者,或至經年閱月,上下相持,甚非所以優待臺閣,廣開言路之盛意也。臣等,固已竊嘆於今日,而至若金壽興敍用還收之請,兩司爭執,今已累月,一向堅拒,邈然無允兪之期,臣等,固知聖意,在於不念舊惡,以開自新之路,而此則有不然者矣,壽興所坐,乃是忘先王附他論,遂時烈貶降之議也。論其負犯,則不是微眚小過,而惟其怨恨一念,日夜着在心胸,少無省愆悔罪之意,眞所謂怙終者也,有何可恕之情哉?況敍之,則將以用之也,用之,則將以大臣待之也,焉有亂君臣之大義,紊宗嫡之大統者,肆然復居鼎軸之位於國是已定,典禮已正之後也哉?此則必不然之事也。夫以殿下之明聖,豈不知此,而每値歲抄,每當赦宥,必貸之敍之者,固已群情之萬萬不料,而及此公議齊發之後,猶復持難不從,此失志輩之所以窺測淺深,嘗試俯仰,必欲乘機逞憾,以售翻案之計者也。今日群下之所恃之者何?惟聖上而已,所執者何?惟大禮而已,而殿下之重禮尊統,大屈於初服之盛心,至如王法必難貸之壽興,而亦欲曲全而復用之,宜今日善類之不安於朝廷,而有求去之心也。陰陽之消長,賢邪之進退,其幾,決在一着,伏願聖明,亟恢乾斷,夫從公論,不勝幸甚。且臣等,伏見校理崔錫鼎之疏,首尾辭說,不翅縷縷,而其伸救宋時烈·金壽恒等語,悖於義理,失於偏係,仰惟聖明,已盡下燭,而及覩聖批,反賜溫音,若以爲無甚可罪者然,此則無他,錫鼎,職在論思,言稱所懷,故在聖人虛受察納之道,不容不如是,以成天下之諫也。然臣等,區區憂慮,竊以爲優容,固爲美德,是非,要須明白,苟於大義理所在,大倫紀所關,則斷不可依違旨意,模糊處分,使晦者愈晦,溺者愈溺,以斲伐國脈,而壞亂世敎也,此非細故,臣請略陳之。夫時烈之於孝廟,受恩者,雖謂之前古所罕,可也,以常情言之,則不思報效,據加貶損,宜若無是理也,而但以其著於事者,言之,則以次長,亦名長子之孝廟,而時烈,必曰,非長也,庶也,以嫡統奉承宗廟之孝廟,而時烈必曰,非嫡也,庶也,夫以長爲庶,而不以祖宗相承之大統,歸之我孝廟者,非貶損而何哉?今之救時烈者,或以爲時烈,雖以儒自處,而見甚泥滯,性且執拗,當初不能覰得禮文本意,遽以體而不正,認以爲是,遂定朞年之制,謂之歸於貶降,則可,謂之有意貶降,則不可云,此亦有不然者,何則?天下事,無意而發者,始雖差失,終必覺悟,蓋其事,雖非,其心,則公,故理到之言,易以入耳故也,而今時烈,則不然,孝廟之當爲次長,亦名長子之長子,而不當爲庶子承重,不爲三年之庶子也,灼然明甚,實非難曉禮文,而時烈之必捨此而從彼者,抑何意哉?當初議定之日,則猶可諉之於妄作,而及其衆證旣著,駁議繼興之後,猶復膠守前見,脅制公論,必使壞邦禮而亂宗統者,至於十六年之多,尙可謂無意於貶損者乎?使時烈,初非有意,何其恥於自反,吝於悛改,而凡有異議者,必欲殺之乃已也。噫,君臣父子,何等大倫,宗嫡相承,何等大統,而紊而亂之,罪不容誅,有意無意,有不可論也。墨氏兼愛,楊氏爲我,初非有意於無父無君,而聖人爲慮其流之弊,痛斥而力誅之,借使聖人,得位於當時,則必將不容而置之,而迸諸四夷,不與同中國也,明矣。在楊·墨猶然,況此壞亂宗嫡之大倫大統者乎?栫棘之典,已是寬法,而右之者,必極口訟冤,果可謂知君臣之大義,而明於天理人事者耶?今者錫鼎,亦曰,只以誤禮爲罪,則其罪不重,故必以貶損,搆成極罪云,何其言之不擇,而無義意也?乃若壽恒事,臣等,於錫鼎之論,尤有所未曉者矣。聖明仁孝之聲,自在邸位,人孰不聞,而壽恒,乃於嗣服之初,倡爲不韙之語,以惑四方之聽,是何爲也?新王卽祚,實在沖年,此乃天命吉凶之際,人心向背之機。在壽恒之道,君父有過失,則從容規諷,以冀遷改,君父有懿行則將順導達,以思宣揚,可也,而此之不爲,顧乃懷憾於時烈之被罪,蓄恨於異己之進用,投進一箚,語意陰巧,上誣聖躬,下辱朝紳,肆然以爲人子爲人臣不忍聞之語,筆之於書,搆虛揑無,以立煽動飛語者之幟,雖使人平心恕觀,一篇中字字行行,儘是不平之發,怨懟之語也,十目所視,安可誣乎?大明中天,陰虹自消,義理浸灌,惡語自熄,而當其伊日,則愚下小民,豈〈未〉盡知之?皆以爲大臣之言如此,此必有所以也,遠近相傳,聽聞大惑,臣等,未嘗不痛心扼腕於此,而亦不忍盡其說也。今若以此而謂之憂國愛君,言辭剴切,則不亦大謬乎?以壽恒之罪,被竄謫之罰,有何所惜,而錫鼎,汲汲救之若是也?噫,是非之天人所同得,錫鼎,亦豈不知時烈之罪在罔赦?壽恒之負犯難貸,而其言猶若是,錫鼎,雖欲急於護黨,何敢輕朝廷蔑公議,若此之恣肆無忌憚哉?乃其一疏主意,則只在時烈·壽恒之請釋,而又摘抉朝臣之細事,揷入勸戒之常談,張皇闔捭,橫說竪說,有若悉陳無隱者然,而以冀聖聰之弗咈,其外託公議,內實眩惑之態,有不能自掩者矣,臣等伏見,聖上答諫院之批,至以其中所陳,未必盡非,爲敎,錫鼎之計售,而日月之明,有不能無蔽也。伏願殿下,堅定聖心,無或撓奪,明示好惡,以扶國脈,不勝幸甚。臣等,待罪邇列,旣有所懷,不得不罄陳於宸嚴之聽,惟聖明之留意焉。取進止。答曰,省箚具悉。予非不知金壽興之有罪,而累經赦宥,被譴已久,彼亦豈無悛改之心乎?崔錫鼎之疏語,誠甚可惡,竄逐之請,予以爲過也。
上在昌德宮。停常參·經筵。
自卯時至申時,日暈。
右參贊李袤上疏。大槪,乞削臣職,以謝人言,以安私分事。入啓。答曰,省疏具悉。旣往之事,不必爲嫌,卿其勿辭,從速察職。
刑曹判書李元禎三度呈辭。入啓。加給由。
全羅監司書目,全州·益山·臨陂·扶安·古阜·金堤·沃溝·萬頃等邑,去三月二十七日午時,地震事。又書目,海南縣監崔槅罷黜事。
府啓,請罪人韓舜錫還發配所之命還收,請李週依前定配之命還收,請廣州府尹金益勳罷職,請還收金壽興敍用之命,請校理崔錫鼎亟命遠竄。答曰,已諭勿煩。
院啓,請還收金壽興敍用之命,請校理崔錫鼎亟命遠竄。措辭竝上同答曰,已諭毋煩。
明日放榜時,開門差早。
有政。吏批啓曰,新除授慶尙道都事李秀彦呈狀內,素患腹脹·脚萎之症,近來復劇,跬步之內,亦待人扶,萬無從仕之望,斯速入啓處置云。秀彦脚病,人所共知,旣無肅謝之路,又無供職之望,改差,何如?傳曰,允。
以李元祿爲咸鏡道觀察使,姜瑞璜爲務安縣監。
觀象監官員,以都提調意啓曰,天文學敎授鄭元老有頉,代幼學許璜啓下,使之付軍職,冠帶常仕,何如?傳曰,允。以上朝報及謄錄
吏批,行判書洪宇遠受由在外,參判李堂揆進,參議睦昌明進,右承旨丁昌燾進。
兵批,行判書金錫胄備局進,參判金德遠備局進,參知李秞進,右副承旨尹以濟進。
吏批,朴紳爲兵曹正郞,南垕爲兵曹佐郞,權瓚爲禮賓別提。成均博士單羅縇,承文著作單尹世紀,校書正字單韓瑄,以李溟翼爲承旨,以李元祿兼咸興府尹。
兵批,以尹以濟爲平安兵使,以吳挺昌付副護軍,許墴付副司勇。
吏批,以承旨望單子,傳曰,行副護軍鄭載嵩除授,以李溟翼爲左承旨,鄭載嵩爲右承旨,丁昌燾爲左副承旨,李沆爲右副承旨,兪夏益爲同副承旨。
兪夏益啓曰,都承旨鄭錀,以病不進,左副李沆,聞有親病,朝已出去,丁昌燾,以代房承旨,政廳出去,左承旨李元祿,右副尹以濟,竝移拜他職,廳中,只有臣夏益,兵批政廳,無進去之人,何以爲之?敢稟。傳曰,兼進。
丁昌燾啓曰,新除授咸鏡監司李元祿,時無加資之命,何以爲之?傳曰,依例加資。
又啓曰,新除授平安兵使尹以濟,時無加資之命,何以爲之?傳曰,依例加資。
咸鏡監司李元祿,平安兵使尹以濟,今加嘉善。
兪夏益啓曰,新除授右承旨鄭載嵩,時在京畿果川地,請斯速乘馹上來事,何如?傳曰,依啓。
丁昌燾,以兵曹言啓曰,當日官砲手禹望先稱名人,自丹鳳門入來,差備門外擊錚,極爲駭愕,令攸司囚禁治罪,同門守門將朴武益,常時不能禁斷,以致闌入,亦爲非矣。推考,何如?傳曰,允。
自卯時至申時,日暈。
上在昌德宮。停常參·經筵。
謝恩,同春秋睦來善,左承旨李溟翼,兵曹正郞朴紳,成均博士羅縇,校書正字韓瑄。
政院啓曰,右承旨鄭載嵩,時在京畿高陽地,斯速乘馹上來事,下諭,何如?傳曰,允。
韓興君李汝發辭疏。入啓。答曰,卿之宿患,屢月彌留,予用慮念,卿辭又至於此,當令廟堂稟處焉,卿其安心。
持平韓濙啓曰,卽伏見兵曹啓辭,則增廣殿試榜目中,丙辰榜追付者,平安道人全萬弼之全字,誤以金字書塡,臣乃其時臺官也,不察之失,臣實有之,不可一刻仍冒,請命遞斥臣職。答曰,勿辭,退待物論。
府前啓,請還收韓舜錫還發配所之命,請還收李週依前定配之命,請廣州府尹金益勳罷職,請還收金壽興敍用之命,請校理崔錫鼎亟命遠竄。引嫌而退,旣已不察,勢難仍在,請持平韓濙遞差。答曰,不允。遞差事,依啓。
大司諫權瑎啓曰,卽伏見兵曹啓辭,武科殿試榜目中,全萬弼之全字,誤以金字書塡,臣以其時進參臺官,難免不察之失,不可仍冒。請命遞斥臣職。答曰,勿辭,退待物論。
院前啓,請還收金壽興敍用之命,請校理崔錫鼎,亟命遠竄。答曰,不允。以上朝報
丁昌燾,以兵曹言啓曰,增廣殿試榜目中,丙辰榜追付者,平安道業武金萬弼,旣已塡名紅牌,安寶之後,渠言姓非金,乃全萬弼云。此必是啓榜誤書之致,故取考錄名單子及本道榜目,則果是全萬弼,啓榜付標,紅牌改書以給之意,敢啓。傳曰,知道。
又啓曰,傳曰,逆家奴婢屬公者,過三年後,勿許聽理事,曾有承傳,相考以入事,命下矣。取考承傳,則丁巳六月二十五日,戶曹判書吳始壽所啓,屬公奴婢,過三年後呈訟者,勿許聽理事,載在法典,曾在孝廟朝,因故相臣鄭太和,領府事鄭知和,所啓,逆家奴婢屬公過限爭訟之類,一切勿施事,奉承傳。今者李長馨,籍沒奴婢數三口,劃給於宗簿寺者,已至二十六年之久。今因水原人上言,該曹不計過限,直請出給,係是法外,今後勿施事,明有承傳,而昨日掌隷院籍沒奴天俊等公事,捧入時,臣以代房承旨,不能精察,矇然捧入,不勝惶恐,敢啓。傳曰,知道。
兪夏益,以弘文館言啓曰,本館下番副修撰睦林儒,以訓鍊都監郞廳,今日坐起,晝仕出去之意,敢啓。傳曰,知道。
夜二更三更,月暈。以上燼餘日記
上在昌德宮。停常參·經筵。
三更,月暈。
謝恩,右副承旨李沆。
院前啓,請還收金壽興敍用之命,請校理崔錫鼎亟命遠竄,引嫌而退,誤字不察,在例當遞,請大司諫權瑎遞差。答曰,不允。遞差事,依啓。
府前啓,請還收罪人韓舜錫還發配所之命,請還收李週依前定配之命,請廣州府尹金益勳罷職,請金壽興敍用還收事,請校理崔錫鼎亟命遠竄。答曰,無庸瀆擾。
刑曹判書李元禎上疏。大槪,寬假天恩,及於格外,而疾病危惙,無望供職,敢暴危迫之私,本職兼帶,竝乞遞免,仍陳所懷事。答曰,省疏具悉。疏中所陳之辭,予已覽矣。卿其安心勿辭,調理察職。
吏曹啓曰,臺諫有闕,政事,取稟。傳曰,明日爲之。以上朝報
李沆,以都摠府言啓曰,今日入直軍士,中日習射,請出標信。傳曰,知道。
上在昌德宮。停常參·經筵。
下直,珍山縣監金洪慶。
謝恩,務安縣監姜瑞璜,承文著作尹世紀,禮賓別提權瓚。
右副承旨李沆上疏。大槪,臣有不職之失,亟令鐫削,以安微分事。答曰,爾其勿辭察職。
藥房啓曰,春序已晩,日氣漸暖,伏未審近來聖軆調攝,若何?寢睡·水刺,亦復何如,而湯劑連進之後,微熱升降之候,亦復無發作之患乎?臣等不勝區區憂慮,敢來問安。答曰,知道。熱升之候,不爲更發,寢睡安穩,水刺與前頗勝矣。
左參贊睦來善上疏。大槪,臣有不職之失,亟命鐫削,以安私分事。答曰,省疏具悉。卿其安心勿辭,調理察職。
刑曹判書李元禎上疏。大槪,緣臣處決之訟,特推之命,歸於該院,敢陳惶蹙之情,冀蒙譴罷事。答曰,省疏具悉。果如疏內辭意,則不無可疑之端。更令該院,自點與朴涏,辛卯以前帳籍,詳査後稟處,卿其勿辭,亦勿待罪焉。
禮曹判書閔熙上疏。大槪,武科擧子,誤書其姓,臣以命官,獨難免其責,惶恐待罪事。答曰,省疏具悉。許多榜目,偶然誤書,有何所嫌?卿其安心,勿待罪。
咸鏡監司李元祿上疏。大槪,北門鎖鑰之任,決非如臣庸陋,所可承當,令收新資,以重名器事。答曰,卿才,允合是任,卿其勿辭,速往欽哉。
護軍尹鑴上疏。大槪,年衰病甚,敢申前日乞骸之請,冀蒙矜察事。
府前啓,韓舜錫事,李週事,金益勳事,金壽興事,崔錫鼎事。
院前啓,金壽興事,崔錫鼎事。
答府院曰,毋庸强聒。
政院啓曰,觀此京畿監司放未放啓本,則鄭時亨與趙師錫,罪目相等,而時亨,則入於啓本,師錫,則不爲擧論,問啓事,命下矣。招問京畿營吏,則以爲赦文,旣曰,昧爽以前而未徒配者,不載於徒流案,故自前未到配者,不入於放未放秩。今者趙師錫,三月十三日到配,十五日,本官報于監司,十八日,始爲啓聞,似不擧論於放未放啓本中云矣,敢啓。傳曰,赦文中,旣有未至配所竝宥之語,則似當擧論於放未放啓本中矣。更問于禁府。
禁府啓曰,京畿監司放未放啓本,自本府覆啓之時,考見徒流案,則趙師錫,已於二月三十日定配所,發關於該道,而因師錫,在江原道任所,與新監司交代之故,三月十三日,始爲到配矣。本府蒙宥之時,以已發配而未得參,該道啓本,則又以未及到配,不爲收錄。臣等,非不知赦文中,元有未到配所竝宥之文,師錫,亦當入於請,而覆啓之際,不敢論列許多曲折,欲於後日登對時,有所陳稟,且定式例,以爲後日遵行之地矣。今承下敎,覆啓時,不爲竝稟,實有疎漏之失,不勝惶恐,敢啓。傳曰,知道。以上朝報及謄錄
大王大妃殿,藥房問安。答曰,知道。
中宮殿,問安。答曰,知道。
王大妃殿,藥房,以承傳色口傳啓曰,新生公主之喪,尙未聞達於大殿。久未聞達,殊甚未安,且或有下詢於臣等之事,則有難仰對者。卽今上候幾盡平復,自內從容陳達,宜當。都提調之意,亦如此,故敢達。答曰,自上大病之餘,必有驚悼致傷之患,故尙未聞達矣。提調之意,如此,卽當從容陳達矣。
又以承傳色口傳啓曰,臣等,知其聞達於大殿,然後可以奉慰問安矣。答曰,知道。
丁昌燾啓曰,備邊司郞廳,以左議政意來言,今日,賓廳坐起日次,而自上方在調攝中,不得來會,外司竝坐之云矣,敢啓。傳曰,知道。
新生公主卒逝後,大殿,政院·玉堂問安。答曰,知道。
王大妃殿,政院·玉堂問安。答曰,知道。
中宮殿,政院·玉堂問安。答曰,知道。
大王大妃殿,二品以上·六曹·大司憲單子奉慰問安。答曰,知道。
王大妃殿,二品以上·六曹·大司憲單子奉慰問安。答曰,知道。
大殿,二品以上·六曹·大司憲單子奉慰問安。答曰,知道。
中宮殿,二品以上·六曹·大司憲奉慰問安。答曰,知道。
吏批,判書洪宇遠受由在外,參判李堂揆進,參議睦昌明進,都承旨鄭錀進。
兵批,判書金錫胄藥房進,參判金德遠備局進,參議李秞進,參知權脩未肅拜,承旨丁昌燾進。
兪夏益,以弘文館言啓曰,本館上番校理南益熏,以御營廳郞廳,因本廳坐起,今日晝仕出去之意,敢啓。傳曰,知道。
吏批,以閔宗道爲大司諫,裵正徽爲持平,白世興爲海南縣監,權歆爲禮曹佐郞,李增爲禮曹佐郞,權脩爲兵曹參知,具崟判校,申弼華爲工曹正郞。承文正字單李徵龜,學正單金世衡·金益九,學錄單韓范齊。羅襷爲平市令,宋光淵爲慶尙都事。
兵批,以李益亨付副護軍,以權瑎·韓濙付副司直。
夜三更四更,月暈。
答尹鑴疏曰,省疏具悉卿懇。已悉予意於前批,卿之固辭,無乃太過乎?予實不安于中,無以爲喩。卿其須體此意,安心勿辭,調理行公,以副至望。以上燼餘日記
上在昌德宮。停常參·經筵。
謝恩,參知權脩,承文正字李徵龜,東林君崔孝生,義盈主簿洪瓚,護軍金纘咸·金應瀷,司饔直長李蓍晩。
院啓,請還收金壽興敍用之命,請校理崔錫鼎,亟命遠竄。啓辭見前答曰,毋庸堅執。
府啓,請還收韓舜錫還發配所之命,請還收李週依前定配之命,請廣州府尹金益勳罷職,請還收金壽興敍用之命,請校理崔錫鼎亟命遠竄。措辭見前新除授持平裵正徽,時在慶尙道星州地,斯速乘馹上來事,下諭。答曰,不允。下諭事,依啓。
判中樞府事許穆箚子。大槪,昨於病中,不得進參於問安之列,惶恐待罪事。答曰,省箚具悉卿懇。疾病之來,人所難免,未參起居之班,有何所嫌?卿其安心勿辭,從容善攝。仍傳曰,遣史官傳諭。
上在昌德宮。停常參·經筵。
夜五更,月暈左珥。
謝恩,咸鏡監司李元祿,海南縣監白世興,黃州判官朴元度,典籍李震殷,禮曹佐郞權歆·李增。
右參贊李袤辭疏。入啓。答曰,省疏具悉卿懇。已悉於前疏之批,卿其安心,更勿爲辭,從速行公。
平安監司書目,永柔縣令李曾賢,以濫率自首,不得已依例罷黜事。
右副承旨李沆上疏。大槪,賤疾猝劇,無望供職,乞賜遞免,俾尋生路事。答曰,省疏具悉。爾其勿辭調理察職。
大司諫閔宗道上疏。大槪,罪廢之餘,不可復玷言地,亟許遞免,以安私分事。答曰,省疏具悉。爾其勿辭,從速察職。
院前啓,請還收金壽興敍用之命,請校理崔錫鼎亟命遠竄。
府前啓,請還收韓舜錫還發配所之命,請還收李週依前定配之命,請廣州府尹金益勳罷職,請還收金壽興敍用之命,請校理崔錫鼎亟命遠竄。
答府院曰,不允。
義禁府啓曰,以平安監司啓本,刑曹粘目,順川郡守申濼,出身申澤,移本府處置事,允下矣。申澤,方待命於本府,卽爲拿囚,而申濼,時在任所,依例府書吏,發遣拿來,何如?傳曰,允。以上朝報及謄錄
卯時,日暈。自未時至酉時,日暈。
夜一更,月暈右珥。四更五更,有霧氣。
大司諫閔宗道疏曰,伏以臣頃忝西藩,作事妄率,徒知悅親之爲大,不覺終歸於濫觴,薄示譴罰,匪怒伊敎,不意恩敍纔下,繼有新除,固非如臣湔劣,所可堪承。况當公議未伸,天聽未回之日,有何言論風采之可以感動,而晏然冒居乎?伏乞聖慈,亟許遞免,以安私分云云。批答見上
上在昌德宮。停常參·經筵。
領議政針灸出仕。
謝恩,大司諫閔宗道。
江原監司書目,淮陽府使李沃,就理已久,官事曠廢,罷黜事。
傳曰,今日,乃月食齋戒,而累月不得引接,且有定奪事,備局堂上,來會賓廳事,分付。
傳曰,許判府事,曾有筵席出入之敎,今日引見時,必爲入侍事,遣史官傳諭。
府院前啓,月食齋戒,今日姑停。
傳曰,備局堂上引見。
傳曰,今聞許判府事,以泄瀉之症,不得入來云,遣御醫看病。
午時未時,日暈。二更,流星出天津星下,入艮方天際,狀如拳,尾長三四尺許,色白。三四更,月食。五更,月食,月暈。
引見時,禮曹判書閔熙所啓,文臣重臣對擧別試,今秋當爲設行,而但與式年相値,別試又有初試科擧,一時稠疊,似難竝行於今年之內。別試,若以庭試代行,則似爲便當,事係變通,下詢于大臣,何如?領議政許積曰,別試例有講經,而近來久廢此規,似難以庭試對擧,而今番,則事勢果爲如此,不可無變通之道矣。左議政權大運曰,此乃一時變通,非欲永廢講經也。式年與別試,勢難竝行,以庭試代行,果爲便好矣。上曰,依爲之。出擧條
以備邊司坐起進不進單子,傳曰,今日,乃月食齋戒,而累月不得引接,且不無定奪事,備局堂上,來會賓廳事,分付。引見時,韓興君李汝發,兼任御營大將,備局堂上遞差事,榻前定奪。禮曹判書閔熙啓曰,崇陵水道修改事,有待明春擧行之敎矣。上年三夏,旱乾水潦形勢,實未詳其如何,姑觀今夏雨水,待秋擧行,何如?上曰,前頭潦水開霽之後,擧行,可也。以上朝報及謄錄
以御營大將望單子,傳于丁昌燾曰,廣州府尹,金益勳除授。
以備忘記,傳于丁昌燾曰,史官一員待命。
丁昌燾啓曰,卽者新除授御營大將金益勳,前任廣州府尹時,所受密符,使軍官來呈,大將命召,所當牌招傳諭,而府尹請罷之論,時未停啓,不得依例啓稟之意,敢啓。傳曰,大將之任,與凡官懸殊,所授密符,不可遲緩,斯速牌招傳給。
又啓曰,大將之任,與凡官懸殊,所授密符,不可遲緩,斯速牌招傳給事,命下矣。金益勳府尹請罷之論,時未停止,雖移他職,臺論未停之前,傳授命召,事體未安,惶恐敢啓。傳曰,臺諫所爭者,府尹,今玆新命,乃大將之任也。等待其停論,而莫重密符,趁不傳授,合於事體耶?又啓曰,臺諫,旣以罷職論啓,則未停之前,雖有新命,不得行公,傳授命召,有違事體,故不得不煩稟矣。致勤聖敎,不勝惶恐,敢啓。傳曰,今已夜深,明日待開門,牌招傳授。
午時,上御熙政堂。引見大臣·備局堂上。領議政許積,左議政權大運,禮曹判書閔熙,副護軍柳赫然,兵曹判書金錫胄,戶曹判書吳始壽,大司憲吳挺緯,刑曹判書李元禎,大司諫閔宗道,兵曹參判金德遠,左副承旨丁昌燾,副應敎李聃命,假注書崔恒齊·姜相周,記事官安如岳·柳世鳴入侍。積進伏曰,小臣有病,自初一日入診後,不得瞻望玉色,今至十餘日之久。未知近來聖體,若何?上曰,今則無事矣。積曰,寢睡·水刺,比常時,何如?上曰,或如常時,或不如常矣。積曰,寒熱徃來之候,何如?上曰,若接話移時,則似有上升之候矣。兩慈殿氣候,亦何如?上曰,安寧矣。積曰,自上方在調攝之中,而新遭公主之喪,致有驚悼之患,臣等,不任憂慮之至矣。上曰,今日,雖是月食齋戒,而不得引接臣僚,幾至三月,故特下來會之命矣。大運曰,傷寒得差之後,必須善攝於百日內,然後可無復發之患,今須十分調攝,宜矣。積曰,今日別無大段稟定事,而御營大將李汝發,以病辭職,而其疏,下於廟堂。聞其病勢甚重,差復之期,難以時月望也,所掌軍務,屢月廢弛,殊甚可慮。其間大段緊務,雖令中軍代行,而亦極苟簡。軍營重任,不可等待其差歇,李汝發,今姑改差,宜矣。上曰,病勢若然,則似難行公。汝發所帶御營大將及備局堂上,竝爲改差,可也。積曰,汝發旣遞,則其代,當爲差出,而不可無變通之道矣。凡大將者,乃國之重任,若不擇人而任之,則固難稱塞,故曾在先朝,亦有擇將之命矣。卽今武臣中可合大將者,絶無其人,只有柳斐然·李益亨兩人,而斐然,則與柳赫然,有相避之嫌,益亨,則地望頗輕,似不合於大將。其餘武臣,皆可爲兵水使,而至於大將之任,則固無可合者,自前武臣之人,則亦有文將差出之䂓,以近事言之則摠戎使,固是武臣之任,而以文將爲之,以古例言之,當癸亥初年,故相臣尹昉,兼爲訓鍊大將,此是已行之規。臣意,則今亦依此例,御營大將,姑以文將差出,似爲合宜,故以文臣擬望之意,敢達矣。上曰,依爲之。積曰,文將,則必須極擇其尤者,然後方可堪任。以事體言之,金錫胄,可以爲之,而第錫胄,方兼守御使,是亦重任,固難兩兼矣。上曰,本兵重任,又豈可兼之乎?積曰,其餘諸臣,則將才之有無,臣雖不能詳知,而以所見論之,則李元禎,才智頗優,李宇鼎,强明曉事,此二臣,眞可任將,而其他無聞,以此二人備望之意,豫此仰達矣。上曰,依爲之。積曰,用錢事,曾已仰達矣。今則戶曹·常平廳·賑恤廳·司僕寺·訓鍊都監·御營廳·守禦廳凡七司,皆已鑄錢,自四月初一日爲始,分付用之,而其間小小節目,則當自外磨鍊以入之意,敢達矣。上曰,依爲之。閔熙曰,文臣重試別試對擧事云云。已見上文挺緯曰,今日,乃月食齋戒,故不得連啓,而敢達所懷矣。憲府論啓者,多而其中最關係者,乃金壽興事也。臺臣所論,非他意也。先王,以忘先王附他論罪之,而今若收敍,當以待大臣之道,待之,國事之乖舛,公議之拂鬱,可勝言哉?先王,就考禮經,親自釐正,而壽興,乃敢三啓四啓,終始違拒,其忘君護黨之罪,實非眚災薄過之比也。今若以壽興,押領朝班,則擧國之人,孰不憤惋?臺諫所執,實出於此,而至有滌瑕收用之敎,此緣臣等,誠未格天而然也。上曰,予非以壽興,爲無罪而然也。施罰已久,故有收叙之命矣。挺緯曰,因此錫鼎,乃敢投疏,以時烈所坐,爲天下至冤,彼見壽興之敍用,謂此機,可以爲翻案之計,故其言之無嚴,一至於此。今若不加痛斥,則奸人窺覬之計,有不可勝防矣。宗道曰,挺緯所陳,是矣。自上雖有累經大霈之敎,而大臣,例爲敍用,則有送西之事,以朝廷體面言之,原任時任,別無異同。今玆壽興,以得罪於先王之人,復置大臣之列,則奸細之徒,將安所懲艾乎?聃命曰,臣亦忝在論思之列,故敢達矣。壽興之罪,實是王綱之所不貸,而自上每有收敍之命,臣實未曉聖意之攸在也。在昔先王,親考禮經之日,有如大明中天,群枉莫逃,而壽興,乃敢不以正對,肆其欺罔之態,故先王,赫然一怒,施之以編配之律,及至殿下,非但繼述先旨,自有眞知的見,而今者收敍之命,出於意慮之外,無乃殿下執德不固而然乎?大抵小人之無忌憚者,闖君上未覺之機,欲肆其眩惑之計者,乃是常態,而至於壽興,則先王,旣已大覺,再三下敎,而不思欽奉之道,終至於違拒,此則小人之尤者也。臣於其時,忝爲史官,尤所詳知。頃日臣等之箚,略陳其槪,而自上有悛改之敎,臣雖未見其人,如此之人,安可望其悛改乎?積曰,當初壽興請釋事,臣旣陳達矣。至於收敍,則以得罪先王之人,復居大臣之班,其在事體,實未穩當。三司之言,誠非過論,此則必須速允臺啓,可矣。且錫鼎之爲人,博覽强記,可合玉堂之任,而至以時烈,爲天下之至冤,而加之以二字缺之名,雖救護時烈之人,豈敢以此等說,請釋乎?上曰,觀其疏語,不斥禮論,且其爲人,可惜,故玆不允從矣。大運曰,雖其爲人可惜,至於有罪,則安可不罪之乎?上曰,經幄之臣,亦一言責之任,雖其言,極爲無倫,欲鎭定朝著,故不允矣。大運曰,錫鼎,乃不足責之人也。時烈,製其所親之碑,而乃指錫鼎父,鳴吉爲奸臣云,錫鼎於時烈,有相讐之義,而反救護時烈,猶恐不及,是其心術,不可知也。挺緯曰,時烈眞可畏之人也。凡人,忘其父與祖,而極力伸救,求忠於孝子之門者,斷無是理矣。大運曰,厥流,以救時烈,爲大立節,故不顧是非,汲汲伸救,其習,誠可駭痛矣。非但此事,臺諫,雖每事未能盡善,而至於累日爭執之事,卽採取公議者,而自上聽諫,如轉圜之道,漸不如初,上下相持,氣象甚不佳矣。上曰,其中韓舜錫事,殊涉支離,以不關係之事,久而堅執,揆以國體,實爲未安。大運曰,雖然四月囚係,只施例刑,而依前定配者,其在獄體,實爲不實矣。至於金益勳事,尤有歉於聖人無私之道矣。上曰,非中批特除也,因廟堂議薦,而落點矣。若使臺啓,出於未肅之前,似爲得體,而至乃發論於下直之日,則誠未穩當矣。積曰,臣則乃議薦益勳之人,玆不敢可否於其間矣。大運曰,廣州事,誠爲可慮,臺臣爭執,不爲停啓。當此春節,民事方急,合有變通之道矣。遂罷出。
上在昌德宮。停常參·經筵。
藥房啓曰,伏未審夜來,聖體,若何?昨日臣等,仰瞻玉色,猶未臻完復之境,酬酢移時,不瑕有添傷之患否?寢睡·水刺,亦復如何?湯劑,不可不連進,而前入之藥,以貼數計之,則當盡於昨日,五貼加劑以入,宜當,臣等不任憂慮,敢來問安。答曰,知道。別無添傷,而寢睡·水刺,與前一樣矣。
吏曹啓曰,守令有闕,政事,取稟。傳曰,當日爲之。
明日拜表時,開門差早。
大司憲吳挺緯,執義金海一,掌令柳星三,持平李湜避嫌。大槪,金益勳特除之命,出於臺論方張之日,臣等,誠未格天,致有君上之過擧,請遞臣等之職事。答曰,勿辭。
吏曹判書洪宇遠上疏。大槪,行役之餘,賤疾苦劇,且有情勢難安,乞賜鐫削,以安愚分事。答曰,省疏具悉。卿其安心勿辭,調理察職。
大司憲吳挺緯,執義金海一,掌令柳星三,持平李湜啓曰,請還收韓舜錫還發配所之命,請還收李週依前定配之命,請還收金壽興敍用之命,請校理崔錫鼎,亟命遠竄。措辭見前大將者,一國之元戎,三軍之司命,責任之重,無過於此,苟非威望素著之宿將,智略兼備之虎臣,無以服將士之心,而理軍國之務,當此陰雨綢繆之日,尤不可不擇其人而授之也。金益勳擢除之命,出於千萬意慮之外,凡在瞻望,孰不驚愕?益勳,不文不武,無識無行,率畜逆竪之妖妾,仍取賊家之餘貨,卒被削版之罰,曾授南州,以貪虐遭效,及除北閫,以濫猥見駁,此益勳平生實跡,而見棄於人,久矣。畿輔防禦之任,決非此人之可堪。請罷之論,實出公議,而殿下,不有臺啓,不詢廊廟,特降中批,擢拜大將,此何擧措也,此何政體也?今殿下,以大將之任,有何不合,爲敎,未知聖明,何所取於此人也?設令益勳,眞有才略,可堪此任者,白徒蔭官,戚連椒棭,固不當,不恤公議,不顧私嫌,而輕授之,況其無才識如此,無行檢如此,賤汚如此,貪饕如此,而拔之輿望之外,畀以師中之權,諸大夫國人,孰不以殿下,爲私益勳哉?以馬援之勳,而不與雲臺之畫,竇廣國之賢,而猶不任以國政。古之明君誼辟之所以處戚畹,何如?而今益勳,又握兵權,獨不念古人太盛之戒乎?其累聖上之德,而傷淸明之化,莫此爲甚,請還收金益勳御營大將之命。前啓廣州府尹金益勳罷職事,停啓。答曰,不允。崔錫鼎,職在論思之地,雖有妄言之罪,遠竄太過,只罷其職。金益勳事,雖云曾有疪累,滌瑕收用,已有年矣。今玆大將之任,有何不合,而其張皇屑屑之事,攻斥之至此,予實不取也。
院前啓,請還收金壽興敍用之命,請校理崔錫鼎亟命遠竄。金益勳貪饕之狀,鄙悖之行,已悉於憲府之啓,故臣等,只以其不閑兵事,不合將任之意,請收成命矣。伏見答憲府之批,反以有何不合,爲敎。噫,古人云,一言可以喪邦,何殿下不念乎此,而發此敎也?王言一播,易惑四方之聽,臣等,竊爲殿下惜之。殿下,眞以爲益勳,果合三軍之帥,而實協輿人之望耶?中批之除,不過以戚畹之私,則甚非淸明時擧措,國人,將以殿下爲何如也?古之人君,遠私昵之嫌,恢大公之道,雖以竇廣國之賢,馮野王之忠,而猶不任用,則況此禁營,是何等重任,而其可不咨廟議,直任己意,乃以非文非武之常訥一蔭官,輕授之哉?憲府請罷之論,方張,而不惟不賜允兪,又從而寵擢焉,不料殿下之輕視臺閣,偏護椒親,至於此也。軍情驚惑,已不可言,而貽累聖德,莫此爲甚。請還收金益勳御營大將特除之命。答曰,不允。崔錫鼎·金益勳事,已諭於憲府之批矣。
生員權璞等上疏。大槪,故掌令許厚書院事,更申前請,冀蒙快施,以副士林之望事。答曰,省疏具悉。爾等之請,如此,更令廟堂,趁速稟處。
有政。
吏批啓曰,判書在外,參議服制,小臣獨政未安,何以爲之?傳曰,仍爲之。
以朴相馨爲淮陽府使,沈台鼎爲永柔縣令。
上在昌德宮。停常參·經筵。
謝恩,護軍權義緝,許沙僉使金得完。
吏曹啓曰,廣州府尹有闕,依近例令備邊司議薦,何如?傳曰,允。
府前啓,請還收李週依前定配之命,請還收金壽興敍用之命,請校理崔錫鼎,亟命遠竄,請還收金益勳特除之命,啓辭見上韓舜錫事,停啓。
院前啓,請還收金壽興敍用之命,請校理崔錫鼎亟命遠竄,請還收金益勳特除之命。措辭見上
答府院曰,亟停勿煩。
政院啓曰,校理崔錫鼎罷職事,命下,而臺諫,方以遠竄論啓,罷職傳旨,不得捧入之意,敢啓。傳曰,知道。
義禁府啓曰,本府月令醫員邊永錫手本內,時囚罪人李粹章,本以病廢之人,猝得風丹,累日囚繫,症甚危劇,十分救療,萬無差歇之勢云。自前罪人病重,則有啓稟變通之擧,敢此仰稟。傳曰,今姑保放。
上在昌德宮。停常參·經筵。
謝恩,工曹正郞申弼華,校理具崟,永柔縣令沈良弼,淮陽府使朴相馨,幕嶺萬戶金大來,豆毛萬戶趙世弼,平市令羅襷。
假注書李徵龜病,代以閔昌道爲假注書。
院前啓,請還收金壽興敍用之命,請校理崔錫鼎,亟命遠竄,請還收金益勳特除之命。措辭見上
府前啓,請還收李週依前定配之命,請校理崔錫鼎,亟命遠竄,請還收金壽興敍用之命,請還收金益勳特除之命。答府院曰,毋庸瀆擾。
上在昌德宮。停常參·經筵。
辰時巳時,日暈。
傳曰,所御別殿狹隘,今日當移御于宣慶堂。宣傳官廳,移出事,分付。
吏曹判書洪宇遠上疏。大槪,竭愚忠,陳瞽言,仍令鐫削臣職,退處田里事。答曰,省疏具悉卿懇。金益勳事,今因大臣之陳達,旣已遞職矣。崔錫鼎之肆然妄疏,予非不知其可惡,而至於遠竄,殊涉過當,故只罷其職,出於酌處之意。且念當此國勢艱虞之日,大小臣僚,務盡寅協,共理國事,是所望於卿等者,疏末所陳者,可不留念焉?卿其安心勿辭,從速察職。
司果李漢命,文臣朔試射時,稱病不進,依承傳罷職。
吏曹啓目,刑曹參議鄭樸,旣已奉命出疆。秋官佐貳之任,不可久曠,今姑改差,何如?啓依允。
生員李蘊等上疏。大槪,痛斥錫鼎之邪說,仍辯儒賢之被誣,以慰士林之望事。答曰,省疏具悉。判府事,不安于心,蒼黃去國,缺然思想之懷,尙今未弛于中矣。今觀爾等之疏,始知祭酒之繼而出城,不覺愕然。此實由於予之誠禮未孚而然也,予當敦諭挽回焉。
備忘記,今觀李蘊等上疏,卿因一錫鼎之妄疏,蒼黃出城,予心之缺然,曷可勝諭?噫,惟卿,山野耆德,士林宗匠,當此國家艱虞之日,以卿之才德,出入筵席,以補寡昧之不逮,是所望也,予之誠禮未孚,遽爾棄予,心甚慚靦,不知所以爲喩也。卿其須體至意,亟回遐心,從速入來,以副企望。仍傳曰,遣史官傳諭。
院前啓,請還收金壽興敍用之命,請校理崔錫鼎,亟命遠竄,請還收金益勳特除之命。措辭見上答曰,不允。今玆金益勳之特除,斷無允從之理,有意存焉,亟停勿煩。
府前啓,請還收李週依前定配之命,請還收金壽興敍用之命,請崔錫鼎,亟命遠竄,請還收金益勳特除之命。措辭見上答曰,不允。因一益勳之除拜,以倚托於一二戚畹,足矣等語,形諸文字,有若務勝者然,予甚慨嘆也。勿煩。
上在昌德宮。停常參·經筵。
藥房啓曰,春雨霏微,日氣陰濕,伏未審此時,聖體調攝,若何?昨日移御之後,寢睡得以安穩乎?前劑入加味四君子湯,當盡於今日,臣等與醫官入診後,議定加進與否,宜當,敢來問安,竝此仰稟。答曰,知道。夜間寢睡安穩矣。入診事,依啓。
兩慈殿·中宮,藥房問安。答曰,知道。
禮曹,戊午式年進士,以漢城試初試,來七月十二日,生員,以漢城試初試,同月十四日,文武科鄕漢城試初試,同月二十八日,雜科初試,八月初七日,進士覆試,九月十三日,生員覆試,同月十五日,生進放榜,同月二十八日卯時,文武科講經及武科覆試,十月初三日,文武科殿試,同月二十六日,文武科放榜,十一月初五日辰時,雜科覆試,同月十三日,雜科放榜,同月二十五日辰時,重試對擧文武科廷試,來八月二十五日,文武官重試,九月十一日,文武科及重試放榜,同月十九日辰時,推擇。啓。
今日入診時,御營大將金益勳遞差事,榻前定奪。
藥房再啓曰,臣等,入診退出之後,與諸醫詳議,則皆以爲加味四君子湯,已爲進御者,雖至三十貼,不可不仍爲加進二十貼,而更加麥門冬一錢,山桅炒五分,以爲益元淸火之地,宜當云。此藥五貼,爲先劑入之意,敢啓。答曰,知道。
領議政許積,忠州地掃墳呈辭。入啓。傳曰,給由,〈馬〉澆奠床備給。
以閔熙爲守禦使。
假注書姜相周書啓,臣承命往諭于副護軍尹鑴,則以爲王人出臨,聖諭勤懇,臣不勝感激惶悚之至。臣非敢以崔錫鼎之言,有所進退也。臣竊觀今日國勢,若大廈之將傾,巨防之將圮,必覆之狀,如火在目,有不待知者而見,如臣孱劣無用,蒙被鴻私,如天如海,雖有報效之心,無扶顚持危之具,而有負主喪身之恥,此臣之所以不敢安於職次,而恐除餘日遲遲,永負臣子之責者也,豈敢以錫鼎之一言,而遽欲永辭吾君,自負初心也哉?臣之有乞骸之請,非適今日,而江上,曾營小築,欲於是爲俟罪待放之道耳,亦非敢爲不辭徑出,逃遁長往之計也。聖諭之下,惶恐隕越,不知所達云矣,敢啓。傳曰,更往慰諭,與之偕還。
兵曹判書金錫胄上疏。大槪,久任兵務,已懼不稱,新授御營,尤不近似,夬卽解免,回授公議允叶之人,以重戎政事。答曰,省疏具悉卿懇。今玆之命,實循廊廟之會議,有何不安之事乎?卿其安心勿辭,從速行公。
大司憲吳挺緯,執義金海一,掌令柳星三啓曰,金益勳之擢拜大將也,殿下不有臺啓,不詢廟堂,特降內旨而除之,是無大臣也,無臺閣也。大臣·臺閣,有不足倚任而信聽焉,則殿下之所托重者,惟戚畹而已,臣等,倚托之說,蓋出於此也。聖上有過擧,必欲匡正之,竭誠爭執,冀回天聽者,乃臣等之職分。昨承聖批,至以務勝爲敎。噫,聖明之敎,奚至此也?臣等,竊不勝瞿然也。夫爭論而務勝於敵,以下所不當爲,況於君父之前乎?臣等之瀝血苦爭,只欲納吾君於無過之地,豈有一毫他意,而誠未格天,言不見信,承此情外未安之敎,臣等,何敢抗顔於臺席乎?請命遞斥臣等之職。答曰,勿辭,退待物論。
持平李湜啓曰,臣待罪言地,目見聖上無前之過擧,而不能以至誠回天,反承情外未安之敎,臣不勝瞿然也。夫爭論特除戚畹之失,務引君當道也,豈敢務勝於君父乎?此無非臣不見信而然也,所當趁卽自列,而適患癨亂,未免後於同僚,臣罪尤大。請命遞斥臣職。答曰,勿辭,退待物論。
院前啓,請還收金壽興敍用之命,請崔錫鼎亟命遠竄。竝引嫌而退,反覆爭執,志在匡救,未安之敎,不必爲嫌,請大司憲吳挺緯,執義金海一,掌令柳星三,持平李湜竝命出仕。答曰,不允。處置事,依啓。
府前啓,日暮姑停。金益勳事,停啓。
今日入診時,領議政許積,以掃墳事下去時,御醫一人,持藥物隨往事,下敎。
領議政許積所啓,內醫院掌務官李命常·柳諶等,頃因上候平復,有竝爲加資之命,而第此輩,奔走勤勞,雖不可無施賞之典,而至於加資,則似涉過重,故姑未奉行,合有變通之道矣。上曰,已經準職,故特命加資矣。至於二人,竝爲加資,果爲過重,李命常·柳諶等,東班正職除授,可也。積曰,故相臣李敬輿,歷事三朝之臣也。今聞其葬地有故,將爲移葬於抱川地云,似當有自朝家顧見之事矣。上曰,葬需,令該曹磨鍊題給,擔持軍及造幕軍,亦令該道監司,磨鍊題給。出擧條
金錫胄啓曰,守禦廳,環刀二千餘柄,今當粧家,而其功費甚多,前日貿置,每漆,太半不足。備局句管餘丁木六七同,許令取用,俾得完役,何如?積曰,餘丁木七同,取用,似可矣。上曰,依爲之。
傳曰,鑄錢各所,各二百文式,明朝入納之意,分付。
上在昌德宮。停常參·經筵。
謝恩,護軍朴世禎,軍資正李瑞雨。
假注書閔昌道病,代以李泰龜爲假注書。
假注書姜相周書啓,臣承命往諭于副護軍尹鑴,以聖旨中,必與偕還之意,反覆陳諭,則以爲臣年歲已暮,疾病已甚,精神筋骨,更無陳力之望,耳嚴召之下,更無起動趨承之勢,臣罪至此,有死無赧云,而姑無入去之意。臣旣承偕還之命,未知何以爲之?傳曰,觀此書啓,尙無翻然入來之期,心深缺然,無以爲喩。噫,予之勤懇之意,已悉於昨者傳諭之批,卿何不諒予意,退臥江村,恝視國事,奚至於此哉?卿其體予戀眷之意,亟回遐心,宜速偕來,毋負至望之意,更爲傳諭。
院啓曰,請還收金壽興敍用之命,請崔鼎錫亟命遠竄。
府啓曰,請還收李週依前定配之命,請還收金壽興敍用之命,請崔錫鼎亟命遠竄。啓辭見上
答府院曰,毋庸堅執。
京畿監司書目,果川呈,以右承旨鄭載嵩辭疏上送事。答曰,省疏具悉。當己亥服制獻議之日,先卿,乃以國典時王已行之禮,有所論列事,予嘗知之矣。況先卿,輔相三朝,國家倚毗之元老,而未參配享之列,予所以嘆惜者也。爾其勿辭,上來察職。
上在昌德宮。停常參·經筵。
以備忘記,傳于李沆曰,左相命招,使之卜相。
崔恒齊病,代以睦林一爲假注書。
李沆,以司僕寺官員,以都提調意啓曰,上年濟州雌馬,捉放于南陽大部島之後,仍令設槽喂養矣。今當草長之日,將爲散放,本寺官員,不可不親往看放,以爲檢飭牧圉之地,且以驗其冬間喂養之勤慢,僉正柳錫昌,給馬下送之意,敢啓。傳曰,知道。
李溟翼,以戶曹言啓曰,故相臣李敬輿,移葬時葬需題給事,命下矣。相臣遷葬時,雖或有役軍題給之事,至於葬需,則未有可據之前例。依初喪時葬需題給之例,別單書入之意,敢啓。傳曰,知道。
執義金海一啓曰,臣卽見右承旨鄭載嵩疏本,則滿紙張皇,無非訟其父者,而侵斥配享之時,駁正之兩司,不遺餘力,至以誣陷罔極等語,恣加醜詆。臣於其時,忝在言地,論列鄭太和之不合配食,則安得不略陳其曲折,以辯破之乎?當己亥大喪之日,時烈等,首發四種之說,太和,身在上相,依阿兩間,終誤大禮,其意,以爲不用朞年之制,則畏時烈之威,不以國制爲言,則恐日後之不免於重罪,托以時王之禮,以掩其迹,而不覺其情態之彰露無餘矣,此豈忠君愛國者之事也?載嵩之疏曰,時烈之論,太和,揮手斥之云,則是已知朞服之爲貶損,而何無一言以辨斥,反爲此一時彌縫之計耶?往年載嵩避辭中,反發朞則一也之語,欲以蓋其父之愆,而實右時烈之議,眞所謂欲巧反拙者也。若使太和,當其時明言正議曰,孝廟,固爲仁廟之長子,而今此服制,則當用國朝已行之典云爾,則臣等之論,亦何以發哉?今者載嵩,投章申辨,謂其父不遵時烈之論,欲掩國人之視聽矣,雖不足呶呶,而旣被其斥,不可晏然。請命遞斥臣職。答曰,勿辭,退待物論。
獻納李鳳徵啓曰,臣卽伏見右承旨鄭載嵩疏本,則許多說話,無非訟其父者,而仍斥爭論配享時臺官,至謂誣陷罔極,臣不勝駭然也。雖以載嵩所申辨者言之,時烈,旣發四種之說,鄭太和,揮手斥之,則可見心知其貶降也,旣心知其貶降,而不能明辨痛斥之,乃引不當引之國制,以彌縫之,其使三年之制,終不得行,而四種之說,得售於當時者,非太和,其誰也?伊日臣等之論,蓋出於此,則誠一國公共之論,而有不可誣者。今載嵩,張皇投疏,侵斥臺官,以爲眩亂之計,是欲訟其父,而實彰其父之過也,臣不欲與之呶呶,而旣被其斥,亦何可晏然?請命遞斥臣職。答曰,勿辭,退待物論。
持平李湜啓曰,執義金海一,以被鄭載嵩疏斥,引避退待,臣當處置,而第故相臣鄭太和之不合配食,臣從兄前淮陽府使李沃,實首論之,亦在侵攻中,臣何敢可否於其間,處置同僚乎?請命遞斥臣職。答曰,勿辭,退待物論。
掌令柳星三啓曰,請還收李週依前定配之命,請還收金壽興敍用之命事,崔錫鼎亟命遠竄。啓辭竝上同引嫌而退,意外被詆,在我何損?嫌不處置,其勢固然。請執義金海一,持平李湜竝命出仕。答曰,不允。處置事,依啓。
李沆啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
禮曹判書閔熙上疏。大槪,新除守禦之任,萬不敢承當,乞賜遞免,以幸公私事。答曰,省疏具悉卿懇。今玆之命,實循公議,卿其安心勿辭,宜速行公。
兵曹判書上疏。大槪云云。答曰,省疏具悉卿懇。予意已悉於前疏之批,卿之固辭,無乃太過乎?卿其安心勿辭,從速行公,俾無軍旅久曠之弊。
副護軍尹鑴上疏。大槪,伏以臣本草莽之賤士,山澤之行歌爾,其抱咫尺之義,守簞瓢之志者,蓋已半世于玆矣。乃焚芰裂荷,妄許驅馳於白首之年者,竊仰殿下,有不世出之姿。又念今日,爲大有會之機也,其出而復入,去而復來,不避犯前人之戒,招世俗之譏者,意亦非他也。乃今上志,日以玩愒,群工,日以怠敖,大臣之所以引翼者,駸駸乎昏世亂代之事也,殿下之所以施措者,亦非復明君懿辟之爲也。彝倫斁絶,民生塗炭,悠悠萬事,已趍於不振之域,若臣者,身居列卿,職在誦說,不能一有所感通匡拂,張相揚更,以效社稷之域,將不免爲喪身之鄙夫,亡國之大夫而己。此臣所以悼心失圖,追數愆尤,輒露乞骸之請,退伏待放之所,思以將死之日,爲息黥補劓之圖焉爾。王人下臨,敦諭勤懇,而愚騃不敏,衰老且病,不能行不俟駕,仰承德意,益不知措躬之地。伏乞聖慈,察臣心事,矜臣顚沛,亟許骸骨之請。且寢招喚之命,以全君臣終始之賜,不勝幸甚云云。答曰,省疏具悉卿懇。當此國家揑扤,民生瘁困之日,不念共濟之道,望望然出城,若將浼焉,無乃不足與有爲而然耶?心焉慙赧,無以爲喩,卿其安心勿辭,從速入來,毋孤予望。仍傳曰,遣史官傳諭。
敎南漢山城守禦使行判中樞府事閔熙書。王若曰,蓋聞固國之謨,莫要於設險,禦侮之策,惟在於得人。是以,張巡之蔽遮江淮,而唐有再造之績,尹鐸之減損戶口,而趙收三版之功。在古若玆,於今可忽?肆予,業承艱大,戒存綢繆,雖平常無事之時,有暮夜有戒之恤,安得廉頗爲將,幾興拊髀之嘆。朕倚魏公如城,益重建牙之任。矧玆南漢之重鎭,寔惟畿內之要衝。攻守之利全,殆同秦京·函谷,藩屛之勢固,有若金陵·石頭。莊鎖於重門,寧疏備禦之道,專節制於一面,尤難掄選之方。故乃採之輿誦,循諸廟議,予固先定於志,皆曰無踰於卿。惟卿,器偉以淵,德弘而毅。居家而著張仲孝友之行,立朝則有霍光忠厚之風。自在布衣,公輔之屬望,已久,咸稱練達,通才之應物,有餘。惟其左右之俱宜,所以委寄之愈篤,征謀治法,奚但徒事乎繕完?藎臣□□實有頼於緩急。玆授卿以南漢山城守禦使,卿其克體予意,益勵乃心。革弊端而深勤撫綏,嚴師律而益加整頓,美哉寶也。毋謂天險而誰何,委而去之,莫如民和以爲本。念昔丙丁之亂何言哉?顧今疆域之憂,維其棘矣。弋矛弓矢之修,宜急,生聚敎訓之承,寧忘?慮不先定,則無以制勝,物不素具,則無以應卒,予何煩諭?卿必深思。於戱,誦詩讀書,無讓晉中軍之方略,輕裘緩帶,可追羊叔子之雍容。實賴文武之全才,毋負安危之注意。故玆敎示,想宜知悉。知製敎李聃命製進
上在昌德宮。停常參·經筵。
自卯時至午時,日暈。
有政。
丁昌壽,以都摠府言啓曰,今日入直軍士,中日習射,請出標信。傳曰,知道。
又啓曰,假注書睦林一,時無職名,付軍職冠帶常仕,何如?傳曰,允。
吏批,行判書洪宇遠病,參判李堂揆進,參議睦昌明服制,都承旨鄭錀進。以康邃學爲刑曹參議,韓濙爲兵曹正郞,李道一爲直講,李震殷爲工曹佐郞,許垓爲掌樂僉正,李台瑞爲司藝,閔點·慶㝡·金德遠爲承文提調,閔熙爲卜相,吳始大爲廣州府尹,閔熙爲承文都提調,睦來善爲禮曹判書,前縣監金重器,今加通政。
兵批,判書金錫胄上疏,參判金德遠病,參議李秞病,參知權脩進,左副丁昌燾進。以鄭樸爲副護軍,金益勳·李后沆爲司直,睦林一爲副司正。
鄭錀啓曰,新除授廣州府尹吳始大,時無加資之命,何以爲之?傳曰,依例加資。
大司諫閔宗道啓曰,引嫌而退,所執旣正,被詆何嫌?請獻納李鳳徵出仕。答曰,依啓。
閔宗道·李鳳徵啓曰,請還收前領議政金壽興敍用之命,請崔錫鼎亟命遠竄。啓辭上同答曰,勿煩。
執義金海一,掌令柳星三,持平李湜啓曰,請還收李週依前定配之命,請還收金壽興敍用之命,請崔錫鼎,亟命遠竄。啓辭上同答曰,毋庸強聒。
兵曹判書金錫胄上疏。大槪,更陳危懇,乞遞本職事。答曰,省疏具悉卿懇。予意,已悉於前後之批,卿何過辭若是乎?卿其安心勿辭,從速行公。
吏批啓曰,新除授廣州府尹吳始大,時無加資之命,何以爲之?敢稟。傳曰,依例加資。
上在昌德宮。停常參·經筵。
鄭錀,以備邊司言啓曰,廣州,以重鎭,曠官已久,其在軍政民事,俱涉可慮,而當此守禦使遞易之際,尤不無虛疏之弊。新府尹吳始大,令該曹刻期催促下送,何如?答曰,允。
答右參贊李袤疏曰,省疏具悉卿懇。今玆給馬之命,意非偶然,卿其安心,勿辭往來焉。
答判中樞府事許穆箚曰,省箚具悉卿懇。箚中訓誨之語,無非切實,予雖不敏,可不留心而服膺焉?卿其宜速入來,以補予之不逮。仍傳曰,遣史官傳諭。
兪夏益,以漢城府言啓曰,戶籍監董官東部參奉吳夏相呈狀內,病勢猝劇,決難供職,戶籍監董之任,不可一日曠廢云。董監之任,一日爲急,而吳夏相所患,如此,不可等待其差歇。以主簿趙重鼎,改付標以入之意,敢啓。傳曰,知道。
兪夏益,以兵曹言啓曰,武科重試對擧初試,取人之數,前後文書相考,則丙寅年,取三百人,丙子年,取五百人,丙戌·丙申兩年,則各取二百人,從何年試取乎?敢稟。傳曰,依丙寅年試取,可也。
兪夏益,以備邊司言啓曰,行錢事目中,卽今之今字,誤書令字,點下後,始爲覺察,不勝惶恐。原事目中,付標以入,色吏則自本司治罪,而當該郞廳,推考,何如?允。
院啓,金壽興事,崔錫鼎事。措語上同答曰,亟停勿煩。
府啓,李週事,金壽興事,崔錫鼎事。措語上同答曰,毋庸堅執。
右參贊李袤上疏。大槪,乞還收給馬之命,以安微分事。批答見上
判中樞府事許穆箚子。大槪,感激恩私,冒陳所懷事。批答見上
上在昌德宮。停常參·經筵。
李沆啓曰,以各陵內摘奸單子,傳曰,有頉處,察推事,命下矣。宣陵闕直參奉李東根,推考傳旨,旣已捧入,而宣陵殿內半壁,因濕色渝,朱紅龍平床二部,年久色渝,六面懸簾,風雨色渝,英陵殿內三間先佐耳塗裶,暫色渝,六面懸薍簾中,東狹三浮,風雨色渝等處,則令該曹,趁卽修改事分付,而此等有頉處,當該陵官,不卽報該曹修改,如是執頉,極爲非矣。宣陵·英陵參奉,竝爲推考,何如?允。
丁昌燾啓曰,知義禁睦來善,牌招不進矣。傳曰,更爲牌招。
藥房都提調許積,提調金錫胄,副提調鄭錀啓曰,伏未審數日內,聖體,若何?寢睡水刺,如前一樣乎?前入加味四君子湯,已盡於昨日,五貼加劑以入,宜當,臣等,不任區區之慮,敢來問安。答曰,知道。氣候無事,水刺如前一樣矣。
丁昌燾啓曰,事變假注書姜相周,身病猝重,不得仕進,今姑改差,他注書差出,使之察任,何如?允。
以金夢陽爲事變假注書。
鄭錀,以承文院官員,以都提調意啓曰,今觀陳慰使狀啓,則皇太子陳慰箋文中,第四句鏡奩奩字,果是違廉。此則宜改以奩鏡,祭文中,云胡之胡字,祭物中胡桃之胡字,俱是常時諱避之字,而未及覺察,不勝惶恐。云胡,改以云何,胡桃,改以核桃,宜當。故元文書中,付標以入,箋文及副本中,令行中寫字官,以此善爲擦改齎去之意,敢啓。傳曰,知道。
長淵府使李東老上疏。傳曰,下該司。
丁昌燾啓曰,兵曹判書金錫胄,來詣請對矣。傳曰,引見。
鄭錀啓曰,內醫院官員,以都提調意啓曰,今此慶尙道,來四月令,靑大竹,比前尤爲瘦細,無以取瀝,事甚可駭。當該封進官,從重推考,本道監司,亦難免不能檢飭之失,推考,何如?允。
兵曹判書金錫胄請對時,知義禁睦來善,同義禁沈榟,牌招開坐,同參議啓事,榻前定奪。
李沆,以兵曹言啓曰,令此重試對擧武科庭試初試·重試初試吉日,令日官推擇,則庭試初試,八月初六日爲吉,重試初試,八月二十八日爲吉云。以此兩日,分兩所設行之意,知委京外,何如?允。
院前啓,金壽興事,崔錫鼎事。措語上同答曰,毋庸瀆擾。
府前啓,李週事,金壽興事,崔錫鼎事。措語上同答曰,毋庸瀆擾。
巳時,上御寶慶堂。兵曹判書請對入侍時,左副承旨丁昌燾,假注書睦林一,記事官安如岳·柳世鳴入侍。錫胄曰,久未入診,上候,何如?上曰,無事。錫胄曰,昨日,始點閱御營軍兵,則有所陳達之事矣。御營新設之時,不論某役某色,惟擇其皆熟砲藝者而囑之,前定軍役,則竝皆頉下。當初設立之意,旣重且大,亂後孝宗朝丙申間,事面漸重,至於戶首被抄之類,則雖忠贊忠翊之役,亦皆許除,保人之未充定者,一一充定,幾無空戶矣。頃日司饔提調,以匠人子枝,定他役事,還充本役事,陳達於榻前,分付列邑,大行推刷。故御營軍戶保中,匠人子枝,竝皆還推,而決不可出給,依先朝定奪,仍屬本營之意,分付諸道施行,以重京輦宿衞之地,何如?上曰,依爲之。錫胄曰,內局,新有造鍼之事,鍼醫鄭斯玄,主幹其役,匠人,不過粗鍊,而至於造作稜銳,實出斯玄之手。斯玄,甲寅所造,至於八百,今番,則多至一千七百,而諸醫處,皆已分給。斯玄晝夜監造之功,似當有激勸之道矣。上曰,相當職除授,可也。昌燾曰,臣曾按海西時,諳練長淵·載寧兩邑,以各衞門屯田甚多之故,俱有痼弊,將不成貌樣,而適當遞歸,未及啓聞矣。卽者長淵府使李東老,陳弊上疏,旣已下備局,載寧,亦當一體變通,令本道監司,啓聞稟處,何如?上曰,令本道監司,詳査啓聞,可也。錫胄曰,禁府所囚李沃·柳命天等所援之人,連續捧招以入,而其中,多有遠在者,故囚係屢日,未及處斷矣。曺挺宇及平安道査啓,旣已入來,今當議啓,而其中李沃之抵宋時烈書札一款,李師顔放送議啓之時,已盡陳達,而其書之眞是李沃手跡,雖明白無疑,人之言窮,不無意外之事。沃如不服,事實難處,故臣於庭試唱榜之日,諸宰所會之處,出示李沃庚戌三月所書之札,則皆曰無疑矣。然士夫間互相搆捏,則議啓之時,禁府堂上,不可不齊會,臣與鄭鎰,則終始參坐,而知事睦來善,新除授禮曹判書,未及肅謝,同知事沈榟,鍼灸未出仕,而所患不至大段云。今日藥房問安,欲爲開坐議啓,竝牌招同參,何如?上曰,命招開坐,可也。仍下敎曰,李浡之疏,爲其兄伸冤云,而此是士夫間所無之事,殊甚駭異矣。錫胄曰,此事根抵,初因命天塞沃副學之望而發也。其間雖有許多說話,命天所執,則以沃之抵諱時烈處致書之事,故姑爲補外,使之省愆,而沃則,以補外爲冤云矣。上曰,此獄,漸至蔓延矣。錫胄曰,非係國家之事,雖至蔓延,似涉不關矣。丁昌燾曰,淸朝之羞,莫大於此矣。錫胄〈曰〉,今日議啓時,李沃書札,欲爲粘付以上,以備睿覽,而事體煩瀆,有所不敢矣。沃,曾有書上屛風之事,且爲承旨多書判付,一經睿覽,則可以下燭矣。上曰,今朝各陵摘奸時,闕直參奉推考傳旨,下于憲府矣。更思之,則陵寢事體重大,何以處之耶?昌燾曰,例以行公推考書入,而或有禁推之時矣。上曰,傳旨還入。以下缺遂罷出。
上在昌德宮。停常參·經筵。
自卯時至巳時,日暈。
下直,密陽府使李嵇,黃州判官朴元度,新溪縣令安烒。
丁昌燾,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
又啓曰,事變假注書金夢陽,時無職名,依例付軍職,冠帶常仕,何如?傳曰,允。
以右承旨鄭載嵩辭狀,傳曰,調理上來事,下諭。
兪夏益,以備邊司言啓曰,卽接譯官手本,則副勅使禮單烏騮馬,自平山以後,路熱漸盛,幾至閉明,決不可前進云。以此病馬,仍令牽去,則必有顚仆之患,本道私馬中,如有色好禾少,可入於彼眼者,則宜先貿送後,自司僕寺,當輸送價本,而若無可合私馬,則驛馬中,極擇,俾趁未越江前,代送之意,星火擧行,以此分付於平安監司處,何如?傳曰,允。
丁昌燾啓曰,以備邊司草記,傳曰,勅行越江已久,而禮單領去譯官,何往而今始來呈耶?問啓事,命下矣。招問備局郞廳及戶曹該吏,則今番勅行,都監禮單,依甲寅年例,使之傳給於牛家庄云。故今月十八日,禮單領去譯官,與進香副使之行,一時出去矣,禮單馬,中路得病,不得牽去,故譯官手本,今午,始爲來到備局,有此回啓矣,敢啓。傳曰,知道。
持平李湜啓曰,頃日駙馬家婢子,犯禁,本府吏,執之,駙馬之子,怒其禁吏,而擅自杖之,事極可駭,故自本府,笞其宮奴矣。今聞物議,以爲私家之杖禁吏,實前古所未有之事,而本府之緩治宮奴,大失臺體云,臣亦何可晏然仍冒?請命遞斥臣職。答曰,勿辭,退待物論。
大司憲吳挺緯啓曰,頃者城上所,以駙馬之子,擅杖禁吏事,言於諸僚會坐處,臣以爲私門之杖禁吏,實爲驚駭,而寡居公主家事,不必深究,只治罪首奴,宜當云矣。卽伏見同僚避嫌,物議,以緩治爲非,緩治之責,臣實當之,何可晏然仍冒?請命遞斥臣職。答曰,勿辭,退待物論。
掌令柳星三啓曰,頃日寅平尉家婢,犯禁被捉,駙馬之子,捉致禁吏,至於重杖,事極驚駭,自本府,笞罪宮奴矣。今聞物議,皆以緩治爲非,同僚以此引避,臣何敢晏然仍冒?請命遞斥臣職。答曰,勿辭,退待物論。
執義金海一啓曰,頃日臣與同僚,齊會臺廳城上所,言及駙馬家私杖禁吏之事,僚議,皆以爲宮家首奴,不可不重治,卽令囚禁矣。厥後下吏來言,已爲治罪放送云,故泛然聞知而己。今者同僚,以緩治見非,引嫌,臣何可晏然?請命遞斥臣職。答曰,勿辭,退待物論。
大司諫閔宗道啓曰,金壽興事,崔錫鼎事。措語上同法府之體,甚尊,設禁之意,且重,而今此駙馬之子,發怒於婢,使之被執,乃敢不有國法,擅杖禁吏,其驕橫之習,誠極可駭。此而不治,後弊難防,請當該駙馬之子,令攸司囚禁科罪。竝引嫌而退。擅杖禁吏,自有其罪,而治止笞奴,未免失法。請持平李湜,大司憲吳挺緯,掌令柳星三,執義金海一,竝命遞差。答曰,不允。駙馬之子囚禁事,予實駭異也。法府之體,雖曰甚尊,公主,乃王室之至親,體面亦甚尊貴。且杖其禁吏,必有所以緣,而非其自擅之事也。憲府,旣治宮奴,則足懲其失矣,今乃復起深刻之論,至請囚禁科罪,古人所謂忌器之意,果安在哉?更勿煩瀆。遞差事,依啓。
上在昌德宮。停常參·經筵。
下直,豆毛浦萬戶趙世弼。
自卯時至午時,日暈。
有政。
李沆啓曰,大司憲執義一員未差,持平一員未差,掌令宋挺濂未肅拜,持平裵正徽在外。今日以監察茶時之意,敢啓。傳曰,知道。
鄭錀啓曰,吏曹郞廳來言,臺諫有闕,政事,何以爲之?傳曰,當日爲之。
丁昌燾,以都摠府言啓曰,都摠管睦來善,除標信,義禁府坐起進去之意,敢啓。傳曰,知道。
又以兵曹言啓曰,今日將官朔試射時,闕內入直訓鍊都監把摠·哨軍等,依前日榻前定奪,以他員代直出射之意,敢啓。傳曰,知道。
假注書睦林一受由,代以洪萬遂爲假注書。
吏批,行判書洪宇遠呈辭受由,參判李堂揆進,參議睦昌明服制,都承旨鄭錀進。
吏批啓曰,慶尙都事宋光淵呈狀內,所患之病,迄今十年,鍼藥技窮,沐浴無效,斯速入啓處置云。宋光淵病勢,雖未知輕重之何如而前後除拜,一不出肅,事甚未便。罷黜,何如?傳曰,允。
以尹鑴爲大司憲,朴廷薛爲執義。以左參贊望單子,傳曰,加望。以具崟爲掌令,朴慶後爲注書,趙祉錫爲持平,閔就道爲副校理,趙宗著爲副修撰,權歆爲兵曹佐郞,李志永爲典籍,李弘廸爲直講,朴壽彪爲巨濟縣令,曺孝昌爲分差中學敎授,尹義濟爲分差東學敎授,金儁相爲分差西學敎授,韓范濟爲南學訓導。
傳于鄭錀曰,司直趙珩,敍用已久,而一不擧論於備擬,是何故也?
鄭錀啓曰,問于政官,則趙珩,當仁宣王后國恤初喪,身爲禮曹判書,大王大妃服制,以朞年磨鍊後,改以大功,大禮釐正之後,以此被罪,故敍命雖下,而不得擬望云矣,敢啓。傳曰,知道。
傳曰,司直趙珩,左參贊除授。
兵批,行判書金錫胄禁府坐起進,參判金德遠朔試射坐起進,參議李秞進,參知權脩受由在外,左副丁昌燾進。
以吳挺緯爲副護軍,金海一·柳星三爲副護軍,李湜爲副司直,金夢陽爲副司正。
鄭錀啓曰,新除授注書朴慶後以覲親事,往在全羅道南平縣,請斯速乘馹上來事,下諭。傳曰,知道。
又啓曰,注書朴慶後,上來間,假注書李泰龜,姑令仍察,何如?傳曰,允。
又以禮曹言啓曰,發遣本曹郞廳,昌陵·恭陵·順陵·禧陵·孝陵抽栍摘奸,則入直參奉及守護軍等,竝無頉云,敢啓。傳曰,知道。
又啓曰,政院·玉堂,有陳達事,請對矣。傳曰,引見。
丁昌燾,以御營廳言啓曰,本廳十三番後部後司別左司屬,忠淸道七哨,江原道三哨,合十哨軍兵,及京案各差備軍,逢點實數,二千八名。黃海道別馬隊四十四名,已爲整齊,來月初一日,與十二番遞番後,舊軍放送之意,敢啓。傳曰,知道。
又以御營廳言啓曰,今此十二番軍兵及十三番別馬隊·別破陣等,射砲用釰試才賞格,從分數多寡,以本廳所儲木綿,面給後,別單書入之意,敢啓。傳曰,知道。
大司諫閔宗道,獻納李鳳徵啓曰,本院之昨請駙馬子囚禁科罪者,實爲尊朝廷而正紀綱,非不知公主之尊貴地絶也。府吏雖微,旣持禁牌,則卽是朝綱之所寓也,非憲府之私人也。雖王子駙馬,猶不可擅杖,況其子弟者,何敢乃爾?聞其諉之於妻家之奴,而考其紙牌,則實不然也。設令公主敎其子杖之,其子,非童騃無識之人,則所當苦諫而止之,俾歸無過之地,而今乃不然,以一儒生之身,而敢爲此驕橫之事,瞻聆所及,孰不寒心?憲府之略施笞罰,殊有歉於蕫宣之格殺蒼頭,本院之啓,在所不已,而聖明,不惟不允,反以駭異深刻,責臣等,臣等之惑,至此而滋甚焉。臺諫,爲人君耳目,主一時是非,則聖明,但當以偸惰,戒臣等,而不當以深刻,咎之駭異目之也。然臣之誠意淺薄,猝承未安之敎,何可晏然仍冒?請命遞斥臣職。答曰,觀此避辭,予以爲不然也。笞罰禁吏,旣出於寡居公主家,而憲府,徒聽禁吏之言,直爲囚治宮奴,已失臺體矣。本院,繼論囚禁駙馬子,欲爲竝治其奴主,此果非駭異深刻者乎?今若科罪,則禁吏,徒知有法府之爲重,不知有公主之尊貴,其驕橫作拿之習,自此而始矣。至於有歉於董宣之格殺蒼頭云者,尤未可曉也。勿辭。
院前啓,請還收金壽興敍用之命,請崔錫鼎亟命遠竄,請當該駙馬之子,令攸司囚禁科罪。措辭上同竝避嫌而退。執法之論,實得臺體,未安之敎,何必爲嫌?請大司諫閔宗道,獻納李湜,竝命出仕。答曰,不允。處置事,依啓。
前判中樞府事閔熙辭疏。入啓。答曰,省疏具悉卿懇。卿之德望,實合輔弼之任,卿其安心勿辭,速出論道,以副予望。仍傳曰,遣史官傳諭。
申時,上御宣政殿西邊別堂,政院·玉堂引見時,都承旨鄭錀,左承旨李溟翼,右副承旨丁昌燾,副應敎李聃命,修撰睦林儒,假注書李泰龜,記事官安如岳·柳世鳴入侍。錀曰,今日政廳,有趙珩收用之備忘,故臣問于政官,以其所言而達之矣。及到政院,見其時日記冊,則其時辭說,有足喪心者,故有此請對之擧矣。以言語陳達,恐有未詳之患,故其時草記及備忘記,謄來,以備睿覽矣。上曰,讀之,可也。錀,讀奏之。聃命曰,殿下,以趙珩之罪爲何如?以先王寬大之德,而猶不假貸,至命拿鞫嚴問,趙珩之罪,實在於先王十行之敎矣,臣請詳達之。己亥服制朞年,實主古禮之庶子朞,而猶以國制爲諉矣。至甲寅仁宣王后大喪時,禮官,初以長子婦朞服,磨鍊,改以衆子服,改付標,而典禮之紊,尤大彰著。其時禮判趙珩,參判金益炅,參議洪桎國也。趙珩,雖與宋時烈之自主張,有異,而附托承奉,終亂邦禮之罪,誠有難恕,其旋蒙放釋,收敍西樞於趙珩,已極幸矣,左參贊之除,實群情之萬萬不料也。上曰,先王釐正典禮之日,予嘗朝夕侍側。其時事,無不記之理,但趙珩,非自主張者,特畏時烈之勢,有此改付標之事,故予以爲從異於首,而用之耳。聃命曰,聖意雖如此,此又不然。若論其罪,則首從,固有別矣,而至於任用,則首從無異,豈宜以畏威屈己,忘君負國之徒,用之哉?上曰,予若以時烈,爲不當安置,以賓廳諸臣,爲無罪,則臣下爭之,可也。趙珩,則不然,不必爭也。昌燾曰,賓廳諸臣,則視趙珩,反輕矣。溟翼曰,丁昌燾之言,不然矣,賓廳諸臣之罪,豈輕於珩哉?上曰,用一趙珩,何憂於禮論之復誤耶?諸臣曰,不然。珩之罪,有關邦禮,而今若用之,則誤禮之臣,必自此進,正禮之臣,必自此退矣。上曰,一趙珩之用,何至於誤禮之臣進,而正禮之臣退耶?昌燾曰,不然。一君子退,衆君子退,一小人進,衆小人進,趙珩用,則前日正禮之臣,必望望然去。上曰,諸臣之言,如此,予亦知之,而但旣除旋寢,不可,故不允矣。聃命曰,小臣前後進講,每於古人改過從善之處,未嘗不三復開陳矣。雖微細事,有累於聖德,爲害於治道,則必改之,況此禮論之明不明,爲何等重事乎?殿下,旣知其過擧,而猶以旋改,爲難,實非群下所期待於聖明者也。請勿留難,亟收成命。錀曰,臣犬馬之年,已滿七十,歷事三朝,國恩罔極,目見今日之過擧,如是力爭,而尙不得允從之命,如不得請,則小臣,不敢退去矣。上曰,諸臣之言,若是縷縷,趙珩左參贊還收,可也。諸臣,皆謝而退。
上在昌德宮。停常參·經筵。
李沆啓曰,寧海定配罪人李翔,誣公議,當初投畀,亦是寬典,雖經大霈,斷不可容議,而今見慶尙道放未放啓本,則敢以李翔,混入於稟秩之中,事之可駭,莫此爲甚。請慶尙監司李端錫推考。傳曰,允。
鄭錀啓曰,假注書洪萬遂,時無職名,付軍職,冠帶常仕,何如?傳曰,允。
鄭錀,以弘文館言啓曰,新除授副修撰趙宗著,時在京畿廣州地,斯速乘馹上來事,下諭。傳曰,知道。
丁昌燾,以兵曹言啓曰,今日宣傳官各廳將官等朔試射時,訓鍊都監哨官李碩華·李昌宗,武臣兼宣傳官朴燂等,未滿四中,依例汰去,何如?傳曰,允。
副應敎李聃命,校理南益熏,副修撰睦林儒等箚子。大槪,敢陳所懷,以備睿覽事。答曰,省箚具悉。縷縷陳啓之語,誠深切實,可不留心而體念焉,箚末事,予當自量筋力,而講諭焉。
府前啓,李週事,金壽興事,崔錫鼎事。措辭上同新除授執義朴廷薛,時在慶尙道醴泉地,請斯速乘馹上來事,下諭。答曰,不允。下諭事,依啓。
判中樞府事許穆箚子。大槪,敢辭月廩事。答曰,省箚具悉卿懇。月送庖廩,意非偶然,卿其安心,勿辭領受焉。郞廳朴奎壽校正。郞廳李賢汲書。
上在昌德宮。停常參·經筵。
下直,廣州府尹吳始大。
謝恩,同知申晸,修撰金聲久,兵曹佐郞南垕·權歆,巨濟縣令朴壽彪。
右議政閔熙上疏。大槪,微誠未格,反承溫批,益切惶悚。更陳危悃,冀蒙鐫改事。入啓。答曰,省疏具悉卿懇。已悉予意於前疏之批,復何多誥?卿其安心,更勿固辭,從速行公,以副上下之望。仍傳曰,遣史官傳諭。
傳曰,史官一員待命,騎馬三匹立之。
府前啓,李週事,金壽興事,崔錫鼎事。答曰,亟停勿煩。
判府事許穆箚子。大槪,更申前懇,力辭月廩事。
弘文館啓曰,新除授副修撰趙宗著,時在京畿廣州地,經筵入番事緊,請斯速乘馹上來事,下諭。傳曰,知道。
上在昌德宮。停常參·經筵。
下直,旌義縣監李萬枝,幕嶺萬戶金大成。
謝恩,掌令具崟,典籍金儁相,學正金世衡。
兩慈殿·中殿,藥房問安。答曰,知道。
藥房啓曰,西風連吹,夜氣凄冷,伏未審此時,聖體,若何,寢睡·水刺,與前一樣乎?前入加味四君子湯,已盡於昨日,五貼加劑以入,宜當,臣等,不任區區之慮,敢來問安。答曰,知道。近日淒風連吹,雨意邈然,言念民事,其爲悶迫,可勝云喩?氣候則一樣矣。
政院啓曰,卽伏見全羅道罪囚放未放回啓判付,有靈巖遠竄罪人金壽恒量移之敎,臣等竊不勝愕然之至。壽恒之罪狀,昭載於啓本,業已聖上之所洞燭,今不必覶縷,而壽恒,以賓廳議禮之臣,蓄憾於罪魁之投畀,至引漢元之昏弱,比之於先王,又爲不忍聞不忍言之說,加之於聖朝,其脅持君父,傾陷朝廷之計,可勝痛哉?雖經大霈,斷不可容貸,而今此量移之命,遽出於千萬意慮之所不及,竊恐王言一播,以致中外之駭惑,而壞禮死黨之徒,將無所懲艾也。臣等,職在出納之地,區區所懷,不得不仰達,蓋欲自附於古人封還之義也。伏願聖明,亟加三思,還收金壽恒量移之命。答曰,觀此啓辭,予未可曉也。金壽恒,雖有負犯,竄謫遠地,今已累年,中道量移,亦非全釋,則爾等還收之請,不亦太過乎?勿煩。
備忘記,今下弓矢,幕嶺萬戶金大成,給送。
戶曹啓曰,判中樞府事許穆,今四月朔月廩,依例輸送,則以爲方在陳箚中,辭而不受,何以爲之?敢稟。傳曰,更令倉官輸送。
政院啓曰,右承旨鄭載嵩在外,左承旨李溟翼,左副承旨丁昌燾,今日俱不仕進,出納之際,事多苟簡,左承旨李溟翼,左副承旨丁昌燾,竝卽牌招察任,何如?傳曰,依啓。右承旨鄭載嵩,疏批已下之後,今旣累日,而尙不肅謝,殊涉未安,趁卽行公事,下諭。
府前啓,李週事,金壽興事,崔錫鼎事。啓辭上同卽伏見金吾回啓判付,有靈巖遠竄罪人金壽恒量移之命,臣不任駭然之至。壽恒所坐,何等大罪?誣逼君父,搆間兩宮,陷辱朝紳,交亂國家,當初遠配,實出於聖明深惡痛絶之意,則不待一二談,聖明已洞燭無餘矣。雖十經大霈,決不可原恕,而不料量移之敎,特降於該府獻讞之際,何聖明用法之無終,而討惡之不嚴哉?伏聞答政院之批曰,竄配,今已屢年,量移,亦非全釋,臣竊以爲不然也。夫以累年而或移或釋者,乃微眚薄罰之謂也,非如壽恒之謂,不知聖明,何所惜於此人,而必欲減其律,輕其罪,曲爲之地哉?循是以往,則忘君死黨之輩,將無所畏戢,而國是日益非,禮論日益壞,豈不大可寒心哉?請還收金壽恒量移之命。答曰,不允。金壽恒罪犯,予非不知,而編配已久,累經赦宥,而今玆量移,與全釋有異,勿爲煩論。
義禁府啓曰,罪人金壽恒量移事,判下,而臺諫,方以還收論啓,配所單子,不得捧入之意,敢啓。傳曰,知道。
禮曹啓曰,丙辰年四學考講入格,幼學崔繪等四人,及製述入格,幼學李景明等十六人,依前例直赴監試覆試,何如?啓依允。
忠淸監司書目,公州呈,以行知中樞李尙眞,病重上去不得事。啓。傳曰,卿其安心勿辭,調理上來事,回諭。
上在昌德宮。停常參·經筵。
李泰龜改差,代以南致熏,爲假注書。
引見時,大司諫閔宗道啓曰,金壽興事。上曰,依啓。又啓曰,崔錫鼎事。上曰,觀其上疏,非以宋時烈議禮爲是,遠竄則太過,削奪官爵,門外黜送。又啓曰,當該駙馬之子,令攸司囚禁科罪。上曰,不允。又啓曰,金壽恒量移之命,忽下於金吾獻讞之外,臣等,相顧錯愕,竊未曉聖意之所在也。壽恒,當聖明嗣服之初,不思古人追報之義,徒懷怨懟之心,欲售疑亂之計,誣聖聽以不韙之名,陷廷紳於罔測之地,造意之陰巧,遣辭之深刻,自有君臣以來,未之前聞,跡其負犯,投卑猶輕,當時聖敎,可謂痛迫,而不意今者,乃命移配近地,未知壽恒,有何一毫可恕之端,而殿下,曲加寬假,至於此哉?輿情共憤,王法難撓。請還收金壽恒量移之命。上曰,已諭於昨日憲府之批矣。壽恒竄謫,今至四年,量移與全釋,有異,不允。又啓曰,自夫先大王釐正大禮以後,忘君死黨之徒,非不踵相接也,至於形諸章奏,左袒時烈之議者,未有如南二星之肆無忌也,以先王寬大之德,猶不容而置之,卽施雷威,連投南陲,卽此而可知二星負犯,罪在罔赦。頃者量移之擧,已失懲惡之義,而今日放還之命,又出於該府獻讞之外,凡在聽聞,孰不駭惑?王法至嚴,公議難遏。請還收南二星放釋之命。上曰,典禮釐正之後,紛紜投疏,伸救時烈,誠可惡矣。二星,則與當初誤者,有異,故今因大霈而放釋矣,不允。
掌令宋挺濂啓曰,李週事。上曰,不允。又啓曰,崔錫鼎事。上曰,削黜之典,足懲其罪,勿煩。又啓曰,金壽恒量移之命,還收事。措辭上同上曰,已諭於陳院之批矣,不允。前啓,請還收金壽興敍用之命事,停啓。以上朝報引見時,備邊司啓曰,本司堂上見存之員,雖不爲不多,各牽事故,每每開坐之時,或未備員,殊涉苟簡。行副護軍閔點,提調差下,使之察任,何如?答曰,允。柳赫然啓曰,大興山城,今纔創設,器械未備。軍器寺鳥銃一千柄,長片箭各一千部,筒兒五百部,本寺文書中,以大興山城移上,置簿,何如?上曰,依爲之。赫然曰,訓局所用黑角,戶曹,每年例送六十桷矣。辛亥裁減之後,只送三十桷,而今年所送亦依辛亥所減之數,造弓不多,苟簡莫甚,例送六十桷,復舊取用,何如?戶判吳始壽曰,本曹所儲黑角,數亦不敷,勢將隨得輸送矣。上曰,依爲之。近見內弓房所納黑角,體甚小,申飭東萊府使,各別擇捧,可也。領議政許積啓曰,大興山城有僧將學善爲名者,凡事皆爲主管,官舍營繕,亦皆看檢,其功勞甚多,合有酬賞之典。空名通政帖一丈,許給,何如?上曰,通政帖,以賞塡給,可也。又啓曰,釜鼎,乃山城要用之器,而措備甚難,平山居崔彦京者,以釜四十·鼎四十,自備輸納於山城,不無激勸之道。加設僉知帖一丈,特爲賞給,何如?上曰,依爲之。兵曹判書金錫胄啓曰,忠淸監司李德周,以鴻山出身崔淳,於辛亥大飢之歲,出租一千三十七石,私自作粥,賑救窮民,今又納米五十石,各別論賞之道,馳啓,自備邊司覆啓,以邊將除授差下矣。崔淳,以此呈狀于本曹,臣招見其人,則年已六十,難任邊將,以加設僉知,論賞,何如?上曰,年老之人,必不堪邊將之任,以加設僉知,論賞,可也。又啓曰,京畿宣惠廳所納收米,上年秋等,旣減五千石,今春所減,又至七千石,廳儲匱竭,今朔應下之數,無以充數。自前如此之時,則或有朝廷給江都之米,今亦限七八千石,移用,何如?許積曰,卽今事勢,誠如兵判所達,不可不先給五千石,以爲繼用之地矣。赫然曰,江都儲峙,反爲軍餉,而每每移用,不爲充數,事甚可慮矣。上曰,五千石,依所陳移用,而追後料理充數,可也。積曰,光海朝日記謄出分藏事,曾以待秋擧行之意,定奪矣。近因上候未寧,未遑更稟,尙此遷延,今則正宜始役。依當初定奪,分付擧行,何如?上曰,依前定奪擧行,可也。禮曹判書睦來善啓曰,貞陵主山脈頭傷缺處,以本曹參判奉審後書啓,觀之,則役處,極其浩大,當此農節,似難始役,而陵寢事重,何以爲之?上曰,事勢如此,則待秋更稟,可也。又啓曰,得接寧陵參奉所報,則大王陵上武石石目上弦,微生罅隙云。雖不至大段,而陵上石物,有頉,事係重大,似當奉審後稟處矣。許積曰,內摘奸及畿伯奉審時,皆不執頉,則其罅隙之不至大段,可知也。姑觀後日,如何?上曰,生隙處,不至大段,則觀勢爲之,可也。戶判吳始壽啓曰,魚物廛基址,在於士夫家里門前,故士夫家豪奴悍僕,多入於前中,每有藉勢不法之事,三司風聞推捉,則投匿於士夫行廊,本前之人,以此受弊,罔有紀極。頃因本前人擊錚,刑曹,許令分作兩前,自是以後,稱以南北前,南市則移設於廣通橋南邊,北市,則仍設舊基,互相分爭之事,有不可勝言者,事之可駭,莫甚於此。南市移設者,至於一百四十餘人之多,北市仍留者,不過士夫家奴僕,招集若干新屬者而已。所當從其情願,合設於舊基,而因一士夫家奴僕之橫挐,致令市廛,不存於舊基,有傷國體,不可不合爲一前,仍設於舊基而分設,已成啓下公事,自下不敢擅便,敢此仰達矣。許積曰,自國初劃給之市廛,刑曹之許令分設於南北,殊甚不當。使之卽爲合設於舊基,而此後橫拿之士夫家奴,隨現痛治,似可矣。上曰,久遠市廛,分設於南北,果爲不當。使之劃卽合設於舊基,而士夫家首倡作拿之奴僕,爲先令該曹,嚴刑重處,此後如有復踵前習之弊,則家長,亦難免禁戢不能之罪,以此嚴飭,可也。以上謄錄
上在昌德宮。停常參·經筵。
辰時申時,日暈。
李沆啓曰,吏曹郞廳來言,承旨有闕,政事,何以爲之?敢稟。傳曰,明日爲之。
傳曰,史官一員待命,騎馬三匹立之。
府院前啓,大祭齋戒,今日姑停。
政院啓曰,前校理崔錫鼎削黜事,命下,而臺諫,方以遠竄論啓,削黜傳旨,不得捧入之意,敢啓。傳曰,知道。
上在昌德宮。停常參·經筵。
以備忘記,傳于政院曰,入番內官李弼亮,當爲莫重公事,誤踏啓字,從重推考。
以吳尙游爲假注書。
有政。
府前啓,請還收李週依前定配之命,請崔錫鼎,亟命遠竄,請還收金壽恒量移之命。答曰,亟停勿煩。
院前啓,請崔錫鼎,亟命遠竄,請當該駙馬之子,令攸司囚禁科罪,請還收金壽恒量移之命,請還收南二星放釋之命。措辭上同答曰,亟停勿煩。
吏批,判書洪宇遠進,參判李堂揆進,參議睦昌明,都承旨鄭錀進。
以鄭維岳爲左承旨,吳始□爲□□□,李宏爲兵曹正郞,尹義濟爲兵曹佐郞,陳再昌爲德源府使,李弘迪爲順川郡守。□□□爲□□寺正,鄭泰邦爲顯陵參奉,林宏儒爲厚陵參奉,□□□爲宣陵參奉,朴重徽爲社稷參奉,李文潑爲□□參奉,權是經爲慶尙都事,金儁相爲兵曹佐郞,李寅賓爲禮曹佐郞,尹漪爲禁府都事,睦林儒爲弘文館校理,姜碩耉爲宗簿寺正,金海一爲司成,李思永分差東學敎授。
兵批,參知權脩進,右副承旨丁昌燾進。
右議政閔熙上疏。大槪,更瀝肝血,畢陳危悃,乞賜鐫改,以幸公私事。答曰,省疏具悉卿懇。已悉予意於前後之批,卿之撝謙,何至於此哉?卿其須體至意,安心勿辭,速出論道,以副朝野之望。仍傳曰,遣史官,傳諭。
江華留守李觀徵辭疏。入啓。答曰,爾其勿辭,調理察職。
上在昌德宮。停常參·經筵。
文定王后忌辰齋戒。
丁昌燾啓曰,假注書吳尙游,時無職名,付軍職冠帶常仕,何如?傳曰,允。
上在昌德宮。停常參·經筵。
文定王后忌辰。
未時申時,日暈。
藥房都提調許積,副提調金錀啓曰,久旱之餘,炎熱比甚,伏未審此時,聖體若何,寢睡·水刺,與前一樣乎?前入四君子湯,已盡於昨日,五貼,今又改劑以入,宜當,臣等,不任區區之慮,敢來問安。答曰,知道。氣候·水刺·寢睡,與前一樣矣。
政院啓曰,來十一日,文臣殿講日次,取稟。何以爲之?傳曰,爲之。
謝恩,右議政閔熙。
判府事許穆箚子。大槪,論禁府按獄不公事。答曰,省箚具悉。卿之有懷悉陳,予非不知爲國之誠,而至於李沃·柳命天等獄事,是非曲直,已露於諸人之所供,而旣已從輕重酌處,則別無大段可辨之事,更爲究問,徒傷事體,終無所益,卿其諒哉。
上在昌德宮。停常參·經筵。
未時,日暈。
李沆,以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
又以備邊司言啓曰,新除授平安兵使尹以濟,以身病甚重,決難赴任之意,累次呈狀於本司,而當初擇擬,意實有在,故每以調理赴任,論題矣,今又呈狀,所患一向無減云。西閫重任,曠務可慮,尹以濟,今姑遞差,何如?傳曰,允。又啓曰,卽者忠淸都事趙根,來呈辭疏,有曰,臣少事宋時烈,雖無學而得之者,稱師稱生,義則定矣。又曰,臣以罪人門徒,法宜廢錮,何其言之肆然無忌憚,至於此極也?噫,人有秉彝,無不知君臣義重,而獨根,知有師生,不知有君臣,終不欲立殿下之朝,此輩之習,不亦可駭之甚乎?且李沃之事,醜詆老成諸臣,不遺餘力,顯有傾陷朝廷,眩惑天聽之意,其爲回譎,誠不忍正視也。根,以時烈之私人,時烈被罪,已過累年,而終無一言半辭,及至今日,乘時闖發,欲售傾軋之計,其陰巧不正之態,尤可怕也。外官辭職,舊無此例,伊日在院同僚,宜其援例不捧,而今根,又以遮遏壅蔽等語,侵攻本院,罔有紀極,本院,亦不可一向退却。此疏捧入乎?敢稟。傳曰,如此不正之疏,不必捧入,外官辭職,亦甚猥濫,勿爲捧入。
假注書受由,代李蓍晩差下。
掌令宋挺濂啓曰,贓法不嚴,則生民受其殃,赦令不審,則小人無所懼,可不愼哉?今此罪人李週,貪汚之狀,向者臺啓,已詳論列,臣不必更贅也。殿下旣允臺啓之後,所當嚴刑正罪,而囚繫累朔,一不施刑,今因頒赦之擧,有依前定配之命,於週,則誠幸矣,殿下,獨不念三尺之至嚴乎?臣伏見赦令,贓汚強竊,不在當宥之科,此祖宗朝所以嚴贓法而審赦令者也。今週之犯負,若此,而遽下編配之命,不亦乖於祖宗之常典乎?請還收李週依前定配之命,亟令該府,各別嚴刑按罪,以礪贓汚之吏。自夫大禮釐正,罪魁之迸出之後,其徒之失意怨懟者,猶倡邪說,換面迭出,不畏王章,敢撓國是,鬼幻蜮怪,殆無所不至矣。今者崔錫鼎,乃敢張皇投疏,爲時烈·壽興等極力訟冤,肆然請釋,何其言之無嚴也?夫時烈所坐,何等罪名?倡爲體不正庶子之說,證之,以檀弓免,子游衰,不以宗嫡之統,歸之孝廟,其爲貶損,孰有大於此乎?使時烈,至今偃息於覆載之間,是亦朝家之失刑,錫鼎,乃以搆成極罪殺賢士等語,敢爲伸救之計耶?若夫壽恒,懷憾於黨魁之被罪,蓄恨於異己之進用,急於陷人,罔念誣及聖躬,乃以不忍聞之說,恣意搆捏,戚我兩宮慈愛之至情,原其心跡,何所不忍,竄逐之罰,猶爲末減,錫鼎,敢謂憂愛赤心,橫加罪網,其言不已悖乎?至於壽興,以忌先王附他論之罪人,決不復廁大臣之列。還收敍命之請,實出輿情,而錫鼎,乃於公議方張之日,以攻擊黨人等語,爲此熒惑之計,其用意之姦險,遣辭之陰巧,吁,亦慘矣。原情定罪,則遠竄之論,不容但已,而殿下,以削黜之罰,足懲其罪,爲敎,竊恐聖明,未知深察也。若以先王之釐禮爲不是,則已,自非然者,時烈貶薄之罪,實是倫紀綱常之所不容,錫鼎,敢以時烈,爲賢士,以其罪,爲至冤,其輕公議蔑王法,莫此爲甚也。唯巧丸潛藏,密運其機,嘗試之章,相繼而發,向來裁定一時之說,擧國過半之語,疑亂恐動,已極駭怖,而猶不敢公然請釋,錫鼎,今又繼踵而起,稱頌罪魁,竝與黨與之被罪者,而直請放釋,畧無顧憚,此無他,討罪不嚴,禮防寢微,有以啓奸人覬覦之心也,若不嚴加痛斥,以定其罪,則其流之害,有難勝防,決不可削黜而止。請前校理崔錫鼎,亟命遠竄。卽伏見金吾回啓判付,有靈巖遠竄罪人金壽恒量移之命,臣不任駭然之至。夫壽恒所坐,何等大罪?誣逼君父,搆間兩宮,陷辱朝紳,交亂國家,當初遠配,實出於聖明深惡痛絶之意,則壽恒情狀,不待臣一二談,聖明,已洞燭無餘矣。雖十經大霈,決不可原恕而寬貸之,不料量移之敎,特降於該府獻讞之外,何聖明用法之無終,而討惡之不嚴,若此哉?伏承聖批,以累經赦宥,今玆量移,與全釋者,有間,爲敎,臣竊恐聖明,未之察也。夫以累年,而或量移,或釋之者,乃微眚薄過之謂也,非如壽恒之謂也,聖明,何所惜於此人,而必欲減其律輕其罪,曲爲之地哉?循是以往,則忘君死黨之輩,將無所畏戢,而國是日以益非,禮論日以益壞,豈不大可寒心哉?請還收遠竄罪人金壽恒量移之命。微末外官之陳疏辭職,此前古未有之事,而忠淸都事趙根,猥呈疏章,偃然辭職,其不識事體,輕蔑朝廷,固已甚矣。朝家非不知其時烈門徒,而滌瑕收用,意在寬容,則渠當感激恩私,奔走承命之不暇,而乃敢曰,少事時烈,稱師稱生,決不可廁迹於朝臣之列,徒知師生之義重,而不思君臣之分嚴,必不欲立殿下之庭,此輩用心,誠不可測。又曰,尹鑴,撰進先王行狀時,前後事係禮論者,別單書啓,臣名在黨籍,身廁朝班,萬無是理,此又誣罔之甚者也。行狀中,滿載語臣壞禮之狀,先王釐正之實,則渠之姓名,果在其中,而曷嘗有別單書啓之事乎?此則事在前歲,昭不可誣,其誰欺?欺天乎?至於黨籍二字,尤極悖理,此輩貶君亂統之罪,覆載難容,敢以先王之行狀,目之謂黨籍,而敢以東京之黨錮,元祐之黨籍,自況耶?其下款侵斥判府事臣許穆,吏曹判書臣洪宇遠,大司憲臣尹鑴,罔有紀極,此數臣者,聖明之所倚重,禮論之所維持者也,此輩之銜怨次骨,必欲甘心者,久矣,今因李沃事,乘機闖發,以爲網打之計,吁亦慘矣。此而不治,無以尊朝廷而嚴禮論。請忠淸都事趙根,削奪官爵,門外黜送。答曰,不允。趙根,肆然投疏,誣陷諸臣,不遺餘力,其縱恣無忌之狀,殊甚可駭,罷職不敍。
大司諫閔宗道,正言嚴緝啓曰,金壽恒量移之命,忽下於金吾獻讞之外,臣等,相顧錯愕,竊未曉聖意之所在也。壽恒,當聖上嗣服之初,不思古人追報之意,徒懷怨懟之心,欲售疑亂之計,誣聖躬以不韙之名,陷廷紳於罔測之地,造意之陰巧,遣辭之深刻,自有君臣以來,未之前聞,迹其負犯,投畀猶輕,當時聖敎,可謂痛迫,而不意今者,迺命移配近地,未知壽恒,有何一毫可恕之情,而殿下之曲加恩假,至於此哉?輿情共憤,王法難撓。請還收金壽恒量移之命。自夫先大王釐正大禮以後,忘君死黨之徒,非不踵相接也,至於形諸章奏,左袒時烈之議者,未有如南二星,公肆無忌者也,以先王寬大之德,猶不容而置之,卽施雷威,遠投南陲,卽此可知二星負犯,罪在罔赦。頃者量移之擧,已失懲惡之道,而今日放還之命,又出於該府議讞之外,凡在聽聞,孰不駭惑?王法至嚴,公議難遏。請還收南二星放釋之命。新除授正言權歆,時在忠淸道忠州地,請斯速乘馹上來事,下諭。答曰,不允。下諭事,依啓。
李沆啓曰,忠淸都事趙根,罷職不敍事,命下矣。臺疏,方以削奪官爵,門外黜送論啓,罷職不敍傳旨,不得捧之之意,敢啓。傳曰,知道。
吏判洪宇遠疏。答曰,省疏具悉。如根怪妄之言,不足掛齒,卿其安心勿辭,從速察職。
承旨李溟翼疏。答曰,省疏具悉。爾其勿辭察職。
承旨兪夏益上疏。承旨李溟翼疏,答曰,省疏具悉,爾其勿辭察職入啓。答曰,省疏具悉。爾其勿辭察職。
戶判吳始壽上疏。大槪。入啓。答曰,省疏具悉。爾其勿辭察職。
副修撰趙宗著上疏。入啓。答曰,省疏具悉。爾其勿辭,調理上來察職。
答吏曹參判睦昌明疏曰,省疏具悉。疏辭,予已知之,爾其勿辭,從速察職。
左承旨鄭維岳上疏。大槪。入啓。答曰,省疏具悉。爾其勿辭,從速察職。
大司憲尹鑴疏。答曰,省疏具悉卿懇。李沃欺誣之狀,予甚痛惡,編配邊地,有何所惜,且趙根悖妄誣陷之說,何足掛齒?安心勿待罪,至於月廩,尤無可辭,勿辭領受,宜速入來察職。
右議政閔熙箚。答曰,省疏具悉。卿辭至此,提調之任,當勉副,守禦之任,令廟堂稟處焉,啓下備邊司,無回。
吏判洪宇遠疏。答曰,省疏具悉。卿其勿辭察職。
上在昌德宮。停常參·經筵。
自昧爽至辰時,有霧氣。未時,日暈。
下直,務安縣監姜瑞璜。
兪夏益啓曰,吏曹郞廳來言,臺諫有闕,政事,何以爲之?取稟。傳曰,當日爲之。
又以兵曹言啓曰,平安兵使有闕,依近例,令備邊司議薦,何如?傳曰,允。
鄭維岳啓曰,今日爲政事,命下,而左副承旨丁昌燾呈辭受由,都承旨鄭錀,右承旨李溟翼,右副承旨李沆朝者仕進,纔已出去,廳中,只有臣維岳,臣夏益,吏曹·兵批,俱無該房,而一員守廳,則且無推移之勢,何以爲之?敢稟。傳曰,吏兵批兼進。
兪夏益啓曰,卽者吏曹郞廳來言,今日爲政事,命下,而本曹三堂上之稱病不來,殊甚駭然,竝從重推考,卽爲牌招開政。
吏批啓曰,判書洪宇遠,病不來,參議睦昌明,承牌詣闕,陳疏出去,小臣獨政未安,何以爲之?敢稟。傳曰,仍爲之。
兪夏益,以兵曹言啓曰,今四月初十日,賓廳武士武經七書講書日次,而中日相値,不得爲之之意,敢稟。傳曰,知道。
吏參李堂揆進,左承旨鄭維岳進。
以金海一爲獻納,李鳳徵爲修撰,兼春秋金儁相,兼養賢庫直長羅楦,尹肅霖爲直講。
兵曹啓曰,平安兵使尹以濟遞職,在於未赴任之前,所授加資,似當還收,何以爲之?傳曰,勿爲還收。
判書金錫曺,判義禁減下未肅拜,參判金德遠受由,參議李袖病,參知權脩進,左承旨鄭維岳進。
以張斗吉·張時旭爲副護軍,尹以濟·李鳳徵爲副司直,吳尙游爲副司正。
掌令宋挺濂啓曰,贓吏李週事,崔錫鼎事,金壽恒事,趙根事。措辭見上答曰,勿煩。
大司諫閔宗道,正言嚴緝啓曰,請金壽恒事,南二星事。啓辭同上答曰,勿煩。
副護軍閔點疏。答曰,省疏具悉卿懇。卿無所失,何必爲嫌?安心勿辭,從速察職。
判中樞府事許穆箚。答曰,省疏具悉卿懇。趙根誣陷之說,不足掛齒,卿其安心勿辭,宜速入來,以副如渴之望。
吏曹啓曰,江華留守有闕,依近例,令備邊司議薦,何如?傳曰,允。
上在昌德宮。停常參·經筵。
下直,淮陽府使朴相馨,許沙僉使金得完。
自卯時至酉時,日暈。
李溟翼啓曰,來十五日,儒生殿講日次,而國忌相値,頉稟。傳曰,知道。
李沆,以都摠府言啓曰,今日入直軍士,中日習射,請出標信,興德洞進去之意,敢啓。傳曰,知道。
李溟翼啓曰,明日專經文臣殿講時,命官,何大臣進去乎?敢稟。傳曰,左相進去。
傳于李溟翼曰,召對爲之。
李沆,以御營廳言啓曰,本廳十四番別中右司屬,黃海道五哨,江原道五哨,合十哨軍兵,來五月二十五日,京中逢點。六月初一日,與十三番軍兵,當爲替代立番,西道監兵使處,以此知會,依前調送之意,敢啓。傳曰,知道。
傳于李沆曰,未赴任監兵水使,加資仍授者,幾人耶。問啓事,命下矣。問于吏兵曹,則久遠之事,雖未可知,監兵水使之未赴任而仍授加資者,近無其人云矣,敢啓。傳曰,久遠前例,更爲考啓。
李溟翼,以吏曹言啓曰,傳曰,久遠前例,更爲考啓事,命下矣。丙子以前文書,蕩失於兵火,丁丑以後,則詳細考出,而別無監司未赴任見遞,仍授資級者。久遠前例,更無可考之意,敢啓。傳曰,知道。
掌令具崟·宋挺濂啓曰,金壽恒事,趙根事,還收尹以濟加資事。措辭見上答曰,不允。趙根,旣已罷職,不必削黜矣,勿煩。
正言嚴緝啓曰,金壽恒事,南二星事。啓辭同前新除授獻納金海一,時在慶尙道醴泉地,請斯速乘馹上來事,下諭。答曰,不允。下諭事,依啓。
午時,上御夜對廳。召對,參贊官李溟翼,侍讀官閔就道,檢討官金聲久,假注書李蓍晩,記事官安如岳·柳世鳴,入侍。就道進曰,中庸·綱目,竝爲持來。當講何書乎?上曰,大病之後,上氣之症,猶有未盡祛者。經書,則勢難講讀,惟綱目,講官讀之,可也。就道,進讀秦始皇紀,自三十七年,至司馬溫公。論音一篇。就道曰,此異於經書,不必逐句盡釋矣。上曰,然。講訖。溟翼進曰,頃日玉堂箚批,以觀氣力,爲敎矣。經筵召對,何以爲之?上曰,大病後餘症,猶未盡祛,只召對命下後,爲之。講官等,退伏後,就道曰,名官,補外何限,一番避事,亦補外,一番妄發,亦補外,補外而侵斥政官,則政官,亦何以支乎?今此李浡之爲其兄李沃補外,而投疏,浡之人物,可謂罔狀矣。上曰,李浡,至謂柳命天,不能於母,人誰無父母,而浡爲此言,前古所無,極爲痛憤矣。就道曰,誠如聖敎。父兄,若陷於刑戮,則爲子弟者,無所不爲矣。上曰,然。若是切迫之事,則亦可爲之,而今浡,則以兄補外,而爲此事,尤極無據矣。就道曰,向者濫率之禁,因臺啓申明之後,守令自首,此雖非大段事,旣已冒法,則依法處置,宜矣,而監司啓稟,已極可懼,吏曹回啓,亦請仍任,臣則不知洽當,他道守令,則或有坐此而罷者,罪同罰異矣。前慶尙監司鄭樸,不能罷黜其犯法守令,則將安用監司乎?其時仍任之命,宜請還收,監司,亦宜推考矣,而臺諫不爲之矣。上曰,善治守令云,故仍任矣。就道曰,臣於向者,待罪諫職,發論未啓,而遞移館職。其時同僚,寢其已發之論,似若周詳,而近來臺諫,亦爲模稜矣。至於前咸鏡監司吳挺昌之濫率,出於情理之切迫,所犯,亦不大段,故及其自首之後,特有仍任之敎,雖出於體下之盛意,而監司,則異於守令,以咸鏡一道言之,自安邊以北諸邑,若皆濫率,則監司,自免犯法,將何以處其守令乎?此雖小事,旣已犯法,則如法坐罷,宜當,而因其辭疏,只遞其職,非守法之事也。守令,則或罷,監司,則應罷而不罷,已極不當,而及其辭遞未久,卽擬薇垣之長,銓曹所爲,亦涉未安矣。挺昌,固當爲大諫,而冒法遞職之後,亦不可卽擬矣,以冒法應罷之人,而擬之,則他人不冒法者,將何以待之?臣心,以爲不可,故敢此仰達矣。至於向者司僕僉正擬望之事,尤極無據矣。僉正有闕,則提調自辟,而自辟之人,卽吏曹參判·參議相避之人也。提調,則雖不知其有相避,而銓曹,不計相避,諉以自辟,而擬之,非矣。受點之後,因戶曹判書之啓,仍其前任戶曹郞廳,而其代差出時,提調,亦有自辟,自辟之人,乃吏曹郞廳相避,而亦爲擬望,萬古,安有如此政體乎?初則堂上相避,後則郞廳相避,而只以提調自辟,竝爲擬望,殊甚非矣。吳挺昌擬望諫長,此皆銓曹之失也。上曰,此言誠然。吳挺昌擬望時,當該堂上,推考可也。出擧行條上曰,頃日政,承旨之望,柳命天兄弟,吏曹郞廳,任意不書,極爲非矣。就道曰,政席間體例,則臣未知矣。上曰,命天兄弟之承旨望擬不擬,則不須言也,郞廳之有意無意,亦未可知,而不待三堂上之議歸一,而徑先書之,極爲非矣。遂罷出。
兵判金錫胄疏。答曰,省疏具悉卿懇。李沃之尊慕時烈,非朝家之所知,而但當初自明之疏,全沒實狀,欲掩其迹之態,實士夫之所羞也。其他誣陷等事,徑歸於虛套,則卿之按獄,誠甚得體,有何所嫌?安心勿辭,從速行公。
判尹鄭榏疏。答曰,省疏具悉。已悉於判義禁之批矣。卿勿爲嫌,從速察職。
禮曹參判沈榟疏。答曰,省疏具悉。已悉於判義禁之批,卿勿爲嫌,從速察職。
上在昌德宮。停常參·經筵。
李沆啓曰,行大司憲尹鑴,掌令具崟·宋挺濂,持平趙祉錫呈辭,執義朴廷薛,持平裵正徽在外,今日監察茶時之意,敢啓。傳曰,知道。
下直,海南縣監白世興。
李溟翼啓曰,吏曹郞廳來言,承旨有闕,政事,何以爲之?敢稟。傳曰,當日爲之。
以吏曹參議睦昌明初度呈辭,傳于李溟翼曰,還出給。
吏批啓曰,判書洪宇遠,參議睦昌明,俱以病不來,小臣獨政未安,何以爲之?取稟。傳曰,仍爲之。
有政。以吳挺緯爲左參贊,金玉鉉爲典籍,柳命天爲左副承旨。
兵批,行判書金錫胄減下未肅拜,參判金德遠受由在外,參議李秞進,參知權脩病。以丁昌燾爲副司直。
李溟翼,以弘文館言啓曰,本館上番校理睦林儒,以訓鍊都監郞廳,今日坐起,晝仕出去之意,敢啓。傳曰,知道。
備忘記,傳于李沆曰,長番內官李夏柱,當爲今日,副司直柳赫然,下直肅拜時,賜物傳給之事,忘不卽傳,以致顚倒,殊甚非矣。從重推考。
備忘記,傳于鄭錀曰,成均學正金益九,奉常奉事李漢老,各半熟馬一匹賜給。
李沆,以兵曹言啓曰,傳曰,未赴任監兵水使加資仍授者,幾人耶,問啓事,命下矣。政院啓曰,問于吏兵曹,則久遠之事,雖未可知,監兵水使之未赴任,而仍授加資者,近無其人云矣,敢啓。傳曰,久遠前例,更爲考啓事,命下矣。邊將·邊倅之因階梯陞資者,不得赴任,則竝資還收,乃是卽今遵用之例,而至於水使,則平時元無自堂下直授之人,惟西北兩兵使·統制使,或有以堂上除授,仍命加資者,取考亂後政案,則戊戌十一月,柳汝樑,以寧邊府使,修築山城之後,陞授本道兵使,陞嘉善,旋卽改差,資則有勿爲還收之命。戊申冬,具文治,亦以折衡,爲平安兵使,臺諫,以驟升論啓之後,筵臣陳啓許遞,而又有別爲建白者,以爲文治,乃先朝特命勸赴武科之人,今不必還收其資云,故文治,仍帶嘉善。此等曲折,似當在於政院日記矣,此外,無可考者,敢啓。傳曰,知道。
禮曹判書睦來善上疏。入啓。答曰,省疏具悉。已諭於判義禁之批矣。卿勿爲嫌,調理察職。
江華留守李觀徵辭疏。入啓。答曰,省疏具悉。卿辭如此,本職,當許遞焉。
上在昌德宮。停常參·經筵。
大王大妣殿·王大妃殿·中殿,藥房問安。答曰,知道。
藥房都提調許積,副提調鄭錀啓曰,久旱傷農,聖心焦勞,伏未審此時,聖體若何,寢睡·水刺,與前一樣乎?加味四君子湯,前後進御,已至五十貼,苦口湯劑,不宜一向仍進,自今停止,徐議繼進之丸藥,宜當,臣等,不任區區之慮,敢來問安。答曰,知道,久旱不雨,兩麥萎枯,予之渴悶,可勝云喩?氣候·寢睡,與前一樣矣。
兪夏益啓曰,大司憲尹鑴,掌令具崟·宋挺濂,持平宋祉錫呈辭,執義朴廷薛·裵正徽在外,今日以監察茶時之意,敢啓。傳曰,知道。
鄭錀啓曰,新除授左承旨柳命天,時在京畿衿川地,斯速乘馹上來事,下諭,何如?傳曰,允。
傳于鄭錀曰,召對爲之。
鄭錀,以禮曹言啓曰,久旱餘,雖得初八日小雨,不足以蘇枯浹土,而旋卽開霽,今至五日,更無雨意,前頭民事,極爲可慮,祈雨之擧,不可少緩。風雲·雷雨·山川·雩祀,三角山·木覓山·漢江等處,不卜日初次祈雨祭,來十五日設行,處誠祈禱之意,分付,何如?傳曰,允。
兪夏益,以吏曹言啓曰,江華留守有闕,依近例令備局議薦,何如?傳曰,允。
正言嚴緝啓曰,日者副校理閔就道之爲獻納也,以前咸鏡監司吳挺昌,濫率論罷事,發簡,伊時長官,以爲若論方伯,則守令之濫率者,亦當竝發,以此問臣,臣答以守令之犯此禁者,非一二,而一時坐罷,則新舊迎送之際,貽害饑民,反有甚於濫率,朝家,軫念其弊,已有處分,此宜商量云爾,則長官,亦以臣言爲可,將欲更問於就道而就道已移館職矣,欲劾方伯,卽彼所執,竝論守令,是臣所難,而言其所犯,則均是濫率,或論或否,事體不然,長官,卽以姑徐之意,抵書於就道,而仍寢其議矣。卽聞就道於再昨筵中,提起此事,一則曰,周詳過矣,一則曰,模稜甚矣。臣於此,竊不勝瞿然之至。凡臺閣論議,旣發中止者,前後何限,而玆事顚末,亦其所詳知者,則到今譏斥,臣實未曉者,執法之論。緣臣不擧,則謂之周詳,似乎恕矣,疲劣之性,素蔑風裁,則責以模稜,固其宜也,臣何敢一刻抗顔於臺端乎?請命遞斥臣職。答曰,勿辭。
李沆啓曰,正言嚴緝,再啓煩瀆,退待物論矣。傳曰,知道。
行大司諫閔宗道啓曰,卽者同僚,以被斥儒臣事,引避退待,臣當處置,而所指儒臣,卽臣之四寸兄也。臣於此,有不敢可否之嫌,請命遞斥臣職。答曰,勿辭。
李沆啓曰,行大司諫閔宗道,再啓煩瀆,退待物論矣。傳曰,知道。
備忘記,傳于李沆曰,史官二員待命。
巳時,上御夜對廳。召對,參贊官鄭維岳,侍讀官睦林儒,檢討官金聲久,假注書李蓍晩,記事官安如岳·柳世鳴,入侍。林儒,進讀綱目秦記,自二世元年,至監諸將擊滎陽。音一遍訖。維岳進曰,不難處,則只可講其文義而已。上曰,與四書有異,不必盡釋也,至沙丘之謀。聲久曰,諸候群臣,疑其矯制而怏怏不服也。林儒曰,二世,嚴法刻刑,以盡耳目之欲,而下民愁苦,宗國滅亡,其後晉時,亦如此矣。聲久曰,二世之制以刑法者,不但公子大臣而已,天下之民,亦皆以法律制之,故吳廣·陳勝,一呼而起,天下遂大亂矣,至徵材士。聲久曰,以有材力者爲之軍,故謂之材士。維岳曰,材士,漢之軍名,至陳勝·吳廣起兵。林儒曰,陳·吳之詐稱扶蘇·項燕者,秦人,或疑扶蘇之未必眞死,而燕亦楚之古良將,故以此稱之。聲久曰,公子無罪而死,燕亦良將,人皆憐而思之,故以此稱之。上曰,唯,使天下聞此而欲皆歸附之計也。維岳曰,蘄是楚地,而陳·吳,皆起於此,南公所謂楚雖三戶,亡秦必楚者,此亦驗矣。林儒曰,南公,異人也,秦欺楚懷王,入秦終不返,故六國之亡,楚最無罪,而人心益不服,天下,皆憐之,南公之言,亦以此也。維岳曰,民之可畏如此。秦以萬乘之威,一陳·吳起而亦亡之,書曰,民嵒,又曰,可畏非民。上曰,然。可畏者,非民,可愛者,非君,此之謂也。林儒曰,不可以威制者,民也,二世,嚴刑刻法,以威天下,自以爲海內,有何憂,而東方使者,遽以反者聞之,故二世怒焉。唐玄宗時,南詔喪師,而國忠欺蔽,以敗而爲勝,卒致天寶之亂,後至者,以鼠狗爲言者,亦所以欺蔽也,奸臣欺蔽之言,前後一轍,可不戒哉?上曰,斬木爲干,而天下亦亂,維岳曰,然矣。聲久曰,失人心,則必天下盡反,然後國乃滅亡。雖一夫稱亂,而天下皆應,故鋤耰棘矜,皆爲秦敵。維岳曰,國家興亡,皆係於人心之向背,而人心向背,實係於賦役之煩簡。上曰,然。維岳曰,秦時築長城,役驪山等事,皆所以厲民,而人心,由此大崩,國以之亡矣。聲久曰,故孟子有言曰,民之所欲,與之聚之,所惡,勿施,秦之長城·驪山·阿房等役民之擧,皆民之所惡也,而施之不已,秦安得不亡乎?維岳曰,在下者,則上雖虐使,而思忠於上,在上者,則惟以悅民爲務,乃所以各盡其道也。講訖掩卷。維岳曰,臣於向日入診時,瞻望玉色矣,今又瞻望,則聖候,似已平復矣。寢睡·水刺,亦皆與前一樣,而不厭觸風耶?上曰,與常時無異矣。維岳曰,不畏風耶?上曰,今則不畏風矣。遂罷出。
答判中樞府事許穆箚曰,省箚具悉卿懇。卿之引咎爲嫌,若是其太過乎?予實不安于中,無以爲諭。卿其安心勿辭,宜速入來,以副至望。仍傳于兪夏益曰,遣史官傳諭。
上在昌德宮。停常參·經筵。
下直,永柔縣令沈良弼。
李沆啓曰,監察茶時,已至累日,揆以事體,殊涉未安,憲府呈辭未入啓之員,竝卽牌招,何如?
傳于李溟翼曰,召對爲之。
傳于兪夏益曰,大臣·備局堂上,引見。
鄭維岳啓曰,大臣·備局堂上引見事,命下矣。兩司,當爲入侍,而諫院皆避嫌,時未處置,不得入侍之意,敢啓。傳曰,知道。
李沆,以都摠府言啓曰,今日入直軍士,中日習射,請出標信。傳曰,知道。
辰時,上御夜對廳。召對,參贊官李沆,侍讀官睦林儒,檢討官金聲久,假注書李蓍晩,記事官安如岳·柳世鳴入侍。林儒,進讀綱目秦記,自楚諸將,至東畧定齊地。音一遍訖。沆進曰,文義,別無可達之處矣。聲久曰,所爲奇兵者,不以正道也。上曰,唯。聲久曰,孔鮒,卽孔子七世孫也。上曰,子順,乃孔斌耶?聲久曰,然矣。孔鮒,當焚書之時,豫知有此禍,藏六經於壁中,後乃得出,此所謂孔壁書也。至旗幟皆赤,林儒曰,老嫗,有赤帝子之語,故赤其旗而應之。上曰,唯。至力能扛鼎。上曰,項羽,力扛鼎,才過人,而此不過血氣之勇,匹夫之勇,故終不得天下也。聲久曰,上敎誠然矣。才器過人,不爲強暴,則何異於漢高?且項羽,有一范增而不能用,故才器雖如此,終不能得天下矣。沆曰,不可以勇力得天下者,如此。林儒曰,自上所當監戒者,只在於如是則亡而已,別無表著,可以講究者矣。講訖,講官退出。
上曰,兵曹判書,旣是本兵之長,而又兼御營大將,俱爲緊重,疏批已下之後,不可一向引入,以曠廢職事,卽爲牌招,使之察任,可也。榻前下敎遂罷出。
巳時,上御夜對廳。大臣·備局堂上引見時,領議政許積,左議政權大運,右議政閔熙,行戶曹判書吳始壽,左參贊吳挺緯,刑曹判書李元禎,左副承旨李沆,掌令宋挺濂,校理睦林儒,假注書李蓍晩·吳尙游,記事官安如岳·柳世鳴,入侍。積進曰,近來午間,則旱炎極熱,而朝夕,則反甚淒冷,昨日藥房問安,雖承循例之答,而不審聖候何如?上曰,無事。積曰,召對,連日爲之,故臣見入侍之人,聞上起居,而未諳寢睡之何如也。上曰,今則不爲煩轉矣。積曰,水刺,則至今猶不如常耶?上曰,如常矣。大運曰,仰瞻玉色,則肌膚,猶不如常,乃知前日愆候之實是重傷也。積曰,上年冬間,雖夜或至開窓,此實積傷而然,今雖平復,益宜愼攝也。積曰,兩慈殿亦安寧乎?上曰,安寧矣。上曰,八日之雨,僅至浥塵,其後凄風連吹,念及民事,極爲渴悶。積曰,誠如上敎。每年四月,則必有旱乾,今又如此,他穀,則猶不甚急,而春牟,最可悶也。臣於頃日,出往江上見之,今得大雨,則或有可望。而若不速雨,則春牟,無復可望。大運曰,春牟耕時,以雨不得善耕,故尤甚不好矣。積曰,祈雨祭,雖似太早,而亦所不可已也。嶺南,則雖不得知,而湖南,則得雨,牟麥頗好云矣。上曰,湖南則去月二十一二日間,連雨矣。積曰,聞湖西來人之言,則今八日雨水頗洽云,而海西,則延白近處,亦雨,牟麥好云矣。大運曰,兩南,則皆種秋牟。故今雖不雨,猶可一食之矣,積曰,右議政閔熙,以守禦使辭免事,陳箚下備局矣。以守禦使入閣,則前例不一,或遞或不遞矣。上曰,前例,何如?積曰,仁祖朝守禦使入閣後,亦有仍任之例,而其人,不足擧論者也。先朝時,故右議政李浣,亦以守禦使,入相,累辭不許,而未久身死矣。上曰,此則予亦知之矣。積曰,以臣意言之,則前例旣如此,今不必許遞矣。上曰,相臣兼帶守禦使,旣有前例,右議政閔熙,亦爲兼帶,可也。出擧行條熙曰,李浣,則未知何以仍兼,而浣是宿將,固宜仍兼,而浣於其時,猶且力辭,未及遞免,而身先死矣。以此觀之,如臣不才,必無仍帶之理,況臣之素昧軍旅,自上亦必知之。今又老殘,決不敢承當矣。上曰,旣有前例,何爲固辭?大運曰,右相,以不閑軍旅,爲辭,而初受是任,誰皆閑習乎?舊任,則自可習矣。積曰,前日所達牒呈等事,則備局,自當相議爲之矣。至於右相,前所兼帶提調事,雖似微細,而係是大臣之道,且有前例,故敢達矣。上曰,前例,亦如何?積曰,單提調衙門,則入相之後,例不得仍帶,兩提調衙門,則雖入閣之後,以一提調而仍帶,例也。右相所辭三提調中,典設司·司圃署,則是單提調衙門,許遞似當,而尙衣院,則旣是兩提調衙門,不必許遞,而今因疏辭,竝許遞免,似非前例矣。臣曾爲司僕提調時,金佐明,亦爲提調,臣忝相位之後,稱爲一提調,而佐明爲二提調矣。此固小事,而前例,則然,恐上或未詳知,故敢此仰達。上曰,予未諳古例,而竝遞矣。然則尙衣院提調,右相仍帶,可也。出擧行條熙曰,臣猥叨卿班,出入筵席,今幾年乎,若有補益之事,則曾前豈不建白也?臣實魯鈍,特以循例,得此大拜,上亦以循例待臣,置諸此位,臣以何才,可以堪此?加之以不當之禮,至遣史官,臣惶恐冒出,而大臣者,上以格君,下以鎭俗,臣以何德,可能任此?今此咫尺之下,畢陳悃愊,古人亦有妨賢之語,此臣之所以兢惕者也。上曰,輔弼之任,舍卿其誰?卿勿固辭,安心行公。積曰,右相之乞辭,雖如此,臣等,則方喜得人矣。臣在僚席,評議僚相人物,似爲未安,而右相,素有德量,外柔內剛,不至於流矣。但語言之際,不甚敏給,以殿下之明,豈不知右相爲人之如何也?以古大臣之道言之,薦人,自是大臣之事也,某可爲相,則固宜薦進,而今時,異於古,故臣每欲薦右相,而不敢矣。大運曰,領相,嘗以此言臣,臣亦知之,而不敢進達矣。積曰,臣則老將死矣。自上若倚重此人,則此人,必不負國矣。上曰,唯。今番武科出身赴防事,自本曹已爲分排啓下矣。但今榜中,亦多丙辰出身矣。上曰,以父子相避,而赴於今科者,多矣。積曰,然矣。丙辰榜出身,旣許從自願納米除防,則今之以父子相避,而附於今科者,獨令附防,則似爲不均,故臣與兵曹,亦已相議矣。納米防,防雖非永久遵行之道,今年增廣別試及庭試武科出身,亦依丙辰榜例,從自願納米除防,何如?上曰,依爲之。出擧行條積曰,右相曾兼宣惠廳堂上,今則入閣矣。其代,當爲差下,而多有可合之人,如吳挺緯·李元禎,是也,而嶺南大同,將爲擧行,其間多有磨鍊可爲之事,嶺南物情慣之人,尤爲可合。李元禎,宣惠廳提調差下,何如?上曰,依爲之。榻前定奪熙曰,臣辭不達意,旣不得蒙遞,僚相,又爲之假借,臣實愧懼矣。古人云,正百官以正萬民,近來朝著間,少寅協之風,爻象,漸至不佳矣,風習,日就汚下之致,而此皆由於紀綱不立也。古人云,仁·明·武,自上天姿,仁聖,而武,則不足矣。所謂明武,非苛察剛暴之謂也,以公正率下,則豈有不正者乎?願上留念。且爵賞,人主之大柄,最宜愼惜者也。自古衰世,則爵賞太輕,近來亦然,故躁竸成風,自上若知此而愼惜,則下亦從上,而躁竸之風,止矣。賞加之際,或有加階者,故在下之人,至請某可加資者,或有之,尤不可矣。上曰,所陳之事,皆切實。今後,則當惕念而行之矣。大運曰,右相之言,甚善,而上皆虛納,幸甚幸甚。上曰,右相,亦言朝廷上事矣,近以李沃事,多有紛紜之弊,殊甚非矣。積曰,上敎至當。果如右相之言,此皆躁竸成風之致也。李沃獄事,各人供辭,分明,金吾議讞,亦分明矣。上曰,以卿所見,則如何?積曰,金吾斷獄,實爲分明矣。上曰,然矣。積曰,臣每與左相言此事矣,今則處分得當,不須更論,而頃日筵席上,敎以諸宰,爲伸救云,此則恐不然也。許穆,方在江上,而臣等相戒,絶不言彼此是非,故許穆,旣不聞物論之如何,又不見李沃等文案,只聞一二年少輩相傳之語,有此陳箚之擧,此豈見其文案而強欲伸救者哉?至於尹鑴,則初以李沃文翰,薦進矣。上曰,然。以李沃·吳挺昌,一時薦進矣。積曰,上亦記憶之矣。尹鑴,旣以薦進,不可無引咎之章,故以此上疏,而疏辭,至以隱惡舍短爲言,則非不知沃之不是處也。始壽曰,如欲伸救,則必不曰惡曰短,而其疏,有隱惡舍短等語,則其不爲伸救者,可知也。積曰,至於洪宇遠,則爲人簡默,故時爲吏判,而亦無往見之人,外間物議,全不聞知,而惟李沃文翰,知其可惜而已矣。上曰,李沃,果能善書矣。積曰,以此之故,宇遠,愛其文才,而不知物論之如何,補外未久,欲擬副〈提〉學,此則誤矣,而決非罔上者也。洪宇遠,卽臣之從妹夫也,自少相親,習知其爲人矣。自是剛方之人,故或不無偏處,而至於欺君罔上,則臣知其決不爲此也。但宇遠,不知物情,而誤爲陳疏,疏辭,亦有錯謬處,而實非有意於伸救也。致官之事,用賢舍不肖,而以一人補外之故,亦被侵辱,則爲政官者,不亦難乎?上曰,萬古,安有如此可駭之事?積曰,政官之同生,亦被侵及,此尤可駭也。若如此,則雖臺諫論人,必見侵辱,爲臺諫者,亦難矣。上曰,前日召對時,亦已言此矣,若父兄,陷於刑戮,則亦可爲之,而今浡,則以兄補外之故,至於投疏起獄,浡之無形,甚矣。積曰,此則少年,不責矣。上曰,人誰無父母,而至謂不能於母,尤極駭惡矣。大運曰,初因微事,而轉輾至此,洪宇遠之始擬副學,誤矣,柳命天之投疏,又誤,其後李浡之疏,又大誤。竟至於此,而洪宇遠,豈有伸救之理哉?積曰,因一李沃之事,轉輾至此,不幸甚矣。其間豈無與李沃相親之人,又豈無與柳命天相親之人,又豈無公論之人乎?因一李沃,而朝著,將至潰亂,此最大可慮也。臣等,則必欲鎭定矣。大運曰,幾何而不能鎭定乎?積曰,自前臣每陳達矣,自上仁有餘,而武不足,每以勿辭察職,答彼此之疏,此非所以明示是非也。臣頃見判府事於江上,亦以此言之矣,然徒尙嚴武,而不以公正處之,則亦不能明是非而鎭定矣。大運曰,以此之故,仁·明·武三字,古人,必兼言之矣。積曰,臣頃往江上時,見尹鑴,則病果重矣。左頰生腫,欲得見醫,故臣卽得送,又欲得牛黃,故臣亦覓送少許矣。上曰,大司憲處,遣御醫看病,令內局覓送牛黃,可也。榻前下敎始壽曰,尹鑴處月廩,頃又送之,則辭而不受,而每每輸送,亦似未安,何以爲之?敢稟。上曰,雖以爲未安而不受,輸送,宜矣。積曰,月廩,則所以待賢者之事,故尹鑴,貧甚,而古有周急之規矣,今則以周急爲辭,而給之,則可矣。上曰,稱以周急而輸送,可也。大運曰,周急,亦不可無限量,何以爲定乎?始壽曰,以月廩所送之數,定限乎?上曰,今朔,則以月廩仍送,可也。積曰,不必矣。自今改以周急,無妨矣。上曰,今後逐朔周急事,自該曹擧行,可也。榻前下敎大運曰,臣所兼帶司譯提調,乞免久矣,未蒙恩遞,今又煩瀆,極爲惶恐,而本院事務,甚煩,今則筋力,亦甚不逮,尤難久帶矣。況此任,自前元無一人長帶之規,相臣互相替代,乃其古事然也,此則首相亦詳知之矣。積曰,左相之言,是也。司譯院所屬,皆是中人輩,而非如士大夫之比,故爭訟多端,事務極煩,一人久帶,其勢難,故臣亦累帶累遞,以至左相矣。上曰,司譯院提調,事務旣煩,而卿又以筋力不逮,懇辭至此,今姑勉副焉。出擧行條上曰,訓局大將,當於何間還來耶?積曰,今念間當還云矣。上曰,卿之掃墳之行,當於何日出去耶?積曰,十六日當爲下直矣。上曰,其前訓局大將,未及還來耶?積曰,然矣。上曰,卿之氣力,近來則如何?積曰,日氣向熱之後,則殊勝於前矣。上曰,炎熱如此,予爲卿益慮之矣。積曰,聖眷至此,不勝惶感。臣病自是痰症,故日熱之後,無復凝滯之患,待熱作行者,此也。大運曰,領相下去,過端午上來云,臣意,則十六日下去,似爲太豫矣。上曰,往過端午,則其間日子,將至二十餘日,當此憫旱多事之時,尤極可慮。卿其臨時下去何如?積曰,每蒙軫念,至此,不勝惶感。但臣先山有事,臨時下去,則不可爲矣。上曰,念後,未可下去耶?積曰,聖敎如此,臨時下去,亦不難,而大臣之行,監司守令,例爲出待,旣已先文之後,又退四五日,則監司守令,等待有弊,而且留二十餘日,然後方可完事於先山矣。始壽曰,前後入侍,每達宮家事,未安,而心有所未安,故今又仰達矣。朴士一,與明安公主房相訟,此則直在宮家,曲在士一,其間情狀,臣已詳細草記矣。但全羅監司決訟,甚爲矇矓,有數段可疑處,故使之更査矣。全羅監司,稱以務停,待秋更査事,啓聞矣,此非待秋之事,而如是狀啓,固爲不可,而未決訟前,自內有刑推士一之命云,此則事體未安,外方聞之,必以爲駭矣。上曰,士一,事極可痛,故使之刑推矣。始壽曰,士一,則果爲無狀,而未決訟前,自內先使刑推,則誠爲未安矣。積曰,此非□農之事,而本道監司之請待秋分,不可也。始壽曰,其間尤有可痛之事,不必待秋更査,而速令査決後,嚴刑定罪,未晩矣。上曰,朴士一,姑勿刑推,速爲査啓事,自該曹分付,可也。始壽曰,堤堰灌漑,是利於民,其在務農之道,不可少忽也。近來案付堤堰,或有潰決,則年事失稔之餘,難於調用民力,仍爲廢棄,而決不可許令開墾也,雖因一時之廢棄,各衙門,或折受矣。今則宮家,續續折受,雖不知某某宮家受出,而聞崇善君家,近又折受云。此路一開,則後弊難防,宮家若干畓,在於堤內,而開懇之故,堰底民田千百石落種之地,必失其水利,而若此不已,則不但廢堰,儲水之堰,亦將盡入於折受之中,其爲病民,孰大於此乎?自前堤堰內水不及處,作畓者,論以全家徙邊者,意實有在矣。積曰,此亦續錄所在也。始壽曰,諸宮家前後折受公事,一切勿施,此後捧承傳嚴禁何如?上曰,諸宮家手本中,每稱廢堰,故泛然啓下,而不料其使民失利也。如卿言,則實爲可慮,自今以後,非但自該曹捧承傳嚴禁,亦當申飭內司,使不得折受矣。元禎曰,嶺南,則堤堰最多,而以動民修築,爲難。一廢之後,民不得頼其利,殊非堤堰本意也。挺緯曰,臣待罪湖西時,亦以堤堰事,申明事目,使都事摘奸矣。積曰,都事,例爲主管矣。大運曰,年分事目中,例爲擧論矣。積曰,監司·都事,不爲着實擧行,故如此。本非廢而不行也,自孝宗朝,申飭,而主管之人,視之尋常,故漸至如此。自今更爲申飭,宜當。始壽曰,待農隙着實擧行,盡爲修築事,更爲申飭,何如?上曰,廢棄堤堰,待農隙修築事,自該曹嚴飭於諸道,可也。出擧行條上曰,刑曹時囚,久不處決,輕囚,則先速決,可也。元禎曰,上司所囚,則本曹,不得擅決,故雖輕罪,亦難速決矣。積曰,每朔上旬,則囚徒取着錄啓,而右相,例爲次知矣。始壽曰,申飭各該司,速爲處決,則似好矣。積曰,自備局取看其文案後,從輕重使卽處分矣。上曰,今後,則自備局取見其囚徒,使之速決,可也。元禎曰,宣惠廳提調,以臣不才,固難承當,而臣之本職事務,極爲煩劇,實不可兼察他任。若欲盡心於刑獄之事,則他職可兼乎?積曰,刑曹事務之煩,果如此矣。臣於少時,亦爲刑判,而經年之後,精力頓減,臣則其年尙少,而猶且如此,元禎,則年今稍多矣。久任刑曹,精力必減,如此可惜之人,而使至如此,實可惜也。且嶺南大同及宣惠廳事,多有施設者,本廳事整頓間,姑遞本職,似可矣。上曰,刑曹判書,姑爲改差,可也。榻前定奪挺濂啓曰,金壽恒事云云。上曰,雖覓根疏,而黨籍之說,極爲可駭。始壽曰,其黨籍,實爲無據矣。大運曰,忠淸都事辭職,尤極駭愕矣。積曰,自上不得覽其疏,而臣則旣是被困於根疏者也,臣固不敢言,而其疏,則極爲駭愕矣。宋時烈,雖圍籬安置,其門人,豈有不可仕之理乎?尹鑴之撰進行狀,無別單書啓之事,而乃謂之黨籍,此則根,敢以先王行狀,爲黨籍乎?且其極爲陰巧。洪宇遠今番之疏,雖未妥當,而豈是凌踏之人乎?年前有具錀稱名者,乃果川人也。不知借手於何處,而投進一疏,疏中,以淸南濁南爲言,而用意旣不佳,且有誤書處,故政院却之矣。近以李沃事,生一釁端,故根,欲乘此隙,乃敢陳疏,而辭職之餘,揷入具錀之說矣。臣則只見其初呈之疏,不見其改呈之疏,而斥趙嗣基爲回邪,指吳挺昌爲貪婪云。挺昌,自少以讀書爲事,不樂仕官,安有貪婪之理乎?今爲北伯而久遞來,雖欲貪婪,何暇爲之?至謂臣爲濁南領首,許穆爲淸南領袖,此則欲殿下之疑臣等耳,其用意之陰巧,如此。臣今白首之年,何敢聚會年少輩,以爲黨論乎?此則臺啓未爲〈不〉可失矣。上曰,依啓。又啓曰,尹以濟事云云。上曰,未赴任兵水使,仍授加資,前例無之云矣。積曰,然矣。大運曰,任義伯,爲北兵使,未赴任,而其加資,亦爲還收矣。沆曰,柳汝,未赴兵使,仍授加資,而此則有山城修築之勞,恐不可爲準也。積曰,尹以濟,有才而操心,凡事亦皆盡力,曾爲義州府尹,極爲善治,故薦擬兵使,自上亦必惜其才,仍授加資矣。遂罷出。
開城府留守吳始復疏。答曰,省疏具悉。當初置對,不過査辨其虛實而已,今旣處置,則有何所嫌?卿其勿辭,從速察職。
上在昌德宮。停常參·經筵。
鄭錀啓曰,吏曹郞廳來言,臺諫有闕,政事,何以爲之?取稟。傳曰,過國忌後,爲之。
又啓曰,吏曹郞廳來言,來十七日祿都目政事,爲之之意,敢啓。傳曰,知道。
以備忘記,傳于李沆曰,史官三員待命,騎馬九匹立之。
李沅啓曰,史官三員待命事,命下矣。史官不備,宣傳官一員,代送之意,敢啓。傳曰,知道。
兪夏益啓曰,領議政箚子,到院,而以國忌留院矣。傳曰,入之。
領議政許積箚。答曰,省箚具悉卿懇。卿之往還,不過兩旬,姑無議藥之事,卿其安心往來焉。仍傳曰,遣史官傳諭。自未時至酉時,日暈。夜自二更至五更,月暈。
上在昌慶宮。停常參·經筵。
恭惠王后忌辰。
傳于李沆曰,今日未時,移御于儲承殿,政院知悉。
儲承殿移御後,大殿,政院·玉堂問安。答曰,知道。
李沆,以兵曹言啓曰,今番移御後,禁軍將率領禁軍,移入於舊兵曹事,已爲節目啓下。建陽·銅龍東西二門,亦爲加定把門之卒,而宣仁·通化兩門,別無朝官出入之事,外人入來,尤爲便易,若無別樣禁斷之擧,將必有濫雜無嚴之弊。東所衛將,今依乙卯舊例,率領部將,除標信進入於侍講院,使之看銅龍門,本曹郞廳一員,亦爲輪回晝直於衛將直所,以爲一體禁喧之地,雖政院·玉堂及諸上司下人,如有取捷徑闌入之類,各別重治之意,捧承傳施行,何如?傳曰,允。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在昌慶宮。停常參·經筵。
王大妃殿·中殿,藥房問安。答曰,知道。
藥房都提調臣許積,提調臣金錫胄,副提調鄭錀啓曰,伏未審數日來,聖體若何,昨日移御後,夜間寢睡,亦何如?臣等,不勝憂慮,敢來問安。答曰,氣候寢睡,與前一樣矣。
大殿,政院·玉堂問安。答曰,知道。
有政。
傳于鄭維岳曰,領議政引見。
吏批,判書洪宇遠呈辭,參判李堂揆進,參議睦昌明病,右承旨李溟翼進。
以李之翼爲刑曹判書,孫萬雄爲正言,吳道一爲忠淸都事,閔熙爲司諫院都提調,鄭載嵩爲左副承旨,李煦爲副修撰,閔點爲典設提調,李之翼爲司圃提調,尹以濟爲江華留守,右副承旨柳命天,江華留守尹以濟,今加嘉善。
兵批,判書金錫胄上疏,參判金德遠病,參議李秞受由,參知權脩進,同副兪夏益進。
以李元禎·李觀徵·李沆爲副護軍,嚴緝爲副司果,李旰爲平安兵使,副司直尹以濟,今降折衝加資,承傳。
李溟翼,以春秋館郞廳,以光海朝日記修書主管堂上意,啓曰,今此光海朝日記,謄書之所,無他可合之處。各司中,工曹,最是閑局,而數多寫手,亦足以容接,以此爲定,工曹,則依前例姑移他所。且設局之後,不可無稱號,議于大臣,則以謄書廳爲號,宜當,郞廳,則依大臣前日榻前定奪,當以各司兼春秋三員,差下,而其中劇地郞官,則各有職務,勢難移差,毋論參上參下,別擇可合者五員,令該曹兼春秋啓下,使之專管董役,而雖移臺職,仍令察任,何如?傳曰,允。
假注書吳尙游改差,代以睦林一爲事變假注書。
以江原監司狀啓,良女唜禮等二名虎噉致死事,傳于李溟翼曰,噉死人等,令本道恤典擧行。
兪夏益,以兵曹言啓曰,當日掌隷院奴韓天祥稱名人,自金虎門入來,差備門外擊錚,極爲駭愕,令攸司囚禁治罪,同門守門將李國瑞,常時不能禁斷雜人,以致闌入,亦爲非矣。推考,何如?傳曰,允。
又以刑曹言啓曰,新除授判書李之翼,時在京畿富平地,依例乘馹上來事,下諭,何如?傳曰,依啓。
掌令宋挺濂,持平趙祉錫·裵正徽啓曰,金壽恒事云云。安陰縣監呂翼齊,到任之後,專事肥己,凡干米穀收捧之際,勤徵加數,改量而歸剩于官廳,以爲私用之地,其他割剝之政,不一而足,闔境之民,如在水火。如此之人,不可仍畀字牧之任,以貽民害。請安陰縣監呂翼齊罷職。德原,乃是北路雄邑,且兼營將,從前擇差,意非偶然。新除授府使陳再昌,門地卑微,名望素輕,除目之下,物情皆駭。請德原府使陳再昌遞差。邊將邊倅,雖有疾病,不得輕易許遞者,乃所以重關防而杜後弊也。頃接北兵使柳斐然狀啓,茂山僉使成胤童,雖病重見罷,揆諸事例,殊甚可駭。請北兵使柳斐然,從重推考,茂山僉使成胤童,仍任。答曰,不允。呂翼齊事,風聞未必盡信,更加詳察處之。末端兩件事,依啓。
夜四更五更,月暈兩珥。
以右副承旨柳命天辭狀,傳于兪夏益曰,調理上來事,回諭。
辰時,上御時敏堂。領議政許積,左承旨鄭維岳,假注書李蓍晩,記事官安如岳·柳世鳴入侍。積進曰,昨日移御矣,伏未審夜間,寢睡何如?上曰,與前一樣矣。積曰,保景堂,壅塞,而寢室,亦未便好,今此儲承殿,則頗敞豁矣。上曰,保景堂狹隘,而日氣漸熱,故取此敞豁,而移御矣。積曰,兩慈殿氣候,亦爲安寧乎?上曰,安寧矣。積曰,臣蒙恩受由,今將自省掃,聖眷繾綣,思欲挽止,而私情切迫,不得奉承,臣實一心兢愓矣。至於澆奠床,亦蒙備給之命,此又異數,極爲感激,日昨魚果之賜,使備祭需,感極幽明矣。上曰,物雖薄略,欲補祭祀之需矣。上曰,近來日熱如此,恐卿行邁之中,或致添傷也。積再拜而謝曰,自上軫念至此,臣當加將攝,以體上意,何必煩聖慮乎?上曰,掃墳後,卽爲還朝,予所望也。積曰,過初八日,則雖翌日便當來,而第日旱如此,水瘠船遲,則恐不得如計作行矣。上曰,旱災此酷,國家多事,卿其必須遄返。積曰,旱乾如此,甚可悶也。平安道,則頃因陪持人之還,問之,則連得雨澤云,而又見黃海道狀啓,則西海邊,亦雨矣。維岳曰,海西三十邑,不雨云矣,江原道不雨而畿內最甚云矣。每年四月,例有旱災而畿內,則兩麥失稔,此最可慮,江華還上,依民願使之給,而今旱如此,麥秋望斷,將來恐有難捧之慮矣。臣聞鄭維岳之言,則郊外旱甚,民事渴悶云矣。維岳曰,臣頃出東郊見之,則春牟結實,僅至一穗二三顆,而猶不入水,驚心慘目,若過五六日不雨,則無復可望矣。積曰,昨昏,則雨點乍下,而今曉,則晴,此亦不吉之徵也。大抵不雨者,以和氣之少也。天地交,陽陰和,然後乃雨,而卽今朝著間,亦不和,聖心,亦必以此而憂惱矣,願聖上,留念致和之道,而愼勿以臆逆而疑群下也。然群下,如有罪過,則亦願勿爲姑息,明白處分,宜矣。又起而拜曰,臣所帶內局都提調,豫先請遞,似爲未安,故臨行再箚,終未蒙允。都提調事體,異於他提調,臣雖不知藥理,如有議藥之事,則必待都提調而疑定,卽其事體然也。臣曾在先朝時,亦嘗帶此下鄕,而終不許遞者,先王,意欲以此,爲催臣上來之地,而今則臣當卽還,自上不爲許遞,臣實未曉聖意也。上曰,已悉於前箚之批矣。今則姑無議藥之事,而不過二十餘日,卿當回還,其間問安等事,副提調,亦可以爲之,安心勿辭。積曰,上敎如此,臣惶恐不敢强請矣。至於遣御醫,不離看病,尤極惶感矣。自上連進湯劑,必爲苦口,故頃日,以丸藥議進之意,啓稟矣。前日與諸醫相議,則六味地黃元,進御宜當云,而但自上,丸藥則自前不爲着實進御,何以責其效乎?自上血不足,必使服此藥,然後方可責效,臣願毋爲作撤,久久長服,何如?且以愼攝之意,每每陳達,而今臣遠離,尤有望於此矣。起居寢睡之際,益宜愼攝,毋貽慈殿之憂,幸甚。上曰,唯。維岳曰,近來連爲召對,群下之幸則,多矣,而但臣,則以醫道言之,上候安寧之時,則連爲引接,固是好事,而近日,則炎熱如此,此時將攝。最難,凡人尙然,況自上纔得平復,益宜愼攝。臣願此後,則召對之命,雖已下之,如有不安節,則還寢,宜矣。積曰,此言誠是。自上自量氣候,如有不逮,則勿宜强爲引接。向者一日之內,召對纔罷,備局堂上,仍又引見,此亦非愼攝之道也。此後,則不必强爲引接,宜矣。且在內觀書之時,只宜披覽,而亦勿高聲讀之,此亦有妨於將攝矣。至於進講時,則儒臣,自當展讀論難。而文義如爲可疑處,則自上亦宜論難。上曰,唯。積,遂退伏。上命宣醞,積進前跪受一酌曰,臣小時,則酒量亦不至小,頗能善飮矣。自辛亥以後,病不能矣。又行三盃,積進曰,臣旣不能飮,而諸臣亦皆不勝盃酌。當此炎熱,致傷可慮,願止之。上曰,唯。遂撤床。上命賜臘藥一封,仍罷出。
領議政許積箚。答曰,省箚具悉卿懇。已悉於前後之批,卿何固辭若是乎?卿其安心,勿辭往來焉。
右議政閔熙箚。答曰,省箚具悉卿懇。大臣之兼帶守禦使,曾有已行之例,至於尙方提調尤無所嫌,卿其安心勿辭焉。
行兵曹判書金錫胄疏。答曰,省疏具悉卿懇。已悉於前後之批,卿無所嫌之事,安心勿辭,從速察職。
慶尙道儒生生員李在憲,一千四十二人等疏。答曰,省疏具悉。典禮旣明,國是已定之後,迸諸時烈於栫棘中,則誤禮之罪,實難逃於後世也,而爾等,又何以告廟之擧,更爲起鬧乎?斷無允從之理,爾等,退修學業。
行大司憲尹鑴疏。答曰,省疏具悉卿懇。今玆周急,意非偶然,卿何辭爲?安心領受。疏末事,今不必追咎,宜勿控辭,從速察職。
右副承旨李沆疏曰,伏以臣,稟賦虛薄,累經大病,而不能蚤自醫治,以致病根深痼,筋力之憊敗,精神之減損,有同衰老之人。少失將攝,諸症輒發,自分廢疾,人亦矜愍,而幸際明時,過蒙洪造,千糜萬粉,報答無階,唯以夙夜奔走,顚倒後已,爲期矣。昨日之曉,將坐廳中,猝然昏暈,欲起還倒,寒戰良久,熱勢旋熾,胸膈否塞,頭痛如剖,終日呌呼,專廢飮啖,達夜輾轉,不成眠睡,氣息綿綴,肢體苶然,僵臥直廬,殆不省事,該房事務,至令同僚代察,臣於病裏,一倍難安。顧臣所患,非朝夕偶發之症,潛消暗傷,到今添重,舊患新,一時交劇,若此不已,則幾何其不至於難醫也?非積數月之久,萬無回蘇之望,而出納重地,異於閑司,豈容虛席,以致曠職?伏乞聖慈,天地父母,特加憐察,亟賜遞改,俾得及時治療,以延晷刻之命。臣無任惶悚屛營之至,謹昧死以聞。踏啓字。
上在昌慶宮。停常參·經筵。
自辰時至午時,日暈。
有政。
李溟翼啓曰,事變假注書睦林一,時無職名,付軍職,冠帶常仕,何如?傳曰,允。
又啓曰,卽者吏曹郞廳來言,今日祿都目政事,爲之事命下,而判書呈辭受由,參判式暇,參議病不來云,政事,何以爲之?敢稟。傳曰,稱病不來之人,本院,所當直請牌招開政,而如是取稟,殊欠事體矣。參議睦昌明,卽爲牌招,使之開政。
又啓曰,今日祿都目政事命下,而都承旨鄭錀,左承旨鄭維岳式暇,左副承旨鄭載嵩在外,右副承旨柳命天,聞以其妻拘忌之疾,不得肅拜,廳中只有臣溟翼,同副承旨臣兪夏益,而臣溟翼,則以代房當進吏批·兵批,則無他推移之員,何以爲之?敢稟。傳曰,兵吏批兼進。
又啓曰,卽者右副承旨柳命天,陳疏到院,而觀其疏辭,則聞有妻病,自畿郊舁疾上來,而厥妻所患,乃拘忌也。只有八十二歲老母,無他子女,親自救護,身旣犯染,決不可出入於近密之地云。元疏不得捧入,而合有變通之道,何以爲之?敢稟。傳曰,然則改差。
吏批啓曰,判書洪宇遠呈辭受由,參判李堂揆式暇,小臣獨政未安,何以爲之?敢稟。傳曰,只出緊任。
吏批,行判書洪宇遠呈辭受由,參判李堂揆式暇,參議睦昌明進,右承旨李溟翼進。
以姜碩耉·韓濙·嚴緝·柳壽芳·李徵龜爲別兼春秋,安䌖爲平壤庶尹,裵尙珩爲長興縣監,南天澤爲右副承旨。
兵批,行判書金錫胄進,參判金德遠進,參議李秞受由,參知權脩病,右承旨李溟翼進。
以黃應都·金厦樑·崔柱華爲五衛將,李佖·朴泰定爲副摠管,李翊臣爲景福假衛將,吳緯邦爲忠壯衛將,李基夏爲都摠都事,李台老爲武兼,邊國翰爲南兵使,鄭樸爲僉知,閔鼎重爲判中樞,趙逢源·全發英爲副護軍,睦林一爲副司正,李惠疇爲兼內乘,張漢相爲宣傳官,茂山僉使成胤童仍任事,承傳。
兪夏益,以都摠府言啓曰,副摠管慶㝡,除標信,刑曹坐起進去之意,敢啓。傳曰,知道。
又以義禁府言啓曰,以刑曹啓目,守門將李彬,移本府處置事,允下矣。李彬,方待命於本府,卽爲拿囚之意,敢啓。傳曰,知道。
李溟翼啓曰,新除授右副承旨南天澤,時在慶尙道安東地,斯速乘馹上來事,下諭,何如?傳曰,允。
掌令宋挺濂,持平趙祉錫·裵正徽啓曰,金壽恒事云云。安陰縣監呂翼齊,如此之人,不可仍畀字牧之任,以貽民害,而此非泛然風聞之比,更無詳察之事。請安陰縣監呂翼齊罷職,德原府使陳再昌遞差。答曰,不允。
行大司諫閔宗道啓曰,新除授正言孫萬雄,時在慶尙道尙州地,請斯速乘馹上來事,下諭。答曰,依啓。
行戶曹判書吳始壽疏。答曰,省疏具悉。卿其安心勿辭,救護母病。
上在昌慶宮。停常參·經筵。
兪夏益啓曰,卽伏見黃海監司朴純,海州兼任康翎縣監尹謐推考不得事啓本,則舊還上所捧之下,多有落字,語意斷絶,難免不察之失。黃海監司朴純,推考,何如?傳曰,允。
又以都摠言啓曰,副摠管慶㝡,除標信,刑曹坐起進去之意,敢啓。傳曰,知道。
傳于李溟翼曰,召對爲之。
以左副承旨鄭載嵩,病重上去不得事狀啓。傳于李溟翼曰,調理上來事,回諭。
兪夏益,以兵曹啓曰,今日內三廳將鬼取才時,醫司救療官員,法當來待,而軍士,有中矢者,半日招呼,終無形影,事極駭愕。當該救療官,及該司擬只掌任官,令攸司囚禁,從重治罪,何如?傳曰,允。
又以兵曹言啓曰,正郞朴紳,頃日猝患疔腫,多般調治,久未差歇。本曹連有將鬼取才之坐,都試亦當設行,而郞官不備,事甚苟簡。朴紳,姑爲改差,其代,以在京無故人,差出,何如?傳曰,允。
李溟翼啓曰,吏曹郞廳來言,本曹判書有闕,政事,何以爲之?敢稟。傳曰,過齋戒後爲之。
掌令宋挺濂,持平趙祉錫·裵正徽啓曰,金壽恒事云云。呂益齊罷職。陳再昌遞差事。答曰,不允。罷職事,依啓。
巳時,上御時敏堂。召對,參贊官兪夏益,侍講官李聃命,檢討官金聲久,假注書李蓍晩,記事官安如岳·柳世鳴入侍。上讀中庸前受音。一遍訖。聃命進講,自二十八章至二十九章不易吾言者也。音一遍,仍釋大文,上受以讀之。音一遍,聃命,釋其文義曰,愚則無其德也,賤則無其位。聲久曰,在下之人,不敢議禮·制度·考文矣。至本同軌,聃命曰,車同軌,應不制度而言,書同文,應不考文而言,行同倫,應不議禮而言。上曰,唯。聲久曰,議禮·制度·考文三者,必政令出一,然後可以爲之,故非天子,則不能爲也。若私自爲此,則人安得以寡過乎?夏益曰,政令出一者,惟天子爲能耳。至二十九章下焉者。聲久曰,此以位言也。上曰,此則上章,雖有其德,不敢作禮樂之義也。至本諸身,聲久曰,此章,以本諸身三字,爲最緊要矣。聃命曰,小註,以本諸身,謂有其德,而位亦吾身之所有,則本諸身之義,不但以德言也,亦以位言也,參看宜矣。此章,蓋言天子事,而不但天子爲然,凡爲人君者,皆當體念也,以今日事言之,先王釐正典禮,殿下繼述先志,皆可以考諸三王,而不謬,質諸鬼神而無疑者,而惟其行不同倫,故向者誤禮之人,猶以爲是,此可謂行同倫乎?若使前日議禮,誠是,而自上以爲非,則雖褐寬博,亦不可奪其志,而强使之同也。今此禮論釐正,則實是考質無疑者,而人心世道,若是,自上處分之道,或未能盡善而然也。聲久曰,向者誤禮之輩,前則屋下私談而已,今則作爲文字,公相傳說,前則或謂之不解禮經而誤之,或謂之雖或誤禮,不必深罪而已矣。今則返謂之元不誤禮,安有如此之肆然無忌者耶?聃命曰,先王釐正,國是大定之後,猶尙如此,此後如有容護誤禮之人,則自上必加痛斥,然後或可以鎭定矣。上曰,然。向者趙根上疏,至稱師生,故已爲痛斥矣。聲久曰,自上非不痛斥,而此輩尙然必有希望之事而然矣。聃命曰,小節則自上恕之,固是包容之道,而至於大段處,則必宜深治矣。上曰,然則小者,小治之,大者,大治之,可矣。聃命曰,向者金壽興收敍,趙珩特除等事,初雖過擧,而終乃還收,此所謂日月之更,而自上或有如此之擧,必有窺見其淺深者矣。夏益曰,脅從罔治,而至於金壽興·趙珩等事,則乃是大段過擧也,以此之故,人有希望者,自上執德堅固,然後可以鎭定矣。聲久曰,今講中庸,而前則講綱目矣,史記,則必無肯綮處,而如有可疑文義,則必宜問難,然後可以有得矣。古人,以爲有疑處,乃是好消息,自上疑斯問,則必有益矣。古人云善可師,惡可師,觀史之法,貴在論難。凡士學問之道,猶且如此,況帝王之學乎?聃命曰,聲久之言,甚善。文義可疑處,固宜問難,而雖於下字處,如有可疑,則亦勿泛看,而必須留意細究。學問上工夫,必先格致,格致者,所以明是非可否,如是則安,如是則危者也,治平之道,必先格致,明知事理之是非可否,然後可以措之,誠正修齊等事,亦莫不然。故不先格致,而先有意於誠正工夫,則本旣亡矣,雖欲修齊治平,何可得乎?凡事,是非未明,可否未定處,下詢前席,博採群議,則必不無所益矣。夏益曰,儒臣所達,善矣。常時披覽書史,凡有疑義,則願必問難。聲久曰,格致誠正,元來一般事矣。聃命曰雖然,以先後言,則格致,爲先矣。凡前古興亡治亂之跡,聖意如有所疑,亦願下問。上曰,筵臣言,是矣。今則當體念焉。聲久曰,古云法語之言,能無從乎,自上雖知其言之善,若不允從,則無益矣,願上,力行。上曰,唯。講訖。夏益曰,判府事許穆,自上禮遇,而朝廷亦爲尊敬矣。頃者出往江上,以其年老而有去志也,自上挽止,故今猶留住,而願一入侍矣。今聞歸計,尙未已,數日後,或有退歸之擧云。雖未知此言虛的,而所聞則如此,自上更加勉留,終示禮遇之意,則似好矣。上曰,前者勉留,有一番入侍之語,而尙不回遐心矣,將更爲敦諭。夏益曰,大司憲尹鑴,亦是禮遇之人,而頃出江上,雖非長往之計,而亦宜一體敦諭引見矣。上曰,唯。夏益曰,臣曾忝玉堂時,以歷代君臣鑑,多印廣布之意,陳達蒙允後,君鑑,則使慶尙道印送,臣鑑,則使全羅道印送,而以進上次二十件,國用次七十件,定數分付矣。頃日慶尙道,則印送君鑑,而只是進上二件,國用二十件,前日分付之意,已不滿矣。至於全羅道,則臣鑑,尙不印送,事甚稽緩矣。兩南君臣鑑,一依定數,從速印送事,令該曹更爲分付,何如?上曰,依爲之。出擧行條聲久曰,旱乾如此,麥秋已無可望,而又有蝗災,民事極慮。上曰,旱災一向如此,畿內蝗災又發,念及民事,誠爲渴悶。聲久曰,悶旱之意,發於言表,而古人云,應天以實,不以文,此言以至誠應之,而不可以虛文也。湯之六責,出於至誠,故言未已而大雨,周宣修行之誠,亦見於雲漢之詩,故有旱不爲災之語矣。詩曰,無曰高高在上,陟降左右,日監在玆,張栻亦曰,不可以蒼蒼,便爲天,故才動於此,便應於彼,感應之理,捷於影響。自上雖處深宮,而必宜嚴恭寅畏,然後可以感天矣。聃命曰,天人之際,似若太遼,而古人云,人之一動一靜,天皆知之,必以誠實應之,可矣。大抵正心者,固是治國之大本,而以事言之,救民爲先,故書曰,旣富方穀,孟子曰,有恒産則有恒心。近觀朝家,雖軫恤民生,而不以農政爲務,切無勸農之擧,今宜着實爲之,可也。古者儲水灌漑,以爲救早之政,故雖旱,亦有所賴矣。近來堤堰之政,幾至盡廢,値旱,則無他可救之策,甚不可也。且聞古老之言,壬辰亂前,則山林樹木,無不茂盛,近來,則無不濯濯,此亦致旱之由云。此等事,雖似迂遠,而其理,則固然矣。夏益曰,聃命所達堤堰事,是矣。臣嘗往來兩南,備知其事,堤堰之利,果爲不少矣。頃日戶判,有榻前陳達事,蒙允,而自上以曾已折受處外,一切勿施爲敎,所謂曾已折受處,未有限年分別之事,當以何年定限乎?稱以曾已折受,而若皆見施,則實有歉於聖上軫民之意矣。上曰,曾前折受云者,乃指先朝時折受而言也。前日擧行條件中,以先朝折受處外,一切勿施之意,改付標宜矣。聃命曰,山間樹木長養事,亦宜着實爲之矣。上曰,講官之言,是矣。後日備局引見時,當爲議定,而堤堰修築事,則已爲定奪矣。夏益曰,頃見平安監司狀啓,則兩西各邑還上,勿爲留半,參酌分給事,陳啓矣。自備局覆啓,許令參酌分給,以救民間最急處矣。大槪一半留庫之規,爲慮意外緩急,而此時民間,目前之急如此,誠不可不恤,而兩麥,旣不實,前頭絶乏之患,不但兩西爲然,他道亦必一般,諸道各邑還上,不拘常規,勿爲留半,民間飢困最急處,一依兩西之例,許令參酌分給,何如?聲久曰,一半留庫之規,蓋慮意外之事,而卽今民間,遑遑汲汲,守令不得擅發,報于監司,監司亦不得擅許矣。且秋間收捧爲難,故守令,亦以此爲慮,而不肯發給矣。夏益曰,誠如聲久言。守令,雖以秋捧爲慮,而民事孔急,常規何可拘也?上曰,此言誠然矣。兩西一體分給事,分付備局,使之從速擧行,可也。出擧行條聃命曰,人君修治,只在立志。吾國,僻在海隅,固無爲政於天下之勢,而以殿下聖人之資,數千里東方,何爲不善治乎?古之善爲治者非一,自上必思跂及,以爲準的,至於喜怒用舍,必以聖人自期,以此立志,則斯過半矣。上曰,講官所達,當體念焉。聃命曰,以姑息爲心,則不得立志矣。聲久曰,古人,言立志,以治基,爲喩矣。遂罷出。
右議政閔熙箚。答曰,省箚具悉卿懇。已悉於前箚之批,卿何固辭,若是其太過乎?卿其安心勿辭,宜速行公。
慶尙道儒生生員李在憲等三十五人等,再疏。答曰,省疏具悉。已悉予意於前疏之批矣,爾等,更勿煩論,退修學業。
大司憲尹鑴疏。答曰,省疏具悉卿懇。已悉予意於前疏之批,卿何固辭,若是其太過乎?況風憲之長,不可久曠,卿其須體予意,安心勿辭領受,宜速入來察職。
上在昌慶宮。停常參·經筵。
兪夏益,以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢啓。傳曰,知道。
以備忘記,傳于兪夏益曰,史官三員待命,騎馬九匹立之。
兪夏益啓曰,史官三員待命事,命下矣。史官不備,宣傳官一員代送之意,敢啓。傳曰,知道。
李溟翼,以謄書廳言啓曰,光海朝日記謄書處所及諸具,旣已修造。令春秋館郞廳,取來其日記,始役之意,敢啓。傳曰,知道。
上在昌慶宮。停常參·經筵。
自卯時至未時,日暈。
有政。
兪夏益,以兵曹言啓曰,今四月十九日騎兵金仁鶴稱名人,自金曜門入來,差備門外擊錚,極爲駭愕。令攸司囚禁治罪,同門守門將李太古,常時不能禁斷雜人,以致闌入,亦爲非矣。推考,何如?傳曰,允。
鄭錀啓曰,今日政事,命下矣。臣錀,當進吏批,而左副承旨鄭載嵩,右副承旨南天澤竝在外,右承旨李溟翼病不仕,廳中,只有左承旨鄭維岳,同副承旨兪夏益。兵批政廳,何承旨進去乎?敢稟。傳曰,同副承旨進去。
鄭維岳,以承文院官員,以都提調意啓曰,吏文學官二員未差,代前司果李敏啓,進士權彦經,依例差下,付軍職,冠帶常仕,何如?傳曰,允。
吏批,判書未差,參判李堂揆病,參議睦昌明進,都承旨鄭錀進。
以吳始壽爲吏曹判書。
吏批啓曰,新判書吳始壽,命招,同參政事,何如?傳曰,允。
鄭維岳啓曰,吏曹判書吳始壽,牌招不進矣。傳曰,更爲牌招。
兪夏益啓曰,吏曹判書吳始壽,再招不進矣。傳曰,知道。
吏批啓曰,判書吳始壽再招不進,參判李堂揆病不來,小臣獨政未安,何以爲之?敢稟。傳曰,只出緊任。
以閔點爲戶曹判書,李志雄爲安城郡守,尹宲爲安陰縣監,金元燮爲兵曹正郞。
兵批,行判書金錫胄,參判金德遠將鬼薦坐起進,參議李秞受由在外,參知權脩進,同副承旨兪夏益進。
以洪宇遠爲副護軍,兪命天爲副司直。
傳于兪夏益曰,召對爲之。
傳于兪夏益曰,司直柳赫然,召對時引見。
兪夏益,以兵曹言啓曰,禁軍大旗幟,年久破落,不成模樣,故新件改措備,來二十二日神武門外旗祭,依例設行之意,敢啓。傳曰,知道。
又以禮曹言啓曰,今四月二十日,召對入侍時,旱災此酷,不拘常例,遣近侍重臣,速爲祈雨事,分付禮曹事,榻前下敎矣。再次祈雨祭,纔行於去夜,旋卽祈禱,似涉煩瀆,三次祈雨祭,不卜日來二十三日,風雲雷雨山川雩祀,則遣重臣,三角山·木覓山·漢江,則遣近侍,漢江,則依例沉虎頭,虔誠祈禱之意,知委,何如?傳曰,允。
掌令宋挺憲,持平裵正徽啓曰,金壽恒事。立法而制禁,所以嚴名分而存紀綱,不可以貴戚豪右之家,而有所寬縱也。前日禁吏之被杖於主第,已是前古所未有之事,國綱解紐,漸不可長,而頃者其禁吏,因事除下之後,自宗親府推捉甚急,其吏,怵於威令,撤家逃避,而今方搜捕未已云。臣等,不勝駭然,招致宗親府下吏,問其委折,則果以前日事也。其不思朝家法禁之嚴,必欲爲主家,快憤於禁吏而後已者,可謂縱恣無忌憚之甚。自前已往貴豪之家,雖有犯科之事,法府之吏,終莫敢誰何,而必至於令不行禁不止,而網紀益壞,非細故也。請當該宗親府堂上,先罷後推。答曰,不允。宗府體面,與他司有別,且推捉厥漢,必有曲折,推考,觀其緘辭而處之。
兪夏益啓曰,宗親府當該堂上推考事命下,而臺諫,方以先罷後推論啓,推考傳旨,不得捧之之意,敢啓。傳曰,知道。
巳時,上御時敏堂。召對,參贊官鄭維岳,侍講官李聃命,檢討官金聲久,假注書李蓍晩,記事官安如岳·柳世鳴入侍。上讀中庸前受音,一遍訖。聃命曰,朱子,以中庸一篇,分爲四節,每節首章,則章下註連書,其餘,則章下註,空一字而書之,此所以標其節也。仍進講,自質諸鬼神,至三十章。音一遍,仍釋大文,上受而讀之。音一遍,聃命,釋其文義曰,鬼神者,陰陽之理,故謂之知天。維岳曰,知其理者,兼天人而言也。至是故君子。維岳曰,凡人在遠,則人必忘之,在近,則久而人易厭之,惟聖人,則在遠而人皆有望,在近則久亦不厭,此愛慕之至也。詩曰,在彼無惡。聲久曰,振鷺之詩,本以夏商子孫之來助周祭而作也,此則斷章取義矣。在彼無惡應,遠則有望也,在比無射應,近則不厭也。聃命曰,有其實德如上文之云,則自然有其譽矣。維岳曰,無惡無斁,可謂德已至矣,而猶曰庶幾夙夜者,不欲少懈之意也。上曰,唯。至三十章遠宗近守。聃命曰,孔子之於堯·舜,世已遠矣,而至於精一執中,則其揆一也。此道萬古不變,故孔子去堯·舜,雖遠而宗之。法則制度品節之謂也,必稽諸近代,然後可以行之,故取法於文武而守之。仍擧小註而備陳之。維岳曰,小註,則諸說不同,亦似支繁矣。至萬物竝育,維岳曰,聖人之道,如天地水火相剋,而亦有相資之理,此所以不相害也,聖人,有生殺予奪,亦所以不相悖也。聃命,再釋前義曰,永譽者,言其保其終也,旣曰,永譽而又曰蚤譽者,欲其善其始也。維岳曰,詩云,靡不有初,鮮克有終。終始如一,然後可以永譽矣。聃命曰,唐玄宗開元之初,焚錦繡於前殿,號爲太平,可謂蚤有譽,而其後侈心一生,馴致天寶之亂,不可謂永其譽也。德宗,始用楊綰,庶幾至治,此亦蚤有譽矣,而終任盧杞,以致奉天之亂,可謂永終譽乎?維岳曰,不但用人爲然,凡事皆然,故事貴有始有卒矣。聲久曰,此章本諸身三字,最宜體念處。凡事,則必本於身,然後可以永有譽矣。上曰,唯。九經章,亦以修身爲本者,此也。維岳曰,大學亦曰,壹是修身爲本者,是也。聲久曰,三十章,初則直言孔子之德,次言天地,以比孔子之德,大矣。上曰,唯。講訖。聃命曰,臣待罪學官,曾於年前,有所懷陳疏,而該曹,至今不爲回啓矣。上曰,事甚稽緩,分付該曹,使之從速回啓,可也。榻前下敎聃命曰,自祖宗朝,不但勸奬文臣,士子,亦爲勸奬,而不可人人而敎之,故古者擇其有才可敎者,敎之,館,則大司成,學,則兼敎授,外方,則敎養官,主之矣。今則以供饋之難,革罷敎養官,只使都事管之,而無着實勸課之事矣。敎養官,雖或冗官無益,而得其人任之,着實勸敎,則亦不無成就之效矣。上曰,唯。聲久曰,近來文敎大壞,方伯,則務煩劇,固宜不遑爲此,而守令,亦以簿書期會·徭役等事,爲務而已,全無留意於文敎者,故近來士人,切無向學之人,殊可慨然。聃命曰,有志之士,則不待勸奬,而固當自勉,至於凡士,則實在於上之人之敎導勸課,如比然後庶可振作矣。臣意,則諸道察訪,必以有文望者擇差,使之敎養多士,則不無所益矣。維岳曰,聃命此言,好矣,而至於都事,則職甚凉薄,人皆厭苦,故多不擇送,而爲都事者,亦不留意於比等事。今後,則都事,必以有文望名官者擇送,使之着實擧行,則必有益矣。上曰,徐當議爲之。聲久曰,凡勸士之道,必有聳動之擧,然後可以興起成就矣。昔在成廟朝,或有到記庭試,此亦聳動之擧也。如此之故,其時人才,蔚興矣。維岳曰,成廟朝,多有此等聳動之擧矣,士子,固宜勸奬,而爲師儒者,亦考其勤慢而賞罰之,則必有其效矣。聃命曰,外方儒生勸課之事,臣旣粗陳於前疏,至於京中,則雖有敎官,而多不着實擧行,何可望其成就人才乎?童蒙敎官,亦必得人,然後可責成效矣。維岳曰,訓誨童蒙,專在敎官,敎官之任,其亦不輕,故祖宗朝,不拘生進幼學,吏禮曹相議薦擬者,蓋謂生進,未必皆優,幼學未必皆劣,而惟其人必擇,比他蔭官,尤重之意也。近來生進,則有他職蹊徑,而幼學,則年雖滿而入仕路狹,故有勢力幼學,多占敎官,該曹亦不留意選擇,或以無文名之幼學,擬望差出,此非朝家不拘生進之本意也。其所以極擇之意,反爲幼學輩憑藉倖占之階,敎官如此,故童蒙輩,亦不肯就學,殊可慨然矣。此後,則幼學,非表表有名者外,必以生進差出,似當矣。上曰,此言,誠然矣。今後,必以生進有名稱者擬差,幼學,則非文行表著,爲世所許者,不得輕易擬望,以重訓誨之任事,分付該曹,可也。出擧行條上曰,訓鍊大將引見。臣耆晩,承命出,引柳赫然入侍。上曰,文臣殿講,乃所以勸課之意,而近觀殿講時單子,則自不者,甚多。此必年少文臣,旣己決科之後,則全不讀書之致,不但事甚未便,亦無朝家勸課之意。今後如有如前怠忽,唯以自不爲能事者,則不但推考而止,當有別樣警責之擧,政院着實分付,使之各自勉勵,可也。出擧行條聃命曰,頃者,以文臣月課製進後,命招大提學,使卽課次事,曾有下敎,實出於勸奬之盛意,而今春三朔月課製進已久,政院,尙無請招大提學之擧,此亦國事解弛之一端也。上曰,當該承旨,推考,大提學,速爲牌招,使之課次。出擧行條聃命曰,臣嘗見唐肅宗故事,深有慨然,欲爲書進而未果,敢此陳達矣。肅宗時,以空名告身,賞軍功,而史臣范氏,譏其苟簡,而以爲亂亡之事。蓋名分者,所以維持國家也。貴賤無等,則名分不定,名分不定,則下有僭逼之患,上有陵替之憂,可不戒哉?近年以來,數萬出身新出之後,朝家,待之有別,故渠輩,亦以朝官自處,而名分傷矣。至於募財賣爵之路,又大開,輿臺下賤,皆衣金紫,夫人之誥,及其妻,贈職之典,及其父祖,名器混淆,上下無別,識者之寒心,亦已久矣。名爵名器者,人君所以馭百姓別貴賤,而朝廷視官爵,先自賤之若此,則人孰不以爲賤哉?臣聞頃日,以鑄錢事,又有賣爵之擧,此則苟且尤甚矣。年凶儲竭,或爲活民,或爲軍需,而爲之,猶不免爲苟且之歸,況可以鑄錢,而爲此擧乎?今此賣爵之擧,旣非軍功之需,又非賑飢之用,則其損國體,而傷名分,莫此爲甚。此後京外凡干賣爵之路,一切防塞,何如?上曰,固是苟且,而出於不得已也。赫然曰,凡事,有損國體,則雖有小利,不可爲也。軍門,亦有此規,至請二百張以賣之,甚爲不當。臣意,則空名告身許賣事,必可罷也。上曰,事係名分,果有如諸言者,鑄錢賣爵,尤爲苟且。空名告身,勿論已賣與未賣,一竝還寢,其餘京外各衙門所賣告身,自今日以後,竝一切停止,可也。出擧行條聃命曰,臣又有所聞,故敢達矣。納財而受空名告身者,圖付軍職,至受常祿者,間或有之,事甚無據矣。渠輩,則少費而多得,朝家,則少得而多失,已非募財補用之本意,而此則姑置勿論。傳曰,忠信重祿,所以勸仕也,乃反施之於此類,豈理也哉?事之寒心,莫甚於此,該曹所爲,殊極不當矣。上曰,事甚不當,兵曹判書推考。此後,則切勿如前付祿事,分付可也。出擧行條上曰,訓將進前。赫然進曰,山城之事,臣當上達,而以臣所見,民事爲急,故先以民事,敢達矣。所經一路,民皆飢困,而今年兩麥,又將全失,前頭民事,誠極可慮。維岳曰,祈雨祭,已行三次,而尙不得雨,旱勢轉甚,自前如此之時,不必次次爲之,勿拘常例,遣重臣近侍,更爲祈雨,何如?上曰,勿拘常例,速爲擧行事,分付該曹,可也。榻前下敎赫然曰,又有大可恠者,今年樹木盡枯,此亦變異事也。上曰,後苑之木,亦然矣。赫然曰,東門外,則人多以栗資生,而栗木皆枯,此亦係民生理,可慮也。有和氣,然後草木昆虫,皆得其生,而今者樹木如此,未知何故也。大興山城事,別無大段可達之事,而凡城多入募民,然後可以防守,故此城中,亦多自願入居之民,其中。或有丁壯勇健,常時城中諸役及他日緩急,不無所賴,而生理無所出,雖分給還上,而旣不能每每給之,秋捧之時,亦有逃散之弊,故還上,亦斟酌給之,無他生道。其近處,絶無空閑可耕之地,不得資賴以生,此最可慮。城底西面十里之內,有古寺,而今則毁廢,其基址若干土田可耕處,皆屬於司圃署,許民耕食收稅,而起耕甚少,故本署收稅,亦甚零星云。今若以此沒數移給山城,使城中募入之民,盡爲耕食,而勿令收稅,則庶有一分生理,而他日緩急,亦或有賴矣。上曰,此在司圃署,則不甚緊關,而山城保障爲重。司圃署所屬山城底十里內古寺基址,及其土田,無論起耕與陳荒,竝皆移給山城事,分付,可也。出擧行條赫然曰,山城防守之軍,旣無新定之勢,而京畿訓鍊別隊數千,黃海道別隊三千,御營軍亦至三千,若使此軍,盡屬山城,則可以防守,而徐當議定矣。上曰,唯。赫然曰,海西防守之重,亦不下於關西,而曾前切無以此留意者。尹堦爲方伯時,頗留意於此,以御營軍保人五哨,訓鍊砲保五哨,作爲束伍,此亦數少,而無器械,故願得砲於訓局,臣得送四五百柄,而此甚少矣。其後趙師錫·丁昌燾,相繼而亦以此留意,欲爲修擧,連値勅行,未及爲之矣。山城,則今無及時可爲之事,而十餘寺,已令創建,庶免空城之憂,而亦有二處立寺之所矣。但近來僧輩,亦不生意於此等事,軍門,又無物力可助之勢,未易建置,而然某條可爲矣。至於城內修治事,則秋間當爲下去料理,而軍色郞廳,亦當間間下送,以爲操習矣。上曰,唯。赫然曰,江華築城事,連値凶歲,民力凋弊,勢難爲之,而設使御營廳,築一處,訓局,築一處,似若無甚難者,而但七十里周廻,只築二處,則似爲無用,至於七十里環築,則誠難矣。前日所築處,比今日所經營處,則頗小,而猶費三萬石之多,此則大臣引見,可以議定矣。文殊山,則橫亘江邊,而其江,小如漢江,臣意,則欲築城於此,使賊不得據險似好,而但無石難築矣。李浣生時,每以此爲憂,寢食不忘矣。上曰,雖非凶年,以卽今物力,七十里築城,難矣。聃命曰,臣於此等事,素昧昧,而嘗聞中原,則平原廣野,亦築數十丈城,豈皆有石而爲之哉?皆用甓築云,凡城甓築,最爲完固云矣。維岳曰,甓築,倍好於石築,雖大砲,亦不能毁之云矣。赫然曰,土性,與中國有異,故雖欲造甓,不能善成,類多苦寙矣。聃命曰,土性,豈無中國土品同者乎?或不知燔造之法而然矣。北京使行往來時,使之學來,則好矣。赫然曰,前日吳挺緯使北時,借臣軍官而帶去矣。偶到燔甓處,細見其法,則與此處燔造之法,別無所異,而來此以其法燔之,則亦不能善成,此必土性之異也。維岳曰,土性,固有異,安知江華,亦無好品可燔者乎?赫然曰,今聞統制使尹天賚,亦築不易築之城,而身自躡蹻,爲土卒先,以完其役云矣。此城基址,則宣廟朝名將李舜臣所定,而未及築者也。統制使,臨變則乘船赴海,故築此以爲根本之地,此城甚好矣。維岳曰,尹天賚築此之時,親自負土云,事甚可尙矣。赫然曰,尹天賚,身固勤勞,而土卒,亦多勞苦,似當有慰勞之典,而自下有難請之矣。上曰,狀啓上來,則當有論之擧,軍卒,亦待啓聞施賞,以慰之矣。遂罷出。
刑曹判書李之翼辭疏。入啓。答曰,省疏具悉。已往之事,今不必追咎,卿其安心勿辭,從速上來察職。
禮曹參議柳命賢辭疏。入啓。答曰,省疏具悉。旣己伸白之後,有何可嫌之事乎?爾其勿辭察職。
上在昌慶宮。停常參·經筵。
鄭錀啓曰,遣近侍祈雨祭受香,在於明日。臣錀,當進白岳,左承旨鄭維岳,右承旨李溟翼,當分進於漢江·木覓等處,而左副承旨鄭載嵩,右副承旨南天澤,俱在外未上來,廳中,只有同副承旨兪夏益,他無推移入直之員,何以爲之?敢稟。傳曰,然則右副承旨改差。
又啓曰,右副承旨南天澤,旣己遞差,其代,今日內開政,以在京無故人差出,牌招察任,何如?傳曰,允。
有政。
又啓曰,今日爲政事,命下矣。臣錀,當進吏批,而兵批,則旣無該房,又無代房,何承旨進去乎?敢稟。傳曰,吏兵批兼進。
吏批,行判書吳始壽進,參判李堂揆進,參議睦昌明進,都承旨鄭錀進。
以丁昌燾右副承旨,洪宇遠爲工曹判書,李增爲兵曹佐郞,尹義濟爲直講,韓垽爲司導正,閔點爲知經筵。
兵批,行判書金錫胄御營操鍊進,參判金德遠進,參議李秞受由在外,參知權脩進,都承旨鄭錀進。
以南天澤爲副護軍,李敏啓·權彦經爲副司勇。
鄭維岳啓曰,鑄錢廳空名告身帖,勿論已賣未賣,竝爲還寢,其餘京外各衙門所賣告身,自今日竝爲停止事,榻前定奪,旣己分付矣。第念其告身帖紙,若不收取燒火,則各其衙門下吏輩,偸竊用奸,不無其慮。鑄錢廳前後所給告身帖,及其餘各衙門昨日政所成給告身帖,令吏兵曹取來,計其張數,一一燒火事,分付,何如?傳曰,允。
掌令宋挺濂,持平裵正徽啓曰,金壽恒事云云。
立法而制禁,紀綱益壞,宗府之體面雖重,此事之關係非細,旣已推問於下吏,別無更詳之曲折,不可推考而止。請當該宗親府堂上先罷後推。山陰縣監閔毅重,到任以後,抛棄職務,日事酣飮,委政下吏,任其所爲,剝割侵漁,罔有紀極,闔境嗷嗷,如在水火,不安其業,撤家逃避,而至有發差追捕之擧,隣邑之民,亦被其害,如此之人,不可置諸字牧之任。請山陰縣監閔毅重,罷職不敍。答曰,不允。
江華留守尹以濟疏曰,答曰,省疏具悉。卿才實合此任,宜勿控辭,從速察職。
慶尙道儒生生員李在憲等三疏曰,答曰,省疏具悉。予志旣已堅定,爾等,何如是紛紜乎,必無允許之理,更勿瀆擾焉。
行吏曹判書吳始壽疏曰,答曰,省疏具悉卿懇。天官之職長,非人人所授,卿其安心勿辭,從速察職。
左副承旨鄭載嵩疏曰,答曰,省疏具悉。爾其勿辭,調理上來察職。
義州府尹申翼相狀啓,當日戌時量,黲同島把守軍及中江格監考等,馳告內,淸人四名,持勅使牌文,出來中江越邊,卽遣訓導李濈往見,則甫十古一人,甲軍三名,持牌文來到,使之越來中江宴廳,而同牌文,取來考見,則欽差正使上駟院一等哈侍衛加一馬,副使武備院二等郭赤嗒侍衛噶,大通官二員,次通官二員,跟隨人十八名,以頒勅諭公幹事,的於本月十三日辰時,自會同館起馬,牌文,則四月初二日出送云。以起馬日子,計之,則渡江之期,似在於來月初五六日間,牌文中第一行馬字之上一字半減,似是級字,而不能詳知。李濈,問勅使所幹,何事,通官人下,不書姓字某某,當爲出來緣由,則淸人等言內,聞路傳者之言,勅使,則以頒勅事出來,大通官則李一善·張孝禮云,而未能的知,次通官,則亦不知誰某。臣狀啓段,陪持准授上送,而牌文,撥上上送,淸人段,留宿宴廳緣由,竝以馳啓事。
上在昌慶宮。停常參·經筵。
大王大妃殿·王大妃殿·中殿,藥房問安。答曰,知道。
藥房提調臣金錫胄,副提調臣鄭錀啓曰,晝日當杲,暮風還凄,伏未審數日來,聖體調攝若何,寢睡·水刺,亦復何如?湯藥停進已久,不可不繼用調保之劑,故與御醫等反覆商議,皆以爲六味地黃元,加當歸·麥門冬各三兩,知母·黃栢,竝鹽水炒,各二兩,進一劑宜當云,此藥劑入之意,敢啓。臣等,不任憂慮,敢來問安。答曰,知道。氣候寢睡·水刺,與前一樣矣。
丁昌燾,以都摠府言啓曰,今日入直軍士,當爲中日習射,而祈雨祭齋戒相値,不得之之意,敢啓。傳曰,知道。
備忘記,傳于丁昌燾曰,史官五員待命,騎馬十五匹立之。
兪夏益啓曰,史官五員待命事,命下矣。史官不備,宣傳官二員代送之意,敢啓。傳曰,知道。
又啓曰,左議政箚子到院,而以祈雨祭齋戒,留院之意,敢啓。傳曰,入啓。
又以禮曹言啓曰,得接章陵參奉牒報,則陵垓內松木,自去秋,蟲損枯死者,大中小竝六十四條,而近因旱災,松蟲又爲熾發,滿山松木,酷被損傷云。事甚可慮,昨日發遣本曹郞廳摘奸,則入直參奉及守護軍等,別無執頉之事,而陵內外枯松大中小,竝一百四十七條,較其參奉所報之數,則加二十二條。卽今松蟲遍山熾盛,果如參奉所報云。若不及時拾捉,則遍山生松,終難免枯死之患,誠極可慮。遍山松蟲,難以本陵守護軍拾捉,令本官,及時發民,一時拾捉事,移文本道,宜當。至於許多自枯松一百四十餘條,盡爲斫去,則陵木,亦似虛疏,姑爲仍置事,分付本陵參奉處,何如?傳曰,允。
左議政權大運曰。答曰,省箚具悉卿懇。卿之疾病如此,予之慮念,曷可云喩?神明所扶,勿藥有喜,卿其安心勿辭,從容善攝。仍傳曰,遣御醫看病。
上在昌慶宮。停常參·經筵。
以賓廳進不進單子,傳于丁昌燾曰,過數日後,來會事,分付。
兪夏益,以禮曹言啓曰,今四月二十日召對入侍時,丙辰冬間兼東學敎授李聃命有疏,而該曹至今不爲回啓,殊甚稽緩,分付該曹,使之從速回啓事,榻前下敎矣。取考本曹文書,則曾於丙辰冬,吏曹佐郞李聃命,以能文文臣,差出馬官,兼差提督之任,勸課儒生事,及殿講,代以製述,至於講經時,只誦大文,去之註釋,講其文義,俾無無益之工。且別試之科,勿論三百六百,一皆講經等事陳疏,則本曹,以俱係變通,令廟堂稟處之意,覆啓蒙允之後,原疏,旣已移送廟堂,自本曹更無回啓之事矣。敢啓。傳曰,然則言于廟堂,使之趁卽回啓可也。
傳于兪夏益曰,歸厚署棺板一部,送于內需司事,言于該曹。
持平趙祉錫·裵正徽啓曰,金壽恒事。宗親府堂上,先罷後推事。閔毅重罷職不敍事。措辭見上一自萬科之後,輿儓之賤,纔贖而猥占者居多,恣橫閭里,陵礫士夫,不可不隨現而痛懲也。卽接東部所報,則出身崔永吉,居在昌慶宮至近之地,欺隱其兒子拘忌之疾,已極可駭,而自漢城府發差摘出,則疑其洞內人之現告,與其同類禁軍金承世,同惡相濟,詬辱尊位,無所不至。又接西部所報,則出身金貴一,與其隣居士夫家奴子相鬨,而辱及於其主,悖慢之語,極其狼藉,至於脫衣拔劍,突入門內云。臣等,招致崔永吉·金貴一等所居洞內下人推問,則其自恃出身,蔑法肆毒之狀,俱極痛惡。禁軍金承世,自本院旣已囚禁,出身崔永吉·金貴一等,亦令攸司囚禁重治,以杜後弊。答曰,不允。罷職事,觀其緘辭而處之未晩,閔毅重事,風聞未必盡信,更加詳察處之。末端事,依啓。
吏曹判書吳始壽辭疏。答曰,省疏具悉卿懇。已悉於前疏之批,卿其安心,勿辭往來焉。
戶曹判書閔點辭疏。答曰,省疏具悉卿懇。度支之任,不可人人授之,卿其安心勿辭,從速察職。
上在昌慶宮。停常參·經筵。
工曹判書洪宇遠辭職上疏。入啓。
禮曹參議睦昌明上疏。大槪,賤疾危重,乞賜遞改事,答曰,省疏具悉。爾其勿辭,調理察職。
答洪宇遠疏曰,省疏具悉卿懇。卿其安心勿辭,從速察職。
傳曰,召對爲之。
巳時,上御時敏堂。召對時,參贊官丁昌燾,侍讀官南益熏,檢討官金聲久,假注書李蓍晩,記事官安如岳·柳世鳴入侍。上讀前受音一遍訖。益熏進講,自三十一章至三十二章。音一遍,仍釋大文,上受而讀之。音一遍,益熏,講其文義曰,寬裕溫柔,仁也,發强剛毅,義也,齊莊中正,禮也,文理密察,智也。至溥博淵泉,聲久曰,周編,釋溥字,廣潤,釋博字,靜深,釋淵字,有本,釋泉字。至三十一章章下註,益熏曰,小德,以發見者而言也,非謂五者之德之小也,卽用也。聲久曰,下章以全體言之,故謂之大德,卽體也,而小德,實本於天,故亦曰,天道。至立天下之大本,益熏曰,大本者,卽天命之性也。上擧饒氏註而解之曰,君君臣臣父父子子者,是也。聲久曰,由此出云者,謂由所性之全體而出也,在於己者,極誠無妄,則自然知之,不待聞見而知也。上曰,此所謂無爲而化者也。聲久曰,自然之功用,卽不思而得,不勉而中者也。至其仁其淵,聲久曰,上章,言如天如淵,此言其字,非特以此非彼而己之謂也,故直以其字言之。旣曰,其天其淵,則便是天地,故極盡而無以加矣。上章四德,皆當體念,而其中發强剛毅,尤宜體行者也。自古人君,多以委靡怠惰而危亡,故周公無逸,召公召誥,亦恐時君之委靡怠惰而作也。自上亦必存心於大振作大警動,以發强剛毅爲念,俾不至委靡怠惰之域,是今日所望於我聖上也。上曰,推演文義,而誠誨若是,予當惕念而行之。益熏曰,聲久言,是也。自上寬裕之德,固有餘,而剛毅之德,恐不足矣。然猛,卽發强剛毅之謂,而過則反爲殘暴之歸矣。昌燾曰,寬裕而剛毅,則寬猛得中矣。聲久曰,人君爲政,貴在於信,故曰,民莫不信,而近來政令之間,民多不信,非賦歉之倍於前,而民皆不悅者,無他,一政之發,未及施之,而又出一令,續續更變,民安得信而悅之?朝家必施實惠,然後民莫不信且悅矣。益熏曰,此言,固是也。然以五者之德,爲本,則民自信悅,不在於政令間耳。聲久曰,臣所達,莫不悅服云者,非此章本意,而推而言之耳。益熏曰,近間自上,每每軫念於民,而若能加工謹獨,行此五者,則民自悅矣。講訖。益熏曰,近間連爲召對,自上進學不怠之意,則固至矣。前日所以陳箚者,欲上臥內引接,不必以法服臨講,而近日連以法服召對,非上箚本意也。上曰,以便服臨講,異於法筵矣。益熏曰,君臣之間,無異父子,以漢事言之,侍中者,卽外人,而侍於內者也。金日磾·霍光,皆爲侍中,周昌前奏事,而上方擁戚姬,漢雖於三代,而猶且如此,此何異於家人父子也?自上,以燕服召講於寢殿,則似爲簡便矣。上曰,此與法服,有異,而近間日熱,故取此淸涼,而出御于此。且接臣僚之際,亦不可全廢禮貌,故如此矣。昌燾曰,昔我世祖朝,召對尹弼商於臥內,弼商,時爲刑房承旨,應對文案如流,故顧內而敎曰,予今得一賢臣云,可知其與內殿至近也。益熏曰,綱目進講,已有年,而今纔講三卷矣。一月之內,不過數三講,帙多之冊,畢講未易。此則與經書有異,不如召對進講,自上常自披覽不轍,如有疑難處,則引接時,下詢似好矣。上曰,此言是也,當依此爲之。昌燾曰,臣方待罪刑房矣。近觀典獄囚徒案,則五十三名,而覆啓承傳罪人外,輕囚甚多,當此悶旱之時,尤不宜一向滯獄,而刑曹判書在外,未得處決,事甚可慮矣。上曰,旱災此甚,獄訟多滯,誠爲可慮。刑曹判書速爲上來察職事,別爲下諭,各項罪囚,亦令該曹及各司,從輕重速爲處決事,分付可也。出擧行條昌燾曰,歷代君鑑,印來之後,頒賜諸臣,臣亦受賜矣。當初使玉堂校正,而其時玉堂,有故,更令校正廳校正,下送兩南矣。今者見之,則多有誤字,校正廳郞廳之不爲着實擧行,事極不當,並從重推考,令弘文館,更加精校,何如?上曰,校正廳郞廳,竝推考,此後追印之冊,令玉堂更加校正,可也。出擧行條昌燾曰,假注書南致熏,身旣有病,且其兒子,方患拘忌之疾云,今姑改差,他假注書差出,察任,何如?上曰,依爲之。遂罷出。
政院啓曰,卽聞行判中樞府事許穆,今日將欲發行下鄕云,係是大臣去就,敢啓。傳曰,知道。
備忘記,今觀政院啓辭,卿將欲下鄕云,不覺愕然。頃者近侍書啓中,有俟病少間入來面對之意,故予之企待,不啻若大旱之望雲霓也。不料玆者,遽有長往之志,予深缺然,不知所以爲喩也。卿其須體至意,亟回遐心,幡然改圖,與近侍偕來,以副如渴之望。承旨馳往傳諭。
吏曹,遠接使李元禎,問禮官李湜,館伴使吳始壽,迎接都監提調閔點,郞廳八,姜碩耉·柳星三·李聖麟·申弼華·李斗光·安漢珪·金儁相·金盛最。
判府事許穆箚子。大槪,老病,辭歸田里事。答曰,省箚具悉卿懇。已悉予意於承宣傳諭之批,復何多誥?噫,當此國勢岌嶪,民事遑遑之日,以卿之宿德重望,何不念及於斯,而恝視國事,望望然決歸,予心之缺然,士林之失望,爲如何哉?卿其須體予意,速改長往之心,幡然入來,無負前日面對之意。傳曰,遣史官傳諭。
府前啓,請還收金壽恒量移之命。請山陰縣監閔毅重,罷職不敍。前啓,宗親府堂上先罷後推事,停啓。答曰,不允。末端事,依啓。
禮曹啓曰,勅使二員,以頒勅事,出來云。遠接使·問禮官齎去儀注事目,及一路迎餞慰使迎勅等事,一依前日例,直爲磨鍊擧行之意,分付各該司,何如?傳曰,允。
禮曹啓曰,今此出來勅使前,所送儀注,令承文院繕寫之際,問禮官,旣已出去。依例令兵曹別定禁軍,罔夜撥馬下送于問禮官處,何如?傳曰,允。
假注書南致熏改差,代以權德邵爲假注書。
上在昌慶宮。停常參·經筵。
謝恩。刑曹判書李之翼,順川郡守李弘迪。
待敎安如岳書啓,臣承命馳往于行判中樞府事許穆所住楊州地道峰書院,傳宣聖批,則以爲昏髦無人事,加以疾病,扶舁還鄕,萬分天恩,感祝無已,不得承命,死罪死罪云矣。敢啓。傳曰,知道。
政院啓曰,本月十八日,前吏曹判書洪宇遠身病呈辭中,本職兼帶,竝請遞免,踏啓字以下,而臣溟翼,以代房承旨,只以本職遞差,泛然奉傳旨,臣朦不致察,極爲惶恐。洪宇遠本職遞差傳旨中,兼帶諸任竝五字,添書付標以入之意,敢啓。傳曰,只遞本職。
府前啓,請還收金壽恒量移之命。措辭見上答曰,毋庸堅執。
慶尙道生員李在憲等上疏。大槪,連申告廟之請,未蒙一兪之音,拜辭天閽,肝膽自激,敢畢未盡之懷,以寓庶幾之望事。答曰,省疏具悉。已悉予意於前後之批,爾等,更勿瀆擾焉。
左承旨鄭維岳書啓,臣於昨日,留宿于行判中樞府事許穆所住處,以聖上眷眷之意,反覆陳諭,不但再三,而每以旣已發行,不可復返爲辭,今日仍自道峰,發行前去,其勢,不可復輓,而臣旣承追往所住處之命,故今日亦爲追往,緣由馳啓。傳曰,予之誠意淺薄,終未回長往之志,心甚慚恧,不知所喩。其令該道監司,給馬護送,米饌等物,別爲繼給,以示予之至意。
判尹鄭鎰上疏。大槪,擊錚人侵詆之言,亦及於本府,不得已略暴曲折事。答曰,省疏具悉。卿無可嫌之事,卿其安心,勿辭察職。
上在昌慶宮。停常參·經筵。
傳曰,召對爲之。入侍,承旨李溟翼,玉堂南益熏·金聲久,假注書李蓍晩,史官安如岳·柳世鳴。
今日召對時,判中樞府事許穆處,當此暑熱,雖不可望其還來,姑待秋涼,幡然上來,以補予不逮之意,遣史官傳諭事,榻前下敎。
以左承旨鄭維岳狀啓,傳曰,今觀狀啓,判府事暑月作行之餘,有泄瀉之症云,深用慮念。遣御醫持藥物,馳往看病。
京畿監司書目,果川呈,以左副承旨鄭載嵩,病重上去不得事。啓。遞差。
府前啓,請還收金壽恒量移之命。措辭見上答曰,毋庸瀆擾。
吏曹啓曰,承旨有闕,政事,取稟。傳曰,過齋戒後爲之。,
義禁府啓曰,以刑曹啓目,出身崔永吉·金貴一等,移本府處置事,允下矣。崔永吉·金貴一,方待命於本府,卽爲拿囚之意,敢啓。傳曰,知道。
上在昌慶宮。停常參·經筵。
藥房啓曰,旱氣日甚,朝凄暮熱,伏未審此時聖體調攝,若何,寢睡·水刺,能得一樣安穩乎?臣等,不任憂慮,敢來問安。答曰,氣候無事。水刺·寢睡,與前一樣矣。
假注書李蓍晩出使,代以李萬元爲假注書。
府前啓,以祈雨祭齋戒,今日姑停。
傳曰,史官一員待命,騎馬三匹立之,祈雨祭所內摘奸。
平壤庶尹安䌖,謝恩後,仍爲下直。
太學儒生李玄亮等上疏。大槪,儒賢去國,士林缺望,請益篤誠禮,俾回遐心,以慰朝野之望事。答曰,省疏具悉。今者儒賢之去國長往,實由於寡昧之禮未盡,誠未孚而然也。心深媿恧,曷可言哉?噫,予非不知反覆懇諭,必改遐心,而第念當此暑炎,恐或來往之有傷,故以待秋涼,當迎以安車焉。
四學儒生權聖中等上疏。大槪,敢陳尊師象德之忱,冀蒙採納事。入啓。
上在昌慶宮。停常參·經筵。
答四學儒生權聖中等疏曰,省疏具悉。爾等,爲國留賢之誠,可謂至矣,至於侵轢重臣,不遺餘力,此豈和平之道乎?予甚不快也。
大司憲尹鑴上疏。大槪,旣祗受周給之賜,更冀遞臣虛帶之職名,以幸公私事。答曰,省疏具悉卿懇。霜臺之長,不可暫曠,卿其安心勿辭,從速行公。
謝恩,左副承旨丁昌燾。
假注書李蓍晩書啓,臣承命往諭于判中樞府事許穆,則以爲數日在途上,氣力委頓,又泄瀉極重,舁返鄕閭,此中上敎,益切惶恐殞越,死罪死罪。當追上小箚,更申犬馬之微忱云矣。敢啓。傳曰,知道。
判府事許穆箚子。入啓。答曰,省箚具悉卿懇。已悉予慇懃之意於前後之批矣,復何多誥?卿其須體至意,從容善攝,毋負秋涼相對之期。仍傳曰,遣史官傳諭。
府前啓,請還收金壽恒量移之命。近來宮家折受,冒占居多,貽害窮民,歸怨國家。今此龍洞宮所折受,咸陽郡嚴川·馬川,卽智異山窮峽中也,峽民之無田土者,多歸焉。山腰以下,可耕而食者,則率皆出立案,而先占爲世業相傳,則固不可橫奪,而賈怨。況此智異爲山,據湖嶺之交,鎭五六之州,所謂一國之名山,而一自折受之後,則山腰以上,亦將伐而赭之,火而田之,其爲害,有不可勝言者矣。頃者,方伯,以是啓聞,備局亦爲回啓,而以只自當宮收稅而已,非所爭於土地,爲敎,臣等,竊恐聖明,於此,有所未察也。惟此折受之地,便爲宮家之私,則必將限其經界,數其結卜,而窮民所懇,尺寸之土,擧皆入於收稅之中矣。橫侵廣占之弊,勢所必至,而況一國名山,入於宮家折受者,臣等,未之前聞也。請亟罷嚴川·馬川之折受,以慰民望。凡係名山大川之地,則勿許折受,而如有下人輩圖囑宮家,出公文冒占之弊,則隨現重治,以杜後弊。新除授守令之必下直於臺官,意有所在,而順川郡守李弘迪,除拜旣久,辭朝之後,門外留連,亦且累日,則行期之不甚忙迫,據此可知,而終不見一臺官而去,其偃蹇自便,虧損體面,莫此爲甚。請順川郡守李弘迪,從重推考。答曰,不允。嚴·馬兩川革罷事,宮家,只收其地稅而已,有何貽害於民哉?末端事,依啓。
兵曹判書金錫胄上疏。大槪,乞先遞解本職及兼帶文衡等任事。入啓。答曰,省疏具悉卿懇。噫,一自妖浡被罪之後,與沃相親之輩,非不知沃等之罪著難掩,而猶且曲爲之救解,紛紜投疏,氣象之不佳,奚至於此哉?昨觀權聖中疏辭,詆斥卿身,不遺餘力,予實駭然,自署齋任云者,尤極無狀,不料今日賢館,士習之不美,至於此也。於卿少無介嫌之事,卿其安心勿辭,從速行公。
有政。
吏批啓曰,判書·參判,俱以病不來,小臣獨政未安,何以爲之?敢稟。傳曰,只出緊任。
以具必成爲山陰縣監,徐來遠爲居昌縣監,李沆爲承旨,李湜爲修撰,李震殷別兼春秋差下。
上在昌慶宮。停常參·經筵。
謝恩,副修撰李煦,兼春秋李震殷。
假注書權德邵出使,代以李文興爲假注書。
吏曹參判李堂揆上疏。大槪,名騰章奏之間,情勢一倍難安,病入沈痼之域,症勢十分危谻,乞削臣本職及兼帶國子之任,以安微分,俾尋生路事。及兵曹判書金錫胄上疏。大槪,更暴危懇,乞解本職及兼帶文衡等任事。答吏曹參判李堂揆疏曰,省疏具悉。卿其勿辭察職。
府前啓,請還收金壽恒量移之命,請亟罷嚴川·馬川之折受,以慰民望。答曰,不允。
答兵判金錫胄疏曰,省疏具悉卿懇。已悉予意於前疏之批矣。□□□□不正,侵侮師表,乃至於此,師生之義,掃地盡矣。如此年少之輩,浮薄之言,不足掛齒,且儒生輩欺詐醜詆之罪,自有公論,卿其安心勿辭,速出行公。
副修撰李煦上疏。大槪,不避僭猥之誅,敢陳私懇,冀蒙優老之典事。入啓。
上在昌慶宮。停常參·經筵。
下直。咸鏡監司李元祿。
謝恩。執義朴廷薛,五衛將黃應彦,居昌縣監徐來遠,山陰縣監具必成。
答副修撰李煦疏曰,省疏具悉。疏辭,當令該曹稟處焉。
傳曰,咸鏡監司李元祿,留待引見。
政院啓曰,右副承旨李沆,連日稽謝,殊甚未安,左承旨鄭維岳,今日亦不仕進,廳中位甚不齊,竝牌招察任,何如?傳曰,允。
又啓曰,假注書李文興,時無職名,依例付軍職,冠帶常仕,何如?傳曰,允。
右副承旨,牌招肅拜。
府前啓,請還收金壽恒量移之命。請亟罷嚴川·馬川之折受以慰民望。答曰,不允。
備忘記,今下□□□□□□□□□言于備邊司。
引見時,李元祿啓曰,本道,邊於北漠,緩急之備,比他邑尤重,道內軍器,不可不別樣修補,而聞本營物力綿薄,無以措置云。戶曹所儲黑角,備局所儲魚膠箭竹,許令覓給,使得修補,何如?上曰,黑角魚膠,則令戶曹備局參酌覓送,箭竹,則當以內弓房所儲,出給矣。元祿曰,南·北兵使,爲任甚重,必須得人,然後可以隨事相議,措置邊事□□□□兵使瓜滿,不遠,交代差送時,令廟堂各別選擇,以重邊閫之望,何如?上曰,南·北兵使,令廟堂各別擇差,可也。元祿曰,北路遐遠,未霑王化,□□□□德意,別有慰悅之擧,然後可以慰民心,而近來久無此事,自朝家,時或遣巡撫使,詢問弊瘼,頒布德意,以示朝家恤民之意,宜矣。上曰,後日登對時,當令廟堂稟處焉。郞廳朴奎壽校正。郞廳李賢汲書。
上在昌德宮。停常參·經筵。
謝恩,獻納金海一,宣陵參奉李蕘。
兩慈殿·中殿,藥房問安。答曰,知道。
藥房啓曰,凄風連吹,旱氣比酷,伏未審此時,聖體調攝,若何,寢睡·水刺,亦復如何?臣等不勝區區憂慮,敢來問安。答曰,氣候無事,寢睡·水刺,與前一樣矣。
府·院前啓,祈雨祭齋戒,今日姑停。
政院啓曰,大提學金錫胄命招不進,端午帖出韻科次,何以爲之?傳曰,更爲牌招。
傳曰,史官四員,騎馬十二疋立之。
政院啓曰,大提學金錫胄,再牌□□□□□□□□□□□□□□□□招之後來詣,以爲前日疏□□有□關□習等語,館儒認爲□斥太學之言,昨日捲堂而出,身爲知館事,旣不得冒嫌入泮,則其在事理,不敢晏然行提學之事者。端午帖出韻,不得爲之,還爲出去云,今日日勢已晩,端午帖,似難及時製進,科次,何以爲之?傳曰,然則弘文提學,今日內卽爲口傳差出,使之牌招,出韻科次。
成均館官員,以同知館事意啓曰,昨日夜深後,館吏來言,居館儒生,有捲堂之擧,而臣堂揆,身病深重,方在呈告中,故使之通告於諸堂上矣。朝者來報曰,知館事金錫胄,引嫌不來,同知館事睦來善,差祭出去云,臣不得已扶病馳詣成均館,招集諸生,再三勸諭,使之還入食堂,則以爲,諸生廁迹賢關,目見賢師之去國,不勝缺望之懷,敢陳尺疏,冀許召還矣。伏見答兵判金錫胄疏批,則辭旨嚴峻,至曰,不料今日士習之不美,至於此也。又曰,近來士習不正,侵侮師表,乃至於此,師生之義,掃地盡矣,奉讀未了,不覺悚汗之沾背也。竊念館學之疏意,在於爲國家留賢師,輔導我君德,而誠未上格,旣不能挽止長往之行,反承此意外嚴峻之敎,更何顔面,冒處賢士之關,徒竊養賢之廩乎?不敢晏然,至有捲堂之擧,不勝惶恐。臣以爲知館事之疏,專指學儒,不及館疏,聖批中今日賢館士習不美之敎,亦由於學疏,則館儒之以此捲堂,實爲未安之意,更爲十分勸諭,而不爲還入。臣與本館郞僚,齊會守直之意,敢啓。傳曰,今觀啓辭,予實未曉也。當初四學之疏,侵侮師表,不遺餘力,故士習不正之語,專指學儒矣。今者館疏,緣何故而至於空館乎?聖廟則不可晷刻空虛,使之勸諭還入。
政院啓曰,命下矣,弘文提學口傳差出,事體未安,而且考本院甲辰日記,則其時大提學,兩館提學,皆有故,本院,引前例啓請,別出試官,出韻科次,因爲定式。今亦依此例別出試官,以爲出韻科次之地,何如?傳曰,允。
端午帖試官二單,閔點·洪宇遠。
四學儒生尹周美等上疏。大槪,更申尊師之忱,冀蒙採納事。留政院。
上在昌慶宮。停常參·經筵。
工曹判書洪宇遠,牌招肅拜。
成均館官員,以同知館事意啓曰,臣伏承草記之批,招諸生,更以聖敎,反復開諭,則以爲,臣等伏承聖諭,不勝惶恐。夫爲國家留賢師之本意,館學初無異同,而特以四學之疏,辭意嚴峻,竟至觸忤,嚴旨屢降,摧折太甚。此臣等所以不敢獨自晏然於首善之地,而爲此不得已之擧也。今以聖敎之區別,亦不可遽爾自安,而連日空堂,事體未安,不得不黽勉承命云,自今夕還入食堂,故臣與郞僚諸官,倂爲罷去之意,敢啓。傳曰,知道。
備忘記,五次祈雨之後,烈炎如焚,雨意逾邈,兩麥焦枯,西成望斷,竊念民事,心焉焦灼,罔知攸措。勿拘常例,宗廟·社稷·北郊,遣大臣,不卜日虔誠祈禱事,言于該曹。
府·院前啓,國忌齋戒,今明日姑停。
禮曹啓曰,命下矣,依聖敎六次祈雨祭,不卜日來初六日設行事,知委,何如?傳曰,允。
傳曰,典獄摘奸,輕囚放釋。
上在昌慶宮。停常參·經筵。
京畿監司書目,連川呈,以許判府事箚子上送事。啓。答曰,省箚具悉卿懇。今玆米饌繼給之命,實是養老待賢之義,有何不安之端。至於太僕提調之任,尤無可辭之義,卿其安心勿辭,待秋上來,毋負予企待之望。
禮曹啓曰,自上憫此久旱之慘,宗社·北郊等處,遣大臣不卜日祈雨事命下,故來初六日設行事,入啓蒙允矣。卽者大臣,送言于臣曹曰,祈雨祭過三日不雨而後,更爲祈禱,自有古例,亦是敬天之道,姑退一日,初七日設行宜當云。來初七日設行之意,更爲知委,何如?傳曰,允。
右副承旨李沆啓曰,臣承命馳往典獄署,在囚罪人,一一點檢,則啓覆罪人一名,啓下罪人六名,各衙門所囚罪人三十名內,刑曹所囚私奴順奉,士夫家奴婢,點取設計,指嗾姜震宗擊錚事也。私奴尙吉,士夫家婢子招引事也。內資寺書員金彬,妹阿只,金彬所用雜物,無面之後,不爲備納事也。司憲府所囚,禮生,其子得哲,詬辱妻上典之後,逃走不現,現身間囚禁事也,私奴宗立,六云等,士夫家田畓,憑籍宮家,使不得耕墾事也。所由二昌,假稱官員分付,庇護神祀犯禁人事也。備邊司所囚,出身李趌次知五同·萬赤,其上典除防米不納事也。紫門監所囚,木手池孝建正妻九貞,其夫以啓下木手,不爲來現事也。迎接都監所囚,金寶玄,貢物主人,勅使時所用椵板價銀子四兩,中路奪取事也。刑曹所囚,立伊班奴貴善,渰死根因推問事也。司憲府所囚,張義諶,假稱今聞受賂市人事也。以上十四名,仰體聖上欽恤之意,一倂放送,此外罪囚二十三名,竝爲仍囚,令各該司趁卽疏決,俾無滯獄之弊,何如?傳曰,允。
上在昌慶宮。停常參·經筵。
巳時,太白見於未地。
下直。德源府使陳再昌。
大司憲尹鑴再度呈辭。入啓。加給由。
傳曰,召對爲之。
傳曰,召對,停。大臣·備局堂上,引見。
今日引見時,出身崔永吉還爲拿囚事,榻前定奪。
睦林一改差,代以許墀爲假注書。
執義朴廷薛啓曰,請還收金壽恒量移之命。上曰,毋庸堅執。又啓曰,請亟罷馬川·嚴川之折受,以慰民望,以杜後弊。啓辭竝上同上曰,宮家只收其地稅而已,故頃日已諭於備局之回啓,不允。
大司諫閔宗道啓曰,請還收金壽恒量移之命。措辭上同上曰,勿煩。又啓曰,請還收南二星放釋之命。上曰,勿煩。
備忘記,今觀尹周美等疏辭,托以請還儒賢,而滿紙張皇,無非危險不正之說,在廷之臣,目之以阿附外戚,至比兵判於王氏之專政,予不忍正視也。且日者疏批中,有自有公論之敎,則渠何敢小無忌憚,抗章構揑,若是其肆然乎?如此之輩,不可不懲治,此疏還出給,疏頭齊任,停擧。
政院啓曰,臣伏覩備忘記,至有疏頭齋任停擧之敎,不勝瞿然也。儒生等,言不知裁,語多矯激,不能無失。今日引見時,大臣旣已備達,臣不必更陳,而士氣者,國家之元氣也,雖有年少氣銳之言,在聖上培養之道,不宜摧折。儒生等,旣以留賢爲名,而遽被罪罰,則遠外聽聞,不識疏語之如何,必將相率而疑惑,竊恐輾轉乖激,終無以鎭定也。臣待罪近密,區區所懷,不敢不達。答曰,今觀啓辭,予未可曉也。凡儒生進言之道,雖曰寧激無渝,至於此類,有不然者。若使周美公明正直,而如或有過激之言,則士氣固不可摧折,而此輩,藉以儒賢請還之語,專攻諸臣,眩亂朝廷,予甚痛惡,大加懲治,而末減施之以薄罰矣。勿煩。
引見時,左議政權大運所啓。前日李正英之爲刑曹判書也,自上以刑獄重地,必多稟定事,判書不可不兼帶備局堂上,使之頻數入侍爲敎矣。今因李之翼之爲刑判,合爲啓下,更考擧行條,則無日後例兼之語,故不得循例啓下,而似是記事不詳之致,敢此仰稟。上曰,刑判,乃是刑獄重地,不可不頻數入侍,有所稟定。此後,則例兼備局堂上,可也。禮曹判書睦來善所啓,畵員等,呈狀本曹曰,圖畵署,渠等自備財力,復設於舊基矣。明安公主房,折受其基,今無依接之處,故願得公家空基,以爲重建之地云,而忠翊衛,移屬兵曹之後,本府公廨則屬之於忠勳府,而作一空舍,閭閻民人,轉相借入云,許給於圖畵署,使之入接,何如?上曰,許令入接,可也。又啓曰,近來萬科出身之中,多有公私免賤無賴之類,而自稱以正科出身,驕橫京外,略無忌憚,自朝家若無嚴束,則日後之弊,誠爲可慮。日者大臣家子弟,爲見其姪子之喪,出往龍山之時,有一出身邊進明稱名人,泥醉發劒,恣意作亂,至擧大臣之名,無數詬辱云。瞻聆所及,莫不驚駭,如此獰悍之輩,不可不各別重治矣。上曰,酗酒發劒,凌辱大臣,其罪不輕,令攸司囚禁重治,可也。又啓曰,王氏後裔王鼎三等,呈狀于本曹曰,前朝太宗·文宗·顯宗·忠敬王四陵,看護無人,請定守陵軍,而考見壬寅年本曹郞廳摘奸書啓,則顯宗·忠敬兩陵,元無表知之迹云,只於太祖·文宗兩陵,定給守直軍二三名,以其陵底居民,無論良賤,令開城府定給,而除其雜役,使之守直,何如?上曰,依爲之。戶曹判書閔黯所啓,卽見左水運判官所報,則梨浦站水夫,多以內贍寺奴若干劃給,而其族,屬於本寺,故收貢之際,侵責一族,兩役難堪,凋弊益甚,漕路將絶。內贍寺奴各四名,其在梨浦近處者,更願劃給云,問于大臣,何如?大運曰,漕運事重,若有絶站之患,不可不慮,似當更爲劃給,而婢子則定爲水夫,事多掣肘,只以奴四名,加給宜當矣。上曰,依爲之。上曰,館學儒生陳疏之時,所見各異,則不必苟同,而如不相左,則合疏宜當。日後則分疏之擧,令師儒之官,一切禁斷,可也。禮曹判書所啓,光海朝日記謄書事,臣所句管,而赤裳山取來日記,本冊多有落字誤書之處,改其本冊,然後可以又改其傳書之誤字,而臣獨當其任,有難輕改。春秋館堂上一員,令該曹加出,使之同議爲之,何如?上曰,一員加出,可也。崔永吉還爲拿囚事,榻前定奪。來初七日,禁府·刑曹罪囚疏決事,榻前下敎。
引見時,禮曹判書睦來善兼帶副摠管之任遞差事,榻前定奪。
上在昌慶宮。停常參·經筵。
巳時,太白見於巳地。申時,日暈。
謝恩,副校理李鳳徵。
刑曹啓曰,罪囚疏決事,命下矣。京獄時囚則其數不多,明日內當爲修正文案,而外方定配罪人,則其數多至一千餘名,其罪案,未及修正。初七日則先以時囚文案,登對疏決,而外方定配罪人,則差後稟決,何如?傳曰,然則外方疏決,定於初九日,可也。
政院啓曰,明日疏決事,命下矣。自前疏決時,例爲時任大臣·義禁府·刑曹堂上入參,原任大臣,則或參或不參,三司一員,亦入參,承旨或一員入參,或二員入參,今番則何以爲之?傳曰,時任·原任竝爲入參,承旨則一員入參。
京畿監司書目,驪州牧使申厚載,病重罷黜,其代,令該曹急急差出事。
府·院前啓,祈雨祭齋戒,今日姑停。
上在昌慶宮。停常參·經筵。
巳時,太白見於未地。
謝恩,護軍南天澤。
領府事鄭□箚子。大槪,病未進參於入侍諸臣之列,令削臣職,仍治臣罪事。
遠接使書目,勅行,今月初四日申時,渡江事。
今日疏決時,驪州牧使口傳差出事,榻前定奪。
左承旨鄭維岳上疏。大槪,陳情乞遞事。留政院。
答領府事鄭箚曰,省疏具悉卿懇。卿之疾病,予已知之,不得入參,有何所嫌?卿其安心勿待罪事。
府前啓,國忌齋戒,今明日姑停。
吏曹口傳政事,驪州牧使羅萬葉·兪櫶·朴興文。
今日疏決入侍時,上曰,常漢出身之輩,自稱正科出身,驕橫京,或詬辱士夫,或作拿鄕里,恣行無忌云,如此之流,不可不隨現別樣嚴治,以杜橫拿之弊,此後刑曹則直爲囚禁,監司則直爲囚禁,請推後啓聞,以懲其頑悖之習,可也。
今日疏決時,禁府蒙宥時囚罪人李彬安放送,金貴一·崔永吉,嚴刑一次放送,柳斗章,減死定配,梁善望定配,定配罪人韓世弼·李亨植·李亨敏·朴泰輔·愛淑·淑伊,放送,金時成·崔元泰減等。
上在昌慶宮。停常參·經筵。
遠接使書目,勅使初五日,良策止宿事。
京畿監司書目,漣川呈,以判府事許穆箚子上送事。答曰,省箚具悉卿懇。今玆家舍造給,月廩繼送,意非偶然,卿何固辭,若是其太過乎?卿其安心勿辭焉。
大王大妃殿,藥房·政院·玉堂問安。答曰,知道。大殿,藥房·政院·玉堂問安。答曰,知道。
藥房啓曰,朝晝異候,雨意邈然,伏未審此時聖體,若何?自上憫旱憂惱之中,昨因疏決,勞動玉體,酬酢移時,不瑕有傷損之節乎?伏聞去夜大王大妃,猝有外感之候,臣不勝驚慮之至,卽今氣候,何如?使醫女入診,詳知症候然後方可議藥,敢來問安,竝此仰稟。答曰,知道。
大王大妃殿感冒之候,湯劑進御之後,稍有差減之效矣。入診議藥事,依啓。
藥房再啓曰,伏承聖批,大王大妃殿感冒之候,稍有差勝之效云,臣不勝嘉幸之至。伏聞入診醫女所傳之言,則微有頭疼之候云,此是餘熱猶未盡祛之致,卽與諸醫商議,則皆以爲,小柴胡湯,加荊芥穗·乾葛·黃連酒炒·山桅畺汁炒各一錢,連進三貼爲宜云。此藥卽爲劑入之意,敢啓。答曰,知道。
巳時,太白見於未地。巳時申時,日暈。
上在昌慶宮。停常參·經筵。
驪州牧使羅萬葉,謝恩後,仍爲下直。
謝恩。康陵參奉李文潑。
大殿,政院·玉堂問安。
答曰,知道。大王大妃殿,藥房·政院·玉堂問安。答曰,知道。
勿爲問安。藥房啓曰,伏未審夜來聖體,若何,大王大妃殿外感之候,其有差減之效乎?臣不勝區區憂慮之忱,敢來問安。答曰,知道。大王大妃殿外感頭疼之候,與昨頗有差減之效矣。
府前啓,國忌齋戒,今明日姑停。
今日疏決時,不卜日遣大臣祈雨祭事,榻前下敎。
禮曹啓曰,今五月初九日疏決入侍時,不卜日遣大臣祈雨祭事,榻前下敎矣。依聖敎,七次祈雨祭,不卜日來十二日,風雲·雷雨·山川雩祀,遣大臣,三角山·木覓山·漢江,遣重臣設行之意,知委擧行,何如?傳曰,允。
疏決入侍時,大司諫閔宗道啓曰,當此憫旱疏決之日,外方時囚,不可一刻滯獄,輕罪則爲先放釋,罪重者,亦爲從速處決之意,令該曹急急知委于諸道監司處,何如?上曰,依爲之。
上在昌慶宮。停常參·經筵。
藥房啓曰,夜來聖體,若何。昨因疏決,酬酢移時,不瑕有勞傷之候乎,大王大妃殿,湯劑連進之後,氣候,亦復何如?臣不任區區憂慮,敢來問安。答曰,知道。大王大妃殿外感頭疼之候,亦已差愈矣。勿爲問安。
備忘記。於戱,自予否德,忝位以來,旱澇之災,無歲無之,而未有甚於今日者也。靜思厥咎,罪在寡躬,民有何辜?夙夜憂懼,食息靡安,罔知攸措。噫,國依於民,民依於國,非民無以爲國,非食無以保民。自春徂夏,亢旱斯酷,兩麥焦枯,四野無靑,川澤俱涸,東作已失,西成難望,至今不雨,哀我赤子,靡有孑遺,予將疇依。至於雹雪氷塊之變,繼出於夏日,此前古所罕有,予之焦煎憂遑,曷有其極?予當自今日避正殿,益加敬畏之道。咨爾大小臣工,各盡寅協,共濟國事,以答天譴。其餘減膳徹樂禁酒等事,亦令該曹,趁卽擧行。
京畿監司書目,漣川呈,以判府事許穆箚子上送事。答曰,省箚具悉卿懇。家舍造給之命,實遵古例,亦出於禮待之意。至於不腆月廩,固辭不受,還切愧恧也。卿其須體予意,安心勿辭領受焉。
禮曹啓曰,卽伏見備忘記,遇災警惕之意,溢於辭表,凡在瞻聆,孰不感泣?自上旣有自今日避正殿減膳徹樂之命,減膳徹樂禁酒等事,令該曹卽爲擧行,而勿擊皷一款,亦依上年定奪,一體分付,何如?傳曰,允。
上在昌慶宮。停常參·經筵。
下直。慶尙都事權是經。
李文興出使,代以許嶨爲假注書。
傳曰,史官三員待命,騎馬九匹立之。祈雨祭所等處內摘奸。
府·院前啓,祈雨祭齋戒,今日姑停。
遠接使書目,勅行初九日,安州止宿事。
上在昌慶宮。停常參·經筵。
領議政許積,左尹許秩,掃墳後入來。
下直。江華留守尹以濟,長水縣監閔洵。
大司憲尹鑴三度呈辭。入啓。傳曰,卿辭如此,本職今姑勉從焉。吏曹參判李堂揆初度呈辭。入啓。給由。左承旨鄭維岳上疏。入啓。踏啓字。
忠淸監司書目,堤川呈,以判中樞府事閔鼎重辭疏上送事。答曰,省疏具悉卿懇。西樞乃是閑班,雖有疾病,別無奔走之勞,卿其安心勿辭,從速上來察職。
傳曰,領議政·江華留守引見。引見時,上曰,亢旱此酷,民命近止,再遣大臣,虔誠致禱,而雨意愈邈,言念及此,心焉焦灼,予將不卜日親禱于太廟,其令禮官,斯速擧行。
傳曰,本兵重任,不可累日癏曠,兵曹判書金錫胄,卽爲牌招察任。
吏曹啓曰,臺諫及承旨有闕,政事,取稟。傳曰,當日爲之。
政院啓曰,兵曹判書金錫胄,牌招不進矣。傳曰,更爲牌招。
院前啓,請還收金壽恒量移之命。諸生之於知館事,亦有師生之分,而頃日學儒之疏,公肆侵詆,略無所忌,誠極非矣。第四館停擧,必發簡通,問其可否,自是流來規例,而今者學儒之停擧也,只二三史館,不爲簡問,擅停違例,擧措隱暗,有關後弊,當該四館罷職。臣等,伏聞自上爲公主女,至有豐儲倉移設,將以其基,造給家舍之命云,臣等竊惑焉。公主之女,與公主不同,公倉之基,固非私與之物,而況此倉底許多人家毁撤之弊,亦不可不慮。請還寢豐儲倉基家舍造給之命。前啓,還收南二星放釋之命事,停啓。答曰,不允。罷職事,雖有任意停擧之失,元非深罪之事,只推勿罷,末端事,依啓。
府前啓,請還收金壽恒量移之命。請亟罷嚴川·馬川之折受,以慰民望,以防後弊。措辭上同草野之言,常多倨侮,韋布之疏,易至矯激,而明君哲辟,必寬貸優容,不加摧折者,其意豈偶然哉?乃者四學儒生尹周美等一疏,語無斟酌,言或矯激,臣等亦以爲非,而乃其主意,則爲儒相之去國而請還也,爲重臣之斥己而自解也。不平之發,言不得其中,亦其所也,其在察納之道,固宜容而置之於大度之中,而今殿下不然,旣下嚴敎,又命停擧,不少假借,至施譴何,臣等竊以爲不可也。且儒生所陳,語犯戚里,而殿下罪之,竊恐四方聽聞,自此惶惑,而有不敢盡其言者,尤非所以開不諱之門也。慮後弊固不可不深,待儒生終不可太薄,請加三思,還收四學疏頭停擧之命。答曰,不允。還寢停擧事,予實未曉也。予意詳悉於日者政院啓辭之批,爾等亦可想矣。近日士習不美,攻師表不遺餘力,至比於王氏之專政,在廷諸臣,亦皆目之以阿附外戚,語意肆然無倫,予甚駭然也。停擧之罰,實出於末減,而爾等如是汲汲還收,殊不穩當也。亟停勿煩。
執義朴廷薛,掌令宋挺濂,持平裵正徽啓曰,儒生持論,常以切直不阿爲貴,故每失之於矯激,矯激,固非中也。古之明君,非不知此,而猶且優容,恐或斲傷者,無他,以爲與其軟熟而流於依阿,毋寧過激之近於氣節故耳。臣等區逼之見,實出於此,敢請還收學儒之停擧,臣等之意,亦豈以學儒之疏爲是也哉?今承聖批,至以如是汲汲,殊未穩當,責臣等,臣等聚首惶恐,不知所以爲措也。臣等萬萬無似,旣忝在耳目之列,而論此一事,誠未格天,致勤嚴敎,臣等何顔仍冒臺端?請命遞斥臣等之職。答曰,勿辭。退待物論。
大司憲尹鑴上疏。大槪,敢陳所懷,兼申乞身之請事。答曰,省疏具悉卿懇。卿之憂愛之忱,深庸嘉之,至於戶牌一款,卿意實合予意。況當此亢旱孔酷之日,尤不可因行戶牌之法,厚招民怨,上干天和,當令停寢。新出身,勿令秋曹囚禁事,亦當變通,卿其安心勿辭焉。
禮曹啓曰,命下矣,親祭,事體甚重,一二日內,則其勢未遑擧行。且妨於齋戒,故問于日官,則十五日,十六日,皆有拘忌,十六日爲吉云,而適値王大妃殿誕日,恐有所未安。就議於大臣,則以爲,十七日行祭後,卽爲還宮,別無所礙云。以此日擧行,何如?傳曰,允。
今日領議政許積引見時,宗廟親祭祈雨時,由北神門擧動事,榻前定奪。
政院啓曰,右副承旨李沆,遭服制,左承旨鄭維岳,旣已遞職,非但廳中位甚不備,前頭祈雨親祭執事,不可不備員。且有開城府客行問安之擧,以在京無故人差出,卽爲牌招察任,何如?傳曰,允。
備忘記,一自萬科之後,常漢出身輩,驕橫作拿之習,予甚痛惡,犯罪者,令秋曹囚治事,曾已下敎矣。今觀大司憲疏辭,予亦更思,旣已出身之後,朝家待之,與閑良無別,則許多武夫,必有呼冤落莫之嘆,依前令,禁府隨現入啓懲治,以此意亦爲分付外方。
午時,日暈。酉時,日有左珥。
有政。崔紀爲典籍,柳永立爲戶曹佐郞,尹夏濟爲典設別檢,朴崇阜爲童蒙敎官,閔就道爲吏曹佐郞,李台龍爲典籍,洪萬最爲工曹佐郞,李台瑞爲禮賓寺正,金龜萬爲兵曹佐郞,洪萬恢爲戶曹正郞,李震殷爲禮曹佐郞,李元楨爲大司憲,李雲徵爲尙衣別提,柳星三爲右通禮,南天澤爲承旨,吳壽星爲假引儀,張萬紀爲氷庫別檢。
上在昌慶宮。停常參·經筵。
南天澤啓曰,今此勅使出來時,別迎慰使,何承旨進去乎?傳曰,同副承旨進去。
丁昌燾啓曰,執義朴廷薛,掌令宋挺濂,牌招事命下矣。闕門已閉,明日待開門,牌招,何如?傳曰,知道。丁昌燾,以刑曹言啓曰,刑曹囚禁罪人邊進明,移義禁府處置事,榻前下敎矣。邊進明,移送禁府之意,敢啓。傳曰,知道。丁昌燾,以兵曹言啓曰,幼學崔後說稱名人,自曜金門入來,差備門外擊錚,極爲駭愕。令攸司囚禁治罪,同門守門將朴世寶,常時不能禁斷,以致闌入,亦爲非矣。推考,何如?傳曰,允。
許嶨服制,代以李日翼爲假注書,許墀服制,代以洪萬朝爲事變假注書。
傳曰,大臣·備局堂上,引見。引見時,宗廟祈雨親祭,今姑停止,宗廟·社稷·北郊,十七日遣大臣行祭事,榻前定奪。
答靈林君益秀疏曰,疏末事,予用嘉之,可不留心焉。卿其勿待罪。
答兵曹判書金錫胄疏曰,省疏具悉卿懇。周美輩危險不正之說,予實痛惋,卿何過嫌若是哉?卿其安心勿辭,速出行公。
兪夏益,以戶曹言啓曰,昨日新除授本曹佐郞柳英立,家在慶尙道榮川地。當此客使臨到,酬應多事之日,勢難等待其上來,姑爲改差,其代,令該曹口傳差出,何如?傳曰,允。
吏曹口傳政事,以李塾爲戶曹佐郞。
今日引見時,在前下送各道空名帖文未分給者,令本道監司,盡爲輸送燒火事,及賑恤廳空名帖文,令兵曹更爲成給事,榻前下敎。刑曹囚禁罪人邊進明,移禁府處置事,榻前下敎。
引見時,掌令具崟所啓,請還收金壽恒量移之命。上曰,勿煩。又啓曰,請亟罷嚴川·馬川之折受,以慰民望,以防後弊。上曰,不允。又所啓,請還收疏頭齋任等停擧之命。上曰,亟停勿煩。又所啓,竝引嫌而退,儒罰還收,旣得事體,聖批責諭,何必爲嫌?請執義朴廷薛,掌令宋挺濂,正言裵正徽,竝命仕出。上曰,依啓。
獻納金海一所啓,請還收金壽恒量移之命。上曰,勿煩。又所啓,請當該四館罷職。上曰,已諭。勿煩。又所啓,左參贊吳挺緯,奏事之間,有言語妄發,雖出於無情,而不可無警責之道,請推考。上曰,奏事之際,偶然妄發,勿爲推考,可也。
府前啓,請還收金壽恒量移之命。請亟罷嚴川·馬川之折受,以慰民望。答曰,亟停勿煩。
引見時,領議政許積所啓,臣於往來忠州之時,目見沿路,春牟全失,秋牟亦甚不實,民間方以救死不贍爲慮,至於還上,則決無收捧之勢,不可無變通之道矣。左議政曰,折半收捧事,則群議皆然,而兩麥之失稔,亦有輕重之別,不宜混同減半,尤甚被災處,姑先折半捧之,何如?上曰,尤甚被災處,姑先折半捧之可也。又所啓,上年田三稅及大同收米,自朝家使之捧留本邑,以爲賑救之資,而監司·守令,以旣捧還給之有弊,不能一遵朝家之令。初不收捧,以除民弊,飢民之至今保存者,實賴於此矣。卽今旱災此酷,今年農事,十分可慮,設或幸而有秋,兩年之稅,決不可一時疊徵,當年條用於賑救者,則今秋捧其半,明年又捧其半,以紓民力似宜矣。上曰,依爲之。又所啓,春間忠淸監司李德周,以無田土無依止飢民白給之意,論報於備局,臣等,以一開白給之路,則虛實相蒙,故論題防塞矣。追聞民間公論,則監司於賑政,不但盡心力,且甚明察,故入於別件成冊者,皆是無依止之類,絶無冒錄之人,此輩則實無還納之勢云。待本道畢賑啓本上來後,特許蕩滌,俾令飢民,得蒙實惠,何如?上曰,特爲蕩滌,可也。又所啓,因大司憲尹鑴上疏,號牌停罷事,命下矣。此事甚重,不可以一人之疏,遽爲停罷矣。左議政曰,自紙牌而爲木牌,漸次行之,似無取怨者矣。上曰,慮或有民怨,故使之姑罷矣。卿等之言如此,依前定奪施行。
上在昌慶宮。停常參·經筵。
謝恩。正言孫□,禮賓正李台瑞,戶曹正郞洪萬恢,禮曹佐郞李震殷。
傳曰,史官三員待命,騎馬九匹立之,外各司內摘奸。
府前啓,請還收金壽恒量移之命。請亟罷嚴川·馬川折受,以慰民望事。請四學疏頭齋任勿爲停擧事。答曰,亟停勿煩。
院啓,請還收金壽恒量移之命事。請當該四館罷職事。前啓,左參贊吳挺緯推考事,停啓。答曰,勿煩。
修撰金聲久上疏。大槪,略陳區區之見,冀蒙採納事。入啓。
上在昌慶宮。停常參·經筵。
大王大妃殿,藥房問安。答曰,知道。
藥房都提調許積,副提調鄭錀啓曰,伏未審日來聖體,若何,憫旱憂煎之中,寢睡·水刺,亦復如何?臣等不勝區區憂慮之至,敢來問安。答曰,知道。氣候無事,寢睡與水刺一樣矣。
中殿,藥房問安。答曰,知道。
李沆啓曰,昨日內摘奸時,南關王廟有頉處,旣入於書啓中矣。關王像體偸色處,及殿廊雨漏,墻壁敗壞處,趁不修改之狀,殊甚非矣。當該主管人推考後,分付該曹,趁卽修改,何如?傳曰,允。
答修撰金聲久疏曰,省疏具悉。爾之憂國愛君之誠,溢於言表,予用嘉尙,可不留意而採納焉?
開城府問安承旨,兪夏益出去。
答兵判金錫胄疏曰,省疏具悉卿懇。周美輩輕蔑朝廷,侵斥大臣之罪,予甚痛惡,在廷諸臣,亦莫不非之,於卿有何一毫可嫌,而連章固辭,若是不已乎?卿其安心勿辭,速出行公,俾無兵務積滯之患。
府前啓,請還收金壽恒量移之命。請亟罷嚴川·馬川之折受。前啓,四學疏頭齋任停擧還收事,停啓。答曰,不允。
院前啓,請還收金壽恒量移之命。前啓,當該四館罷職事,停啓。答曰,毋庸堅執。
答判府事許穆箚曰,已悉予意於前後箚批,卿之固辭,無乃太過乎?還切不安于中,卿其體予至意,安心勿辭,宜速領受焉。
備邊司啓曰,大同察訪,今日內口傳差出,使之下送事。傳曰,允。
吏曹口傳政事,以金益華爲大同察訪。
備邊司啓曰,勅使接見時問答說話,略爲刪送于政院,改書以入之意,敢啓。傳曰,知道。
備邊司啓曰,卽接遠接使狀啓,則不得郊迎一款,上勅強諾,而實非決許。廟堂,以上候尙未復常之意,移文於遠接使,以爲開釋解疑之地云,一善之言雖如此。郊迎停當,事體重大,不可以文移,泛然傳說,別遣重臣於開城府,稱以致謝,勉從儐臣之請,仍爲明白停當,宜當。漢城府判尹鄭榏,今日內發送,何如?答曰,允。
勅使牌文,爲公務事,照得本部奉命,前往朝鮮國,頒勅諭公幹,的於本月十三日辰時,自會館起馬,合先遣牌知會。爲此牌,仰經過州縣,衛府所·驛遞衙門,如遇牌到,卽撥後開夫馬人役,在於本衙門伺候,迎替護送,毋得臨期,有誤未便,須至牌者。
上在昌慶宮。停常參·經筵。
謝恩。知事南龍翼,大同察訪金益華。
下直。大同察訪金益華。
府·院前啓,祈雨祭齋戒,今日姑停。
謝恩。注書朴慶後。
遠接使書目,勅行,十五日瑞興止宿事。又書目,郊迎擧動,停免得請事。
上在昌慶宮。停常參·經筵。
一二更,月暈。
慈殿誕日。大王大妃殿·中殿,政院·玉堂問安。答曰,知道。
慈殿·大殿,政院·玉堂·二品以上·六曹·大司諫問安。答曰,知道。
左副承旨丁昌燾上疏。大槪,孩兒患痘,身旣犯染,決不可出入於近密之地,請遞事。呈政院。政院啓曰,左副承旨丁昌燾,家有拘忌之疾,旣已犯染,勢難行公,陳疏到院,不敢捧入,而客使入京之日,只隔數日,合有變通之道。何以爲之?傳曰,然則改差。
吏曹參判李堂揆三度呈辭。入啓。遞差。
陽城幼學李齊泰上疏。大槪,亟消民怨,以爲應天之實事。入啓。下該曹。
吏曹啓曰,承旨有闕,政事,取稟,何以爲之?傳曰,當日爲之。
傳曰,兵判,少無可嫌之事,而一向引入,本兵重任,久曠可慮,兵判金錫胄牌招察任事,分付。
府前啓,請還收金壽恒量移之命。請亟罷嚴川·馬川之折受。答曰,不允。末端事,依啓。
院前啓,請還收金壽恒量移之命。上曰,毋庸煩瀆。
兵曹啓曰,闕內出入百官跟隨之法,載在法典,而國綱解弛,人不畏法,跟隨闌入之弊,愈往愈甚。近日閭閻拘忌之疾,比前尤熾,前頭仁政殿迎勅時,百官跟隨之數,依法典如有濫率者,則毋論上司下人,自本曹直爲重治事,捧承傳嚴勅,何如?傳曰,允。
京畿監司書目,砥平縣監鄭錫胤差定差使員,稱病不進,罷黜事。傳曰,今日內口傳差出。
有政。以慶㝡爲忠淸監司,柳命賢爲全羅監司,梁禹成爲北部參奉,李喜茂爲成均司藝,權脩爲承旨,吳始復爲吏曹參判,金成佐爲禮曹正郞,姜山斗爲成均博士,朴泰遜爲承文博士,尹世紀爲承文博士,韓范齊爲成均學祿,金世鼎爲長興縣監,權瑎爲兵曹參知。
上在昌慶宮。停常參·經筵。
吏曹口傳政事,以南宮礎爲砥平縣監。
謝恩。砥平縣監南宮礎。
右副承旨李沆上疏。大槪,母病沈重,決無供職之望,冒死陳情,乞蒙恩遞事。踏啓字。
政院啓曰,勅使入京翌日,當有頒敎之擧,大提學明日命招,敎文製進之意,敢啓。傳曰,知道。政院啓曰,砥平縣監南宮礎,今日肅謝,而本縣支待,卽弘濟院站也。必須急速出去,站上諸事,可以看檢,兩司牌招,卽爲署經之意,敢啓。傳曰,除署經卽爲發送。
下直。砥平縣監南宮礎。
吏曹啓曰,承旨有闕,政事,取稟。傳曰,當日爲之。
司直鄭維岳上疏。大槪,請放代射之歸籍於全家充軍者,及徒年以下諸罪,以爲弭災之一助事。答曰,省疏具悉。疏辭當令廟堂稟處焉。
府·院前啓,請還收金壽恒量移之命事。答曰,勿煩。
開城府問安承旨兪夏益入來。
謝恩。開城留守鄭榏,右副承旨兪夏益,同副承旨李聃命。
有政。以李沆爲禮曹參議,李台龍爲監察,李徵龜爲承文著作,康允泰爲慶基殿參奉,呂聖齊爲刑曹參判,李聃命爲承旨,鄭榏爲開城留守,李宇益爲禁府都事,黃戴仁爲直講,金匡輝爲軍器僉正,尹就商爲軍器判官,朴熺爲軍器主簿。
上在昌慶宮。停常參·經筵。
謝恩。禁府都事李宇益,禮曹正郞金聖佐,乶僉使全百祿。
左議政權大運,都承旨鄭錀,弘濟院出去。
府前啓,請還收金壽恒量移之命。內需爲司,本非王者無私之道,而近來叛主奴婢之用奸,投屬者甚多,訟必見屈,屈必治罪,以致投屬者日滋,而冤屈者未伸,不可不痛革此弊,而日者幼學鄭后望之奴良妻,稱以內婢所生云者,考其帳案,則母與女年歲相倒,祖與父名字各異,其爲內婢所生,更無可證之地,該曹據此斷決,以出給之意上達,則聖敎,以依前施行判下,臣等聞來,不勝驚訝。取考該曹文案,則其是非曲直,不啻昭然,不意聖明之世,有此擧措也。此雖微細之事,而貽累聖德,且關後弊。請從該曹處決,亟寢依前施行之命。答曰,不允。士春之母與娚,昭錄於屢式年宣頭案,后望之奴良妻所生云者,殊欠明白,故詳考原案處決矣。更勿煩瀆。
院前啓,請還收金壽恒量移之命。答曰,亟停勿煩。
明日大殿迎勅時,出宮初嚴,卯初二刻,二嚴,卯初一刻,三嚴,卯正三刻,開門,差早。
答判府事許穆箚曰,予意已悉於前後之批矣。卿辭乃至於此,辭竭意窮,無以爲喩。卿其安心,勿爲固辭,宜速領受焉。
禮曹啓曰,今此勅行,當初誤認以頒詔使出來,本曹依前例,以迎詔翌日頒敎事節目磨鍊,啓下矣。卽接勅使賚來頒勅謄本,則臣曹難免不察之失,不勝惶恐。頒敎一款,勿爲擧行之意,知委,何如?傳曰,允。
上在昌慶宮。停常參·經筵。
謝恩。副摠管閔黯,大司憲李元楨。
勅使接見後,大殿,藥房·政院·玉堂問安。答曰,知道。
傳曰,九次祈雨祭獻官以下書啓。
大司憲李元楨啓曰,臣之無似,最居人下,而厚誣先王日月之明,眷遇寵篤,逈出凡僚。逮遇聖朝,洊蒙洪私,分外進秩,擢長秋部,糜身粉骨,莫可圖報,至於循公絶私,則自謂無讓於古人事君之義。凡有詞訟,不避謗怨,按決不滯,幾無留牘,庶以此爲涓埃自效之地矣。日者幼學朴涏之所呈訴者,卽其奴天俊背私投公,而天俊,有力於吏輩,故每被延拖,屢許未決事也。兩造察辭,則天俊之表叔景信·愛信·仁信,當逆臣自點方張之日,自投爲奴,而景信之兄起信及妹玉只,初不投托,故起信,爲良役,玉只,依舊爲涏奴,光敏之良妻,不入於掌隷院,辛卯籍沒中,所謂玉只,卽天俊之母也。厥後十八年戊申,天俊,始乃隨其叔而投屬於隷院,壬午以後帳籍,則雖以自點,書主名,皆在投托已久,謀議旣熟之後,不過爲訟場之公案,特其最久而可考者,只有庚午·癸酉·己卯三帳籍,而京兆査考時,癸酉·己卯籍,則玉只母進伊之名懸錄處,一則刀擦,一則背粘他紙,改書以私婢,庚午籍,則進伊之父,以忠贊徫李廷守書之,母則以不知書之,父爲良役,而母則不知,而其女之獨爲自點家婢,端無其理,本根端若是昭著,而其後帳籍,雖巧符吻合,都是追成之奸簿也。該院所置該冊,亦未知成於何時,而此冊之存,今始初聞,則當時不爲取考,其勢固然矣。若其屬公三年之限,指賊家籍沒,及凡訟之兩邊,不當而屬之者也。如天俊之自願投托,此叛主也,非屬公也,與籍沒屬公,一槪定限,則強奴之背弱主者,必將接跡,而爲日後無窮之弊,設法本意,果若是乎?天俊,密賂百金於朴涏代訟之奴,使之故爲自屈之計,而移文該院矣。旋因該院粘目,有院官特推之命,決訟者,臣也,而被推者,該院,則在臣之道,不容默然,乃陳疏略卞,而遂下更査之命,則該院,以自點帳付之玉只,與天俊之玉只,年歲相違,二人一名之由,覆啓而決之。首尾曲折,如斯而已。三度聽訟,自有國法,立落相反,固非異事,臣何敢以己見爲勝哉?朴涏,與臣之子,雖有僚婿之分,旣非臣之親族,又無夙昔之分,則便是路人,則執法之體,其可以是爲拘,而不決當決之訟乎?乃者該曹覆啓判付中,以難免循私之跡爲敎,身爲法官,循私決訟者,豈可問備而止哉?臣守職無狀,見疑於君父之致,措躬無地。只俟更議,而憲長之命忽及於夢寐之外,惶恐震駴,益無所容。臣之所遭,固不可一刻晏然,方帶推勘,尤難仍冒。請命遞斥臣職。答曰,勿辭,退待物論。
府前啓,請還收金壽恒量移之命。請從該曹處決,亟寢依前施行之命。引嫌而退,被推未勘,勢難仍冒,請行大司憲李元禎遞差。答曰,不允。末端事,依啓。
院前啓,請還收金壽恒量移之命。答曰,毋庸瀆擾。
政院啓曰,卽者同副承旨李聃命,強引不當之嫌,陳疏出去,元疏旣已還出給,則同副承旨之任意出去,前所未有之事也。同副承旨李聃命,卽爲牌招察任,何如?傳曰,允。
備忘記,獻官領議政·左議政·右議政,各熟馬一匹面給,僉正閔燾,半熟馬一匹,典祀官判官柳時蕃,主簿金世煥,奉事金漢老,大祝正郞李宏,佐郞李塾,兒馬各一匹,監察以下諸執事,各上弦弓一張賜給。
巳時,太白見於巳地。
上在昌慶宮。停常參·經筵。
申時,日暈。
下直。山陰縣監具必實,軍器判官尹就商。
吏曹啓曰,臺諫有闕,政事,取稟。傳曰,政事,當日爲之。
領議政許積箚子。大槪,乞收賜馬之典,益篤對越之誠,以答天譴,以安微分事。
府前啓,請還收金壽恒量移之命。請從該曹處決,亟寢依前施行之命。答曰,毋庸瀆擾。
院前啓,請還收金壽恒量移之命。答曰,亟停勿煩。
答領議政箚曰,省箚具悉卿懇。久旱之餘,幸賴卿等之致誠,得此甘霔,雖未周洽於畓穀,至於田穀,則頗有回蘇之望,豈可無嘉賞之典乎?卿其安心勿辭領受。箚末誡誨事,可不留心而惕念焉。仍傳曰,遣史官傳諭。
答左議政權大運箚曰,省箚具悉卿懇。久旱之餘,幸賴卿等之致誠,得此甘霔,雖未洽於畓穀,至於田穀,則庶有回蘇之望,豈可無嘉賞之典乎?卿其安心勿辭領受。箚末誡誨事,可不留心而惕念焉。仍傳曰,遣史官傳諭。
答右議政閔熙箚曰,省箚具悉卿懇。久旱之餘,得此甘霔,實賴卿等之致誠,豈可無嘉賞之典乎?卿其安心勿辭領受焉。仍傳曰,遣史官傳諭。
答全羅監司柳命賢疏曰,省疏具悉。卿其勿辭,速往欽哉。
有政。以南龍翼爲知義禁,南龍翼爲漢城判尹,曺孝昌爲工曹佐郞,閔宗道爲大司憲,朴泰遜爲典籍,李堂揆爲大司諫。
上在昌慶宮。停常參·經筵。
謝恩,全羅監司柳命賢,禮曹參議李沆,僉知李繼馨。
傳曰,大臣·備局堂上,引見。
引見時,外山川祈雨祭,不卜日設行,諸執事,以京官差送事,榻前定奪。弘文提學後日政差出事,下敎。
備忘記。嗚呼,今年亢旱之慘,振古所無,凡諸弭災之策,靡不用極,而天心未豫,雨意邈然,無乃使民不得均蒙實惠,民怨於下,天怒於上,以致旱災之至於此極耶?夙夜憂懼,未達其故。噫,生民之愁苦疾怨者,難以悉擧,而其中兒弱充定,物故徵布等事,予甚愍焉。其令兩局及兵曹,兒弱則待年充定,物故徵布之類,斯速明査變通,以除生民一分之弊。
正言孫萬雄啓曰,星州地,有妻殺夫之變,其面任發告之後,牧使李壽曼,不卽推捕,以致逃躱,聽聞所及,莫不憤駭。臣與同僚相議,論以罷職不敍矣。卽伏聞筵中大臣,以徑先請罪爲非,同僚,以擬律失當引嫌,臣旣是當初發論之人,則擬律失當之失,臣實有之,何可晏然仍冒?請命遞斥臣職。
正言朴紳啓曰,今日同僚,以星州牧使論罷事,發簡問臣,臣書送謹悉矣。卽伏聞同僚,以擬律失當,搨前引嫌云,臣何獨敢爲晏然?請遞斥臣職。答兩正言曰,勿辭,勿爲退待。
禮曹啓曰,今日引見時,因領議政許積所啓,前頭設科日子,次次差退事定奪,令日官推擇吉日,原粘目中,改付標以入之意,敢啓。傳曰,知道。
引見時,領議政許積啓曰,訓鍊都監軍兵戊午春等中旬試射賞格單子,啓下之後,移文戶曹,則戶曹謂以裁減,不肯題給。取見戶曹文書,則中旬賞格,果入於上年裁減別單中,卽今則宜乎戶曹之不給,而上年之定奪者,卽屢年未行中旬,勿爲退行事也,此亦出於爲戶曹惜經費之意,而竝與今年應行之中旬,混入於裁減別單,不給已試中旬之賞格,實涉未妥矣。上曰,屢日中旬,次次退行,久無賞格之事,故該曹誤認以裁減而然也。今年中旬,何可混減乎?令該曹依例擧行。又啓曰,今增廣庭試出身,依丙辰榜例,除防捧米事,曾已定奪,而丙辰榜出身除防米,限以其年之冬矣。今至三年,家計不至貧乏之類,有至今不納者,出身輩情狀,殊甚可惡。當此旱災孔慘,新穀未登之日,定限太急,則必有難辦之弊,自願速納之外,納米之限,定以今年之內,而使之輸納於大興山城,何如?上曰,丙辰榜出身之至今不肯納米,誠極可駭。而今此出身,則今冬內輸送于山城事,分付可也。金錫胄啓曰,丙辰榜除防之米,至今不納者,雖未知其數幾何,而累度過限,遷就至今者,誠極可駭,必欲捧之,則事甚苟簡,抄出其不納者,元防外加三朔,入防於邊遠之地,何如?許積曰,此言亦然。自兵曹抄納未捧米者,以此擧行宜矣。上曰,依爲之。柳赫然曰,熖硝燔出時,醎土極貴,自前例爲掘取於士夫家,雖大臣家,皆不阻搪,而近來紀綱漸壞,至於閭閻士庶,亦不許掘而叱退之,事之可駭,莫此爲甚。請更爲申明知委,何如?上曰,事極駭矣。此後則不許掘出者,隨現痛治可也。許積曰,頃者柳赫然,還自大興山城,旣已陳達矣。山城下開城府地,有戶曹所管火田,而一年收稅之數,不過十餘石之太云。在戶曹則不甚關,而山城則可以取用穀草,不無所益,依柳赫然所達,令該曹劃給於山城,何如?上曰,在戶曹則不關,依此爲之可也。許積曰,監試初試,定於七月十二日,而上年大無之餘,旱災又爲如此,舊穀旣盡,新穀未登之前,裹糧赴擧,其勢極難,似當有變通之道矣。上曰,然則退行可也。
禮曹啓曰,因領議政所啓,設科日子,次次差退事定奪。令日官推擇吉日,原粘目中,改付標以入之意,敢啓。傳曰,知道。
禮曹判書睦來善曰,端午進上,全羅道所封弓帽一部·箭帽一部代,馬上油席一部,忠淸道所封,弓帽二部代,馬上油席一部,箭帽二部代,馬上油席一部,慶尙道所封弓帽二部代,馬上油席一部,箭帽二部代,馬上油席一部,明年端午爲始,以此改定式封進事,中使招致禮曹書吏,直爲分付。莫重進上,只以中使口傳之言,行會各道,事體未安,以改定式封進之意,出於擧行條件,以爲奉行之地,何如?上曰,弓帽·箭帽,無用之物,故以馬上油席代封事分付,此是微細之事,判付似煩,故令中官口傳言之矣。卿言如此,出於擧行條件可也。上曰,弘文提學,後日政差出,可也。
上在昌慶宮。停常參·經筵。
藥房都提調·提調·副提調啓曰,旱氣日甚,炎熱倍酷,伏未審夜來聖體,若何,昨日引接臣僚之餘,微熱升降,頭部暈疼之候,別無加減之可言耶?依昨日下敎,諸醫入診之後,湯劑當進與否,當可詳定,臣等不任區區之慮,敢來問安,竝此仰稟。答曰,知道。微熱升降,與前一樣,頭疼之候,今已差減矣。
藥房再啓曰,入診醫官退出之後,更爲詳議,則生脈散元方,倍麥門冬,加白茯苓·知母各一錢,連日進御,以爲扶元却暑之地宜當云。此藥五貼,爲先劑入之意,敢啓。答曰,知道。
大王大妃殿,藥房,問安。答曰,知道。
王大妃殿,問安。答曰,知道。
中殿問安。答曰,知道。
南天澤啓曰,靈林君益秀,館所進去問安,則勅使答以俺等,國王德分,無事止宿,而每遣宰臣下問,不勝感激云矣。敢啓。傳曰,知道。
兪夏益啓曰,吏曹郞廳來言,臺諫有闕,政事,取稟。傳曰,過國忌後爲之。
南天澤啓曰,迎接都監,今日乃是空日,別茶啖排入,別雌牛亦爲入給之意,敢啓,傳曰,知道。
南天澤,以迎接都監言啓曰,能書文官四員,自政院抄啓,而所求張數甚多,數日之內,難可畢寫,司宰監僉正金敬文,雖非文官,筆法最長於大字,假衛將李翊臣,亦長於楷字,一體分排書進事,分付擧行,何如?傳曰,允。
南天澤,以迎接都監言啓曰,卽者大通官,使差備譯官傳言,勅使當以二十六日回程,例給雜物,催促入給云。都監請留,則當待其路程記牌文書出後,依例擧行,而例給等物,爲先催促備措之意,敢啓。傳曰,知道。
兪夏益,以義禁府言啓曰,倫紀罪人金天澤等,移本府處置事,允下矣。依前例府都事發遣,拿來,何如?傳曰,允。
南天澤啓曰,臣承命進去館所,以上敎措辭請留,則答以俺等,旣已竣事,不必久留。且前頭日氣漸熱,回還之期,一刻爲急,勢難留滯云。敢啓。傳曰,依例遣大臣請留。
權脩啓曰,昨日星州牧使李壽曼,方以罷職不敍論啓,則推考傳旨還入,啓字爻周之意,敢啓。傳曰,知道。
南天澤,以迎接都監言啓曰,卽者差備首譯等來言,承旨請留之意,傳言之際,李一善答曰,意以爲別饌之來矣,故爲請留之煩數耶?首譯等以爲,明日請宴之後,別饌自當次第出來云,則一善答曰,仁政殿接見之時,皇后喪後,百日未過,不可設宴之意,已爲陳達,今雖來請,決無受宴之理云云。首譯等又曰,雖未得出受宴禮,分入各房,曾有已行之例,待客之禮,自不得不如此云,則一善又曰,分入各房之後,則是受宴於房中也,未允於事理甚矣。別饌則雖屢次送饋,固無可辭之理,而至於宴禮,則不可强請云。彼之牢拒至此,宴禮雖不得請行,別送大臣,依前例請設別茶禮,似爲妥當。且一善之提起內饌,每每如是,似不可遲延矣。敢啓。傳曰,知道。
傳曰,泮水洞水口石柱頹圮處,別定軍士,改修補間守直事,分付該曹。
南天澤,以迎接都監言啓曰,大通官李一善,以勅使之意,言於首譯等,勅使以下,例贈鳥銃,從速擇入云。招軍器寺色吏,則別造銃,餘數不多。且求請所用銃劍,自戶曹措備以待事,曾已定奪於榻前,而該曹未及措備,今番則依前取用於軍門,何如?傳曰,允。
南天澤,以迎接都監言啓曰,李一善,以勅使言,語于首譯曰,自前有勅使都求請書出之例,而奉使小國,雜物求請,事理未穩,若自都監土宜之物,量宜入給,則雖無可辭之義,不當自我書出件記云。自都監參酌書單,先爲示議於李一善,而入給計料之意,敢啓。傳曰,知道。
南天澤,以迎接都監言啓曰,右議政,以請留之意,使譯官言於大通官,則答以俺等,使事已完,歸意甚忙,而今遣大臣請留,不勝感激,當留一日發行云。大臣請留之後,例有遣中使申請之擧矣。敢啓。傳曰,知道。
南天澤,以迎接都監言啓曰,勅使所求詩文製述人十四員,大提學金錫胄,抄擇所製之詩文,亦分排於各其名下以送,故別單書入,而勅使回還之期已迫,急速製送之意,令政院分付擧行,何如?傳曰,允。
獻納金海一啓曰,昨者同僚,以星州牧使李壽曼,不卽推捕綱常罪人事,簡問于臣,臣書送謹悉矣。同僚旣以擬律失當,相繼引避,臣之不敢晏然,與同僚無異,而昨緣賤疾苦谻,今始來避,所失尤大。請命遞斥臣職。答曰,勿辭,勿爲退待。
大司諫李堂揆啓曰,臣本至愚極陋,百不如人,而過蒙誤恩,輒叨匪據,纔遞天官,復長薇垣,臣誠震悸,不知所措。且臣前在銓曹,病未赴政,至被特推,未及照勘,何敢一刻仍冒於臺席乎?請命遞斥臣職。答曰,勿辭,退待物論。
司諫權迪啓曰,臣於昨日榻前,論劾星州牧使李壽曼也,措語太略,旨意不明,旣允臣啓之後,旋因大臣所達,改以推考之罰,臣之擬律失當,著矣。不得不引避,而勿爲退待之敎,出於格外,臣旣徑出,不得承命。且臣來自鄕曲,不閑朝儀,咫尺天威,惶遽靡措,退出之時,未及曲拜,顚倒失儀,莫此爲甚,不可一日仍冒於臺席,而昨以暑病猝劇,今始來避,臣之所失尤大。請命遞斥臣職。答曰,勿辭,亦勿退待。
司諫權迪,獻納金海一,正言孫萬雄·朴紳啓曰,大司諫李堂揆引嫌而退,被推未勘,在例應遞。請行大司諫李堂揆遞差。答曰,依啓。
卯時辰時,日暈。
上在昌慶宮。停常參·經筵。
權脩啓曰,小臣馳往館所問安,則勅使答以俺等,國王德分,無事止宿,而連遣近侍下問,不勝感激云矣,敢啓。傳曰,知道。
南天澤,以迎接都監言啓曰,領議政詣館所,令差備譯官,以承命請行茶禮之意,言于譯官,使之傳言于勅使,則勅使答以國王,以俺等奉帝命而來,故遣大臣請行茶禮,眷念之意,非不感激,而茶禮雖與宴禮不同,至於出受,終有所不安者。床排分入各房,則俺等,當安意領受云,故依其言入給,仍呈御帖後退出矣。敢啓。傳曰,知道。
李聃命,以刑曹郞廳,以三公意啓曰,刑曹罪人疏決別單中,依榻前定奪,徒年罪人,則書徒年二字於各其名上,代射漏籍之類,亦書以代射漏籍,以便考閱,竝書其負犯。此於雜犯中,容有可恕者若干人,亦爲抄書,以備睿裁之意。敢啓。傳曰,知道。雜犯死罪中,容有可恕者,亦爲付標,啓下矣。
南天澤,以吏曹言啓曰,今此外山川九次祈雨祭獻官,當以重臣塡差,而宗班及東班正二品已上,除老病公故外,他無推移之員,不得已刑官竝爲塡差之意,敢啓。傳曰,知道。
南天澤,以迎接都監言啓曰,勅使牌文,以二十八日書出,故依例出送之意,敢啓。傳曰,知道。
南天澤,以迎接都監言啓曰,上·副勅使,共登南樓觀望矣。敢啓。傳曰,知道。
府·院前啓,以國忌齋戒,姑停。
上在昌慶宮。停常參·經筵。
下直,南兵使邊國翰。
兪夏益啓曰,今見平安監司道內年八十以上人啓本,則各人等役名,或以龍驤,或以義興,或以老人,或以軍人,泛稱之語,不可謂之役名,此雖緣各邑所報之朦朧,而監司亦難免不察之失。請平安監司李宇鼎推考。傳曰,允。
南天澤啓曰,宰臣訓鍊都正盧錠,馳往館所,則勅使答以俺等,國王德分,無事止宿,而每遣宰臣下問,不勝感激云矣。敢啓。傳曰,知道。
南天澤,以迎接都監言啓曰,今日乃是空日,別茶啖依例排入,別雌牛亦爲入給之意,敢啓。傳曰,知道。
吏批,判書吳始壽,館伴,迎接都監進,參判吳始復在外,參議睦昌明進,都承旨鄭錀進。
兵批,判書金錫胄,御營廳坐起進,參判金德遠進,參議李柚進,參知權瑎病,左副權脩進。
吏批啓曰,小臣獨政未安。傳曰,只出緊任。以鄭之虎爲大司諫,閔點爲弘文館提學,李堂揆爲副護軍,統制使尹天賚爲嘉義。
傳于李聃命曰,召對爲之。
南天澤啓曰,兵曹參判金德遠,來詣請對矣。傳曰,引見。
南天澤,以迎接都監言啓曰,勅使所求鳥銃,卽朝入給,則招入善放砲手,設貫革,方欲試放之意。敢啓。傳曰,知道。
南天澤,以禮曹言啓曰,今五月二十二日大臣·備局堂上引見時,因領相許積所啓,前頭設科日子,次次差退事定奪矣。令日官推擇吉日,原粘目中,改付標以入之意,敢啓。傳曰,知道。
權脩,以兵曹言啓曰,前頭本曹鑄錢時,軍色佐郞,則專掌軍布,而事繁難以兼察,以該色正郞看檢事,曾已啓知於榻前矣。正郞李宏,姑爲久任,勿爲遷動之意,分付吏曹,何如?傳曰,允。
南天澤,以迎接都監言啓曰,勅使所求小小兒〈猪〉,倉卒不可多得,以閭閻養猪家取用後給價事,曾已啓達矣。分差司畜署別提許璧,尸居厥職,一聽奸吏之言,本署兒猪,無一取用,逐日所入,專責於閭閻。且不以小小兒猪入給,用其差大者,而亦不報知於都監,事極可駭。許璧爲先汰去,色吏則過勅行後,令攸司囚禁科罪,何如?傳曰,允。
南天澤,以迎接都監言啓曰,勅使所求加西木,自前取用於軍器寺矣。軍器寺取來看審,則非但數少,稍勝者,已盡用下,無一條可合,各軍門所在加西木,取來擇給之意,敢啓。傳曰,知道。
李聃命,以迎接都監言啓曰,副勅又書出詩賦題,願得加賦,差備譯官等,措辭防塞,而終不回聽,強請製入云。雖不得盡爲製給,一二首塞責,在所不已,故書題別單書入,令主文之人,急速加分排,製送,何如?傳曰,允。
李聃命,以迎接都監言啓曰,副勅,欲見我國科文各體,求之甚懇,譯官等,防塞不得云。對策,例有時弊,雖不可書給,論·表·詩·賦中名作各數三首,令主文抄擇書送,何如?傳曰,允。
李聃命啓曰,副勅使,今日又令李後聃施鍼矣。敢啓。傳曰,知道。
上御時敏堂晝講,兵曹參判金德遠,參贊官李聃命,侍講官睦林儒,檢討官李湜,假注書李日翼,記事官安如岳·柳世鳴入侍。上曰,兵曹參判請對入侍,必有緊急之事矣。德遠曰,自上憫旱弭災之道,靡不用極,罪囚旣已疏放,兒弱·白骨,亦皆減除,實爲曠蕩之典,而丙戌間,自內譴謫之類甚多,此皆不載於徒流案,故疏決之時,不爲擧論。此輩罪果有之,則固不可言,如有可疑而罪輕者,則豈可獨不蒙曠蕩之典乎?宜招大臣,議其罪之輕重,使之均被霈澤宜矣。上曰,自內譴罰者,率皆干係逆獄之類,而其中不無輕重之異,當與諸大臣相議,可放者放之矣。德遠曰,宮中府中,俱爲一體,若因大臣入侍之日,與之講論,其罪輕者,得蒙曠蕩之典,則豈非宮府一體之意乎?上曰,唯。德遠曰,臣聞仁宣王后宮人,亦有不得放出者徫云。此雖非自上擅爲之事,若擇其可出者出之,豈非盛德事乎?睦林儒,進講綱目,自趙將韓廣,止趙歇爲王。上讀終篇,李湜進文義。聃命曰,講官有不爲進講處,請推考。上曰,此非講官之失,勿爲推考。
上曰,生民苦樂,係於守令,官雖卑,其任則重,不可不極擇差送,故曾前屢次傳敎該曹,而未嘗着實擧行,殊涉未安。今後則每於開政之時,惕念差送事,分付吏曹。上曰,曾於閏三月間,以洪蕓奴婢相訟事,有改判府,速令處決之命,而該曹不爲擧行,尙無結末,刑獄淹滯,據此可知。當該官推考,此外凡干訟獄,從速處決事,分付該曹。遂退出。
府前啓,請還收金壽恒量移之命。前啓請從該曹處決,亟寢依前施行之命事,査處間姑停。
院前啓,請還收金壽恒量移之命。前啓,星州牧使李壽曼事。査處間姑停。答府院曰,亟停勿煩。
答吏判吳始壽疏曰,省疏具悉卿懇。雖無相避之嫌,卿辭如此,佐貳之官,當改差,卿其安心,勿辭察職。
答南龍翼疏曰,卿其安心勿辭,從速行公。
答判中樞許穆箚曰,省箚具悉卿懇。卿之前後固辭,乃至於此,姑令停止,以待農歇而造成焉,卿其安心。
三公引見入侍時,領議政許積啓曰,臣等承命來到闕下,伏聞同副承旨李聃命所達之言,以爲山林茂密,則不但滋水之深,亦能興雲致雨,而近年以來,國綱不嚴,無山不童,故泉源易涸,雨澤易乾,旱災之連仍,未必不由於此。今後各別申飭,嚴立科條,火田耕作,勿論山腰山下,竝皆痛禁斧斤,又禁火患,而其有犯者,不但用罰而不貸,又令民間,以養山一事,爲講信成俗,又令監司,視其地山林之茂密與否,爲守令之殿最,一切着實行之,則數年後,必有明效云,此言誠是矣。長養山林,實是切務,然此則必待數年後取效之事也。至於已耕之火田,今不可使之陳廢,以招民怨,山林長養一款,則姑待秋成,商量科條,着實擧行,何如?上曰,依爲之。
上在昌慶宮。停常參·經筵。
南天澤啓曰,馳往館所問安,勅使,答以俺等,國王德分,無事止宿,而每遣近侍下問,不勝惶感云矣,敢啓。傳曰,知道。
南天澤啓曰,館伴吳始壽,來詣請對云矣。傳曰,引見。
傳于南天澤曰,前後被捉於暗行之守令中,或御史直爲罷職,或監司爲先罷黜,或吏曹覆啓罷職者,禁府査處時,則分揀放送,而歲抄時,仍以本罪書入,或不得蒙敍者有之,其時該府査處文書,卽爲覓入。
南天澤,以迎接都監言啓曰,兩勅使,招首譯等語曰,明日俺等,當躬往慕華館,立貫革於百步,更爲試放鳥銃云,首譯等,防塞不得,至曰,俺職在武備院,他人所得之銃,亦皆使俺監捧,況俺持歸此銃,獻于皇帝,必問遠放與否,俺何以爲對?明日午後,俺等,只率家丁,出往試放,療飢之資,切勿持去,都監堂上,亦勿隨往云,而臣等,以承命接待之人,不可安坐,任其獨出,依乙卯年例,臣等中一人,當都廳·郞廳,各一人及首譯等,隨往之意,敢啓。傳曰,知道。
傳于李聃命曰,史官二員待命,騎馬六匹立之,祈雨祭內摘奸。
李聃命啓曰,史官不備,宣傳一員,代送之意,敢啓。傳曰,知道。
南天澤,以迎接都監言啓曰,大臣·承旨,勿爲出待於弘濟院事,已爲停當於勅使,敢啓。傳曰,知道。
南天澤,以迎接都監言啓曰,勅使來到慕華館,手持氈席,列坐抹樓楹外,招入善放砲手,分左右羅立,促令藏藥,副使仍爲步往北邊小門外,取一銃去其家,藏一兩火藥,埋于土中,令砲手遠立,以火繩掛木枝而熱火,火發而銃不傷,又試一銃,亦不傷,令將又試一銃,禮單馬二十匹,自都監牽來,欲於此處,試才擇執矣。傳曰,知道。
南天澤,以迎接都監言啓曰,勅使畢試放,卽刻還到館所矣,敢啓。傳曰,知道。
辰時,白雲一道如氣,起自東方,直指北方,長十餘丈,廣尺許,良久乃滅。自申時,日暈。
上在昌慶宮。停常參·經筵。
下直,開城留守鄭榏,南原營將崔良弼。
南天澤啓曰,宰臣副護軍李枝遠,馳進館所問安,則勅使答以俺等,國王德分,無事止宿矣。每遣宰臣下問,不勝感激云矣,敢啓。傳曰,知道。
南天澤,以迎接都監言啓曰,副勅所求詩篇中,秋柳七言律二首,彼旣出韻,與泛然出製有異,不可不製給,而判尹南龍翼,痢病猝重,不能構出,改分排於掌令具崟,軍資監正李瑞雨處,使之急速製進,何如?傳曰,允。
南天澤,又以迎接都監言啓曰,豐德府使柳以升,筆法最善,雖不入於政院抄啓中,適以差使員,來到京中,故使之書給之意,敢啓。傳曰,知道。
南天澤,以迎接都監言啓曰,卽者李一善,以勅使言傳于首譯等曰,今此詩文製述及眞草大字書役,旣非皇帝命,而當此暑熱,俺等,未免貽勞於朝士,心甚未安,俺當出坐西宴廳,親自致謝,詩文製述人及眞草大字書寫人,竝卽請來云,譯官等,防塞不得。臣等,勢將率都監郞屬,入往西宴廳之意,敢啓。傳曰,知道。
權脩,以兵曹言啓曰,今此武科庭試初試及重試初試,當爲退定,故令日官推擇,則武科庭試初試,來九月初五日,重試初試,同月二十一日爲吉云。以此日設行之意,知委京外,何如?傳曰,允。
權脩,以兵曹言啓曰,今五月二十五日,幼學閔德魯爲名人,自曜金門入來,差備門外擊錚,極爲駭愕,令攸司囚禁治罪,同守門將梁儒,常時不能禁斷雜人,以致闌入,亦爲非矣。推考,何如?傳曰,允。
南天澤,以迎接都監言啓曰,勅使回程時,初吹日出,二吹卯末,三吹辰正,出軍令矣,敢啓。傳曰,知道。
權脩,以兵曹言啓曰,當日朴戒元稱名人,自丹鳳門入來,差備門外擊錚,極爲駭愕,令攸司囚禁科罪,同門守門將玄信達,常時不能禁斷,以致闌入,亦爲非矣。推考,何如?傳曰,允。
李聃命啓曰,大通官李一善,使譯官送言于都監曰,水原居金應天,方來坐於水閣橋,該邑京主人家,願爲招見云。卽招金應天,問其通官欲見之由,則乃是副使家丁之妹子云,故依例申飭入送之意,敢啓。傳曰,知道。
李聃命,以迎接都監言啓曰,次通官二人,率其家丁,試放鳥銃於慕華館,立片石於一百四十步,先使砲手試放,而不能中,通官二人,繼放而亦不中。改立片石於七十步許,砲手與通官,連續試放,或中或不中,姑未知擇執者幾柄矣,敢啓。傳曰,知道。
執義朴廷薛,掌令具崟·宋挺濂·趙祉錫·裵正徽啓曰,請還收金壽恒量移之命。遇災審理,乃是文具,而亦必有情可恕,然後可以寬貸。至若有罪之人,則不可妄赦,適足以惠奸長惡,而引小人於大譴之域,福善禍陰之天,決不以是而收其怒息其災也。近因久旱,有一月三赦之擧,而前後有罪者,悉蒙放釋,臣等不勝駭惑之至。鄭祥龍·尹櫶·尹憲卿·崔錫鼎·趙根等,伸救罪魁,詬辱朝紳,其欺天罔人,全藏險慝,極其狼藉,則或竄或逐,亦是寬假之典,而遽爾蒙宥,實出意外。且代射而犯國之禁,漏籍而干王之法者,三尺至嚴,情無可恕,而倂爲全釋,殊甚無謂,況彼逆獄緣坐之人,固非外廷之所知,而肆赦之恩,亦及於此,聽聞所及,莫不驚駭,臣等竊恐今日之所以弭災者,乃所以召災也。請還收罪人鄭祥龍·尹櫶·尹憲卿·崔錫鼎·趙根,及代射·漏籍者,逆獄緣坐人等,放釋之命。天安縣監趙汝耘,到任以後,專事貪虐,當此賑政方急之日,雖盡心拮据,猶難救活,而頃者江都移糶之米,敢生私用之計,以小斗改量,而歸剩于官廳,其他鄙瑣剝割之政,不一而足。如此之人,決不可仍畀字牧之任,以貽其害。請天安縣監趙汝耘罷職不敍。答曰,不允。逆賊緣坐與伸救罪魁之類,漏籍·代射之罪,予非不知輕易難赦,而値此無前之大旱,特用曠蕩之典,勿煩。
司諫權迪,獻納金海一,正言孫萬雄·朴紳啓曰,金壽恒事。審理冤獄,固是弭災之道,而輕釋有罪,實乖王者之法。今者因旱災孔慘,有鄭祥龍·尹櫶·尹憲卿·崔錫鼎·趙根等,一倂放釋之命,而代射·漏籍及逆獄緣坐之人,亦蒙肆赦之典,此雖出於聖明,憫雨焦煎,靡不用極之意,臣等竊以爲不然也。夫敢抗旣正之禮論,欲眩已明之國是,伸救罪魁,陷辱朝紳,或竄或逐,亦是寬假,曾未幾何,遽爾蒙宥,至於代射而用奸,漏籍而蔑法,罪旣自服,情無可恕,從法不撓,尙難懲後,惟輕之典,何可容議,況且係于逆獄之類,邦法之所不貸,累經大霈,曾不擧論,到今全釋,實出意外,聽聞所及,孰不驚惑?噫,不論有罪無罪,惟以曠蕩爲務,以爲弭消之策,臣等竊恐今日之擧,不足以回天怒,而適足以重天譴也。率是以往,人不畏法,罪無所懲,歸至於國不爲國。請還收鄭祥龍·尹櫶·尹憲卿·崔錫鼎·趙根,及代射·漏籍者,逆獄緣坐人等,放釋之命。居昌爲邑,吏悍民頑,素稱難治,且守宰遞易,官事板蕩,必得剛明彈壓之人,庶有收拾之望,而新除授縣監徐來遠,出身未久,全無履歷之事,不解文字,才非字牧,除目之下,物情未愜,蘇殘起廢之責,決不可付諸此人。請新除授居昌縣監徐來遠遞差。答曰,不允。逆賊緣坐,與伸救罪魁之類,漏籍·代射之罪,予非不知輕易難赦,而値此無前之大旱,特用曠蕩之典,勿爲煩論。
上在昌慶宮。停常參·經筵。
南天澤,以迎接都監言啓曰,勅使到沙峴底,見臣等列立,使之背立仍駐轎,使大通官等送言曰,因俺等之接待,累日勞苦,心甚未安。至煩詩文筆法之多贈,尤切感謝云,別爲致謝而去矣,敢啓。傳曰,知道。
府前啓,請還收金壽恒量移之命,請還收鄭祥龍·尹櫶·尹憲卿·崔錫鼎·趙根,及代射·漏籍者,逆獄緣坐人等,放釋之命,請天安縣監趙汝耘罷職不敍。答曰,不允。末端事,風聞未必盡信,更加詳察處之。
院啓曰,請還收金壽恒量移之命,請還收罪人鄭祥龍·尹櫶·尹憲卿·崔錫鼎·趙根,及逆賊緣坐人,代射·漏籍者,放釋之命,請居昌縣監徐來遠遞差。答曰,不允。
答右參贊李袤疏曰,省疏具悉卿懇。噫,今年之亢旱,實前古所無,言念民事,尙忍言哉?當此之時,大小群工,同寅協恭,共濟國事之不暇,而近日朝廷之上,罔聞和協之道,實爲慨然。疏末誡誨事,可不留心焉?卿其安心勿待罪,調理上來察職。
李日翼病,代以權儹爲假注書。
上在昌慶宮。停常參·經筵。
下直,甫乙僉使全百祿,天城萬戶□□。
傳于兪夏益曰,今下弓矢,甫乙僉使全百祿給送。
兪夏益,以義禁府言啓曰,倫紀罪人金·天澤,旣已拿囚,依法例三省推鞫,何如?傳曰,允。又啓曰,倫紀罪人壬金·天澤三省推鞫事,命下矣。何大臣進去乎?傳曰,左相進去。又啓曰,今日三省推鞫時委官,左議政進去事,命下矣。卽者禁府郞廳來言,左議政,病重陳箚,不得進參云,今日三省推鞫,何以爲之?傳曰,然則右相進去。又以兵曹言啓曰,今日將官朔試射時,闕內入直訓鍊都監把摠,哨官等,依前日榻前定奪,以他員代直出射之意,敢啓。傳曰,知道。
李聃命啓曰,吏曹郞廳來言,守令有闕,政事何以爲之,敢稟。傳曰,明日爲之。
持平趙祉錫·裵正徽啓曰,請還收金壽恒量移之命,請還收罪人鄭祥龍等,及代射·漏籍者,逆獄緣坐人等,放釋之命,請天安縣監趙汝耘罷職不敍。答曰,不允。末端事,依啓。
司諫權迪,正言朴紳·孫萬雄啓曰,請還收金壽恒量移之命,請還收罪人鄭祥龍等,及代射·漏籍人,逆賊緣坐人等,放釋之命,請居昌縣監徐來遠遞差。答曰,不允。末端事,依啓。
正言孫萬雄啓曰,臣於昨日,以城上所詣臺,不得往參於西郊班列矣。今聞大臣爲非,臣何敢獨爲晏然?請遞。
獻納金海一啓曰,臣自十餘日前,重得暑感,舊病添劇,委頓床席,陳疏乞免,實出於萬不獲已,而未蒙恩遞,惶憫冞深,卽伏聞昨者,大臣以慕華館班列虛疏,捉囚不進之各司下人云,臣未得進參,則何可晏然,請命遞斥臣職。
正言朴紳啓曰,臣於昨日,猝患癨亂,昏倒不省,不得進參於西郊班列矣,今聞大臣,以班列稀疎,捉囚各司不參員之下人云,臣何敢晏然仍冒,請命遞斥臣職。答曰,勿辭,退待物論。
答左議政權大運箚曰,省箚具悉卿懇。卿之疾病如此,予之慮念,可勝云喩,從容調理,則自有勿藥之效,卿其安心勿辭,益加善攝,仍傳曰,遣史官傳諭,遣御醫看病。
答獻納金海一疏曰,省疏具悉。爾之所陳之辭,予用嘉之,當令廟堂,商議變通焉,爾其勿辭察職。
上在昌慶宮。停常參·經筵。
鄭錀啓曰,左副承旨權脩,連日不爲仕進,殊甚未安,卽爲牌招察任,何如?傳曰,允。
以李元齡爲假注書。
有政。吏批,判書吳始壽進,參判未差,參議。以下缺
答判府事許穆箚曰,太僕提調,本非煩劇之任,況秋涼在邇,上來不遠,尤無可辭之義,卿其安心勿辭焉。仍傳曰,遣史官傳諭。
持平趙祉錫避嫌。大槪,臣旣有不參班列之失,雖是城上所,亦未免自便之歸,何敢一刻晏然於臺席?請遞事。呈政院。還出給。
掌令具崟啓曰,臣於日昨歸赴西郊送班之際,猝患瘧疾,嘔吐無數,終不能進參矣。兩司多官,以見非大臣,相繼引避,臣亦不參之人也,卽當自列,而所患未差,今始來避,所失尤大,不可一日仍冒,請命遞斥臣職。答曰,勿辭,退待物論。
院啓曰,請還囚金壽恒量移之命,請還收鄭祥龍·尹櫶·尹憲卿·崔錫鼎等,及代射·落漏,逆獄緣坐人等,放釋之命。竝引嫌而退,疾病之來,縱所難免,旣未參列,不可仍在。請獻納金海一,正言朴紳遞差。答曰,不允。處置事,依啓。
府前啓,請還收金壽恒量移之命,請還收鄭祥龍等,及代射·漏籍,逆賊緣坐等人,放釋之命。引嫌而退,不參班列,雖緣病故,旣有物議,勢難仍在。請掌令具崟遞差。答曰,不允。遞差事,依啓。
吏批,以金准爲居昌縣監,朴鎭圭爲推考敬差官,睦林儒爲副應敎,吳挺昌爲戶曹參判,金漢老爲學正,閔宗道爲吏曹參判,李湜爲副校理,承以道爲典籍,慶一會爲谷山府使,鄭勔爲永川郡守,鄭壽俊爲天安縣監,李鳳徵爲獻納,李袤爲大司憲,柳譚厚爲蔚山府使,權歆爲正言。郞廳朴奎壽校正。郞廳李賢伋書。
上在昌慶宮。停常參·經筵。
自辰時至申時,日暈。
謝恩,花昌君沇,護軍李以時,成均博士姜山斗,學正金漢老。
傳曰,明日政事爲之。
平安監司書目,肅川縣監沈檀,受由上京,以親病不爲還任,勅行回還已迫,不可等待,罷黜事。
三省推鞫廳啓曰,罪人天澤·壬金所供之辭,與本道前後取招,及敬差官按治時相左,而觀其獄情,則天澤等之砲殺景徹,似無可疑之端,所當請刑取服,而取考本道啓本,則自初至終,按獄之失體,不一而足。姑擧其大者而言之,當其就捕之日,本州牧使,雖未及到任,旣有兼官,則別定同推官,究問得情,乃是常規,而使討捕使,直爲刑推,已涉不當,不揀原情,徑請刑推,尤爲無據。且於討捕使取服之報,以殺主行兇,箇箇直招,爲結語,而元無行兇節次,現告之說,同推官取服報狀結語,一則曰似是直招,一則曰安知指嗾,是何等獄事,而按治之謬戾,至於此哉?天澤,每以八月二十三日離家,二十五日,往見申景徹三寸叔竹山居朴之錫,則二十四日初昏,何可行凶等語,爲終始自明之肯綮,而終不推問於朴之錫,自洪州作變處,至竹山朴家道里之一夜內得達與否,又不査覈,監司·敬差官,親自按治之時,亦無明白鉤得之事,莫重倫紀之獄,不可以此疎漏之推案,直請刑推。本道監司·討捕使·前後推官·敬差官,倂從重推考,罪人則姑爲移送該曹,使之一一窮覈,少無未盡之處,然後更爲稟處,何如?傳曰,依啓。
持平趙祉錫啓曰,臣於昨日,以不參班列,見非大臣,詣臺引避,而政院以爲,城上所則不當引避,終至退却,臣憫蹙還家之際,路遇左參贊臣吳挺緯,而環視左右,適無可避處,班馬逡巡,未及隱身,其違法例而損體面,莫此爲甚,臣卽當引咎自列,而昨緣賤疾,今始來避,臣罪尤大,何敢晏然於臺席乎?請命遞斥臣職。答曰,勿辭。退待物論。
府前啓,請還收金壽恒量移之命,請還收鄭祥龍等及代射·漏籍者,逆賊緣坐人等,放釋之命。引嫌而退,未及隱避,有違事例,其在臺體,勢難仍在,請持平趙祉錫遞差。答府曰,不允。處置事,依啓。
院前啓,請還收金壽恒量移之命,請還收鄭祥龍等及代射·漏籍者,逆獄緣坐人,放釋之命,請還收尹天賚加資之命。答曰,不允。尹天賚事,朝家別無劃給物力之事,而拮据自備,浩大之役,趁時完築,豈無酬勞之典乎?勿煩。
左議政權大運初度呈辭。不允批答,王若曰,節宣乍愆,宜勿藥而有喜,巽辭忽到,奚棄予之如遺?殊非平日之所期,故乃太息而相告。眇予末小,忝位四年,聖學雖嘗硏窮,終莫窺其蘊奧,政事非不講習,猶未挈其綱維。念玆時勢之艱虞,難以言語而形喩。天心仁愛,怒豈癉於下民?歲旱荐仍,災實召於寡德。群神遍擧,雨意愈邈,百穀咸焦,秋事無望。當行法制,未免中輟而不行,有罪徒流,亦皆竝宥而除罪,徒歸苟簡之無補,敢云消弭之得宜。況朝廷用捨之間,和協鮮見,自儒賢退藏以後,矜式無憑,常今上下之傾心,唯在輔相之戮力,惟卿才德之兼備,寔予股肱之相須。先朝寵隆,擢至地官之長,初服契合,首置鼎軸之尊。淸操茂規,領袖簪裾之上,敏識貞度,蓍龜廊廟之中。第宅類布素之時,僅旋廳馬,門庭絶苞苴之跡,誰饋河魚?肆殫依毗之誠,益佇匡濟之略,不料引疾之箚,轉作令閑之章。勤勞積備,縱榮衛之或損,愷悌求福,想神明之有扶。精神孔揚,何妨臥閤而論道?暑熱方苦,不必强疾而造朝。念卿以古人自期,不宜輕退,豈予於前席之對,或吝敷施?靜言思惟,良用慙恧。於戱,成王幼弱,寧許召公之歸休,元祐淸明,寔頼司馬之入相。宜弘匹休之業,亟回若浼之心。故玆敎示,想宜知悉。知製敎李瑞雨製進
禮曹啓曰,九次祈禱之後,昭應冥漠,尙未得雨,言念民事,誠極渴悶。祈雨之祭,雖似文具,宜無所不用其極,楊津·德津·五冠山·紺岳山·松岳山等處,遣重臣,不卜日,來初五日設行,而典祀官兼大祝祭物,自京下送,執事官及犧牲,則令本道差定進排事,各該司,京畿畿監司處,知委擧行,而閉南門·開北門·遷市等事,亦爲同日擧行,土龍祭,擇日擧行,何如?傳曰,依啓。
答刑參呂聖齊辭疏曰,卿其勿辭,從速上來察職。
院前啓,金壽恒事,鄭祥龍等事,統制使尹天賚加資還收事。入啓。答曰,不允。
伴送使書目,勅行今月二十九日,開城府止宿事。
江原監司書目,嶺東三陟等七邑,自五月初十日,至十二日,下雨,勿論高下,田畓周洽,嶺西安峽二邑,自初十日,至十三日,甘雨大注,田疇頗洽,其餘列邑,今番雨澤,亦未周洽,或止一鋤,或止一犂,移秧望斷,前頭民事渴悶事。
全羅監司書目,本道各邑,連得雨澤,而皆不周洽。數日之內,若無霈然之澤,未移秧處,實爲斷望事。
忠淸監司書目,今月十八日止十九日,下雨一犂有餘,誠爲多幸事。
慶尙監司書目,今月初十日·十一日·十三日·十四日,連得驟雨,早移秧處及豆太·黍粟,漸向回蘇,而高燥處段,節序已晩,尙未移秧,民事渴悶事。
京畿監司書目,廣州等三十二邑呈,以去月十八日以十九日止,雨澤及農事形止。
黃海監司書目,去月十八日以十九日至下雨,而畓庫段,猶未周洽事。
慶尙監司書目,眞寶·靑松,十三日雨雹,變異非常事,十八日雨澤,東萊等若干邑外,柒谷等邑段,猶不周洽,無水根處,不得移秧,節序已晩,民事可慮事。
上在昌慶宮。停常參·經筵。
辰時未時,日暈。
謝恩,獻納李鳳徵,副應敎睦林儒,判尹南龍翼,典籍朴泰遜·承以道,居昌縣監金准。
左議政權大運再度呈辭。入啓。傳曰,不允批答。
兩慈殿·中殿,藥房問安。答曰,知道。
藥房啓曰,旱氣轉甚,烈日如焚,伏未審此時聖體,若何,憫旱焦勞之中,寢睡水刺,與前一樣乎,兩慈殿氣候,亦復如何?前劑入生脈散,當盡於今日,五貼加劑以入宜當,臣等不任區區憂慮,敢來問安。答曰,知道。兩慈殿氣候安寧,予則無事矣。
獻納李鳳徵啓曰,臣當天旱太甚,無一言裨補,其梯稽無用,固宜斥去,而又以端午帖不製,方帶推考,尤不可一刻冒居,請命遞斥臣職。答曰,勿辭。仍傳曰,推考蕩滌。
吏曹參判閔宗道上疏。大槪,天曹佐貳之命,不敢承當,亟許遞改,回授可堪之人事。答曰,省疏具悉。爾其勿辭,從速察職。
禮曹土龍祭,今月初六日爲始,設行事。啓下。
府前啓,請還收金壽恒量移之命,請還收罪人鄭祥龍等及代射·漏籍人,逆賊緣坐人等,放釋之命。答曰,毋庸堅執。
院前啓,請還收金壽恒量移之命,請還收鄭祥龍等代射·漏籍者,逆獄緣坐人等,放釋之命,請還收尹天賚加資之命。答曰,勿煩。
戶曹參判吳挺昌上疏。大槪,旣被醜詆之辱,決難冒恥抗顔於職次,蒙恩乞遞事。入啓。
有政。吏批啓曰,憲府·玉堂闕員,可擬之人乏少,外任竝擬,何如?傳曰,允。
以睦天成爲修撰,李正英爲判敦寧府事,李松老爲肅川縣監,兪夏謙掌令,韓濙持平,尹鑴右參贊,金德濟獒樹察訪,閔就道爲副校理,張振文校書博士。
上在昌慶宮。停常參·經筵。
謝恩,吏曹參判閔宗道,肅川縣監李松老,中學敎授朴泰遜,護軍金宇亨。
正言孫萬雄初度呈辭。入啓。給由。
傳曰,史官一員待命,騎馬三疋立之,卜馬二匹立之。
傳曰,史官二員待命,騎馬六匹,卜馬四匹立之。
傳曰,大臣·備局堂上引見。引見時,掌令兪夏謙遞差,杆城郡守仍任事,榻前下敎。
答戶參吳挺昌疏曰,省疏具悉。揑誣之言,不必爲嫌,卿其勿辭,從速察職。
左議政權大運再度呈辭。不允批答,王若曰,倚重之意冞深,方期共國,請急之章再至,何忍棄予?毋思退休,勉遵前旨。惟卿,家傳淸白,世篤忠貞。敏識英猷,素負柱石之重望,高標雅操,夙擅山斗之盛名。粵自先朝,才已著於扶世,逮輔後嗣,誠益切於奉公。爰撤八座之班,遂擢三台之位,輿情胥悅,前代之夢卜何論,庶績咸熙,古人之贊襄可覩。要棟樑於大厦,倚任方專,作舟楫於巨川,仰成儘久。蕭相國之克儉,不事垣屋之治,范仲淹之先憂,常存君子之志,寡昧之眷注斯篤,朝野之想望亦多,不料引疾之章,愈勤求退之念。夙夜匪懈,抑恐勤勞之有傷,神明所扶,顧何痊可之未易?闕下趨走,縱難強於冒炎,心上經綸,殊不妨於養病。試觀今日之時勢,曷堪中夜之憂虞?皇天降災,詎非一人所召,旱魃肆虐,未免八路同然。東作之期已愆,猶有所待,西成之望永斷,罔知攸爲。況朝廷傾軋之已萠,而大小寅協之未見,雖上下同心而戮力,尙懼顚隮,況老成相繼而丐閑,疇克匡輔?其在昇平之日,不宜袖手傍觀,此誠危急之秋,豈合奉身勇退?事有成敗,毋憚悉心而開陳,言無淺深,敢忘虛己而翕受?須體求助之至意,亟回若浼之遐心。於戱,諸葛鞫躬,蓋追先帝之殊遇,安石不起,曷副萬民之顒望?卿無復辭,予不多誥。所辭宜不允,故玆敎示,想宜知悉。知製敎李沆製進
吏曹啓曰,臺諫有闕,政事,取稟。傳曰,過齊戒後爲之。
巳時,太白見於未地。
引見時,右議政閔熙所啓,肅川縣監沈檀,久未還官,罷黜矣。沈檀,雖以濫率爲嫌,而自上特軫直路民弊,使之勿罷,則當此勅行,何可輕先解歸?廉恥雖大,國事亦重,而監司之率爾罷黜,極爲非矣。請平安監司推考。領議政曰,廉恥雖不可不顧,分義亦不可不念。設有不安於心者,過勅後遞來,有何不可?徑先罷黜,誠爲不當矣。上曰,沈檀則旣已罷黜,監司推考。
吏曹判書吳始壽所啓,居昌縣監差出時,未詳前例,泛然備擬受點矣。今聞御營廳把摠中擇差事,曾有定奪之事云,新居昌縣監,今姑改差,依承傳,本廳把摠中,擇擬之意,敢啓。上曰,依爲之。又所啓,頃日政天安縣監差出時,鄭壽俊,末擬受點矣。今聞壽俊,曾任扶餘時,本道監司,以不法之事,狀啓罷黜云矣。所謂不法之事,人或稱冤,且其爲人甚佳,不可以此廢棄,而啓罷未久,卽擬於本道隣邑,事甚未安。今姑改差,何如?領議政曰,爲人可用,所坐亦冤,則更審實狀,用之未晩,至於卽擬隣邑,有所不當矣。上曰,今姑改差,而爲人可用,則更審實狀而用之可也。又所啓,建置敎養官於諸道者,乃所以勸課諸生,而率多苟充,未見實效,徒貽廚傳之弊,故頃因辛·壬凶荒,擧皆革罷,如三南則雖無敎養官,不患無受學之處,而至於平安道,則願得詞章敎誨之人。臣待罪西藩時,每欲啓請而未果,故敢此仰稟。上曰,平壤敎養官,爲先差出,可也。又所啓,頃日司諫院,以各司官員,試之以身言書判,不似事,竝皆汰去事,啓請蒙允,今當擧行,而諫院啓辭,似指雜技出身及卑微之人,身言書判,只試於雜技之人乎?上曰,只試於雜技,事體不當,南行官員,不可不竝試矣。始壽曰,旣曰南行,則生進南行及曾經守令者,竝皆試之乎?上曰,只試幼學未經守令者,可也。又所啓,在於時任承旨,有相避不得擬之規,備擬之際,未免荀簡,依舊例勿拘相避,竝擬,何如?上曰,相避不擬,果非舊例。今後勿拘竝擬,可也。又所啓,旱災此酷,聖心焦慮,凡所以弭災之策,靡不用極,而畿內亢旱,一向如此,民事誠爲罔極。在前如此之時,戰亡處,遣近侍致祭,非一非再,今年則尙無啓稟擧行之事,雖不可以此,必得霈澤,而應行之事,不可廢閣矣。外方已得雨處,雖不必竝爲致祭,而如畿內雙嶺·陰竹戰亡處,似當別爲致祭矣。上曰,自前畿內戰亡設祭處,考出擧行,可也。
左參贊吳挺緯所啓,錢文今已行之,民皆樂用,似無難行之端,而所鑄不多,不得廣行。八道監·兵營,亦問其便否,鑄造行用之意,問于大臣處之,何如?領議政曰,他道則當問其便否,平安道則最便於行用,全州,人物繁盛,商賈通行,亦可易行矣。上曰,平安·全羅監·兵營,皆令鑄之,可也。
兵判金錫胄所啓,禁軍將,以堂下除授者,三十朔,以堂上除授者,十五朔,定爲瓜限,其前切勿遷動,乃孝廟朝定制也。昨日政,羽林將李松老,移拜肅川縣監,而松老,自咸從縣監,陞拜禁軍將,仍授折衝,今纔十三朔矣。始壽曰,臣於政席,取考官案,則李松老,以副護軍懸錄,故不知爲禁軍將而擬望矣。上曰,然則李松老,肅川縣監遞差,禁軍將仍任可也。右議政所啓,今番疏決時,儒生之被停者,擧皆蒙解,其中豈無罪負深重,有難輕解之人,而當此旱災孔酷之日,特施曠蕩之典,實出於靡不用極之意也。尹周美等三人,獨未蒙聖澤,臣非以周美等爲無罪也,而其在事體,似當不均,故敢達矣。上曰,周美等疏,不但侵詆重臣,詬辱滿朝廷臣,不遺餘力,故特爲停擧,而以懲其習矣,大臣之言如此,一體解之,可也。吳始壽所啓,亢旱孔慘,疏決再行,罷散之流,亦皆別敍,而近侍之抱,至冤極痛,獨不得伸白,區區所懷,何敢自隱?前獻納李壽慶當大禮釐正之初,遇事敢言,無所回避,怨謗之來,固所難免。一種飛語,白地搆煽,加之無狀之罪,幾陷不測之地,自上洞燭其無根受誣,夜進前席,慰諭過至,至以古人汲黯,勉勵,壽慶感激不世之恩遇,以知無不言,爲報效之地,其中亦豈無過當之言乎?臣嘗病其言之多失稱停,而其心則有足可尙者,千萬意外之謗,猝然騰播於縉紳之間,終至坐廢。壽慶之母,日夜傷痛,飮恨而死,壽慶,以此不欲視息於天壤之間,寢苫毁傷,幾至廢明。壽慶,以直躬自勵之人,蒙此惡名,誠爲冤甚。以此更詢于大臣,何如?領議政曰,壽慶,曾爲安州判官時,其母,以衙中病患,出避閭家,邑人無識之輩,因事造謗,加以不測之惡名,此言傳播京外,而其時適有特除館職之請,故臣於論卞其不可破格之際,仍及所聞,之語矣。其後詳聞,則壽慶,以砥礪名行自勉,其於居家事母,頗有可稱,而以不孝坐廢,實甚曖昧云,故臣嘗欲建白於前席矣。今者,始壽之所聞亦如此,卽今雖在喪中,日後則如前收用,似可矣。上曰,然則壽慶,免喪後收用,一如前日,可也。刑曹判書李之翼所啓,今觀平安監司狀啓,則陽德縣私奴奉鶴,本以邊錫基奴禹乭松之子,欲叛其主,變名柳必孫之子奉鶴,入錄於戶籍,而其子先立,則其生存之父,以故懸錄,旣已推問取服,今當依律論罪,而指他人爲父及生存之父,以故入籍之罪,俱無法文。往在乙巳年,因順天女人武眞,以他人爲父之罪,議大臣論以一罪,价川人朴男一,其生存之父,以故懸錄於帳籍,大臣,論以罪犯綱常,全家徒邊之律矣。今此奉鶴,先立等罪犯,何以處之乎?領議政曰,之翼,以此事問於臣等矣,臣取見武眞事文案,則武眞,以其義父,謂之生父者,實出於貪其財物,則刑曹以爲,凡干非理互訟,亦被全家徙邊之律,則況此非其父而謂其父,罪係綱常,宜有別樣科罪之道,議于大臣,論以一罪。臣於其時,亦在大臣之列,而病未獻議矣。今此奉鶴之事,雖極痛駭,近來常漢輩,或以避役,或投托,冒他人爲父母者,比比有之,實出於愚迷無識之致。若以此輩,擧歸於事係綱常,而論以一罪,則將至於不可勝誅,臣不知其可也。似當用罪犯綱常,情理深重之律,罪止全家徙邊,而旣有先朝議處之事,更議大臣處之,宜當矣。上曰,更問于大臣而處之,可也。
上在昌德宮。停常參·經筵。
辰巳時,日暈。
謝恩,大司諫鄭之虎,護軍睦存善,西學敎授金玉鉉,慶基殿參奉姜允泰。
正言孫萬雄再度呈辭,祈雨祭齋戒,留政院。
左議政三度呈辭。入啓。傳曰,不允批答。
備邊司啓曰,本司武郞副司勇李以成,奔走勤仕,已滿十五朔,依例六品遷轉事,捧承傳施行,何如?傳曰,允。
京畿監司書目,漣川呈,以判府事許穆箚子上送事。答曰,省箚具悉。已悉予意於前箚之批,復何多誥?卿其安心勿辭,從容善攝,待秋上來,毋負予之企望。
府院前啓,祈雨祭齋戒,今日姑停。
傳曰,史官一員待命,騎馬二匹立之,祈雨祭所內摘奸。
昨日引見時,執義朴廷薛所啓,請還收金壽恒量移之命。上曰,勿煩。又所啓,請還收鄭祥龍等及代射·漏籍者,逆獄緣坐人等,放釋之命。上曰,予非不知其罪之重,而當此憫旱之日,靡不用極之意也,毋庸堅執。
司諫權迪所啓,請還收金壽恒量移之命。上曰,勿煩。又所啓,請還收鄭祥龍等及代射·漏籍,逆賊緣坐人等,放釋之命。上曰,已諭於憲府之批,毋庸堅執。又所啓,尹天賚加資還收事。上曰,毋庸瀆擾。
伴送使書目,今月初二日,勅行鳳山止宿事。
上在昌慶宮。停常參·經筵。
正言孫萬雄三度呈辭。入啓。遞差。
院前啓,無城上所,姑停。
府前啓,請還收金壽恒量移之命,請還收鄭祥龍等及代射·漏籍者,逆獄緣坐等人放釋之命。答曰,不允。
左議政三度呈辭。不允批答,王若曰,念時運之多艱,言不可以悉數。謂昔疾之已愈,辭何爲乎至三?旣敷腎腸,匪爲言貌。顧今日之旱災,已成危亡,故彼天之疾威,不但譴告。頗聞八路之消息,不覺中夜而彷徨。近在僉同之詢謀,務祛民瘼,終無一分之實惠,可慰人心。誠由眇末之無□,縱有碩輔而奚益?卿以貞方挺特之資,自許終始盡瘁之忠,范仲淹之先憂,乃其素蓄,呂大防之無黨,人所共知。三接雍容,象形於色,百僚進退,躬率以淸。肆予倚毗彌隆,庶冀可否相濟,天意人事,可謂愓愴而傷心,國計民憂,徒切宵旰之焦慮,若大旱之霖雨,責旣非輕,望七月之雲霓,災或可弭。惟卿去就之分,實是危安之係,一病初緣憂國,今胡自便之圖,數日不能造朝,奚啻如渴而望?豈卿有介於意,媿予未孚其誠?顧君臣奔走之未遑,卽輔弼退休之何暇?念勞勤之極,陰陽或愆,然神明所扶,藥餌可效,毋爲釋負之計,益憚經邦之猷。於戱,涉川無津,諒古人之善喩,凌虛失翼,比今辰其誠然。亟斷來章,勉副至望云云。知製敎具崟製進
義禁府啓曰,以忠淸監司狀啓,刑曹粘目,冒稱忠義尹得信嫡長尹飛卿,門長尹尙卿·尹候保·韓耉·韓晩·李時靖·尹震英·柳碩祺·奉綸等,移本府處置事,允下矣。尹飛卿·李晩·柳碩祺,方待命於本府,卽爲拿囚,尹尙卿·韓耉·尹候,旣已身死。李時靖,時在忠淸道鎭川地,奉綸,時在天安地,依例發遣府書吏·羅將拿來,而尹震英,時未知所在處,尹得信處,發問後拿來,何如?傳曰,允。
政院啓曰,新番禁軍入直時,必詣差備門外,行參謁,已成規例矣。卽今閭閻間,拘忌之疾熾盛,許多禁軍之入直者,難保其必無犯染之患,而出入于差備門近處,實涉未安。拘忌寢息間,姑停參謁之擧,何如?傳曰,允。
有政。以趙顯期爲天安縣監,金碇爲居昌縣監,韓垽爲掌令,李斗龜爲肅川縣監,楊逸漢爲鐵原府使,朴泰遜爲兵曹佐郞,李鳳徵爲吏曹佐郞,李后沆爲兵曹正郞,尹承濟爲兵曹正郞,李鳳徵爲漢學敎授,兪夏謙爲杆城郡守,睦天成爲獻納,李漢命爲正言。
上在昌慶宮。停常參·經筵。
謝恩,正言權歆,副校理李湜,兵曹正郞李后沆,部將許彬。
忠淸道推考敬差官朴鎭圭出去。
判決事朴興文辭疏。入啓。答曰,旣已酌處矣。爾其勿辭察職。
平安監司書目,亢旱之餘,又有蟲蝕之災,前頭民事,節節可慮事。
副校理閔就道辭疏。入啓。答曰,省疏具悉。爾其勿辭察職。
院前啓,請還收金壽恒量移之命,請還收鄭祥龍及代射·漏籍者,逆獄緣坐人等,放釋之命,請還收尹天賚加資之命。答曰,亟停勿煩。
府前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命。請慶州營將徐瑱罷職。尼山縣監李光翼,到任以後,無一善狀,沈酗是事,吏緣爲奸。當此連値大無,民窮財盡之時,稱以賑恤,封債民穀,不分貧富,抄名督捧,富者納賂該吏而得免,貧者盡賣家藏而不足,一境嗷嗷,怨聲載路,加以不訓其子,作妾官吏之女,受賂請囑,無言不從。其他肥己之事,病民之政,不一而足,苟使此人,一日在官,則當貽一日之害。請尼山縣監李光翼罷職不敍。答曰,不允。
左議政四度呈辭。入啓。答曰,噫,已悉予勤懇之意於三度不允之批矣,祈免之章,奚至於斯?此實由於誠意未孚而然也,心甚慙恧,不知所以爲喩。卿試觀今日之國事,可謂汲汲乎殆哉。天心未豫,亢旱斯酷,東作己失,大命近止,此豈大臣丐閑之秋耶?卿辭雖懇,斷無允許之理,卿其須體至意,克斷來章,臥閤論道,以副予望,以濟時艱。仍傳曰,遣史官傳諭。
禮曹啓曰,險川·雙嶺將士戰亡處,遣近臣祈雨祭設行,今月十五日爲吉云。祭官,令該曹近臣中差出,祭物及執事官,則自本道差定進排,香祝幣,令各該司,急速磨鍊擧行之意,分付,何如?依所啓施行。
京畿監司書目,衿川呈,以刑曹參判呂聖齊病重,上去不得事。啓遞差。
黃海監司書目,五月二十七日始雨,或注或止,二十八日午後開霽,風損之穀,還復回蘇,而道內畓庫,多在近海之邑,擧皆枯損。且多初不付種之地,今雖下雨,已無可望,卽今所望,只在於黍粟麥穀,民事極悶緣由事。
平安監司書目,殷山呈,以江邊上下,有兩大澤,而水甚淸潔,其邊之民,汲飮此水,而前月二十五日爲始,上澤之水,則變爲黑色,下澤之水,則變爲赤色,魚蝦之屬,擧皆自傷而死,腥穢之臭滿鼻,人不敢近前,今則下澤赤水,亦爲黑色,沈紙其中則卽染靑色云,事係變異事。
上在昌慶宮。停常參·經筵。
未申時,日暈。
謝恩,谷山府使慶一會,鐵原府使楊逸漢,羽林將李松老,居昌縣監金碇,東學敎授金尙夏,軍器僉正金匡輝,兵曹正郞尹義濟,知事李東馨。
左議政箚子。大槪,昨日史官,傳宣聖旨,而賤疾危苦,無望自力,亟賜鐫改,以幸公私事。入啓。
司諫權迪初度呈辭。入啓。給由。
答左相箚曰,省箚具悉卿懇。已悉予意於昨者之批,復何多誥?卿其安心勿辭,從速論道,以副如渴之望。仍傳曰,遣史官傳諭。
府前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命,請徐瑱罷職,尼山縣監李光翼罷職不敍。答曰,不允。末端事,風聞未必盡信,更加詳察處之。
院前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命,請還收尹天賚加資之命。答曰,毋庸瀆擾。
江原監司書目,嶺東·襄陽·杆城·高城·通川·歙谷·江陵·三涉·蔚珍·平海等九邑,去五月十八日以二十日止,大雨如注,川渠漲溢,高燥畓庫,盡爲移秧,而姑損各穀,漸有向蘇之望,嶺西十七邑,一向暵乾,百穀焦枯,移秧望斷,前頭民事,罔極緣由事。
上在昌慶宮。停常參·經筵。
五更,流星出淡雲中,入北方天際,狀如鉢,尾長四五尺許,色白,光照地。
謝恩,兵曹佐郞朴泰遜。
司諫權迪再度呈辭。入啓。遞差。
左議政權大運五度呈辭。入啓。傳曰,安心調理。
司直柳命天兼帶辭免上疏。入啓。答曰,省疏具悉。旣已伸白之後,有何可嫌之事乎?爾其勿辭,從速察職。
吏曹啓曰,臺諫有闕,政事,取稟。傳曰,當日爲之。
權儹改差,代以李彦綱爲假注書。
府前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命,請徐瑱罷職,請李光翼罷職不敍。答曰,不允。末端事,依啓。
院前啓,請還收金壽恒量移之命,請還收鄭祥龍等及代射·漏籍者,逆獄緣坐人,放釋之命,請還收尹天賚加資之命。大凡係于逆獄之流,壞禮亂統之輩,雖遇大旱弭災之日,不敢擧論,此無他,如有傷於祖宗在天之靈也。乃者兵曹參判金德遠,徒知旱災之爲切急,而罔念事體之爲重大,卒然請對,前後係于逆獄之人,初有所不知輕重者,皆請放釋,故至於壞禮亂統之歸,亦在赦宥之中。夫三尺至嚴,爲人君者,不敢低昻,大臣不敢容議於其間,而德遠,以從二品該官,乃敢創爲大臣所不能爲,事之可駭,莫此爲甚。請兵曹參判金德遠,從重推考。答曰,不允。向者金德遠所陳之辭,實出於爲國憫旱,靡所不用其極之意也,有何推考之理乎?予實未曉也,亟停勿煩。
吏批啓曰,永川郡守鄭勔,呈狀于政廳,而素患瘰癧之症,忽然添谻。病勢極重,一二旬內,萬無起動赴任之望云。農時守令,不可久曠,永川郡守鄭勔,依近例罷黜,何如?傳曰,允。
以孫萬雄爲司䆃寺正,閔宗道爲觀象監提調,姜碩耉爲司諫,金益昌爲直講,趙宗著爲修撰,宋奎明爲尼山縣監,具榏爲綾平君,鄭載嵩爲刑曹參判。
傳曰,史官一員待命,騎馬三匹立之,土龍祭所內摘奸。
上在昌慶宮。停常參·經筵。
備忘記,噫,亢旱之災,何歲無之,未有甚於今日者也。靜思厥咎,專由於寡昧之涼德。上不能感回天怒,下不能慰悅民心,以致彌月之不雨,田疇龜坼,百穀已焦,西成望斷,大命近止。言念及此,五內焚灼,罔知攸措。代犧親禱之擧,不可一刻少緩,其令該曹,不卜日趁卽擧行,而處所,依前以宗廟擧行。
京畿監司書目,漣川呈,以判府事許穆箚子上送事。啓。答曰,省箚具悉卿懇。已悉予意於前後之批矣。連章固辭,何至於此?卿其須體予意,安心勿辭焉。
謝恩,吏曹佐郞李鳳徵,持平韓濙,司䆃正孫萬雄,直講黃戴仁·金益昌,校書博士張振文。
刑曹啓目,上項奉鶴罪狀,議大臣處之事,覆啓蒙允爲白有如乎,領議政以爲,臣之淺見,旣陳於榻前,無容更議,伏惟上裁,右議政以爲,臣之議見,與領相同,今承下詢,別無容議,伏惟上裁,領府事·左議政·判府事,或病或在外,不得收議。大臣之議如此,上裁,何如?啓依議施行。
禮曹啓曰,命下矣。自上憫旱焦憂,辭意痛迫,有此不卜日設行之敎,而親祭事體重大,日子急迫,則不但事多未遑,且有妨於齋戒,故問于日官,則自初十日至十四日,皆有拘忌,而十五日爲吉云。以此日擧行之意,分付各該司,何如?傳曰,民事已至於十分地頭,不可徒守常規。十五日殊涉緩緩,以十二日定行可也。
兵曹判書金錫胄,敢陳情病難冒之狀,乞辭職名事。入啓。
禮曹佐郞安漢珪,健元陵丁字閣修改處摘奸後入來。
左議政權大運箚子。大槪,病勢一向危苦,親禱太廟之時,無路進參於陪祭之列,乞削臣職,仍治臣罪事。答曰,省箚具悉卿懇。卿之疾病,予已知之,未參班列,有何所嫌?卿其安心勿待罪,益加善攝。
府前啓,請還收金壽恒量移之命,請還收鄭祥龍等及代射·漏籍,逆獄緣坐人等,放釋之命,請徐瑱罷職。答曰,亟停勿煩。
院前啓,請還收金壽恒量移之命,請還收鄭祥龍等代射·漏籍者,及逆獄緣坐人等,放釋之命,請兵曹參判金德遠從重推考。前啓尹天賚加資還收事,停啓。答曰,毋庸瀆擾。
禮曹啓曰,今六月十二日,宗廟祈雨親祭,出宮吉日,令日官推擇,則十一日申時爲吉云,以此擧行,何如?依啓施行。
咸鏡監司書目,北靑·利城·明川·甲山·三水等十五邑,去五月十八日之雨,周洽於田畓,安邊則五月十九日下雨,又爲周足於田畓,而鏡城·會寧·富寧等邑,則雲霧蔽天,未曾見日,各穀消損,無望秋成,穩城·慶源則地虫遍滿田野,盡食穀根緣由事。
上在昌慶宮。停常參·經筵。
自昧爽至卯時,有霧氣。
左議政六度呈辭。入啓。傳曰,安心調理。
明日宗廟祈雨祭親祭時,出宮初嚴,未初三刻,二嚴,未正二刻,三嚴,申初一刻。
昨日政院啓曰,來十二日,宗廟祈雨祭親行事,命下矣。大提學,明日待開門命招,祭文製進之意,敢啓。傳曰,知道。
府院前啓,祈雨親祭齋戒,今明日姑停。傳曰,闕內汚穢處,各別修掃,闕外,亦爲一體,分付。
漢城府啓曰,近來國綱解弛,禁止松木,任意斫伐,已極可駭,而至於三角山下神穴里禁山處,則自前與楊州牧,每每相爭,蓋神穴面距京城,以行人作路計之,則幾至三十里,自城北計之,則步數未滿十里。且以輿地勝覽所載觀之,則三角山,爲京城鎭山,佛宇所錄重興寺下,亦註云在三角山,古跡所錄神穴寺下,亦註云在三角山,故本府則以此爲京城屬山,而楊州牧則以神穴面居民,應本州之役,故以爲當屬於本州,以此爭報備局,積有年所。曾在壬子年分,因備局回啓,田結則令楊州出役,山麓則依自古定界,令本府禁斷,而該道山直輩作弊受賂之弊,亦令査治,故依此施行矣。上年,因神穴面居民等上言,備局,發遣本司郞廳及本府郞廳,該道監役摘奸後,備局,捧招於該道書員山直輩,使之勿爲侵漁,故自上年二月至今日,不敢出往矣。臣龍翼出仕之日,因褒貶時故事,發遣郞廳摘奸,則神穴等里近處山麓,大中小松所斫之處,至於一萬一千八百九十條之多,浮石亦三處云,事之寒心,莫此爲甚。此固本府與楊牧,皆無所主管,俱不得禁斷之致,而豈料十數朔之間,如是恣意斫伐乎?分授人等,今方捉來鉤問,分輕重科罪,而莫重山麓,不可不速爲區別禁斷,令備邊司劃卽處決,俾無日後如此之弊,何如?傳曰,允。
謝恩,護軍李堂揆·權迪,肅川縣監李斗龜。
全羅監司書目,鎭安等四十邑段,去月自二十二三日,或四五日下雨,川渠漲溢,高低畓竝爲周洽,礪山等十一邑,每有水根處外,高燥之地,猶未周洽,雖有多少之不同,大旱之餘,得此甘霔,極爲多幸事。
上在昌慶宮。停常參·經筵。
謝恩,司諫姜□□,獻納睦□□,正言李漢命,戶曹參判吳挺昌,副校理閔就道,護軍具崟。
右參贊尹鑴上疏。大槪,敢申致仕之請,冀蒙矜察,因親祭,兼陳所懷事。入啓。
正言李漢命啓曰,臣病篤,無望自力,而適値憫旱親禱之日,又見差於執事,故分義所在,不敢退伏,不得不強起出肅,而春間以試射不進,被推,尙未照勘,在例應遞,固不可一刻仍冒,請命遞斥臣職。答曰,勿辭。仍傳曰,推考蕩滌。
禁府,金時鉉拿囚。啓。
大駕詣宗廟入幕次後,藥房·政院·玉堂問安。答曰,知道。
傳曰,史官二員待命,宗廟永寧殿祭所內摘奸。
望祭禮後,藥房·政院·玉堂問安。答曰,知道。
祈雨祭正時,四更一點,開門,二更二點。
夜一更,流星出三台星下,入北方天際,狀如拳,尾長二三尺許,色白。
上在昌慶宮。停常參·經筵。
宗廟親禱後,藥房·政院·玉堂·二品以上·六曹問安。答曰,知道。
還宮時初嚴,卯初一刻,二嚴,卯初二刻,三嚴,卯初三刻。
政院啓曰,來十五日,儒生殿講日次,取稟。傳曰,爲之。
京畿監司書目,漣川呈,以判府事許穆箚子上送事。啓。答曰,省箚具悉卿懇。已悉予意於前箚之批。卿之固辭,愈往愈甚,心深不安,無以爲諭。卿其安心勿辭,領受焉。
還宮後,藥房·玉堂·政院問安。答曰,知道。
左議政七度呈辭。入啓。傳曰,安心調理。
忠淸監司書目,堤川呈,以判府事閔鼎重辭疏上送事。答曰,省箚具悉。當此旱乾孔慘,國勢岌嶪之日,不念寅協之意,惟以黨同伐異爲急,予實慨然也。爾其勿辭,上來察職。
答江華留守所啓判敦寧李正英辭疏曰,省疏具悉。卿其安心勿辭,從速上來察職。
兵曹判書金錫胄初度呈辭。入啓。給由。
答開城留守辭疏曰,爾其勿辭察職。
答右參贊尹鑴疏曰,省疏具悉。今玆旱魃,振古所無,農民釋鋤,大命近止,予心之焦煎,曷有其極?卿其安心勿辭,入來察職。
府前啓,請還收金壽恒事,鄭祥龍等事,徐愼罷職事。
院前啓,還收金壽興事,還收鄭祥龍等事,請兵參金德遠推考事。
答府院曰,毋庸瀆擾。
上在昌慶宮。停常參·經筵。
巳時,太白見於未地。
下直,慶基殿參奉姜允泰。
謝恩,監察李台龍。
副校理李湜上疏。大槪,當此憫旱之日,敢陳瞽說,冀蒙裁察事。入啓。
兩慈殿·中殿,藥方問安。答曰,知道。
藥房啓曰,冒熱動駕,終宵將事之餘,伏未審聖體,夜來若何,圭璧旣卒,雨意猶邈,伏想聖心,益加焦憫,寢睡水刺,得無所損乎,兩慈殿氣候,亦復如何?日氣烘熱,近來益甚,前劑入生脉散,已盡於昨日,五貼加劑以入宜當,臣等不任區區憂慮,敢來問安。答曰,兩慈殿安寧。予則祈禱之後,微誠未格于天,凄風連吹,雨意愈邈,哀我赤子,擧將顚壑,興言及此,不覺心斷而氣塞也。湯藥劑入事,依啓。
府前啓,金壽恒事,鄭祥龍等事,代射·漏籍人等事,徐瑱事。答曰,毋庸强聒。
院前啓,金壽恒事,鄭祥龍等事,代射·漏籍人等事,兵參金德遠事,停啓。答曰,亟停勿煩。
備忘記,今年旱魃之虐,振古所無之災殄也。三農已誤,雨意愈邈,烈炎如焚,哀我生靈,擧將顚壑,言念及此,不覺五內之焚灼也,靜思厥咎,亶在於寡昧之否德,而致此旱災之斯酷,寧欲溘然而不聞也,無乃政令施措之間,大不合於天心而然耶?銓曹用人不均而然耶?獄訟之不公而然歟?宮禁之侈美而然歟?言路之杜塞而然歟?字牧之不恤生民而然歟?賄賂之恣行善事而然歟?夙夜憂懼,未達其故。噫,近來朝野之間,未聞寅協之象,惟以已定之禮論,眩亂起閙,予甚痛惡。咨爾大小群工,體予焦煎之憂,各言寡昧之闕失,生民之困苦,悉陳無隱之義,承旨代予草敎,廣求直言,以補不逮。
答副校理李湜疏曰,省疏具悉。今玆亢旱之酷,實由於寡躬之涼德,而乃以不能順民心序天時等語,歸咎於大臣,予未曉也。疏中誡誨之言,誠爲切實,可不留心焉?
政院啓曰,卽伏見備忘記,責躬求助之意,丁寧懇惻,有足以動感人心者,臣等雖欲代草,不但涉於文具,實難彷彿其萬一。直以備忘,宣佈中外之意,敢啓。傳曰,文短意拙,未能通暢,代草宜矣。
吏曹啓目,權知承文副正字尹攀·姜世龜·李元齡·申欀·權儹·李彦綱·閔昌道·權德卲·金夢陽·睦林一·洪萬遂·洪萬朝·吳尙游·朴世儁·南致薰·梁重厦·李文興·任元耉·尹弘离·李萬元·李坽·權聖矩·沈枅·鄭善鳴·朴昌漢·許墀,口傳施行,何如?傳曰,允。
右參贊尹鑴上疏。大槪,臣有覆載難容之罪名,請伏刑斬市,明示國人事。入啓。
大司諫鄭之虎上疏。大槪,敢於乞免之章,兼陳所懷事。入啓。
吏曹啓目,權知成均館學諭金灝·高益亨·任世憲·金始徽·許嶨·趙脩·羅晩成·鄭錫輿·琴聖奎·李必茂·鄭仁壽,權知校書館副正字鄭尙望·韓後望·尹世礎等,口傳施行,何如?啓依允。
政院啓曰,十日綸音,至矣盡矣。雖欲代草,蔑以加矣,況感動人心,終莫如大哉王言,故曾前亦嘗以備忘記,直爲宣諭,今亦以備忘,宣諭中外,實合事宜,臣等不避煩瀆,惶恐敢啓。傳曰。知道。
院前啓,金壽恒事,鄭祥龍等事,代射·漏籍,逆獄緣坐人等事。答曰,毋庸煩瀆。
府前啓,金壽恒事,鄭祥龍等事,代射·漏籍人及逆獄緣坐人等事,徐瑱罷職事。答曰,毋庸堅執。
吏曹啓曰,新除授天安縣監趙顯期呈狀內,所患眼病,一向苦劇,漸至難醫,殆同盲廢,萬無肅謝赴任之望,斯速入啓處置云。被災之邑,曠官可慮,而此與自前從仕之人有異,似不當循例罷黜,今姑改差,何如?傳曰,允。
答尹鑴疏曰,省疏具悉卿懇。搆誣之說,誠不滿一哂,卿何過辭。安心勿待罪,從速察職。
答鄭之虎疏曰,省疏具悉。噫,禱雨太廟之後,誠未格天,日出杲杲,雨意愈邈,予甚憂懼,繼以愧恧,無以爲喩。閔鼎重之伸救罪魁,侵攻儒賢,不遺餘力,予實駭然也。卿其勿辭,從速察職。
上在昌慶宮。停常參·經筵。
自未時至酉時,日暈。
夜一更三更,月暈。
左議政權大運八度呈辭。傳曰,遣承旨敦諭。
鄭錀啓曰,左承旨李溟翼,陳疏到院,觀其措語,則年長女息,得患拘忌之疾,身旣犯染,決難出入於近密之地云。元疏不得捧入,而似當有變通之道矣。傳曰,然則遞差。
南天澤啓曰,明日儒生殿講時,命官,何大臣進去乎?傳曰,右相進去。
備忘記,史官一員待命,騎馬三匹立之。
李聃命啓曰,臣承命往諭于左議政權大運,則以爲,臣年老氣衰,疾病危苦,呈單請急,實出於不得已也。臣之賤疾,若有自力之望,則當此上下憂惶之日,何敢以釋負自便爲心,而置國事於度外哉?微誠未格,恩遞尙靳,病伏之中,一念憫蹙,不料玆者,近侍臨門,溫諭備至,益復惶感,躬措無地。委頓床席,鬼事將迫,虛辱寵命,冞增罪戾,伏地涕泣,不知所云云矣,敢啓。傳曰,知道。
李聃命啓曰,宗親府郞廳,以有司堂上意啓曰,本府春夏等褒貶,當爲磨勘,而有司堂上三員內,福善君臣柟,檜原君臣倫,俱有身病,限內不得爲之之意,敢啓。傳曰,知道。
李聃命啓曰,宣惠郞廳,以都提調意啓曰,今春夏等褒貶,當爲等第,而堂上皆有故,限內不得爲之之意,敢啓。傳曰,知道。
李聃命,以儀賓府言啓曰,本府春夏等褒貶,當爲等第,而堂上皆有故,限內不得爲之之意,敢啓。傳曰,知道。
權脩啓曰,卽者御營郞廳來言,都提調左議政權大運,大將金錫胄,具在呈告中,今春夏等褒貶,不得爲之之意,敢啓。傳曰,知道。
兪夏益,以兵曹言啓曰,今春夏等本曹褒貶,因判書呈辭受由,限內不得爲之之意,敢啓。傳曰,知道。
執義朴廷薛啓曰,請還收金壽恒量移之命,請還收鄭祥龍等及逆獄緣坐人等,放釋之命,請徐瑱罷職。答曰,毋庸强聒。
大司諫鄭之虎啓曰,請還收金壽恒量移之命,請還收鄭祥龍等及代射·漏籍者,逆獄緣坐人等放釋之命。答曰,毋庸瀆擾。
李聃命啓曰,吏曹郞廳來言,承旨有闕,政事,取稟。傳曰,明日爲之。
上在昌慶宮。停常參·經筵。
以備忘記,傳于鄭錀曰,幼學陳晩宰·成儁,進士朴重徽,各給二分。
有政。吏批,判書吳始壽,參判閔宗道,參議睦昌明竝進,右承旨南天澤進。
兵批,判書金錫胄呈辭受由,參判金德遠受由,參議李秞進,參知權瑎病,右副兪夏益進。以柳命天爲承旨,李善溥爲注書,李思永爲永川郡守,崔寬爲濟州牧使,李坫爲判官,趙持謙單付待敎,尹爾霖爲禮曹佐郞。以天安縣監望單子,傳曰,司議金錫翼除授。鄭載禧單付副護軍,李溟翼單付副司直,以金璁爲校理。
執義朴廷薛,持平韓濙啓曰,請還收金壽恒量移之命,請還收鄭祥龍等及逆獄緣坐人等,放釋之命,請徐瑱罷職。一自大禮釐正,罪魁迸竄之後,從前受國厚恩,致位宰執,而乃敢畜憾積怨,爲罪魁立幟,有若效節而立名,自陷於忘君負國之罪,而莫之恤,人心之陷溺,吁其甚矣。乃者判中樞閔鼎重辭職之疏,造意陰邪,遣辭無倫,贊揚罪魁,至比於直言獲罪之范仲淹,而以尹洙諸人之同貶,援以自處,略無顧忌,都知有時烈,而不知有君父,假托師友,而不知不仕之爲無義,常懷怨懟,不欲立於殿下之庭,其所仇視而痛斥之者,專在於駁正大禮之儒臣,其意以爲,此人一去,則旣正之禮論可壞,已定之國是可亂,勒加醜詆,不遺餘力,此而不罪,則無以正人心而杜奸枉,嚴邦禮而息邪說。請判中樞府事閔鼎重,削奪官職,門外黜送。答曰,不允。閔鼎重,强引師友之義,不欲立於朝端,其悖慢,已極無理,至於侵斥儒賢,不遺餘力,雖甚可惡,其主意,與伸救罪魁者有異,勿爲煩論。
大司諫鄭之虎,司諫姜碩耉,正言權歆啓曰,請還收金壽恒量移之命,請還收鄭祥龍等及逆魁緣坐人等,放釋之命。天經地緯,分義森嚴,經禮國統,不敢紊亂,苟有絲毫患盭,則國不爲國,而終至地亂亡,可不懼哉?先王之釐正禮統,今纔五年,罪魁血黨,日益臆惡,不念君臣之大義,惟以時烈爲左袒,爲大節,向日世禎以後七八輩,相結投疏,謂時烈無罪,此皆以時烈庶子之論爲正,而以先王釐正爲誤也,殿下,亦知此輩之情狀也。今者判中樞閔鼎重,以斗筲之人,久爲時烈所卵育,踐躋顯要,欺弄國命,兄弟姻友,布列朝右,自以爲逞奸作孽,盤石不拔者,數十年矣。一朝我文考顯宗大王,克正大禮,爰復大統,於是乎,時烈之罪,大著矣。鼎重輩,計窮訴殫,潛懷毒螫,聚首怨詈,日夜思所以掩時烈之罪,復時烈之禮者,其蓄積及今。聖恩遄加,寵以崇班,鼎重,猶不思革心改圖,以順天經地緯之大分正名,而乃敢肆然偃臥,投之以陰巧一疏,以稱殿下之俯仰,以壞禮亂統之時烈,至比於言事直切之仲淹,其意以爲,殿下剛大之操,漸不如初,得罪先王之罪人,無故得釋,可乘此機,熒惑以欺之,疑亂以脅之,必欲逞其邪謀亂萠,而殿下猶不痛斥之,諭以上來之批,臣等,不敢知殿下,招致鼎重輩,復欲置之於崇宰之列乎?亂先王大統者,時烈也,左右時烈,崇長其惡者,鼎重也,此正安石之惠卿也。時烈,旣服罪荐棘,則鼎重,豈宜獨逭刑章乎?況其疏末,構誣尹鑴,無所不至者,爲時烈報仇之計也,殿下,亦豈不垂察也。如此黨惡陰巧之人,若不繩之以重律,則先王大統,必將復晦於此輩之手。請判中樞府事閔鼎重,削奪官職,門外黜送。卽今聖上,憫旱焦憂,朝野遑遑,爲藩臣之道,馳啓雨澤,所當十分詳審,而某月某日某州某縣,得雨幾何,明白以聞,而頃者忠淸監司李德周啓本中,以高燥田畓,無不周洽,盡爲移秧,無一陳荒爲語,而近來自湖中來者,得聞之,則天安以西沿海一帶,全不下雨,忠州以北近峽諸邑,堇得一鋤之雨,與狀啓措語,大相不同,此雖出於疎漏之致,而與古人水旱災變,必以實聞者,有異物情,皆以爲駭怪,久而不已,不可以已遞而無警責之事。請前監司李德周,從重推考。答曰,不允。閔鼎重閔重事,旣諭於憲府之批矣,勿爲煩論。末端事,依啓。
義禁府啓曰,冒稱忠義尹得信單子中,着保人前判官尹震英,未知其所在處,査問尹得信後,拿來之意,曾已仰達矣。卽接忠淸監司査報,則尹震英,時在京中新門外池下契云,故卽遣刑吏推捉,則震英,甲寅年,旣已身死云矣,敢啓。傳曰,知道。
李聃命,以忠勳府言啓曰,今戊午年春夏等褒貶,當爲磨勘,而有司堂上張善徵,病勢方重,限內不得爲之之意,敢啓。傳曰,知道。
又以儀賓府言啓曰,本府都事,今春夏等褒貶,當爲等第磨勘,而堂上皆有病故,限內不得爲之之意,敢啓。傳曰,知道。
又以宗親府郞廳,以有司堂上意啓曰,本府春夏等褒貶,當爲磨勘,而有司堂上三員,俱有病故,限內不得爲之之意,敢啓。傳曰,知道。
又以宣惠廳郞廳,以都提調意啓曰,本廳郞廳等,今春夏等褒貶,當爲等第,而堂上皆有故,限內不得爲之之意,敢啓。傳曰,知道。
上在昌慶宮。停常參·經筵。
謝恩,天安縣監金錫翼。
答刑曹判書李之翼疏曰,省疏具悉。疏中發遣御史,廉察守令云者,正合予意,可不採施焉?
右議政閔熙箚子。大槪,乞賜遞免,改卜賢德,以答天譴事。入啓。
掌令宋挺濂三度呈辭。遞差。刑曹參議康邃學上疏。大槪,因求言之敎,敢陳時弊事。入啓。答曰,省疏具悉。爾之應旨進言之誠,予用嘉之,可不留念焉?
吏曹啓曰,臺諫有闕,政事,取稟。傳曰,當日爲之。
答右議政箚曰,省箚具悉卿懇。噫,今玆亢旱之酷,實由於寡昧之否德,獲戾於天而然也,於卿有何所失?卿其安心勿辭焉。仍傳曰,遣史官傳諭。
持平韓濙啓曰,卽伏見刑曹判書李之翼疏本,其意實在於疏宥重辟,而恐人議已至,以服人懷嫌,率爾彈人等語,侵斥臺官,不遺餘力,而亦不肯顯言某官之有某事,作藏頭隱語,以疑辭上聽,搆捏臺臣,使不得發一語,以劾其悖慢之失,人之造意,吁亦巧矣。雖臣旣被其鄕態之斥,何可一刻仍冒?請命遞斥臣職。答曰,勿辭,退待物論。
執義朴廷薛,持平裵正徽啓曰,臣等猥以無似,屢叨匪據,未詣世態,不能隨俗俯仰,徒知重罪之難赦,邪論之當闢,隨事彈劾,不敢少撓者,思所以報效聖恩之萬一,而怨仇已深,駭機之必發,臣等固已料之矣。卽伏見刑曹判書李之翼疏本,則醜詆臺官,不遺餘力,其所謂聽人懷嫌之言,率爾彈人者,未知所指者何事,及聞爽實,又不肯自列者,又未知所指者何人,而至於只知朋比,皆出偏係等語,游辭詭秘,莫可詰尋,固不欲與之呶呶,而臣等旣是嶺外孤蹤,則鄕態之斥,實爲臣等發也,臣等何敢一刻晏然於臺席乎?請命遞斥臣等職。答曰,勿辭,退待物論。
司諫姜碩耉啓曰,卽伏見刑曹判書李之翼疏本,則至以聽人懷嫌,率爾彈人等語,藏頭隱語,侵斥臺官,而上以疑亂天聰,下以搆揑言官,其所用意,一何至此,臣不與足之呶呶,而旣被其斥,勢難晏然。請命遞斥臣職。答曰,勿辭。退待物論。
大司諫鄭之虎啓曰,臣伏見刑曹判書李之翼,托稱求言,敢進偏私不正之說,以爲當今之人,以禮論爲陷穽,箝制時烈之黨,此屬怨天,以致枯旱之意,顯明於其中。嘻戱,亦太甚矣。之翼之忘君爲死黨也,且以老臣,爲不合於臺官,此非之翼之言也,之翼之黨,以臣爲不合者,久矣。臣戊寅年間,與柳碩·朴啓榮·李道長諸臣,論金尙憲也,臣以諫院之官,雖未及發論,憲府處置,每歸臣手,伊時峻論者,以臣爲不合,首尾四十年,落於陷穽,烏府·薇垣,如隔弱水,幸際聖明,復入言地,則之翼所謂不擇臺官,良以此也。之翼爲人,頗似狂狷,間有可取之言,初爲諫官也,論李一相之受武臣賄米,故一生落於陷穽中,幾不出矣。孝廟顯考,以爲有諍臣風,特除東萊府使,自是之後,出入銀臺·兩司,惟意所欲,兩朝之軫之翼,其恩如海,爲之翼者,所當竭心循國,圖報萬一之不暇,而回顧本地,知其不可而强爲之役,甘心附黨於時烈而不悔,欲爲後日奇貨之可居,其心所在,誠可怪而難測也。之翼,以禮論爲陷穽,則先王所釐正之大禮,果爲陷人之機括乎?之翼之心,以爲先攻禮論,然後可以納時烈於無過之地,當此聖明憫旱憂惶之日,不以正直無私之道,引殿下,乃以營護黨首,乘機翻案之計,疑亂而熒惑之,苟以聖明,爲明智濬哲之君,則必不敢發此矯誣之說,其無君蔑法甚矣。若以放釋元惡,爲弭災之策,則古人何以曰,烹弘羊天乃雨乎?用法不嚴則天心不佑,此非漢臣劉向之戒乎?雖然,臣乃臺官,而酷被侵攻,不敢晏然。請命遞斥臣職。答曰,勿辭。退待物論。
正言權歆啓曰,卽伏見刑判李之翼疏本,滿紙張皇,無非請釋罪竄之意,而禮論奇貨之說,尤極無謂,其意所在,槪可見矣,而至以聽嗾彈人,所論偏係等語,侵斥臺閣,略無顧忌,雖未知所指何事,所斥何人,而藏頭隱語,譏詆至此,臣不欲與之呶呶,而其在臺體,不可晏然。請命遞斥臣職。答曰,勿辭,退待物論。
校理南益勳上疏。大槪,敢陳病狀,乞蒙恩遞,仍將所懷,以應明旨事。入啓。
禮曹參議李沆上疏。大槪,敢應求言之敎,略陳區區所懷事。入啓。
有政。以李瑞雨爲掌令。
義禁府啓曰,以忠淸道推考敬差官啓本,刑曹粘目,利仁驛殿牌破傷罪人宋斗寅,移本府處置事,允下矣。依例發遣府都事,拿來,何如?傳曰,允。
政院啓曰,忠淸水使鄭德謙,慶尙左水使金重明,今春夏等褒貶,邊將無一人居下,殊無嚴明殿最之意,請竝推考,何如?傳曰,允。
弘文館啓曰,新除授校理金璁,時在慶尙道禮安地,經筵入番事緊,請斯速乘馹上來事,下諭,何如?傳曰,依啓。
右承旨柳命天上疏。大槪,敢暴垂死之實狀,冀蒙鐫削臣本職及兼帶,以延危命事。答曰,省疏具悉。爾其勿辭,從速察職。
正言李漢命啓曰,臣痼疾纏身,而頃於親禱太廟之日,不敢言病,不得不忍死將事,以致添劇,在人鬼關,久矣。更尋長單,實出於不獲已,而當此天災孔棘,主憂方殷,無一言裨報,徒以請告爲事,臣心之縮恧不安,固已,多矣。卽伏見刑曹判書李之翼疏本,則侵詆臺臣,不遺餘力。噫,先王之釐正宗統,何等大禮,而敢謂亡國之奇貨,朝家之輕重用律,蓋多寬典,而至比於前代之濫獄,則其斥今日之臺官,以爲朋比偏私者,特一細故也。臣雖病不能供一日之職,亦諫官之一也。被斥,與同僚無異,何敢晏然處置?且臣於本院之啓,有不可隨人同參,尹憲卿之投疏也,誣詆臣父,罔有紀極,今臺章中陷辱搢紳等語,自臣論之,終未免冒嫌之歸,以此以彼,俱難仍冒。請命遞斥臣職。答曰,勿辭,退待物論。
上在昌德宮。停常參·經筵。
下直,忠淸監司慶㝡,居昌縣監金碇。
傳曰,忠淸監司留待,引見。
獻納睦天成啓曰,無狀小臣,負累如山,曲荷滌蕩之恩,復厠華顯之班,臣感激兢惶,無路圖酬。第臣目病,遇熱轉劇,殆至廢明,尋單乞免,實出於萬不獲已,而喉司不諒,輒見阻塞,虛帶職名,方切憫蹙。卽伏見刑曹判書李之翼應旨疏,臣不勝駭然也。之翼,以疏釋罪囚,爲消弭之第一策,而以今日曠蕩之典,猶謂之所釋不多,夫有罪倖免,決非應天之實,則之翼之言斥逐等語,尤極悖妄。之翼,惟雖麤率,言之無倫,何至於此也?且以藏頭隱語,侵攻臺閣,略無顧忌,其所用意,吁亦不美,雖未知所斥何人,而兩司臺官,旣以此引避,則臣亦臺諫之一也,何敢晏然處置?昨緣賤疾苦劇,今始來避,臣之所失尤大。請命遞斥臣職。答曰,勿辭,退待物論。
李聃命,以禮曹言啓曰,今月二十日,乃是立秋節,還御正殿,復常膳,擊皷等事,依例擧行之意,分付,何如?傳曰,雨意邈然,民事遑汲,還御正殿,復常典,心甚未安,得雨間勿爲擧行。
今日引見時,庚辛年餓死人民,東西南三郊等處,遣近臣,不卜日祈雨事,榻前下敎。
今日引見時,宗班堂上以上,使之待明日來會事,榻前下敎。
李聃命,以禮曹言啓曰,今日引見時,辛壬年餓死人民,東西南三郊,設祭祈雨事,命下矣。東西南三郊凈潔處,設爲壇所,祭物則比厲祭從優磨鍊,祭文亦從速撰出,不卜日,來二十日,遣近侍設行之意,敢啓。傳曰,允。
傳曰,侍從人中在京無故人,卽爲書啓。
李聃命,以兵曹言啓曰,當日校生李廷徽稱名人,自曜金門入來,差備門外擊錚,極爲驚駭,令攸司囚禁治罪,同守門將李太古,常時不能禁斷雜人,以致闌入,極爲非矣。從重推考,何如?傳曰,允。
玉堂箚子。大槪,持平韓濙,執義朴廷薛,持平裵正徽,司諫姜碩耉,大司諫鄭之虎,正言權歆,獻納睦天成,竝命出仕。答曰,依啓。
辰時,上御時敏堂引見時,忠淸監司慶㝡入侍,同副承旨李聃命,假注書李彦綱,記事官安如岳·柳世鳴。上謂慶㝡曰,卿受方面之任,値此凶歲,尤宜勉旃。㝡曰,小臣未及至界,未能詳知,而上年湖西之被災,比諸道尤酷,故朝家別樣賑救,至有移粟之擧矣。今年又如此,捧糴之計,將無所出,上年所散之穀,今若一半減捧,則民生蒙惠矣。上曰,當觀監司到任後狀啓,朝家當有處置之道矣。聃命曰,曾於乙卯七月酷旱時,因尹鑴所達,庚辛年餓死人民東西南三處,有致祭之擧而得雨,此實出於靡神不擧之意。此三處,遣近臣,斯速致祭,何如?上曰,依乙卯年例爲之。出榻敎上曰,乙卯七月,因久旱,招致宗班,使之各陳所懷。明日宗班數人,牌招來會。聃命曰,苟有所懷,則不必招問,自當以疏章陳達矣。上曰,陳疏不易,招問,可也。出榻敎上謂㝡曰,凶歲則弊瘼尤多,到任後隨卽啓聞。且爲方伯者,未聞有啓聞罷黜守令者,此由於考績之法,不明而然也。宜惕念之。㝡曰,如知其不治,何憚而不爲擧劾乎?仍退出。
義禁府啓曰,今日坐起時,積城縣監徐文緯,開城經歷金時炫,竝爲捧招,則金時炫,抗拒,故刑推啓請,而徐文緯,遲晩,自前規例,禁推遲晩,則直爲照律以入,而判事臣吳始壽,病不參坐,不得擧行之意,敢啓。傳曰,知道。
答禮曹參議李沆疏曰,省疏具悉。爾之憂愛誡誨之誠,深庸嘉尙,可不留心而服膺焉?疏末事,當令該曹擧行矣。
答校理南益熏疏曰,省疏具悉。滿紙辭意,無非切實,正中予之闕失,深庸嘉尙,可不留心而惕念焉。
禮曹正郞金聖佐,陽城鄕校,亞聖位版奉審事,出去。
上在昌慶宮。停常參·經筵。
左議政權大運十度呈辭。傳曰,安心調理。
傳于鄭錀曰,弘文館修撰金□,兵曹佐郞李鳳徵,前府使尹嘉績,宗簿寺正孫萬雄,牌招來待。
傳于兪夏益曰,宗班引見。
鄭錀啓曰,領議政,來詣請對矣。傳曰,引見。
傳于兪夏益曰,兵曹自是煩劇之地,況都目大政不遠,尤不可久曠。判書金錫胄,明朝牌招。
府前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命,請慶州營將徐瑱罷職,請閔鼎重削奪官職,門外黜送。答曰,毋庸强聒。
院前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命,請閔鼎重削奪官爵,門外黜送。忘君負國之罪,天必殛之,遇災軫釋,豈是應天之道乎?頃者審理之日,漏籍·代射之類,伸救逆魁之輩,王法之所不可貸者,亦在肆赦之中,而所未宥者,獨亂大統壞大禮之一時烈而已。今者之翼,假托應旨,投進一疏,乃曰,邊裔流竄,欲蒙咸宥,而所釋不多,輿望歉然,又引楚獄多濫以比之,又曰,禮論爲國之奇貨,至以牽制時議,在上權輕等語,恣意眩亂,而顯然以聖上爲制於諸臣,不宥當宥之時烈,時烈罪關宗社,覆載難容,則聖上,亦何嘗有意於宥時烈,而之翼,乃敢發此語,欲爲宥罪魁之計乎?其造意陰譎,吁亦慘矣。當初釐正大禮,公議峻發之初,之翼,居諫職,亦嘗罪狀時烈,而有得罪於時烈之慮,故今乃汲汲救之,欲爲自劾之計,其反復俯仰之態,誠可惡也。此而不治,則禮論漸壞,國是日非,不可以應旨進言,而全無規劾之擧。請刑曹判書李之翼罷職不敍,以杜日後紛紜之弊。頃者靈林君翼秀上疏中,城外大峴近處架葬,盡爲燒火,看來不勝驚慘云云,其處架葬,臣之虎,漕船摘奸往來時,亦目見其多矣。卽今架葬,無一處仍存,果如翼秀所言,其時架葬燒火曲折,必知其詳,然後可以論罪當該官吏,故取考其時該府公事,則當部猝令坊民,移埋許多之屍於城門不遠之地,二尸果爲見燒云,於此亦可見翼秀之不虛矣。部官初不申飭,及其香祝過去之後,遽令移埋,有此驚心慘目之事,其於在聖王收屍掩骼之道,果如何哉?且伏聞昨日,有庚辛餓死人民致祭之敎,乃聖上哀此無主之鬼,祭以慰之,以爲消弭之道,則一壑遍架之屍,至於延燒,豈非上干天和之甚者乎?當該部官,不可以汰去而止,請拿問處之。答曰,不允。李之翼,雖有妄言之失,旣出於應旨盡言,則有何可罪之事乎?勿爲煩論。末端事,依啓。
宗班引見時,福平君㮒所啓,臣於今春奉使西下也,所帶去藥房書員孫德贊,以所率驛卒致斃之故,被囚陽川官,屢次受刑,而當初驛卒之物故,蓋出於忍飢冒雨,非德贊打傷之致。其時實狀,一行之人,所共知者,則屢朔囚禁,連次刑訊,似涉冤枉,恐不無感傷和氣之事。請令本道,卽爲査處,何如?上曰,令本道明査處決。右副承旨兪夏益啓曰,宗班之不許外出者,古法也。錚陵副令惟賢,烏城令相淵,今方在鄕云,揆以法例,殊甚不當。請竝推考,使之撤還京中,何如?上曰,勿爲推考,撤還事,分付。
上在昌慶宮。停常參·經筵。
伴送使書目,勅行十五日渡江事。
兵曹判書金錫胄,牌招不進。傳曰,更爲牌招。
平安監司書目,博川郡守李明彬,本月十四日,母在喪事。
昨日宗班引見時,德昌監衣資,令該曹題給事,榻前下敎。
江華留守書目,本府經歷李惟馨,本月十七日身死事。
右承旨柳命天上疏。大槪,冒萬死敢陳私悃,乞蒙矜許事。入啓。
兵曹判書金錫胄上疏。大槪,身病猝重,再違召命,乞削臣職,仍治臣罪事。入啓。
執義朴廷薛,持平裵正徽啓曰,頃日三省推鞫之案,有違體例,本道方伯及推考敬差官,難免其失,而自推鞫廳,旣請從重推考,則畢竟罪罰輕重,自有勘律之如何,不必更加臺劾,故臣等不爲論啓矣。卽伏聞昨日入侍承宣,以參鞫臺官,不卽擧劾,其後繼之者,亦無一言,殊無臺閣風采,大加罪斥云,臣等不言之失著矣,何可一刻晏然。請命遞斥臣等職。答曰,勿辭,退待物論。
答兵判疏曰,省疏具悉。本兵重任,不可久曠,卿其安心勿辭,速出行公。
答右承旨柳命天疏曰,疏辭,當令該曹稟處焉。
答判敦寧李正英疏曰,省疏具悉。卿其安心,勿爲固辭,上來察職。
獻納睦天成啓曰,罪犯綱常,何等大獄,而頃日洪州罪人天澤等之推治也,道臣旣失按獄之體,敬差官又復矇然不察,以致三省之座,旣設而還罷,此實前古所未有之事也。其在事體,不可無警責之道,而臣之忝叨本職,爲日亦多,病未供職,不及發論矣。得聞昨日筵臣,以其後臺官,亦不論劾,物議猶激,風采不足等語,大加譏斥,居官一日,當盡一日責,則臣之不職之失著矣,固不可晏然臺席。且伏見禮曹參議李沆之疏,以近日呈告之紛紜爲非,臣之疾病久苦,無一報效,日以尋單爲事,則紛紜之譏,臣實當之,以此以彼,俱難仍冒。請命遞斥臣職。答曰,勿辭,退待物論。
正言權歆啓曰,臣泛聞忠淸道三省罪人,按驗之狀,殊失獄體,而臣卽不參看鞫廳文義,又未得見參鞫諸臣,其間曲折,不但不得其詳,且自鞫廳,旣已請推道臣及敬差官云,故觀其勘律而處之矣。昨聞筵臣,斥以無臺閣風采,臣不勝瞿然之至。此雖出於在官日淺,未諳顚末,而旣忝臺職,則不言之失,亦所難免,何可一刻晏然苟冒?請命遞斥臣職。答曰,勿辭,退待物論。
司諫姜碩耉啓曰,洪州罪人天澤事,本道方伯及敬差官,俱失按獄之體,致令莫重三省之坐,旣設還罷,事之可駭,莫甚於此。臣以請罷意,發於席上,而僚議不一,還寢之矣。昨聞筵中承旨,以參鞫臺官,不卽擧劾,其後繼之者,亦無一言,殊失風采,大加罪斥云。臣以伊時問事郞廳,卽參臺職,則當論不論之失,視他尤大,何可一刻晏然?請命遞斥臣職。答曰,勿辭,退待物論。
持平韓濙啓曰,卽伏見推鞫廳啓辭,始知倫紀罪人天澤等推案,有違獄體,致令莫重三省之坐,旣設還罷,事甚可駭,而道臣及敬差官,俱已被推,則罪罰輕重,從可勘律,故不之擧劾矣。昨者筵臣,以臺官之不言,大加罪斥会,臣何敢晏然苟冒?請命遞斥臣職。
正言李漢命啓曰,臣之忝叨言責,亦已多日,而病未供職,嫌難參啓,惟以請急爲事,此雖非無端引疾之比,然臣之惶踧不寧,固不待人言矣。今者臺閣諸臣,以被斥筵臣,相繼引避,不言之失,臣亦難免,尤不可仍冒。請命遞斥臣職。答曰,勿辭,退待物論。
上在昌慶宮。停常參·經筵。
鄭鑰啓曰,右承旨柳命天,右副承旨兪夏益,今日俱不仕進。出納之際,事多苟簡,竝卽牌招察任,何如?傳曰,允。
左議政權大運十一度呈辭。傳曰,安心調理。
兪夏益,以兵曹言啓曰,當日幼學李天培稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李顯登,常時不能禁斷雜人,以致闌入,亦爲非矣,推考,何如?傳曰,允。
答昌寧幼學申栻疏曰,省疏具悉。爾之所陳之辭,當令廟堂,議以處之。
答副護軍趙嗣基疏曰,省疏具悉。爾其勿辭焉。
答前主簿李汝柱疏曰,省疏具悉。嘉爾爲國進言之誠,所陳箴規,可不書諸左右而觀覽焉?
大司諫鄭之虎啓曰,臣伏聞筵臣,以臺官,不論前忠淸監司及敬差官按獄失體,斥之以無風采,臣不勝瞿然之至。臣之忝本職屬耳,且聞其獄事顚末,則本道推官·敬差官按覈之時,罪人天澤,旣已直招,無一隱情,則實無證左人可問之事,然而莫重綱常之獄,不爲詰問訂左,有違獄體,故自鞫廳,已請推蒙允,旣推又論,有同疊床,姑觀勘推輕重之如何矣,猝被筵臣之斥。且伏見司諫姜碩耉之避辭,尤不勝駭然也。頃日之坐,請推忠淸監司李德周雨澤狀啓爽實之失也,司諫姜碩耉,欲以罷職論啓,臣意則以爲,旣遞監司,以一狀啓踈漏之失,至於論罷,似爲太重,故相可否請推,而至於按獄失體論罷之語,則未甚分明,且不畢其說,如斯而止矣。今者避辭,以僚意不一爲言,凡臺閣之體,僚議參差,則發論者,卽爲引避,例也,其時則囁嚅,退有後言,此果臺體乎?然旣被銀臺之斥,又爲同僚之口實,以此以彼,決難仍冒。且以家有痘患,出齋經宿,今始來避,所失尤大。請命遞斥臣職。答曰,勿辭,退待物論。
李聃命啓曰,吏曹郞廳來言,臺諫有闕,政事,取稟。傳曰,明日爲之。
玉堂箚子。大槪,請執義朴廷薛,持平裵正徽,獻納睦天成,正言權歆,司諫姜碩耉,持平韓濙,行大司諫鄭之虎,遞差,正言李漢命出仕。答曰,依啓。
備邊司啓曰,本司堂上,無一行公之員,爲日已久,每於開坐之時,不免有苟簡之弊。有司堂上兵曹參判金德遠,雖曾被論,其事旣不大段,呈辭至有還給之命,而一向引入,無意行公,殊涉未安。銓曹非閑漫之地,而吏曹判書吳始壽,參判閔宗道,亦一時呈告,未知其由。金德遠·吳始壽·閔宗道,竝卽牌招察任,何如?答曰,允。
上在昌慶宮。停常參·經筵。
夜五更,月暈。
下直,谷山府使慶一會。
有政。吏批,判書吳始壽進,參判閔宗道,參議睦昌明病,都承旨鄭鑰進。以李玄逸爲持平,李夏相爲博川郡守,朴世堂爲執義,李仁碩爲朔寧郡守,趙師錫爲承旨。
兵批,判書金錫胄呈辭,參判金德遠,參議李秞病,參知權瑎進,左副權脩進。以鄭之虎·姜碩耉·朴廷薛爲副護軍,睦天成·韓濙·裵正徽爲副司直,權歆付司果,閔興魯付副司果。
兪夏益啓曰,利仁驛殿牌破傷罪人宋斗寅,今已拿來,事係犯逆,依法例推鞫之意,敢啓。傳曰,知道。
傳于權脩曰,今此豐陽君之喪,出於千萬意慮之外,不勝傷悼,不可無送死無憾之禮。其令該曹,以一等禮葬磨鍊以啓,祭需亦從優題給事,分付各該司。
兪夏益,以義禁府言啓曰,殿牌破傷罪人宋斗寅推鞫事,命下矣。推鞫廳,排設於何處乎?敢稟。傳曰,過停朝市後爲之。
答進士鄭行五疏曰,疏辭予已覽矣。爾等退修學業。
館學儒生鄭行五等上疏。大槪,略陳閔鼎重搆誣儒賢之狀,冀賜卞察,夬示好惡事。
吏批,見上以柳命天爲大司諫,以金海一爲獻納,李瑞雨爲掌令,朴鎭圭爲持平,趙渭叟爲江華經歷,金璁爲司諫,柳挺輝爲正言,羅襷爲繕工僉正,許垓爲司議。
傳曰,長生殿內榟宮退板一部,送內需司事,言于該曹。
上在昌慶宮。停常參·經筵。
自卯時至午時,日暈。
兩慈殿·中殿,藥房問安。答曰。知道。
藥房啓曰,旱氣日甚,烈炎轉熾,伏未審此時,聖體調攝,若何,寢睡水刺,與前一樣乎,兩慈殿氣候,亦復何如?前劑入生脈散,當盡於今日,五貼加劑以入宜當,臣等不任區區之慮,敢來問安。答曰,知道。兩慈殿氣候安寧,予則無事矣。
左議政權大運十二度呈辭。入啓。傳曰,安心調理。
政院啓曰,殿牌破傷罪人宋斗寅,過停朝市後,本府推鞫事,命下矣。停朝市已盡於今日,明當設鞫而推鞫,不設於闕內,則大臣·原任大臣及禁府堂上·兩司長官,別無牌招之事,應參人員,使之進參之意,分付禁府,而兩司多官,皆未出肅,在京未肅拜人員,竝卽牌招,以爲明日推移參鞫之地,何如?傳曰,允。
謝恩,大司諫柳命天,獻納金海一,掌令李瑞雨,持平朴鎭圭。
玉堂箚子。大槪,略陳蒭蕘之說,以應求言之旨事。入啓。
政院啓曰,新除授右副承旨趙師錫,時在京畿高陽地,斯速乘馹上來事,下諭,何如?傳曰,允。
江原監司書目,襄陽呈,以去月二十九日巳時,量地震事。又書目,橫城呈,以今月十二日,雨雹交下,大者如鳥卵,百穀損傷事。
傳曰,今此豐陽君之喪,出於千萬意慮之外,心甚驚悼,不可無送死無憾之禮。其令該曹,以一等禮葬,磨鍊擧行,凡喪需,依例從優題給事,分付各該司。
上在昌慶宮。停常參·經筵。
謝恩,江華經歷趙渭叟,博川郡守李夏相,尼山縣監宋奎相,司儀許垓。
去夜傳曰,於戱,今日國勢,可謂汲汲乎殆哉,比若涉大川而無津涯,以言乎民事,則三農釋鋤,大命近止,以言乎國事,則朝著潰裂,寧靜無期,此何等時也,是何光景也?當此之時,卿身居輔弼,不念共濟之義,一向引入,恝視國事,此豈予之所望於卿者哉?秋涼乍動,昔疾宜瘳,卿其須體至意,亟斷來章,速出論道,以副予望,以濟時艱。仍傳曰,左議政處,遣承旨往諭。
禁府推鞫問事郞廳四,閔就道·孫萬雄·睦天成·南益勳。
答兵判金錫胄辭疏曰,省疏具悉。當此國家艱虞之日,本兵之任,不可久曠,卿其安心,勿爲固辭,速出行公。
答刑曹參判鄭載嵩疏曰,已悉於前疏之批矣。卿其勿辭,從速上來察職。答待敎趙持謙疏曰,爾其勿辭,上來察職。
左承旨南天澤書啓,臣承命往傳聖旨於左議政,則以爲,臣之連章請急,非有他意,實由賤疾危篤,萬不獲已,而天日未燭,恩遞尙靳,不圖近侍宣旨,十行天札,責諭備至,臣聞命震駴,置身無地。臣雖冥頑,亦非全然無知覺,豈不念民事之罔極,共濟之爲急,而一病支離,鬼事將迫,瞻望象魏,陳力無路,伏地涕泣,不知所達云,敢啓。傳曰,已悉予懇勤之意於前諭之批,而卿何不諒予意,引疾固辭,至於此哉?豈實誠意未孚而然也?還切愧恧,無以爲喩。卿其須體至意,更勿控辭,速出論道,以副如渴之望事,更往傳諭。
答玉堂箚曰,覽爾等之箚,縷縷陳戒之語,無非爲國憂愛之忠悃,可不留心而服膺焉?箚末賑救事,尤爲切實,予當採施焉。
工曹判書洪宇遠上疏。大槪,老病俱劇,斷無陳力之望,今將本職兼帶及提調等任,一倂鐫遞,俾尋田園事。答曰,省疏具悉。卿之文學正直,爲世所推,年齡雖高,筋力尙强,有何乞骸之請哉?卿其安心勿辭,從速察職。
左議政箚子。大槪,一日之內,近侍再諭,感泣之外,不知所達,而賤疾愈苦,無望自力,更申前懇,祈蒙恩遞事。答曰,省箚具悉。已悉予意於前後之批,復何多誥?卿辭雖懇,斷無允許之理,卿其安心勿辭,速出論道,以副上下之望。仍傳曰,遣史官傳諭。
推鞫廳啓曰,殿牌破傷罪人宋斗寅,旣已承服於本道,而到今變辭,不肯直招,所當啓請嚴刑,窮問得情,而但以推案觀之,則獄情多有可疑不明者,今姑仍囚禁府,更爲明査歸一後稟處,忠淸監司李德周,難免按獄失體之責,從重推考,何如?傳曰,依啓。莫重推鞫罪人,初不能詳審,致有疎漏更査之擧,其不職之狀,誠極痛駭。李德周先罷後推,利仁察訪柳星年,亦難免錯誤之失,姑先從重推考。傳曰,推鞫罷。
判決事朴興文上疏。大槪,因求言之敎,敢陳及時賑民,應天以實事。入啓。
府前啓,請還收金壽恒量移之命,請還收鄭祥龍等及代射·漏籍者,逆獄緣坐人,放釋之命,請慶州營將徐愼罷職,請閔鼎重削奪官爵,門外黜送。答曰,不允。罷職事,依啓。
院前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命,閔鼎重削奪官爵,門外黜送,刑曹判書李之翼罷職不敍。答曰,不允。
上在昌慶宮。停常參·經筵。
持平朴鎭圭啓曰,臣伏見鞫廳啓辭,以罪人宋斗寅獄按治失體,忠淸前監司李德周,至有特罷之命。臣之承命按問,乃在於監司親問之後,而斗寅,箇箇直招,無一言自明之事,當初捕告之誤錄,非臣所知,而伊時監司,旣已罷推,則臣以敬差官,獨難晏然。請命遞斥臣職。答曰,勿辭,退待物論。
傳曰,大臣·備局堂上,引見。
答兵判金德遠辭疏曰,省疏具悉。別無可嫌之端,卿其勿辭,從速察職。
今日引見時,閉北門,開南門,移市廛於故處事,及以謝恩使兼冬至使事,榻前定奪。
答判決事朴興文疏曰,省疏具悉。爾之爲國進言之誠,予用嘉尙,其中可以議處者,當令廟堂議處焉。
忠州生員元㮋上疏。大槪,因求言之旨,略陳時弊事。答曰,爾之進言之誠,予用嘉之,可不留心焉?
引見時,領議政許積所啓,兵曹參判金德遠之前日請對,近於有懷無隱,則臺啓中恐傷祖宗在天之靈等語,實涉過重,德遠之不安於心者,其勢固然。頃者承牌之後,旋卽引入,今日備局之坐,亦不來參,事甚不當。請從重推考,卽令牌招察任,何如?上曰,依爲之。
各衙門外居軍官等來十月,正月本衙門問安,今姑減除,以省往來之弊事,榻前下敎。
引見時,許積所啓,卽今急務,只在於講究賑救之策,而今春賑救之米,至於十三萬餘石,以致國儲罄竭,明春則更無拮据之資,惟當十分節省,取其嬴餘,以助賑資之萬一,故上自御供,下至百司文具,一切罷稅,仍念御營軍訓鍊別隊及摠戎廳冬間入番之軍,一倂除番,以其應給之料米,移用於賑救,宜矣。上曰,依爲之。
禮曹判書睦來善所啓,年事至此,前頭科擧,勢難設行,何以爲之?許積曰,大小科,一倂退行於明春宜當。上曰,依爲之。來善曰,昌陵丁字閣重建事,曾已定奪矣。年事至此,何以爲之?積曰,事係陵寢,不可小緩,而旣不至於大段傾圮,則待明秋重建宜當。且寧陵丁字閣之後,鑿成隱溝,疏通水道事,亦待明年爲之,宜當矣。上曰,依爲之。來善曰,當此大無之年,各陵大小修改之役,除非緊急處外,竝姑停,何如?上曰,依爲之。來善曰,先王胎峯及當宁胎峰加封事,曾因左相所達,當於今秋始役矣,何以爲之?積曰,事體雖重大,而加封則與安胎差異,姑爲退行無妨矣。閔熙曰,胎峯之規,未知創於何時,而至於王子·公·翁主,亦皆有胎峰,而一胎所封,各占一山火巢之限,石物之役,大爲民弊。今後則勿爲別擇吉地,占得凈潔一山,罷列埋置,而只立表石,勿用石物,宜當矣。上曰,今後胎峯,勿爲各占,共設於一山之內,可也。來善曰,各陵所薍簾等物,修改之後,舊件則使陵官,燒火於各其陵所者,古例,而近年以來,該曹慮有虛疏之弊,輸致本曹燒之,而搬運之際,有弊於陵卒。今後則依前,使陵官,親監燒火,何如?上曰,依爲之。來善曰,陵寢摘奸之擧,在所不已,而郞官逐朔發遣,其爲陵卒之弊不貲矣。閔熙曰,臣待罪該曹時,亦深知此弊矣。上曰,逐朔發遣,有弊無益。今後則令該曹,不時發遣,勿爲如前逐朔摘奸,可也。吳始壽曰,近來陵官之以別備營造,陞出六品者有之,而陵官與守令有異,若不侵虐陵卒,則從何辦出乎?不防此路,則其流之弊,有不可勝。今後則陵官之以營造陞六之規,還寢宜當。上曰,依爲之。始壽曰,臣方待罪宗簿寺提調,故敢達矣。本寺之疲弊特甚,曾有賜給奴婢十口,而年久之後,或物故或免賤,卽今見存,只是四口,殆不成衙門貌樣。今若更得十餘口京奴婢,則稍可成樣矣。上曰,四口典僕,必不成樣,十口移給可也。許積曰,瀛海君金起宗,以仁祖朝振武功臣,身沒數十年,其妻尙存,家甚貧窮,無以爲養云,事甚矜憐矣。上曰,金起宗妻月廩,依他功臣例,一體題給事,分付戶曹,可也。積曰,判府事許穆,家本淸寒,下鄕之後,自上雖有月廩之賜,而亦難免艱乏之患。其子司圃別檢,今番都目,當出六品,而銓曹規例,其都目,始出六品之人,不得卽擬於守令,此則自朝家特爲變通,使得便養,似當矣。上曰,許,勿拘常規,特爲破格,今都目政,卽除畿邑守令,可也。許積曰,曾因司饔院提調李元禎所啓,本院諸員及匠人子枝之移定他役者,竝爲還屬本院事蒙允矣。此事於本院,則果不無所益,而至如訓鍊別隊及砲保,與他閑漫之役不同。今若移送於該院,則其在軍務,實涉不便,勿爲還屬該院,何如?上曰,此類仍存於都監,勿爲還屬司饔院,可也。柳赫然啓曰,近緣年凶,人心漸惡,閭里之間,多有竊發之患,而若干捕盜軍士,不能捕捉,故自兩都監,亦有別巡之擧矣。近來上司下人,或被捉,則自上司,侵責書員,至有罰陪之擧。曾在先朝,兩廳捕將及兵曹判書,同著一紙,成給帖文,而無帖則雖上司下人,亦爲治罪,今亦依此施行,何如?上曰,捕盜大將處,各別申飭,雖上司〈下〉人,不持帖文,則一體治罪。如是申飭之後,如有罰陪侵責之弊,則當該官員,論罪可也。閔熙曰,臣方帶司譯提調,故敢達。使行譯官,自有恒定之規,而使臣若有兼幹之事,則譯官二人,必欲加定,所兼之事,若至數件,則譯官之數,亦逐事加定,至於別加定,創於前日大君之行,厥後駙馬·王孫,遵用此規,所帶譯官,其數甚多,而驛騎卜立馬之弊,有不可勝言。今番使行,加定譯官,量減,此後使臣,雖有兼幹之事,譯官,勿爲逐事加定,宜當矣。上曰,依爲之。
上在昌慶宮。停常參·經筵。
辰時巳時,日暈。
左議政權大運箚子。大槪,恩禮雖隆,賤疾猶谻,冒死申懇,祈蒙允許事。答曰,噫,當此國勢卼,民事遑遑之日,卿何恝視國事,連章固辭,若是其太過乎?心甚愕然,不知所以爲喩也。卿其須體至意,安心勿辭,速出論道,以副至望。仍傳曰,遣史官傳諭。
傳曰,豐陽君祿俸限三年仍給事,言于該曹。
政院啓曰,卽伏見忠淸監司狀啓,則與忠州牧使李箕徵,當爲相避云,而不云其幾寸某親,泛稱姻婭之分者,殊甚矇矓。忠淸監司慶㝡,推考,何如?傳曰,允。
吏曹啓曰,臺諫有闕,政事,取稟。
昨日引見時,掌令李瑞雨所啓,請還收金壽恒量移之命。上曰,勿煩。又所啓,鄭祥龍等及代射·漏籍者,逆獄緣坐人事。上曰,毋庸瀆擾。又所啓,請閔鼎重削奪官爵,門外黜送。上曰,不允。又所啓,引嫌而退,文案差詳,獄體猶失,請持平朴鎭圭遞差。上曰,依啓。
獻納金海一所啓,金壽恒事。上曰,勿煩。鄭祥龍等及代射·漏籍者,逆獄緣坐人等事。上曰,毋庸堅執。閔鼎重削黜事。上曰,不允。李之翼罷職不敍事。上曰,疏語雖非,而出於求言應旨,不允。
府前啓,金壽恒事,鄭祥龍等及代射·漏籍者,逆獄緣坐人等,放釋之命,閔鼎重削黜事。答曰,不允。閔鼎重,削奪官爵。
院前啓,金壽恒事,鄭祥龍等及代射·漏籍者,逆獄緣坐人等事,閔鼎重削黜事,李之翼罷職不敍事。頃日有豐陽君張善瀓一等禮葬之敎,此雖出於聖上親親之厚意,而揆以國法,有不然者。凡一等禮葬,自有定規,不可以一時私恩,有所濫施,雖在平常無事之時,固難越法而直行,況此民事孔慘,朝野遑遑之日,何可以法外之事,而重貽民弊乎?請還收豐陽君張善瀓一等禮葬之敎。答曰,不允。今者禮葬之命,實出於親親送終無憾之意,有何濫施之擧乎?照停勿煩。
上在昌慶宮。停常參·經筵。
傳曰,政事,過國忌後爲之。
以朴紳爲黃海道推考敬差官。
傳曰,善治守令及邊將竝爲抄啓事,言于兩銓。
吏曹啓曰,今日守令取才考講時,掌苑署別提金錫齡,三冊不通,依例汰去,何如?傳曰,允。又啓曰,今日開坐於本府,發牌各司官員,大典考講,則軍器寺判官尹就商·李尙植,引儀趙謇,不通,汰去,何如?傳曰,允。
上在昌慶宮。停常參·經筵。
謝恩,濟州牧使崔寬一。
禁府,海州定配罪人邊進明,慶源府移配。啓。
京畿監司書目,果川呈,以刑曹參判鄭載嵩辭疏上送事。又書目,高陽呈,以右副承旨趙師錫病重,上去不得事。
上在昌慶宮。停常參·經筵。
謝恩,獒樹察訪金德濟。
吏曹啓曰,前後善治守令及邊將,竝爲書啓事,命下矣。凡守令之有善治之稱者,或違道干譽,雖得一時之名,官事專不修擧,仍成廢邑者有之,或稍有聲譽於一邑,而及其移拜他邑,非但聲名大損,以不治不法,得罪者有之,或善治於小邑,而不能於大邑者有之,或治效可稱,而不入於廉問中,實績無上聞之路,或有善治之稱,而一時監司·御史之褒啓,亦難的信,故只取其前後善治,連次褒啓蒙賞者十人,別單抄啓之意,敢啓。傳曰,知道。十考十上,五考五上之類,亦爲書啓。
兵曹啓曰,命下矣,邊將中善治者十八員,別單書入之意,敢啓。傳曰,知道。
上在昌慶宮。停常參·經筵。
以右副承旨趙師錫辭疏,傳曰,調理上來事,回諭。
答金錫胄疏曰,省疏具悉。已悉於前疏之批,卿其安心勿辭,速出行公。
府前啓,請還收金壽恒量移之命,請還收鄭祥龍等及代射·漏籍者,逆獄緣坐人等,放釋之命。凡擧動,監察押班,以糾檢百僚之不如儀者,則其在體面,當自肅敬,而向者自上親禱太廟之日,監察中或有偃然搖扇者,或有離班憩息者,伊時駿奔之目見者,莫不駭愕,監察五人,因此呈旬,則其中必有所犯矣,到今旋各稱冤,以爲元無是事,怠慢之外,重以欺隱,其情誠爲痛惡。請當該監察摘發,先罷後推。前啓閔鼎重削黜事,停啓。答曰,不允。末端事,依啓。
院前啓,請還收金壽恒量移之命,鄭祥龍等及代射·漏籍者,逆獄緣坐人等,放釋之命,請刑判李之翼罷職不敍,請還收豐陽君張善澂一等禮葬之命,前啓閔鼎重門黜事,停啓。答曰,毋庸堅執。
進士李東亨上疏。大槪,敢應聖旨略陳所懷,仍訟師冤事。入啓。
有政。以李錫祚爲軍器判官,柳命天爲忠州牧使,朴廷薛爲司成,具崟爲軍資正,尹漪爲瑞山郡守,南龍翼爲刑曹判書,兪命龍爲軍器判官,尹嘉績爲宗簿正,權歆爲持平,李雲徵爲宗簿主簿,柳命才爲忠勳都事,鄭儋爲戶曹正郞,金宇亨爲知義禁。郞廳朴奎壽校正。郞廳李賢汲書。
上在昌慶宮。停常參·經筵。
謝恩,忠州牧使柳命天,軍資正具崟。
政院啓曰,卽者進士李東亨者,來呈一疏,而觀其疏語,則以時烈門徒,稱以爲師訟冤,而終始以貶薄君父四字,極口伸卞不已。噫,此輩爲時烈效死,固也,而必以長爲庶之悖禮,謂之外貶非薄,何其言之不成說耶?先王,長嫡至尊也而降之,宗廟,大統至重也而紊之,人臣極罪,無大於此,而廷臣務寬假之論,聖上恢包容之度,罪止安置,恩至渥也,而右時烈者,必曰搆成,必曰勒加,一端秉彝之天,苟使不泯,雖欲急於護黨,何敢發如是之說乎?蓄憾含毒,乘間抵掌,必欲脫時烈於王章,亂已定之國是而後已,倘非陷溺之深而縱肆之極,必不如是,世道之敗倫喪,一至此哉?且東亨所謂慫慂虛美等語,尤極無謂,隱然以國是,有若出於諛悅而致隆君父者然,其與美疹之喩,正是一般意思,如此無倫無義之說,不足以上煩天聽而非但托名應旨。頃於引對時,諸臣皆以爲,如此章疏,竝宜捧入,以竢睿裁,故捧入之意,敢啓。答曰,今觀東亨疏辭,徒知有師生之義,不知有君父之尊,專爲伸救罪魁,誣陷廷臣,語意極其陰險,予甚痛惡,所當繩以重律,而旣托應旨,此疏還出給,以杜日後紛紜之弊。
備邊司啓曰,政院啓辭,以全羅道靈岩私奴唜生殺人事,更令廟堂商議稟處,命下矣。臣等之意,已盡於前日覆啓中,而今此政院稟啓,出於欲遵事目,則亦不無意見,後日登對時,更爲稟處之意,敢啓。傳曰,知道。
院前啓,請還收金壽恒量移之命,請還收鄭祥龍·尹櫶·尹憲卿·崔錫鼎·趙根及代射·漏籍者,逆獄緣坐人等,放釋之命,請前刑曹判書李之翼罷職不敍,請還收豐陽君張善澂一等禮葬之命。答曰,毋庸煩擾。
府啓,請還收金壽恒量移之命,請還收罪人鄭祥龍等及代射·漏籍者等,放釋之命。良人李漢明,呈狀陳告,珍島監牧官申應昌,私運卜物之狀,捉來色吏,船格等,推問物件,則米太各六十石,眞荏五十石,木花千斤,籠裹三十隻,其他猥瑣之物,不勝種種,而留屯未運之米太,亦且百餘石云。漢明,以京居之人,全昧應昌,只受色吏敎嗾,有此陳告,則其在事體,似不當廳理,而但應昌所犯,極其狼藉,船格輩,旣已就服,不可以不干人所告而置之,請珍島監牧官申應昌及李漢明,色吏·船格人等,令攸司囚禁,明査處置。答曰,不允。末端事,依啓。
上在昌慶宮。停常參·經筵。
下直,肅川縣監李斗龜,蔚山府使柳譚厚。
謝恩,知義禁金宇亨,司成朴廷薛,宗簿正尹嘉績,護軍李鏶,瑞山郡守尹漪,戶曹正郞鄭瞻,忠勳都事柳命才,學諭高益亨。
政院啓曰,去夏三朔月課,旣爲啓下矣。明日待開門,大提學命招,使之科次之意,敢啓。傳曰,知道。
假注書李元齡病,代閔昌道爲之。
平安監司書目,臣敢陳老母病重之狀,悉暴情悃,冀蒙恩遞,令廟堂趁卽裁處,以幸公私事。
京畿監司書目,楊州呈,以執義朴世堂病重,上去不得事。
執義朴世堂辭疏。遞差。
答兵曺判書疏曰,省疏具悉。卿之疾病如此,予用慮念。卿其安心勿辭,調理察任。
平安監司書目,道內祥原等二十三邑,今月念後,均得雨澤,旱餘各穀,雖有回蘇之望,三農將盡,成實難期。其中順川·雲山·平壤等三邑,則狂風暴雨,一時交作,各穀多被損傷,三和則得雨旣少,風災且慘,前頭民事,極爲可慮事。
開城留守書目,去月卄七日始雨,卄九日乃止,大小川渠,無不漲溢事。
傳曰,弘文提學牌招,使之月課科次。
前察訪陳溟翰上疏。大槪,敢陳瞽說,以應求言之旨事。入啓。
掌令李瑞雨啓曰,昨日慶尙監營色吏推考照勘公事中,朋字,誤以明字書之,致有自政院改付標還入之擧,臣之泛然看過,不能覺察之失著矣,不可晏然於職次。請命遞斥臣職。答曰,勿辭,退待物論。
答前察訪陳溟翰疏曰,省疏具悉。所陳之辭,當令廟堂議處焉。
吏曹啓曰,臺諫有闕,政事,取稟。傳曰,當日爲之。
前典籍鄭經卨上疏。大槪,敢陳時弊十二條,以應求言之旨事。入啓。
政院啓曰,今日爲政事,命下矣。卽者知事李殷相卒逝,停朝市單子來到,政事何以爲之,敢稟。傳曰,過停朝市後爲之。
持平權歆啓曰,伏聞昨日慶尙監營色吏照律公事中,朋誣之朋字,誤書以明字,至有付標還入之擧云,臣不勝惶悚之至。入啓文字,事體至重,豈敢小忽,而看閱之際,未及詳察,致有誤錯之失,臣之不職著矣。請命遞差臣職。答曰,勿辭,退待物論。
院前啓,請還收金壽恒量移事,鄭祥龍等及代射·漏籍者等,放釋之命,李之翼罷職不敍,豐陽君張善澂一等禮葬之命。臣伏聞進士李東亨者,假托應旨,投進一疏,訟冤時烈,無所不至,醜辱朝紳,極其悖戾,聖上旣燭其陰險奸譎之狀,而諉以應旨,只有還出給之敎,臣不勝訝然也。夫時烈貶君亂統之罪,固己難容於覆載之間,今不必覶縷,而徒知有師生,不知有君父,則東亨之罪,寧可以應旨而置之乎?臣於此,抑有所慨然者。前日伸救罪魁之輩語極兇悖竄黜之罰,固是寬假,而曾未幾何,遽有放釋之命,公議峻發,亦不允許,死黨之徒,於是乎乘時務勝,敢爲眩亂之計,之翼發之於前,東亨繼之於後,此而不罪,則臣竊恐國是漸乖,邪說橫流,日後紛紜之弊,有不可勝言者。請李東亨遠竄。答曰,不允。末端事,依啓。
禮曹啓曰,明安公主駙馬再揀擇,待秋更禀事,曾已命下矣。再揀擇吉日,以何間推擇乎?敢禀。傳曰,近來閭閻,有拘忌之疾,尙未寢息云,姑待明春,更爲取禀。
司僕寺啓曰,濟州先運年例進上馬八匹,御乘馬二十匹,三名日進上馬六十匹,差備進上馬八十匹,合一百六十八匹內,三匹,到水原放逸,其餘一百六十五匹,來到本寺,禾毛色,開錄以入之意,敢啓。傳曰,知道。
答前典籍鄭維卨疏曰,省疏具悉。爲國進言之誠,予用嘉之。其中可以變通事,當令廟堂議處焉。
兵曹判書金錫胄上疏。大槪,腫患猝重,不得趨詣於嚴召之下,乞削臣職,仍治臣罪事。入啓。
上在昌慶宮。停常參·經筵。
謝恩,綾平君具鎰,軍器判官兪命龍,學諭鄭仁壽。
正言李漢命三度呈辭,停朝市,留政院。
昨日政院啓曰,嶺南一道,素稱鄒魯之鄕,風俗淳厚,士無異論,不幸數十年來,時烈徒黨,主張威福,廣開招亡之門,務爲植黨之計,啗以厚利,誘以好爵,則間有得罪鄕里,專沒廉恥者,蝨附而蠅營,自作一種,大亂風俗,識者之寒心,久矣。卽者嶺南生員蔡河徵等,稱以爲李在憲對擧,來投一疏,而滿紙辭意,悖逆無倫,不可殫擧,而至以重邦禮嚴宗統之大論,肆然比之於仁弘之邪論,又以貶降者何事,移奪者何事等語,隱然欲伸救時烈。此輩之爲此,雖出於感目前煦濡之惠,徼日後酬報之利,而渠旣居殿下之土,食殿下之食,則亦殿下之臣也,何敢誣國是而干天憲,若是也哉?其言之縱恣無忌憚,視東亨,殆有甚焉。若使朝廷,稍有紀律,此輩悖亂,必不至此,而且疏頭蔡河徵,曾於居泮之日,行身作事,有不可齒於人類者,故其名尙在削籍,又安敢作頭於疏哉?本院所當據例退却,而如此章疏,一竝捧入,以竢睿裁,已有榻前陳達之語,卽又有雖停朝市捧入之敎,故捧入之意,敢啓。傳曰,觀此蔡河徵等疏辭,滿紙張皇,伸救罪魁,語意極其陰慘,敢以已定之邦禮,更爲提起,眩亂朝廷,略無顧忌之狀,誠極痛惡。此疏還出給。
吏批啓曰,今此宗廟秋享大祭亞獻官,實差行副護軍金宇亨,受誓戒之後,移拜禁府堂上,昨日旣參本府之坐,故今日隷儀時,勢難進參,豫差刑曹判書南龍翼,陞實進去之意,昨已移文矣,日勢旣晩,而諉以本職未肅拜,終不來參,事甚未安,姑先推考,使之卽爲進參,何如?傳曰,允。
政院啓曰,卽者因吏曹草記,刑曺判書南龍翼,姑先推考,使卽進參於今日宗廟秋享大祭隷儀事,允下矣。刑曹判書南龍翼時未肅拜,卽爲牌招肅拜,使之進參,何如?傳曰,允。
傳曰,大臣·備局堂上,引見。
謝恩,刑曹判書南龍翼。
備邊司啓曰,兵曹判書金錫胄,不爲行公,已多日,不但事務之多滯,都目大政,至今遷延,事甚可慮。金錫胄疾病輕重,雖未詳知,似不至不能運動,卽爲牌招察任,何如?傳曰,允。
刑曹,進士李東亨,慶源府遠竄。啓。
備邊司啓目,粘連啓下。平安監司李宇鼎,母病危重,今雖小歇,尙爾沈痼之狀,人所共知者也。欲爲就醫於京中,將先送其母,則揆以情理,似難强令獨留而察任,孝理之下,宜蒙矜念,平安監司李宇鼎,今姑改差,何如?傳曰,允。
右參贊尹鑴上疏。大槪,乞解職名,兼許休致事。呈政院。還出給。
引見時,獻納金海一所啓,請還收金壽恒量移之命。上曰,不允。又所啓,請還收鄭祥龍等及代射·漏籍者,逆獄緣坐人等,放釋之命。上曰,逆獄緣坐人,在前,如遇非常之災,則或有放釋之時矣,至於代射·漏籍者,則當初疏釋之擧,蓋出於遇災焦煎,靡所不用其極之意,到今仍配,必有鬱抑愁怨之歎,不允。鄭祥龍·尹櫶·尹憲卿·崔錫鼎·趙根等事,依啓。又所啓,請還收豐陽君張一等禮葬之命。上曰,勿煩。又所啓,竝引嫌而退,入啓公事,致有誤字,揆以臺體,勢難在職。請掌令李瑞雨,持平權歆竝遞差事。上曰,依啓。
引見時,兵曹參判金德遠啓曰,西北民刷還事,自前如値凶年,則亦有停止之擧矣。今歲歉凶,比前尤慘,此事,何以爲之?上曰,停止,可也。許積啓曰,臣等,以全羅道靈岩私奴唜生殺人,罪當償命者,自備局覆啓蒙允之後,因承旨李聃命啓辭,有更令廟堂商議稟處之敎。當初朝家五家統事目中,有不載於統牌者,死無殺死之文,則今此唜生之償命,實有乖於申飭事目之本意,聃命所論,誠是執法之意,而臣等之見則以爲,被殺人世男者,雖不入於結統中,旣錄於丙午·己酉兩式年戶籍,而厥後以居士,不定厥居,則其與元居民之漏籍者有異。且唜生者,知世男不入於統牌中,因其嫌怨,率其三姪,公然打殺於白晝,其爲情犯罪狀,俱極凶惡,償命之律,不可不施。備局諸臣之意,與臣等無異,而斷人死生,事體至重,下詢于諸臣而處之,如何?兪夏益曰,李聃命啓辭時,臣亦同在直中,而臣意則與聃命差異。聞世男者,以當初兩式年入籍之人,及爲居士之後,有同僧人,則雖不入於統紀中,與元居民漏籍者,亦似有間,故臣等,不以備局回啓爲非矣。金海一曰,當初朝家事目旣定而頒布四方,則到今何可撓改乎?李湜曰,法者,一定而不可撓者也。如以當初事目爲失當,則固當有變通之道,而此人,則不可以償命之律施之也。許積曰,當初事目講定之時,旣曰訟不得理,死無殺死云,則一定之後,固不可撓改,而朝家於漏籍者,旣不能以法處斷,罪止於定配,則何獨於私相賊殺之罪,膠守事目,不爲變通乎?臣意則當初事目中,死無殺死四字,改付標刪去,爲當矣。上曰,唜生償命事,依前回啓施行,事目中,死無殺死四字,改付標,可也。吳始壽啓曰,六鎭守令,以文武交差者,意在所在,而至於鍾城,以文官差送,民情雖以爲便,武備則疎矣。前頭鍾城,瓜期不遠,其代,以武臣差送,修擧軍政之地,卽今慶源之窠,以文臣差出,則亦可以彈壓隣邑。此後六鎭各邑中一處,則以文輪回交差事,定式施行似當,而事係變通,問于大臣而處之,何如?許積曰,始壽之言然矣。六鎭各邑,輪回差送文官事,定式施行,宜當矣。上曰,依爲之。始壽曰,登科前年滿五十,無一資者,直出六品,乃是法典所在,故今番新榜中,年滿無一資者,亦當直出,而其中或有以有資之故,將不得出六者。法文本意,雖未詳知,均是年滿,而無資者得出,有資者未出,似爲不均,故頃於賓廳之坐,聞領相之言,則在前年滿五十者,雖有資,或有直出者云矣。許積曰,年滿有資而直出六品者,非止一二,而仁祖朝前參奉崔基鋿,因故相臣洪瑞鳳所達,亦爲直出矣。上曰,今後則雖登科前有資者,年滿五十,則亦爲直出六品,可也。
上在昌慶宮。停常參·經筵。
下直,朔寧郡守李仁碩。
謝恩,護軍閔暹,學諭李必茂。
正言李漢命三度呈辭。入啓。遞差。
藥房啓曰,伏未審夜來,聖體,若何?昨日引接臣僚,酬酢移時,寢睡水刺,比前,何如?兩慈殿氣候,一樣安寧乎?生脈散,已盡於昨日,五貼加劑以入,宜當,臣等不任區區之慮,敢來問安。答曰,知道。兩慈殿氣候安寧,予則無事矣。
右參贊尹鑴辭職上疏。入啓。答曰,省疏具悉卿懇。卿無可嫌之事,安心勿辭,從速入來行公,以副予望。
備邊司啓曰,本司武郞廳副司勇李時格,奔走勤仕,已滿十五朔,依例六品遷轉事,捧承傳施行,何如?傳曰,允。
全羅監司柳命賢上疏。大槪,乞從南下之路,歷掃父墳事。入啓。
同副承旨李聃命上疏。大槪,略陳所懷,以備裁處事。入啓。答曰,省疏具悉。當令廟堂稟處焉。
答右副承旨趙師錫疏曰,省疏具悉。卿其勿辭,上來察職。
江華留守書目,行判府事李正英辭疏上送事。啓。答曰,省疏具悉。卿之固辭,無乃太過乎?卿其安心勿辭,從速上來察職。
京畿監司書目,果川呈,以刑曹參判鄭載嵩辭職上疏上送事。
政院啓曰,刑曹參判鄭載嵩,以病,辭職上疏上來矣。宰臣四疏,卽違格例,似當還送,而自本院退却,亦涉未安,何以爲之?敢稟。傳曰,勿爲捧入。
院前啓,請還收金壽恒量移之事命。請還收代射·漏籍者·逆獄緣坐人等,放釋之命。請還收豐陽君張一等禮葬之命。新除授博川郡守李夏相,常調武夫,全無履歷,只緣捕賊,得陞堂上,纔經衛將,驟除郡守,官方太濫,物議嘩然。請博川郡守李夏相遞差。答曰,不允。
有政。
吏批啓曰,判書·參議,俱以病不來,小臣獨政未安,何以爲之?傳曰,仍爲之。
以金興運爲鐵原府使。
上在昌慶宮。停常參·經筵。
自昧爽至辰時,有霧氣。
兪夏益啓曰,大司憲吳挺昌,掌令孫萬雄,持平睦天成未肅拜,執義尹搢,掌令韓垽,持平李玄逸在外,今日以監察茶時之意,敢啓。傳曰,知道。
鄭錀啓曰,李彦綱,重患暑症於兩月供劇之餘,僵臥直廬,不得行公,今姑改差,他假注書差出,何如?傳曰,允。
以李蓍晩爲假注書。
兪夏益啓曰,判中樞府事許穆處齎去疏批,中樞府郞廳,依例給馬之意,敢啓。傳曰,允。
權脩,以成均館官員,以知館事意啓曰,今七月初七日,儒生上旬輪次,當爲設行,而秋享大祭相値,故限內不得爲之,今月內無故日,退行之意,敢啓。傳曰,知道。
李聃命,以吏曹言啓曰,身言書判,取人之規,卽古之遺意,我朝亦有已行之例,初非可恥之事,而近聞蔭仕應參之類,皆懷厭避之心,至於不仕者有之。昨日政,司評鄭善弘,移拜監察,監察則拘於體例,不爲進參云,善弘,以應參之人,因此得免,則必爲他人藉口之資,臣率爾擬望,難免不察之失,不勝惶恐。鄭善弘,今姑改差,何如?傳日,允。又以吏曹言啓曰,新除授鐵原府使金興運,累典大處州郡,皆有聲績,故昨日政,擬差矣。今聞興運,曾任瑞興時,越錄二等,未及爻周云,臣難免不察之失,不勝惶恐。金興運改差,何如?傳曰,特爲蕩滌,可也。
獻納金海一啓曰,請還收金壽恒量移之命,請還收代射·漏落者,逆獄緣坐人等,放釋之命。請還收豐陽君張一等禮葬之命。請博川郡守李夏相遞差。答曰,不允。
兵曹啓曰,今日政,佐郞金龜萬,移拜直講,而龜萬,新差軍色,未過數朔,前頭亦將有裁減之擧,不宜遷動,金龜萬,還付本職,以久任啓下之意,敢啓。傳曰,允。
李聃命啓曰,蔡河德邊遠定配擧行條件,昨日啓下,則配所單子,該曹所當卽時書呈,而今日向暮,猶且無意來呈,自本院屢度催促之後,始爲來呈。成命之下,不卽惕念奉行,已甚稽緩,而及見單子,以昌城爲配所矣。臣等以爲,河徵罪犯,尤極悖亂,故自上特命邊遠定配,而至以此後,則欲論以逆律爲敎,其在人臣奉法之道,論定配所,不宜若是之近。況李東亨之罪,視河徵差間,而猶配於慶源,則河徵之配於昌城,事甚無據,遂令改配所以呈,則刑曹改以江界,而仍爲送言於臣等曰,北道則不可疊送,玆以西路之遠邑,改定云。臣等,取考輿地路程記,慶源則二十四日程,江界則十五日程也。雖一息之程,河徵之配所,當遠於東亨,而今乃反近於東亨,事理決不當如此。且其一道,不可疊送之言,尤爲不成說,雖一邑同配,亦所不妨,況於傍近之他邑,豈有不可送之理乎?臣等,在出納之地,事體所在,有不當知其不可而捧之者,故以此往復,至於三四,而該曹猶執前見,一向以前單子送之,終則以碧潼改送,碧潼則實與江界無異,其苟且措辭,終始執迷之狀,殊甚未便。請刑曹當該堂上,從重推考,此配所單子,還出給,使之改定配所,何如?傳曰,允。
金海一啓曰,新除授執義尹搢,時在忠淸道尼山地,請斯速乘馹上來事,下諭。答曰,末端事,依啓。
上在昌慶宮。停常參·經筵。
兪夏益啓曰,監察茶時,已至累日,事甚未安。憲府,在京未肅拜人員,竝牌招察任,何如?傳曰,允。
大司憲吳挺昌啓曰,無狀如臣,質窳而下,病痼而廢,無所比數,人所共知,至蒙洪造,超躐非分,前後叨冒,有非常調,凡流之所能自致,臣常惶隕,若在淵谷,新除寵命,尤出夢寐之外,縮伏數日,不知所出。移懇未暴,召牌遽降,分義所在,不得不趨效不竢駕之義,而委蛇循省,終有所不敢當者。法府之長,是何等地望職責,而乃以不稱之身,猝然濫據,以玷風采之席乎?況臣終受封彊之寄,重招不能奉法之誚,遞歸病劇,又不能如例呈府,終爲違傲之歸,至被問備之命,上裁纔下,時未照戡,則情勢之外,法亦當遞,乞命遞斥臣職。答曰,勿辭。
以大司憲吳挺昌避嫌,傳于兪夏益曰,推考蕩滌。
李聃命啓曰,吏曹郞廳來言,平安監司有闕,政事,何以爲之?取稟。傳曰,明日爲之。
吏曹啓曰,平安監司有闕,依近例令備邊司議薦,何如?傳曰,允。
上在昌慶宮。停常參·經筵。
自昧爽至辰時,有霧氣。巳時,太白見於未地。
權脩啓曰,今日乃處暑也,視事當爲取稟,而卽今蒸熱猶酷,新涼未生,依前例姑觀日候之稍涼,更稟之意,敢啓。傳曰,知道。
傳于權脩曰,全羅監司柳命天,留待引見。
有政。
吏批,行判書吳始壽病,參判閔宗道,參議睦昌明進,右承旨權脩進。
吏批啓曰,副提學當差出,而擬望之人乏少,未赴任守令竝擬,何如?傳曰,知道。
以李后沆爲永平縣監,李堂揆爲副提學,金德遠爲平安監司,金貴萬爲兵曹佐郞,仍任。
兵批,行判書金錫胄病,參判金德遠進,參議李秞病,參知權瑎式暇,左副承旨兪夏益進。
奉敎李玄錫上疏。傳曰,下該曹。
答判尹李元禎疏曰,省疏具悉。卿其勿待罪察職。
答副修撰李煦疏曰,省疏具悉。疏中縷縷之辭,其勿更煩,救護母病。
答廣州幼學李俊疏曰,省疏具悉。疏中可以議處事,當令廟堂稟處焉。
傳于權脩曰,石灰二百石,輸送于內需司所捧處事,言于該曹。
李聃命,以戶曹言啓曰,往於丙辰冬,本曹得受牧場牛五十頭,竝與安眠倉使用牛四十六頭,各分養於京畿各邑,以爲勅使時需用之地,而近年以來,勅行頻數,一番宰殺之數,輒至四十餘頭,若干孶息,不能補其費用。卽今餘存,僅至五十,而或體小或齒老,可合於宰殺者無多,不久若復有勅行,則將無以繼用,事甚憫慮。京畿·司僕所管牧場牛百餘頭,趁時移給,分養列邑,以爲勅行時需用事,令本寺定奪劃給,何如?傳曰,允。
權脩啓曰,來十一日,文臣殿講日次,取稟。傳曰,爲之。
持平睦天成啓曰,金壽恒量移還收之請,閱月爭執,而聖兪愈邈,臣不勝憫沓之至。夫壽恒所坐,何等大罪?誣逼君父,搆間兩宮,陷辱朝紳,交亂國家,當初遠配,實出於聖明深惡痛絶之意,則雖十經大霈,決不可原恕,而聖批以累經赦宥,量移與全釋有間爲敎,臣竊恐聖明未之察也。夫以累年而或移或釋者,乃微眚薄過,非壽恒之謂也,聖明何所惜於此人,而必欲減其律輕其罪,曲爲之地哉?輿情久而益激,王法斷不可撓。請還收金壽恒量移之命。答曰,勿煩。
獻納金海一啓曰,金壽恒事,代射·漏籍者,逆獄緣坐人等放釋還收事,豐陽君禮葬還收事,李夏相事云云。答曰,不允。末端事,依啓。
巳時,上御時敏堂。全羅監司柳命賢引見時,上曰,卿受一方之重任,卿須勉爲之。柳命賢拜而對曰,臣以不才,受此重寄,何敢不盡心竭力,而但値此大旱之年,以全羅一道言之,本道則移秧處稍有之,故或不至全失,而上道則移秧處僅至三之一,而特以京畿被災大甚之,故比京畿則或謂之差勝而已。朝廷若知湖西之元無稍實,而只是差勝於京畿而已,則湖民庶可以蒙惠矣。臣下去後,當親審以啓,而卽今未下去之前,則別無可達之事矣。上曰,本道無弊瘼,可言者耶?命賢曰,臣旣未及下去,今姑未知之矣,如有弊端,則下去之後,卽當啓聞矣。上曰,道內守令賢否,必須詳察,不善治者啓罷,善治者褒啓,嚴殿最明黜陟,以爲激勵勸懲之地,可也。命賢起拜曰,臣受此莫重之任,敢不以公明處之,而臣旣年少,且無才識,固不足以當此,而曾爲守令時聞之,則方伯之詳知守令賢否,最難云矣。臣以此夙夜憂懼,而第當盡力爲之。仍退伏。權脩進曰,濟州判官李怗,除授已過二十日,新迎下人輩,上來已久,而諫院位不齊,尙未署經云。諫院未肅拜人,卽爲牌招,使之署經,何如?上曰,依爲之。上仍下敎曰,殿最居下及瓜滿守令之新迎人馬,留待有弊,都目政事,今望前趁速爲之事,分付該曹,可也。上賜命賢弓矢,命賢受而退出。仍罷出。
成均館啓曰,今七月初七日,儒生上旬輪次,當爲設行,而秋享大祭相値,故限內不得爲之,今月內無故日,退行之意,敢啓。傳曰,知道。
全羅監司引見時,右承旨權脩,假注書李蓍晩,記事官安如岳·柳世鳴,入侍。
兪夏益啓曰,精抄色郞廳副司正洪有龜,旣已仕滿二十朔,依事目六品遷轉,何如?傳曰,允。
吏批,以權迪爲司䆃正,裵正徽爲直講,成後周爲平市令。
兵批,以李宇鼎·楊逸漢爲副護軍,李漢命爲副司果。
兪夏益啓曰,精抄色郞廳副司正洪有龜,旣已仕滿二十朔,依事目六品遷轉,何如?傳曰,允。疊
持平睦天成啓曰,請還收代射·漏籍者·逆獄緣坐人等放釋之命。措辭見上答曰,亟停勿煩。
下直,全羅監司柳命賢。
上在昌慶宮。停常參·經筵。
自昧爽至辰時,有霧氣。夜一更,流星出左攝提星上,入天市西垣內,狀如拳,尾長三四尺許,色赤。五更,有霧氣。
權脩,以觀象監官員,以領事提調意啓曰,別設天文兼敎授南彦豪遷轉之後,不得可合之人,久未差出矣。學生權儀,以名於地術之人,兼解天文,兼敎授差下,付軍職冠帶常仕,何如?傳曰,允。
兪夏益,以司僕寺官員,以提調意啓曰,濟州三運歲貢馬二百匹,來到本寺,禾毛色,別單開錄以入之意,敢啓。傳曰,知道。
又啓曰,濟州再運式年凶咎馬一百匹,年例凶咎馬五十匹,禾老駑駘馬十七匹,上來馬出來時,本州沙工逢授故失代徵馬一匹,合一百六十八匹內,致德興故失一匹,到本寺故失二匹,其餘一百六十五匹禾毛色,別單開錄以入之意,敢啓。傳曰,知道。
權脩,以司饔院官員,以都提調意啓曰,本院漁夫之設,專爲御供,事體旣重,爲役且苦,故漁夫之漁採往來時,如地稅·斜水等役,一切停免,蓋遵法典內司饔院漁夫蠲貢賦外雜徭之意,而渠輩之僅僅保存者,賴有此耳。近來國綱解弛,法令浸廢,漁夫等法外祲侵者,比比有之。至於江華府下人之頑悍特甚,百般侵責,無所不至,本院前後枚擧法文,論移本府,非止一再。至於上年冬,本院提調,以申明法典,漁夫等免稅之意,榻前定奪,小名成冊,轉送本府之後,今夏白蝦捉得漁父四十四名,別爲抄送,使之成冊相考,區別勿侵,而本府監色·都沙工輩,不有啓下事意,作拿橫侵之弊,反甚於前。私船人之給賂者,任意減稅,而本院漁夫,則斜水之外,每弦日加徵半斗於各船。且其所奪白蝦二十餘瓮,竊賣於私商人處,以爲自己之私利。甚至漁夫中,小不如意,則決棍驅逐,使不得接足,漁夫等公然失業,將未免闕役之患。監色所爲,誠極痛駭,若不別樣徵治,則無以懲其頑習。當該監色及都沙工,拿致京獄,令攸司依律科罪,侵奪鹽物,照數徵給,以爲漁父等保存應役之地,何如?傳曰,允。
兪夏益,以兵曹言啓曰,當日業儒魯鳴國·李廷謹等稱名人,自金虎門入來,差備門外擊錚,極爲駭愕,竝令攸司囚禁治罪,同門守門將朴武益,常時不能禁斷雜人,以致闌入,亦爲非矣,推考,何如?傳曰,允。
府啓,請金壽恒量移還收事,及長淵府使李東老罷職不敍事。措語上同答曰,不允。
獻納金海一啓曰。措語上同又啓曰,豐陽君張善瀓一等禮葬之命,請還收事。措語上同答曰,毋庸堅執。
兵曹判書金錫胄上疏。大槪,伏以臣得背瘡,除非調攝旬朔之內,斷無起身之望,大政之因臣遷延,已踰月矣。惟願聖明,遞臣之職,改授賢能,速行大政事。
權脩啓曰,吏曹郞廳來言,臺諫有闕,政事,取稟。傳曰,過國忌後爲之。
答兵曹判書金錫胄疏曰,省疏具悉卿懇。卿之疾病如此,予甚慮念。卿其安心勿辭,調理行公。傳曰,遣御醫看病。
下直,江華經歷趙渭叟,天安縣監金錫翼,獒樹察訪金德濟。
權脩啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
兪夏益,以都摠府言啓曰,今日入直軍士,中日習射,請出標信。傳曰,知道。
權脩,以禮曹言啓曰,曹所屬司譯院官員等,去丁巳年秋冬等,及今戊午年春夏等褒貶,本院提調有故,限內不得爲之,今始等第以入之意,敢啓。傳曰,知道。
以江原監司,淮陽入作奉世等三人壓死事狀啓,傳于南天澤曰,壓死人等,令本道各別恤典擧行。
上在昌慶宮。停常參·經筵。
自昧爽至辰時,有霧氣。
元敬王后忌辰齋戒。
大殿,政院·玉堂問安。答曰,知道。
藥房都提調臣許積,右承旨臣權脩啓曰,卽因醫官所傳之言,伏聞自上數日泄瀉之餘,大便頻數,便後有赤白點滴之症,明是將成痢疾之候云,臣等不勝驚慮之至。與諸御醫商議,則皆以爲,倉廩散,加白芍藥·黃芩·香薷各一戔,先進二貼,宜當云。此藥卽爲劑入,何如?答曰,依啓。
兪夏益啓曰,禁軍別將李仁夏今初十日入番,落點啓下矣。卽者仁夏,呈狀本曹曰,重得臀腫,今方苦痛,添患癨亂,方在不省人事之中,以此病勢,無路入番云。元單中改付標以入之意,敢啓。傳曰,知道。
又以備邊司言啓曰,本司堂上,數非不多,而各牽公私,故每於坐起之時,進參者甚少,事甚苟艱,而有司堂上出外,未出代者二人。判尹李元禎,推減旣勘,疏批又下之後,猶不出謝,事體未安,李元禎,卽爲牌招察任,行副護軍尹深,亦爲本司提調差下,使之仍察有司之任,何如?傳曰,允。
李聃命,以兵曹言啓曰,今月初十日,賓廳武臣武經七書講書望日次,而國忌相値,不得爲之之意,敢啓。傳曰,知道。
行大司憲吳始復啓曰,臣曾罹變厄,幸免罪戾,而名登章奏,頰舌猶騰,臣常縮恧,循省不暇,不意聖明,曲加拂拭,纔遞銓席,又叨諫長,踵頂皆恩,糜粉何酬?災生過福,賤病深重,呈單見却,召牌遽降,不得不扶曳出謝,因與同僚開坐署經,而症勢轉谻,精神昏眩,急於還家調治,前啓文字,未及停當,遽爾退出矣。今聞物議,以爲前啓不爲聯名,峻加非斥,凡臺官相會之後,若無卽事引嫌之端,則前啓聯名,自是例也,而臣矇然不察,致令同僚獨啓,虧損臺體,莫此爲甚。物議之來,臣實自取,何敢一刻仍冒,請命遞斥臣職。答曰,勿辭。
李聃命啓曰,行大司憲吳始復,再啓煩瀆,退待物論矣。傳曰,知道。
上在昌慶宮。停常參·經筵。
自昧爽至辰時,有霧氣。
夜四更,流星出璧星下,入天苑星中,狀如鉢,尾長三四尺許,色白。
元敬王后忌辰。
大王大妃殿·王大妃殿·中殿,藥房問安。答曰,知道。
大殿,政院·玉堂問安。答曰,知道。
藥房都提調臣許積,右承旨權脩啓曰,伏未審夜來,聖體調攝,若何?獨連湯·立效丸進御之後,痢候得有減歇之效乎?獨連湯一貼,今又劑入,而令諸醫入診,詳知卽今症候後,更議當進之藥宜當,臣等終宵憂慮,敢來問安。答曰,症候已言于醫官矣。
藥房再啓曰,卽伏聞入診醫官所傳之言,獨連湯·立效丸進御之後,痢疾別無減歇之勢云,臣等益切憂慮之地。與諸醫商議,則皆以爲,朝者劑入獨連湯,不可不趁卽進御,而寧胃散,加檳榔五分,連進二貼,宜當云。此藥卽爲劑入之意,敢啓。答曰,依啓。
權脩啓曰,明日仁政殿專經文臣殿講時,命官,何大臣進去乎?敢稟。傳曰,左相進去。
正言嚴緝啓曰,庸陋如臣,復叨言責,循省漸恧,固難承當,而暑熱所傷,疾病交攻,纔經暴痢,繼患毒瘧,稽謝恩命,已過累日,尋單請急,輒阻喉司,兢惶罔措,枕席靡安,遽承嚴召,忍死趨詣,隨後僚席,僅完署經,而强疾勞動,痛勢轉劇,頭疼目眩而若將昏塞,氣憊神綏而幾至顚仆,急於救死,旋又呈告,而本院前啓,未得聯名矣。晩聞物議,以旣行相會之禮,開坐臺廳,而不參啓辭,謂之虧損臺體,而大加非斥云。病裏昏憒,致有做錯,則譏議之來,臣實自取,自劾之擧,一刻爲急,而昨在方痛之中,不能起動,待朝少差,今始來避,臣之所失,至此尤大。請命遞斥臣職。答曰,勿辭。
掌令孫萬雄啓曰,竝引避而退,開坐之後,不參論啓,揆以臺體,未免失當,獨啓之事,雖未爲失,嫌難處置,其勢亦然。請行大司諫吳始復,正言嚴緝竝遞差,獻納金海一出仕。答曰,啓。
獻納金海一啓曰,臣於頃日,以城上所詣臺,適有未肅同僚牌招之擧,故臣姑待其出肅,仍與相會,開坐署經後,言及前啓停當之意,則同僚皆以爲,身病方劇,卽呈單出去,旣不可挽止,又不可闕啓,臣不得已獨爲連啓矣。伏見同僚避辭,有致令同僚獨啓,虧損體貌之語,臣以伊日獨啓之人,有難晏然處置。請命遞斥臣職。答曰,勿辭。
趙師錫啓曰,正言嚴緝,再啓煩瀆,退待物論矣。答曰,知道。
又啓曰,獻納金海一,再啓煩瀆,退待物論矣。答曰,知道。
大殿,藥房夕問安。仍口傳啓曰,提調·副提調,俱有故,小臣,率醫官直宿,何如?敢稟。答曰,知道。勿爲直宿。
大殿,政院·玉堂夕問安。答曰,知道。
大殿,二品以上·六曹單子問安。答曰,知道。
上在昌慶宮。停常參·經筵。
自昧爽至辰時,有霧氣。巳時午時,日暈。
四更三點,藥房都提調許積,留門入來。
四更四點,大殿,藥房問安。仍口傳啓曰,昌城君佖·行副司直鄭維岳,旣已招來,衿川縣監崔聖任,因事上來,故竝爲分付之意,敢啓。答曰,知道。
藥房都提調臣許積,副提調臣鄭錀啓曰,痢候極其頻數,昨日至於四十度,去夜亦至二十一度,而夜間腹痛苦谻,後重太甚云,臣等驚遑憂煎,罔知所措。寧胃湯進御之後,曉來症候加減,何如?惡心嘔吐之症,亦無加減乎?臣等與昌城君佖,行副司直鄭維岳及諸醫,趁早入診,詳察症情後,議定當進之藥宜當,敢來問安,竝此仰稟。答曰,知道。入診事,依啓。
藥房再啓曰,臣等與諸醫入診後,反覆相議,則皆以爲,黃芩芍藥湯,加厚朴七分,木香·檳榔各五分,連進二貼,且以薑茶湯,代茶進御,宜當云。此藥卽爲劑入之意,敢啓。答曰,依啓。
藥房,以承傳色口傳啓曰,臣等昨者,以直宿之意,稟啓,未蒙允許,以致夜間蒼黃入來,實所未安。且臣雖未達藥理,而議藥之際,必相議於臣,臣之退處,尤極不當。自今日不可不直宿之意,敢啓。答曰,依啓。
大殿,政院·玉堂問安。答曰,知道。
大殿,二品以上單子問安。答曰,知道。
兪夏益,以都摠府言啓曰,今日入直軍士,當爲中日習射,而殿講相値,不得爲之意,敢啓。傳曰,知道。
兪夏益,以備邊司郞廳,以領議政意啓曰,昨日進御藥所用黃土水,藥房入直官員李命常,與藥色書員,互相推諉,趁不備待,事甚怠忽,故藥色書員二人,則自備邊司決笞,入直官員,則其次知二名,使之囚禁矣。日暮之後,始聞內醫院書員輩,圖囑於典獄署,次知則放送,而受出空囚徒之狀,卽使臣所帶下人,往典獄署,摘奸命常次知在囚與否,則典獄署,以本署守直軍士,詐稱其次知而代點,及其窮詰之後,不得不首實,事之可駭,莫甚於此。圖囑之內醫院書員李德建·李俊哲等二人,及典獄署當該書吏·鎖匠等,令刑曹囚禁嚴刑,以懲其罪,典獄署官員,若與之同情,則其罪重於下人,而設令見欺於下人,亦難免尸居不職之責,當該官員,相先汰去,何如?傳曰,允。
又以兵曹言啓曰,今七月初十日,出身許燧奴得見等稱名人,自丹鳳門入來,差備門外擊錚,極爲駭惡,竝今攸司囚禁治罪,同門守門將趙重廉,常時不能禁斷雜人,以致闌入,亦爲非矣,推考,何如?傳曰,允。
掌令孫萬雄啓曰,金壽恒量移還收之請,閱月爭執,聖兪愈邈,臣不勝悶鬱之至。夫壽恒所坐,何等大罪?誣逼君父,搆間兩宮,陷辱朝紳,交亂國家,當初遠配,實出於聖明,深惡痛絶之意,則雖十經大霈,決不可原恕,而聖批以累經赦宥,量移與全釋有間爲敎,臣切恐聖明未之察也。夫以累年而或移或釋者,乃微眚薄過,非如壽恒之謂也,聖明何所惜於此人,而必欲減其律輕其罪,曲爲之地哉?輿情久而益激,王法斷不可撓。請還收金壽恒量移之命。遇災審理,固是文具,而亦必有可恕之情,然後方可寬宥。今此代射·漏籍及逆獄緣坐人等放釋之命,旣出於意慮之外,還收之請,尙靳一兪,臣於此,不勝駭惑焉。夫國試至嚴,而代射弄巧,籍法方申,而隱漏謀免,則奸民蔑法,莫此爲甚,究其情迹,實無容貸之理。至於係干逆獄之人,曾不擧論於大霈時者,而不問所坐之輕重,遽爾全釋,則聽聞所及,孰不寒心?噫輕,宥重辟,冀回天怒者,推以感應,斷無是理,臣恐此擧,適足以壞法長奸,而終至於國不爲國。請還收代射·漏籍者·逆獄緣坐人等放釋之命。長淵府使李東老,爲人麤悖,亦甚愚濫,而到任以來,無一善狀,沈惑邑婢,所言皆從,貽害於政令,取笑於隣邑,而曾於春間,分以南草小許於境內,勒捧田米一斗於每戶,至於分糶之日,不待戶首之畢集,點考抄闕,卽徵狀紙,而使其衙奴,給紙發賣,故一束之價,多至三斗之米。且稱以大同補用,逢差·面任等處,徵價許遞,種種虐民肥己之事,不一而足,闔境嗷嗷,民不堪命。當此災荒孔慘之時,決不可使之一日在官,以重民害。請長淵府使李東老罷職不敍。答曰,不允。
獻納金海一啓曰,金壽恒量移之命,忽下於金吾議讞之外,臣竊未曉聖意之所在也。壽恒,當聖上嗣服之初,不思古人追報之義,徒懷怨懟之心,欲售疑亂之計,誣聖躬以不韙之名,陷廷臣於罔測之地,造意陰巧,遣辭之深刻,自有君臣以來,未之前聞,迹其負犯,投畀猶輕,當時聖敎,可謂痛迫之,不意今者,乃命移配近地,未知壽恒,有何一毫可恕之情,而殿下之曲加恩貸,至於此哉?輿情共憤,王法難撓。請還收金壽恒量移之命。審理冤獄,固是弭災之道,而輕釋有罪,實乖王者之法,天心之警告人君,本不以罪其有罪,則人君之敬答天譴,亦豈在是哉?頃因旱災孔慘,代射·漏籍及逆獄緣坐之人,亦蒙肆赦之典,此雖出於聖明,悶雨焦煎,靡不用極之意,臣以爲不然也。夫代射而用奸,漏籍而蔑法,罪旣自服,情無可恕,從法不撓,尙難懲後,惟輕之典,何可容議,況且干係逆獄之類,邦憲之所不貸,累經大霈,曾不擧論,到今全釋,實出意外,聽聞所及,孰不驚惑?噫,不論有罪無罪,惟以曠蕩爲務,以爲遇災消弭之策,寧有是理?臣竊恐今日之擧,不足以回天怒,而適足以重天譴也。一歲再赦,善人喑啞,況一月而三赦乎?率是以往,人不畏法,罪無所懲,將至於國不爲國。請還收代射·漏籍者·逆獄緣坐人等放釋之命。頃日有豐陽君張善瀓一等禮葬之敎,此雖出於聖上親親之厚意,而揆以國法,有不然者。凡一等禮葬,自有定規,不可以一時私恩,有所濫施,雖在平常無事之時,固難越法而直行,況此民事孔慘,朝野遑遑之日,何可以法外事,而重貽民弊乎?請還收豐陽君張善瀓一等禮葬之命。答曰,亟停勿煩。
大殿,政院·玉堂夕問安。答曰,知道。
大殿,藥房夕問安。答曰,知道。仍傳曰,提調與昌城君佖及鄭維岳,卽爲入診。
藥房,以口傳啓曰,時御所,與藥房稍遠,持藥物往來之際,則遲滯可慮。藥房都提調以下及諸醫官,持藥物待令於侍講院·翊衛司等處,何如?答曰,允。
鄭錀啓曰,上番翰林及注書,亦當直宿,而處所無之。別軍職廳,今姑移送於精抄將官入直之所,翰·注使之直宿於別軍職廳,何如?傳曰,允。
卯時,上御樂善堂診脈。都提調領議政許積,副提調行都承旨鄭錀,記事官朴慶後·安汝岳·柳世鳴·昌城君佖,行副司直鄭維岳,醫官李東馨·崔聖任·權愉·鄭維覺·李弘章入侍。領議政許積進曰,夜間度數,已因入侍醫官所傳之言,詳細聞知,而不審寢睡,何如?上曰,寢睡亦未安穩矣。積曰,諸醫以爲,神色不敗,瞻望天顔,今果然矣,誠爲多幸。使諸醫進診,何如?上曰,惟。昌城君佖,進診,退而言曰,脈度不爲洪闊,極爲和緩,多幸矣。在外亦與諸醫商議,則或者以爲,痢候宜速防塞,而徑先防塞,必有後患,臣意則以爲不可矣。積曰,臣則初九日,始得聞知矣。初七八日間,亦有此病之漸否乎?上曰,初八日晩後,蓋有其漸矣。仍下敎曰,方有泄候,卿等暫出。諸臣卽爲趨退,小頃復命入侍。副司直鄭維岳進診脈度,退曰,旣診脈度,又看便色,蓋出於滯氣也。胃有滯症,則必成痢候,故胃脈甚弱矣。上又命諸臣暫出,少頃復入。維岳曰,或言以水煮木香膏,爲從速防塞之地,而臣意則以爲,此是熱痢,必使之利行,而盡祛滯氣,然後方可向差也。積曰,症候如此,公事緊急者,勿爲出入,而落點之際,酬酢甚勞,政事亦退之,何如?上曰,依爲之。積曰,今日專經文臣殿講,亦勿爲之,何如?上曰,依爲之。遂退出。
申時,上御儲承殿,診脈。藥房都提調領議政許積,副提調行都承旨鄭錀,記事官朴慶後·記事官安汝岳·柳世鳴,昌城君佖,行副司直鄭維岳,醫官金萬直·崔聖任·權愉·李弘章入侍。副司直鄭維岳曰,瞻望玉色,頗有熱候矣。上曰,比之午前,熱候頗盛,而度數亦甚頻數,今已至三十度矣。維岳曰,其無思食之念乎?上曰,頓無思食之念,小喫白粥,還卽吐之矣。領議政許積曰,李東馨則有病不得入診矣。仍顧謂昌城君佖曰,以次入診,可也。佖,進診,退而言曰,脈度視朝,雖無異同,而熱候頗盛,舌苔,朝則無而今且盛矣。維岳,又進診,退曰,玉體雖熱,舌苔雖有,而亦不至大段矣。視之朝間症候,別無異同者,然左邊肝腎脈,甚爲浮數,且有熱候,此病患旣差之後,似有瘧疾更發之慮,極可悶也。佖曰,維岳之言,誠是矣,但米飮頻數進御,以爲盡泄滯氣之地,爲當矣。維岳曰,脾胃脈弱,而肝腎脈盛,雖曰,本來如此,而甚可慮也。在閭閻見之,則薏苡微炒,作粥而進御,則勝於米飮矣。積曰,今此未寧之候,專由於飮食不節,致有滯氣,而有此痢患云,飮食之節,固不可不愼,而亦不可一向厭進也,從小頻進爲當矣。上曰,痢候,從速防塞,可也。佖·維岳竝曰,以醫書見之,大抵痢候,過七八日後,乃此防塞,而今此上候,專由於熱候,今若急塞之,則必有大患,決不可爲之也。上曰,元氣漸敗,故欲塞之耳。遂罷出。
上在昌慶宮。停常參·經筵。
夜二更,月暈。三更,白雲二道如氣,竝起自于坤方,直指天中,長各十餘丈,廣各尺餘,良久乃滅
永川郡守李思永,下直。
藥房都提調臣許積,副提調臣鄭錀啓曰,卽伏聞入診醫官所傳之言,痢候度數,比去夜雖似小減,而諸症別無顯然差歇之勢,憂慮之心,不敢少弛。臣等與昌城君佖,行副司直鄭維岳及諸御醫等,趁早入診,詳知卽今症候後,議定當進之藥,何如?答曰,依啓。
答兵曹判書金錫胄疏曰,省疏具悉卿懇。卿之疾病,予已知之,未參起居之班,有何所嫌?卿其安心勿辭,從容調理。
大殿,政院·玉堂問安。答曰,知道。
藥房再啓曰,臣等入診退出之後,與諸醫商議,則皆以爲,前進黃芩芍藥湯加入中,去厚朴,代以桂心三分,連進二帖宜當云,此藥卽爲劑入之意,敢啓。答曰,依啓。
藥房三啓曰,臣等入診退出之後,與昌城君佖,行副司直鄭維岳及諸御醫,反覆商議,則皆以爲,頭疼·肌熱等症,今已日晩而不復發作,裏急·後重之症,自昨頓歇,登溷之時,別無努責之事,而赤白相雜之便,自然流出,脈度亦且微細,此乃穢滯之氣,幾盡消和,脾胃虛弱,不能收拾之致,補住之劑,不可不用,水煮木香膏,則依榻前定奪,已爲煮入,而蔘歸芍藥湯,加木香麪裏煨五分,先進二帖宜當云,此藥卽爲劑入之意,敢啓。答曰,依啓。
藥房,以承傳色口傳啓曰,痢疾度數之頻數,已至累日,胃氣虛敗,專廢水刺,脈度微細,赤白便之虛滑,皆由於不能收斂之致,故欲爲澁住斷下之計,玆已煮入水煮木香膏·蔘歸芍藥湯,亦爲劑入,而一邊通議於提調金錫胄矣,急走醫官,送言于臣等曰,聖候之彌留,雖甚悶慮,槪論其症勢,則似有減歇之漸,此時調治,尤宜十分愼重,澁補之劑,實涉太早云。仍與昌城君佖,行副司直鄭維岳及諸御醫,更爲商議,則今日始進水刺小許,至於三次,可見胃氣之回醒,此後則雖輕輕接補,自當漸就差境,水煮木香膏及蔘歸芍藥湯,竝姑停止,更觀症情之如何,宜當云矣,敢啓。答曰,知道。明日入診後,更觀症情,相議爲之,可也。
掌令孫萬雄,持平睦天成啓曰,金壽恒量移還收之請,閱月爭執,而聖兪愈邈,臣等不勝悶沓之至。夫壽恒所坐,何等大罪?誣逼君父,搆間兩宮,陷辱朝紳,交亂國家,當初遠配,實出於聖明,深惡痛絶之意,則雖十經大霈,決不可原恕,而聖批以累經赦宥,量移與全釋有間爲敎,臣等竊恐,聖明未之察也。夫以累年而或移或釋者,乃微眚薄過,非如壽恒之謂也,聖明何所惜於此人,而必欲減其律輕其罪,曲爲之地哉?輿情久而益激,王法斷不可撓,請還收金壽恒量移之命。遇災審理,固是文具,而亦必有可恕之情,然後方可寬宥。今此代射·漏籍及逆獄緣坐人等放釋之命,旣出於意慮之外,還收之請,尙靳一兪,臣等於此,不勝駭惑焉。夫國試至嚴,而代射弄巧,籍法方申,而隱漏謀免,則奸民蔑法,莫此爲甚,究其情迹,實無容貸之理,至於係干逆獄之人,曾不擧論於大霈之時者,而不問所坐之輕重,遽爾全釋,則聽聞所及,孰不寒心?噫,輕宥重辟,冀回天怒者,推以感應,斷無是理。臣等恐此擧,適足以壞法長奸,終至於國不爲國。請還收代射·漏籍者·逆獄緣坐人等放釋之命。長淵府使李東老,爲人麤悖,亦甚愚濫,而到任以來,無一善狀,沈惑邑婢,所言皆從,貽害於政令,取笑於隣邑,而曾於春間,分以南草小許於境內,勒徵田米一斗於每戶,分糶之日,不待戶首之畢集,點考抄闕,卽徵壯紙,而使其衙奴,給紙發賣,故一束之價,多至三斗之米。且稱以大同補用,逢差·面任等處,徵價許遞,種種虐民肥己之事,不一而足,闔境嗷嗷,民不堪命。當此災荒孔慘之時,決不可使之一日在官,以重民害。請長淵府使李東老罷職不敍。答曰,不允。末端事,風聞未必盡信,更加詳察處之。
獻納金海一啓曰,金壽恒量移之命,忽下於金吾議讞之外,臣竊未曉聖意之所在也。壽恒,當聖上嗣服之初,不思古人追報之義,徒懷怨懟之心,欲售疑亂之計,誣聖躬以不韙之名,陷廷臣罔測之地,造意之陰巧,遣辭之深刻,自有君臣以來,未之前聞。迹其負犯,投畀猶輕,當時聖敎,可謂痛迫,而不意今者,乃命移配近地,未知壽恒,有何一毫可恕之情,而殿下之曲加恩貸,至於此哉?輿情共憤,王法難撓,請還收金壽恒量移之命。審理冤獄,固是弭災之道,而輕釋有罪,實乖王者之法。天心之警告人君,本不以罪其有罪,則人君之敬答天譴,亦豈在是哉?頃因旱災孔慘,代射·漏籍及逆獄緣坐之人,亦蒙肆赦之典,此雖出於聖明,悶雨焦煎,靡不用極之意,臣以爲不然也。夫代射而用奸,漏籍而蔑法,罪旣自服,情無可恕,從法不撓,尙難懲後,惟輕之典,何可容議?況且干係逆獄之類,邦憲之所不貸,累經大霈,曾不擧論,到今全釋,實出意外,聽聞所及,孰不驚惑?噫,不論有罪無罪,惟以曠蕩爲務,以爲遇災消弭之策,寧有是理?臣竊恐今日之擧,不足以回天怒,而適足以重天譴也。一歲再赦,善人喑啞,況一月而三赦乎?率是以往,人不畏法,罪無可懲,將至於國不爲國。請還收代射·漏籍者·逆獄緣坐人等放釋之命。頃日,有豐陽君張善瀓一等禮葬之敎,此雖出於聖上親親之厚意,而揆以國法,有不然者。凡一等禮葬,自有定規,不可以一時私恩,有所濫施,雖在平常無事之時,固難越法而直行,況此民事孔慘,朝野遑遑之日,何可以法外之事,而重貽民弊乎?請還收豐陽君張善瀓一等禮葬之命。答曰,毋庸瀆擾。
大殿,政院·玉堂夕問安。答曰,知道。
藥房夕問安。答曰,知道。
上在昌慶宮。停常參·經筵。
日出時,蒼黑氣一道,黃氣一道,竝起自于東直指天中,長各十餘丈,廣皆尺許,漸進艮方,良久乃滅。
藥房都提調臣許積,副提調臣鄭鑰啓曰,臣等入診之時,詳察症候,則脈度比昨益虛,元氣大憊,不能收拾,大便度數,有加於前夜,而別無腹痛·裏急·後重·肌熱等症,澁住之劑,不可不趁卽用之,故水煮木香膏,已爲煮入進御,而退與諸醫商議,則昌城君佖以下,皆以爲,木香膏,乃是斷下之捷法,宜觀勢加用,而調胃益元之劑,亦當兼進,異功散,加白芍藥酒炒·山藥微炒各一戔,砂仁炒硏五分,木香·麪裹煨三分,先進二貼宜當云。以此通問於提調金錫胄,則亦以爲,昨日之請勿用澁補之劑者,其在愼重之道,不能無太早之慮,姑欲觀一夜矣。以卽今症候言之,則木香膏之用,正當其時,補劑亦宜兼進云,故異功散二貼,劑入之意,敢啓。答曰,依啓。
大殿,政院·玉堂問安。答曰,知道。
大殿,二品以上單子問安。答曰,知道。
李聃命,以兵曹言啓曰,當日官奴厚信稱名人,自丹鳳門入來,差備門外擊錚,極爲駭愕,令攸司囚禁治罪,同門守將安靖,常時不能禁斷雜人,以致闌入,亦爲非矣,推考,何如?傳曰,允。
藥房口傳啓曰,昌城君佖,行副司直鄭維岳,以不爲直宿之故,趁早入診之際,或不無遲滯之弊,且如有夜間議藥之事,則闕門已閉之後,尤有所不便,自今日別省記,直宿於內司僕之意,敢啓。傳曰,知道。
大殿,政院·玉堂夕問安。答曰,知道。
藥房夕問安。答曰,知道。
上在昌慶宮。停常參·經筵。
大殿,政院·玉堂問安。答曰,知道。
大殿,二品以上單子問安。答曰,知道。
兪夏益,以都摠府言啓曰,今日入直軍士,當爲中日習射,而上候未寧,平復間姑停之意,敢啓。傳曰,知道。
咸鏡監司,松魚·食醢等,色惡有臭事,狀啓。傳曰,勿待罪事,回諭。
大殿,政院·玉堂夕問安。答曰,知道。
藥房夕問安。答曰,知道。
藥房都提調臣許積,副提調臣鄭錀啓曰,今早臣等入診之時,熱候減却,痢便度數,亦爲稀少,而胃氣尙甚虛弱,臣等固已爲慮矣。卽伏聞醫官所傳之言,自昨有惡心之症,至今日有加,凡於飮啖之際,嘔氣輒發,以致水刺,先昨尤減云,臣等不任憂慮之至。與昌城君佖以下諸醫商議,則異功散,纔已進御,湯劑不必疊用於一日之內,當姑待明日入診後議定,而先以定中湯一貼,代茶進御,以爲趁卽定嘔之地,宜當云。此藥劑入之意,敢啓。答曰,依啓。
上在昌慶宮。停常參·經筵。
申時酉時,日暈。
藥房朝問安。答曰,知道。
又以承傳色口傳啓曰,夜間症候,雖因入侍醫官所傳之言,固已聞知之,而惡心症候之輕重,必須詳知,然後可以議藥,趁早入診之意,敢此仰稟。答曰,依啓。
大殿,政院·玉堂問安。答曰,知道。
藥房都提調臣許積,副提調臣鄭錀啓曰,臣等入診之時,詳察症候,則痢便度數漸減,神氣亦似小醒,誠爲喜幸,而脾胃之弱猶前,惡心之症未除,退與昌城君佖,行副司直鄭維岳及諸醫商議,則皆以爲,前進異功散加入中,去山藥·木香,更加半夏一戔,黃連·吳茱萸煎·水炒五分,先進三貼,宜當云。此藥卽爲劑入之意,敢啓。答曰,依啓。
趙師錫,以義禁府言啓曰,以黃海道推考敬差官啓本,刑曹粘目,殺夫罪人分禮,移本府處置事,允下矣。依例府都事,發遣拿來,何如?傳曰,允。
大殿,政院·玉堂夕問安。答曰,知道。
藥房夕問安。答曰,知道。
大殿,二品以上單子問安。答曰,知道。勿爲問安。
上在昌慶宮。停常參·經筵。
午時未時,日暈。夜一更,月有兩珥。
藥房朝問安。答曰,知道。
藥房,以承傳色口傳啓曰,昨日午後,度數頻數,臣等極以爲悶矣。伏聞夜間,度數稀少,寢睡亦安穩,誠爲喜幸。然今日不可不入診,詳知症候,隨時下敎,以爲診察之意,敢此仰達。答曰,入診。當隨時下敎焉。
大殿,政院·玉堂問安。答曰,知道。
大殿,二品以上單子問安。答曰,知道。勿爲問安。
吏曹口傳政事,以尹深爲兵曹參判。
以承傳色,下敎于都提調許積曰,聞卿以暑感,症情非細云。累日奔走之餘,豈無所傷?予病則今已小差,卿若因在闕內,則調治之際,必有所不便,卿其出外善攝,可也。藥房都提調許積啓曰,靜攝之中,如是軫念於賤臣之病,臣不勝感激惶悚之至。第臣出在私室,則相拒稍遠,不得頻聞上候之如何?病裏憂鬱,尤爲難堪,仍在直所而調治,則自可差愈矣。
又以承傳色下敎曰,卿病如此,而仍在直所,則不但不便於卿之調治,適足以添予一病,更勿爲辭,卽爲出外調治,可也。
都提調許積啓曰,軫念不已,下敎至再,卽當出往矣。
傳敎于藥房曰,都提調處,遣御醫看病,症勢一一書啓。
大殿,政院·玉堂夕問安。答曰,知道。
上在昌慶宮。停常參·經筵。
大殿,政院·玉堂問安。答曰,知道。
藥房,以承傳色口傳啓曰,卽伏因醫官所傳之言,聞夜間寢睡安穩,而終宵無登溷之事云,誠極喜幸,而亦不可不入診,以知脈度之如何,隨時下敎,使之入診,何如?答曰,依啓。
傳于藥房曰,提調勿爲入診,只醫官入診。
藥房微稟曰,只令醫官入侍,不但下情憂沓,其在事體,亦甚未安,臣與昌城君佖,行副司直鄭維岳,入侍之意,敢稟。答曰,然則隨時入診。
藥房副提調臣鄭錀啓曰,臣入診退出之後,與昌城君佖,行副司直鄭維岳及諸御醫等商議,則皆以爲,痢症幾盡差歇,而所未復者,胃氣而已,前進異功散加入中,去黃蓮,仍爲多用宜當云,而前劑入三貼,當盡於今日,此藥三貼,加劑以入之意,敢啓。答曰,依啓。
大殿,政院·玉堂·藥房夕問安。答曰,知道。
巳時,上御儲承殿入診。藥房副提調鄭錀,昌城君佖,行副司直鄭維岳,假注書李蓍晩,記事官安汝岳·柳世鳴,醫官李東馨·金萬直·崔聖任·權瑜·李弘章入侍。鄭維岳進曰,嘔氣及惡心之候,今則盡減乎?上曰,惡心之候,常時則無之,惟食飮進御時,時或有之,而亦不至大段矣。鄭錀曰,玉色尤瘦於前矣。鄭維岳曰,熱候盡退,則尤爲消瘦,其勢然矣。昌城君佖·維岳及諸醫官,以次進診後,佖曰,脈度玄微之理,則臣固不能知,而至於調不調,則臣或知之,今則自上脾胃脈,猶有帶數之候,而此則凡病向差之時,例皆如此,此亦好矣。維岳曰,今則諸症皆差,無他何慮之事,而異功散,全爲調治脾胃,去黃蓮,連進宜當矣。諸醫等曰,胃脈虛弱之候,亦愈於昨矣。維岳曰,此後則惟在愼攝,連進飮食而已,他藥則不可連進,惟異功散則雖苦口,不可不連進矣。上曰,唯。維岳曰,久坐則得無勞乎?上曰,久坐則似爲困勞,故時或臥之矣。錀曰,都提調以病,旣已出去,臣獨在藥房,凡事無可相議者,昌城君佖及維岳,使之移直於藥房,何如?上曰,今則予病向差,不必然也。昌城君等,仍在前直所,可也。佖曰,臣請畢未盡之懷。今則上候幾盡平復,只在愼攝而已,閭閻之人,調病之時,飮食之際,以多爲務,反致添傷,甚非調病之道也,自上進御飮食時,亦不務多,小小連進,宜矣。上曰,今則領相之病,何如云耶?維岳曰,昨日領相出去時,臣亦診脈,則所患非輕矣。錀曰,領相,本來稟賦異凡,今則所患雖如此,若或有一分之減,則必爲耐病,入來問安,而去夜則頭痛頗重云矣。仍罷出。
上在昌慶宮。停常參·經筵。
今七月十八日夜一更,黃白雲一道如氣,起自巽方,直指艮方,長竟天,廣尺許,良久乃滅。五更,火星入東井星,金星,犯鬼星西南星。
藥房問安。答曰,知道。副提調鄭錀,又以承傳色口傳啓曰,伏聞夜間寢睡,極其安穩,小便亦爲通利,誠爲喜幸,而不可不入診脈度,以知症候之如何?與昌城君佖及行副司直鄭維岳諸醫,隨意入診之意,敢此仰達。答曰,只令醫官入診。
大殿,政院·玉堂問安。答曰,知道。勿爲問安。
藥房夕問安。答曰,知道。昌城君佖,行副司直鄭維岳,勿爲待令。
右承旨權脩啓曰,祿都目政事,來二十日爲之之意,敢啓。答曰,知道。
同副承旨李聃命啓曰,注書朴慶後,病重出去,以廳注書,藥房入直,以事變注書,本院直宿之意,敢啓。傳曰,知道。
又啓曰,許判府事箚批,遣史官傳諭事,命下,而史官無推移之員,以豫備兼春秋,傳諭之意,敢啓。傳曰,知道。
傳于右承旨權脩曰,今見領議政許積處看病醫官書啓,則領議政,今明入來云,予之所患,幾盡差愈,昌城君佖等,亦將出送矣。風日如此,若或强疾入來,則慮必有添傷之患,史官速爲馳進,諭以勿爲入來之意。
假注書閔昌道書啓,臣承命往于領議政許積處,諭以勿令入來之意,則以爲,當此玉候未及平復之日,身帶保護之任者,退臥私室,旣有所不敢,而狗馬賤疾,亦似有一分差減之勢,故將欲進詣闕下,隨參常藥之班矣。玆者意外,伏蒙聖慈,曲加軫念,至遣近侍,諭令勿來,惶感之極,不知所喩。謹當依聖敎,姑待一兩日云矣,敢啓。傳曰,知道。
同副承旨李聃命,以備邊司言啓曰,續接忠淸監司慶㝡,慶尙監司李端錫狀啓,則皆是請停水陸操及兵使營將巡歷事也。兩道各邑,今年被災,雖有輕重之不同者,槪以論之,則俱不免爲凶歉之歸,而陸操及巡歷等事,例在冬間,朝家自當觀勢處置,而道臣,輕先一倂請停,殊失事體,而至於水操,則期限已迫,合有爲先變通之道。今秋及明春水操,竝令停止,畿甸及海西失稔,甚於兩南,水操一體停止事,亦爲知委施行,何如?傳曰,允。
行判中樞府事許穆箚曰,伏以不意上體違豫,大小遑遑,臣鄕居稍遠,最後始聞,不勝驚惶,舁疾就道,出行累日,氣力不堪,委頓不起,暑暍且重,勢難前進,惶恐隕越,不知所爲。乞治臣罪,以正分義。死罪死罪,取進止。答曰,省箚具悉卿懇。一自去國以來,戀戀思想之心,未弛于中矣,今觀箚辭,卿聞予疾病,來到不遠之地,病裏喜幸,曷已其極?第念老炎作行之餘,且患暑暍,予深慮念,卿其須體至意,調理上來,以敍鬱陶之懷。仍傳曰,遣史官傳諭。
傳曰,許判府事上來時,令本道給馬事,分付。
上在昌慶宮。停常參·經筵。
大殿,政院·玉堂問安。答曰,知道。
藥房朝問安。答曰,知道。
又以承傳色口傳啓曰,昨日只令醫官入診,故臣未得入侍瞻望玉色,不勝憂鬱之至。今日臣與醫官等,隨時入診之意,敢稟。傳曰,依啓。
同副承旨李聃命啓曰,以許判府事處史官傳諭事,書啓,承旨馳往傳諭事,命下矣,今已夜深,明日待開門,傳諭之意,敢啓。傳曰,知道。
兪夏益,以兵曹言啓曰,今月二十日,武臣賓廳講書日次,而政事相値,不得爲之之意,敢啓。傳曰,知道。
記事官曺廷善書啓。臣承命往諭于行判中樞府事許穆,則以爲,天佑聖躬,上候漸至痊安之境,宗社臣民之慶至矣,臣無任懽忻慶抃之至。臣衰死之年,氣息危乏,不得進參起居之班,以遂犬馬之忱,自此至都門百里,去鄕里五十里,欲留則貽弊州郡,欲進則脚力如此,不得已取近寸寸,舁歸鄕里,以待死生恩澤之中,臣無任死罪死罪云矣,敢啓。傳曰,昨者觀卿登途之箚,心深欣幸,上來面對之期,屈指企待,不啻若大旱之望雲霓也,不料今者。卿遽有還向田里之心,病裏缺然,思想之懷,益切于中,罔知攸爲。卿其須體至意,亟回遐心,幡然上來,以副如渴之望事,承旨馳往傳諭。
辰時,上御儲承殿入診。副提調鄭錀,假注書李蓍晩,記事官安汝岳·柳世鳴,醫官李東馨·金萬直·崔聖任·權愉·李弘章入侍。鄭錀,顧謂諸醫曰,進診,何如?上曰,診之。東馨以下,以次進診後,東馨曰,脈度甚和,左右平均,而但脾胃脈,似猶不足矣。萬直曰,果如東馨言矣。東馨曰,上候已盡差愈,而診脈之時,每以不足處進達,故雖以脾胃脈不足爲言,而此非大段可慮之候,只在進御食飮,漸就平復而已矣。錀曰,昨日則只聞醫官所傳之言,不得瞻望玉色,其在下情,憂鬱甚矣,今得入侍瞻望,則神色漸勝,不勝喜幸,而但古人云,病加於小愈,此時調攝,尤宜愼之,凡於食飮進御,衣服脫着之際,十分愼之宜矣。上曰,唯。錀曰,今則上候幾盡平復,閑浸公事,則雖不可煩啓,以妨靜攝之道,而至如邊情等緊急公事,則張張入啓,似好矣。上曰,依爲之。遂罷出。
藥房夕問安。答曰,知道。
上在昌慶宮。停常參·經筵。
卯時辰時,日有重暈,內暈兩珥,外暈上有冠,暈下有履,色皆內赤外靑。午時,日有交暈兩珥,暈下有戟,色內赤外靑。
濟州牧使崔寬下直。
大殿,政院·玉堂問安。答曰,知道。勿爲問安。
藥房朝問安。答曰,知道。
又以承傳色口傳啓曰,今日醫官等入診之時,臣亦入侍,瞻望玉色之意,敢稟。答曰,只醫官入診,提調則勿爲入侍。
有政。
南天澤啓曰,今日爲政事,命下矣。都承旨鄭錀,藥房進去,右承旨權脩式暇,左副承旨兪夏益,以該房,兵批進去,右副承旨趙師錫,判中樞府事許穆處傳諭事,出去,廳中只有臣天澤,同副承旨李聃命,吏批政廳,何承旨進去乎?敢稟。傳曰,左承旨進去。
吏批,行判書吳始壽病,參判閔宗道式暇,參議睦昌明進,左承旨南天澤進。
吏批啓曰,判書病不來,參判式暇,小臣獨政未安,何以爲之,敢稟。傳曰,只出緊任。以沈梓爲大司諫,權迪爲掌令,朴紳爲正言。
兵批,行判書金錫胄病,參判尹深進,參議李秞病,參知權瑎進,左副承旨兪夏益進。以韓垽爲副護軍,嚴緝爲副司果,李夏相·李玄錫·權儀爲副司勇,吳始復爲副護軍。
傳于兪夏益曰,藥房直宿提調以下罷出,只差備待令,醫官仍爲直宿。
李聃命啓曰,判府事許穆處傳諭事,右副承旨臣趙師錫,當爲出去矣。卽者身病頗重,勢難運動,臣聃命,馳進傳諭之意,敢啓。傳曰,知道。
上在昌慶宮。停常參·經筵。
大王大妃殿·王大妃殿·中宮,藥房問安。答曰,知道。
藥房都提調臣許積,副提調臣鄭錀啓曰,伏未審夜來,聖體調攝,若何,昨日始得一進水刺,其能順下,而寢睡亦能安穩乎,氣力困倦之候,亦漸向蘇否乎?異功散,已盡於昨日,五貼今當加劑以入,而臣等,不得仰瞻玉色已久,與諸醫入診宜當,臣等憂慮未弛,敢來問安,竝此仰稟。答曰,寢睡安穩,困倦之氣,日漸差愈矣。入診及湯樂劑入事,依啓。
傳于兪夏益曰,昨日領相,病未差愈,而冒熱入來,恐有添傷之患,一味馳念,方切于中矣,聞今日,又欲入來云,予心尤用不安。予病旣已得差,勿以予爲慮而入來,從容調理之意,史官,速爲馳進以諭之。
兪夏益,以司謁口傳啓曰,卽遣史官,傳諭于領議政,則領議政以爲,臣旣來到備邊司,當進參藥房問安,仍欲入診,而瞻望玉色云矣,敢啓。傳曰,知道。
南天澤啓曰,今日爲政事,命下矣。都承旨未差,權脩式暇,右副承旨趙師錫,昨日以病出去,未及差愈,同副承旨李聃命奉命在外,廳中只有臣天澤,左副承旨兪夏益,而兪夏益,以該房當進兵批,臣獨爲守廳,吏批,無推移進去員,右承旨權脩,旣已行祭,牌招察任,何如?傳曰,允。
又啓曰,右承旨權脩,卽者承牌入來,而以式暇,不得進參於政廳,左副承旨兪夏益,以該房,兵批進去,吏批政廳,何承旨進去乎,敢稟。傳曰,兵吏批兼進。
又啓曰,左副承旨兪夏益,吏兵批兼進事,命下矣。兪夏益,與吏曹參議睦昌明,有相避,不得進參,何以爲之,敢稟。傳曰,然則左承旨兼進。
又啓曰,兵曹參判尹深,牌招不進矣。傳曰,知道。
有政。
吏批,行判書吳始壽進,參判閔宗道式暇,參議睦昌明進,左承旨南天澤進。以申晸爲都承旨,具崟接慰官,啓下。
吏批啓曰,堂下淸選,郞官,雖曰主掌,至於堂上以上,則非郞官所可通塞也,所擬之人,若大拂於公議,則郞官,或陳其所見,或起入依幕,容有是理,而投筆直出,曾所未聞矣。頃日兵曹參判口傳差出之時,郞官之所不許者,至於二人,而未知其所執者,必是的確之論,故今日政都承旨擬望之際,又呼其人,則郞官,勃然作色,堅執不許,反覆論難,終不肯書,猝然投筆,直爲出往,揆諸事體,殊甚駭異。佐郞李鳳徵,從重推考,以存事體,而本曹無他郞官,今日將不得開政,假郞廳,姑爲差出,何如?傳曰,依啓。郞廳所爲,殊極可駭,拿問處之,仍爲備擬。
又啓曰,新除授永平縣令李后沆,呈狀于政廳曰,家有八十一歲老母,而菽水難繼,幸得本縣,所當感激赴任,而有不敢出站之情勢,入啓處置云,而有如此情勢者,自前除拜畿邑,非直路則仍爲赴任者,亦多有之,故措辭論退矣。今日政,又以雖有出站時推移變通之前例,情勢終有所難安之意,呈狀,本縣旣非直路,則不無推移變通之前例,而呈狀請遞,至再至三,有難强迫,令姑改差,何如?傳曰,允。
兵批,行判書金錫胄病,參判尹深病,參議李秞進,參知權瑎進,左承旨南天澤進。以鄭錀爲副護軍。
答刑曹參議康邃學疏曰,省疏具悉。今因旣往之事,如是相較,殊非相敬之道,予未知其穩當也。勿辭察職。
答刑曹判書南龍翼疏曰,省疏具悉。今因旣往之事,如是相較,殊非相敬之道,予未知其穩當也。勿辭察職。
大司憲吳挺昌,掌令孫萬雄啓曰,金壽恒量移還收之請,閱月爭執,而聖兪愈邈,臣等不勝悶鬱之至。夫壽恒所坐,何等大罪?誣逼君父,搆間兩宮,陷辱朝紳,交亂國家,當初遠配,實出於聖明深惡痛絶之意,則雖十經大霈,決不可原恕,而聖批以累經赦宥,量移與全釋有間爲敎,臣等竊恐聖明未之察也。夫以累年而或移或釋者,乃微眚薄過,非如壽恒之謂也,聖明何所惜於此人,而必欲減其律輕其罪,曲爲之地哉?輿情久而益激,王法斷不可撓,請還收金壽恒量移之命。長淵府使李東老,爲人麤悖,亦甚愚濫,而到任以來,無一善狀,沈惑邑婢,所言皆從,貽害於政令,取笑於隣邑,而曾於春間,分以南草小許於境內,勒徵田米一斗小許於每戶,至於分糶之日,不待戶首之畢集,點考抄闕,卽徵壯紙,而使其衙奴,給紙發賣,故一束之價,多至斗之米,且稱以大同補用,逢差·面任等處,徵價許遞,種種虐民肥己之事,不一而足,闔境嗷嗷,民不堪命之狀,人言藉藉,更無徐察之事。當此災荒孔慘之時,決不可使之一日在官,以重民害,請長淵府使李東老,罷職不敍。答曰,不允。末端事,依啓。
獻納金海一啓曰,金壽恒量移之命,忽下於金吾議讞之外,臣竊未曉聖意之所在也。壽恒,當聖上嗣服之初,不思古人追報之義,徒懷怨懟之心,欲售疑亂之計,誣聖躬以不韙之名,陷廷臣於罔測之地,造意之陰巧,遣辭之深刻,自有君臣以來,未之前聞,迹其負犯,投畀猶輕,當時聖敎,可謂痛迫,而不意今者,乃命移配近地,未知壽恒,有何一毫可恕之情,而殿下之曲加恩貸,至於此哉?輿情共憤,王法難撓,請還收金壽恒量移之命。頃日,有豐陽君張善瀓一等禮葬之敎,此雖出於聖上親親之厚意,而揆以國法,有不然者。凡一等禮葬,自有定規,不可一時私恩,有所濫施,雖在平常無事之時,固難越法而直行,況此民事孔慘,朝野遑遑之日,何可以法外之事,而重貽民弊乎?請還收豐陽君張善瀓一等禮葬之命。答曰,亟停勿煩。
兪夏益,以內醫院官員,以都提調意啓曰,本院議藥同參醫官,見存者無多,醫員崔萬尙,兼解鍼藥,士夫之間,亦多見效者,入屬本院,付軍職冠帶常仕,以爲同參藥議之地,何如?傳曰,允。
南天澤啓曰,新除授都承旨申晸,與右副承旨趙師錫,異姓四寸兄弟相避,何以爲之,敢稟。傳曰,然則右副承旨改差。
答都承旨申晸疏曰,省疏具悉。卿其勿辭,從速察職。
答持平李玄逸疏曰,省疏具悉。旣往之事,今不必追咎。爾其勿辭,調理上來察職。
上在昌慶宮。停常參·經筵。
濟州判官李坫下直。
藥房都提調臣許積,右承旨臣權脩啓曰,伏未審夜來,聖體調攝,若何?水刺寢睡,與昨一樣,而異功散,連進不掇乎,兩慈殿氣候,亦復何如?臣等憂慮未弛,敢來問安。答曰,兩慈殿氣候安寧,予則寢睡水刺,與昨一樣矣。
答都承旨申晸疏曰,省疏具悉。卿勿過辭,從速察職。
傳于南天澤曰,都承旨疏批已下,牌招察任。
有政。
吏批。行判書吳始壽進,參判閔宗道進,參議睦昌明進,右承旨權脩進。
吏批啓曰,今日應差守令,至於數十餘邑之多,本曹堂上,不可不備員。參判閔宗道,雖有式暇,旣已行祭,牌招同參,何如?傳曰,允。
又啓曰,都目政應差守令,爲先差出事,命下矣。未準數監察·禁府都事·刑曹郞官·各司久任·時推人員,竝擬,何如?傳曰,允。
又啓曰,慶源府使,以文官差送事,前已定奪,而可擬之人乏少,堂下侍從及守令中,曾經侍從人員,竝擬,何如?傳曰,允。
傳于權脩曰,別軍職,兵吏批通曹備擬事,言于兩銓。
傳于權脩曰,十考十上,五考五上善治守令,竝擬。
吏批。以鄭維岳爲承旨,權迪爲執義,吳始復爲戶曹參判,李宇鼎爲禮曹參判。濬源殿參奉李浣,厚陵參奉鄭有錫,相換。學正單,韓范齊。閔宗道爲同義禁,金盛最爲歙谷縣令,沈棡爲抱川縣監,邊四達爲甕津縣令,安垕爲扶安縣監,許壕爲咸興判官。奉敎單,安汝岳,承文博士單,李徵龜。韓柱爲富寧府使,吳伯周爲理山郡守,申履狀爲博川郡守,李紳夏爲韓山郡守,李雲徵爲咸悅縣監,洪世亨爲淸州牧使,尹以道爲公州牧使,朴興文爲价川郡守,金重南爲丹城縣監,左承旨鄭維岳,右承旨南天澤,左副承旨權脩,右副承旨兪夏益,閔枋爲典獄奉事,朴時璟爲永平縣令,愼景尹爲慶源府使,金煥爲中和府使,李泰憲爲衿川縣監,金壽一爲仁川府使,韓侃爲長淵府使,李以時爲明川府使,具崟爲掌令,李后沆爲咸昌縣監,韓濙爲林川郡守。校書著作單,權宇亨,副正字單,牟世茂。金學萬爲樂安郡守,裵泰綏爲三水郡守,金嗣胤爲雲山郡守,尹爾霖爲金堤郡守,康邃學爲醴泉郡守,趙持恒爲陜川郡守,崔峀爲玄風縣監,李聖麟爲積城縣令,李克儐爲祥雲察訪,鄭期泰爲銀溪察訪。平壤敎授單,石之珩。接慰官嚴緝,兼春秋安漢珪·曺孝昌·李墪。
吏批啓曰,接慰官,以軍資正具崟啓下矣。卽者大臣,以年少人改啓下之意,送言于政廳,具崟接慰官,改差,何如?傳曰,允。又啓曰,新除授慶源府使愼景尹,時無加資之命,何以爲之,敢稟。傳曰,依例加資。
兵批。行判書金錫胄上疏,參判尹深病,參議李秞病,參知權瑎進,左副承旨兪夏益。以尹搢爲副護軍,崔萬尙爲副司勇,趙師錫爲副司直。
答兵曹判書金錫胄疏曰,省疏具悉卿懇。卿之疾病,幾盡瘳矣,卿其安心勿辭,調理行公。
〈答〉右承旨南天澤,同副承旨李聃命等疏曰,省疏具悉。爾無可嫌之事,勿辭察職。
答工曹判書洪宇遠疏曰,省疏具悉卿懇。噫,今歲亢旱之慘,振古所無,哀我生民,擧將塡壑,興言及此,不覺心斷而氣塞也。百爾思之,國儲罄竭,實無賑救之策,罔知攸措。疏中可以議處事,當令廟堂,商確稟處焉。
李聃命書啓曰,臣承命往諭于行判中樞府事許穆,則以爲,卽者又蒙特遣近侍,宣諭上來之命,臣聞命恐懼,不勝殞越之至。臣力疾登途,纔及楊州之境,伏聞玉候,漸向差愈,臣誠慶忭,至不能寐,而但臣氣力委頓,又暑暍猝甚,末由前進,不得已舁還田里,昏仆不起,又荷此寵命,辭旨諄切,臣益增惶感,仰首撫躬,無以自力,不知所達,死罪死罪云矣,敢啓。傳曰,知道。
南天澤,以兵曹言啓曰,本曹正郞尹義濟,今日監軍受點,而朝者落馬重傷,內膝浮疼,不能運力,決難入闕受牌云,不得已元單子中,改付標以入之意,敢啓。傳曰,知道。
獻納金海一啓曰,金壽恒量移之命,忽下於金吾議讞之外,臣竊未曉聖意之所在也。壽恒,當聖上嗣服之初,不思古人追報之意,徒懷怨懟之心,欲售疑亂之計,誣聖躬以不韙之名,陷廷臣於罔測之地,造意之陰巧,遣辭之陰刻,自有君臣以來,未知前聞,迹其負犯,投畀猶輕,當時聖敎,可謂痛迫,而不意今者,乃命移近地,未知壽恒,有何一毫可恕之情,而殿下之曲加恩貸,至於此哉?輿情共憤,王法難撓,請還收金壽恒量移之命。頃日有豐陽君張善瀓一等禮葬之敎,此雖出於聖上親親之厚意,而揆以國法,有不然者。凡一等禮葬,自有定規,不可以一時私恩,有所濫施,雖在平昔無事之時,固難越法而直行,況此民事孔慘,朝野遑遑之日,何可以法外之事,而重貽民弊乎?請還收豐陽君張善瀓一等禮葬之命。答曰,毋庸堅執。
大司憲吳挺昌,掌令孫萬雄啓曰,請還收金壽恒量移之命。措語上同刑曹判書南龍翼,參議康邃學,因一微事,轉輾相激,互相投疏,費辭紛紜,有同閭巷相閧之習,殊非士夫相敬之風。觀其疏本,則各自呶呶,爲說相左,而招致該曹,詰其曲折,則彼此擧措,俱涉不佳。龍翼,位居一司之長,蓄憾旣往之事,不容僚席之可否,移怒無罪之下吏,前後所爲,節節顚怪,邃學,旣逢上席之怒,罪及送言之吏,則不能自安,固其宜也,而盛氣陳疏而擧劾長官,偕送家奴而欲秘疏本,其所處事,亦涉異常,至駭聽聞,貽笑搢紳,虧損體貌,莫此爲甚,不可無規警之道,請刑曹判書南龍翼,參議康邃學竝罷職。慶尙左水營,卽海防要衝,其所控禦之策,不輕而重。水使金重明,本以庸下武夫,濫授本職,無一善狀,沈滛酒色,抛棄軍政,本營軍儲累千之穀物,戰船待變之銀貨,自前爲是任者,料理羡殖,以爲流來需用之資,而及至重明到任之後,有用無補,盡爲蕩失,凡百淍弊,不成貌樣,至於自己朝夕之供,乞貸於隣邑傍堡,堇堇支遇,苟且屑之狀,不一而足。如此之人,不可仍畀巨防重任,一任其尸居廢事,請慶尙左水使金重明罷職。軍職付祿,一大政也,應付而不付,不當付而付之,則有不公之嘆,而非均廩之意也。近來付祿者,多是雜歧夤緣之類,而侍從人員,遞帶西御者,時或見漏於崇品,宰臣亦有堇付末祿者,事體之顚倒損傷,固已久矣。今者祿政,雜流幸付之弊,無變前套,而試射堂上,得入優劃者,多有不得與焉者,當此大無之年,武士仰給之輩,日勤習藝,不沾寸祿,扼腕憤冤,在在皆然,而其壞政體蔑公道大矣,請兵曹當該堂上,從重推考,更命開政,汰其幸付者,以收應付見漏之流,以均廩祿。人主,以耳目之責,委諸臺閣,居臺閣者,所當竭力彈論,以開激君心,爲己任,人主,亦宜導言樂聞,以開直諫之路。近來臺諫之所論,公議不得不允者,聖明一切以文具應之,不見轉圜之美,實所慨然者也。頃者引對之日,兩司之臣,持啓辭,以次至前,則自上使之只擧大槪而爲啓,此實詑詑厭聞之色,發於言表,有非上下反復可否之意也,聖明於是乎失言,甚矣。入侍諫臣,不能一言,奉命惟勤,草草塞責而出,大失爭執之體,日後之弊,未必不由於是而有啓也。其時諫官,又入臺席,不可無規警之道,請執義權迪遞差。答曰,不允。南龍翼·康邃學,從重推考。付祿事及推考事,依啓。末端事,其日引接時,適有不安之候,故使之只擧大槪,實無詑詑厭聞之事,亦非權迪之所失,勿煩。
兪夏益啓曰,刑曹判書南龍翼,參議康邃學從重推考事,命下,而臺諫方以罷職論啓,推考傳旨,不得捧入之意,敢啓。傳曰,知道。
都承旨申晸上疏,伏以如臣無似,驟叨匪據,不稱之譏,自知已審,承牌趨詣,未克祇謝,陳章乞免,誠不獲已,而伏承聖批,未蒙見許,徊徨悶縮,置身無所,揆諸分義,固不敢復有煩瀆,而顧此喉舌之長,決非人人所可冒居,況以臣,名微望輕,最出人下者,承乏苟充,致駭物情,則有垂遴選之道,臣雖欲冒昧出肅,偃然承當,其如名器何,公議何哉?揣分量己,終難自安,不得不更冒萬死再籲宸嚴,伏乞聖明,俯諒微懇,亟許遞改,以重名器,以安私分,千萬幸甚云云。
兵曹判書金錫胄上疏,伏以臣於頃者,猥暴微懇,以瀆冒於聖候違豫之中者,誠以調護之地,缺員則妨國體,遷轉之路,失期則負銓責,不但爲臣一身一時危迫之懇而已,調理供職之批,旣下於祈免之時,次官就議之命,又發於常格之外,臣於此,益復危隕,不知所以自措者也。今臣之疾,非偶感寒暑,可旬日而責治者,背發,卽五疽之一,瘍醫用鍼,如田者用犂,瘡血四潰,流血未已,完合之期,近尙在旬望之外。且臣伏見醫書所誡,瘡口雖完,又禁百日內酬應人事,臣本以負戾應遞之身,前月三十日之虛帶不遞,已是意外謬恩,則此後百日之期,又安可縱臣自養自便,而大政遂稽,戎務久抛使主兵之地,爲調病之一閑局乎?況今玉體,雖已臻和安之境,藥房醫官,尙在直宿之中,臣以本院提調,始旣沈綿危疾,身違嘗藥之地,終又息偃私室,迹阻起居之班,其於分義虧缺,亦已多矣。伏願聖明,亟賜鑑燭,矜臣疾病之猶苦,察臣職務之久曠,先將臣所帶本兵及內醫提調等任,卽許遞改,以重國事,以安私心,千萬幸甚云云。
右承旨南天澤,同副承旨李聃命上疏,伏以日者刑曹判書南龍翼,以政院請推之故,投疏自辨,至以搆誣蹴踏等語,詆斥政院,不遺餘力,臣等不勝駭然也。伊日該曹之事,奉行旣失於稽緩,配所反近於東亨,而一道不可疊送之語,尤不成說話,推考薄罰,不過事體上相規,而盛氣發怒,乃至於此,居今之世,人言之失,諒亦難矣。請推之際,粗陳曲折,自是當然之例語,而今乃一一臚列,謂之蹴踏,則不亦異乎?此則猶可斥以搆誣,又何無所據之甚也?夫所謂搆誣者,以無爲有,指虛爲實之謂也,龍翼,雖欲急於自解,何可以此等罪目,肆然勒加於臣等哉?夫東亨·河徵,相繼爲疏,語意乖亂,厥罪惟均,而河徵之以正邦禮,尊宗統之論,至比於仁弘邪說,則尤爲絶悖於義理,其視東亨負犯,殆有甚焉,而昨日東亨,則配於慶源,今日河徵,則配於不及慶源,或十有餘日,或九日程之地,一近一遠,事理顚倒,臣等所執,不過以此,何嘗以昌城等地,謂非邊地也哉?至於北路,則一道之內,不當疊送云者,語極苟且,事甚無謂,故臣等,只以此往復而已,則勒定配所云者,誠未可曉也。且龍翼,以囚治該吏,欲爲自明之階,尤可異也。擧行條件之啓下,則在於初四日,配所單子之來呈,則在於初五日申後,臣等所謂稽緩,有何以無爲有之事,而龍翼之言,苦是也哉?刑曹異於他司,緊急公事,不時有之,故別定書吏一人,常爲待令於政院,凡有啓下公事,卽爲報知于本曹者,例也,而今龍翼,則以啓下之翌日午後,始乃聞之,歸咎於該吏,若如斯言,該吏之不卽告,雖曰該吏之罪,在本院警勅之道,安知其稽緩之失,只在該吏,不在官員,而不以爲非也哉?今若持此一款,謂之搆誣,則又何顚也?大抵龍翼,初若無意容護,必不以如許苟且之說,如許執迷,臣等非不知此,此而請推之時,猶且務加參量,稱停措語,則龍翼,不知自反,反以氣稜張皇,甚非淸朝美事,臣等竊爲龍翼,旣惜而又哂之。龍翼此疏,其時雖未登徹,臣等居在近密之地,欲效出納惟允之義,反被其詆斥至此,則其在廉隅,不容晏然,而適値玉候違豫,上下憂遑之日,不敢自列,泯默以俟,今者龍翼,又呈此疏,臣等之不可任他齮齕,仍冒職次也,決矣。玆敢略陳梗槪,仰瀆宸嚴,伏乞聖明,俯賜諒察,亟許鐫削,以快人心,不勝幸甚。
工曹判書洪宇遠上疏,伏以自古,未有無食而不死之民,亦未有無民而不亡之國,是以,欲存其國者,惟在保民,欲保其民者,惟在給食,古人所謂王者以民爲天,民以食爲天者,豈不信然乎哉?嗚呼,國家不幸,十數年來,歲比不登,去歲大旱,今歲又大旱,而今歲之旱,復甚於去歲,倉空無蓄,野赤無穫,飢民扶携,流散四出,盜賊群行,竊發有漸,卽今已如此,況於秋冬之交乎,況於明年春夏麥秋未及之日乎?當此之時,老弱盡爲衢路之殍,而強壯者盡化爲黃巾靑犢,則殿下,將何以保有三百年艱大之基乎?方今濟民之策,惟在急行賑政,以救災拯溺之不容少緩,而公私板蕩,上下俱竭,無麪之不托,固不可爲,而臣嘗日夜殫慮,百爾思量,亦不無可言者矣。臣請爲殿下竭論,惟聖明裁察焉。方今蠹國病民之大者,莫若各衙門屯田,近年以來,議者皆言當罷,而衙門各自占吝,分割土地,招集民戶,自置別將,以領其屯,屯之所出,太半歸於別將之盜取,而其入於衙門者,只是若干也。衙門,雖用此措備軍兵器械,而亦不無中間花消之歸者,使郡邑境土日削,地部歲入日縮,以致經費之不足者,職此之由,而各以屯民,爲其私人禁制,本邑使不得差役,以此本邑些少之民,偏受其苦,怨聲盈路,斯豈非蠹國病民之大者乎?向者議罷之時,主衙門者,多是尊貴重臣,而大臣,拘於顔情,只罷其若干新設,而不能一切革罷,遂成深根固蔕之疾,臣竊痛之。伏願殿下,卽命大臣,盡罷衙門各屯,使土田民戶,遂屬本邑,稅賦歸於地部,則民有均役之便,國有稅入之增,而且以秋後所收之穀,補於賑施之用,則豈不便哉?惟聖明念之哉。臣聞,王者以一國爲家,藏富於民而不事私藏,此固體天無私之道也。國家之有內司,未知創於何時,而其來已久,蓋所以備宮中不時之需也,列聖相承,未之或罷,然非王者體天之道也。夫有民而後有國,有國而後有內司,今者萬姓之命,陷於溝壑,國家危亡之禍,迫在朝暮,殿下縱不能革去私藏,豈不可傾其所儲,出付有司,以扶將顚之邦本乎?內司之積,臣雖不知其幾許,而誠能出捐以救民,則其所全活,豈鮮乎哉?惟聖明念之哉。臣聞千里始於足下,高山起於微塵,此言積小可以成大,聚寡可以爲多也。爲今之計,莫急於鳩財聚粟,上下戮力,無所受惜,而爲赤子請命也,豈容諉之於無可奈何之地,立視其死,而不爲之所乎?臣聞太僕寺,有銀貨數萬餘兩,而至於御·訓·守·摠四大衙門,罔不多畜銀布,宜令太僕及四衙門,量留其用,而悉令出其餘貨,則臣所謂聚寡爲多,積小成大者,此之謂也,其於賑政,豈曰小補之哉?惟聖明念之哉。嗚呼。有人於此,身嬰大病,羸悴委薾,氣息奄奄,雖使屛去萬事,靜以歸息,猶懼其不免,況可使之身動,以促其死亡乎?今日待飢民之道,奚以異此,臣竊聽於齊民之言曰,國家今日,不必爲賑政,但於尤甚之邑,蠲其一切田租,免其一切身布,除其一切力役,竝與今年官糴,一切停止,以待他年,俾我民得保厥居,優安自在,收其餘稼,以自糊口,或爲販賣,以自營生,隨其所得,皆以入腹,則雖未免顑頷之喃,亦可支延,以保殘喘云云,此言亦自有理,而其情誠可悲也。伏願殿下,詢于大臣,量可而行之,斯實保民之實惠也,聖明念之哉。且臣伏見諫院,請還收豐陽君張善瀓一等禮葬之命,累日連啓,而殿下久靳兪音,臣知殿下之意,固在於追遠昧厚之至也,其在平常之時,則亦何不可之有哉?但當此畿邑荐饑之日,民物濱死之時,禮葬大役,決不可興也。臣聞一等禮葬,執役丁夫,多至千有餘名,夫災荒之酷,莫甚於畿土,餓饉之甚,莫甚於畿民,其調發許多軍丁之際,村閭之間,已不勝其騷擾,而室罄無以爲糧,腹枵無以出力而蕫役之,執箠而驅迫之,使不得少息,則其勢必至於疲瘁顚頓,狼藉而斃於前矣,此豈爲民父母之所可忍爲哉?臣恐殿下,或未慮及於此也,願殿下,亟允臺啓,而爰命度支,優給葬需,使其家得以無憾於送終,則雖非禮葬,又何慊然,而其於聖上親親仁民之道而得之矣。惟聖明念之哉。嗚呼,臣目擊民憂國事之至於斯極,臣竊不勝深憂永嘆,敢達狂瞽之言,冀效塵露之微,惟聖明少賜裁察,而勿以人廢言。臣無任惓惓激切祈懇之至,謹昧死以聞。
上在昌慶宮。停常參·經筵。
藥房啓曰,伏未審夜來,聖體調攝,若何,昨日開政,酬酢竟夕,不瑕有傷損之患乎,寢睡水刺,亦何如?臣等終宵憂慮,敢來問安。答曰,別無添傷之患矣。
權脩啓曰,廳中位甚不齊,李聃命,陳疏置院,徑先出去,出納之事甚苟艱,同副承旨李聃命,左承旨·右承旨,竝令牌招察任,何如?傳曰,依啓。
又以備邊司言啓曰,中江開市,例在於八月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
以備忘記,傳于南天澤曰,噫,久旱之餘,幸得前月之雨,其於農事,庶有回蘇之望矣。自今月以後,雨意邈然,烈炎甚酷,此正農家所謂鋤後之旱,百穀焦枯,西成望斷,民事之切迫,實有甚於夏旱,一兩日內,若不得雨,則哀我生民,擧將塡壑,節序雖晩,不可無祈禱之擧,其令該曹,不卜日趁卽擧行。
答兵曹參判尹深疏曰,省疏具悉。鳳徵至激之語,必不爲嫌,卿其勿辭,從速察職。
鄭維岳,以戶曹言啓曰,今此謝恩兼進賀,辨誣正副使,書狀官及一行員役等衣資盤纏,依前例磨鍊以入,而前者辨誣使,到中路,變作進香使,正使及員役等,落後還來,而衣資盤纏,竝令勿還捧,仍用於後行事,旣已定奪,在前仍受之人,今不入於磨鍊中,只以已受二字,懸錄於單子之意,敢啓。傳曰,知道。
又以戶曹言啓曰,龍山別營,壬辰亂後所創設,而買得私垈構倉,故地勢傾側,庭中挾窄,每當放料之際,米太不能多數出峙,許多炮手,林立門外,自朝至暮,僅能分給,輒至三四日而畢給,軍情之不便,久矣。本曹與訓局,非不欲恢拓就廣,以便放料,顧以財力,無出處之故,因循未果,江華經歷趙渭叟,前任本曹正郞,以例兼糧餉色郞,句管軍兵放料,致意於此事,收聚剩米數百石,將欲經營恢拓,而未及交代,正郞洪萬恢所見,亦與渭叟同,以爲財力已備,不可不及時成事,募匠伐石於沿江上下,訓鍊大將柳赫然,許令受料軍兵人,各持往以助工役,而倉代一面,連接大江,地代則須用大石,而非船難運,自本曹無由得船,露梁·銅雀·漢江津船,通共五十餘隻,雖除出若干隻,用於運石之役,津路通行,自有餘裕,三津船隻,限十隻除出,用以運石,完了大役事,捧承傳施行,何如?傳曰,允。
又啓曰,兵曹秋三朔祿政,初旣過時,又因臺啓,將有更爲開政汰付之擧,而判書有病,參判尹深,情勢不安,不敢行公,其勢將未免遷就日子,大小官吏之當付軍職者,擧火待祿之狀,姑不暇恤,而禁軍七百之內,貧寒之人過半,且帶戰馬,雖月初內受祿之時,朝夕艱窘矣。今則此月幾盡,尙未受祿,人饑馬瘦,困苦萬端,臣方待罪戶房,軍兵料糧,實係戶房之事,故敢此仰稟。傳曰,然則禁軍之類,仍前所付,趁卽分給,〈可〉也。
南天澤,以禮曹言啓曰,祈雨祭,其令該曹,不卜日趁卽擧行事,命下矣。今月以後,雨意邈然,誠如聖敎,初次祈雨祭,風雲·雷雨·山川·雩祀·三角·木覓·漢江等處,不卜日來二十六日設行之意,知委,何如?傳曰,遣重臣設行,可也。
李聃命,以兵曹言啓曰,今此謝恩兼進賀·辨誣·冬至使一行赴京時,所把驛馬,必然前期分定,可免未及之患,十月十五日,直送安州逢點之意,各道監司處,分付,何如?傳曰,允。
又以禮曹言啓曰,卽以祈雨祭,遣重臣設行事,傳敎矣。取考前例,則風雲·雷雨·山川·雩祀等處,則遣重臣,三角·木覓·漢江等處,則遣近侍,今番則五祭所,皆以重臣,差送祭官乎?傳曰,然則依前例遣重臣·近侍,設行,可也。
諫院啓曰,金壽恒量移之命,措語上同請還收,豐陽君張善瀓禮葬之敎,措語上同還收事。答曰,勿煩。
府啓,金壽恒量移之命,措語上同還收事。慶尙左水營,卽海防要衝,其所控禦之策,不輕而重,水使金重明,本以庸下武夫,沈滛酒色,抛棄軍政,本營軍儲累千之穀物,戰船待變之銀貨,自前爲是任者,料理羡殖,以爲流來需用之資矣。重明到任之後,有用無補,盡爲蕩失,如此之人,尸居廢事,請罷職。答曰,不允。末端事,風聞未必盡信,更加詳察處之。
兵曹判書尹深上疏,伏以臣,無能竊寵,妄觸科章,騈首狴犴,幸賴日月之明,原情赦眚,復畀官守,伏見李鳳徵原情,全搆臣身,要其大旨,謂臣出題時,排衆力立,至於上試官,以有言爲辭,而亦不回聽云云。噫,是何言之罔極也?上試官,卽李正英,正英,若果爲此言,忝坐諸人,必皆聽之,今此鳳徵,肆加搆誣此極,臣之蹤迹跼蹐,且臣猝當祿政,雖自謂盡心,而臺啓如此,臣甚惶恐,其間事狀,自有文書,只俟問備之下,而至於改行澄汰,臣決不敢復當,伏乞亟賜遞罷,以幸私分事。
上在昌慶宮。停常參·經筵。
申時,日有重暈,有左珥。酉時,日暈兩珥。夜五更,月入東井星。
藥房副提調申晸啓曰,伏未審夜來,聖候調攝若何,水刺寢睡,與昨一樣乎?答曰,知道。寢睡水刺,與昨別無加減矣。
鄭維岳啓曰,弑夫罪人分禮,旣以拿來,當設三省推鞫,推鞫之事,刑房當爲主管,而刑房承旨兪夏益,今日不爲仕進,卽爲牌招,何如?傳曰,允。又啓曰,弑夫罪人三省推鞫事,命下矣。委官,何大臣進去乎?敢稟。傳曰,左相進去。
答兵曹判書金錫胄疏曰,省疏具悉卿懇。許多升降付祿之際,雖有落漏之人,不必深嫌,卿其安心勿辭焉。
南天澤,以弘文館言啓曰,本館下番修撰臣金聲久,今日三省推鞫時,以問事郞廳,晝仕出去之意,敢啓。傳曰,知道。
李聃命,以漢城府言啓曰,紙牌事目中,無紙牌者,殺不賞命一款,因大臣榻前定奪,旣已改付標啓下,戶籍事目,不可異同,付標以入之意,敢啓。傳曰,知道。
又以漢城府言啓曰,東西北道山直輩,與無頼人結約作契,契人之偸斫生松,不啻狼藉,而旣與山直結契,故無人禁斷,四山之松,日就凋耗,識者之寒心,久矣。臣於再昨之坐,猝遣禁吏卒,窺司於彰義·東小二門,則偸松負來者,彌漫門路,吏卒數少,犯人數多,雖未及盡捕,而彰義門所執者五名,東小門所執者七名,皆以大松,剖破作柴,白晝都門之內,滿負而來,其縱恣無忌之狀,委屬可駭。當道監役,所掌何事,而莫重禁松之政,慢不致勤,致此犯禁之弊,當該監役,令該府拿處,犯禁人及山直輩,亦令刑曹,照法科罪,何如?傳曰,允。
備邊司啓曰,工曹判書洪宇遠疏中,所論賑救之策,俱爲切急,本司當爲回啓,而事係大段,不可以文字,率爾論列,姑待各道災實啓聞後,入侍定奪,何如?答曰,依啓。
義禁府啓曰,罪人分禮,殺害本夫節次,旣已承服結案,照律處斷,何如?答曰,允。
上在昌慶宮。停常參·經筵。
藥房啓曰,小雨過後,日氣乍凉,伏未審夜來,聖體調攝若何,寢睡水刺,與前一樣乎?大病之餘,元氣之蘇完未易,臣等,與左承旨鄭維岳及諸御醫入診後,議定當進之藥宜當,臣等不任憂慮,敢來問安,竝此仰稟。答曰,寢睡水刺,與前一樣矣。入診事,依啓。
持平睦天成啓曰,無狀小臣,?殃未湔,謬恩荐加,日月之明,雖無不照,滓穢之縱,自前難容,感泣惶霣之餘,情勢益復臲卼,加以賤疾難醫,爲一廢明之人,前後恩除,輒以初免爲事,揆諸分義,罪合萬殞。今者兵曹參判尹深,判敦寧府事李正英,以李鳳徵之供辭,相繼陳疏,暴其實狀,臣以參試官,亦豫於席末,則凡有問答,宜無不聞,而鳳徵所謂,上試官曰,恐有人言,尹深曰,何言之有等,臣所未聞者也。臣雖昏昧,旣聞其疑訝之言,則萬無不悟之理,旣悟而不爲爭執,則終亦自陷於不測之罪,此豈人情之所可爲哉?伊時同罪之人,又被情外之詆,臣何獨自安於心乎?且兼執義安如石,卽臣異姓四寸,則臣除拜本職之日,卽當援例避遞,而臣之情病,萬分危迫,急於尋單,頓忘應避之嫌,頃承嚴召,黽勉就列,亦嘗有日矣,今始覺悟,不勝瞿然。昨以引避,詣臺之際,路逢召牌,仍爲承命,而不敢行公,欲爲自列,則政院以爲,憲府之官,皆有故,三省之坐,不可不參,終始牢拒,不許捧入,臣不得已冒進參鞫,臣之狼狽,已不可言,而相避之法,在下當遞,決不可一刻仍冒於職次,請命遞斥臣職。答曰,前日科塲書題,實出於無情之事,予及通朝之所共知,有何可避之嫌乎?勿辭,退待物論。
大司憲吳挺昌啓曰,臣自忝憲職以來,適當起居之日,久停論啓之事,日者所論,僅是數件細事,而旣不能循蹈常套,厚被物議,不免觸忤政官,以招疑怒,此皆臣之罪也。刑官之啓,兩人相訾,俱無善狀,雖以罷職論之,亦不過相規間事,旣承從重推考之命,則不必至再至三,終爲持久之歸,故臣與同僚,相議停之矣,物議,以重發徑停爲咎,此則臣誠不免於率爾也。在於兵曹堂上請推之事,臣適聞宰執重臣之付廩太薄,近臣時或見漏,試射優等之武士,不添末祿,雜歧乞賤之流,多有付者,臣以爲,政體不當若是其乖謬,有所論啓矣。昨伏見兵曹判書臣金錫胄疏本,則不安太過,引罪太深,至以借公廩市私恩等語,逆探意外之旨,以臣若有意索語者然。噫嘻,不知臣甚矣。臣雖疲軟,豈以區區付祿末署,爲捃摭人之資,使不得安於政堂哉?許多升降之際,落漏之無難,誠如聖敎,論者之意,亦不過如此,則爲政堂者,成命旣下之後,所當精白祗承,倖占者汰之,冤漏者付之,以公聖朝頒廩之政而已,是何察無情之語,詳無指之意,若是其深且苦哉?錫胄,身都一國之重任,必不能每事盡善,而因一微事之相規,過疑浪激,有若重彈之難耐,此非所望於錫胄,而又非朝廷之美事也。此無非臣駑劣,猥據風憲長席,不能殫言抗論,墜落臺體之致,以此以彼,決不可一刻晏然,而毒疔生於髮際,症狀甚惡,以鍼以焫,不膿不消,晝夜剌痛,已過一旬,實無自力之勢,不得已陳疏乞遞,見阻喉司,經宿之後,今始忍死來避,所失尤大,請命遞斥臣職。答曰,勿辭,退待物論。
院啓,竝引嫌而退,重發之論,一啓旋停,有違臺體,勢難仍在,兼臺相避,在例應遞,請掌令孫萬雄,持平睦天成,大司憲吳挺昌,竝命遞差。答曰,依啓。
藥房再啓曰,臣等入診退出之後,與承旨鄭維岳及諸御醫詳議,則皆以爲,元氣未及蘇完,扶元補脾之劑,不可不趁卽進御,人蔘五戔,加白茯苓·蓮肉各二戔,連進宜當云,此藥五貼,爲先劑入之意,敢啓。答曰,知道。
漢城府啓曰。已見二十四日
上在昌慶宮。停常參·經筵。
有政。
藥房問安啓辭,答曰,寢睡水刺,姑無所減,蔘茶昨已進御矣。今後勿爲逐日問安。
工曹判書洪宇遠上疏。答曰,省疏具悉卿懇。年少之言,不必爲嫌,卿其安心焉。
吏曹判書吳始壽上疏。答曰,卿無所失,有何可嫌之事?金吾照律,當令次官爲之,卿其勿辭,從速察職。
判府事許穆箚子。答曰,省箚具悉。箚中誡誨之言,誠爲切實,可不留心而體念焉?
吏曹參議睦昌明上疏。答曰,爾無所失,有何可嫌之事乎?勿辭,調理察職。
院啓,請還收金壽恒量移之命,請還收豐陽君張善瀓一等禮葬之命,請本道各別詳査,摘發治罪,請理山郡守吳伯周遞差。答曰,勿煩。
吏批啓曰,判書陳疏,參議式暇,小臣獨政未安,何以爲之?傳曰,仍爲之。
以趙嗣基爲星州牧使,黃戴仁爲結城縣監,李宣岳爲右水運判官,元梲爲掌令,姜世龜爲禁府都事,金穆鉉爲工曹佐郞,金槮爲刑曹正郞。
兵批。以吳挺昌·孫萬雄·崔雲任單付副護軍,睦天成單付副司直。
上在昌慶宮。停常參·經筵。
校理南益熏上疏。大槪,冒死陳懇,冀蒙矜許事。入啓。答曰,省疏具悉。汝之情理矜惻,當令該曹稟處焉。
政院啓曰,兵曹參判之差出,專爲祿政,而參判鄭錀,今日不爲肅拜,祿政之規,必須先爲開坐於本曹,點檢文書,定其陞降,然後可以開政,成給軍職告身。兵曹參判鄭錀,卽爲牌招,以爲速完祿政之地,何如?傳曰,允。
吏曹參判閔宗道上疏。大槪,臣之難可仍冒之狀,不堪議讞之嫌,與首席無異,本兼諸任,竝許遞免,以便公私事。答曰,省疏具悉。卿無所失,有何可嫌之事乎?卿其勿辭,從速察職。
院啓,請金壽恒量移之命,請豐陽君張善瀓一等禮葬之命,請本道各別詳査,有主田土,還給本主,監築人,亦爲摘發治罪,請理山郡守吳伯周遞差。措辭現上答曰,勿煩。
昨日備邊司啓曰,今日之坐,堂上之參坐者,只二人,以病懸頉者,至於六人之多,殊甚未安。其中衆所共知實病外,無故不參之員,竝推考警責,何如?傳曰,允。
上在昌慶宮。停常參·經筵。
藥房啓曰,大雨終宵,暑氣蒸鬱,伏未審聖體調攝若何,夜間寢睡,亦何如?臣不勝憂慮,敢來問安。答曰,寢睡水刺,與前一樣矣。
義禁府啓曰,弑夫罪人分禮,旣已承服正刑,破家瀦澤,降其邑號,罷其守令,子女爲孥等事,依律文捧承傳擧行,何如?傳曰,允。
兵曹判書金錫胄箚子。大槪,改祿之事,旣爲成命,請更略定事目,俾無紛紜之事。答曰,省箚具悉。箚中付祿料事,誠爲得宜,依此施行焉。
吏曹判書吳始壽上疏。答曰,省疏具悉。卿其安心勿辭,調理察職。
傳曰,今日未寧時,藥房都提調以下書啓。
傳曰,初次祈雨祭,獻官諸執事以下書啓。
吏曹啓曰,臺諫有闕,政事,取稟。傳曰,明日爲之。
備忘記,獻官判尹李元禎,福善君柟,左承旨鄭維岳,右承旨南天澤,左副承旨權脩,各熟馬一匹,典祀官博士羅縇,典籍牟以道,直講鄭敏獻,學正韓濟,博士姜山斗,各兒馬一匹,監察以下諸執事,各上弦弓一張賜給。
掌令具崟,持平朴鎭圭啓曰,請還收金壽恒量移之命,請慶尙左水使金重明罷職。措辭現上刑曹判書南龍翼,前參議康邃學,以罪人蔡河徵配所遠近之可否,大起鬧端,互相投疏,務欲角勝,然其兩人疏辭,亦非伊時事實,而龍翼,移己之怒,橫及下吏,邃學,攻斥之際,有傷事體,乘憤胡說,俱涉無義,縉紳之羞辱,莫大於此,決不可問備而止,請刑曹判書南龍翼,前參議康邃學罷職。答曰,不允。
院啓,請還收金壽恒量移之命,請還收豐陽張善瀓一等禮葬之命,請本道詳査田土事,請理山郡守吳伯周遞差。答曰,無用瀆擾。
禮曹判書睦來善上疏,答曰,省疏具悉。卿之憂國進言之誠,予庸嘉之,當令廟堂議處,疏末事,次官,亦可推移照律矣。勿辭,安心速察職。
御營廳啓曰,進善門入直軍兵,冬春則以訓局別隊輪入,別隊下番之後,則以御營軍一哨替直矣。今者御營軍,自來月停番事,已爲定奪,其代,以訓鍊都監砲手一哨,整齊輪入之意,敢啓。傳曰,知道。
上在昌慶宮。停常參·經筵。
下直,開城經歷元振澤。
謝恩,判決事姜碩賓,工曹正郞鄭洙賢,厚陵參奉李浣。
修撰金聲久上疏。大槪,敢陳崩迫之私,冀蒙恩遞,兼進蒭狗之說,以備財察事。
京畿監司書目,振威呈,以古頭面民畓二十三石六斗落只庫,海溢驚慘事。
傳于藥房曰,差備待令醫官,勿爲直宿事,分付。
吏曹啓曰,祿都目政事,來卅日爲之之意,敢啓。傳曰,知道。
答修撰金聲久疏曰,省疏具悉。疏中縷縷之言,無非憂愛之誠,予用嘉尙,可不留心焉?爾其勿辭,往省父母。
政院啓曰,祿都目政事明日爲之事,命下矣,而德恩府夫人私忌齊戒日相値,何以爲之,敢禀。傳曰,祿都目政事,不可又爲退行,當日爲之。
備忘記,都提調領議政許積,鞍具馬一匹,副提調鄭錀,議藥同參昌城君佖,副司直鄭維岳,各熟馬一匹面給,奉敎安如岳,注書朴慶後,各兒馬一匹,假注書李蓍晩,上弦弓一丈賜給,醫官李東馨·權愉·李弘章,竝守令除授,金萬直·崔聖任,各熟馬一匹,鄭維覺·李時聖,各半熟馬一匹,掌務官金慶華·金壽峰,御醫尹弘任·朴春榮·金立誠·柳湛·尹聖齊·鄭斗俊,各兒馬一匹,內醫朴時馨等,各上弦弓一張賜給,下人等,令該曹米布磨鍊題給,入侍長番內官李舜素·陸後立·崔尙儒·申潭,各兒馬一匹,司謁李厚根等,各兒馬一匹賜給。
府啓,請還收金壽恒量移之命,請慶尙左水使金重明罷職,請刑曹判書南龍翼,前參議康邃學罷職。答曰,不允。金重明事,依啓。
院前啓,請還收金壽恒量移之命,請還收豐陽君張善瀓一等禮葬之命,請令本道,各別詳査,摘發治罪,請理山郡守吳伯周遞差。答曰,亟停勿煩。
上在昌慶宮。停常參·經筵。
下直,仁川府使金壽一,積城縣監李一麟,永平縣令朴時澋。
藥房啓曰,秋雨支離,日氣陰冷,伏未審此時,聖體調攝若何,寢睡水刺,與前一樣乎?加味人蔘茶,已至多貼,必須詳知卽今脈度虛實,然後當議定仍進與否,臣等與諸醫入診宜當,憂慮未弛,敢來問安,竝此仰稟。答曰,寢睡水刺,頗似加勝矣,今後勿爲間日問安,入診事,只令醫官入診,議藥宜矣。
禁府照目,吏曹佐郞李鳳徵矣,堂下淸選,郞臣雖自主掌,而至於堂上,則非郞官所可通塞,所擬之人,若大拂於公議,則郞官或陳所見,或起入依幕,容有是理,而投筆直出,曾所未聞。頃日兵曹參判之口傳差出時,郞官之所不許者二人,而未知所執者,必是的確之論,故今日都承旨擬望之際,又呼其人,則勃然作色,堅執不許,反復論難,終不肯書,猝然投筆,直爲出往。揆諸事體,殊甚可駭,罪杖八十,收贖,奪告身三等,私罪啓,功減一等。
藥房再啓曰,卽伏聞入診醫官所傳之言,則寢睡水刺,與前有勝,脈候調均,胃脈亦至於和緩,臣等不勝喜幸之至。仍與諸醫相議,則皆以爲,人蔘茶雖有效,亦不可一向驟補,前方人蔘五戔,減二戔,蓮肉·白茯苓三戔,各減二戔,輕輕作茶,連進五貼宜當云,此藥劑入之意,敢啓。答曰,依啓。
院前啓,請還收金壽恒量移之命,請還收豐陽君張善瀓一等禮葬之命。信川郡聲月坊地,有宮家築堰處,更令本道,各別詳査,有主田土,一從文券,還給本主,監築人,亦爲摘發治罪事。入啓。前啓理山郡守吳儒周事,停啓。
府前啓,請還收金壽恒量移之命事。
上在昌慶宮。停常參·經筵。
下直,平安監司金德遠。
答繕工監役尹爾錫疏曰,覽爾疏辭,可見孝廟禮遇之隆眷,亦可見爾先祖爲國忠貞之丹忱,所進御札,敬手欽玩,不覺悲慕之冞增也。
備忘記,今觀尹爾錫之所封進孝廟御札,不勝悲懷,其誠可嘉,特爲六品遷轉。
正言柳挺輝再度呈辭。入啓。遞差。
修撰趙宗著再度呈辭。入啓。遞差。
假注書閔昌道病,代以李萬元差下。
傳曰,平安監司留待引見,大臣·備局堂上入侍。
引見時,南陽府使愼景尹仍任,所授加資還收事,忠淸都事遞差,極擇差出事,京畿都事李命殷遞差事,睦來善同知春秋館事減下事,吏曹判書吳始壽,除式暇,今日內開政事,榻前定奪。
贈判書尹善道所著禮說,分付入之事,榻前下敎。
政院啓曰,刑曹判書李正英,再牌來詣闕外,陳疏出去,而上疏則曾有勿捧之命,故卽爲還出給矣。傳曰,知道。刑獄重地,不可久曠,明朝更爲牌招。
今日引見時,掌令具崟所啓,請還收金壽恒量移之命,上曰,勿煩。又所啓,請雲山郡守金嗣胤遞差,上曰,不允。正言朴紳所啓,請還收金壽恒量移之命,上曰,勿煩。又所啓,請還收豐陽君張善瀓一等禮葬之命,上曰,當以當品禮葬施行焉。又所啓,請信川郡宮家築堰處還給本主,上曰,勿煩。又所啓,請還收李東馨等守令除授之命,上曰,已諭,勿煩。
有政。
引見時,領議政許積所啓,禮判睦來善疏中一款極言年分一事,請勿循例覆審,別爲變通,差定敬差官,此言誠然矣,平安·江原等道農事,不至大失,區別不難,黃海道及畿內,則幅員不廣,都事一人,足可遍踏,則不必別送敬差,慶尙道則曾有別遣敬差之例,今不必疊送,忠淸·全羅兩道,差送敬差官各一人,與本道都事,分左右路,詳盡踏驗宜當,而敬差官,令該曹必以剛明解事,擇差,何如?上曰,依爲之。又啓曰,副司直趙師錫上疏入啓,雖未知疏語之如何,而頃者洪宇遠初疏,別無侵斥趙啓遠之事,而師錫之疏,至以誣及泉壤爲言,已爲可怪,洪宇遠再疏,則只斥師錫而已,至於趙啓遠,稱揚甚力,則師錫之疏,不可謂之爲父訟冤,不過爲自明之疏,則司直自明之疏,無端捧入,極爲可駭,當該承旨,從重推考,以存體例,何如?上曰,依爲之。上曰,昨見繕工監役尹爾錫之疏,則其父仁美,登科後,自以凶人之子,成均館,亦爲離行,其冤甚矣,欲爲贈職,卿等之意,何如?積曰,前日尹䥴,以此陳達,自上下詢,而臣意以爲,贈職之典,必有可褒之事,然後施之,尹仁美,有文有才,實是可用之人,而登第之後,特以尹善道之子,不許入仕,其冤深矣,而至於贈職,則似未恰當,故以此,仰達矣,其後臣更思之,曾在孝廟朝,士人韓五相,增廣會試入格,未赴殿試,而遭其父喪,不勝喪而死,終作未登第之人,故先朝以爲可矜,而至贈說書矣,今此尹仁美,則旣已登第,非若韓五相之比,而況以尹善道之子,有此冤屈,及今朝家典禮,旣用善道之說,則其子仁美,緣其父抱屈之冤,宜亦可申矣。上曰,以尹善道之論禮之故,其子登第之後,冤屈至此,實爲矜憐,尹仁美,堂下相當文淸職特贈,以示伸屈之意可也。吳始壽啓曰,都目政,今當擧行,而本曹郞廳,方無見存之員,今欲差出,則亦無備擬之人,今番都目,則與假郞廳爲之,恐無妨矣。上曰,今番都目政,不可以無實郞廳之故,更爲遷延,只與假郞廳開坐,而後勿爲例可也。
吏批啓曰,判書式暇,參判病不來,小臣獨政未安,何以爲之?傳曰,只出緊任。
以柳挺輝爲醴泉郡守,盧三錫爲銀溪察訪,尹爾錫爲尼山縣監。
吏批啓曰,新除授价川郡守朴興文呈狀內,所患胸腹之痛,已成痼疾,累日調加,有加無減,決無赴任之勢,速爲入啓處置云,依近例罷黜,何如?傳曰,允。
又啓曰,慶源府使,今當差出,而堂上中可擬之人乏少,堂下侍從及時任守令中,曾經侍從人,竝擬,何如?傳曰,允。
以尹義濟爲京畿都事,申㶅爲忠淸都事,金世瑨爲价川郡守,尹趾善爲慶源府使,朴萬榮爲利仁察訪。
傳曰,今觀禁府囚徒罪人之滯獄者甚多,判義禁,卽爲牌招,使之開坐。
禁府啓曰,令方開坐,而至於推鞫重囚,則不可不備員推覈,知事睦來善,方在呈告之中,卽爲牌招,同參,何如,傳曰,允。
引見時,領議政許積啓曰,光海朝日記,謄書已畢,舊件則當爲還藏于赤裳山城,新件則當爲分藏于江華及五臺兩處,而江華則先朝實錄,尙未奉安,待實錄奉安時,此日記,同時下送,赤裳·五臺兩處,則分遣史官,使之藏置當矣。上曰,依爲之。
禮曹啓曰,正言朴紳,以亟寢豐陽君張善瀓一等禮葬之命事所啓。上曰,當以當品施行事,命下矣,文武官從一品禮葬,雖未復舊,自有橫看,依橫看擧行之意,分付該曹,何如?傳曰,允。
上在昌慶宮。停常參·經筵。
酉時,日暈。
下直,三水郡守裵泰綏。
藥房啓曰,伏未審夜來,聖體若何,昨日引接臣僚,酬酢移時,不瑕有勞困之候乎?前劑入加味人蔘茶,當盡於今日,前後所進,已至十貼,諸御醫皆以爲,今姑停止,專以食治爲補,以觀數日宜當云,臣等不任區區之慮,敢來問安,竝此仰稟。答曰,知道。氣候無事矣。
刑曹判書李正英上疏。大槪,以臣衰病,新授職名,決難堪承,乞卽遞罷,以安微分事。答曰,省疏具悉。旣往之事,今不必追咎,卿其安心勿辭,從速察職,俾無獄訟積滯之弊。
府前啓,請還收金壽恒量移之命,請雲山郡守金嗣胤遞差。正之爲任,長於一司,不可人人冒據,而禮賓寺正李台瑞,以昏朝凶人之子,性且回譎,曾於就理之日,潛就金吾,所藏昏朝凶徒疏錄文書,刀擦其父之名,欲掩參疏之迹,而事意發露,至於受刑編配,則法當禁錮,理宜廢棄,而頃叨師儒之職,物情已極驚駭,及授本職,公議齊聳,如此之人,不可齒諸衣冠之列,以貽淸朝之羞,請禮賓寺正李台瑞,削去仕版。答曰,不允。
院前啓,請還收金壽恒量移之命,請信川郡宮家築堰處,還給本主,請李東馨等守令除授之命,還收,前啓豐陽君一等禮葬事,停啓。答曰,亟停勿煩。
全羅道興陽居出身宣邦道上疏。大槪,敢陳兩界軍器三南舟師修改事。入啓。答曰,省疏具悉。爾之所陳之辭,當令廟堂稟處焉。
政院啓曰,傳曰,今觀宣邦道疏辭,不無意見,其爲人亦可用與否,政院察啓事,命下矣。陳疏出身宣邦道,卽爲牌招,以其疏辭,反復問難,則所答之語,頗有倫脊,容貌亦不在中人之下,且被守門將薦,已經試才云,雖未見其特異於人,置諸調用之中,似不至於過濫矣,敢啓。傳曰,分付兵曹,使之調用,可也。
弘文館啓曰,新除授副修撰尹搢,時在忠淸道尼山地,經筵入番事緊,請斯速乘馹上來事,下諭,何如?傳曰,依啓。
上在昌慶宮。停常參·經筵。
平安都事·義州府尹書目,進香使一行,去七月十三日,自北京離發,二十二日,出山海關,本月初五六日間,當爲渡江事。
院前啓,金壽恒事,信川郡築堰處還給本州事,李東馨等事。中批除職,大爲淸朝之累,古人之封還墨制,良有以也。今者趙泰相四山監役除授之命,出於注擬之外。夫泰相,閭巷間一士人耳,非如宰執侍從之名顯者,亦非曾前筮仕之人,名在官案者,則殿下何以知其名,亦何以知其才之可用,而不用政曹之擬,有此特除之命乎?微官新除,前所未聞,私逕一開,所損非細,除目之下,物情莫不駭惑,請還收趙泰相四山監從除授之命。答曰,不允。趙泰相事,大臣,以可合調用,有所陳達,而聞之久矣,尙無備擬之擧,故有此特除之命矣,勿煩。
府前啓,金壽恒事,李台瑞削版事。答曰,不允。末端事,依啓。前啓雲山郡守金嗣胤遞差事,停啓。
禁府啓曰,利仁驛殿牌作變罪人宋斗寅,去夜穿穴中房之下底,解枷杻越墻逃躱,而近來夜禁至嚴,其逃躱,必在破漏之後,且頭無所着,足無所穿,必不能遠走,故分付于各部及左右捕廳,使之四散追捕,而王獄罪人,越墻逃躱,事極驚駭,當該入直都事,爲先從重推考,上直刑房書吏·羅將·軍士等,令攸司囚禁科罪,何如?傳曰,依啓。莫重推鞫罪人,不能撿勑,如是逃躱,事極可駭。當該都事,拿問定罪,上直書吏·羅將·守直·巡更軍士等,令攸司各別嚴刑鉤問。
禁府,上直都事權儧,拿囚。啓。
判義禁吳始壽,知義禁睦來善·金宇亨,同義禁閔宗道等上疏。大槪,重囚越獄之變,在於意慮之外,不能撿勑之罪,實所難免,乞罷金吾之職,仍治臣等之罪事。答曰,省疏具悉。不能撿勑之責,自有所歸,卿等勿辭察職。
吏曹判書吳始壽上疏。大槪,更申前席之請,無墜政曹之舊例事。答曰,省疏具悉。卿辭如此,當令廟堂,更議處之。
謝恩,正言孫萬雄,副摠管具鎰,京畿都事尹義濟,刑曹佐郞韓世臣,銀溪察訪盧三錫,价川郡守金世瑨。
上在昌慶宮。停常參·經筵。
下直,甕津縣令邊四達。
謝恩,都摠管李元禎,執義姜碩耉,慶尙左水使申伉,淸州牧使洪世亨,利仁察訪朴萬榮,韓山郡守李紳夏。
全羅監司書目,臨陂縣令金冉台病重,罷黜事。
答大司諫沈梓疏曰,卿其勿辭。調理察職。
注書朴慶後病,代以尹攀爲假注書。
驪州牧使羅萬葉上疏。大槪,臣被人罔極之誣,盡心痛骨,不得不疾龥於天日之下。臣父紉,以宣廟朝文科,歷事昏朝,足跡不及於權奸之門,故前後履歷,內不過三朝郞官,外不過兩邑宰而已,晩年退居,家食以終,卽今在朝之臣,無不知之,銓曹簿記,亦有可考。今者李東亨·庾亨宇等,特以臣姪星度,爲湖西儒生告廟疏頭之故,勒加構捏,以惡逆凶賊等語,前後醜辱,不遺餘力,伏乞聖慈,先削臣職,下臣司敗,與東亨·亭宇等,一處對辨,以泄泉下之至痛事。呈政院,還出給。
吏曹啓曰,都目政事,來初十日爲之意,敢啓。傳曰,知道。
院前啓,請還收金壽恒量移之命事,信川宮家築堰處還給本主事,李東馨等事。答曰,勿煩。前啓趙泰相四山監役特除之命還收事,停啓。
府前啓,請還收金壽恒量移之命。答曰,毋庸瀆擾。
上在昌慶宮。停常參·經筵。
下直,博川郡守申履壯,金堤郡守尹爾霖。
府前啓,請還收金壽恒量移之命。凡大祭隷儀,必趁早朝而爲之者,所以重其事也。昨日社稷大祭隷儀,獻官互相推諉,不卽進參,日晡後始爲設行,其怠慢自便之習,殊極可駭,獻官實豫差,請竝命從重推考。忠淸水使趙師錫,頃以西銜散班,冒濫陳疏,而實無其父可訟之冤,則疏中辭說,只爲自明之地,猥越甚矣,請趙師錫從重推考。答曰,不允。末端兩件事,依啓。
院前啓,請還收金壽恒量移之命,請信川郡宮堰處還給本主事,請還收李東馨事。答曰,亟停勿煩。
傳曰,史官一員待命,騎馬三匹立之。
答李元禎疏曰,偶然錯誤之事,不必爲嫌,卿其勿待罪。
上在昌慶宮。停常參·經筵。
下直,扶安縣監安垕,玄風縣監崔宙。
京畿都事尹義濟,儒生試取事,出去。
吏曹啓曰,新除授韓山郡守李紳夏呈狀內,千萬夢寐之外,除授本職,感激天恩,昨已肅謝,而落馬重傷,轉側須人,時月之內,決難赴任,入啓處置云。韓山郡守李紳夏,依例罷黜,何如?傳曰,允。
又啓曰,幼學蔭仕者,依繕工四山監役例,六品陞出時試講事,前已定奪於榻前,故臣等開坐發牌,則童蒙敎官申涬,稱病不進,依例汰去,何如?傳曰,允。
又啓曰,各司應講人員,發牌,試之以身言書判,則軍器寺僉正許煒,引儀崔英益,兼引儀金白興·安萬齡,義盈庫主簿洪瓚,典獄署主簿朴義選,禮賓別檢朴大升,長興庫直長張梲,軍器僉正李錫祿等,依例判決之文書,不能解讀,繕工監奉事黃應老,南別殿參奉鄭祖甲等,公然稱病不進,竝汰去。自今以後,未經身言書判試取者,勿爲備擬於監察·守令等職事,定式施行,何如?傳曰,允。
藥房啓曰,伏未審數日來,聖體若何,寢睡·水刺亦何如,兩慈殿氣候,一樣安寧乎?臣等不勝區區憂慮,敢來問安。答曰,兩慈殿氣候安寧,予則無事矣。
府前啓,請還收金壽恒量移之命。答曰,毋庸堅執。
院前啓,請還收金壽恒量移之命,請信川郡宮家築堰處還給本主,請還收李東馨等除授之命。上年湖西被災,六邑尤甚,守宰除挈眷之令,蓋出於一分除弊之意,而平澤縣監李迪吉,當朝命申明之初,挈移家眷,托稱留置於水原農莊,潛爲率去衙中,終有匿影之計,傳說狼藉,久而不止,招詰邸吏,果有所聞,其違法冒率之狀,已極可駭,而其他不治之聲,又播遠邇,決不可仍畀字牧之任,以重殘邑之民害,請平澤縣監李迪吉罷職。答曰,亟停勿煩。末端事,依啓。
義禁府啓曰,逃躱推鞫罪人宋斗寅,自廣州府跟捕押送,卽爲還囚之意,敢啓。傳曰,知道。
政院啓曰,今此兵曹褒貶啓本兩度中,不書等第者,至於二十一人之多。莫重之殿最文書,不能致察,有此錯誤,事甚可駭,當該堂上,從重推考,何如?傳曰,允。
上在昌慶宮。停常參·經筵。
下直,雲山郡守金嗣胤。
謝恩,兼漢學敎授權瑍。
傳曰,史官一員待命,騎馬三匹立之,社稷大祭所內摘奸。
平安都事書目,慈山郡守柳星昌,本月初七日,母在喪事。
黃海監司書目,谷山府使慶一會,本月初一日,遭母喪事。
平安兵使書目,昌洲僉使安緝,身死事。
平安都事·義州府尹書目,陳慰兼進香使一行,本月初六日戌時量,無事還渡江事。
上在昌慶宮。停常參·經筵。
左副承旨權脩上疏。大槪,病勢猝劇,無望供仕,乞賜遞免,俾延殘喘事。入啓。踏啓字。
謝恩,左副承旨兪夏益,右副承旨李聃命,同副承旨閔就道。
府前啓,請還收金壽恒量移之命。答曰,毋庸瀆擾。
院前啓,請還收金壽恒量移之命,請信川郡宮家築堰處還給本主。答曰,毋庸强聒。前啓李東馨等事,停啓。
都政。
吏批啓曰,今都目政,各歧仕滿應遷者,相避及未準朔監察,禁府都事,刑曹郞官,各司久任人員,竝擬,何如?傳曰,允。
又啓曰,新除授樂安郡守金學萬,猝得言語不通,四肢不收之症者,已至十餘日云。旣非托病,勢難等待其差復,依例罷黜,何如?傳曰,允。
傳曰,前後扈從有功勞人及淸白吏,戰亡子孫各別收用事,言于兩銓。
吏批啓曰,災傷覆審之期已迫,而新除授忠淸都事申㶅,今方在外,上來遲速,有難豫料,今姑改差,何如?傳曰,允。
傳曰,靖社功臣子孫等各別錄用事,言于兩銓。
以權克中爲谷山府使,沈欞爲慈山郡守,楊五擧爲樂安郡守,沈橃爲臨陂縣令,趙䃏爲安邊府使,崔良弼爲富寧府使,李夢錫爲韓山郡守,趙祉錫爲忠淸都事,李㘽爲平澤縣監,孟胄瑞爲安東府使,李挺然爲昌原府使。
上在昌慶宮。停常參·經筵。
下直,中和府使金煥。
府前啓,請還收金壽恒量移之命。承宣之望,必以已經準職三司亞長備擬,而以應敎備望者,亦出於特敎,仍成規例,而非國朝故事也,況此新除授同副承旨閔就道,立朝纔過三年,職秩未離五品,而超躐之命,出於意外,物情之駭惑,已不可言,而中批除職,實非盛世之美事,請新除授承旨閔就道,亟命改正。誕日陳賀,莫大盛擧,百僚鼇忭,宜不敢或後,而今此秋夕,呈單受由,太涉紛紜,其在事體,殊甚未安,請命一倂勿施。答曰,不允。改正事,此出於一時特命,有何不可之理乎?勿煩。末端事,旣已呈單受由之後,一切勿施,則情理切迫,今後勿爲捧入,宜矣。
院前啓,請還收金壽恒量移之命,請信川宮家築堰處還給本主。答曰,亟停勿煩。
備邊司啓曰,湖西,京畿兩道,連値凶荒,所捧收米,多數裁減,故京廳需用,太半不足,各司應給貢物價米,不得上下者,湖西廳八千石,京畿五千石,而常平廳所管畿邑,糶糴穀物,連年蕩減之餘,累經勅行,所儲已竭,夫馬價未下之數,亦至一千餘石,而無他推移之路,事甚可慮。江都米一萬四千石,除出受來,以爲自前繼用之地,待三廳稍裕後,還償,何如?答曰,允。
上在昌慶宮。停常參·經筵。
李蓍晩病,代以金夢陽爲假注書。
藥房啓曰,微雨滌暑,夜氣頗涼,聖體益加安寧乎,水刺寢睡,亦復何如?敢來問安。答曰,知道。氣候無事矣。
政院啓曰,閫帥罷職之代,除授後五六日辭朝,曾有承傳,而忠淸水使趙師錫,慶尙左水使申伉,俱以罷職之代,除授已至十日,而至於趙師錫之尙不肅謝,極爲非矣。數日內催促發送,何如?傳曰,允。
又啓曰,新除授副校理金璁,時在禮安地,修撰睦天成,時在金浦地,經筵入番事緊,竝斯速乘馹上來事,下諭。傳曰,依啓。
義禁府啓曰,以黃海兵使狀啓刑曹粘目,前金川郡守黃道平,前黃州判官李璾,哨官金孝曾等,移本府處置事,允下矣。黃道平,待命於本府,金孝曾,方被囚於典獄署,卽爲拿囚,而李璾,以安州判官,時在任所,依例府羅將發遣,拿來,何如?傳曰,允。
謝恩,典籍成後周,軍器僉正洪以度,禁府都事許·尹弘績,平澤縣監李㘽,兼引儀朴慶獻·尹琠·李重振·吳壽星,兵曹佐郞李寅賓,繕工直長尹益·全義盈,主簿姜鈺,軍器判官張羽瀛,都摠經歷吳道弘·愼聖時,谷山府使權克中,監察金尙煥,僉知李敏章,井浦萬戶鄭脩,禮賓正南宮鈺,主簿金鳳錫,校書博士韓瑄,都摠都事尹就五,成均博士金益九,監察李簹,司僕主簿兪處重·趙脩,都摠經歷李東亮,典牲直長安績,活人別提洪敍疇,內資奉事禹昌夏,刑曹正郞曺廷善,昌原府使李挺然,兵曹佐郞金聖佐,訓鍊副正李惠疇,僉正李汝柱,主簿吳始亮,樂安郡守楊五擧,韓山郡守李夢錫,司宰主簿李殷斗,臨陂縣監沈橃,尙衣別提柳璫,都摠都事朴恩敦,安邊府使趙䃏,戶曹佐郞趙挺時,刑曹正郞李斗光,兵曹正郞權歆,兼春秋睦林儒,尙瑞直長許忔,玉江萬戶崔昌。
上在昌慶宮。停常參·經筵。
未時申時,日暈。
下直,咸興判官許壕。
吏曹判書吳始壽,兵曹判書金錫胄呈辭,國忌,留政院。
傳曰,大臣·備局堂上,引見。
引見時,十五日大殿誕日陳賀權停事,榻前下敎。
領議政許積內局都提調辭免,今姑許遞,以安卿心事,榻前下敎。全羅左道敬差官柳星三改差事,榻前定奪。
引見時,領議政許積所啓,慶尙監司李端錫,以柒谷府城下移邑,以除民弊事啓聞,今當回啓,而事係重大,不可泛然回啓,故敢達矣。臣等,取考仁祖朝初設邑時備局回啓,則當初亦有此論,而不果行,可見人之所見,不甚相遠,而亦不可率爾處之,先以此問其便否於本道,然後稟處,何如?上曰,依爲之。又啓曰,繕工監所用大小索,用處甚緊,而不載於貢物條,故貢物主人等,白地辦出,不能支堪,自戶曹,雖有若干給價之規,而不足以當其責應之數,貢物人等,因此呼冤。今若酌量其數,每年以五百二十巨里,令宣惠廳載之貢案,而給其價,此數之外,或有加用者,則臨時給價,以此定限,何如?上曰,然則事甚便當,依爲之。大司成李元禎所啓。太學儒生,以榜次序坐,乃是我朝古例也。曾在宣廟朝,文成公臣李珥,請以齒爲序,而終不允從矣。甲辰年,閔鼎重,爲大司成時,私用變規,以齒序坐,而行之已久,亦難猝改,故不得,不仰達矣。許積曰,榜次之坐,旣是古例,則鼎重之擅改舊規,誠極不當矣。權大運曰,宣廟朝,不許序齒者,蓋鄕黨則雖尙齒,而大學席次,當以取人先後,爲次故也。上曰,遵宣廟朝不許之意,以榜爲坐可也。元禎曰,學製給初試之規,旣非古例,而四學兼官,無數遞之事,故考官,豫知士子,士子,亦豫知考官,殊無遠嫌之義,群議皆以爲當罷,故敢此仰稟。許積曰,復古例設公都會,學製則罷之爲當矣。上曰,依古例設公都會,而罷學製,可也。閔熙曰,臣待罪尙方,故敢達矣。本院年例貿易,上年以凶歉之故,始則減半,終歸停止,今年農事,未必勝於上年,而內間需用之足不足,自下難知,逐年裁減,有不敢直請,自上或爲之減省,何如?上曰,自內若有需用之物,而本院無所儲,則臨時啓稟,可也。許積曰,今番倭館移造時,倭木手工錢應給者七千餘兩內,二千兩則以戶曹稅銀先給,而五千餘兩則當初責出於嶺南民結,嶺南民力,旣竭於成造之後,而又令辦出五千餘兩之銀,有所不堪,臣等方以爲慮之際,其時任事譯官等,願爲本錢殖利備給,此事雖涉苟簡,目前事勢,不可無便宜之道,故從其言出給本錢,以此意陳達於榻前矣,不過五六朔,得以完了,倭人,盡受工錢而歸,誠爲多幸,前後任事者,朴再興·朴有年·金振夏·洪禹載竝四人,而其中朴再興·朴有年,主管其事,功勞最多,且此輩資高,然後例爲見重於彼人,而倭譯,絶無施賞增秩之事,故曾在先朝,或有無故加資之時,係于恩賞之事,不宜陳請,而今若因其功勞,特爲論賞,則事或便宜矣。上曰,然則朴再興·朴有年等,加資可也。許積曰,當初指揮調理者,乃金謹行也。此人則資級已高,不必更爲加資,或可除授實職,洪禹載·金振夏兩人,則令本衙門施賞,何如?上曰,依爲之。
謝恩,兼引儀李世機,校書校理陳溟翰,宗廟直長金鳳至,尙瑞副直長權,參知申厚載,慈山郡守沈欞,訓鍊僉正金時稷,判官高後適·孟時興·許羾·李台老,南別殿參奉丁載重,司饔參奉柳命哲,監察李東白,刑曹佐郞李基夏,梨浦萬戶閔銓,知世浦萬戶柳極,慶尙左兵虞候閔就魯,忠淸兵虞候鄭履祥,包下萬戶金鼎三,朱乙溫萬戶金鼇,馬島萬戶李濟,於蘭萬戶白光瑗,方山萬戶洪尙毅,阿吾地萬戶車承曄,五老梁萬戶林宗奭,監察南重維·姜相周,上土僉使韓柱,宣傳官金夏瑞·申命老·金潤基,禮賓別提金梲,司畜別提安釴,崇陵參奉趙祺錫,忠淸都事趙祉錫,慶尙右兵使白瑞翰,中部主簿朴世寶,蛇梁萬戶宋必興,呂島萬戶李世寬,典籍羅瑄許垕·金正夏,同知尹深,禮賓別提金以昌,知事權愉,加背梁萬戶呂夢天,監察姜相周,同春秋吳挺緯,副摠管靑川君濂,唐浦萬戶鄭時昌,西學兼敎授權瑍,忠淸水使趙師錫,海運判官朴泰遜,茂山僉使李基陽。
上在昌慶宮。停常參·經筵。
備忘記,自國朝設立內外司僕,喂養馬疋,以待緩急不時之用,而今觀內廐之馬,非但瘦瘠,亦不馴馭,此不過常時不能調習之致,其抛棄職任,誠甚痛駭。內乘李聖賚·李惠疇,姑先從重推考,當該下人等,令攸司各別囚禁科罪。
院前啓,金壽恒事,信川宮堰事。今年春,兵曹判書金錫胄,譏捕賊黨,付之捕盜廳,則捕將盧錠,拘囚賊人,閱月延就之際,其妾,受金於賊人,言於盧錠,終至放送,治盜不嚴,雖出昏謬,受賂徑放,極可痛心,請捕盜大將盧錠罷職。近來寅緣形勢,希功望賞之徒,日以益熾,識者之寒心久矣。譯官張燦,乃巨富得名者也,無朝家募納鳥銃之令,而稱以報效關防,願爲納銃於長壽山城,則事之無據,莫此爲甚。黃海監司朴純,不顧事理之如何,分付載寧郡守卞榥處,使之試放捧留,且其貸民燒券等事,非朝家所可與知,而監司之因燦呈狀,分付該邑守令之托,以民情枚報巡營,未免表裏相應之跡,顯有循私希賞之意,張皇褒美,至煩馳啓,其爲富商地則至矣,而傷損事體則大矣。後弊所關,不可置之,請黃海監司朴純,載寧郡守卞榥,竝命罷職。褒能賞功,有國之重典,崇班顯秩,命德之公器,其不可濫施而舛授也明矣。乃者慶尙監司李端錫褒啓,有安東府使孟胄瑞加資之命,臣等竊以爲不然也。設令方伯之奏,盡是實狀,其在愼惜名器之道,褒賞重典,固不可輕易施之。觀此褒啓中大小民役,一倂蠲減,均賜濟活,無一捐瘠之語,不無張皇溢美之狀,夫安東,嶺之大邑也,賦役之浩繁,如何,而能無大小,一倂蠲之乎,民人之衆多如何,而能無一人捐瘠乎?況昨年嶺南穡事之失稔,猶不至於庚辛之慘,爲守令者,分糶濟民,乃是職分內事,有何別樣善賑之擧,而今玆增秩之命,實出常格之大,賞典冒濫,莫此爲甚,請還收安東府使孟胄瑞加資之命。答曰,不允。朴純·卞榥·盧錠事,依啓。
府前啓,請還收金壽恒量移之命,請新除授同副承旨閔就道,亟命改正。答曰,勿煩。前啓秋夕受由之單,一倂勿施事,停啓。
正言朴紳啓曰,先塋在於楊州,莎土傾圮,加築事急,私情所切,援例請告,伏蒙恩許矣。日昨憲臣,至有勿施之請,臣於此,不勝瞿然,所當卽爲自列,而臺啓方張之日,不敢引避,一味悚縮,尤無所容,請命遞斥臣職。答曰,勿辭,退待物論。
訓鍊都監啓曰,別營,卽都監軍兵放料之處也,庭除甚爲狹隘,許多軍兵分料之時,以其地狹之故,自至日暮,軍兵等,以是爲病矣。卽者戶曹判書臣閔熙,送言于臣曰,別營庭除,頃日啓稟,得藉軍兵放料之便,仍爲使設外面石築,旣已完役,而庭中實土之處,尙未畢役,若干哨軍兵,限一日輪回使役,則不過三四日,自可成就云。此役,本爲渠等之地,則一番借役,未爲不可,而係是出用軍兵之事,自下不敢擅便,敢此仰稟。傳曰,依啓。
禮曹啓曰,大殿誕日,兩大妃殿所封各道方物,看品,則忠淸監司慶㝡所封大王大妃殿黃毛八條,王大妃殿黃毛八條,俱品劣,殊無敬謹之意,推考,何如?傳曰,允。
謝恩,造紙別提趙嗣昌,司成權迪,恃寨僉使金志雄,鐵串僉使金國標,昌洲僉使金匡輝,平市令許堣,兵曹正郞金龜萬,禮曹正郞李墪,敦寧都正權順昌,登山萬戶河漢淸,豐山萬戶李相益,玉浦萬戶張後良,平壤敎授石之珩。
上在昌慶宮。停常參·經筵。
辰時午時,日暈。
夜一更三更,月暈。
以李仁夏爲左邊捕盜大將。
大殿誕日,兩慈殿·中殿,政院·玉堂問安。答曰,知道。
大殿,政院·玉堂·二品以上·六曹·大司諫問安。答曰,知道。
大司諫沈榟啓曰,引嫌而退,私情所迫,援例請告,雖有勿施之命,不必以此爲嫌,請正言朴紳出仕。答曰,依啓。
持平朴鎭圭啓曰,臣以李台瑞削版事,與同僚相議論啓矣。伏聞筵中,因大臣陳達,有台瑞敍用之命,臣不勝慨然之至。台瑞之父進士就仁,當倫紀斁絶之日,投進凶疏,其語意之罔極,有非臣子所忍聞者,原疏名錄,尙在金吾罪籍之中,可考而知也。台瑞欲掩先累,擊錚訟冤,而罪籍中就仁之就字,改以推字,刀擦墨漬之迹,發露於考覈之際,受刑六次,終至編配,則台瑞之不可自同凡人,更齒朝班,決矣。其時文案,亦在金吾,而太學所藏五十年間司馬榜目中,只有李就仁之名,未有李推仁三字,則參疏之就仁,爲台瑞之父,而推仁之元無其人,灼然可見。若果有推仁爲名之人,則台瑞於受刑編配之日,何不的指某之爲推仁之子孫族屬,而亦何不現納推仁名付之榜目也?至於守操如金之說,台瑞前後自明之辭,未有云云,而到今始有之,又未可知也。就仁,以凶徒李偉卿一家至親,言論不同,被停於偉卿之黨云者,果是實談,則台瑞立朝之後,以凶黨餘孽,爲世所棄,至今三十餘年,困屈莫伸者,抑何故也?推仁名付之榜目,終若不得,則就仁,自不免爲凶疏之就仁,而台瑞,亦難免於不父其父之罪矣。噫,衆口如沸,公議至嚴,而卒至渙然昭雪,置之如玉之地,益知天下之事,無不有也。論啓蒙允,曾未一旬,伸白之擧,出於意外,臣何敢靦然苟冒於臺席乎?請命遞斥臣職。答曰,勿辭,退待物論。
掌令具崟啓曰,李台瑞削版之論,蓋爲其重名器伸公議,而不意大臣,委曲分疏,至下敍用之命,臣不勝慨然之至。台瑞父名之眞僞,同僚引嫌之辭,備悉無餘,臣不欲疊床爲說,而其不敢仍冒之嫌,與同僚無異,亟命遞斥臣職。答曰,勿辭,退待物論。
府前啓,請還收金壽恒量移之命,請新除授同副承旨閔就道改正。竝引嫌而退,隨聞論列,臺體當然,伸救之言,何必爲嫌?請持平朴鎭圭,掌令具崟,竝命出仕。答〈曰〉,不允。處置事,依啓。
兵曹判書金錫胄上疏。大槪,伏覩備忘記,有內乘禁推之命,臣以太僕提調,不可全然歸罪於校人·圉師而已,亟治臣罪,以爲素食充位,不理官事者之戒事。
謝恩,都摠經歷李俊明,都事姜必建,宣傳官睦存善,南別殿參奉崔嵩齊,引儀劉瑗。
上在昌慶宮。停常參·經筵。
下直,林川郡守韓濙,咸悅縣監李雲徵,理山郡守吳伯周,銀溪察訪盧二錫,結城縣監黃戴仁,安岳縣監南益薰,价川郡守金世瑨,慶尙左水使申伉。
藥房啓曰,伏未審數日來,聖候若何,寢睡水刺,亦一樣安寧乎?敢來問安。答曰,知道。氣候一樣矣。
府前啓,請還收金壽恒量移之命。答曰,毋庸瀆擾。前啓同副承旨閔就道改正事,停啓。
黃海監司書目,都事金兌一,以親病受由,往慶尙道,症勢彌留,累次呈狀,請罷黜事。
領議政許積針灸呈辭。入啓。傳曰,安心調理。仍傳曰,遣史官傳諭。
政院啓曰,今年田政,與常年不同,敬差官都事,必須及此未刈獲前下去,然後田野踏驗,庶得實狀,而頃日遞改之代,尙未差出,令該曹從速開政,極擇差出,以八月念前下送,以爲趁早踏驗之地,何如?傳曰,當日內,開政差出。
有政。
以權脩爲黃海監司,李國華爲黃海都事,權大胤爲載寧郡守,申鍵爲龜城府使,金龜萬爲忠淸都事,李曾賢爲懷德縣監。
上在昌慶宮。停常參·經筵。
下直,醴泉郡守柳挺輝。
謝恩,載寧郡守權大胤,忠淸都事金龜萬,護軍洪受九,戶曹佐郞沈相,注書安如岳,兼持平權歆。
傳曰,史官一員待命,騎馬三匹立之,崇陵內摘奸。
都承旨申晸上疏。大槪,六歲女兒,猝患拘忌之疾,身旣犯染,不得出入於近密,亟許遞改事。留政院。
上在昌慶宮。停常參·經筵。
夜自三更至五更,月暈。
謝恩,黃海監司權脩,司評梁暹,部將丁碩燾。
傳曰,行司直柳赫然,痰病漸重云,予深慮念。遣御醫崔聖任看病。
上在昌慶宮。停常參·經筵。
下直,明川府使李以時,淸州牧使洪世亨。
謝恩,黃海都事李國華,連源察訪申宗華,龜城府使申鍵,司贍奉事尹以復,部將郭翰邦,章陵參奉金鼎象。
刑曹參判鄭載嵩三度呈辭。遞差。
政院啓曰,都承旨申晸原疏到院,以三歲女兒,方患拘忌之疾,身旣犯染,不可出入於近密之地爲辭,而原疏不敢捧入,何以爲之?傳曰,然則今姑改差。
又啓曰,憲府行公之員,只有執義姜碩耉一人,未得開坐,故守令多有未署經者,諫院官員,亦以或在外或呈告,久無城上所,事甚未安。兩司在京未肅拜人員,竝卽牌招,察任何如?傳曰,允。
吏曹啓曰,承旨有闕,政事,取稟。傳曰,政事,當日爲之。
吏曹,戶曹參議姜允亨身死啓,曾經臺侍,別致賻。
傳曰,當此秋務方殷之日,諸道守令,不可不趁卽發送,署經後卽爲發送事,分付。
府前啓,請還收金壽恒量移之命。金山郡守金始重,到任以後,無一善狀,往且耆酒,醒日無多,政委下吏,害及民間,闔境嗷嗷,怨咨日深,常與境內品官,詡詡徵逐,杯酒酬酢,貽侮取笑,固已久矣。頃於蔡夏徵之設疏廳於本郡也,其中拒塞不許之類,捉致官庭,多般怵脅,終至於設疏而後已,此豈守宰所關之事,而乃敢縱恣無嚴,若是哉?如此之人,不可置之字牧之任,請金山郡守金始重罷職。答曰,不允。
院前啓,請信川郡宮家築堰處還給本主,請還收安東府使孟胄瑞加資之命,前啓金壽恒事,停啓。答曰,不允。孟胄瑞,身爲牧民之官,非但治績已著,且有別備善賑之勞,今玆賞加,有何濫觴之理乎?勿煩。
有政。
戶曹啓曰,本曹事務,入秋尤大,郞廳雖得備員,猶且奔走無暇,而新差佐郞李台龍,纔已覲親下去湖南,姑爲改差,其代,以在京無故人擇差,何如?傳曰,允。
司譯院,以都提調意啓曰,因領議政所啓,倭譯朴再興·朴有年等加資,洪禹載·金振夏兩人,令本衙門施賞事,命下矣。金振夏,係是六品之官,自有陞授之任,而洪禹載則已經本院正職,他無可施之賞,何以爲之?傳曰,然則加資。
戶曹啓曰,黃海監司朴純,旣因臺啓罷職,張燦,出私財築筒,貸貧民燒券事狀啓,不爲回啓之意,敢達。傳曰,知道。
上在昌慶宮。停常參·經筵。
下直,忠淸水使趙師錫,昌州僉使金匡輝,龜城府使申鍵,上土僉使韓柱。
兩慈殿·中殿,藥房問安。答曰,知道。
藥房啓曰,秋日漸凉,伏未審聖體,若何,近來寢睡益安,而水刺漸加乎,兩慈殿氣候,一樣安寧乎?臣敢來問安。答曰,兩慈殿氣候安寧,予則無事矣。
政院啓曰,卽者黃海監司朴純,以遂安郡明火賊李承男等就捕事馳啓,而詳細考見,則賊魁承男等四名被捉之初,因被殺人徐貴仁之子夢先之進告,逃脫賊人己玄等三名之就捕後,以出身申興祖之自募,則啓本中所謂指告人金鼎成者,不知何許人,而前後文狀,無一名現之處,及其賊人就服之後,鼎成,始乃呈狀自現,推以事理,極涉虛妄,其不能詳審之失,在所難免,請黃海監司朴純推考。傳曰,允。
陳慰兼進香使李夏鎭,副使鄭樸,書狀官安如石,入來。傳曰,上副使·書狀官引見。
都承旨尹深辭疏。入啓。答曰,省疏具悉。卿之被誣,予已詳知,有何不安之端乎?卿其勿辭,從速察職。
府前啓,請還收金壽恒量移之命,請金山郡守金始重罷職。答曰,不允。
院前啓,請信川郡宮家築堰處還給本主,請還收安東府使孟胄瑞加資之命。慶尙右兵使白瑞翰,素無居官善稱,且當年紀衰髦,而以世居晉州之人,今爲晉州兵使,其家與兵營,只隔一隴,物情皆以爲不合,請慶尙右兵使白瑞翰遞差。答曰,不允。
回還使臣引見時,左承旨鄭維岳啓曰,頃因備局草記,有江都所儲穀一萬四千石取用之命,此固出於年事失稔,國用不足,萬分不獲已之致,而第念江都儲蓄,累朝所以着念措置,以備不虞者,而前後取用,已至累萬石,脫有緩急,誠爲可慮。臣意則更令廟堂,各別料理,從長變通,而江都之米,勿爲取用,似宜矣。上曰,江都儲蓄,本爲緩急之需,而予意常以每每取用爲慮,急於目前經費,頃日姑爲允許於備局草記矣。今聞承旨之言,合於予意,今番所許之穀,還寢取用之命,而令廟堂更爲分別料理,以助經費之不足,此後則雖一石之穀,切勿取用於江都,可也。
上在昌慶宮。停常參·經筵。
五更,月暈。
下直,臨陂縣令沈橃,谷山府使權克中,昌原府使李挺龍,慈山郡守沈欞,韓山郡守李夢錫,樂安郡守楊五擧,平澤縣監李㘽,井浦萬戶鄭守。
貞顯王后忌辰齋戒。
兪夏益,以兵曹言啓曰,二局別將韓根,今二十六日入番,落點啓下矣。卽者局廳來告內,韓根,重得傷寒之疾,方在苦痛中,不省人事,以此病勢,決難入番云。元單子中,改付標以入之意,敢啓。傳曰,知道。
傳于閔就道曰,豐陽君山所役處,所用炭量宜題給事,分付該曹。
上在昌慶宮。停常參·經筵。
貞顯王后忌辰。
下直,星州牧使趙嗣基,載寧郡守權大胤,利仁察訪朴萬榮。
傳于閔就道曰,引見日次時,刑曹參判李夏鎭來待事,分付。
上在昌慶宮。停常參·經筵。
傳于兪夏益曰,大臣·備局堂上,引見。
以慶尙監司漆原縣海民李春發等二十名渰死狀啓,傳于閔就道曰,渰死人等,至於此多,事極驚慘,令本道各別恤典擧行。
巳時,上御時敏堂。大臣·備局堂上,引見。
大司諫沈梓啓曰,請信川郡宮家築堰處還給本主,監築人摘發治罪。上曰,令本道明査聞啓後,監築人,如有罪犯則治罪,可也。又啓曰,請還收安東府使孟胄瑞加資之命。上曰,已諭,毋煩。又啓曰,請慶尙右兵使白瑞翰遞差。上曰,不允。執義姜碩耉啓曰,請金山郡守金始重罷職。上曰,依啓。又啓曰,忠淸水使趙師錫,田土庄穫,多在於保寧地,其父晩年退居,自同原居之人,今者慶尙右兵使白瑞翰,諫院,旣以世居晉州,論啓,則師錫之保寧,少無異同,請忠淸水使趙師錫遞差。上曰,與白瑞翰有異,不允。前啓金壽恒量移還收事,停啓。
昧爽,流星出五車星上,入北斗星下,狀如拳,尾長三四尺許,色赤事,觀象監所啓。
引見時,權大運所啓,自今月旬後,連有國忌,且値誕日,凡公事之不得出入者,殆至十餘日之久,公事積滯,殊甚可悶。誕日正日,則公事雖不必出納,而其前後各一日,則公事依舊出納,似無不可矣。上曰,誕日前後各一日,則公事倂皆出納,而刑獄衙門,則依孝宗朝手敎,只不用刑杖,而亦仍爲開坐事,定式施行,可也。睦來善曰,上年以凶荒,冬至,正朝,誕日,三名日方物之膳,特令停止,而其在享上之道,每年停止,誠爲未安。前頭三名日方物之膳,何以爲之?上曰,前頭三名日方物之膳,亦勿封進事,分付,可也。上曰,予觀年前事目,則尤甚被災,若干邑外,皆不給分數災矣。今年穡事,實災不齊,雖尤甚之邑,或有稍稔之田,稍實之邑,亦多被災之處云,今年災實,若泛論某邑災,某邑實,而分數給災,只及於尤甚之邑,則惠澤不均,民怨必多。敬差都事巡歷時,詳細摘奸,雖非尤甚之邑,亦有被災之處,則體予欽恤之意,量給八九分災事,知會擧行。權大運曰,江都米一萬四千石取用事,因備局草記允下之後,又因鄭維岳所陳,有勿爲取用,更令廟堂,各別料理,以助經費之敎矣。江都儲蓄,元數不多,而他無儲穀之處,故每當凶歲,則取用於賑救,預無豫儲軍餉之意,維岳之言,誠是矣。臣等,豈不知其可悶,而取用之請,實出於不得已也。各司貢物價,不可不給,朔膳之價,亦當題給,而宣惠廳所儲罄竭,他無科理之策,有此啓請,今若以軍餉之重,不得下手,則無可奈何矣。不但此也。前頭飢民賑救時,若不取用江都,南漢之穀,則畿內之民,將立視其死而已。軍餉雖重,豈至如民命之重乎?且從前取用之穀,每每漸次充補,非徒爲取用,而不爲還補,使軍餉漸縮之意也。卽今事勢,不可不取用,故與領相相議敢達矣。上曰,他無料理取用之路,則事勢不得不爾,依前定奪取用可也。睦來善曰,名日方物,旣命停止矣。曾在先朝,雖停進方物,而甲胄弓袋筒箇,則以價米,收納於軍器寺矣。今番則何以爲之?上曰,今歲凶歉又甚,此亦勿捧可也。睦來善又曰,朴淵祭壇,自築大興山城以後,城內人家汚穢之物,皆聚於祭壇近處,事甚未安。前日臣以此陳達,則領相以爲,當其祭時,預爲修掃潔淨之外,他無變通之道云,故以此分付之意,定奪矣。臣退與柳赫然商議,則以爲,雖非祭時,汚穢之物,常聚於祭壇,亦極未安,祭壇近處人屋,使之移接於城外宜當云,故敢此仰達。上曰,依爲之。來善又曰,崇陵水道,經潦後觀勢爲之事,曾已定奪,而今年旱災,未經潦水,水道修築與否,何以爲之?權大運曰,未經潦水,則水道形勢,有難揣知,姑待明年經潦後,詳知而爲之,宜當矣。上曰,依爲之。
傳曰,西北關防,爲任甚重,邊將邊倅,雖在平常之時,不可不擇送,而至於今日,尤異於前,各別惕念,極擇以送事,分付于兩銓。
藝文館啓曰,本館史官,只有上下番二員,上番則以光海朝日記分藏事,將爲出去五臺山,故已爲擇日矣,上番史官安如岳,頃日政,移拜注書,不可無變通之道。注書安如岳,依近例還授本館之任,俾無日記分藏事遷就之弊,何如?傳曰,允。
引見時,睦來善啓曰,臣曾經鍾城府使,故備諳北路事,邊備之重,莫如烽燧,而至於鍾城,則山頭處處,皆設烽燧,烽遂軍,例爲世傳其任,此蓋重其事,而慮或有虛疏之弊也。臣得聞李旰,曾爲南兵使時,烽燧軍有頉之代,常時不爲嚴勅充定,猝値摘奸之時,以他人代點云,誠極寒心。當此有邊虞之日,不可無各別申飭之例矣。權大運曰,北路烽燧,異於他道,皆在於嶺海之間,常多雲暗之日,故實難相準,而因此廢閣,專不候望,其爲虛疏,果如睦來善所陳矣。刑曹參判李夏鎭曰,臣亦曾見北路初程,則烽燧軍,晝則長在家,元不候望,及至日暮後,始爲候望,此亦不可不各別申飭矣。上曰,北路烽燧,雖因雲暗,不得日日相準,至於晝不候望,他人代點,則事極可駭。此後各別申飭于監兵使及本官,頻頻摘奸,若有如前只爲夜直,晝離烟臺之弊,則各別治罪之意,亦爲嚴,可也。
上在昌慶宮。停常參·經筵。
下直,尼山縣監尹爾錫,鐵串僉使金國標,唐浦萬戶鄭時習。
傳曰,下直守令·邊將,引見。
謝恩,都承旨尹深,司䆃正李瑞雨。
府前啓,請忠淸水使趙師錫遞差。答曰,已諭,毋煩。
院前啓,請還收孟胄瑞加資之命,請慶尙右兵使白瑞翰遞差,前啓信川宮築堰事,査覈間姑停。
上在昌慶宮。停常參·經筵。
辰時至申時,日暈。
下直,洪州營將申翰周,蛇梁萬戶宋必興。
南天澤啓曰,明日常參·經筵,取稟。傳曰,只晝講。
藥房都提調權大運,副提調鄭維岳啓曰,微霜已降,日氣淒冷,伏未審聖體,若何?再昨入侍時,有寢睡水刺,與常時無異之敎,臣等不勝喜幸,而益加謹愼,是臣等區區之望也,猶不能無慮,敢來問安。答曰,知道。氣候無事矣。
傳于兪夏益曰,史官一員待命,騎馬三匹立之。
兪夏益啓曰,黃海道白峙,陞僉使,新造兵符,令禁軍賚持,下送于監營,使之分上之意,黃海監司處,下諭,何如?傳曰,允。
南天澤,以弘文館言啓曰,新除授校理朴世堂,時在京畿楊州地,經筵入番事緊,斯速乘馹上來事,下諭,何如?傳曰,允。
又啓曰,明日只晝講命下,而宗廟修改相値,何以爲之?傳曰,停。
府前啓,請忠淸水使趙師錫遞差,前禮賓正李台瑞敍用之命,臣等,所當卽請還收,而玆事旣出於大臣陳達,則不可不十分詳愼,故訪問事實於筵中所引三臣家後孫,則故判書趙絅家莊私稿中,元無挽李就仁文字,而與故掌令姜鶴年相善之說,其孫世龜,亦證其不然。故參議尹善道,則來在江舍時,台瑞,一番來往而已,禮論一款,初不與聞,而至於癸亥後參榜之說,不但亂前榜目,蕩失於前後兵火,設或冒赴倖點,豈可爲伸雪之欛柄乎?台瑞雖饒於舌,何敢作爲無根之言,欲掩百世難湔之累,至於此哉?且以凶疏之就仁,雖諉以別人之推仁,而太學所藏國朝儒籍,只得一就仁而已,推仁爲名者,遍攷而終不可得,則金吾罪籍中改就爲推,必欲眩亂之計者,的然難掩,台瑞之奸僞幻弄,節節如此,而猶使之自同平人,復通仕籍,則不亦辱淸朝而羞當世之士乎?輿情共駭,公議益激,請還收前禮賓正李台瑞敍用之命。新除授大司憲李觀徵,時在果川地,斯速乘馹上來事,下諭,何如?答曰,不允。下諭事,依啓。
上在昌慶宮。停常參·經筵。
下直,黃海都事李國華,忠淸都事金龜萬,坊寨僉使金志雄,呂島萬戶李世寬。
京畿監司書目,加平郡守安後昌,今月二十二日,遭母喪事。
傳曰,明日晝講爲之。
掌令孫萬雄三度呈辭。遞差。
府前啓,前禮賓正李台瑞敍用之命還收,前啓趙師錫事,停啓。
吏曹啓曰,臺諫有闕,政事,取稟。傳曰,明日爲之。
上在昌慶宮。停常參·經筵。
下直,懷德縣監李曾賢,加背梁僉使呂夢天。
司直柳赫然上疏。大槪,還寢遣御醫看病之命,遞改臣兼帶將職,以安微分,以延殘喘事。答曰,省疏具悉。卿之疾病如此,予甚慮念,遣醫省病,元非格外之事,卿其安心勿辭,從容調理。
府前啓,李台叙事。答曰,不允。
晝講入侍,知事吳始壽,特進官金宇亨,玉堂李堂揆·睦林儒,承旨李聃命,注書朴慶後,史官柳世鳴,兼春秋曺廷亮。
傳曰,日氣頗冷,氣甚不平,晝講,停,只守令,邊將引見。
右參贊尹鑴上疏。大槪,冒萬死更申乞骸之請事。答曰,省疏具悉。疏中爲國條陳之事,覽之詳矣。卞誣一款,事體重大,故已令廟堂,商確稟處,卿其安心勿辭,從速入來,出入筵席,以補予之不逮。
注書安如岳遷轉,代以洪萬朝爲假注書。
藥房啓曰,伏聞今日晝講,有氣不平停止之敎,不勝驚慮矣。卽者入侍醫官,來傳鼻塞頭疼,顯有感冒之候,雖非大段,不可不趁卽和解,人蔘敗毒散,加荊芥穗一錢,連進爲宜云,卽爲劑入,何如?答曰,近因寒暖之不適,雖有微感之候,不至於大段矣。湯藥劑入事,依啓。
吏曹啓目,粘連忠淸監司慶㝡狀本云云,因海美民人等狀,有此縣監朴晟仍任之請,而郡邑願留等狀,未必盡出於民情,守令瓜遞,乃是金石之典,有難撓改,狀啓內辭緣,勿施,何如?傳曰,特令從民願,限明秋仍任。
造紙別提金時重上疏。大槪,條陳時弊,兼陳所懷事。答曰,省疏具悉。所陳之事,當令廟堂稟處。
忠淸監司書目,尼山兼任連山呈,以副修撰尹搢病重,上去不得事。傳曰,遞差。
有政。以任以道爲加平郡守,李馨全爲璿源殿參奉。
上在昌慶宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖候調攝,若何,湯劑進御之後,其已和解,而頭疼等症,有差愈之效乎?必須詳知夜間症候而後,或仍進前藥,更議他藥,臣等與諸醫入侍診察宜當,無任憂慮,敢來問安,竝此仰稟。答曰,頭疼之症,與昨有差減之效,而微感之候,姑無加減矣,勿爲入診。
忠淸監司書目,丹陽呈,以掌令朴廷薛病重,上去不得事。啓遞差。
府前啓,請還收李台瑞敍用之命。平安兵使李旰,本一庸碌武夫,五六年來,連畀北門重寄,無擧職之稱,而有貧鄙之名,及其移授西閫,物議喧騰矣。日者重臣,以旰曾經北閫時,烽燧軍闕額甚多,摘奸之際,以他軍代點,陳達於筵中,事之驚駭,莫此爲甚。守邊之事,烽燧最重,而闕軍之多,至於如此,則其不能留意邊事,一皆抛棄之狀,據此可知。當此邊境可虞之時,西關鎖鑰之任,決不可仍畀此人。請平安兵使李旰罷職。臣等,來會本府,發遣監察,依例摘奸于各司,則太常,方有造脯之事,而主簿金振漢,以監造之官,無緣不進,其怠慢之習,殊甚可駭。請奉常寺主簿金振漢罷職。答曰,李台瑞事,更加詳問處之,李旰事,曾任北閫,烽軍之事,追咎於今日,似未妥當,且貪鄙之事,前日金吾獻讞中,以旣非貪汚,有所判下矣。當此之時,西藩重寄,不可輕易遞改,勿煩。罷職事,依啓。
吏批啓曰,臺諫有闕,政事,取稟。
政院啓曰,頃日忠勳府,以忠翊府還屬本府之意,來呈啓目,而不但格式有違,事理有不當者,故退却不捧,則又改以草記,連日來呈,而院中相議退送矣。卽者綾平君具鎰,以其啓辭,交作上疏,而末端,侵斥臣等,極其狼籍,其所謂衙門草記退却,前所未聞云者,誠未滿一哂也。出納之道,惟視事理當否,如此猥雜之啓,不捧者何限?雖然,鎰,旣以事情無以得聞爲辭,則元疏不得不捧入,而大槪忠翊衛之移屬兵曹,意有所在,不專爲關牒間體例而已也。一年所捧近百同之番布,不佐軍國之費,都歸於一堂上之私用,諸書吏之囊橐,事甚無理,自上旣已與大臣,議定於榻前,移屬於兵曹,成命已行之後,鎰,以承襲之堂上,不揆移屬之本意,恨其私用之見削,托以勳府事體,費辭張皇,敢生撓改之計,其爲濫猥極矣。具鎰,請從重推考。傳曰,允。
傳曰,政事,當日爲之。
上在昌慶宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖體調攝,若何?昨承聖批,以微感之候,姑無加減爲敎,臣等不勝憂悶之至,連進和解之劑,漸有差減之效乎?前劑入二貼之藥,已盡於昨日,必須詳知卽今症候,然後可以議定繼進之藥,敢此問安,竝此仰稟。答曰,知道。症候詳言于醫官矣。
藥房口傳啓曰,臣等微感之候,時未和解,夜間寢睡,亦未安穩云,臣等與諸醫入診,何如?傳曰,入診事,依啓。
藥房再啓曰,退與諸醫商議,則皆以爲,外感之候,未盡和解,頭疼·煩熱等症,有時往來,和解散,加乾葛一錢半,羌活·知母各一錢,山梔炒七分,趁卽進御,以收快效宜當云,此藥三貼,製進,何如?答曰,依啓。
傳曰,史官四員待命,騎馬十二匹立之,津船內摘奸。
禁府,柳星年扶安,李基定陽城,朴行一安城縣,徒三年定配。啓。
答綾平君具鎰疏曰,疏辭當變通焉,卿其勿辭。
備忘記,往年忠翊府移屬於本兵時,未詳其如許曲折矣。今觀綾平君具鎰疏辭,則列聖御諱,載於錄券中云,予甚瞿然。忠翊府,旣爲原從功臣而設立,則移屬本兵,非但事體未安,三百年優待勳臣之義,果安在哉?此意,議于廟堂稟處。
府前啓,李台瑞事,李旰事。答曰,已諭,毋煩。
備邊司啓曰,渡海譯官齎去禮單,自禮曹已爲磨鍊啓下,而島主之子,承嫡致賀禮單,則不爲磨鍊矣。依庚辰·甲辰島主生子時例,令該曹加磨鍊以送,何如?答曰,允。
政院啓曰,伏見備忌記,有忠翊府,依仁祖朝故事,判下施行之敎,此實出於聖上尊敬列聖御諱之意,而第念列聖御諱,雖有或載於錄券,而忠翊府,實無尊閣奉守,如璿源·敦寧之例,至若別設則已,終爲屬司,則勳府與兵曹,有何異同?沿革實是大事,初旣與大臣,議定於榻前,成命旣久之後,只以一人之言,遽爾反汗,有傷事體,且忠翊衛等處之之道,終不免立番收布,則屬之勳府,屬之兵曹,實無厚薄,而在兵曹則五千餘人,爲國家之需,在勳府則歸於私用,玆又損益甚明,合有酌處之道,他日大臣登對,更爲下詢處之,實合事宜,敢此陳啓。答曰,知道。
上在昌慶宮。停常參·經筵。
下直,登山萬戶河漢淸。
藥房啓曰,伏未審夜來,聖體調攝,若何,頭疼·煩熱等症,連進和解之劑,而時無快愈之效乎?臣等不勝憂慮,敢來問安。答曰,頭疼等症,與昨朝似減矣。
府前啓,請還收前正李台瑞敍用之命,請平安兵使李旰罷職。答曰,勿煩。郞廳朴奎壽校正。郞廳李賢汲書。
上在昌慶宮。停常參·經筵。
答藥房問安啓辭曰,兩慈殿氣候安寧,予則與昨別無加減矣。勿爲入診。問于入侍醫官,議藥。
答藥房再啓曰,依啓。
答大司憲李觀徵疏曰,省疏具悉。卿其勿辭調理,上來察職。
答獻納金海一疏曰,省疏具悉。爾其勿辭往省焉。
府前啓,李台瑞事,李旰事。司諫權迪,時在慶尙道醴泉地,斯速乘馹上來事,下諭。答曰,不允。下諭事,依啓。
上在昌慶宮。停常參·經筵。
夜自一更至五更,電光。
藥房都提調權大運,提調金錫胄,副提調鄭維岳啓曰,伏未審夜來,聖候調攝,若何?昨夕伏聞醫官之言,嘔氣發作,兼有頭疼之候云,不勝憂慮之至,今日不可不與諸醫,隨時入診,詳察症候,敢來問安,竝此仰稟。答曰,依啓。
藥房入診時,忠淸水使趙師錫推考事,榻前下敎。
兪憂益,以兵曹言啓曰,當日御營軍金信金稱名人,自金虎門入來,差備門外擊錚,極爲駭愕,令攸司囚禁治罪,同門守門將宣邦道,常時不能禁斷,以致闌入,極爲非矣,推考,何如?傳曰,允。
府前啓,請還收李台瑞敍用之命,請平安兵使李旰罷職。答曰,不允。李旰,推考。
大殿,政院·玉堂問安。答曰,知道。
大殿,二品以上·六曹單子問安。答曰,知道。勿爲問安。
巳時,上御儲承殿診脈。都提調權大運,提調金錫胄,副提調鄭維岳,記事官朴慶後,記事官安如岳·柳世鳴,醫官李東馨·權愉·李弘章·鄭峻入侍。上在寢室,命都提調以下,入臥內診脈,以房內狹窄,只令史官一員入侍,故下番柳世鳴入侍,記事官朴慶後·安如岳等,伏於楹外,未得入侍,故無記事。
上在昌慶宮。停常參·經筵。
下直,加平郡守任以道,平壤敎授白之珩,吾老梁萬戶林宗奭,於蘭萬戶白光瑗,方山萬戶洪尙毅。
藥房都提調權大運,提調金錫胄,副提調鄭維岳啓曰,伏未審夜來,聖體調攝,若何?伏聞醫官所傳之言,昨日申後,頭疼·嘔氣等症又發云,臣不勝憂慮之至,臣等今日隨時,更爲入診,詳知症候,議定繼進之藥宜當,敢來問安,竝此仰稟。答曰,知道。勿爲入診,令醫官診察後,議藥宜矣。
備忘記,今下弓矢,方山萬戶洪尙毅,吾老梁萬戶林宗奭處給送。
李聃命,以義禁府言啓曰,以刑曹啓目,守直軍士朴永立,移本府,與罪人宋斗寅,一處面質後,稟處事,允下矣。朴永立,囚在典獄署,卽爲拿囚之意,敢啓。傳曰,知道。
閔就道,以司僕寺都提調意啓曰,昨日箭串放馬中,訓局馬兵處,擇給五十九疋,而臣錫胄,仕進藥房,訓鍊大將柳赫然,方有身病未出仕,故中軍別將等色郞廳,眼同擇給之意,敢啓。傳曰,知道。
府前啓,請還收李台瑞敍用之命,請平安兵使李旰罷職。答曰,毋庸堅執。
南天澤啓曰,吏曹郞廳來言,臺諫有闕,政事,取稟。傳曰,明明日爲之。
上在昌慶宮。停常參·經筵。
下直,豐山萬戶李相益。
藥房都提調權大運,提調金錫胄,副提調鄭維岳啓曰,伏未審夜來,聖體調攝,若何?伏聞醫官之言,昨日申後,頭疼·嘔氣等症,不復發作云,臣等不勝喜幸之至,寢睡亦得安穩乎?敢來問安。答曰,知道。寢睡亦似安穩矣。
備忘記,今下弓矢,豐山萬戶李相益給送。
兪夏益啓曰,事變假注書李萬元,病腫不得行公,今姑改差,他假注書,差出察任,何如?傳曰,允。
鄭維岳,以宣惠廳言啓曰,嶺南大同,本廳堂上,反復商確,就議於大臣,事目及各樣折價,別單書入之意,敢啓。傳曰,知道。
李聃命啓曰,行大司憲李觀徵,掌令韓垽在外,執義姜碩耉,掌令具崟,持平朴鎭奎呈辭,一員未差,今日以監察茶時之意,敢啓。傳曰,知道。
上在昌慶宮。停常參·經筵。
藥房都提調權大運,提調金錫胄,副提調鄭維岳啓曰,伏未審夜來,聖體調攝若何,寢睡安寧,而漸有思進食物之念否乎?臣等不勝憂慮,敢來問安。答曰,所患之症,日漸差愈,寢睡安穩矣。
有政。吏批,判書吳始壽病,參判閔宗道,參議睦昌明受由,都承旨尹深進。
以洪萬朝單付檢閱,嚴緝爲持平,□□□爲吏曹正郞,安弘殷爲熊川縣監,柳星三爲正言。
兵批,判書金錫胄進,參判鄭錀病,參議李秞服制,參知申厚載進,左副兪夏益進。
以李夏鎭爲副摠管,洪宇紀爲同知,李台老爲月串僉使,李斗千·姜珉·李順坤·崔震昌·尹憘爲武兼,李之夏爲訓鍊判官,李後靖爲部將,朴尙賓爲守門將,李箕男付副護軍,李玄逸單付司直。
假注書洪萬朝遷轉,代尹弘离。
南天澤,以禮曹言啓曰,對馬島主所求體大駿馬未割鼻二匹,令該司求得,而彼或有執頉之弊,則不可無豫差之馬。豫差馬二匹,依前例亦爲下送,以爲拒執之意,而令該司別定養馬一人,給馬領去之意,分付,何如?傳曰,允。
備邊司啓曰,前者東萊府使李馥狀啓中,移館初七條約束,欲趁渡海譯官下去時定奪矣。譯官金謹行等,今當渡海,而所謂七條約束,非係大段變通,第一條所論倭人出入嚴定界限一款,則自是講和後流來約束也,特因留館倭人,不謹遵行,漸至廢弛,今宜申明其約,而新館近處地名,與舊館有異,由前則毋得越海港出入,由西則毋得過宴享廳,由東則毋得過客舍事,竝依狀啓定限宜當。第二條所論犯限者治罪一款,則與上項定界之條,當爲一件事,不宜別作一條也。第三條所論潛商現發者,與受同罪之事,則不可不申嚴,而此二件事外。第四條開市時,坐於大廳,勿入各房事。第五條魚菜賣買於門外事。第六條送使從倭隨品定數事。第七條五日雜物入給時,色吏庫子,毋得歐打等項節目,皆是館守之所可停當,府使之所可停當,自本府開諭館守,彼此越禁之人,交相嚴飭,可也。此等細節,不必稟朝廷指揮,亦不必言於島主而定之,以此意分付於渡海譯官,一邊知委於東萊府使之意,敢啓。答曰,知道。
上在昌慶宮。停常參·經筵。
夜四更,火星入鬼星,犯天尸星。
下直,忠淸兵虞候鄭履祥,阿吾地萬戶車承曄。
藥房都提調權大運,提調金錫胄,副提調鄭維岳啓曰,伏未審聖體調攝,若何,夜間寢睡,一樣安穩,而水澆飯,旣已進御,亦不至於厭進乎?臣等不勝區區憂慮,敢來問安。答曰,知道。水刺猶不至於如常矣。
尹深啓曰,吏曹郞廳來言,臺諫有闕,政事,取稟,傳曰過國忌後爲之。
備忘記,今下弓矢,阿吾地萬戶車承曄處給送。
鄭維岳,以禮曹言啓曰,封馬島主求貿馬實豫差四匹,臣於再昨開坐本曹時看品,則大小材品,不過如勅使禮單馬,蓋緣通城中無好馬,非不選擇而然也。此等馬,論以市直,不過三十餘金,勅使時太僕給價,例至六十金,此亦過濫。今此求貿馬大小才品,與禮單馬相敵,則該曹給價,當以太僕爲準,島中貿馬,非若禮單馬之年年常有,且於癸卯年入送時,給價過濫,以啓僥倖之心,故卽今馬主等,所望太過,事甚不當。且島主處命送之馬,亦非神駿,而馬主等,不言當價幾許,但曰謄錄在地部云,故臣實惡之,已令該吏,燒其謄錄,分付該郞,但就本馬市直,加給十五金爲計,自今爲始,痛禁此習,奉承傳施行,何如?傳曰,依啓。
府前啓,請還收李台瑞敍用之命,請平安兵使李旰罷職。幼學呂必夏,與其妻安氏相鬨,發刀亂剌,一身受傷,至於四五處,聞來不勝驚慘。必夏悖惡之罪,不可不重究而處之,請令攸司,囚禁推覈,以爲依法科罪之地。答曰,不允。末端事,依啓。
上在昌慶宮。停常參·經筵。
世祖惠莊大王忌辰齋戒。
午時未時,雷動電光,雨雹狀如小豆。
夜自一更至三更,雷動電光。四更,雷動電光。
李聃命,以訓鍊都監言啓曰,大興山城所屬出身等,其數六百九十一員,聚會試才,定其信地等事,待秋擧行之意,大將赫然,曾已榻前定奪,而赫然身病,尙未差復,勢難親進,使軍色郞廳臣睦林儒,挾帶解事,軍官數人,持賞物下去,試才施賞,今月二十五日,定期會起送事,發關分付,何如?傳曰,依啓。
上在昌慶宮。停常參·經筵。
世祖惠莊大王忌辰。
下直,連源察訪申宗華,梨津萬戶閔銓。
藥房都提調權大運,提調金錫胄,副提調鄭維岳啓曰,雷雨非時,終夜不止,伏未審聖體調攝,若何,寢睡·水刺,與前一樣乎?無任區區之慮,湯藥停進,今已累日矣。聖候雖已差愈,藥物雖甚苦口,調保之劑,似當繼進,臣等與諸醫,入診議藥宜當,敢稟。答曰,知道。入診事,依啓。
藥房再啓曰,入診後,與諸醫商議,則皆以爲,淸熱潤燥之劑,不可不連進,養血淸火湯,加貝母·薑製·人蔘各一錢,連進十餘貼宜當云,此藥五貼,先爲劑入之意,敢啓。答曰,依啓。
兪夏益,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
閔就道,以觀象監言啓曰,火星,自今月初二日,入鬼星,犯積尸氣,此卽星變之重者,而至初七日,始爲書啓,入直官員,慢不候察之狀,誠極痛駭。竝令攸司,囚禁科罪,何如?傳曰,允。
巳時,上御樂善堂診脈。都提調權大運,提調金錫胄,副提調鄭維岳,記事官朴慶後,記事官柳世鳴·洪萬朝,醫官李東馨·權愉·李弘章入侍。大運問候,醫官次第診脈訖,大運曰,玉色消廋,扶元降火之劑,不可不連用,當退而議定矣。錫胄曰,今年已九月矣,歲抄,因年事凶茺,有竝爲停止之議,雖當年老病除及自得代定之類,不許査定,則其後之弊漸多,故前歲歲抄之時,災邑之次邑,竝皆停止,稍實處則定限充定,當年老病除及自得代定之類,竝皆爲之矣。今亦依前年例爲之,何如?上曰,依前年例爲之可也。錫胄曰,武弁中乙卯抄選可合之人,今皆調遷各職,雖有緊切窠闕,推移之際,每患狹窘,請令廟堂,更爲精選,以付兩銓,且以爲緩急之用,何如?上曰,依爲之。錫胄曰,萬科之後,被薦於內三廳者,幾至千數,而窠闕稀罕,參望甚難,遠方抱技之人,多年旅食,未沾寸祿,稍稍還去,誠極可惜。當此艱虞之日,不可不別樣儲養,但恨主兵之地,元無千百米穀,以接濟才武之士也。辛亥飢疫之後,滿千禁旅,減爲七百,今雖不能還充舊額,若得米七百石,太五百石,則可以復置一百之數,擇其材智武力之士,以充之爲宜。上曰,當此艱虞之時,武士政合調用,依所陳爲之,可也。錫胄曰,西路自行營將之法,淸北諸郡,俱是首先當敵之地,而軍兵皆爲營將所屬,守令則一無所領。如龍川之龍骨,嘉山之曉星,其他各處關隘,竝將虛棄,事極可慮,不可不預爲講定矣。大運曰,不但西路·北路六鎭,在前各自統率民兵,入城保防,蓋六鎭地形,臨江碁布,而江之越邊,俱是敵境故也。自設營將,軍兵皆屬營將,抛棄信地,團聚一處,遇警之日,無以守城,疏虞之患,比前益倍,六鎭營將,則不可不速罷,而使之爲各自保守之地矣。上曰,六鎭營將,使之還罷,淸北使,爲先自備局發關於平安兵使處,從長變通,可也。錫胄曰,昌城一路,第一要害,其次則朔州,故年前新置博寨·幕嶺等鎭,卽今則稍成貌樣,而龍川上流所謂八營峙,又是合氷後捷徑也,特設別將,一如博寨之例,實合事宜。上曰,依爲之。錫胄曰,義州府尹申翼相,送言於臣,欲得箭竹云,故自備局覓送五千筒矣。又言弓角無可得之路云,戶曹所有弓角二三十桶,移送兵曹,使之轉給於義州,何如?上曰,戶曹所有弓角三十桶移送兵曹事,分付,可也。錫胄又啓曰,兩西中關西,則監兵營物力俱優,邊上郡邑,亦各自有拮据措辦之資,如弓銃等物,頗得貿造,而猶患其品之不精,至於海西兵營,則又不及於關西。臣意則姑取嶺南大同中明年月課之價,精造千柄鳥銃以給,而持銃之卒,則使新兵使李鏶,盡心抄揀爲宜。明年各道三名日進上甲胄等物,旣有停止之命,而在前此價,則元無別樣分定於外方民結之事,只以京倉大同之米,移給於軍器寺而已。今亦依此價出給,自軍器寺精造鳥銃,以給壯路,似不可已,竝此仰稟。上曰,依爲之。遂罷出。
上在昌慶宮。停常參·經筵。
下直,安邊府使趙䃏,朱乙溫萬戶金鰲。
有政。
吏批,判書吳始壽進,參判閔宗道,成均館製述坐起進,參議睦昌明受由,都承旨尹深進。以李元禎爲大司憲,鄭仁壽爲禮曹佐郞,朴泰尙爲軍資正,金始徽單付學祿,金聲久爲副修撰,金正夏兼春秋。
兵批,以李觀徵·朴世堂·鄭勔,付副司直。
以備忘記,傳于兪夏益曰,今下弓矢,朱乙溫萬戶金鰲處給送。
答蔚珍學生尹如龍疏曰,省疏具悉。爾之爲國之誠,予深嘉之,所陳之辭,當令廟堂稟處焉。
閔就道,以弘文館言啓曰,新除授副修撰金聲久,方在慶尙道二字缺地,經筵入番事緊,請斯速乘馹上來事,下諭。傳曰,允。
上在昌慶宮。停常參·經筵。
下直,黃海監司權脩,玉江萬戶崔昌,知世浦萬戶柳極。
今月初十日夜五更,黑雲一道如氣,起自東方,直指北方,長竟天,廣尺許,良久乃滅。有霧氣。
以備忘記,傳于兪夏益曰,今下弓矢,玉江萬戶崔昌處給送。
以備忘記,傳于南天澤曰,進士申曅,直赴殿試,生員沈權,直赴會試,進士申啓華,生員李壄,幼學尹恢,生員尹彬給二分。九日製入格
傳于兪夏益曰,歸厚署棺板一部,送于內需司事,分付該曹。
兪夏益,以訓鍊都監言啓曰,新造旗麾祭,今月十一日子時,神武門外,依例放砲,大吹打,設行之意,敢啓。傳曰,知道。
答吏曹參判閔宗道疏曰,省疏具悉。所陳之辭,當令廟堂稟處焉。
答右參贊尹鑴疏曰,省疏具悉卿懇。卿之憂國慇懃之衷,予用嘉尙,不可惕念焉。條陳之辭,後日登對時,商確而處之焉。原疏留中。
李聃命,以兵曹言啓曰,當日砲手黃夢稱名人,自曜金門入來,差備門外擊錚,極爲駭愕,令攸司囚禁治罪,同門守門將安靖,常時不能禁斷雜人,以致闌入之患,極爲非矣。推考,何如?傳曰,允。
敎黃海監司權脩書。王若曰,古方伯連帥之臣,爲任至重,今國家屛翰之寄,得人最難,苟非才德兼全,曷堪承流宣化?必須寬猛相濟,方可糾俗蘇氓。蓋其職責若玆,宜乎稱塞者鮮,惟卿,明當世務,有長者風,平居讀古人之書,文行忠信,蓄養有素,夙歲負公輔之望,辛甘燥濕,左右俱宜。魏掞靑衿,抗士論於一疏,馮唐白首,屈郞署者幾年?顧鸞棲久沈於下州,幸驥步一展雲路。擢之股肱之郡,聲績冞彰,置諸喉舌之司,出納惟允。雖踐歷之殆遍,旣見游刃之恢,然肯綮之未經,誰知利器之剩?疾病難强,恨未責效於南維,時事孔艱,玆欲試卿於西閫。睠彼黃海一域,實我靑丘重藩,金城湯池,天險扼西陵之門戶,鑄山煑海,地利擅東吳之鐵鹽。兵民弓馬之技最長,農桑衣食之資且厚。第自丙丁之後,責應歲繁,加之庚辛以來,凋弊日甚。魴魚赬尾,萇草之謠方興,鴻鴈哀鳴,萑苻之警數起。況値今秋之失稔,正急來春之賑窮,八九分之給災,猶慮實惠之未究,卄三郡之望哺,奈此公聚之不贍?城池器械繕修之方,籌策宜密,山林川澤折受之害,査命纔頒。所以旰輸宵之深憂,疇能任風憲之重畀。知卿偉量毅德,足以擊頑而勝殘,謂卿敏識通才,足以辦事而興利。維玆予簡之先定,用循僉擧之允諧,非不知內重外輕,用人之道自別,抑亦念玆緩彼急,委卿之意有存。玆授卿守黃海道觀察使兼兵馬水軍節度使·巡察使,卿其恪守乃司,祗服予訓。申三考之黜陟,備七字缺科條,寔勤勸課。罔謂習俗之猰犺而徐徐撫綏,毋蹈舊弊之疵疣而一一整頓,若其稟處自斷,厥有應行故章。於戱。臥長孺於淮陽,徒得君重,借寇恂於河內,只要民安。推予赤心,盡置生靈之腹,勗卿素節,益殫報答之忱。往其欽哉,行且召矣。故玆敎示,想宜知悉。副司直權瑍製進
上在昌慶宮。停常參·經筵。
自昧爽至巳時,有霧氣。自午時至酉時,日暈。夜自一更至三更,月暈。
下直,省峴察訪姜有璜,栗峯察訪李元齡。
傳于尹深曰,副司直孫萬雄,副司果申晥,正言柳星三,前正尹趾完,副校理李湜,明朝竝牌招來待。
尹深啓曰,命下矣,孫萬雄·尹趾完,前已下鄕,李湜,橫城地受由下去,時未上來,何以爲之?傳曰,然則正郞李漢命,持平朴鎭奎,副司直權瑍,牌招來待。
兪夏益,以都摠府言啓曰,今日入直軍士,請中日習射出標信。傳曰,知道。
答副司勇張成弼疏曰,省疏具悉。所陳之辭,當令廟堂議處焉。
上在昌慶宮。停常參·經筵。
下直,成川府使許秩,璿源殿參奉成大顯,慶尙左虞候閔就魯。
夜五更,沈霧。
藥房都提調權大運,提調金錫胄,副提調鄭維岳啓曰,伏未審數日來,聖體,若何,寢睡·水刺,今已如常乎,兩慈殿氣候,亦復如何?自上進御養血淸火湯,當進於今日,五貼加劑以入,宜當。答曰,知道。兩慈殿氣候安寧,予則無事,水刺與前頗勝矣。
大王大妃殿,藥房問安。答曰,知道。
吏曹口傳政事,以金儁相爲長湍推考敬差官。
傳于兪夏益曰,今下箭竹十萬介,分送于西北事,言于備邊司。
尹深啓曰,正郞李漢命,正言柳星三,持平朴鎭奎,副司直權瑍,副司果申晥,牌招來待之意,敢啓。傳曰,守令窠闕及相避,卽爲書啓。
尹深啓曰,命下矣,問于吏曹,則守令無窠闕,而各人等相避單子,捧入之意,敢啓。傳曰,知道。
傳于尹深曰,今此暗行御史正郞李漢命等五人處,糧饌依前例備給事,分付該曹。
答吏曹判書吳始壽,參判閔宗道疏曰,省疏具悉。備擬之際,遇然做錯,有何可嫌?卿等安心勿辭焉。
御營廳啓曰,本廳別馬隊中日試才時,以騎芻三次入格者,則別爲稟處事,當初事目啓下,故曾前別馬隊李戒白·李誠菜·洪繼賢等,皆以騎蒭三次四中,取稟,特有直赴殿試之命矣。黃州別馬隊文學先,上年八月立番時,以騎蒭再次入格,今月十一日中日試才時,又以騎芻四中入格,何以爲之?敢稟。傳曰,直赴殿試。
吏曹判書吳始壽,參判閔宗道疏曰,伏以頃者身言書判試才時,曾經守令者及外任,初不擧論,水運判官,係是外任,故判官許壕,名不在於應試之中,臣等於咸興之窠,未選其人,以壕移差,而若其未經書判,則不能覺察,臣等昏謬之失,益彰著矣。以外移外,雖與自京任無故不試而遷者,有間,旣覺其有違於定式,則不可以日月之稍久,而終始掩置,晏然於職次。伏乞聖慈,亟遞臣等之職,以爲當官做錯者之戒,不勝幸甚云云。批答見上
上在昌慶宮。停常參·經筵。
下直,玉浦萬戶張後良。
自昧爽至辰時,有霧氣。夜三更,月暈回木星,沈霧。四更五更,沈霧。
李聃命啓曰,吏部郞廳來言,臺諫有闕,政事,何以爲之?傳曰,過齋戒後爲之。
傳于兪夏益曰,大臣·備局堂上,引見。上御進修堂,大臣·備局堂上,引見。領議政許積,左議政權大運,右議政閔熙,刑曹判書李正英,兵曹判書金錫胄,吏曹判書吳始壽,戶曹判書閔點,大司憲李元禎,大司諫沈榟,副提學李堂揆,左副承旨兪夏益,假注書尹弘离,事變假注書李彦綱,記注官曺正善,記事官洪萬朝入侍。大運,問候訖,積曰,臣以身病,未得進見,久矣,今瞻玉色,似不如前矣。且伏念今番星變,極可畏也。且頃者震雷非時,至於城中,人命震死,此實非常,天道雖曰玄遠,極涉可畏,自上毋曰,高高在上,克盡寅畏之方。上曰,唯。曾於星變,經驗何如耶?積曰,以星之方位及日時,定之矣。壬寅年則壬癸方有此變,因有順治之喪,庚戌年,又有此變,翌年飢役,人民之死者,至數十萬,今年犯於積尸星,則入壬癸日,而分野則秦也。聞方外星士之言,則明年淸明,似必有危亡之變,而擧天下同受其禍云矣。大運曰,人君恐懼修省,則可以轉災爲祥矣。上曰,吳三桂自立之說,信否?積曰,此雖不可信的,而凡天下將亂,必小盜先發,大盜隨起,此非但彼中之憂,實我國之憂也。上曰,亂之生,雖不在目前,在我之道,必汲汲然如恐不及,然後庶無後時之憂矣。積曰,北道營將革罷事,臣意亦以爲然,而只罷營將,無他變通之道,則北兵使未免爲無軍之將,不可不更爲節目以指揮耳。上曰,營將,依前定奪罷之,令備邊司,更爲節目,可也。積曰,因兵判所達,有禁旅加設之命,此非但錫胄之意,實與臣等,相議以稟處,而議者,或謂當此凶歉,耗費太多,然當此國勢危臲之日,豈惜千石之費,而坐棄武士之力乎?錫胄曰,今番加設禁旅,則與元額,不必一體試才,自作別隊,以爲鍊習之地,可矣。上曰,竝禁軍一體都試,可矣。積曰,黃海監司朴純狀啓中,請停內需司奴婢陳告者査出之擧,蓋慮凶歲擾民之弊,而臣意則以爲,陳告免賤,多有虛實相蒙,背主投屬之弊,雖非凶年,亦宜勿許,故以永防其路之意,覆啓,蒙允矣。因掌隷院公事,始知因內司公事,有限明秋姑停之敎,初旣依允於備邊司永防之啓目,而且因內司公事,限明秋停止,有乖於官府一體之意,事甚未安,而臣等,更爲相議,則內司奴婢陳告,旣以三十口爲限,且有每十年錄案收貢之規,似無虛名陳告之弊,雖有査出時些少之弊,不必永防,若非凶年,依前例行之無妨,而但各寺奴婢六口陳告者,賞給一口,雖曰賞給,其實則免賤也。內奴婢,則陳告三十口而免賤,各寺奴婢,則只六口而免賤,事甚不均,各寺奴婢,亦依內奴婢,以三十口爲限宜當,至於官奴婢,則其所謂陳告者,實非陳告隱漏奴婢也。官奴婢,雖付於官案,不錄於續案者居多,故大小人員,欲爲贖身官奴婢者,稱以隱漏而陳告免賤者,滔滔皆是,事甚可駭。此後官奴婢免賤一事,永爲防塞宜當。上曰,日後各寺奴婢陳告,依內司例,三十口爲限,官奴婢免賤,永爲勿許事,分付。積曰,因具鎰之疏,自上特下備忘,有令廟堂稟處之敎矣。忠翊府之屬於兵曹者,卽是法典,而自萬曆丙辰以後,始屬於忠勳府,蓋慮勳府甚薄,不能接待功臣之意也。今則本府無親功臣,只有承襲一人,當此大殺之時,至於御供諸需,亦皆裁減,則忠翊衛之許多收布,決不可歸之一堂上。且其疏中列聖御諱,與在錄券中爲言,殊甚無據。所謂原從者,非必盡是有功之人,錄券印出及會盟宴時執事之下人,皆參原從功臣,公私賤之冒錄於其間者,甚多,而各受錄券,藏於其家而已,忠翊府,元無錄券奉安之事,則具鎰之執此爲言,不過爲藉重之計耳。上曰,當初不知其實狀,謂其有錄券奉安之事,有此備忘矣,旣無錄券奉安之事,則仍屬兵曹,可也。大運曰,身言書判之法意,非不好,而人多不便,終難再行,不如速罷之爲宜也。上曰,身言書判之法,罷之,可也。始壽曰,因大臣所達,有別薦罷之之命矣。曾前別薦之在於本曹者,積成券軸,何以處之?上曰,勿用可也。大運曰,近來仕路之雜亂,全由於別薦,臣意則別薦及鄕薦,一倂罷之,似當矣。積曰,此言誠然,而但鄕薦,則祖宗朝舊法,似不可猝罷矣。大運曰,若無祖宗朝公道,而只行祖宗朝舊典,何所益乎?不如倂罷之爲愈也。閔點曰,雖然,若元不應擧之人,則非別薦,何由入仕乎?上曰,大臣及銓官議薦外,切勿爲別薦,鄕薦則勿罷,可也。積曰,宣傳官·都摠都事,試講後擬差,入是法例,故臣曾任兵判時,必試講後調用矣。近來此例專廢,今後則宣傳官·都摠都事擬望時,自兵曹試講後,調用,宜當矣。上曰,今後則宣傳官·都摠都事,依法例試講後擬望,可也。大運曰,故兵使成釴之子大經,曾在先朝,陳疏論禮,請釋尹善道,疏入未數日,先王特命放之,此事已入於先王行狀中矣。其時成釴,則因此被劾,而大經,亦被儒罰,十年禁錮矣。大經,且有操行,如此之人,不可無收用之典,敢此仰達。上曰,言于兩銓,收用,可也。熙曰,臣方待罪守禦之任,故敢達矣。南漢近江處三田渡,有蟹梁,曾在先朝,折給於宮家,因其時守禦使金佐明所啓,旋卽還給於山城,此實完護保障之意。今見廣州府尹吳始大所報,則又爲折給於明禮宮云,一蟹梁之得失,雖無關係,而先朝旣有還給之命,則明禮宮之又爲折受,恐涉未安矣。上曰,先朝旣有還給之命,則今亦依此出給,可也。始壽曰,吏曹郞官,尙未差出,事多苟簡,玉堂入番,亦無推移輪直之員,自前如此之時,則雖在罷散中者,亦有變通,而臣不敢稟達,問于大臣而處之,何如?積曰,始壽所謂罷散者,必指沈檀也,檀,前任肅川,未出解由,故未得擬望,今則解由已出。至於李鳳徵,則雖有一時所失,其罰已行,不必深罪。此兩人,若有敍用之命,則吏郞及玉堂之闕,可以充差矣。上曰,沈檀·李鳳徵,竝爲敍用,可也。榻前定奪始壽曰,安州乃西路大處,近爲弊邑,文官中,無可以收拾者,南行中,則或有其人,而臣不敢擅便,自上議大臣處之,何如?上曰,南行中擇送,可也。出榻敎積曰,木麥之種於水畓者,蓋播種過時,窮民不得已之事也。自上特加矜惻,特下給災之命,民得以蒙惠矣。今年凶歉,比前歲尤甚,似當有給災之事矣。上曰,依上年例,特爲給災。上曰,都承旨尹深,今姑改差,專察備局有司堂上之任,可也。出榻敎上曰,副提學李堂揆,戶曹參判吳始復,備局堂上差下,李堂揆則仍察有司之任,可也。沈榟曰,朝家軫念北路,與他道有異,自北關出來之物,必使高山察訪,一一搜檢,意有所在,而近年以來,察訪多不擇人,防禁漸懈,人不畏戢,識者之寒心,久矣。新除授察訪李孝源,爲人庸闒,爲世所笑,彈壓之責,決非所堪。請李孝源遞差,其代,以曾經臺侍有風力人,擇送。上曰,依啓。上曰,兵曹佐郞申㶅·權歆,今姑改差,以在京無故人差出事,分付,可也。上曰,安州判官,以蔭官中有聲績人,差出,定州牧使改差,武臣中極擇以送事,分付。李元禎啓曰,光州牧使李敏敍,宿患狂易之疾,今又復發,以刀自刺其腹,症勢危篤,設令調理得差,決不堪民事之任,光州牧使李敏敍,請罷職。上曰,遞差。積曰,淸北之規,義州則守白馬山城,龍川則守龍骨,宣川守黔母,郭山守陵漢,而宣川乃防禦使也。小臣曾爲義州府尹時,朝家始設營將,營將之位,右於防禦,故脫有事變,則營將盡摠其軍,而防禦則爲無軍之將,今若欲爲之變通,則令備邊司,議定節目,問于本道監兵使,似可矣。上曰,議定節目,問于本道監兵使,可矣。積曰,藥山之城,非可守之處,曉星嶺,在於嘉山郡治後,最爲要害,古則置曉星嶺別將而守之,今雖弊壞,而不可抛棄,使嘉山保守,博川協助之,似可矣。積曰,定州,地大人衆,城牒完厚,而苟非其人,難以保守,必擇有計慮曉事者,以責其任,可矣。上曰,今爲定州牧者,宋昌耶?熙曰,然。錫胄曰,大臣此言,必爲宋昌發也。大運曰,宋昌,乃疎拙一書生,可使治民,而軍旅則未學,決不可爲緩急之需,而且其瓜期,今已迫近矣。上曰,然則宋昌遞差。錫胄曰,萬科之後,人皆追咎,而旣設之科,不可更罷,今此禁旅之欲爲加設者,蓋爲數萬武士,無所歸屬,故欲加置其數,以爲儲養之地耳。數年之內,事變之來,難保其必無,本兵之地,初無武士接濟收用之擧,而猝然臨難,得人之死力,難矣。小臣之臨事僨敗,有不足卹,而其於國家,亦無所恃,前者體府之罷,物議皆以爲不可,今若更設,則雖無禁旅加數之弊,而武士自有歸屬處矣。積曰,初設體府,可謂太早計,而旋又罷之者,亦涉太急,第急臣年旣衰暮,不能爲矣。當其時,若以他人可合者,代之而不罷,則便矣。大運曰,體府之罷也,臣亦參於其議,而實非一人之獨見,然旣罷旋復,亦涉重難,則不必別立體府之名號,使首相指揮兩銓,收用武士,則雖無體府之名,而實有體府之實矣。其餘多缺
上在昌慶宮。停常參·經筵。
自昧爽至卯時,沈霧。夜四五更,月食。
傳曰,政事,過齋戒後爲之。
京畿監司書目,漣川呈,以判中樞府事許穆箚子上送事。啓。答曰,省箚具悉卿懇。許多牧塲圖畵,一處錯誤,有何所嫌?卿其安心焉。
兼同義禁閔宗道上疏。大槪,敢陳囚人崔天一·金以生竝爲放囚之失,令該曹刑推勘罪,以爲懲後之地事。月食齋戒,留政院。
上在昌慶宮。停常參·經筵。
下直,全羅右水使睦存善,包伊萬戶金冉三。
大司憲李元禎上疏。大槪,敢陳前席未盡之懷,仰備睿察事。及右尹吳挺昌上疏。大槪,敢陳病中實狀,乞遞職名,因陳所懷事。入啓。
戶曹參判吳始復上疏。大槪,兼帶籌司之任,決難承當,亟賜遞免,以幸公私事。入啓。
副提學李堂揆,備局堂上辭免上疏。入啓。
答吳挺昌疏曰,卿之爲國條陳之誠,予甚嘉之,當令備局詳議稟處,卿其勿辭,調理察職。
答吳始復·李堂揆疏曰,省疏具悉。籌司之任,允合卿才,卿其勿辭,調理察職。
答李元禎疏曰,省疏具悉。曩日體府之率爾革罷,予甚恨嘆矣。後日引對時,更當循問處之,卿其安心勿待罪。
答閔宗道疏曰,省疏具悉。當依疏辭施行焉。
京畿監司書目,楊州呈,以持平嚴緝病重,上去不得事。啓遞差。
府前啓,請綾平君具鎰罷職。答曰,已諭毋煩。前啓,繕工監熟麻事,該廳該曹,更議稟處間姑停。光州牧使李敏敍罷職事,停啓。
有政。吏批啓曰,本曹參議,今當差出,而擬望之人乏少,外任竝擬,何如?傳曰,允。
又啓曰,定州牧使,所當極擇差出,而可合之人乏少,本道邊將守令及隣道守令竝擬,何如?傳曰,允。
以尹昌元爲定州牧使,沈橒爲忠州牧使,崔克泰爲甲山府使,李參徵爲安州判官,李舜元爲成歡察訪。
上在昌慶宮。停常參·經筵。
下直,馬島僉使李濟。
戶曹參判吳始復上疏。大槪,冒死更申前懇,乞遞籌司之任事。呈政院,還出給。
政院啓曰,監司雖罷職,新監司未到界之前,凡干公事,一皆酬應,乃是例也。前黃海監司朴純,前後狀啓,皆以都事代行,都事李國華,稱以監司罷職,公然代行,俱失體。請前黃海監司朴純,都事李國華,竝推考,何如?傳曰,允。
吏曹啓曰,臺諫有闕,政事,取稟。傳曰,明明日爲之。
忠淸監司書目,扶餘呈,以知事李尙眞病重,上去不得事。啓。傳曰,安心勿辭,調理上來事,回諭。
工曹判書洪宇遠上疏。大槪,更暴所懷,請乞骸骨事。答曰,省疏具悉。向日所陳之事,予非不欲嘉納,而國家大事,不可不詢問於廟堂議處而然也,本非厭聞不用之意,卿之乞骸之請,無乃太過乎?卿其安心勿辭,從速察職。
府前啓,請綾平君具鎰罷職。答曰,不允。
觀象監,夜五更,月犯畢左股第二星。啓。
上在昌慶宮。停常參·經筵。
未時,日暈。
藥房啓曰,秋序已盡,日氣漸寒,伏未審聖體,若何,寢睡水刺,漸至如常乎?前日劑入養血淸火湯,當盡於今日,諸醫皆以爲不可不加進十貼,以收淸熱潤燥之功云,此藥五貼爲先劑入宜當,臣等敢來問安,竝此仰稟。答曰,知道。氣候無事,水刺與前頗勝矣。
備邊司郞廳,以領左相意啓曰,本司開坐出令之後,堂上中書,以進字而來參者,只刑曹判書李正英一人而已,其餘堂上,雖各有公故及實病,其中行副提學李堂揆,戶曹參判吳始復,則徒事陳疏,不肯仕進,禮曹參判尹深,遞改都承旨,欲其專察備局之任,而今日亦不出肅,致令本司廢坐已久,揆以事體,俱涉可駭。李堂揆·吳始復·尹深,竝從重推考,卽爲牌招察任,何如?傳曰,允。
府前啓,具鎰罷職事,停啓。
謝恩,禮曹參判尹深。
上在昌慶宮。停常參·經筵。
酉時,日暈。夜四五更,月入東井星。
備邊司啓曰,新除授甲山府使崔克泰,以鳳山郡守莅任之後,頗有勤幹收拾之效,本郡公廨,幾盡一新,客館則因材木物力之未逮,不得重創。今夏勅使時,適値下雨,長廊數十間,沒數頹壓,東西上房,亦有兩處頹落,艱以經過,其時儐使,目見而來,故因道臣啓聞,許給管餉耗米及長山串材木,方始營造之擧矣。崔克泰之移除甲山,出於此際,鳳山官舍之役,若付生手,則望其就緖難矣。崔克泰,今姑仍任鳳山,何如?傳曰,允。
同春秋吳挺緯,實錄奉安後入來。
有政。
以李溟翼爲光州牧使,韓根爲甲山府使,鄭儋爲麻田郡守,沈濡爲高山道察訪。
備邊司啓曰,會寧開市事,北京咨文,今已出來,以此分付該道,使之依例擧行。回咨,令承文院撰出,付送於前頭使臣之行,何如?答曰,允。
上在昌慶宮。停常參·經筵。
夜五更,月暈。
謝恩,都承旨申晸,直講韓厚明,麻田郡守鄭儋,安州判官李參徵。
傳曰,史官四員待命,騎馬十二匹立之,四山松木斫伐處內摘奸。
上在昌慶宮。停常參·經筵。
夜五更,月星廻火星。
下直,月串僉使李台老。
謝恩,監察韓紀千,內禁將閔晟。
繕工監役尹益全,草薍監刈後入來。
上在昌慶宮。停常參·經筵。
夜三更,流星出闕丘星上,入巽方天際,狀如拳,尾長三四尺許,色赤。
兩慈殿·中殿,藥房問安。答曰,知道。
藥房啓曰,伏未審四五日來,聖體,若何,寢睡水刺,今幾如常乎,兩慈殿氣候,亦復如何?自上進御前劑入養血淸火湯,當盡於今日,五貼加劑以入宜當,臣等不任憂慮,敢來問安,竝此仰稟。答曰,知道。兩慈殿氣候安寧,予則無事,水刺幾至如常矣。
長湍府推考敬差官金儁相,入來。
上在昌慶宮。停常參·經筵。
禁府都事申善涵,金壽恒移配後,入來。
上在昌慶宮。停常參·經筵。
夜五更,月暈。
下直,富寧府使崔良弼。
禮曹判書睦來善,咸鏡道各陵奉審後,入來。
府啓,爵以敍貴,祿以敍富,人君之大柄也。官方淆亂,爵祿爲人所輕,則爲國者,雖欲勵世而磨鈍,無柄可操,而危亂隨之,可不戒哉?我朝用人,務循踐歷,文官有十年六品而不敍五品者,至於南行,則廉級尤峻,得除準職者,通朝數三人而止,自國初泊仁祖朝,大略如斯矣。近仍州牧薦之創開,超躐太驟,倖門日廣,求之者蠅營狗苟,引之者懷私蔑公,而一入薦目,陞擢紛紜,名器之賤,有同沙泥,常調之流,遽生妄心,識者之寒心,極矣。自今以後,革罷州牧薦之規,非經四品則不得敍三品,非經三品則不得敍準職,武臣未行三品者,毋得擬堂上之望,請以此定式,捧承傳施行。公州牧使尹以道,賦性回邪,行身反復,以故參議尹善道一家之人,情分甚厚,而逮善道抗章論禮之後,陳疏請殛,以爲媒爵之計,曾授郡邑,徒以善事爲能,而纔陞六品,便超準職,官方之淆亂,極矣,物議之唾鄙,甚矣。公州牧使尹以道,削去仕版。忠州爲邑,物衆地大,實是多士之府庫,一路之雄鎭,自前必以練歷才望,可堪鎭壓者,擇差矣。新除授牧使沈澐,以微末蔭官,素乏名論,而猥以四品之官,超敍準職,除目之下,物論擧駭,忠州牧使沈澐,請命改正。答曰,不允。革罷州牧薦等事,當令廟堂議處。
有政。
義禁府啓曰,京畿推考敬差官啓本,刑曹粘目,弑夫罪人明禮,移本府處置事,允下矣。依例府都事,發遣,拿來,何如?傳曰,允。
上在昌慶宮。停常參·經筵。
未時申時,日暈。五更,月暈。
尹弘离病,代以李蓍晩爲假注書。
正言裵正徽啓曰,臣在家時,重感風寒,而急於趨命,扶曳登路,中路添傷,症勢苦劇,不得不前進,捨陸取船,雖不敢受廚傳,而迂途取便,有違法例,何可一刻晏然?請命遞斥臣職。答曰,勿辭,退待物論。
大司諫沈榟啓曰,引嫌而退,水路作行,不受廚傳,則不以爲咎,亦有近例。請正言裵正徽出仕。答曰,依啓。
府前啓,忠州牧使沈澐,請命改正。答曰,不允。前啓,州牧薦革罷事,廟堂議處間姑停。請公州牧使尹以道削去仕版。答曰,不允。
右參贊尹鑴上疏。大槪,乞削臣職名,仍議臣罪律,以治臣狂言亂政之罪。答曰,省疏具悉。卿之引咎,若是太過乎?卿其安心勿辭,從速上來,以副予望。
觀象監,夜四更,流星出天敬星下,入文昌星內,狀如拳,尾長四五尺許,色赤。
上在昌慶宮。停常參·經筵。
下直,茂山府使李基陽,車嶺僉使李忠立。
兵曹判書金錫胄,針灸呈辭。入啓。給由。仍傳曰,遣御醫白光玹看病。
府前啓,請公州牧使尹以道削版,忠州牧使沈澐改正。答曰,不允。尹以道罷職。
江原監司書目,平昌郡守權榰棄官,罷黜事。
京畿監司書目,漣川呈,以判府事許穆箚子上送事。答曰,省箚具悉卿懇。已悉予意於前後之批,卿之固辭,無乃太過乎?心甚不安,無以爲喩。卿其須體至意,安心勿辭,從速登程,以副企望。
四學儒生李龜齡等上疏。大槪,請亟召判府事許穆,一以副待秋召還之敎,一以慰士林之望事。入啓。
答持平李命殷疏曰,爾之爲國進言之誠,予用嘉尙,可不體念焉?爾其勿辭察職。
上在昌慶宮。停常參·經筵。
夜五更,流星出天圍星,入坤方天際,狀如杯,尾長三四尺許,色白。
藥房都提調權大運,副提調鄭維岳啓曰,秋節已盡,寒氣漸緊,伏未審聖體,若何,寢睡一向安穩,而水刺猶未如常乎?前劑入養血淸火湯,當盡於今日,前後所進,已至累貼,似不必仍進湯藥,今姑停止,專意於丸藥,以責久遠之效宜當,臣等敢來問安,竝此仰稟。答曰,知道。氣候無事,水刺今旣如常矣。
答待敎柳世鳴疏曰,省疏具悉。爾其依願往省。
以備忘記,傳于閔就道曰,卿之去國,已過半載,戀戀思想之懷,曷嘗少弛于中哉?噫,惟卿,年彌高而德彌卲冞,負一世之重望,爲士林之矜式,比如太山喬嶽,雖不見其運動,而功利之及於物者,不可數計而周知,當此國勢岌嶪之日,濟世安民之策,匪卿而其誰?予之企待卿之上來,不啻若大旱之望雲霓,況秋序已盡,日氣漸寒,卿其須體至意,亟回遐心,斯速登程,以副如渴之望。仍傳曰,遣承旨傳諭。判府事許穆傳諭事。
閔就道,以義禁府言啓曰,弑夫罪人明禮,旣已拿囚,係是綱常罪人,依法例三省推鞫,何如?傳曰,允。
閔就道啓曰,弑夫罪人明禮推鞫事,命下矣。委官,何大臣進去乎?傳曰,左相進去。
李聃命,以禮曹言啓曰,卽接南別殿參奉所報,則殿內第三室第三柱下所鋪地衣,有竄破數三處云。莫重修改之事,不可只以參奉所報,直爲修改,臣親往奉審後,稟處,何如?傳曰,允。
答南原幼學梁履瑞疏曰,爾之應旨進言之誠,予用嘉之,其中可以議處事,當令廟堂議處焉。
兪夏益啓曰,罪人明禮弑夫,旣已箇箇承服,照律處斷,何如?傳曰,允。
府前啓,請公州牧使尹以道削去仕版。忠州牧使沈澐,請命改正。答曰,不允。削版事,依啓。
朴慶後服制,代以許墀爲假注書。
李聃命,以司僕寺官員,以都提調意啓曰,紫燕島所放之馬,移牧隣島事。以下全缺
李聃命,以兵曹言啓曰,西路邊將之在江邊七邑,給馬下送以下缺義鎭,在於龜城,龜城雖不在七邑,其爲邊遠,實無異同,且新差別將,斯速到任,然後可以經理堡事,收捧倉穀,七邑邊將,一例給馬下送之意,敢啓。傳曰,知道。
申晸啓曰,殺夫罪人明禮,三省推鞫事,命下矣。刑房承旨閔就道,以判府事許穆處傳諭事,出去,代房承旨,當爲進參,而代房承旨兪夏益,今日不爲仕進,卽爲牌招,使之參鞫,何如?傳曰,允。
兪夏益啓曰,小臣三省推鞫進去,下直。傳曰,知道。
鄭維岳,以內醫院官員,以都提調意啓曰,各殿駞駱粥,當自十月初封進,依例擧行事,分付司僕寺之意,敢啓。傳曰,知道。
待敎柳世鳴疏曰,伏以臣有老母,今年八十有二,遠在嶺外,疾病沈綿,而臣不得歸省者,于玆經歲,今又以藏史事,發向湖南,竣事復命,當在來月,乞暇一歸,前期更遠,臣之情事,倍增悽黯,區區微悃,誠不勝二字缺仍竊伏念,茂朱史閣,距臣母所在軍威縣,僅爲兩三日程,倘蒙聖慈,曲賜矜愍,少寬還朝之期,許令臣藏史訖,往見老母,俾伸情理,在途迤歷,只是淹了若干日,而其在體下之恩,實出萬萬,私情切蹙,輒煩控乞,臣罪萬死。伏願聖明,哀憐而垂察焉。臣不勝惶隕懇祈之至云云。
上在昌慶宮。停常參·經筵。
昧爽,流星出軒轅星上,入畢星上,狀如鉢,尾長三四尺許,色赤,光照地。
下直,神光僉使李尙植。
以備忘記,傳于兪夏益曰,今下弓矢,神光僉使李尙植給送。
兪夏益啓曰,備邊司郞廳來言,二十三日,大臣有故,不得開坐,今日雖非日次,多有定奪事,來會賓廳云矣,敢啓。傳曰,知道。
傳于兪夏益曰,大臣·備局堂上,引見。
李聃命,以義禁府言啓曰,殺夫罪人明禮,當爲行刑,而今日南別殿奉審,二十九日宗廟朔祭受香,十月初一日朔祭正日,待無故日行刑之意,敢啓。傳曰,知道。
兪夏益,以守禦使言啓曰,前守禦使所造防守之備,腰刀一千七百柄,大刀五百柄,鳥銃一百三十柄,使折衝南斗臨,終始看造,柄數旣夥,工役浩大,今始畢粧,而其中另擇銅鐵,精造利劍十口,大刀二柄,粧匣封進之意,敢啓。傳曰,知道。監造官,考例稟處。
李聃命,以禮曹言啓曰,臣沆,進詣南別殿,本殿參奉所報破處奉審,則南邊第三柱下,有穿孔,北邊第三柱下,又有穿孔,而所鋪地衣三處咬破,果如參奉所報,竝爲擇日修補,何如?傳曰,允。
李聃命,以工曹言啓曰,每年司謁·司鑰房,闕內外諸上司·各衙門進排陶器之數,難以毛擧,本曹皆給價本,而近年以來,連値凶荒,匠人價布,裁減頗多,匠人逃故之代,未得充定之故,本曹所入匠布日縮,各樣陶器之價,無以備給,極爲可慮。今者過冬陶器及間朔進排陶器常時進排陶器,極其浩多,以數少陶匠,勢難支供,本曹亦無盡爲給價之路。當此凶歉之時,每事不可不裁省,今此各項陶器之數酌定,俾無過濫難支之弊,捧承傳施行,何如?傳曰,允。
兪夏益啓曰,今日宣傳官,武臣兼宣傳官,各廳將官等朔試射時,以下數三行缺。
午時,上御進修堂,引見大臣·備局堂上。領議政許積,左議政權大運,右議政閔熙,兼刑曹判書李正英,行司直柳赫然,吏曹判書吳始壽,左參贊吳挺緯,禮曹判書睦來善,戶曹判書閔點,禮曹參判尹深,戶曹參判吳始復,大司憲李元禎,大司諫沈榟,副提學李堂揆,左副承旨兪夏益,假注書許墀·李彦綱,記注官曺廷善,記事官洪萬朝入侍。大運進曰,比來日氣漸寒,上候,若何?上曰,無事。大運曰,湯藥已盡屢貼,此乃淸熱潤燥之制,其有效乎?上曰,時無顯效。大運曰,湯藥苦口,難於久服,不如專意於丸藥矣。積曰,自上病源已深,丸藥雖服之,必須積久而後,可。上曰,唯。大運曰,兩慈殿氣候,一向安寧乎?上曰,安寧。積曰,多有稟定事,而小臣有疾,賓廳日次,不得爲之,厥後又因右相之病,今始來詣,惶恐。大運曰,尹鑴之疏,指斥小臣,臣固不可晏然入侍,而但念其疏,似出於傳聞,陳疏對辯,亦涉煩猥,故臣黽勉行公,有若不恤人言者然,不勝惶恐。許積曰,別薦一款,臣等,不過泛論其弊而罷之,別無指斥尹鑴之語,而尹鑴,誤認爲指斥其在銓時事,有此陳疏之擧,蓋鑴之傳聞爽實之致也。大運曰,又以臣譏斥淸論,臣身爲大臣,淸論安可譏乎?尹鑴密疏,臣與右相以爲,大意則好,而其志太高云云,此豈侵斥之語乎?上曰,至鞏固太山等語,不爲此言乎?積曰,伊日筵席,臣等皆在,尹鑴之疏,不專爲左相而發,左相,何可獨以彼誤聞之言,不爲行公乎?上謂赫然曰,卿病,予深慮矣,今則小差,爲之喜幸。赫然,起跪曰,自上特軫老兵,欲其生也,至於遣醫給藥,上恩罔極,無以爲達。積曰,天下之大亂,久矣,我國陰雨之備,不可不爲,而民窮財竭,極可悶也。脫有事變,則必有去邠之行,將何以爲歸乎?仁祖嘗以江都爲重矣。上曰,仁祖,於丙子,亦欲幸江都而不得,故幸南漢矣。積曰,城固完厚,而賊若來圍,則命令不通於外矣。上曰,前亦患此耳。大運曰,外令不通之地,固不可駐驆也。積曰,大興城,是天險之地,雖如臣老病者,亦足守之。形勢之險,異於南漢,此其勢,將以江都爲歸矣,而江都事多虛疎,不可無別樣繕修之擧矣。丙子守此者,亦謂金城湯池,而不爲之備,故至於失守,此固前事之驗也。上曰,其時甲串,專不防之致,令賊渡矣。積曰,江都爲駐驆之所,則賊必以舟師,專意來攻,臣意則欲於江岸,築城以備,而高麗舊城之基,闊遠難築,且其地間多沮洳之所,若倣中原烟臺之制,築一小城,而列置江邊,則賊雖來攻,彼此可以迭相救矣。臣與廟堂諸臣相議,皆曰可,故相臣李浣之議,亦如此。上曰,其子李仁倜,嘗上疏言之也。積曰,此所不可已也,宜令重臣,往觀地形,定爲築之,可也。上曰,依爲之。積曰,此重事,不可使容有後議,試詢于入侍諸臣,何如?上曰,不然。江都是保障重地,墩臺之築城,在所不已,有何沮撓乎?不須遍問而爲之。始壽曰,上敎至當,何必廣詢乎?挺緯曰,臣嘗見其形勢,丙子之不守,誠可痛也。保障之地,至今不修,非計也。始壽曰,江華越邊,有文殊山,上其山頂,則直見城內,於此亦不可無備也。積曰,臣則未見,而赫然,亦嘗謂文殊山,可築小城,勿令賊上云矣。大運曰,臣嘗見之,其地傾仄,且無水,故僧輩汲用巖竇之溜,雖非置城之所,而築一烟臺,使之斥堠,則可也。始壽曰,烟臺,賊所不能攻,若於其上,築臺設砲,則雖不置城,可以堠望,然必須得泉而後,可。熙曰,僧輩所汲之水,可用矣。積曰,江都舊有行宮,而今則留守入處。昨年朝家,使之周回築墻,而墻是閈隔內外而已,非禦敵之道,故議者以爲,不可徒恃長江,而不築宮城,此言誠然矣。大運曰,此議不可已也。上曰,然。積曰,冬月則甲串,氷澌滿江,故孝宗朝,嘗議以仁川路入紫燕島,達于江都,而此旣迃路,且再乘船,危矣。甲串下有德浦,築得小城於此,事急則入保其城,而使百官軍民,一齊渡江,則便近而無難濟之患矣。大運曰,欲無遺百官軍民,則城地狹少,恐不能容也。赫然曰,築城則好,而但津船不多矣。始壽曰,缺船皆可用也。上曰,宮城觀勢爲之,而先築德浦城,可也。積曰,咸鏡道最可憂也。彼若見逐於中國,則必歸建州衛,或靈固塔,此與我國壤界相接,而六鎭孤絶,恐非我國之有,六鎭之制,本以獨鎭將,使之各守,而皆用五衛之法,孝廟朝金汝水,爲北兵使時,始設營將之法,各邑軍兵,盡屬營將,而六鎭守令,皆爲無軍之將矣。上曰,頃因左相所達,已罷營將耳。積曰,營將雖罷,亦有變通者,以下缺大司諫沈榟所啓,囚推罪人每旬錄啓,意非偶然,而近者該曹所囚之人,稱以微細事,不必上煩睿覽,或有其日保放,翌日還收之事,不但有違聖朝恤囚之意,且啓欺蔽之端。請該曹堂上,郞廳從重推考。上曰,依啓。又曰,內三廳新薦,以每年三九月,定爲恒式,而該曹,以曾前被薦者,亦多,今九月新薦,使之停止,遐方武士,擧皆落莫云。前日被薦者,未必皆賢,未及被薦者,未必皆是不才,在該曹用人之道,只當依式許薦,就其新舊薦中,拔其尤者,調用,宜矣,不須廢閣成命,以失輿人之望。請令該曹,依定式施行。上曰,依啓。大司憲李元禎所啓,忠州牧使沈澐,請命改正。上曰,依啓。
引見時,沈澐麻田郡守,鄭儋戶曹正郞仍任事,榻前定奪。
引見時,李元禎啓曰,戊午條貢物,不入於明年大同者,或納或不納,而雖不納之官,自各其邑,已爲收捧於私大同矣。自宣惠廳,今姑貸得御營·賑恤等他衙門米布,先給主人輩,而各官上納後還償,何如?上曰,議於大臣,量其上下之數而貸用,可也。柳赫然曰,往年濟州山馬八十餘匹,分給軍士,而其禾太老,且多病馬,不合於戰馬者,還送本寺矣。明春濟州山馬,一百匹捉得,擇其品好者,初夏間上送,以給都監馬兵,何如?上曰,依爲之。赫然曰,都監所屬外方砲手二百名,每式年抄出上京,以充京砲手老殘之代者,自是定規,今年卽式年也。各邑成冊,或有已來者,或有未來者,臣意則欲依例汰去老殘,代定新軍,而廟堂之意以爲,屢年食料之軍,當此凶歲,不可以老殘而汰去,徐待年豊而爲之,似當云,何以爲之乎?許積曰,大將之言,誠是,而但少盡其力老棄之,則不但渠輩之生理爲難,亦非朝家撫恤軍兵之道,今年則京砲手老殘者,姑勿汰去,以待稍豊,似可矣。赫然曰,然則新軍之當爲上來者,使其邑勿爲起送,收布以納,何如?上曰,依爲之。睦來善啓曰,臣於今番奉審之行,旣有沿路所聞,敢此仰達矣。狼川民人等,越境來訴於臣曰,自御營廳,年前設屯於本縣上西面,一面田民,皆屬於該廳,故本縣以十室殘邑,旣難成樣,峽民亦不堪其苦矣。甲午年,故相臣李景奭,以沐浴事,往來高城時,本縣居民,齊訴其怨苦之狀,則景奭,還朝陳達於榻前,卽令罷屯,得以安保矣。今者龍洞宮差,持公文下來,方爲打量設屯,本面若是無主空閑之地,則前日御營廳,豈有罷屯之擧乎?願以此民怨之狀,歸告於榻前,冀蒙恩澤,故敢爲仰達矣。許積曰,御營廳,旣已罷屯,而宮家折受,事極不當,査問禁斷,俾無民怨,宜矣。上曰,依爲之。
政院啓曰,建陽門把守砲手三十名內,二十名,依榻前下敎,旣已減除,銅龍門,亦有精抄三十名把手之事,此則何以爲之?敢稟。傳曰,一體減除。
引見時,吳始壽啓曰,因大臣所啓,幼學別薦,旣已革罷,則幼學敎官薦,何以爲之?領左相曰,敎官薦,雖曰吏禮曹同議,而甚不着實,此亦罷之,可矣。上曰,幼學敎官薦,亦革罷,可也。始壽曰,淸白吏戰亡人子孫及先賢子孫,則雖非生進,似當不拘於儒學,何以爲之乎?上曰,如此之人,勿拘幼學生進,擬望,可也。
有政。
以李沆爲忠州牧使,孫萬雄爲公州牧使,尹敏聖爲平昌郡守。以上朝報及謄錄
上在昌慶宮。停常參·經筵。
夜一更,流星出羽林星下,入坤方,狀如杯,尾長三四尺許,色赤。
下直,金山郡守鄭載岱,熊川縣監安弘殷。
答吏曹參議柳命天疏曰,爾其勿辭,從速察職。
右通禮安命老上疏。大槪,敢陳所懷,冀蒙裁擇事。入啓。
吏曹啓曰,守令有闕,政事,取稟。傳曰,明日爲之。郞廳朴奎壽校正。郞廳李賢汲書。
上在昌慶宮。停常參·經筵。
夜一更,電光。五更,流星出軒轅星下,入東方天際,狀如拳,尾長三四尺許,色赤。
兪夏益,以都摠府言啓曰,副摠管金禹錫,除標信,漢城府坐起進去之意,敢啓。傳曰,知道。
有政。
吏批,判書吳始壽進,參判閔宗道病,參議柳命天在外未肅拜,都承旨申晸進。以李沆爲忠州牧使,尹敏聖爲平昌郡守,沈澐麻田郡守,鄭儋戶曹正郞,趙宗著爲修撰,韓范齊爲博士,安命老司藝,孫萬雄公州牧使。
兵批,判書金錫胄呈辭,參判鄭倫病,參議李秞進,參知申厚載病,左副兪夏益進。以尹就商付副司直,許積爲同知,徐弘履·鄭敏·金明郁付僉知。
申晸,以吏曹言啓曰,本曹佐郞睦天成,除授已過半朔,而尙不出謝,每使假郞廳執筆,事甚不當。佐郞睦天成,從重推考,使之卽爲行公,何如?傳曰,允。
傳曰,宮城內外巡羅軍,軍號相應之時,勿爲高聲事,分付兵曹。
閔就道啓曰,臣承命往諭於判中樞府事許穆,則以爲,臣入今年尤衰敗,夏秋間氣力益亡,冒昧陳情,旣身在田野,乞免職事,安而歸化,聖德寬大,不加之罪,而反下溫批,又遣近侍,宣召不已,禮,命召不俟駕行,臣安敢遲留,自速大罪,一身耗敗,兩耳全聾,委頓枕席,日寒後加甚,不出戶外,濱死欲死,不知所云,惶恐隕越,伏地俟罪云矣,敢啓。傳曰,予之勤懇企待之意,已悉於宣諭之批,復何多誥?須體至意,幡然改圖,從速登途,以副朝野之望事,更往傳諭。
上在昌慶宮。停常參·經筵。
夜自二更至四更,電光。五更,流星出大角星,入東方天際,狀如拳,尾長三四尺許,色赤,光照地。
申晸啓曰,注書朴慶後,身有疾病,不得行公,差病間,假注書差出,使之察任,何如?傳曰,允。
以朴昌漢爲假注書。
李聃命,以備邊司言啓曰,咸鏡監司李元祿,請罪李晟等狀啓,覆啓中,康熙十七年之七字,誤書以六字,判下之後,始爲覺察,事甚可駭,元粘目中付標以入,色吏則自本司治罪,而郞廳則從重推考,何如?傳曰,允。
李聃命,以禁府言啓曰,弑夫罪人明禮,旣已承服正刑,破家瀦澤後,降其邑號,子女爲奴等事,依律文捧承傳,擧行,何如?傳曰,允。
上在昌慶宮。停常參·經筵。
下直,黃海兵使李鏶。
藥房都提調權大運,提調金錫胄,副提調鄭維岳啓曰,節屆初冬,日氣頗寒,伏未審聖體,若何,寢睡水刺,一樣如常乎,兩慈殿氣候,亦復何如?臣等不勝區區之慮,敢來問安。答曰,慈殿氣候安寧,予則無事矣。
大王大妃殿,藥房問安。王大妃殿·中宮殿,藥房問安。答曰,知道。
李聃命,以都摠府言啓曰,副摠管金禹錫,除標信,漢城府坐起進去之意,敢啓。傳曰,知道。
又啓曰,今日入直軍士,中日習射,請出標信。傳曰,知道。
傳于鄭維岳曰,今下表詩題,使承旨·玉堂·史官·兵曹入直郞廳製進。以吏曹參議柳命天辭狀,傳于李聃命曰,調理上來事,回諭。
以忠淸監司,以保人金戒元等爲虎囕死事,狀啓,傳于政院曰,〈虎〉囕死人,令本道恤典擧行,多發善放砲手,期於必捕之意,分付嚴飭。
判中樞府事許穆箚曰,伏以臣,病廢中,近侍遠臨,宣召勤切,恩寵至渥,不覺感激隕涕。顧臣老敗,昏髦日甚,自量筋力,無以報殿下,方委頓沈呻,末由趨命,死罪死罪。本縣又輸給月廩,益用猥越之至,不知所爲。臣歸田里,已半年,日所聞見,年事之大無,民生之困急,有所不能盡言者,富者旣急,貧者流離,父子兄弟不相保,內則度支經費〈罄〉竭,百官之食且不給,可謂國不可爲國。此時何時,而臣以不才,貴寵太盛,居相位四年,無一善績,無事月費庖廩,滿溢自若,豈有是理?上有過禮之賜,臣無必受之義,實慚媿百僚,天道忌盈,積咎召殃,神理可畏。伏乞亟收月廩,以輕臣之重罪,成殿下之盛德云云。答曰,省箚具悉卿懇。予之縷縷懃懇之意,已悉於前後之批,復何多誥?不腆庖廩,尤無可辭之義。卿其安心,勿辭領受,與近侍從速偕來,毋負企望。仍傳曰,遣史官傳諭。
午時,上御進修堂。引見時,領議政許積,左議政權大運,右議政閔熙,刑曹判書李正英,副司直柳赫然,兵曹判書金錫胄,吏曹判書吳始壽,左參贊吳挺緯,大司憲李元禎,大司諫沈榟,禮曹參判尹深,副提學李堂揆,戶曹參判吳始復,江華留守尹以濟,左承旨鄭維岳,假注書朴昌漢,事變注書李彦綱,記事官安如岳·洪萬朝入侍。大運曰,今雖非盛寒,冬日頗冷,上候,何如?上曰,無事。大運曰,兩慈殿氣候,一樣安寧乎?上曰,一樣安寧。大運曰,仰瞻玉色,頗有紅暈矣。積曰,眼睛亦有熱候矣。大運曰,似是潮熱,近日每如此乎?上曰,此乃常患,而今日頗加於前,故如是盡開窗戶矣。大運曰,金錫胄·鄭維岳,今方入侍,使之診察脈候,何如?上曰,兩人旣已入侍,使之診脈,可也。錫胄·維岳,相繼而進,診察脈候後,錫胄曰,脈候甚順,而但左關頗數,陽明經似有熱矣。維岳曰,脾胃亦似有熱,且有肝火矣。錫胄曰,前所進御養血淸火湯,更爲加減,連服數十貼,似爲合當矣。維岳曰,此言,是矣。上曰,然則養血淸火湯,劑入,宜當,而但服數十貼,難可收效,不如多服之爲好也。積曰,前日所上江都及咸鏡道,所當變通節目,旣已御覽乎?上曰,已見之矣。積曰,西路繼援將,旣已罷之,其間多有變通事,故今又書上節目,下覽後,與前所上節目,竝爲還下,以爲後日稟施之地,何如?上曰,當依爲焉。積曰,聞摠戎使金萬基之言,則今年乃是本廳軍兵改都案之式年也。若行改都案,則當有逃故老弱代定之事,當此畿內凶荒之日,合有變通之道,而事係軍務,不可不稟定於廟堂云。故臣於今日備局之坐,以此相議,則群議皆以爲,當此凶年,不可行擾民之擧云,而守禦廳改都案,旣已停止,摠戎廳改都案,一體停止,宜當矣。上曰,停止,可也。積曰,摠戎廳所屬京畿束伍軍兵,在前有發遣從事官中軍巡歷鍊習之規,摠戎使,亦或親自巡審矣,當此凶年,此亦姑停,似當矣。上曰,依爲之。積曰,摠戎中軍閔暹,頃日政,移拜慶興府使,而臣昨聞摠戎使之言,則本廳中軍,難得可合之人,久未出代云。北邊守令,雖不可不擇送,摠戎中軍,爲任尤重,合有變通之道矣。上曰,閔暹改差,使之仍察中軍之任,可也。積曰,鍾城乃是六鎭也,當此陰雨綢繆之日,每以文臣差遣,恐不無武備墮弛之患,故臣於頃日,請以武臣差送,而銓曹,以張是奎擬差矣。今聞群議,皆以爲,鍾城爲兵使行營,從前以文臣差遣者,意實有在,而今遽以武換文,營下軍官以下,將無以彈壓,鍾城必有難支之勢云,此言誠然,臣不免有率爾陳達之失,今以慶源府使尹趾善,換差鍾城,何如?上曰,依爲之。積曰,鍾城府使張是奎,今當換差慶源府使,第念是奎,未經痘疫,而卽今北路痘疫遍滿,若患痘疫於絶塞之外,則死生可慮,其在體下之道,亦不可無變通之道矣。上曰,然則張是奎,勿爲換差於慶源,而慶源府使,別爲差出,可也。積曰,摠戎廳壯哨軍,勿爲立番,其立番糧米之收捧於松都者,自賑恤廳取用於賑救事,曾已定奪矣。卽今摠戎廳軍兵之居在被災尤甚邑者,已多流散之患,最宜先救,此米勿用於賑恤廳,仍給總戎廳,以爲自本廳,分賑所管軍兵之地,何如?上曰,依爲之。積曰,畿內連歲失稔,田稅所捧大縮,以水原言之,則不滿元結六分之一,國家經用,雖不可不念,生民飢餓,亦不可不救,尤甚九邑,則秋等收米六斗,捧留各其邑,以爲分給還上,賑救飢民之地,春等六斗,則特爲全減,之次二十邑,減春等三斗,其餘七邑,雖曰稍實,亦不免爲失稔之歸,春等每結,各減一斗,以示朝家優恤之意,而如是減之,則比諸元結不足之數,一萬四千三百餘石也,不爲充數,則以下六七字缺他無推移之道,以訓局別隊及御營軍,除番米五六字缺不足,則自賑恤廳又爲充給以準,何如?挺緯曰,以此以彼,皆歸國用,似無不可矣。上曰,依爲之。錫胄曰,自前若値凶歲,則或有御供雉鮮裁減之時矣。積曰,御供裁減,殊甚未安,頃日有裁減之敎,故臣等取考前例,則日次生鮮元數五尾,減二尾,生雉元數十首,減三首,月令六十種,亦爲裁減,而皆纔復舊,若用前例裁減,則其所裁減之數,幾近千石,當以單子,從後書入矣。上曰,依爲之。積曰,京畿營需及官需米劃給之數,本來零星,若又減剋,則將無以支過,故上年雖値凶荒,不爲裁減。卽今宣惠廳所儲罄竭,斷無支撑之勢,不得不行裁損之道,依前凶年裁減例,裁減,何如?上曰,依爲之。積曰,戶曹多有稟定裁減事,其中頒祿一款,不可不趁今裁減也,前年限今秋,六品以上,各減一石,自十月等,當爲復舊,而今年失稔,甚於前年,非但不可復舊,依辛亥年例,罷頒祿爲散料似當。大運曰,辛亥減祿時,臣待罪戶曹,力陳減祿之意,先王黽勉從之耳。上曰,忠信重祿,所以勸士,今年雖甚凶荒,不至於辛亥之慘,罷祿散料,誠爲不可矣。積曰,旣不可散料,又不可更減,則依前年例,仍減一石,似當矣。上曰,依爲之。錫胄曰,黃海兵使,以兼黃州牧使,例爲挈眷,而頃因御史書啓,旣罷其挈眷之例,則所當依他道規,給節度使之祿,而又不給之,事體不當,如此矣。赫然曰,今若變通,則不必創設祿窠,仍挈舊率之家眷,似宜矣。上曰,黃海兵使,使之挈眷,可也。吳始壽曰,高山察訪沈濡,呈狀于本曹曰,其祖年迫八十,疾病深重,渠以承重之孫,旣無諸父,終鮮兄弟,其爲情理,實所可矜。其在體下之道,似當變通,詢問大臣,何如?積曰,沈濡情事,實難遠離赴任矣。上曰,然則沈濡改差。始壽曰,頃日登對時,推恩加資人中,加年冒錄及不入籍之流,加資,勿爲成給事,定奪矣。今考其文書,則黃海·咸鏡·全羅三道及京中·濟州,則臣未忝本職之前,不待考籍,已爲成給帖文,此事未知何以處之。積曰,加年冒錄及不入籍之類,固當罪之,豈有加資之事乎?上曰,如此之類,則雖已成給帖文,還收,可也。赫然曰,近年以來,人心巧詐,紀綱解弛,謀免軍役者,冒屬於忠義,紛紜之弊,有不可勝言者。曾有忠義帖姑勿出給之敎,而臣意則以爲,限十年勿給,可以杜此弊矣。積曰,冒占軍案,口傳頉下於軍案者,紛紜之故,不但軍額多闕之難充,每每頉下之際,軍案又從以胡亂,無以整頓,上年冬所出新簿,使兵曹竝爲封置,未及査覈之前,姑勿分給,以杜後弊,似可矣。上曰,依爲之。錫胄曰,坡州有坡山書院,卽故先正臣成守琛之書院賜額處也。庚午年間,與道峰書院,一體賜給沃溝田畓,春秋俎豆,多士藏修,皆賴於此穀,而常漢崔崑者,累年次知矣。頃年盜賣於明安公主房,有自其宮,送道掌打量之事,此若非崔崑之盜賣,則必是其邑奸民弄計之致。祖宗朝賜給書院之田畓,一朝見失,不得辨正,極爲冤抑,不可不査覈矣。上曰,自該曹取考前後文書,明白査覈,果是書院田畓,則出給,可矣。大運曰,南陽有大富島,仁川有紫燕島,在前則居民鮮少,而産鹿頗多,故有臘鹿進上之規矣。今則居人漸盛,鹿幾絶種,故兩邑之人,聚米貿得於遠地,艱難進上云,旣非地産,重價貿物,雖有其弊,此係享上之物,自下不敢煩稟矣,而當此大侵之年,自上姑爲許減,則庶或有一分蒙惠之道耳。上曰,旣非地産,重價貿得,則極爲有弊,兩邑臘鹿,永罷,可也。積曰,京畿尤甚被災邑中,水原·南陽·仁川三邑爲特甚。水原則卽今人民流散者,已至二百九十二名,軍士則八十四名云。此是國家重鎭,緩急所恃之地,而軍民之事,至於如此,自國家不可無別樣救恤之道。水原軍士,令賑恤廳,爲先自歲前分賑,仁川·南陽軍士,亦次第料理賑救,何如?上曰,依爲之。以濟曰,本府兵船,限十年一改色,而未及十年,皆朽敗不可用,若得泰安眠串松木七十餘株,則可以改造矣。且念別造一隻大船,以備臨急之用,似好。上曰,大船一隻,別造以置,可也。以濟曰,本府磨尼山下,築堰作畓,前有廟堂之議而未果矣,今若築堰,則民利誠多,臣意以爲,稍從上頭水淺處,築之,可矣。積·赫然曰,臣等之意,亦欲築此堰矣,趁開春築成,似宜。上曰,從其易築處趁開春築城可也。沈榟啓曰,頃日筵中,聞禮曹判書睦來善所達,咸興本宮,則四王位版及太祖大王位版奉安,而每當享祀,內需司別坐,獻爵行事,永興本宮,則太祖大王位版奉安,而內奴稱以祭監,獻爵行事,此豈非非禮之甚者乎?漢朝原廟,先儒尙且譏之,況此事之未安,又不特原廟之比。宗廟饗之,禮儀旣備,則先王祭享,豈宜私辦於內司下輩,而至令別坐內奴主之乎?揆之情文而大乖,論以事體而甚舛,決不可仍因襲謬,請博議於儒臣·大臣而處之。上曰,流來已久,不可猝罷,已令四陵參奉行祭矣。又啓曰,獻納金海一,受由還朝,卽尋長單,正言裵正徽,承召上來,無端呈告,疾病輕重,雖未可知,其所呈辭,或出於肅拜後翌日,或在於肅拜後數日,則其在事體,俱涉未安,請金海一·裵正徽,竝命遞差。又啓曰,守令之潛奸邑婢,邦有禁令,雖無弊端,已極不當。陽德縣監任萬紀,到任以後,無一善狀,蠱惑邑婢,一聽其言,詞訟不公,貽弊多端,不治之聲,傳播遠邇。請陽德縣監任萬紀罷職。上曰,風聞未必盡信,更加詳察處之。上曰,凡命令傳通之際,必以標信爲之,而常時無爲標信立待之軍,今後則軍士二名,待令於差備門外,以爲不時所使,可也。許積啓曰,開城府,有摠戎廳束伍軍千餘名,而本府之民,以商賈爲業,若令在家待變,則無以爲生,故從自願除其操鍊,歲捧米各一石,以爲他邑壯抄軍京中立番之限者,例也。頃者開城留守鄭榏,以本府年事失稔之故,狀啓請罷所納之斗數,而臣等,以未及秋成,先請蠲役,爲太早而不施矣。今聞松都,果不免凶荒云,自前如此之時,則或減五斗,或減三斗矣,今年則減四斗,似宜矣。上曰,依爲之。積曰,司僕寺伏馬五匹,邊馬二十匹,曾前權減,而伏馬及邊馬十匹,頃纔復舊矣,今亦依前減之,何如?錫胄曰,曾前權減時,自本寺拮据喂養而仍留之,今亦依前,自本寺喂養乎?積曰,司僕之穀,亦是國穀,何必仍留喂養乎?伏馬雖自本寺喂養,而邊馬則減之,宜矣。但邊馬多有用於不緊之處者,今若不用於諸宮家雜物載運,則雖減匹數,本寺立待之卜馬,無不足之患矣。上曰,然則邊馬,依前減之,可也。積曰,頃日吳挺昌疏中,所陳營將,雇工兩件事,旣入於前日所陳節目中,而至於咸鏡一道之所蓄積,皆是皮穀,脫有事變,軍糧猝難辦出云者,此言誠然。臣等欲爲參酌作米之意,敢達。上曰,依爲之。赫然曰,兵車已爲待令於軍門矣。錫胄曰,李缺爲北道兵使時,所造兵車,亦已修補待令矣。積曰,諸兵車旣已待令,則宜臨時入之耳。上曰,依爲之。錫胄曰,嶺南戊午條收米,未及上來,京衙門各廳所在米太貸用事,曾己定奪矣。御營廳·戶曹·常平廳米太及銀貨,先爲貸用,何如?積曰,戶曹米二千七十石,太三千八百石,常平廳銀子五千兩,今姑貸之,自宣惠廳一一還償,事甚便當矣。上曰,依爲之。積曰,頃日引見,臣以針灸,不得入侍,其時自上有兩西及北道,欲遣巡武御史之意,然乎?上曰,唯。大運曰,頃日李夏鎭引見時,自上有此意,而臣以此非其時爲達矣。積曰,兩西及北道之軍器,尤甚虛疎,至於久遠,留庫弓箭,無一可用。若於此際,發遣巡武御史,則列邑怯於生事,外加修飾,以爲苟免之計,則用工雖多,而終無實用,此弊不可不慮,莫如先爲申飭列邑,使之精加考閱,擇其可以修補而用之者,修補之,雖修補而不可用者,則改備事,兩西及北道監司·兵使·水使處,自備局分付,何如?上曰,依爲之。錫胄曰,聞黃海兵使李鏶之言,則鳥銃一千柄,自朝家有造給本營之令,而放銃之人,無以辦得,本營所屬雜色人一千名,抄出除番,以敎放銃,其代,以各邑兒學·武兒軍官充定,似便云,依其言施之,何如?赫然曰,鏶之意以爲,立番於營門,難以習放,旣令習放,則又難徵布補用,以成軍門貌樣,欲望變通矣。臣意又有可達者,各邑校生,厥數太多,以安岳一郡言之,至於八百餘人云,莫如嚴其考講之法,落講者,一切定軍,可矣。積曰,我國西邊,與敵爲隣,又無險塞,固難守禦,而海西地勢,多有阻阨,實是用武之處,兵政虛疎比他道尤甚,最可慮也。深曰,聞黃海前後監司之言,黃海一道,民役甚繁,軍兵甚少云,脫有緩急,何以守禦?自朝家別樣優恤,收拾人心,可矣。錫胄曰,海西一道,果是要害,而收拾人心,又爲守禦之本,深所達,誠是矣。深曰,丙丁之亂,虜騎長驅,深入無礙者,以西邊之不能守也。上曰,放銃人事,依鏶言施行,收拾人心之道,亦宜隨事變通矣。以濟曰,臣屢次上來,今始入侍,敢有所達。本府築城,廟算已定,更無所達,第其周遭四百餘里,本府之軍兵甚少,只二千六百名。以二千六百之軍,難以守四百餘里之城,摠戎廳軍兵在近邑者,常時操鍊於此,以爲臨難防守之計,未知何如。積曰,以摠戎所屬之軍兵,只爲操鍊於此,則是二將也,若欲割與江華,則摠戎軍元數不多,勢亦不可,惟在臨時處分,以南陽·通津等傍近邑雜色軍兵,使之入守,可矣。上曰,然矣。深曰,臣曾爲江都暗行御史時書啓中,留守與廣尹無異,宜有密符之意仰達,而其時廟堂以爲,留守無軍兵調發之事,覆啓不施矣。卽今江華形勢,又異於前,密符給之,是矣。元禎曰,留守有邊將褒貶,是主將也,何可無密符乎?上曰,江華留守,定其名號後,給諭書密符,可也。錫胄曰,尙州營將李漢雄,除授之後,來言于臣曰,老父年過七十,而獨子無兄弟,以近例言之,當爲呈狀請遞,而內地營將,與邊上將領有異,不得不先以情勢而言云,而且其情勢之外,土疾頗甚,手臀全然不仁,以此情病,決難赴任,何如?上曰,然則改差,可也。正英曰,臣亡父外高祖臣高守謙,於中廟朝,參靖國勳,封開城君,其奉祀孫處明,登武科階堂上,曾經僉使而無子,以其弟處顯之子振翼爲後,未及成出繼後立案,而振翼身死,以下缺丈。維岳曰,聞近侍中,以越等不得受祿,故不能留住,將還故鄕云。閑雜有役之流,皆付料,而以近侍,不得受祿,事體不當,不可不付料,以示優恤之意矣。上曰,不得受祿之人,誰也?維岳曰,乃校理金聲久也。積曰,儒臣付料,事體亦不當矣。上曰,今聞筵臣之言,校理金聲久,以越等不得受祿云,侍從之臣,不可無優待之道。金聲久,越等盪滌,諸臣以次罷出,獨承旨·史官未及出,上召承旨至前曰,今下表題,使承旨·史官·玉堂·兵曹入直郞廳製進,且令大提學,出詩題以入。維岳曰,詩格頗多,有古詩,有行詩,有四韻律詩,有二三十韻律詩,當出何詩題乎?上曰,出四韻律詩題以入,可也。皆罷出。
上在昌慶宮。停常參·經筵。
夜自二更至四更,電光。
假注書許墀出使,代以尹攀爲假注書。
以備忘記,傳于李聃命曰,史官一員待命,騎馬三匹立之。
傳于李聃命曰,明朝大提學·大司成牌招。
南天澤啓曰,吏曹郞廳來言,臺諫有闕,政事,取稟。傳曰,明日爲之。
閔就道書啓,臣承命往諭于判中樞府事許穆,則以爲,不出數日,近侍再臨,宣召重疊,臣昏耄垂死,不敢言私,日寒後疾病,日益沈重,氣息奄奄,委頓極矣,末由趨命,惶恐殞越,不知所達,死罪死罪云矣,敢啓。傳曰,知道。
李聃命,以都摠府言啓曰,副摠管金禹錫,改標信,漢城府坐起進去之意,敢啓。傳曰,知道。
上在昌慶宮。停常參·經筵。
夜五更,坤方有火氣。
有政。吏批,判書吳始壽病,參判閔宗道進,參議柳命天在外,都承旨申晸進。
兵批,判書金錫胄進,參判鄭鑰病,參議李秞進,參知申厚載服制。
吏批啓曰,長湍綱常罪人明禮,旣已正刑,罪其守令,降其邑號事,自禁府稟啓,蒙允矣。府使申命全,依法例罷黜,而本府例兼防御使,故曾在丙辰年間,陵寢作變罪人取服正刑時,因備邊司啓辭,只罷守令,不降其邑號。今亦依此擧行之意,敢啓。傳曰,允。
以沈檀爲吏曹佐郞,睦昌明爲禮曹參議,申㶅爲正言,許堣爲德山縣監,李善溥爲承文正字,金元厚爲中部參奉,成大經爲健元陵參奉,權瑍爲兼校書校理,李行益爲長湍府使,朴以樟爲慶源府使,尹趾善爲鍾城府使,李晩輝爲慶興府使,呂聖齊爲江陵府使,鄭維卨爲濟州判官,具崟爲獻納,睦林馨爲平市令。
兵批,以李斗鎭爲同知,朴善興爲尙州營將,張是奎爲忠州營將,李公望爲南虞候,韓柱爲滿浦僉使,申維一爲黃海兵虞候,金聖胄爲越松萬戶,崔斗炡爲宣傳官,南九萬爲同知,李舜賚爲宣傳官,金萬鍾爲所斤僉使,張善瞻爲多慶浦萬戶,黃澂爲內禁將,申益顯爲武兼,張是奎·閔暹爲副護軍,金海一爲副司直,趙趾錫·李夏鎭爲副司直,裵正徽爲副司果,盧瑀爲訓鍊副正,兪櫶爲僉知,李道一爲武兼,秦彦煃爲上土僉使,吳振翼爲守門將,李翊爲副護軍。
以備忘記,傳于南天澤曰,大司成與承旨,偕往泮宮,在館儒生及四學儒生,一體聚試製述以來。
閔就道啓,死囚罪人,例於立春前,三度啓覆,而今番啓覆罪人,京外至於八人,各其推案,依法例預先修正,以爲臨時更稟擧行事,分付該曹,何如?傳曰,允。
李聃命,以兵曹言啓曰,工曹筆匠安孝賢稱名人,關內朔筆進排之際,備邊司郞廳,以起草筆改備事,使當該工曹書吏,推捉以來,則孝賢,遽以佩刀,自刺其頸,流血狼藉,雖不至於死境,闕內至嚴之地,抽刀自刺之狀,誠極驚駭,令該曹照法處置,何如?傳曰,允。
南天澤啓曰,大提學金錫胄,大司成李元禎,命招來詣矣。傳曰,賦題書入。
又啓曰,小臣,成均館儒生製述進去,下直。傳曰,知道。
大司憲李元禎,執義姜碩耉啓曰,臣等,取見秋部文案,則有殺獄罪人孫澄贊徒年定配之命,有以見聖上爲囚求生之至意,而論以國法,大有所不然者。業日之見殺於澄贊,雖無明白之看證,而亦無明白稱冤之端,況其兩膝皮,靑爛堅硬,而傷痕狼藉,則直諉之顚仆致死,終非斷獄之體,殺人疑罪之得免於死,已是惟輕之典,不用減死之律,而斷止徒年,則不幾於無法之甚者乎?邦憲至嚴,三尺難撓,請還收孫澄贊徒年定配之命,令攸司改議當律。答曰,別無明白看證之事,故旣已酌處矣。不允。
兪夏益啓曰,新除授尙州營將朴宣興,時無加資之名,何以爲之,敢稟。傳曰,依例加資。
兵批啓曰,內禁衛將閔晟,自昌原府使陞授之後,纔過兩朔,以前任時事,罷職矣。新加折衝之階,固當還收,而考之前例,營將未準朔前,以營將不職見罷,則竝收其資,因他事罷職者,否,亦有先朝受敎。閔晟加資,何以爲之?傳曰,然則勿爲還收。
申晸啓曰,同副承旨閔就道,今日無端不爲仕進,事甚未安。卽爲牌招察任,何如?傳曰,允。
又啓曰,吏兵批政廳,如有啓辭,則翰注各一員,例爲來待,而今日吏批傳啓之時,翰林不爲來待,承傳色旣下之後,緩緩來到,怠慢之習,極爲不當。當該翰林,從重推考,何如?傳曰,允。
南天澤啓曰,臣奉御題,來到成均館,則西學·南學儒生等,出題之後,始到門外,不許入坊,而大提學·大司成牌招之後,兩學書吏,不卽知委,使居齋儒生,未參盛擧,其怠慢之習,誠極可惡。竝令攸司治罪之意,敢啓。傳曰,知道。
上在昌慶宮。停常參·經筵。
傳于南天澤曰,大提學命招,使之課次以入。
南天澤啓曰,大提學金錫胄,命招來詣矣。傳曰,知道。
以備忘記,傳于南天澤曰,幼學金泰鼎,直赴會試,韓鋈·權稠,各給二分。
以備忘記,傳于南天澤曰,表三上排律三上鄭維岳,熟馬一匹面給,排律三中南天澤,貂皮紗帽·耳掩一部,檢閱洪萬朝,貂皮笠·耳掩一部,馬粧一部,三下假注書李彦綱尹攀,各虎皮一領,表三中奉敎安如岳,馬粧一部,三下右副承旨李聃命,副校理李湜,假注書李彦綱,兵曹佐郞李泰龜,各草注紙三卷·筆七柄·墨三笏賜給。
假注書許墀書啓,臣承命往諭於判中樞府事許穆則以爲,今復史官臨門,宣諭召命,天語益切,至再至三,天威嚴重,臣病廢無人事,朝暮且死,受命惶恐感激,繼之以泣下。臣年壽己窮,病力氣力,難可力强,情事悶迫,昏耄狼狽,至此極矣。從當上箚,略陳微衷,以畢將死之言,伏地待罪,無任戰怖隕越之罪云矣,敢啓。傳曰,知道。
上在昌慶宮。停常參·經筵。
夜二更,流星出北河星,入東方天際,狀如拳,尾長三四尺許,色赤。五更,下雪。
南天澤啓曰,來十一日,專經文臣殿講日次,取稟。傳曰,爲之。
以備忘記,傳于閔就道曰,史官二員待命,騎馬三匹立之,內外司僕內摘奸。
大司諫沈梓啓曰,新除授正言申㶅,時在忠淸道淸州地,斯速乘馹上來事,下諭。答曰,依啓。
大司憲李元禎,執義姜碩耉啓曰,請還收孫澄贊徒配之命,令攸司改議當律。前郡守卞榥,曾任載寧時,蠱惑官婢,擧政以聽,及其遞任,駄載以歸,且慮日後之督刷,竝與族黨而免賤,沒數率來,盡作私人,其縱恣不法之狀,不可不懲。前郡守卞榥,請拿問定罪。答曰,不允。末端事,依啓。
閔就道啓曰,吏曹郞官來言,祿都目政事,來初十日爲之之意,敢啓。傳曰,知道。
閔就道啓曰,京畿監司權大載之南陽府使愼景尹等推考啓本,丙辰榜出身等,赴防發送事啓本,末端書年號處,皆不爲踏印,問啓事,命下矣。臣等更爲詳察,則書年號處,果不踏印,昏謬不察,甚矣。京畿監司權大載,推考,臣等亦有不能覺察之失,惶恐待罪。傳曰,依啓。勿待罪。
上在昌慶宮。停常參·經筵。
夜一更,流星出女星下,入坤方天際,狀如拳,尾長三四尺許,色赤。四更,火星入軒轅右角星上。
傳曰,兵曹正郞朴紳,司僕寺正安如岳,副司直趙祉錫,明朝竝牌招來待。
以洪宇遠沐浴呈辭,傳曰,給由馬,令內醫隨往。
以備忘記,傳于南天澤曰,長番內官魯尙益,承傳色差下,政院知悉。
大司憲李元禎,執義姜碩耉啓曰,請還收孫澄贊徒配之命,令攸司改議當律。答曰,邊遠定配。
注書朴慶後上疏。大槪,敢暴病狀,冀蒙恩遞,兼陳芻說,以備裁察事。答曰,省疏具悉。爾之縷縷陳戒之誠,予甚嘉尙,可不惕念焉?爾其勿辭察職。
副校理李湜上疏。大槪,女兒之病,方在死生,症涉可疑,不可一刻仍在直廬。請命遞斥臣職,以便公私事。答曰,省疏具悉。爾其勿辭救護。
注書朴慶後疏曰,伏以臣,樸遬無所肖似,而濫蒙洪造,忝居近密,久叨榮次,徒費癝粟,報蔑涓埃,心竊恐懼,惟以奔走供職,爲圖酬聖恩之萬一,而第臣正月晦間,慘遭喪慽,數日處冷,重感風寒,胸痛猝發,疝症繼作,小有飮啖,輒復刺疼,呻吟度日,轉側須人,請急之單,雖未上徹,本院依例,許其調治,今至屢月,亦無差效,一向蟄伏,實所未安。伏乞聖明,曲諒臣病勢,亟賜遞免,公私幸甚。且臣因竊伏念,人君爲國之道,未有勤而不治者,亦未有逸而不亡者,歷代之主,孰不知勤之爲可治,逸之爲可亡,而考之前事,勤而治者常少,逸而亡者常多,此其故,何哉?誠以勤勞之志易弛,而逸豫之戒難恒也。自臣待罪本職日,伏見殿下於政令之間,施措之際,一以勤爲主,夜漏添籌,而文奏之出納不滯,玉體違豫,而臣僚之引接不廢,此雖不足爲殿下治道之大節,而亦可見殿下憂勤之一端也。臣嘗欽歎聖度,仰贊睿心,而勞逸異好,敬怠相勝,憂惕危治之志,亦不能無懼於深宮燕閑之時,幽獨得肆之地,欲一言以補聖明尙勤之德矣。昨於病伏中,得見邸報,有以周公進無逸,篇自御命題者,臣奉讀再三,喜而忘疾,有以知殿下,於尋常課試之間,一心未嘗不在於無逸也。於戱,殿下此心,實敬勝之兆,誠久之幾,宗社之慶,臣民之福,孰有右於是哉?誠能保守此心,終始不怠,則惟和之治,咸熙之休,可翹足而有之矣。雖然,易怠者此心,而難保者此心也,一出一入,而勤忽之無常,或存或亡,而操舍之有間,則始雖或勤,終歸於一,臣不必廣引他事,只就今日廢經筵一款,而冒死言之。於戱,殿下卽祚之後,問學是勤,躬視經史,日接講官,不以寒暑風而有所廢,不以政事機務而有所輟,孜孜於講求,勔勔於紬繹,就將之工,指日可待,而頃緣聖候頻愆,以致經幄久廢,此固不出於聖志之怠勝,而間斷之患,則蓋不無矣。今則平復之日已多,頉稟之期將迫,此正勤接儒賢,深究經義,以廣聰明,以博聞見,不可失不可忽之時,而側聽已久,迄無是命,豈殿下起居之節,猶未如常,而有不能自强者耶?自非然者,何殿下優游荏苒,竊恐殿下之勤學者,或不能如初也。嗟乎,殿下之勤於學者,今乃若是,則殿下之勤於政者,亦可推類而知之。然則,臣之所慮,不但在於學而已也。於戱,懋學之心,匪不切矣,勤政之念,非不篤矣,而揆之今日,猶尙如此,春秋方富,而學力靡固,血氣方壯,而志慮漸惰,則紛華之處,波蕩之中,安保此心之必一於勤,而無所移易哉?此特臣過慮於未然者,而在殿下克勤之道,誠不可忽其戒,而思所以救藥之也。況殿下,不觀之今時何時乎?外而邊虞孔棘,晨夕待警,內而國事無紀,廊廟束手,以臣所料,決非高枕安逸之秋也,殿下何不奮然而起,惕然而警,勤於爲學,勤於爲政,而有所振作也哉?救藥之方,不可他求,惟在於一誠字。夫誠者,實眞無妄,周流不息,而成始成終之道也,苟能用力於斯,勤於爲學,而不以怠慢間之,勤於爲政,而不以逸豫乘之,終始如一,悠久不斷,則生民可安,國家可治,此雖老儒之常談,學子之賤言,而用之一日,則有一日之功,用之一年,則有一年之效,臣豈敢誣聖明哉?臣識微言輕,無所裨補,今因聖心之牖於勤,而竊附羲易納約之義,欲效周公無逸之戒,乃於乞免之章,敢陳區區之說,臣之狂妄,至此極矣,望殿下恕其罪焉。臣無任云云。批答見上
上在昌慶宮。停常參·經筵。
藥房都提調權大運,提調金錫胄,副提調鄭維岳啓曰,雪後寒緊,伏未審聖體若何,寢睡水刺,與前一樣,而有時上熱之候,時無加減乎?前劑入養血淸火湯,已盡於昨日,五貼加劑以入宜當,臣等無任區區之慮,敢來問安。答曰,知道。熱升之候,與前有減矣。
藥房口傳啓曰,初三日備局堂上入侍時,提調雖已診察,而醫官等,未得入診,今日與諸醫,更爲診察脈度,然後議定當進之藥,竝此仰稟。答曰,依啓。
南天澤,以弘文館言啓曰,本館上番副提學李堂揆,以備局堂上,今日本司坐起晝仕,出去之意,敢啓。傳曰,知道。
傳于申晸曰,守令窠闕及相避,卽爲書啓。
申晸啓曰,守令有闕及相避書啓事,命下矣。問于吏曹,則瑞興縣監,柒谷府使,富平府使,沃溝縣監,有闕云矣。傳曰,知道。
傳于鄭維岳曰,今番御史三人處,依例糧饌備給。
行判中樞府事許穆箚曰,伏以殿下,不遺老臣,隆眷優渥,近侍接路,宣召不已,臣是何人,敢當此事,恐懼隕越,不知所爲。如臣不才,年至耄荒,旣誤蒙濫恩,冒居匪據,無一報效,詆呵萬端,辱朝廷羞當世,聖明所已知者也,持此復入修門,實無益於盛朝,而慚愧於臣心。今臣老悖,已極昏謬,不敢排衆譏冒衆笑,只以寵利爲榮,非殿下用臣之本意,亦非老臣事殿下之初心也,朝廷百僚,論臣爲何,四方後世,謂臣爲何?三代聖君,八十者不召,臣幸延數月旬朔,則過八十五,過不召之年,又五年。臣謝歸民伍,熙熙與萬物,同有恩澤,樂則歌詠聖德,以續封人之祝堯,亦聖世之事也,伏乞聖慈,哀憐老臣,以三代不召之禮,使之安居而歸化,終始聖德之至也。臣無任頌德祈懇之至。答曰,省箚具悉卿懇。卿雖年高,氣力尙强,體予企待之意,趁此未寒沍之前,幡然改圖,斯速登途,以副至望。仍傳曰,遣史官傳諭。
大司憲李元禎疏曰,伏以臣之患寒疾,已有日矣,而公務緊重,不敢丐閑,强疾奔忙,因致添劇,頹仆枕席,頓無自力之望,風憲之任,不可暫曠。玆將悶蹙之情,仰塵仁愛之天,伏乞聖慈,特賜恩遞,俾得專意調治,不勝幸甚云云。答曰,省疏具悉。卿辭如此,本職當許遞焉。
傳曰,入診爲之。
巳時,上御樂善堂。入診時,左議政權大運,兵曹判書金錫胄,左承旨鄭維岳,御醫李東馨·崔聖任·權愉,假注書朴昌漢,記事官安如岳·洪萬朝入侍。大運曰,纔於問安之批,旣審玉體之安寧,而卽今勞動便殿之餘,氣候,何如?上曰,無事。大運曰,熱候稍愈,亦於問安之批,旣承下敎,而今時,則又復何如?上曰,熱候雖似少愈,而午前,則尙患頗盛矣。大運曰,今月初三日引見時,金錫胄·鄭維岳,雖爲入診,而醫官等,未得入診,故今日更請入診矣。前所劑入之藥,旣已進御乎?上曰,連爲進服矣。大運曰,卽令醫官,進診脈候,何如?上曰,依爲之。東馨進診而退曰,果有熱候矣。大運曰,仰瞻玉色,知有熱候矣。大運曰,診脈之人,氣息和平,然後可以精察脈度,而進診之時,例爲作拜,故觀其呼吸,頗似喘促,雖若簡易,除拜進診,何如?上曰,入診時除拜,可也。聖任·愉·錫胄·維岳,相繼入診。東馨曰,脈度幾盡如常,而左關浮數矣。聖任·愉皆曰,左關浮數,誠如東馨言矣。東馨曰,左關雖浮數,頗減於前矣。大運曰,上體肌膚,姑未復常,而玉色頗勝於前矣。錫胄曰,左關浮數,比諸初三日則大減矣。維岳曰,初三日則出臨之際,遠爲勞動,故想必倍加浮數,而今則脈度頗好,幾如常時矣。東馨曰,前所進御之藥,連次進御,似宜矣。又曰,近日夜間寢睡,何如?上曰,所覆衣衾,不爲脫散,以此觀之,則煩熱頗少矣。大運曰,治病之道,醫員長在傍近,頗數察脈省症,可以隨時施藥,自上頗數招入醫官,使之診察,好矣。上曰,當依爲焉。錫胄曰,卽今進御之藥,乃是涼劑,連進十餘貼後,更議他藥,何如?上曰,依爲之。大運曰,向於厭進柔膩之物,今亦如是乎?上曰,今則不然矣。東馨曰,近頗數進熟鰒,熟鰒乃補益之物,進御好矣。上曰,近果頗進熟鰒,而旣停封進,又爲數入,慮有其弊,時或不進矣。大運曰,自上熟鰒停進,蓋出於軫念民弊,而若有補益於進御,則豈可以些少之弊而停止乎?況且封進之邑,厥數不少,自今更令輪回封進,宜矣。上曰,依爲之。錫胄曰,京畿有裁定事。以領議政所啓,依庚辛兩年例,裁減之意,前已定奪,故單子敢此書入,而頃於初三日入侍時,多事日晩,未敢進矣,今始稟達,御覽後還下,何如?上曰,當依爲焉。錫胄曰,今月十一日,臣與李元禎,當往江都,而除朝辭出去之意,敢稟。上曰,依爲之。錫胄曰,祿都目政事,在於明日,而昨者應付之類,豫爲磨鍊,則武臣堂上之以試射分數參付者,可至七十人,此則比前尤多,而南漢扈從年七八十陞堂上者,卽今生存,其數甚多,老病人,旣不得射,去秋以臣箚本,定其付祿之額,只十遞兒,近來相率呈狀,哀訴不已,今若加給五遞兒,俾得輪付,則實合於朝家矜念舊功之道矣。武臣試射堂上,則限十分付祿,而窠數若小,則先付扈從十五人之後,隨窠付之事,亦爲定奪,何如?上曰,依爲之。錫胄曰,前日南漢扈從之類,年過七十者,因其子孫上言,竝陞堂上,今中樞府經歷魚尙佶,亦是扈從人也,年過七十,而不令其子上言,故猶未蒙恩典,似當與徐弘履等,一例陞資,故敢此仰達。上曰,南漢扈從,則年雖未滿八十,皆已加資,魚尙佶,亦爲加資。錫胄曰,本曹典僕,元來數少,亦有厭避而圖屬他役者。今者承績爲名人,又以造紙署匠,啓下,臣招問其所業,則元無造紙之事云,公然圖屬,殊極奸詐,使之還屬本曹,後勿更屬他役,何如?上曰,依爲之。錫胄曰,頃日御營軍試射時,別馬隊賓成元,片箭三發三中,自前如此之類,皆以直赴殿試判下,而今番則只踏啓字而下,許多文書,御覽之際,恐或泛過,敢此仰稟。上曰,許多文書中,不及致察矣。賓尙元,直赴殿試,可也。錫胄曰,京畿水使,統領京畿·黃海·忠淸三道舟師,爲江都藩翰,其任之重,與統制使無間,故自先朝,定爲嘉善之階,以示倚重之意,而其時未及出於擧條,其後除拜者,適皆嘉善人,故仍循至今,未得爲嘉善例陞之職矣。大運曰,統制使·平安兵使·北兵使,則雖以折衝除拜例,卽陞爲嘉善,京畿水使,亦依此例似宜。上曰,今後則京畿水使,雖以折衝陞拜,卽爲嘉善,永爲定式。錫胄曰,驛官金謹行,以倭譯之首,纔有遠行之勞,而未得付祿,事涉不當,宜爲付祿,故敢達。上曰,付祿,可也。錫胄曰,御營廳軍器造成,工役浩大,監董之官,爲任頗重,不可人人而爲之,故監官金萬鐘,以將官久勤,遷除所斤僉使後,難得可合之人,未及出代矣。醫官鄭思玄者,頗曉軍器,且爲武科,實合此任,而屬於內醫,不得任使矣。姑爲頉下於內局,而以監官任使之意,敢稟。上曰,依爲之。大運曰,頃者,自上分付藥房,給帖漁夫,捉進鮒魚,而若自上進御鮒魚,則分付京畿監司,使之依法進上,可矣。上曰,使之進上,慮或有弊,故有此擧矣。大運曰,受帖出往,亦必貽弊村閭,且不可捨惟正之供,而行苟簡之事,不如使之進上,而收其帖文矣。上曰,然則還收帖文,分付京畿監司,使之進上,可也。錫胄曰,洪宇遠,以耆老之臣,今當遠去,宜令醫官,持藥護行,敢此仰達。大運曰,不可無優待之道,金錫胄之言,誠然矣。上曰,遣御醫齎藥護行,可也。遂退出。
上在昌慶宮。停常參·經筵。
有政。
吏批,判書吳始壽進,參判閔宗道進,參議柳命天式暇,都承旨申晸進。
兵批,判書金錫胄進,參判鄭鑰式暇,參議李秞進,參知申厚載病,同副承旨閔就道進。
事變假注書李彦綱出使,代以鄭善鳴爲假注書。
傳于南天澤曰,明明日晝講爲之。
南天澤啓曰,來十一日仁政殿專經文臣殿講時,命官,何大臣進去乎?敢稟。傳曰,左相進去。
吏批,以尹鑴爲大司憲,兪櫶爲工曹參議,洪□□爲富平府使,李雲登爲柒谷府使,盧銓爲瑞興郡守,李道昌爲信川郡守,安如岳爲注書,李宏爲沃溝縣監,金尙夏單付鏡城等敎養官,李玄錫單付奉敎,申厚載爲左副承旨,姜相周爲典籍,洪宇遠爲左參贊,李寅賓爲兵曹佐郞,李汝柱爲碧潼郡守,趙持謙爲兼高山察訪,李玄錫單付典籍。
兵批,以兪夏益爲副護軍,李元禎付副司直,副護軍南斗臨加嘉善,鳥銃監造魚尙佶加折衝,李世翊爲僉知,徐文縉爲中樞經歷,李浚明爲訓鍊副正。
領議政許積書啓,臣等,進詣寧陵,詳細奉審,則大王陵上欄干石,未申間柱石受欄處,有隙上二寸,雖似剝落,橫欄,則少無因此動擾之患,戌亥間欄干石與柱相接處,下邊一寸生隙,而挾着等柱拱,姑無剝落之患,自申至丑間欄干石,與柱相接處,雖皆有罅隙,其中差大處,不過二分,卽今所見,似無可慮,而第聞深冬極寒之時,則欄干礴石縫合處,及欄干之與柱相接處,生隙稍大,及至解凍之後,則還爲如舊云矣。西邊武石右肘上成隙,長五寸五分,上廣一寸一分,而下抄尖頭七分,已爲剝落,其成隙處,則勢將漸至盡落,右目上睫,生細脈,橫長三寸,而俱非大段,東邊望柱臺石上蓮花起畵處,小爲缺落,而不至大段矣。王妃陵上後正莎草,監司狀啓中,所謂枯損兩處,則似非大段,而至於前正莎草,則莖葉枯損處甚多,排見其根,則或有永枯者,或有萌芽者,此則待明年新葉生長後,可以詳知。丑寅間欄干石受欄處,長六寸,漸漸生隙,將有剝落之勢,而亦有動擾之患,東邊武石劍鞘頭細隙,長二寸,廣一寸五分,日久後則不無剝落之慮。大槪,此等有頉處,俱非大段,修改與否,則後日登對時,稟定,何如?傳曰,依啓。
傳于閔就道曰,日寒如此,宿衛軍士,令該曹空石題給。
傳于閔就道曰,今觀刑曹都囚徒,囚繫之人,至於八十餘名之多,當此寒節,不可無恤囚之道,令該曹趁卽疏決,俾無滯獄之弊。
南天澤,以禮曹言啓曰,今十月十一日專經文臣啓中,本曹佐郞李震殷,以出使懸頉矣,今日已爲復命,使之進參,而原單子中,付標以入之意,敢啓。傳曰,知道。
上在昌慶宮。停常參·經筵。
南天澤啓曰,來十五日,儒生殿講,取稟。傳曰,親臨爲之。
閔就道,以兵曹言啓曰,當日良女尹召史稱名人,自丹鳳門入來,差備門外擊錚,極爲駭愕,令攸司囚禁治罪,同守門將宣邦道,常時不能禁斷,以致闌入,極爲非矣,推考,何如?傳曰,允。
鄭維岳啓曰,擧行條件出入時,注書以其草本,先示於入侍承旨,相議抄定者,乃所以備遺漏錯誤之患也。今月初九日入侍罷後,臣丁寧說道於注書,使之示草於臣,而終不示之,徑自出入,而渠則昨遞注書而出去,故其日京畿水使陞爲嘉善階條件,全然落漏,不爲書入,臣亦昨日,適有病不得仕進,今始覺察,臣實難免不能任職之罪,而注書所爲,殊甚非矣。請前假注書朴昌漢從重推考。傳曰,允。
以備忘記,傳于鄭維岳曰,專經文臣殿講,居首刑曹佐郞曺挺善,熟馬一匹,之次工曹佐郞金玉鉉,奉常寺奉事金漢老,成均館學諭金灝,各半熟馬一匹題給。
校理李鳳徵辭疏。入啓。答曰,省疏具悉。朝家旣已處置之事,更起鬧端,事未妥當,爾其勿辭,上來察職。
工曹判書洪宇遠上疏。大槪,懇乞還收內醫隨往之命,以安微分事。入啓。答曰,省疏具悉卿懇。今玆內醫隨往之命,意非偶然,卿其勿辭往來。
南天澤,以弘文館言啓曰,本館上番行副提學李堂揆,以備邊司堂上,今日本司坐起晝仕出去之意,敢啓。傳曰,知道。
上在昌慶宮。停常參,只書講。
李聃命,以戶曹言啓曰,本曹事務煩劇,六郞廳,常兼數事,猶患酬應之不暇,佐郞金正夏,方察前例房之任,前頭許多方物,主管整齊,而今以兼春秋豫備啓下,仍以上番入直,長在闕內,方物封裹,日期已迫,不得專意察任,事甚可慮。金正夏兼春秋入直,今姑頉下,何如?傳曰,允。
注書朴慶後啓曰,臣承命往諭于議政府左參贊洪宇遠則以爲,臣年旣衰老,身病且痼,將有乞暇浴溫之計矣,不意玆者,筵臣過爲陳達,自上特遣史官,諭以停行之意,臣惶恐感激,實有所不敢當者,當以短疏,更陳危懇云矣。傳曰,知道。
假注書李彦綱啓曰,臣承命往諭于判中樞府事許穆則以爲,上敎嚴重,人臣分義,不敢以日寒爲辭,而老病已極,事理又萬分臲卼,惶恐隕越,伏地待罪,不知所爲云矣。傳曰,知道。
夜二更三更,月暈。四更,月暈右珥。
南天澤啓曰,明日視事,取稟。傳曰,停。
午時,上御進修堂晝講。知事吳始壽,特進官李夏鎭,參贊官申晸·李堂揆,侍講官睦林儒,記事官朴慶後,兼春秋金正夏,記事官洪萬朝入侍。上讀前受音訖,李堂揆進讀堯典,上受而讀之,堂揆仍釋義,至曆法。晸曰,李堂揆所解曆法,雖似詳盡,而造次間所達,豈能使聖心,曉然無疑也?聖學高明之後,自可審知之,而亦必打算而後,可知度數也。林儒曰,此一欽字,乃一書大旨,而稱堯之德者,必首及於此,此亦可見含包底意也。始壽曰,此書不但講求其文字而已,堯·舜治平之跡,載在於此書,在聖上講明而體行之耳。上曰,然。至鳥獸魚鼈咸若語,夏鎭曰,鳥獸惟在山林,而近緣火田,鳥獸不得着足,不獨此也,將來送死之具,亦無以成樣,才過湖西,所見寒心矣。始壽曰,臣於先朝,以御史往西關,見峽中山林茂盛,松檜有連抱者矣。厥後爲監司,巡到御史時所經處,則以火田之故,山皆濯濯,所見寒心矣。今則非但送死之具,不足成樣,山林自此蕭疎,而旱氣之連年流行者,恐亦由於此也。上曰,前者李聃命,亦爲此言,故旣已申飭,使之禁火田也。上掩卷。夏鎭進曰,人君爲國之道,必待得賢,而可以措國事矣。卽者工曹判書洪宇遠,乃國之重臣,而其模範一時之望,蔚爲士林之所仰矣。雖以沐浴,呈辭受由,而其意則仍爲退歸鄕里云矣。始壽曰,此言誠是。如宇遠者,豈可使無端退歸鄕里也?堂揆曰,豈可使淸名直節之人,遽爾去國也?必可挽止矣。上曰,予始以其行,爲沐浴還朝計也,今聞筵臣之言,乃有長往之計云,其淸名直節,予所初遇者,而不可遽爾長往,使筵席無出入之人,開諭勉留,可也。夏鎭曰,留之亦有道焉,若留之而待以不誠,則彼且不留也。上曰,前或有疏陳之時,其言之可用者用之,而其所不能用者,或出於形勢之使然,豈予有訑訑之色哉?晸曰,此與大臣有異,勉留之意,何以傳諭乎?上曰,別遣御史,傳諭,可也。始壽曰,私情冒陳於榻前,極知未安,而鳳徵所聞,與臣所聞,自有不同。李正英·尹深等問答說話,伊日試場,全無是事,天成避辭,亦明其不然,而鳳徵所陳,極其張皇,至曰全無勸懲之意,又曰四維不張,禮讓掃地,在臣自處之道,何可安心?且臣自二十歲前,素有半邊不仁之病,犬馬之齒,雖非前忘後失之年,而臨事做錯,比前益甚。以近日政事間事言之,頃日都目政,幼學以生員書入,雖未受點,其顚錯,則多矣,欲爲陳啓請罪,而考見故事,亦有如此之時,而不爲之引咎待罪,故臣亦無陳啓之事,然物議非之,今猶未已,以此以彼,臣豈敢晏然仍冒乎?臣所帶本職及兼帶金吾·經筵,一倂遞免,以安私分,以快人心,幸甚矣。上曰,旣往之事,不必提起,而鳳徵,有務勝之心,更爲起鬧,予以爲未安矣,卿復何嫌?安心勿辭。始壽曰,雖使他人言之,亦難晏然,況今鳳徵,在玉堂公論之地,乃以禮讓掃地,四維不張爲言,則臣何敢晏然?上曰,斷無許遞之理,卿勿復辭。始壽曰,下敎如此,惶恐不敢更達矣。晸曰,今此專經文臣殿講時,有親臨之敎,勸奬之意,雖出盛擧,而玉候今纔平復,殿閣亦甚涼冷,或恐有勞傷之事,姑勿親臨,以待明春和暖之時,何如?待罪近密,不得不仰達矣。上曰,非如仁政殿之冷落,此處則當殿坐於溫堗,有何慮乎?晸曰,此非獨臣意,諸臣之意亦然。始壽曰,承旨之言,是也。一寒如此,拘忌之疾且多,不必親臨矣。上曰,親臨事,姑停,命官爲之,可也。始壽曰,不避出位,敢此仰達。入直諸臣,命題課試,在先朝則甚爲稀罕,而孝宗朝則亦多有之,然使入直者,命來會政院,或出四韻,或出十韻,限時刻使之製進,而考納之後,或施賞格,而不至如今日賞典之過當。且大提學蔡裕後,旣命出題,而又命使之製進,至以御筆考之,仍施賞典,此亦盛擧,至今稱說矣。上曰,予當知而爲之。林儒曰,臣兼帶訓局郞廳矣。砲保上納,政當此時,當逐日仕進監捧,而晝仕草記,每每爲之,似涉煩碎矣。今後則勿爲草記,直爲出去,何如?上曰,依爲之。遂罷出。
禮曹參判尹深疏曰,伏以臣之蹤跡,不宜一日仄在周行,固已明矣,只緣聖上於臣,所以申白而全安之者,不翅慈父之於愛子,由是含恩感激,不忍便決,遲回冒居,以至於此。今者伏見校理李鳳徵辭疏,其所凌踏醜罵,雖奴隷之賤,有不忍堪者,噫噫,其亦太甚矣,臣前疏所云蘊蓄噤齘,必倍於前者,正謂此也。臣之情實,已悉於前後自理之章,及同事諸臣之疏,聖上又下詳知之批,臣不敢更爲呶呶,而觀其恐有人言之說,旣自首其爽實,而又咎其李正英之從實直陳,則其主意,可知也。獨有罷斥臣身,不復齒錄,然後方可順適其意,鎭靜鬧端,臣亦上不以辱天眷,下可以安微分,而公私兩得矣。伏乞天地父母,察臣情勢,本職及兼帶,一倂遞改,以終始生成之造,不勝幸甚。答曰,省疏具悉。李鳳徵務勝構誣之言,不足掛齒,卿其勿辭,從速察職。
上在昌慶宮。停常參·經筵。
辰時,日暈。
申厚載啓曰,備邊司郞廳來言,今日賓廳坐起日次,而領議政,以病未參,故不得開坐云矣,敢啓。傳曰,知道。
李聃命,以刑曹言啓曰,刑曹囚徒,趁卽疏決事,命下矣。本曹所管時囚罪人八十五名內,罪名輕歇者二十一名,則仰體欽恤之聖意,卽爲疏放,而其餘啓覆及啓下罪人,事係殺獄,罪犯深重之類,非佐貳之官獨自擅斷,待判書出仕後擧行,而各衙門直囚罪人,則令該衙門趁卽疏釋之意,分付,何如?傳曰,允。
刑曹判書李正英上疏。大槪,猝得腰脚之病,差復無期,所帶本兼職名,乞賜遞改事。答曰,省疏具悉卿懇。卿其安心勿待罪,調理察職。
南天澤啓曰,明日視事,取稟。傳曰,停。
刑曹判書李正英疏曰,伏以臣,衰朽已甚,精神消亡,而受任之初,旣不自量而入,聽訟而不分曲直,論囚而未辨輕重,因此獄訟,未免積滯,以致聖明之憂念,老益貪戀,尙此尸居,徒切愧懼于中,再昨承命,爲殿講試官,俯伏侍殿內,起動失宜,腰脚受傷,及其罷出,匍匐而行,人扶出門,輿載還家,鍼灸無效,痛勢有加,經二晝夜,少無所減,雖使偶然得差,異於盛壯,旬月之內,良已難期,獄訟之治,不可緣臣久曠。伏願聖明,察臣病甚,臣所帶本兼,竝命遞改,以便公私,不勝幸甚。況臣情外罪犯,尙在人所是非中,論思之臣,疏斥復上,何敢徒恃聖明之洞燭無蘊,晏然於職次乎?尤無任恐懼待罪之至。批答見上
上在昌慶宮。停常參·經筵。
下直,安州判官李參徵。
大王大妃殿·王大妃殿·中宮殿,藥房問安。答曰,知道。
藥房都提調權大運,副提調鄭維岳啓曰,曉來雨雪或灑,日氣甚寒,伏未審聖體,若何,湯劑連進,而上熱之候,時無顯效乎?前劑入湯劑,已盡於昨日,五貼加劑以入宜當。兩慈殿氣候,一樣乎?臣無任區區之慮,敢來問安。答曰,知道。慈殿氣候安寧,予則熱升之候,尙未快愈矣。
南天澤啓曰,今十五日仁政殿儒生殿講時,何大臣進去乎?敢啓。傳曰,左相進去。
閔就道啓曰,近日兩司位甚不齊,憲府則行公之員,只有執義姜碩耉一人,故推緘未勘者甚多,諫院則只有長官,而無城上所,故前啓闕啓,已至於十餘日,其在事體,殊甚未安。兩司在京未肅拜人員,竝卽牌招察任,何如?傳曰,允。
又以刑曹言啓曰,前日因臺啓,幼學呂必夏,刃剌其妻安氏之罪,照律定配于江原道高城郡矣。今者安氏之娚瑞五,呈狀于本曹曰,其妹安氏,十月初一日身死云云,必夏之定配出獄,在於九月二十七日,則所當卽爲就道,而其妹身死之日,始爲發向配所,必夏及必夏之母,驅捽縊殺,較然無疑,入啓嚴推,以正倫紀云云。故檢屍等事,已自本曹擧行,而必夏旣曰罪魁,則法當一處對辯,高城縣定配罪人呂必夏,押送本曹之意,行移本道,何如?傳曰,允。
又啓曰,大司憲尹鑴,牌招不進矣。傳曰,知道。
申厚載,以都摠府言啓曰,副摠管金禹錫,除標信,漢城府坐起進去之意,敢啓。傳曰,知道。
南天澤啓曰,明日視事,取稟。傳曰,停。
上在昌慶宮。停常參·經筵。
以備忘記,傳于南天澤曰,殿講居首幼學馬正謙,直赴會試,生員李應錫·尹悠期,幼學劉瑞井,各給二分,進士白震興,生員許潁,各給一分。
申厚載,以都摠府言啓曰,今日入直軍士,當爲中日習射,而殿講相値,不得爲之之意,敢啓。傳曰,知道。
閔就道,以兵曹言啓曰,業儒李時達爲名人,自曜金門入來,差備門外擊錚,極爲駭愕。令攸司囚禁治罪,同守門將李國瑞,常時不能禁斷,以致闌入,亦爲非矣,推考,何如?傳曰,允。
吏曹參判閔宗道辭疏。入啓。答曰,省疏具悉。卿無所失,有何可嫌之事?卿其勿辭察職。
刑曹判書李正英辭疏。入啓。答曰,省疏具悉卿懇。卿之疾病如此,予深慮念。卿其安心勿辭,調理察職。
上在昌慶宮。停常參·經筵。
李聃命啓曰,明日視事,取稟。傳曰,停。
又啓曰,備邊司郞廳來言,今日雖非日次,有定奪事,來會賓廳云矣。傳曰,知道。
申厚載,以都摠府言啓曰,副摠管金禹錫,除標信,漢城府坐起進去之意,敢啓。傳曰,知道。
傳于申厚載曰,大臣·備局堂上,引見。
李聃命啓曰,今日引見時,宗學親臨殿講事,禮曹判書臣來善,親承聖敎矣。殿講吉日,令日官推擇,則來十一月初二日爲吉云,以此擧行,何如?傳曰,允。
記注官曺挺善啓曰,臣承命往諭于右參贊洪宇遠,則以爲,數日之內,疊降史官,傳諭聖旨,滓穢賤臣,何敢承當?惶感震越,不知所達云矣,敢啓。傳曰,知道。
午時,上御進修堂,引見大臣·備堂。領議政許積,左議政權大運,右議政閔熙,行司直柳赫然,吏曹判書吳始壽,右參贊吳挺緯,禮曹判書睦來善,副提學李堂揆,戶曹參判吳始復,大司諫沈梓,承旨申厚載,執義姜碩耉,記事官安如岳,假注書鄭善鳴,兼春秋曺廷善,記事官洪萬朝入侍。大運曰,日氣漸寒,聖體,若何?上曰,無事。大運曰,兩慈殿氣候,若何?上曰,安寧。大運曰,自上水刺寢睡,與前,何如?上曰,水刺則如常,而寢睡或安或不安耳。大運曰,丸藥湯藥,連爲進御乎?上曰,皆連進耳。大運曰,上熱之症,尙未快祛,臣不勝憂慮。頃者開筵之命,出於久停之餘,深以爲喜矣。聞講官之言,則伊日玉色,亦有熱升之候云,此蓋有勞於講讀而然也。法講之停,雖甚可悶,調攝之道,不宜少忽,上熱之症未差之前,姑停法筵,召對儒臣,使之進講史記,討論古今,則必有補於聖學,而亦不害於調攝矣。上曰,前者講中庸時,則每讀百遍,故或至夜深輟讀,而不知疲矣。頃日晝講之後,只讀三十餘遍,而伊日有頭疼熱升之候,以此連日停筵耳。大運曰,書傳,佶崛聱牙,與四書不同,讀之,必多用精神,故如此耳。積曰,頃有晝講之命,臣且喜且懼,其後停講,臣以此知有所傷也,雖以經生學子,因讀書之過,而發食上之症,終身廢學者,往往有之,此固不可不慮,法筵今姑停止,可也。臣等,職當勸之以勤學,惟恐聖功之作輟,而如是云云者,蓋以聖體安寧而後,可以言學問政事,法筵今姑停止,好矣。雖然,全廢開筵,則親宦官宮妾之時多,而接賢士夫之時少,不但有害於聖學,其在調養之方,亦非疏暢之道,依左相所達,有時召對儒臣,論難古今之治道,爲宜矣。上曰,當依此言爲之也。積曰,十三日賓廳坐,以臣有病,不得爲之,故今乃來會耳。上曰,十三日賓廳坐,以卿有病停止云,故予用驚慮,以別監探問,則前症幾乎復發云,今雖差歇,良可慮也。積曰,軫念賤臣至此,臣不知死所矣。臣頃往寧陵奉審,則其有頉處,大王陵上欄干石與柱石相接處,有些少罅隙,而俱不至大段,西邊武石肘上剝落處,而右目上細隙,皆由於當初大釘所傷而然也。東邊望柱石上蓮葉起畵處,小許亦爲剝落,而亦無害於所見,今不必修改,王妃陵上後面莎草枯損處,則似非大段,而前面莎草,則枯損甚多,此則姑待明春,觀其新葉之生不生,而更爲稟定,宜當矣。上曰,依爲之。積曰,丁字閣有頉處,則詳在於尹深書啓中,而丁字閣形勢,大有難處,丁字閣後面及右邊,本是沮洳下濕之處,每當寒凍之節,則地面墳起,以致神門地方及其下臺石,竝爲撑上,神門旣不得開閉,階石亦爲動退,事甚可慮,而他無變通之策。今若自後面神路西邊,鑿井隱溝,深可一丈,西注於澗水,則或可疏導而就燥,雖鑿隱溝,水濕猶前,則更議變通之策,宜矣。上曰,待明春鑿井隱溝,而姑勿築石,以觀形勢而處之,可也。積曰,江華留守名號議定事,曾已定奪矣,諸議皆以爲,稱以鎭撫使,宜當云矣。上曰,依爲之。積曰,今年畿甸失稔之狀,非不詳知,而臣於今番之行,所經過者,卽所謂稍實之廣州,之次之利川·驪州等邑,而目見民間之飢餓,甚於前所聞者,誠可愍然。今年畿邑賑恤廳所管,京倉米太租還上受去各邑中,尤甚被災邑,則已令捧留,而至於之次邑,則亦令勿爲上納,捧留本邑,以爲明春賑救之地,何如?上曰,依爲之。積曰,辨誣使之行,今將出去矣,歲幣木五千匹價米,至於一萬石之多,而輸運之馬,當入五十匹,其弊尤鉅,故前者,欲以銀代給,周旋於彼國,而其時輔政大臣之輩,以爲以銀代納,事甚順便,而有難擅斷,姑待皇帝年長,奏聞變通爲當云,今於辨誣使之行,欲別爲咨文以圖之矣。上曰,依爲之。積曰,今番辨誣使,與他使有異,如有周旋之事,則不可無賂物,當以銀一萬兩給送耳。上曰,依爲之。積曰,三名日箋文,其在臣子分義,朝廷事體,固是不可廢之事,而其爲各邑民弊,則不貲矣。當此凶歲,不可無變通省弊之道,監兵水使外,守令則勿爲封進,似當矣。熙曰,監兵營水使·留守外,大都護及牧使,法當進箋,而如雜技出身及武弁嘉善之爲守令者,雖縣監,亦爲上箋,不但猥雜莫甚,亦多民弊,此後則大都護府及牧使,雖嘉善以上守令,勿封箋文,似當矣。上曰,今年凶荒如此,監兵水使留守外,雖大都護府使及牧使,倂勿封進,而此後則雖非凶歲,大都護府及牧使外,嘉善守令,亦勿封進事,永爲定式,可也。赫然曰,今此行錢,民皆便之,而銅鐵非我國所産,故已至垂乏,各廳鑄錢,實無可繼之道,誠爲可悶。我國亦有數處産銅之邑,自前欲爲採取,補用於軍器,而慮有民弊,未果矣。今則鑄錢事,不可中止,雖有些少之弊,有不可顧,今於産銅之處,竝許採取,何如?上曰,依爲之。許積曰,京畿監司災實分等狀啓中,廣州則入於稍實,陽城則入於之次,而廣州之下道七面中,與水原·南陽接界者五面,及陽城之與水原·雙阜·社倉接界者五面,其被災之慘酷,無異於水原·南陽等地,此兩邑五面蠲役等事,依尤甚邑例施行,何如?上曰,依爲之。姜碩耉啓曰,爲國之道,莫大乎均民役而紓民力,有所不均,則民役不紓,有乖王者一視之政也。各衙門軍官牙兵之役,視他最輕,故避役之民,擧皆投入,至於烟火之役,亦皆蠲免,以致應役之戶日縮,民情有偏苦之怨,各邑無成樣之道,此誠外方之通患,而不可不變通也。若曰,緩急所用,必優其力云爾,則有所不然者,束伍騎步,同是軍士,而身役之重,有所難堪,雖其烟戶之役,未嘗蠲減,則惟彼各衙門所屬,已是最輕之身役,而何必蠲除烟戶之役,有所偏厚也哉?此非均役之道,其在事理,豈容如是?請各衙門軍官·衙兵·壯抄,御營軍烟役蠲減之規,倂皆革罷,一依束伍軍例,通同烟役,以紓民力。上曰,當令廟堂稟處焉。來善曰,國之大事,在於祭祀,不可不愼重也。明宗大王,旣已祧遷,每年只行寒食一祭,而順懷墓則尙行四時祀及忌辰祭,極爲未安,問于大臣處之,何如?許積曰,宗廟則有祧遷之禮,而此則不爲定制,故因循至今,尙不變通矣。明宗大王,旣已祧遷之後,永寧殿,只行三享大祭,陵所則只行寒食一祭,而獨於順懷祠宇及墓所行祭,反加於明宗大王,誠是未安之甚者。順懷祠宇位版,使禮官埋安,而只行寒祭於墓所,似當矣。權大運·閔熙曰,此事誠極未安,臣等之意亦然矣。上曰,位版則埋安,而墓所只行寒食祭事,分付該曹,可也。積曰,南漢·江都移轉米所受各邑中,尤甚被災邑,則已令捧留三分之一於各其邑,而之次被災邑,則使之折半輸納於本所矣。臣於頃日奉審之行,聞歷路守令之言,則利川·陰竹之民,自願準納於本邑,一以爲明春受食之地,一以除輸納他處之弊云,故已令本道監司,詢問他邑民情,待其所報,欲折半納於本所者,願準納於本邑者,一從民願施行,何如?上曰,依爲之。
李聃命,以弘文館言啓曰,本館行公之人,只有行副提學臣堂揆,副應敎臣林儒,方爲入直,事甚苟簡。副校理李湜,女病已差,身在出避之中,牌招入直,何如?傳曰,允。
又以兵曹言啓曰,當日唱準金士龍稱名人,自敦化門入來,差備門外擊錚,極爲駭愕,令攸司囚禁治罪,同門守門將吳振翼,常時不能禁斷雜人,以致闌入,亦爲非矣,推考,何如?傳曰,允。
又啓曰,吏曹郞廳來言,臺諫及守令有闕,政事,何以爲之?取稟。傳曰,明日爲之。
上在昌慶宮。停常參·經筵。
有政。判書吳始壽進,參判閔宗道病,參議柳命天呈辭,左承旨鄭維岳進。以李袤爲工曹判書,兪夏益爲參知,鄭鑰爲開城留守,金璁爲司諫,朴鎭圭爲掌令,蔡一規爲長興主簿,兪泰基爲泗川縣監,南宮鈺爲文川郡守,崔槅爲陽德縣監,金震昌爲蔚珍縣監,金後相爲繕工假監役,安聖哲爲濬源殿參奉,韓垽爲掌樂正,李玄錫爲兵曹佐郞,韓斗相爲司䆃主簿,權大益爲南部主簿,朴信圭爲同副承旨,金儁相兼春秋,金灝單付奉常副奉事,姜相周單付中學敎授,李必茂單付東學敎授,李元老降資爲崇政,朴崇阜爲麒麟察訪,裵正徽爲持平,金梲爲監察,金海一爲禮賓正,鄭載嵩爲兵曹參判。
兵批,判書金錫胄進,參判鄭鑰進,參議李秞病,參知未差,左副申厚載進。魚尙佶爲副護軍,權迪·宋廷濂爲副護軍,趙宗著爲副司果。
下直,黃海兵虞候申惟一。
申厚載,以兵曹言啓曰,當日私奴得順稱名人,自丹鳳門入來,差備門外擊錚,極爲駭愕。令攸司囚禁治罪,同守門將,常時不能禁斷,以致闌入,亦爲非矣,推考,何如?傳曰,允。
以備忘記,傳于閔就道曰,今觀手本,則全羅·忠淸水使,兩營矢人,竝以生手庸工,塞責以送,殊甚可駭,竝從重推考。
執義姜碩耉,掌令元梲,持平李命殷啓曰,宦寺驕橫之弊,不可不痛懲其習。近日內官陸厚立,以沐浴下去平山溫井,馬草柴炭種種需用雜物,借重內間公主沐浴之行,責出民間,擔負駄載,運致溫井者,輻輳襁屬,道路之間,怨謗徹天,自西來者,或見而知之,或聞而知之,莫不扼腕痛駭,其縱恣無忌之習,不可不嚴加懲戢。請內官陸厚立,爲先拿問,其貽弊作拿之狀,令本道明査啓聞。前啓各衙門所屬,依束伍軍例,一體俾應烟戶之役事,廟堂稟處間姑停。答曰,道路風聞,不可取信。不允。
鄭維岳啓曰,今日爲政事,命下矣。都承旨申晸,今曉纔喪兒子,不得仕進,代房右承旨南天澤呈辭受由,左副承旨申厚載當進。兵批,院中,只有臣維岳,右副承旨李聃命,同副承旨閔就道,吏批政廳,何承旨進去乎?傳曰,左承旨進去。
申厚載啓曰,同副承旨,除授日肅拜,例也,而同副承旨朴信圭,累度催促,不爲入來,卽爲牌招察任,何如?傳曰,允。
上在昌慶宮。停常參·經筵。
下直,忠州牧使李沆。
朴信圭,以義禁府言啓曰,前咸從縣令李松老,前三和縣監韓厚明,前龍岡縣令姜碩昌,前江西縣令鄭時卿,前永柔縣令金萬運等,拿來決杖事,啓下矣。李松老·韓厚明·鄭時卿·金萬運,方待命於本府,卽爲拿囚,而姜碩昌,時在京畿廣州地,依例府羅將發遣,拿來,何如?傳曰,允。
執義姜碩耉,掌令元梲,持平李命殷啓曰,請內官陸後立,爲先拿問,令其道明査啓聞。答曰,勿煩。
刑曹判書李正英上疏。大槪,所患賤疾,一向苦劇,獄訟重地,不可久曠,更申危懇,祈蒙恩遞事。答曰,省疏具悉。已悉予意於前後之批,卿勿固辭,從速察職。
答完陽君李元老疏曰,省疏具悉。疾病中未及呈納,有何所嫌?卿其安心勿待罪。
行大司諫沈梓啓曰,新除授司諫金摠,以接慰官,時在慶尙道東萊府,請斯速乘馹上來事,下諭。答曰,竣事後自當上來,姑勿下諭。
上在昌慶宮。停常參·經筵。
下直,甲山府使韓根。
藥房都提調臣權大運,副提調臣鄭維岳啓曰,數日以來,寒威倍緊,伏未審聖體,若何,寢睡水刺,與前一樣乎?前劑入湯劑,已盡於昨日,五貼加劑以入宜當,臣等無任區區之慮,敢來問安。答曰,知道。氣候無事,水刺與前一樣矣。
以禮曹參判尹深初度呈辭,傳于申晸曰,還出給。
傳于申厚載曰,秋曹,乃詞訟繁劇之地,近因長官陳疏,引入,久不出仕,許多公事,必有積滯之慮,判書李正英,待明朝牌招察任。
執義姜碩耉,掌令元梲,持平李命殷啓曰,請內官陸後立,爲先拿問,其貽弊作拿之狀,令本道明査以聞。答曰,勿煩。
上在昌慶宮。停常參·經筵。
兩慈殿·中殿,藥房問安。答曰,知道。
藥房都提調等啓曰,夜來聖體,若何,昨日引接臣僚,酬酢移時,不瑕有傷乎?前劑入湯劑,已盡於昨日,五貼加劑以入,宜當。兩慈殿氣候,一樣安寧乎?臣等不任憂慮,敢來問安。答曰,知道。兩慈殿氣候安寧,予則無事矣。
全羅道生員薛奎徵等上疏。大槪,請以釐正誤禮之意,告于宗廟事。入啓。
政院啓曰,平安道暗行御史李漢命,來詣請對矣。傳曰,引見。
答薛奎徵等疏曰,省疏具悉。朝家已定之事,又爲提起,予未可曉也。爾等退修學業。
平安道暗行御史李漢命請對時所啓,長養山林,亦王政之一事也。養生送死之具,固在於此,至於樹木薈蔚,則泉源不涸,自有興雲致雨之澤,而可爲備旱之一助矣。臣於今行,歷見關西一路,則諸山濯濯,無處不然,今若另加申明,使之長養,則非但利澤及物,亦足爲控扼之所矣。上曰,頃於晝講時,知事吳始壽,亦以此爲言,予旣聞之矣。非但平安一道爲然,他道亦皆濯濯,此無他,火田耕食之故也,若不及今變通,則養生送死之具,將未免絶乏,豈不大可寒心哉?其令廟堂,別爲事目,痛禁火田之弊,而如是申嚴之後,如有犯禁者,則其邑守令,從重論罪,犯罪者,亦爲摘發,繩以重律,斷不饒貸事,議于大臣稟處。漢命又曰,邊民之移來移去者,其弊不貲,而以火田之故,山郡尤甚,紙牌之法,行之雖久,而當其移徙之時,元無報知官家之事,任其往來,不爲管束,此蓋由於紙牌創行之初,無別爲事目之致也。自今以後,各別申飭,如有移徙者,則必先報知於官家而後,許其遷徙事,嚴明知委,何如?上曰,依爲之。
有政。睦天成爲獻納,姜碩賓爲戶曹參議,柳之發爲綾州牧使,權德淵爲司饔直長,柳永立爲富平府使,金聲久爲正言,安墪爲連山縣監,羅爲參禮察訪,高啓元爲豐川府使,金世翊爲重林察訪,宋光璧爲成均司藝,李善淵爲長興庫直長,鄭載禧爲判決事,趙世彙爲溫陽郡守,吳泰邦爲律學敎授,朴廷薛爲成均司成,李正英爲造紙署提調,李東道爲禮賓別提,李尙翼爲成均直講,洪有龜爲成均典籍。
上在昌慶宮。停常參·經筵。
下直,平昌郡守尹敏聖。
院前啓,咸興本宮祀事,請更議於大臣·儒臣而處之。司寇之長,爲任最重,其人之才與不才,而刑政之理亂,人心之向背係焉,不可人人而輕授也,審矣。乃者,南九萬特除之命,出於群情之外,臣不勝駭然之至。九萬,曾任湖邑,朝命之外,托以賑政,擅用半萬之穀,終歸餓死之民,負犯之重,決難容貸,而國法不嚴,反畀北關之重,識者寒心,此已極矣。逮其按北之後,公務淹滯,絶不修擧,作事憒憒,一無可觀,而嗣服之初,投進邪疏,自稱罪魁之門生,伸白大憝,醜詆朝廷,誣及聖躬,遣辭陰慘,臺臣按覈之請,雖未蒙兪,輿情憤惋,迄今未已,未知聖明,何取於此人,而有此超擇之命乎?除拜之出於中批,元非聖世之美事,設令眞得其人,猶有謬擧,又況非其人者乎?除目之下,物情大駭。請除授刑曹判書南九萬改正。答曰,不允。末端事,朝家之用人,或棄其所短而用,或滌瑕而用之,乃其道也。南九萬,乃先朝擢用之臣,今茲除拜司寇之任,欲試其才之意,有何不可之理乎?勿爲煩論。
巳時,上於進修堂,召對。參贊官申厚載,侍讀官睦林儒,檢討官李煦,記事官安如岳,兼春秋曺孝昌,記事官洪萬朝入侍。林儒,進講綱目。
義禁府啓曰,卞榥覈處公事,旣已蒙允。卞榥,卽爲放送之意,敢啓。傳曰,知道。
又啓曰,李益泰議處公事,旣已蒙允。成虎徵,卽當拿囚,而時在京畿仁川地,依例發遣羅將,拿來,何如?傳曰,允。
又啓曰,全羅左道敬差官狀啓,刑曹粘目,茂朱府使安縝,移本府處置事,允下矣。安縝,方待命本府,拿囚,何如?傳曰,知道。
上在昌慶宮。停常參·經筵。
夜五更,月暈。
閔就道,以刑曹言啓曰,判書南九萬,時在忠淸道結城地,斯速乘馹上來事,下諭,何如?傳曰,依啓。
執義姜碩耉啓曰,日者同僚,以卞榥拿問事發簡,而臣隨參論啓矣。卽見禁府覈處啓目,則其所蓄邑婢及族屬,俱在賤籍,而至於移屬宮家云,臺啓所謂沒數免賤一款,未免爽實,臣之論事不審之失,著矣,臣何敢晏然仍冒?請命遞斥臣職。答曰,勿辭,退待物論。
正言金聲久啓曰,咸興本宮祀事,更議於大臣·儒臣而處之,請刑曹判書南九萬改正。答曰,已諭毋煩。
上在昌慶宮。停常參·經筵。
有政。
吏批,判書吳始壽進,參判閔宗道病,參議柳命天病。
以安如石爲執義,權歆爲持平,柳晑爲典獄奉事,鄭載岱爲茂朱府使,南斗臨爲祥原郡守,洪萬濟爲甑山縣監,安命老爲判校,丁昌燾爲右承旨,李元老加崇祿,德寧君墀加中義,成玧·盧希耋今加嘉善。
兵批,判書金錫胄病,參判鄭載嵩病,參議李秞病,參知兪夏益進。
以李聃命付副護軍,姜碩耉·李命殷爲副司果。
夜自一更至四更,有氣如火光。
院前啓,請咸興本宮祀事,更議於大臣·儒臣而處之,新除授刑曹判書南九萬,請命改正。答曰,毋庸强聒。
上在昌慶宮。停常參·經筵。
下直,江陵府使呂聖齊。
藥房啓曰,曉雪乍霽,寒氣頗緊,伏未審聖體,若何,熱候升降,今已快愈乎?前劑入湯劑,已盡於昨日,五貼加劑以入,宜當,臣等,不勝區區之慮,敢來問安。答曰,熱升之候,頗似減歇,而猶未快愈矣。
京畿監司書目,積城縣監李聖麟罷黜事。
又書目,漣川呈,以判府事許穆箚子上送事。答曰,省箚具悉卿懇。此不過所聞之各自不同而然也,有何所嫌?卿其安心焉。
備邊司啓曰,昨日政,金山郡守鄭載岱,移差茂朱府使矣。以時任守令,移差他邑,雖出於乏人之致,鄭載岱之金山赴任,未滿一朔,今於一朔內,迎送至再,則金山民弊,有難勝言。鄭載岱,仍任金山,而茂朱府使,則令該曹更爲差出,何如?傳曰,依啓。
院前啓,請咸興本宮祀事,更議於大臣·儒臣而處之,新除授刑曹判書南九萬,請命改正。答曰,毋庸堅執。
府啓,新除授持平權歆,以災傷敬差官,時在全羅左道,請斯速乘馹上來事,下諭,何如?答曰,竣事後自當上來,姑勿爲下諭。
明日拜表時,開門差早。
備邊司啓曰,云云事,命下矣。避役之民,移來移去,不定厥居,實是卽今大弊,故當初作統之時,凡民之移居他邑者,必須有呈本官,許其移居,而新移之官,亦見其舊居官許移文書,然後始爲容接,無公文者,卽係奸民犯法,囚推其不當容受,而容受者,論以兩界人物容隱之律事,啓下分付,非不嚴明,而非但民不畏法,守令亦不惕念擧行,致令避役之民,火耕之類,任意去來,無異於紙牌未行之前,事之寒心,莫甚於此,御史陳達,實有意見,一依當初事目,嚴加申飭,而如有如前任其遷轉之弊,則該邑守令,從重論罪之外,監司亦難免不能檢飭之罪,以此意,更爲行會於八道監司及開城·江華府留守等處,何如?答曰,依啓。郞廳李賢汲書。郞廳朴奎壽校正。
上在昌慶宮。停常參·經筵。
朴信圭啓曰,慶尙左道暗行御史申琓書啓中,監·兵·水使,騶從供奉之外,竝論治績,有違封書中旨意,捧入時,所當請推,而未及覺察,致勤聖敎,不勝惶恐。申琓,依趙祉錫等例,一體推考,何如?傳曰,允。
傳于閔就道曰,大臣·備局堂上,引見。
安如石,以敦寧府言啓曰,今戊午式年,大王大妃殿族譜,京外單子收捧畢,修正正案二冊,書寫粧䌙,奉安于族譜廳,而族譜冊,亦爲成置,以爲日後參考之地之意,敢啓。傳曰,知道。
備忘記,傳于朴信圭曰,擧行條件中,柳星三避辭批答,公然落漏,殊無致察之意,當該注書推考。
大司憲尹鑴疏。留中不下。答曰,省疏具悉卿懇。所陳之辭,今日引對,已詢問處之矣。
巳時,上御進修堂。大臣·備局堂上引見時,領議政許積,左議政權大運,兵曹判書金錫胄,行吏曹判書吳始壽,右參贊吳挺緯,刑曹判書李觀徵,兵曹參判尹深,副提學李堂揆,左副承旨閔就道,掌令柳星三,正言李漢命,假注書金澍,假注書洪萬遂,記事官柳世鳴,記事官洪萬朝入侍。權大運,進伏問安訖,上令小宦,出示大司憲尹鑴之疏。積,讀一遍,對曰,自上已有批答,不必更達。上曰,唯。積,置其疏本而更端曰,近來戶籍中冒年冒錄之弊甚多,有査出戶籍之擧,而近年戶籍亦多增,不得已取考丁酉戶籍,拔去其不入籍及年未滿者矣。近日老職之人,紛紜呈狀,以爲丁酉籍考出之際,致有落漏之患,極爲冤枉云,此蓋由於許多戶籍汗漫難考之致。令漢城府隨其呈狀,詳考丁酉籍,而若其實年,果以八十載錄者,則漢城府移文吏曹,一一施行,似當矣。上曰,依爲之。吳始壽進曰,漢人文可尙,以增年冒錄,而其資還給,似宜矣。積曰,譯官輩,皆學漢語於此人,仍爲還給加資,似好。上曰,唯。積曰,爲國之道,在於體統紀綱,守令之於管下,笞五十而致斃者,不可以濫刑論斷也。尙州牧使李三錫,治盜時,杖問其賊人之妻父,仍以致斃,此非濫刑殺人之比,況其妻父,亦入同當云,故御史論啓以殺人,故至有拿囚之命,若不査覈其虛實,而直爲拿問,此後爲守令者,雖有可罪之人,亦不敢下手,如此則綱紀漸弛,守令無以措手,後弊甚可慮,故敢此仰稟。上曰,李三錫,勿爲拿推,査啓後處置,可也。大運曰,近日引見守令,似當有惕念之道,固是美意,而但以同時除拜者,一時下直爲敎,此則有不然者。同時除拜之中,或有在外,或有在京者,且所授之邑,道里遠近不齊,人馬上來,亦有遲速,一時辭朝,其勢未易,使之一時下直,則遠方人馬之留滯有弊,故敢此仰達。上曰,其日下敎,非謂同時除拜者,必爲一齊下直也。今後則人馬旣已上來,啓爲下直之類,使之一齊辭朝,可也。錫胄進曰,宣惠廳收米,旣減之後,若干稍實邑秋捧米,又以氷合,船路阻絶,全不來納,自今朔至明年,應下之數,至於四千餘石,他無推移分給之道。南漢軍餉米五千石,自本廳爲先貸用,待明春兩湖大同上來後,除出五千石代,南漢移轉分給,秋後使之輸納於山城,則事甚便好。大臣之意,亦以爲然,故敢達。上曰,依爲之。錫胄曰,紫燕島,有馬數三百餘匹,若移於他島,則死者甚多,故曾前以其馬,給驛者百匹,牛隻則用於陵幸時犒軍,牛有百餘隻,馬數亦少,牝馬則七十七匹,牡馬則五十餘匹,修案以入,以經御覽,如何?且紫燕島牛隻則留之,馬匹則移龍楳島,擇其中二十餘匹,用於卜馬,而別擇好種,牧養孶長,宜當矣。積曰,紫燕,草場不好,牧馬非宜,牛隻則留養,而勿許他用,宜當矣。錫胄曰,江都牧場,避雨雪假家事,曾有別樣傳敎矣。今番巡視,則假家二處,而一則在於山上,一則在於山谷之間,架家狹少,不能盡蔭,故欲爲加設,而江都無材木出處,使司僕給船運材,則可以成事,而此亦重難,故置之矣。上曰,依爲之。吳始壽曰,取考璿源錄分莊形止案,則自太祖朝至宣廟朝,列聖御製行文詩文各體,義昌君,繕寫開刊,藏於璿源閣,此誠遠慮矣。仁祖朝御製,若繼刊,則使宗室善書者,繕寫,似好矣。積曰,御製之流落人間者尙多,裒集刊出,宜矣。始壽曰,孝廟御製,則與麟坪大君唱和者,多有之矣。上曰,內間則無御製藏置之事矣。上仍曰,大提學主管編次,使校書館開刊印出,而板子則置之宗簿寺,可也。錫胄曰,小臣何敢獨爲編次?與吳始壽相議編次,宗室一人,亦爲眼同句管,似可矣。且福昌君楨,福善君柟,朗善君俁,俱是善寫之人,亦令其中一人,書出,何如?上曰,依爲之。李堂揆曰,頃有弘文錄,趁歲前爲之敎,而弘文錄,例於三年一爲之,依前例歲翻後爲之,何如?上曰,何必一循前規乎?始壽曰,弘文錄,博詢公議而爲之,故其事未易也。上曰,歲翻爲之。閔就道曰,實注書望,只爲二人,不得備擬,自前或以單望差下,或議定新薦,下詢于大臣處之,何如?許積曰,三望不足之時,例有二望備擬之規,今亦依此爲之,似好矣。上曰,以二望備擬爲之可也。柳星三曰,臣以新除授東萊府使朴千榮改正事,有所論列,而伏承聖批,有不釋然於臣所論者,不勝慨然之至。殿下以爲,廟堂之薦,事體自別,其所備擬,果皆得其人耶?東萊重地,人旣不合,則豈可以備局之薦望而不論哉?如此之人,決不可差遣,亟命改正。上曰,亟停勿煩。前批有太甚之語,臺諫何無引避之擧耶?星三曰,臣以東萊府使朴千榮改正事,論列矣,伏承聖批,不惟不賜允兪,以不卽引避,又下未安之敎,臣之不識臺體,甚矣,何敢一刻仍冒?請命遞斥臣職。上曰,勿辭。就道曰,掌令柳星三,再啓煩瀆,退待物論矣。上曰,知道。李漢命曰,今當處置,此則不可以常例處置,請掌令柳星三遞差。上曰,依啓。漢命曰,請前刑曹判書南九萬所授加資亟命改正。上曰,勿煩。漢命曰,請還收朴慶後修撰特除之命。上曰,已諭矣。勿煩。漢命曰,請還收金孝純特除之命。上曰,已諭矣,勿煩。漢命曰,請全羅兵使李枝遠罷職。上曰,不允。漢命曰,請坡州牧使李齊杜罷職不敍。上曰,不允。漢命,仍陳所懷曰,南九萬事,尙不允從,臣未知聖意之所在也。遞職之後,旋收其資者,其數甚多,只以近日事言之,丁昌燾,頃拜鍾城府使,遞其本職,卽收其資,今此九萬,有可罪而無可賞,則仍授加資,無乃聖意,以爲可用而然乎?積曰,九萬,卽有可罪,無可賞之人,而至於超擢,甚爲不當,加資則還收,授之當品職,觀其善狀而用,未晩也。上曰,罪有不廢之罪,而此則不然,臺啓則依允,而吏曹知此擬望,可也。積曰,朴慶後,爲人及文筆極佳,今番應製,亦入高等,聖意特爲聳動之擧,而第玉堂之選極重,故相臣李慶億,爲濟州御史,從實書啓,孝廟極加嘉賞,有此特命,而今此朴慶後,有異於是矣。上曰,朴慶後,今姑改差。積曰,兔山縣監金孝純事,批答,旣盡之矣。孝廟之處瀋中艱危之際,終始陪行之類,幾至死亡,而獨有金孝純一人,則今茲特命,意非偶然,而第別軍職,特除太數則不當矣。上曰,以其瀋中陪行而有功,故用之耳。積曰,如有可合之人,則使吏曹擇用,爲當矣。錫胄曰,御製刊出事,旣下傳敎,必有主管之人,然後可爲也,福昌兄弟,使之幹事,似當矣。上曰,福昌君趙體,朗善君晉體,予已見之矣。仍曰,福昌君幹事,可也。積曰,尹鑴疏中,有言禁吏之弊,此言誠然。近來禁吏輩,橫行閭里,操縱作弊,罔有紀極,都民之怨苦,莫甚於此。蓋禁吏輩,皆無料布,故官員,亦頻出禁亂,以其贖木,爲下吏朔布之資,事勢亦不得不然也,不全爲禁僣踰正風俗而已也。近聞一臺官,以應捧之牛·贖木及推考贖木,切不濫用,計給朔布,無不足之慮云,此後臺官,果能堅守此法,而勿頻出禁亂,則禁吏有應受朔布之資,閭里無擾騷之端矣。三司禁吏,受賂作弊者,大臣隨現重治,曾有捧承傳之事,而旋因臺啓還收,尤無以懲勵,此後禁吏輩作弊者,自該府一一摘發重治事,更爲申飭,何如?上曰,前日之定奪,非不明白,而今又漸弛,致有此弊,更爲各別申飭,隨現痛治,禁亂,雖不可廢,勿爲頻數出禁可也。挺緯曰,近來知家之弊,亦甚紛紜,因細微事,推捉知家,蓋其所狹者非公,故不得告官囚禁,而爲此事矣。如犯馬·犯禁之類,則例爲知家,而仍私事知家之弊,甚不當矣。上曰,以私事毋得知家事,定式施行,可也。積徐謂諸宰曰,更無可稟之事矣。遂罷出。
引見時,吳始壽曰,太白山璿源錄奉安之室,只是一間,當有添造之擧,而地形狹窄,亦甚可慮矣。上曰,地形狹隘,果難添造,則不可無移建之擧,發遣郞廳與守令,眼同更審後,稟處,可也。
上在昌慶宮。停常參·經筵。
中宗大王忌辰齋戒。
朴信圭啓曰,行大司憲尹鑴未肅拜,執義朴廷薛,持平嚴緝在外,掌令朴紳,持平權歆奉命在外,掌令一員未差。今日以監察茶時之意,敢啓。傳曰,知道。
閔就道啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
大王大妃殿·王大妃殿,政院問安。答曰,知道。
藥房都提調權大運,提調金錫胄,副提調鄭維岳啓曰,伏未審夜來,聖體若何,昨日引接臣僚,酬酢之際,不瑕有傷乎?前劑入湯藥,已盡於今日,議定繼進當否,爲宜。慈殿氣候,一樣安寧乎?臣等無任區區之慮,敢此問安。傳曰,大王大妃氣候安寧,慈殿雖有感冒之候,而不至大段,予則無事矣。
藥房又啓曰,伏承問安之批,慈殿有感冒之候,臣等不勝驚慮之至。臣等詳知症候,然後議定當進之藥,卽令醫女入診,何如?答曰,知道。
王大妃殿口傳問安。答曰,有感冒之候,而不至大段矣。
藥房又啓曰,卽伏聞入診醫女之言,慈殿感冒之候,今已有日,表症則雖似和解,而左邊頭部之凝疼猶存,咳嗽頗盛云,卽與諸御醫商議,則皆以爲,感冒日久,餘熱未除之致,柴胡四物湯,加知毋酒炒干汁炒·麥門冬各一錢,黃連·山梔竝干汁炒各七分,連進五貼,宜當云,此藥卽爲劑入之意,敢啓。答曰,知道。
王大妃殿·大殿,政院·玉堂問安。答曰,知道。
王大妃殿·大殿,二品以上單子問安。答曰,知道。
朴信圭,以司饔院言啓曰,昨日供上時,生鮮市人所進秀魚,無一元定式大魚,其所代封者,亦皆細小矣。不合尺量,再三點退,而終不能改備,臣以爲,大魚倉猝難得,姑爲捧入十尾,此後則使之以可合於進供者封進矣。今且所封諸魚,皆如前日之無形,皆不合御供,而日旣晩矣,不敢闕封,又不得已以其中稍優者捧入,臣甚惶恐,仍念市人,初旣受厚價於官家,而不爲盡心於供上之物,敢以不合之魚,苟充封進,以冀僥倖捧入者,事極痛駭,嚴禁重治,以懲其怠慢不謹之罪,何如?傳曰,允。
申厚載,以內醫院言啓曰,今年臘藥,方爲始役,而藥料中牛黃四十五部,犀角十二兩,龍腦十兩,眞珠五錢,梔子六斤,貝母三斤,丁香二斤,朱砂一斤,竝皆不足,令該曹依例貿易,何如?傳曰,允。
閔就道,以兵曹言啓曰,許河僉使金得完,以砲保價布領來差使員,上京矣。今因本道暗行御史書啓,旣已罷黜,所受兵符印信,自本曹收聚,待新僉使差出,傳授,何如?傳曰,允。
上在昌慶宮。停常參·經筵。
中宗大王忌辰。
朴信圭啓曰,行大司憲尹鑴未肅拜,執義朴廷薛,持平嚴緝在外,掌令朴紳,持平權歆奉命在外,掌令二員未差,今日以監察茶時之意,敢啓。傳曰,知道。
藥房都提調權大運,提調金錫胄,副提調鄭維岳啓曰,曉來下雪,日氣陰寒,伏未審聖體若何,慈殿湯劑進御之後,頭疼·咳嗽等候,有差減之效乎?臣等不勝憂慮之至,敢來問安。答曰,慈殿症候,問于醫女。予則無事矣。
王大妃殿,藥房口傳問安。答曰,知道。
再啓曰,卽伏聞醫女口傳之言,咳嗽之症似加云,臣等不勝憂慮之至。仍與諸御醫相議,前劑湯藥中,加入治咳嗽之材,今日仍爲進御,而淸熱·寧嗽·化痰等湯,亦爲劑入之意,敢啓。答曰,知道。
王大妃殿,玉堂·政院問安。答曰,知道。勿爲問安。
大殿,政院·玉堂問安。答曰,知道。
王大妃殿,二品以上單子問安。答曰,知道。勿爲問安。
大殿,單子問安。答曰,知道。
閔就道,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
上在昌慶宮。停常參·經筵。
鄭維岳啓曰,假注書金澍,猝得傷寒,不能供職,今姑改差,他假注書,差出察任,何如?傳曰,允。
假注書望,△李徵龜·權德邵·李日翼。
答禮曹判書睦來善疏曰,省疏具悉卿懇。卿之當初處決,旣如是明白,孝奉等之奸狀,又如是敗露,則落訟誣罔之言,不足爲嫌,卿其安心勿辭焉。
安如石,以義禁府言啓曰,以刑曹啓目,出身韓以弼,移本府嚴刑定配事,允下矣。韓以弼,時囚典獄署,卽爲拿囚之意,敢啓。傳曰,知道。
右捕盜部將望,△吳弼蕃·金世雄·玄至元。
申厚載,以禮曹言啓曰,前因東萊府使李馥狀啓,對馬島主,求請馬二匹,及豫差馬一匹,理馬仇以傑,養馬朴乭鶴處,逢授下送矣。卽接東萊府使所報,則實差馬二匹,豫差馬一匹,使譯官等開諭入給,則稱以體小,沒數不捧,譯官等,連日爭執,其中楡摠馬一匹則擇執,而騮雄馬二匹則終始不捧,不得已理馬等,准授還爲上送,退馬之數,必以體大月羅馬貿送云。當初狀啓中,旣曰必求未割鼻者,絶無而僅有,貿得之難,見退之弊,皆由於此,而今聞理馬等之言,則倭人所求,無論割鼻與否,必欲得體大色馬云。理馬口傳之言,雖難取信,今此報狀,只稱體大月羅馬,而未割鼻一款,更不擧論,亦未詳盡,發關更問於東萊府,待其詳細啓聞後,令該曹及該寺,依其所求,貿送,何如?傳曰,依啓。
安如石,以漢城府言啓曰,本府紙牌未完,事務方張,新舊紙牌考閱之役,甚爲浩多。若誤一字,其弊不貲,苟非精明有才者,實難堪任。判官曺殿周,勤敏解事,除授未久,已就頭緖矣,昨日政,移刑曹佐郞,本府事,誠爲渴悶,而曺殿周,使之仍察,紙牌畢役間,勿爲遷動,何如?傳曰,允。
持平嚴緝啓曰,新除授府使朴千榮改正之論,已至累日,而尙靳一兪,臣竊惑焉。千榮,行己處事之間,有忘廉喪恥之誚,而不意收之散秩,遽爾升擢,何所取而然也?言其履歷,則無屢試之效,論其才局,則蔑可稱之能,而必欲滌瑕纇畀重任,則甚非爲官擇人之意,請東萊府使朴千榮亟命改正。前掌令元梲,官以諫爲名,則所陳之言,雖有不中,以聖上包容之量,固宜寬假,而特遞之命,出於意外。喉司之官,所當爭執,而遽承傳旨,不爲覆逆,使我殿下,未免有輕待臺閣之失,出納惟允之道,不當如是。請當該承旨推考。新除授掌令朴鎭圭,時在楊州地,請斯速乘馹上來事,下諭。答曰,不允。下諭事,依啓。
上在昌慶宮。停常參·經筵。
下直,安城郡守尹源,龍仁縣令李墪。
睦昌明,以兵曹言啓曰,今日武臣賓廳講書時,羽林衛丁仁好,通鑑初卷不通,請推考。傳曰,允。
正言申㶅啓曰,兔山縣監金孝純,特除還收事,論列至再,而未蒙允兪,臣竊慨然也。孝純,曾經字牧,則雖與元無履歷有異,然別軍職,只是勇力之選,而不問其人賢否之如何,特除守令於銓注之外,其在聽聞,孰不以爲盛世之過政也?況聞其年紀已衰,決不可輕畀親民之重任,請還收兔山縣監金孝純特除之命。全羅兵使李枝遠,曾爲統制使,貪縱狼藉,府庫蕩竭,統營物力之凋殘,皆由於此人。其後奉使之臣,有親聞而來言者。及授畿邑,不改前習,怨罵之聲,至今未已,實非泛然風聞,更無詳察之事。決不可復畀閫任,以貽軍民之害,請全羅兵使李枝遠罷職。坡州牧使李齊杜,到任已久,無一善狀,蠱惑邑人之婢,親自往來,今春分糶之時,多給米石,有一士人,作詩嘲之,齊杜聞而發怒,使卽黜鄕,遠近傳播,作一笑囮。且本州,頃有奴婢大訟,聽其婚家所囑,循私誤決,及其收捧作米之際,不顧法文,多至一同,一邑之人,莫不唾罵。此非泛然風聞,更無詳察之事,如此之人,決不可仍畀字牧之任。請坡州牧使李齊杜罷職不敍。答曰,勿煩。
持平嚴緝啓曰,新除授東萊府使朴千榮改正之論,已至累日,而尙靳一兪,臣竊惑焉。千榮,行己處事之間,有忘廉喪耻之誚,而不意收之散秩,遽爾升擢,何所取而然也。言其履歷,則無累試之效,論其才局,則蔑可稱之能,而必欲滌瑕纇畀重任,則甚非爲官擇人之意,請東萊府使朴千榮亟命改正。前掌令元梲,官以諫爲名,則所陳之言,雖有不中,以聖上包容之量,固宜寬假,而特遞之命,出於意外,則喉司之臣,所當爭執,而遽承傳旨,不爲覆逆,使我殿下,未免有輕待臺閣之失,出納惟允之道,不容如是。請當該承旨推考。答曰,勿煩。
申厚載啓曰,吏曹郞廳來言,臺諫有闕,政事,何以爲之?取稟。傳曰,明明日爲之。
上在昌慶宮。停常參·經筵。
睦昌明,以都摠府言啓曰,今日入直軍士中日習射,請出標信。傳曰,知道。
又啓曰,左副承旨閔就道,右副承旨朴信圭,以臺論,連日不得仕進矣。今則臺啓已停,而朴信圭則有式暇云。左副承旨閔就道,卽爲牌招察任,何如?傳曰,允。
以黃海監司狀啓,殷栗縣船人崔日先等渰死事,傳于安如石曰,渰死人等,令本道各別恤典擧行。
閔就道,以備邊司郞廳,以領左相意啓曰,近緣兩司位不齊,新除守令之未署經者,至於十人之多,官事之曠廢,夫馬之留係,俱涉可慮。不可無變通之道,令政院稟處,何如?傳曰,特爲除署經發送。
以大司憲尹鑴處備忘記,傳于閔就道曰,卿之去國,今已累月矣。鬱陶思想之懷,未嘗少弛于中,卿亦豈無念予之意乎?噫,林泉耆德,士林領袖,至於經學之高明,無出卿右,出入筵席,開發啓沃,是所望於卿者,而退臥江村,尙無幡然之心,無乃不足與有爲而然歟?心甚慙恧,無以爲喩也。卿其須體至意,亟回遐心,宜速入來,以副企望事,承旨往諭,與之偕來。
傳于睦昌明曰,召對爲之。
行大司諫李夏鎭啓曰,臣向忝秋曹,因回啓之久滯,至有特遞之命。臣固當之矣,問備在身,何敢冒居臺閣?請命遞斥臣職。答曰,勿辭。
申厚載啓曰,行大司諫李夏鎭,再啓煩瀆,退待物論矣。傳曰,知道。
持平嚴緝啓辭。東萊府使朴千榮改正事。上同。答曰,毋庸堅執。
正言申㶅啓辭。全羅兵使李枝遠罷職事,坡州牧使李齊杜罷職事。上同。答曰,不允。
又所啓,湖西凶歉,比年特甚,民不聊生,流散相繼。任其承宣之責者,所當務省浮費,以除民弊,而本道監司慶㝡,爲其妻母,一年之內,再設壽宴於德山地,頗有貽弊列邑之事。不可無警責之道,請忠淸監司慶㝡從重推考。行大司諫李夏鎭,引嫌而退。身帶推緘,未及照勘,揆以臺體,勢難仍在,請遞差。答曰,依啓。
閔就道啓曰,大司憲尹鑴處,承旨往諭,與之偕來事命下,而闕門將閉,明日待開門,傳諭之意,敢啓。傳曰,知道。
未時,上御進修堂,召對。左參贊洪宇遠,左承旨睦昌明,副校理李湜,副修撰金聲久,假注書李徵龜,記事官洪萬朝·睦林一入侍。湜,進講綱目,自冬十月韓信大敗趙軍,止信亦有所未逮歟,仍釋文義曰,韓信間知左車之策不用,而深入井陘,能取全勝,此其用兵如神處也。上曰,使趙若用左車之言,則雖韓信,亦無奈何耳。湜曰,信,用兵如此,而又能解左車之縛而師事之,卒用其策,以韓信之才智,尙且好問于人,則況人君,以一身莅萬機,尤宜舍己從人也。聲久曰,舜,舍己從人,禹,聞善言則拜。舜·禹,有何不足而如是取於人也?蓋人君威勢尊高,雖使之盡言,猶不敢盡言,況不問而寧有盡言之臣哉?臣願自上以舜·禹爲法,以虛受爲事,毋或自用也,幸甚。上曰,唯。聲久曰,用酈生之言而刻印,聽張良之計而銷印,銷刻印,有同兒戱,此漢高之大度,至於聖人之無我也。人誰無過,改之爲貴。爲帝王之道,能以見善則遷,有過則改,爲務,而毋有耻過作非之事,則其於爲國乎,何有?上曰,若爲事是而動於浮議,未免撓改,則固爲非矣,若爲事非而旋卽覺悟,則雖十易之,何害之有?昌明曰,聖敎至當。聲久曰,酈生勸取敖倉之說,雖爲一時而發,其所謂君以民爲天,民以食爲天云者,實萬世人主之龜鑑也。不但兩陣相對之時,雖治平之日,尤宜惕念也。上曰,唯。宇遠曰,近來連歲凶荒,前年則田稅·大同,竝爲蠲除,故民得以保,今年則蠲減之數,不如上年,民間赤立,實難保存。至於還上分等減捧事,曾已行會,而各邑守令,專不知委於民間,惟以催督爲事,事甚可駭。飢餓之民,萬無備納之路,方在流散之中,何可坐視其如此,而不思變通之道?尤甚被災邑,則卽爲停捧,其他之次之邑,一依當初分等事目,更爲明白知委施行,未知何如?上曰,尤甚被災邑,還上停捧事,令廟堂議處。其他還上減捧事目,爲守令者,不卽知委於民間,使朝廷德意,不得下究云,事甚可駭。自備局行會各道,申飭列邑,使卽曉諭民間,可也。出擧行條宇遠曰,小臣年迫八十,精神筋力,耗盡無餘,頃者不敢當之異數,荐加於臣。假令臣有少裨補於國,則雖死不敢請退,而旣無所補,徒荷異數,惶恐隕越,不知所達。上曰,卿淸名直節,爲世所重,故欲令出入經席,開發蘊奧,而頃聞有長往之志,心甚愕然,再遣史官矣。卿體予意,回遐心,心切喜幸矣。宇遠曰,判府事許穆,年雖八耋,而筋力尙强,退居頤養之後,精神倍勝云。若爲召還,出入經席,則必有益於聖學,而人亦有所忌憚矣。且當今文學,無過於尹鑴,而退在江干,今已久矣。亦爲召還,出入經席則幸甚。鑴之爲人,見人不是處則不能容庇,爲世所忌憚,此亦可取也。湜曰,頃日臣等之箚,亦陳此意,而今者宇遠之言,又如此,必爲繾綣召還,何如?正人君子在朝,則豈無所益於國哉?上曰,判府事,退在鄕曲,已至一年,思想之心,未嘗少弛于中,再遣承旨,冀其幡然,而誠意淺薄,未回遐心,常切愧恧,而賢者固不可以脅迫,且卽今日寒如此,冒寒登程,必有致傷之患。稍待春和,當誠意召還,都憲處,亦當繾綣召還,使之出入經席矣。遂罷出。
傳曰,今十一月二十一日御營廳中日試才時,新營入直別破陣閑良孫尙益,鳥銃貫三中,直赴殿試事,分付。
上在昌慶宮。停常參·經筵。
有政。
下直,文川郡守南宮鈺,祥原郡守韓浹,積城縣監李葂。
傳于閔就道曰,下直守令,留待引見。
以備忘記,傳于閔就道曰,鳥銃貫三中人閑良孫尙益,直赴殿試。
吏曹,行判書吳始壽進,參判閔宗道病,參議柳命天病,都承旨鄭維岳進。以權大載爲大司諫,睦天成爲獻納,沈梓爲刑曹參判,洪有龜爲刑曹佐郞,柳廷舟爲禁府都事,李震殷爲全羅都事,尹抗爲漢城庶尹。漢城判官曺殿周,仍任事,承傳。
兵批,行判書金錫胄進,參判李弘淵未肅拜,參議丁昌燾進,參知兪夏益病,左副承旨閔就道進。以沈梓爲副摠管,洪時範爲都摠都事,韓汝信爲西生僉使,李夏鎭·宋知遠爲副護軍,具崟爲司直,沈濡爲副司果。
閔就道,以義禁府言啓曰,以慶尙左道暗行御史書啓,刑曹粘目,前大丘府使鄭洙碩,前淸河縣監柳壽昌,前興海郡守具翧等,竝移本府處置事,允下矣。柳壽昌,方待命於本府,卽爲拿囚,而鄭洙碩·具翧,自任所未上來,依前例府羅將發遣,拿來,何如?傳曰,允。
申厚載書啓,臣承命往諭于行大司憲尹鑴則以爲,臣以衰疾腐朽,無補於國,有辜於恩遇,待放江郊,今且歲終矣,叨冒未解,辭單未準,方深惶縮,不知措躬之所,乃不料聖明,特發恩綸,爲降近侍,諭之以不敢當之隆旨,臣於此,益不勝惶怖隕越,至於卿亦念予之天語,臣尤感激涕淚,不知所以仰諭者。抑臣衰病已深,四體不運,精神已耗,前後忘失,言語謬妄,不足取採,已作癃廢之物,不足以仰裨聖上有爲之志。雖欲起應召命,其道無由,聞命恐怖,不知所以仰達云矣。臣以聖上虛佇之意,反復勸駕,終無幡然之意,臣旣承偕來之命,何以爲之?敢啓。傳曰,已悉予勤懇之意於傳諭之批,而誠意淺薄,未回遐心,心深慚靦,罔知攸爲也。予之待卿,不趐若大旱之望雲霓,卿其須體如渴之意,亟回邁邁之心,與近侍宜速偕來,以副至望。
正言申㶅啓曰,請全羅兵使李枝遠罷職,坡州牧使李齊杜罷職不敍。新除授積城縣監李葂,爲人庸騃,行己鄙悖,性且嗜飮,酩酒猖狂,人之唾鄙,固已久矣。前後居官,無一善狀,曾任畿邑,亦甚不治,加以年紀已暮,衰敗特甚慚凶歲賑救之策,決不可畀諸此人,請李葂遞差。答曰,不允。李齊杜,先罷後推,遞差事,依啓。
申厚載啓曰,卽見慶尙左道敬差官李瑞雨災傷覆審差錯官吏遲晩取招啓本,則榮川郡守徐必成父效績,柒谷府使朴宣興六代祖義龍,皆不書勳名,只以原從書塡,成廟朝三字,所當書諸極行,而亦不致察,請推考。傳曰,允。
閔就道啓曰,吏曹郞廳來言,臺諫有闕,政事,取稟。
巳時,上御進修堂,下直守令引見。左副承旨閔就道,假注書李徵龜,記事官洪萬朝·睦林一,祥原郡守韓浹,文川郡守南宮鈺,積城縣監李葂入侍。上曰,下直守令進前。浹前伏,上曰,曾經守令否?浹對曰,初拜耳。上曰,七事爲之。浹卽誦以對。上曰,七事,不但誦之而已,須力行焉。鈺進伏,上曰,曾經守令耶?鈺對曰,曾經慈仁·端川·扶餘·咸安等邑耳。上曰,屢經守令,治民必熟,毋爲虐民之事。葂進伏,上曰,曾經守令耶?葂對曰,曾爲抱川縣監。上曰,七事爲之。葂卽誦以對。上曰,積城農事,今年何如云耶?葂對曰,雖未親見,蓋未免凶云。第臣邑境內,有紺岳山,乃名山也。春秋節祭及祈雨祭,年年設行,頗有靈異之效。且爲漢陽後托,必爲養山,毋使濯濯,可矣,而自三四十年以來,御營廳及訓鍊都監,廣占屯田,至於二面之多,所餘二面,只應官家之役,而屯田之役,頗歇於民戶之役,故民皆托入於屯所,而冒起火田,至使名山,將未免濯濯之歸。爲地方官者,所當痛禁,而慮有諸上司之責。得聞山下曠野,多有陳荒之處云,驅此屯民,使之起耕,則山可養而野可闢,事甚便好矣。就道曰,壬辰以後陳荒之處,令屯民起耕,有何難便,而如是陳達乎?況此係戶曹元帳付,非積城縣監所可定奪之事耳。葂曰,江邊陳荒之野,一望無際,而起耕之時,功役甚多,且拘於隨起收稅之規,間或有欲耕之人,而以是趑趄。雖未限三年免稅,限二年免稅,募民起耕,則民必樂從矣。就道曰,起墾之土肥饒,則卽爲收稅,瘠薄,則雖隨起隨稅,例也,雖未知其地土品之如何,而三四年限定,乃是私家之事,非國家體例也。葂曰,半年之內,三易主倅,官家板蕩,據此可想。今夏祈雨祭時,有遮帳執頉之事,十室殘邑,萬無支持之勢。且紺岳神室,傾毁已久,今將修改,而以本縣物力,難以拮据,自上別爲變通,然後庶可支持矣。上曰,自本官報于本道監司處之。就道曰,卽見吏曹草記,則沃川郡守李選,以病難赴任,罷黜矣。擇燥濕而不欲赴任,爲守令者,固爲非矣,吏曹曲從其願,殊甚不當矣。上曰,吏曹堂上,竝推考,其草記,還出給。擧行條遂罷出。
申厚載書啓,臣以書啓之批,傳諭于行大司憲尹鑴則以爲,天語又降,旨意隆重,實非賤臣之所敢當者。臣雖無狀,豈不知顚倒赴命之不暇,而顧此狗馬之疾,已至難强之域,惶怖隕越,置身無所。仰惟天地父母,矜此癃疾,燭此情勢,俾滓穢下臣,得以自守其志,無枉其性,何莫非生成曲全之賜也?勢窮情迫,稽留威命,伏俟斧銊,不知所達云,而不肯偕臣入來,何以爲之?敢啓。傳曰,已悉予意於前後之批,復何多誥?卿之疾病,必由於村舍之荒涼而然也,予之慮念,曷可云喩?斯速入城,從容調理,則自可瘳矣。須體至意,更勿固辭,幡然入來,毋負予意。
閔就道啓曰,坡州牧使李齊杜,先罷後推事,命下矣。臺諫方以罷職不敍論啓,先罷後推傳旨,不得捧入之意,敢啓。傳曰,知道。
上在昌慶宮。停常參·經筵。
辰時,日暈兩珥。
傳于鄭維岳曰,政事,明明日爲之。
申厚載啓曰,臣謹以聖批,傳諭于行大司憲尹鑴則以爲,待一兩日病勢少間,卽當趨造於朝,面陳情勢云。敢啓。傳曰,知道。
傳于閔就道曰,卒永安尉碑石輸運云,曳石軍,令本道題給事,分付。
傳曰,大臣·備堂引見。
朴信圭啓曰,兵曹郞廳來言,闕內各處入直軍士夜巡檢云矣。傳曰,知道。
巳時,上御進修堂,大臣·備堂引見。領相許積,左相權大運,行副司直柳赫然,行吏曹判書吳始壽,右參贊吳挺緯,刑曹判書李觀徵,工曹參判尹深,副提學李堂揆,行大司諫權大載,左副承旨閔就道,持平嚴緝,假注書李徵龜·洪萬遂,記事官洪萬朝·睦林一入侍。大運曰,日氣甚寒,聖體若何?上曰,無事。大運曰,兩慈殿氣候若何?上曰,安寧。大運曰,慈殿頃患感冒,今則平復耶?上曰,連進藥餌,今旣平復耳。大運曰,自上湯劑丸藥,不爲間斷,而連日進御,其能得效耶?上曰,連服而別無顯效矣。積曰,頃以洪宇遠所達,京畿尤甚被災邑還上停捧事,有令廟堂議處之敎矣。臣等亦欲姑觀今月,以爲變通之地矣,聞畿甸之民,不但備糴之甚艱,又多有流散者云。卽今形勢,雖日事催督,而萬無備納之路,各邑所捧,雖未准分等之數,依聖敎卽當停捧,而自備局當直爲分付矣。上曰,依爲之。積曰,前日柳赫然所達,西路植木事,不出擧行條矣。雖不可出於朝報,必出擧行條,然後可以分付,而前者只陳關西之植木,而不及於海西。海西亦爲一體植木事,添入,何如?上曰,其時似已出擧行條矣。若已出則改付標,可也。赫然曰,雖出擧行條,我國之事,例患有始而無終。每於監司辭朝之日,政院以此意,別爲申飭以送,則不過四五監司,可以成林矣。上曰,依爲之。積曰,訓局將校韓汝信,頃日政,除西生僉使矣。此人久在軍門,多有諳鍊之事,且今方出使於北道,姑爲改差,何如?上曰,依爲之。積曰,大興山城權差別將,多有所幹事,不可無印信,印信造給,何如?上曰,依爲之。積曰,臣在體府時,大興山城軍器,欲爲措備,而難得其人矣,聞嶺南武士裵尙度,爲人勤幹有才,出給若干價,使之料理措備,則其本價還充之外,其別備焰硝,至於五千七十二斤,鉛鐵二千四十斤之多。比之鳥銃打造時監董者,似無異同,而鳥銃監董者,皆蒙賞加,則裵尙度,亦當有加資激勸之道矣。上曰,依爲之。積曰,實錄廳謄錄郞廳,自前例有陞敍之擧,而今番實錄郞廳,自始印役之後,計日書啓,故雖有終始仕進之人,亦未蒙陞敍之典。屢朔勤仕,未蒙恩典,旣是欠事,而亦違舊例,故敢此仰達。上曰,終始仕進之人,則依舊例陞敍,前所授賞格,還收,可也。積曰,前則入啓公事,每以依允判下,而近來則多有處分之事,振作之擧,誠極喜幸也。仍念法者,所當固守,而不可輕重之也。如有違法者,則以法治之,可也,而近有法外加罪之事,此則不當矣。吳始發·始興兄弟事,極爲驚駭。罪之誠是,而第始興,與其病母同居,而捕盜部將,直入家中,打破內窓云,此則未經査覈,雖未知其詳,而聞其洞內之人,至有聞其作亂,而送奴往救者。捕盜,突入士夫家,公然作亂,亦甚非矣,而旣爲結縛捕盜,則爲始興者,亦安得無罪乎?刑曹以當律照入,而今有邊遠定配之別判付,似爲過重矣。上曰,始興之結縛捕盜部將,誠極驚駭,故邊遠定配矣。積曰,臣取見刑曹公事,則有曲折矣。其罪自有當律,依律處之,宜矣。上曰,初以結縳部將之故,邊遠定配矣,法不可輕重之言,亦是,依刑曹照律處之。積曰,始發則與始興各居,當其結縛部將之時,不在其處,及聞其母家有此事,顚倒走來之際,中路爲巡邏捕盜之所捉,久後得放,全不干於結縛捕盜之事,渠以家長之故,不欲獨免,甘心受罪云。若如此言,則始發之混被罪罰,實涉冤抑,而臣之所聞,亦未必其眞的,必査問而後,可以定罪矣。上曰,依爲之。積曰,捕盜,雖有所捕之事,不當突入於士夫家,而今者捕盜部將,作亂吳始興家,極爲可駭。今後則申飭禁止,可也。上曰,自捕廳申飭。積曰,頃者判府事許穆,下往漣川時,犯馬士子尹舜卿,亦有邊遠定配之敎矣。舜卿情狀,誠爲痛駭,而大臣犯馬之律,當爲徒年,則至於邊遠定配,實是法外,且許穆聞之,必以爲不安矣。大運曰,法者,天下之平,當律不可違也。上曰,判府事,不但大臣,予之所倚重,士林之所推仰,而舜卿,至於凌辱,故予甚痛駭,邊遠定配矣,卿言至此,依刑曹所擬之律,改付標,可也。積曰,曾因巡撫使書啓,慶尙道金海之民田,混入於淑安公主房者,幾至十餘結,混入於淑寧公主房者,六石落只,混入於淑明公主房者,幾至三結,昌原地民人田畓,混入於淑安公主房,晉州民田,混入於昌善公主房云,故令本道査覈出給事,自本司啓下,行會其本道矣。及見本道監司査啓,及上送成冊,則別定査官,屢度査覈,則査官所報內,各人等,一無其祖上傳來文券,只有呈本官或呈監司之立旨,而或元無一丈立旨者。其所謂立旨,雖或在於宮家折受之前,其起耕則反在宮家折受之後,而以宮庄募民,納稅於宮家而耕食者也。或有立旨中所付之地名,本非卽今宮家折受之地,而憑藉立旨,以爲冒占之計者,或有前日査問時,以本無文記納招,而追後成出現納者也。大槪各人等,勿論立旨有無,皆以量案無主之地,雖有稱以起耕年久者,亦不在於作夫出稅之中云,故監司啓聞結語,亦以爲民人所訴,有難取信云云,似當仍屬宮庄矣。上曰,依爲之。積曰,曾因慶尙道暗行御史書啓,統兵營鋪子及應役物種,一一査出,列錄啓聞事,行會本道,則監司不爲列錄於啓聞中,只送成冊於本司,而泛請募軍,一切革罷,殊欠明白。更令依前分付列錄,而又參以事勢及意見,竝爲論列,某事當罷,某事當減,某事仍存無妨之意,詳細啓聞事,分付,何如?上曰,依爲之。積曰,曾因仁川府居民等狀,其田畓見奪於忠勳府虛實,自本道査報,而本司亦不敢擅便,故使之狀啓定奪矣。見其狀啓,則幼學朴晟·李修業·李竣·朴廷蓂·仇象鼎·李竣榮及私奴武仁·儉成等畓,則考其文記及前後量案,則本以民人田畓,混入於忠勳府者,九十三卜一束,的實云。此則令忠勳府卽爲出給,俾無民人呼冤之弊宜當,而狀啓末端,又有此外未及參於等狀,不得査覈者,亦至一結五十一卜一束,一體出給,無損於公家云。此則更令本道,査啓後稟處,何如?上曰,依爲之。積曰,京畿監司狀啓,豐德地戶曹案付昇天府堤堰,卽古輿地勝覽所載重防堤堰,而堤內則不過三十餘石落種之地,堤下蒙利處,則平原曠野,幾至數千餘石落種之地,而往在光海末年,爲梨峴宮之所折受,癸亥反正之初,革罷還給蒙利矣。厥後戊寅年,又爲明禮宮之折受,甲子年,爲淑徽公主房之折受,丙寅年,又爲明禮宮之折受,壬寅年,爲崇善君房之折受,而皆因本道狀啓,自戶曹覆啓還給者也。今者明禮宮,誤稱甘義洞堤,更爲折受,以致民人等之呼冤云。反正以後,累次還給堤堰,到今更爲折受,事甚不當。所當依前還給,而但果是貯水蒙利之處,則各道之堤堰何限,而宮家之前後折受,必在於此堰乎?其間似有曲折,無乃水根,本來不足,不能貯水之處耶?狀啓中泛稱蒙利,不言貯水與否,使本道別定差使員,詳察形勢啓聞後,稟處,何如?上曰,依爲之。積曰,前者江華留守許秩狀啓,曾於趙復陽爲留守時,待變軍官金別龍,以十同之木,貿納薪水鐵九萬八千八百餘斤,其所貿納者,三倍於本價,厥後鳥銃打造時,以六十匹之木,貿納近千石冶炭之外,又有願納之鐵,亦至二千五百斤,前後功勞非細云。似當有施賞之道矣。上曰,金別龍,加資,可也。積曰,前者江華留守許秩狀啓,從前本府諸般下人,各給奉足四名矣,諸色軍兵革罷時,下人奉足之一體革罷,每年自官廳各給二石,各處守直分差使喚,長立官門之人,勢將難保,請以官廳米參酌分給云云,而下輩情勢,雖甚矜惻,本府官廳所在,亦有不足之慮,今姑置之,何如?上曰,依爲之。積曰,吏曹判書吳始壽,曾於壬子年,爲平安監司辭朝時,以全州之所謂別營軍,初出於山行砲手,積年添加,其數至於一千五百餘名之多,故今則設立將校,以慶基殿侍衛軍爲號,而異於元額軍兵,未嘗有操練之事,各邑牙兵,則有定日操練啓聞之規。若令本州判官,主管此軍,而牙兵操練,則一體合操,則似爲便當,定式分付事,陳達蒙允,仍爲奉行,而但本州判官,簿牒雲委,有難兼察,今後令監司主管,何如?上曰,依爲之。積曰,曾在先朝,吳始壽,以全羅道兩山城事,有所陳達,有令廟堂分付施行之敎,出於擧行條,而伊時,臣在忠州,亦得與聞此事,尙未行會本道,故敢達矣。蓋潭陽·淳昌兩邑,分掌金城山城,而未有別立之名號,故地醜德齊,互相爭抗,發號施令,事事掣肘,兩邑將官,亦不和協。一城之中,主將有二,極爲難便。宜以潭陽爲守城將,以淳昌爲協守將,山城凡事,專責潭陽,協守將,一聽守城將之號令宜當。至於長城,則以笠巖城將,兼任營將,故欲號令羅州,羅州以其鎭管之故,不肯爲長城之下,城堞修補,軍餉糶糴之際,號令不一,事多防礙。今後則山城所管事,則使羅州牒呈於長城,其餘本官事,則使長城牒呈於羅州,似當。此二款,永爲定式施行事,分付本道,何如?上曰,依爲之。積曰,頃見朝報,以刑曹·掌隷院公私之分,有下詢政院之事,此乃李大喜·尹召史相訟事也。此訟初決時,臣以刑曹參判,亦爲着押,而久遠之事,未能記憶,而今者刑曹則訟理決給,掌隷院則以再度得伸決斷,此則刑曹非而掌隷院是矣。凡訟事,再度得伸之後,則勿論文券有無,訟理曲直,勿許聽理,而若許聽理,則訟官論罪,卽是法典,且有先朝申明受敎。今因落訟者擊錚,若有更爲聽理之事,則奸細之徒,必皆接迹而起,擊錚之弊,將不勝其紛紜。依先朝受敎,再度得伸後,切勿許聽理事,申飭,何如?上曰,依爲之。積曰,刑曹之落大喜也,以其文記中藝文館典翰。爲違端,而集賢殿罷後,有藝文館典翰,元無此官制云者,年少宰相,未諳故事而然也。但癸未,以萬曆十三年書塡,此則僞造的實也。如是陳達者,非爲此訟之立落也,自上欲知古昔官制也。上曰,唯。就道曰,近來臺諫,甚爲不齊,久未開坐,推考之未照勘,守令之未署經者甚多,至於都目政除拜監察四人,尙未署經云,誠可慮也。積曰,頃者守令之未署經者,至於十人之多,故臣等陳啓變通矣。今後則吏曹知此意,臺諫擬望時,以在京無故人,塡差,可矣。上曰,都政所除監察,尙未署經云,事之稽緩,莫此爲甚。八月以後,憲府官員,備三官,而無故不開坐者,政院査啓。始壽曰,臺侍出入之人,近以御史與敬差官,出使者甚多,欲爲新通,而又以銓郞未備之故,尙未歸一。臺諫差出之時,每以在外者與有病者備擬,此雖出於不得已,而誠可悶也。積曰,始壽之言,非矣。吏曹之規,堂下淸望,雖使郞廳主之,新通之時,必爲回問於先生,而先生若在外,則何必等待其廻還也?在京之人,相議爲之,可也。曾在仁祖朝,以郞薦事,至罷郞官,仍罷郞薦,而其後不爲遵行,因循謬例,堂下淸望,則堂上不得干豫,此固非矣,而今之吏曹,則寧無臺諫,而不問在外之先生,則以不得新通知之,甚不可也。始壽曰,大臣之言,是則是矣,而自崔鳴吉上疏定奪之後,因循至今,尙不擧行。此雖謬例,卒然變改,未知如何?上曰,仁祖朝,旣已定奪,今後則勿用郞薦之謬規,可也。緝曰,郞薦之罷,雖有仁祖朝定奪,而因循至今,尙未革罷者,蓋所以重其選也。雖曰謬例,今不可猝然變改也。積曰,郞薦,自仁祖朝已罷,則此非猝然變改之事也,臺官所達,可謂迂闊矣。緝曰,新通則或可變通,而郞薦之規,不可一時革罷也。積曰,此是祖宗朝定奪之事,而臺諫之如是爭執,極爲非矣。上曰,仁祖朝定奪之事,如是爭執,殊甚未安矣。緝進啓曰,銓曹郞薦之罷,雖有仁祖朝定奪,而厥後因循,猶有擬薦之規者,蓋所以重其選也。今欲更欲其罷,實未知其得當,故臣居言責,敢陳所懷矣,旣被大臣之斥,且承未安之敎,臣之率爾之失著矣。何可一刻苟冒?請命遞斥臣職。上曰,仁祖朝已罷之事,因循不行,故今又申飭,而未知其可也。積曰,雖如此,不至大段失體矣。上曰,勿辭。就道曰,嚴緝,再啓煩瀆,退待物論。上曰,知道。積曰,臺諫之在外者,姑改差,而卽出交代,以爲開坐署經之地,似當矣。上曰,憲府官員,某某爲之耶?始壽曰,持平則嚴緝·權歆,掌令則朴紳,執義則朴廷薛耳。領左相曰,掌令朴紳,持平權歆,俱爲出使,今姑改差,明日政,差出其代,何如?上曰,依爲之。積曰,大司憲尹鑴,除拜本職之後,上疏未遞則呈辭,呈辭未遞則上疏,此雖非故規,而實由於優待之故也。第鑴再度牌不進,出謝之後,必以違召命避嫌,而處置當遞矣。今若自上許其遞職,而使之入來,則似合於優待之道矣。頃日洪宇遠,旣有所陳達,而當今博學,無過於此。尹鑴,雖其議論,不適時宜,然不畏强禦,有懷必達,使之出入經席,則豈無所裨益哉?遣承旨與之偕來,雖在大臣,亦爲過禮,而今玆之命,實出於優賢,此前所未有之擧,而亦不赴召。雖未知其病之如何,而必爲繾綣召還,宜矣。上曰,今見承旨三次書啓,則數日間,當入來云耳。大運曰,尹鑴之上疏,每以勿辭爲批,此近於維縶矣。今若遞職而召還,則彼必心安矣。就道曰,臺閣論思,必循公議。東萊府使朴千榮改正之啓,實是公共之論也,而千榮,致疑於常時有嫌之人,又怒於發論之人,敎其子將欲擊錚,以誣發論之人云。此言傳播於搢紳間,今日入侍之臣,孰不聞知,而臺諫猶且急急停啓,此臺諫羞恥事也。上曰,千榮爲人,何如耶?積曰,千榮,曾有處事誤着之事,而此則渠遭罔極之變,有同失性之人。臣則以爲容有可恕,而至於貪婪一款,臣所未聞,而及至臺論之後,始聞於人,則有言其貪汚者。此則雖無現發之事,而其爲人,必合於邊倅,未可知也。大運曰,貪婪則未聞,而外貌則頗好矣。積曰,當初議望之時,欲薦安如石,而以御史出使之故,雖知千榮之不足,而不得已擬末望矣,至受天點,竟致臺論。其間曲折,不過如斯也。至於擊錚之說,臣亦暫聞,而旣爲擊錚之後,則重治而不聽理,可也。未爲之前,徑先陳達,未知其可也。就道曰,非欲先治千榮,而有此陳達,以停啓臺諫,爲極非耳。大載進啓全羅兵使李枝遠罷職事,上曰,勿煩。就道曰,近來下直守令,連爲引見,甚盛事也,而聞閭巷間,拘忌之疾甚熾,雖不入於其家,其家下直之際,必不無犯染之患,或令齋宿,或爲停止,何如?上曰,下直之人,安得齋宿乎?積曰,下直守令之引見,蓋欲察其人之賢否,意甚盛也,而拘忌之疾,日漸熾盛,其在愼疾之道,恐有所妨矣。就道曰,下直畢爲之後,使之一兩日齋宿,何如?上曰,依爲之。始壽曰,頃以擊錚人公事,因刑曹議啓,自上有別判付矣。韓以弼在坐,欲爲刑推定配矣,詳見其曲折,則有異於該曹議啓矣。蓋金生麗,以木一同,買得奴婢二口而使喚矣,及其身死之後,其妻香伊及其弟生海,相與起訟,而丁亥年間,香伊始爲得捷,又至今年,所謂韓以弼者,與生麗之子成龍,接訟於刑曹,而成龍又爲得捷云。以香伊及成龍之得捷言之,則可謂再度得伸,而但丁亥相訟,非以弼所爲之事,則以弼之見屈,不過一度也,刑曹,以再度得伸爲啓,未免泛然之歸。政院之覆啓措語,極爲詳審矣。積曰,刑曹之事,難免不察之失矣。金生麗身死後,生麗之妻,與弟與之相訟,而非與韓以弼相爭,則以此爲一度得決者,不特泛然,極爲非矣。始壽曰,刑曹以再度見屈,欲爲定配。若然則其律,當爲全家矣。積曰,必經二訟官,然後定配則例,若以一度見屈,至於定配,則斷非法文本意也。始壽曰,掌隷院則決之以官作財主,至於分給。雖未知曲折之如何,而如彼買賣之奴,官作財主者,亦非法也,依政院啓辭而爲之,則可也。上曰,以刑曹啓辭觀之,則以弼之事,極爲痛駭,故有別判付矣。如不合於定配,則直爲放送,可也。
上曰,初三·十三·二十三輪對日次,依例取稟,而輪對官,亦令齋宿,可也。大載進啓曰,持平嚴緝,引嫌退待,而臣不卽處置,昏謬之失著矣。請命遞斥臣職。上曰,勿辭,亦勿退待。大載進啓曰,嚴緝,引嫌而退。隨事論執,未爲不可,意外之敎,何必爲嫌?請出仕。上曰,此當出仕乎?積曰,爭執未爲得宜,而臺官不可輕遞也。上曰,依啓。大運曰,近日召對,頻數爲之,甚盛擧也,而此殿涼冷,或於樂善堂爲之,何如?臣待罪保護之地,故不勝憂慮之至,敢此仰達。上曰,當觀日氣寒暖爲之也。積曰,柳赫然,爲大興山城軍器之用,新造黑角弓一千張,而黑角不足,許多工手,未免停役,事甚可慮。聞內弓房所退黑角,在於戶曹云,二百張所入,令戶曹移給,俾無停役之弊,何如?上曰,依爲之。遂罷出。
行大司諫大載啓曰,臣前忝畿臬,啓本之不踏印,曚不致察,身被推勘,時未照勘,不可冒居臺席,請命遞斥臣職。答曰,勿辭。仍傳曰,推考蕩滌。
上在昌慶宮。停常參·經筵。
藥房都提調權大運,副提調鄭維岳啓曰,伏未審夜來,聖體若何,兩慈殿氣候,一樣安寧乎?臣等敢來問安。答曰,兩慈殿氣體安寧,予則別無所傷矣。
傳曰,召對爲之。
事變假注書洪萬遂服制,代李日翼差下。
持平嚴緝啓曰,臣於昨日筵席,略有所陳達,而旣被大臣之斥,又承嚴旨,則臣之妄言之失著矣。且伏聞閔就道,以東萊府使朴千榮改正之論遽停,大加侵斥,臣不勝駭然。玆事之論列,已至入啓,則固已支離,何可一向爭執,徑循太激之論乎?至於擊錚之說,未知就道,聞於何人,而乃敢以未然之事,至煩紸纊之下,豈其偶然而發者耶?設使千榮,有此悖理之擧,臣之一時連啓,初無私意,則豈爲此言所可動,而就道之以此持臣,抑何意耶?今臣所遭,實非細故,何敢晏然臺席乎?請命遞斥。答曰,勿辭,退待物論。
行大司諫權大載,正言申㶅啓曰,請全羅兵使李枝遠罷職事。今年畿內旱乾,振古所無,海澤有醎氣之處,曠野無水根之地,被災尤酷,而一邑之中,災實不齊,非但之次之邑,旣多被災尤甚之處,至於稍實之邑,亦不無被災尤甚之處。臣大載,待罪畿縣,秋初災實摘奸之時,以各邑被災尤甚之面,親審抄啓,均施惠澤之意,稟定於廟堂,而出入田野,親審災實,之次邑稍實邑尤甚面,從實抄啓矣。廟堂蠲役之時,廣州·陽城兩邑,則尤甚之面,凡干徭役·收糴等事,一依尤甚邑施行,而其餘各邑尤甚面,則竝皆不施,當初稟定抄啓之意,竟歸虛套,而各邑民人之以不均稱冤,紛紜呈訴者,固其宜也。廣州·陽城之尤甚面,旣以濱海之地,而特爲見施,則如振威·通津·交河之尤甚面,亦皆海邊,而獨不見施,其爲不均,莫此爲甚。此外各邑之尤甚面,皆是廣野無水根之處,被災之慘,與海澤少無異同,其在朝家一視之道,不可不竝許蠲役,以均其惠,請畿內之次邑及稍實邑尤甚面,蠲役賑救等事,與廣州·陽城一體施行。持平嚴緝,引嫌而退。啓爭執,初非遽停,情外之斥,不須爲嫌,請出仕。答曰,蠲役救賑事,當令廟堂議處。李枝遠事,不允。出仕事,依啓。
午時,上御進修堂,召對。右參贊洪宇遠,副提學李堂揆,參贊官安如石,侍讀官權瑍,假注書李徵龜,記事官洪萬朝·睦林一入侍。堂揆,進講綱目,自秋七月有星孛于大角上,則其不象,甚矣,仍釋文義曰,兵以食爲天,故燒楚積聚,以絶楚軍之糧。上曰,戰爭之時,糧爲尤重,故如是燒之也。瑍曰,蒯徹,說信曰,爲將數歲,反不如一豎儒之功云者,欲爲激動韓信,使之滅齊也。上曰,敖倉之粟,其數甚多耳。瑍曰,秦皇,虐斂以實,而其穀甚多,故楚漢八年取食,而亦無不足之患,至於漢文時,亦有此穀耳。瑍曰,數羽十罪,而負約王漢,爲第一罪,逐義帝弑帝之罪,反在於後,以此觀之,則爲義帝發喪者,是外假也。堂揆曰,漢王,傷胸而捫足,此智慮過人處也。若非大度,則倉猝之際,安得如是,而不使士卒驚動乎?又曰,韓信,戰必勝攻必取,非龍且之所敢敵,而乃反輕信如此,安得不敗乎?兵法曰,將驕卒惰者敗,於此可見矣。堂揆曰,橐沙木甖背水陣,皆無古制,而出於韓信,其不爲蹈襲古人之法,而如是用兵者,尤可奇也。又曰,韓信不聽蒯徹之說,自以爲倍漢,而假王鎭齊之請,反爲後日取禍之萌也。瑍曰,平·良之附耳語,可謂善爲周旋,而不然變生之說,終爲禍起之端歟。漢王初雖怒罵,而反聽良·平之說,旋卽覺悟。若非大度,安能如是乎?虛受之量,尤可尙也。又曰,周文王,得白骨而葬之,今漢王,令軍士死者,使爲棺斂送其家,此得天下之基也。上曰,項羽坑殺,漢王則棺斂以送,仁暴懸殊,楚漢興亡,所以判也。宇遠曰,酈生所謂記人之罪,忘人之功,賢者怨之,莫爲之用云者,誠格言也。凡人君,記罪忘功,則臣無自安之時耳。遂罷出。
三殿,藥房問安。答曰,知道。
上在昌慶宮。停常參·經筵。
有政。
辰時,日有重暈,內暈有兩珥。未時申時,日暈。夜一更二更,北方有氣如火光。
以禮曹判書睦來善三度呈辭,傳曰,只遞本職。
傳曰,大司憲尹鑴,肅謝後引見。
吏批,行判書吳始壽進,參判閔宗道病,參議柳命天病,右承旨申厚載進。以南垕·金聲久爲掌令,韓瑄爲典籍,柳經立爲掌樂判事,柳俰爲禮曹佐郞,韓爲坡州牧使,李枓爲積城縣監,李夏鎭爲禮曹參判,朴進益爲鐵山府使,都愼徵爲工曹正郞,尹世紀爲監察,朴慶後爲持平,朴鎭圭爲司藝。
兵批,行判書金錫胄病,參判李弘淵病,參議丁昌燾式暇,參知兪夏益進,右副承旨朴信圭進。以朴紳爲副護軍,權歆·朴鎭圭爲副司直,司果南翻,今加折衝。
朴信圭啓曰,卽見咸鏡監司李元祿狀啓,則利城紅近濱烽燧摘奸時,雜物未備,烽卒全闕之故,縣監李晩雄決棍,緣由馳啓矣。雜物烽卒,偶然執頉,則該邑守令,自營決棍,猶或可也,而其設烽處,山蹊之逕,荒草蕪沒,雪滿烽前,絶無人迹云爾,則常時元不守直,可知。莫重邊烽,豈容如是疏虞?監司所當啓罷,仍爲請罪,而自本道只行棍罰,殊甚歇後,監司推考,何如?傳曰,允。
以咸鏡監司烽燧狀啓,傳于朴信圭曰,邊上之事,莫重於烽燧,爲守令者,所當常常嚴飭,俾不至於虛疎,乃其職也,。今觀狀啓,利城之烽燧,非但多有未備者,至於山蹊之逕,荒草蕪沒,絶無人迹,則元不恒居,推此可知。其全然抛棄之狀,誠極痛駭,縣監李晩雄,先罷後推。
午時,上御進修堂,大司憲尹鑴引見。行大司憲尹鑴,左承旨申厚載,假注書李徵龜,記事官柳世鳴·睦林一入侍。上曰,卿棄予去國,今已半年,思想之心,未嘗少弛,玆遣承旨,示予微誠矣,卿亟回遐心,幡然入來,誠爲喜幸矣。鑴曰,以臣衰病朽腐,無補於國,待彼江郊,今且終歲矣。乃者特遣近侍,諭以不敢當之隆旨,臣誠惶隕,置身無所。揆諸分義,不敢一向退伏,而且欲面陳情勢,玆敢入來矣。上曰,卿雖有一時之病,入城調理,自可痊可,今後則勿懷長往之計,出入經席,以補予不逮,是所望也。鑴曰,年來衰病日甚,精神消亡,已作癃廢之人,以此病狀,安得任職而仰裨聖德乎?前者出去之時,自上有違豫之候矣,今則已得平復耶?上曰,今則無事,而元氣尙未復,時有熱升之候耳。鑴曰,寢睡水刺,何如?上曰,如常矣。鑴曰,自上春秋方盛,差愈之後,則自可平復,而聞方有進御之藥,未知因何症,而進此苦口之物耶?上曰,頭痛上熱之氣,猶未盡祛,故連服耳。鑴曰,養心則自可差服,而藥物亦有有害處,進御之藥,皆爲淸熱之劑,臣意則勿藥善攝,爲得宜耳。上曰,調攝則善爲之,而欲得速效,故服藥耳。鑴曰,臣久違天顔,未知肥瘠之如何,仰而瞻望,何如?上曰,唯。鑴,仰瞻曰,玉色猶未淸和,眼胞似有熱氣矣。然所進之藥,姑停五六日,以觀其與服藥時何如,則似可矣。上曰,服藥則有效,故連服耳。鑴曰,前者臣箚中,敢陳陰朝開講之意矣,近來頻數開筵,誠切喜幸。上曰,前有所患,故未果頻數爲之,今始復講。鑴曰,時接臣僚,與之講論,則必有益於調病之道矣。上曰,當觀筋力,時時召對也。鑴曰,前日箚中,敢陳所懷矣,未知於聖意,何如也?上曰,頃於引見時,旣已停當矣。鑴曰,傳聞未可信,墩臺,何以處之?上曰,廟堂諸議,皆以設墩爲宜,故已爲定奪,而禁吏橫行事,及還上事,亦爲定奪耳。鑴曰,今年大侵,前古所罕,卽今民間,飢餓已甚,雖有催糴之令,萬無備納之路,其日分等減捧者,亦未爲實惠也。分捧之際,例有耗費之患,民之呼冤,理勢固然。卽今各邑所捧,想必不少,姑爲停捧,事涉得宜矣。上曰,八路中,有被災尤甚邑·之次邑,故尤甚邑則旣令停捧矣。鑴曰,尤甚邑·之次邑,則雖已給災,而稍實邑,則不爲給災矣。入於尤甚邑者,不過若干處,而所謂稍實邑之中,亦多有尤甚之處,獨未蒙給災之典,事甚冤抑。至於南漢·江都移轉,尤爲大弊,分給之時,未滿十四斗,而還償之際,當入二十餘斗云,此爲百姓之陷穽,而以其軍餉之故,督令尤嚴,不許減分。軍餉雖重,催督於力竭之民,以失軍民之心,非計之得也。亦宜及時停捧,以待來秋。上曰,軍餉不可不捧,故減半捧之耳。鑴曰,墩臺事,旣有主者,臣不必更達,而若於要害四處,築城以守,則賊必不敢犯,而今廟堂,以四十九墩臺,定奪云。夫四十九墩,大築則功役必多,小築則反爲賊餌,與其多爲之備而力分勢弱,何如據形便要害之爲力專而勢壯,有久遠之道,且不費民力也?上曰,兵判及備局堂上,往見形勢後,參酌定奪,今難撓改耳。鑴曰,雖設墩臺,而一墩之中所入之軍,必爲不多,其何能拒敵乎?臣恐無益而徒費物力也。且今日之事,誠可寒心。天下大亂,天心厭胡,此誠有爲之秋也。雖以我國之形勢,若能自强,則庶有可望,而計不出此,惟此彈丸一島,用力如是,如是而何能爲乎?又曰,方今憂虞方殷,而軍政之抛棄至此。若束伍軍則擧皆公私賤也,常時不能養之,臨亂何以責其死力乎?別爲措置,可以有爲,必須申飭廟堂,豫講善策,宜矣。上曰,唯。鑴曰,臣在江郊,以疾病之故,再度牌不進,不可仍冒,請命遞職。上曰,勿辭退待。遂罷出。
掌令南垕·金聲久,持平朴慶後啓曰,請尹鑴遞差。答曰,依啓。
朴信圭啓曰,以刑曹·工曹書吏趙時雄決罪公事,傳曰,此罪自有擅入宮門之律,何以攔入,杖八十科罪耶?命下矣。擅入宮殿門,果是當律,而臣矇然捧入,不勝惶恐。此公事還出給,使之改入之意,敢啓。傳曰,知道。
掌令南垕啓曰,臣連以朔試射不進,方帶推緘,時未照勘,何可晏然於臺席乎?請命遞斥臣職。
持平朴慶後啓曰,臣以專經不通,方帶推緘,未及照勘,決難仍冒臺席,請命遞斥臣職。竝答曰,勿辭。仍傳曰,推考蕩滌。
上在昌慶宮。停常參·經筵。
下直,濟州敎授鄭維卨,平山萬戶李碩華,唐浦萬戶姜相望。
閔就道啓曰,啓覆擇日,初覆來月初七日,再覆十一日,三覆十二日爲之之意,敢啓。傳曰,知道。
吏曹,臺諫有闕,政事,取稟。傳曰,明明日爲之。
上在昌慶宮。停常參·經筵。
下直,慶源府使朴以樟,慶興府使李晩輝,南原營將高啓元,淸州營將李萬枚,甑山縣監洪萬濟,泗川縣監兪泰基,連山縣監安墪,德山縣監梁暹,陽智縣監鄭善弘。
傳曰,下直守令·營將及還下去差使員,引見。
傳曰,凡風高之時,闕內各處,別爲禁火,意非偶然,而昨夜火禁之時,扈衛廳·尙瑞院·司饔院·東所內禁衛廳·敦化門·曜金門·宣仁門等處,終無動念滅火之擧,殊甚非矣。政院察處。
備忘記,鳥銃五中人武藝別監林映輝,直赴殿試。
朴信圭啓曰,以司憲府前掌令柳星三推考照律公事,傳曰,罪重罰輕,此律是耶,政院察啓事,命下矣。取考大明律囑托公事條云,凡官吏·諸色人等,曲法囑托公事者,笞五十,但囑卽坐,當該官吏,聽從者,與同罪,不從者,不坐,若事已施行者,杖一百云,而星三,旣施笞罰,當以杖一百照入,而笞五十之罰,果涉太輕矣,臣初不覺察,矇然捧入,不勝惶恐。此公事還出給之意,敢啓。傳曰,依啓。近來罪與律,相左不稱,非一非再。今者柳星三之罪,以笞五十輕律照斷,向者刑曹之照律於工曹該吏也,敢引不當引之律,律官等循私低仰之狀,誠極痛駭。憲府·刑曹當該律官,從重科罪,以懲日後。
掌令南垕·金聲久,持平朴慶後啓曰,臣等於柳星三推考事,有擬律失當之失,致勤聖敎,何可晏然?請命遞斥。答曰,勿辭,退待物論。
午時,上御進修堂,下直營將·守令·差員引見。右副承旨朴信圭,假注書李徵龜,記事官柳世鳴·睦林一,淸州營將李萬枚,南原營將高啓元,慶興府使李晩輝,慶源府使朴以樟,甑山縣監洪萬濟,泗川縣監兪泰基,連山縣監安墪,德山縣監梁暹,陽智縣監鄭善弘,麟蹄縣監李熙采,碧沙察訪金繼隆,銀溪察訪盧三錫,金井察訪丁時潤入侍。萬枚進伏,上曰,營將之職,專管軍務,須着力爲之。啓元進伏,上曰,軍兵練習,軍器修補,乃是營將之任也,充定闕額,繕修弊缺等事,須着實爲之。晩輝進伏,上曰,北路,朝家所重,須盡心職事。信圭曰,北路烽火,稱以雲暗,全不守直,此可申飭矣。上曰,利城烽燧,不掃積雪,且無人迹云,故纔罪主倅矣。下去之後,各別愼守,可也。以樟進伏,信圭曰,此兩人,曾已往來北路矣。上曰,曾爲何職耶?以樟對曰,曾爲北虞候矣。上曰,須盡心職事,而熢燧乃國家重事,須著實守直,無若利城之爲。後日執頉,當重罪之矣。萬濟進伏,上曰,曾經守令否?萬濟對曰,初爲之矣。上曰,七事。萬濟,卽誦以對,上曰,七事,皆守令所爲之緊務,須盡心爲之。泰基進伏,上曰,曾經守令否?泰基對曰,初爲之矣。上曰,七事。泰基,卽誦以對。信圭曰,自奉簡約,不入於七事中矣,此亦申飭,宜矣。上曰,自奉必須簡約,且無爲善事要譽也。墪進伏,上曰,曾經守令否?墪曰,初爲之矣。上曰,七事。墪,卽誦以對,上曰,七事之外,自奉必須簡約,而忠淸一道,連歲凶荒,明春賑政,必着力爲之,無使有百姓塡壑之患,可也。暹進伏,上曰,曾經守令否?暹對曰,初爲之矣。上曰,七事。暹,卽誦以對,上曰,七事之外,亦須撫摩百姓,自奉簡約,而且毋爲善事要譽也。善弘進伏,上曰,曾經守令否?善弘對曰,初爲之矣。上曰,七事。善弘,卽誦以對,上曰,七事,不但誦之而已,須勉爲之,而畿甸凶荒,八路中爲尤甚。明春賑政,極力料理,俾無百姓流離之患,可也。熙采進伏,上曰,汝於何時赴任乎?熙采對曰,上年十一月赴任矣。上曰,到任已久,必知弊瘼,如有可言之事則達之。熙采對曰,本邑,僻在峽裏,幅員甚少,別無大段弊瘼,而但値此凶歲,民多有流散者,明春賑政,極可慮矣。上曰,賑政之善不善,在於守令,須勉爲之。仍問曰,本縣穀物,幾何?熙采對曰,營穀及各樣還上,粟米與皮穀,一千七百餘石,而前年則報于監司,以數百石留庫矣。今年則當捧三分之二,而臣以差員上來,未知卽今所捧之幾何,而還官後,當畢捧耳。官廳所納,米十石,粟米三十石,故支用一年,多有苟艱之事矣。繼隆進伏,上曰,本驛馬上等,中等,下等,幾許耶?繼隆對曰,上等十六匹,中等三十匹,下等四十二匹,合八十八匹也。上曰,三等馬,竝立之耶?繼隆曰,元定數百匹,而時立者八十八匹。其餘未立者,所當督立,而位田欠縮,至於百六十結,故不得一齊備立矣。上曰,驛馬不爲瘦瘠耶?繼隆曰,竝皆不瘦耳。仍達曰,以本官官屯田及贖公田畓,充備未立之馬,何如?上曰,報于兵曹稟處,而馬政必須檢飭,無有瘦瘠之患,可也。三錫進伏,上曰,本驛三等馬,幾何耶?三錫對曰,上等三十匹,中等□十匹,下等一百三十匹耳。上曰,三等馬,皆立之耶?三錫曰,立之矣。上曰,檢飭喂養,俾無瘦瘠之患。時潤進伏,上曰,本驛三等馬,幾何耶?時潤對曰,上等二十六匹,中等六十三匹,下等七十三匹耳。上曰,準立之耶?時潤曰,一十匹,未及立之矣。上曰,未立之馬,斯速立之,檢飭善喂,俾無瘦瘠之患,可也。信圭曰,守令之勿爲善事事,如是申飭,意甚盛也。守令,雖或有善事之人,若朝臣不受,則彼必羞愧,而不敢有所送矣,以此申飭於朝臣,亦宜矣。上曰,唯。遂罷出。
上在昌慶宮。停常參·經筵。
辰時,日有重暈,內暈有兩珥。自巳時至未時,日暈。申時,日暈兩珥,暈上有背,色內赤外靑。夜五更,流星出天市東垣內,入東方天際,狀如拳,尾長三四尺許,色赤。
藥房都提調權大運,副提調金錫胄·鄭維岳問安。答曰,知道。氣候安寧矣。
持平李玄錫啓曰,守令之有治效者,施以增秩之賞,始自漢宣之世。其時良吏固多,而得此者蓋鮮,厥後歷代之史,亦不多見,其難愼如此。乃者竹山府使李奎齡,麻田郡守沈橒,因御史褒啓,至有加資之命。臣取見書啓,則兩邑治績,俱平平耳。以此加資,不亦太濫乎?準以七事,亦有所未能備者。農桑未聞其盛,學校未聞其興,戶口未聞其增,豈可施之以格外之賞哉?請李奎齡·沈橒所授加資,竝特命還收。答曰,李奎齡等治績,爲諸道之最著,實是近來罕有之賢倅,宜乎賞加激勸之擧,勿爲煩論。
獻納睦天成啓曰,全羅兵使李枝遠罷職事。答曰,遞差。申厚載啓曰,李枝遠遞差事,命下矣,臺諫方以罷職論啓,遞差傳旨,不得捧入之意,敢啓。傳曰,知道。
判中樞府事許穆司僕提調辭免箚子。入啓。答曰,省箚具悉卿懇。前頭褒貶次提調,可以等第磨勘,卿其安心,勿爲固辭。
工曹判書李袤辭職上疏。入啓。答曰,省疏具悉卿懇。卿之文學,予已詳知,年齡雖高,筋力尙强,卿其安心勿辭,時時出入筵席,開發蘊奧。郞廳朴奎壽校正。郞廳李賢伋書。
上在昌慶宮。停常參·經筵。
下直,全羅都事李震殷。
朴信圭,以都摠府言啓曰,今日入直軍士中日習射,請出標信。傳曰,知道。
鄭維岳啓曰,吏曹郞廳來言,臺諫有闕,政事,何以爲之?取稟。傳曰,當日爲之。
吏批,行判書吳始壽進,參判閔宗道病,參議柳命天,都承旨鄭維岳進。以宋挺濂爲掌令,鄭仁壽爲茂長縣監,尹坪爲戶曹正郞,曺廷善爲戶曹佐郞,申晸爲右尹,李徵龜爲注書。
兵批,行判書金錫胄進,參判李弘淵病,參議丁昌燾病,參知兪夏益進,右副承旨朴信圭進。以柳演·成大萬·李基泰·許宲爲武兼,睦來善爲副摠管,徐宗望爲武兼,崔好鎭爲訓鍊僉正,安璈爲西生僉使,李枝遠·金別龍·洪廷秀付副護軍,金禹錫·朴鎭圭付副司直,金益勳爲全羅兵使。
兵批啓曰,全羅兵使,今當差出,而擬望之人乏少,他道守令中可合人,竝擬,何如?傳曰,允。
朴信圭,以都摠府言啓曰,今日入直軍士中日習射事,標信,命下矣,兵曹判書參政,不得爲之之意,敢啓。傳曰,知道。
申厚載啓曰,慶尙道新刊君鑑四十八件從速印送事,去四月十八日,榻前定奪,卽已知委本道矣,至八朔尙不上送,稽緩之責,在所難免。慶尙監司李端錫,推考,何如?傳曰,允。
答龍仁幼學金兌亨疏曰,省疏具悉。所陳之事,當與廟堂議處焉。
答慶尙道幼學趙重濂疏曰,省疏具悉。所陳之事,當與廟堂議處焉。
持平李玄錫啓曰,臣以竹山府使李奎齡,麻田郡守沈橒等加資還收事,有所論列矣。伏承聖批,以奎齡等治績,爲諸道之最著,宜乎賞加激勸爲敎,臣竊恐聖明,或未深思也。奎齡等治績,以書啓觀之,固無卓異之效,而且其地近京輦,故搢紳間不無傳說,果是罕有之賢倅,則道臣亦豈無一次褒啓之擧哉?增秩之典,乃守令之極賞,決不可以此酬之也。夫僭施之賞,不足以服人。今御史之所廉問,才數十邑耳。其餘邑宰之政治,豈盡不如奎齡等哉?乃以奎齡等,爲諸道之最著,而褒以格外之賞。則聽聞所及,必有解體者,烏足爲激勸之擧哉?況江原御史,尙未復命,咸鏡一路,時未廉問,倘有治效之善於此者,殿下將何以重其賞哉?奎齡等,雖不增秩,亦必有相當之賞。請亟收加資之命。答曰,已諭毋煩。
行大司諫權大載,獻納睦天成啓曰,新除授溫陽郡守趙世彙,爲人粗疎,加以衰敗,曾爲湖邑,多有不謹之誚。災邑賑救之責,不可付之於如此之人,請溫陽郡守趙世彙遞差。新除授積城縣監李枓,爲人庸闒,目不知書,曾爲尙方官員,擧措迂闊,不似官員貌樣,見侮下人,爲一笑資。如此之人,不可畀之以字牧之任,請積城縣監李枓遞差。答曰,不允。
朴信圭啓曰,卽見咸鏡監司李元祿啓本,因江原監司移文,寧越郡囚推罪人李永善,以亂言律,全家定配於永興府矣。觀其罪犯,極爲凶慘,所當推覈重處,以懲日後亂言之輩,且法文,亦有亂言者啓聞推覈之語,而自本道徑先定配,殊涉率爾。江原監司崔文湜,從重推考,何如?傳曰,允。
又啓曰,吏曹歲抄單子,前郡守金始重罪目中,蔡河徵之河字,以時字誤書,而捧入之時,不能覺察,不勝惶恐。莫重入啓文字,誤書人名,殊無致謹之意,吏曹當該郞廳,推考,何如?傳曰,允。
以咸鏡監司罪人李永善永興府定配事啓本,傳于睦昌明曰,今觀咸鏡監司啓本,罪人永善,做出妖言,多發不測之說,極其凶慘。此漢若非喪性之人,其罪豈止於全家而已哉?令本道各別嚴刑窮問,喪性與否,亦爲明査稟處事,下諭。
上在昌慶宮。停常參·經筵。
下直,洪州營將崔雲瑞,豐川府使黃震文,坡州牧使韓,綾州牧使柳之發,茂朱府使姜碩耉,長連縣監李東亮,兔山縣監金孝純,堤川縣監李宣岳。
傳于鄭維岳曰,下直守令及營將,留待引見。
朴信圭,以義禁府言啓曰,以刑曹啓目,宣傳官李夏禎·金應瑞,移本府拿囚之意,敢啓。傳曰,知道。
持平李玄錫啓曰,請李奎齡等加資還收事。答曰,不允。
又啓曰,掌令宋挺濂,時在慶尙道三嘉地,斯速乘馹上來事,下諭。答曰,依啓。
大司諫權大載,獻納睦天成,正言申㶅·李漢命啓曰,請溫陽郡守趙世彙,積城縣監李枓遞差事。新除授全羅兵使金益勳,賤汚之行,羞恥之事,彰著無餘,屢登臺章,非如隱匿之未見,疑罪之難明,則其爲世唾鄙,固已久矣。曾任南州,以貪虐被劾,及授湖閫,以驕妄見彈,已試僨敗,亦可見矣。論其平生行己,賤汚可恥,旣如此,考其前後居官,貪虐驕妄,又如此,雖尋常職務,固不可輕畀,況一路關防,何等重任,而擧而委之於如此之人乎?且耕奴織婢,各有所問,戎閫之任,豈門蔭白徒,所可冒授,而邊帥有窠,輒以此人擬之,有若習兵宿將者然,官方之乖亂,莫此爲甚,除目之下,物情駭異。請全羅兵使金益勳遞差。答曰,不允。金益勳事,予實未曉也。曾經州牧閫帥,則今乃謂白徒,不亦已甚乎?勿煩。
巳時,上御進修堂,下直營將·守令引見時,都承旨鄭維岳,記事官李蓍晩,記事官洪萬朝,記事官睦林一,洪州營將崔雲瑞,坡州牧使韓,豐川府使黃震文,兔山縣監金孝純,茂朱府使姜碩耉,綾州牧使柳之發,長連縣監李東亮,堤川縣監李宣岳入侍。鄭維岳進伏曰,近日寒甚,聖候若何?上曰,無事。上曰,營將進前。崔雲瑞進伏,上曰,營將初爲之耶?雲瑞曰,初爲之矣。上曰,營將之所當盡心者,軍務也,爾宜善爲之。韓進伏,上曰,曾爲幾邑倅耶?曰,曾經七邑矣。上曰,旣經七邑,則治民已熟矣。今年畿甸,飢饉尤甚,爾宜盡心國事,自奉亦宜簡也。黃進文進伏,上曰,曾爲幾邑倅耶?震文曰,曾爲甲山·金海矣。上曰,守令之道,七事之外,愛民是務,自奉是簡,可也。金孝純進伏,上曰,爾宜擧職盡心,可也。柳之發進伏,上曰,此則曾爲臺官者也。維岳曰,然矣。上曰,曾經臺官,治民之道,尤宜盡心。之發曰,親承聖敎,敢不盡心?姜碩耉進伏,上曰,此屢經臺侍矣。職事尤宜盡心爲之。碩耉曰,多年侍從,才力所及,敢不盡心?李東亮進伏,上曰,七事,不但口誦,必須行之,善事要譽,切勿爲之,自奉亦宜簡也。李宣岳進伏,上曰,曾經何邑耶?宣岳曰,曾經衿川倅矣。上曰,堤川,何道耶?維岳曰,忠淸道,而在忠州之傍矣。上曰,然則上年今年,連爲凶荒,七事之外,必須簡其自奉,愛民爲務,可也。營將以下,以次先出,小宦,持弓矢親授崔雲瑞。維岳曰,丙子年南漢扈從人年七十以上者,前日特許加資,今若又許其加資,則不但有厚於酬勞之道,亦所以激勸他日臨難殉國之忠,甚美意也。但前者,年七十加資之類,皆因上言而爲之,近日則無郊外擧動,故不得爲上言,而朝士及表表人,則或因榻前陳達,得蒙恩典,而若武人賤流,則雖年七十,或又過七十者,無路上聞,未得一體蒙恩,不無不均之嘆矣。自丙子至今,四十餘年矣。生存者無幾,而雖或生存,又幾何在世耶?數年後則必將殆盡而無餘,令該曹取考丙子扈從置簿,毋論職名有無,兩班·常漢,年七十而曾未老職者,列錄啓聞,以爲均施恩典之地,可矣。上曰,唯。毋論在京在鄕,南漢扈從人年七十者,考啓,可也。維岳曰,丙子扈從之人,在世無幾,而人生七十,死亡無日,若或遷延時月,而致有下令之後,未及蒙恩,而其身先死,則必有憾恨者矣。令該曹分京外遠近,定其期限,從速査考啓聞,何如?上曰,分付兵曹,依此爲之。維岳曰,每於春秋都目政時,前後扈從有功勞人收用事,各別下敎申飭,聖意所在,孰不感激,而該曹或緣窠闕之少,或緣久勤當次者數多,未能着實擧行,此雖事勢所然,而其在仰體聖上酬勞念功之道,不當如是矣。卽今甲子丁卯扈從人,則死亡無餘,惟丙子扈從之人,雖或有生存者,又幾許耶?其中年滿七十,當爲老職者,及愚蠢常漢不可仕者外,可以收用於仕路者,似不過七八人矣。今番都目,則雖使久勤當次者,未盡遷轉,而丙子扈從之人,爲先着實擬望事,分付兩銓,何如?上曰,曾前都目政時,每每下敎,而以扈從懸錄擬望者甚罕。今番則分付該曹,依此爲之。
上在昌慶宮。停常參·經筵。
昧爽,流星出北極下,入北方天際,狀如拳,尾長三四尺許,色赤。夜四更五更,北方有氣如火光。
安如石啓曰,卽見咸鏡都事安圭災傷差錯啓本,則非但刀擦處甚多,穩城府使薛觀徵七代祖繼,以成廟朝靖難功臣書之。靖難,乃魯山時功臣號也。莫重啓聞文書,如是誤書,殊無致察之意,推考,何如?傳曰,允。
傳于朴信圭曰,大臣·備局堂上,引見。
朴信圭,以兵曹言啓曰,當日武學張汀稱名人,自丹鳳門入來,差備門外擊錚,極爲駭愕,令攸司囚禁科罪,同門守門將朴尙賓,常時不能禁斷雜人,以致闌入,極爲非矣。推考,何如?傳曰,允。
安如石,以戶曹言啓曰,今年災傷覆審時,自二十一負至三十負差錯者,決杖罷黜事,事目啓下之後,各道敬差官·都事,無不依此擧行矣。忠淸右道各邑官吏推考啓本中,沔川郡,以災爲實,至於二十三負三束,則應在決杖罷黜之中,而推考啓本中,只捧遲晩,罷黜一款,全不擧論,其在事體,殊甚駭訝,故自臣曹問其曲折於該道都事矣,今觀所答則以爲,當初修啓之時,錯認妄冒,而不卽啓罷云。事目中以災爲實,與以實爲災,元無異同,則都事,難免疎漏之失,忠淸都事金龜萬,推考,沔川郡守李光鎭,令本道決杖罷黜,何如?傳曰,允。
午時,上御進修堂,大臣·備局堂上,引見。領議政許積,左議政權大運,右議政閔熙,副司直柳赫然,兵判金錫胄,吏判吳始壽,左參贊吳挺緯,副護軍睦來善,刑判李觀徵,工參尹深,副提學李堂揆,大司諫權大載,持平李玄錫,記事官李蓍晩·洪萬朝·睦林一·權德邵入侍。大運曰,日寒甚酷,聖體若何?上曰,無事。大運曰,玉色微有紅暈,時有上熱之漸耶?上曰,然。大運曰,丸藥湯劑,連進御乎?上曰,連服。大運曰,湯藥乃是涼劑,已踰八十貼,而猶有熱上之候,未知無效而然耶?上曰,服藥後,似有微效。大運曰,後日當與醫官入診,加減所進之藥,以爲連進之地矣。上曰,唯。大運曰,兩慈殿氣候,若何?上曰,安寧。積曰,三冬將盡,尙此無雪,非但明年農事可慮,時氣亦似失節。自前如此之時,例有祈雪之規。戊申冬無雪,己酉春行祈雪祭,庚戌冬欲設祭,得雪乃止。今亦分付該曹,設行祈雪祭,何如?上曰,積雪然後,可驗豐熟,而無雪至此,祈雪祭設行,可也。積曰,以臺諫啓辭,京畿之次邑及稍實邑,尤甚面蠲役事,有令廟堂稟處之敎矣。諫院之意,則欲令畿內各邑尤甚被災之邑面,皆入於蠲役之中,而此則不可竝施,至於振威,則介於水原·陽城之間,被災處甚多,交河·通津,則以濱海之邑,亦多被災處,而不得蒙蠲役之惠,則必有冤抑之患。交河三面,通津三面,振威五面,依廣州·陽城例,一體蠲役,何如?上曰,依爲之。上曰,祈雪祭,從速設行,可也。吳始壽啓曰,陳畓之種木麥者,許令蠲稅,則黍稷之種於陳畓者,均是田穀,所當依木麥例,一體災給,而黍稷則不入於事目中,故敬差官·守令,固守事目,不許給災。合有變通之道,下詢于大臣而處之,何如?許積曰,種田穀於陳畓則一也,似當與木麥,一體免稅矣。上曰,依爲之。積曰,前吉州牧使金煥加資,因臺啓還收,而聞其所築之城,雖曰仍舊,而撤毁更築,無異新築云,故令本道監司,巡歷時詳細審察,明白啓聞事,定奪矣。今觀本道監司狀啓,則前日頹圮之城,盡爲毁撤,而以大石改築,甚爲完固,其用力之多,爲役之鉅,少無異於新築,已經霖雨,亦無傾圮之處云。此與臺啓所謂不過仍舊修築者有異,盡心邊事,誠爲可嘉矣。恩典,非自下所敢請,而旣加之資,終至還收,有違激勸之道,故敢達。上曰,當初,以其功役之不鉅,還收矣,今觀狀啓,則所築甚爲堅固云,所收加資,仍爲還授,前所授賞格,則還收,可也。積曰,今番敍用之數,太多矣。仁祖朝則被罪之臣,久未敍用,而今則雖犯重罪者,無不敍用,至於洪重亨,以前任仁同時,隱漏四百七十結之罪,邊遠定配矣,未知緣何放還,而今又有敍用之命。四百結盜用之人,旋卽收敍,甚非懲貪之道也。今後則自上必爲詳察,如此重罪人,則勿爲輕敍,何如?上曰,許多歲抄,未能詳察而然。卿言如此,洪重亨敍用,還收,可也。大運曰,洪重亨之罪,似不至大段,而罪犯禮論之人,則固宜堅守也,尙無覺悟之端,徒爲怨國之言,而今玆歲抄之下,多蒙收敍之典,臣恐禮論,自此漸弛,而誤禮之輩,益無所忌憚矣。又曰,引見守令,意甚盛也,徒見其人,而無黜陟之擧,則渠輩必不以爲慮,而銓曹亦無戒勅畏戢之事,恐無實效矣。若有不似者,則推考銓官,而遞其守令,似宜。上曰,連爲引見,而欲觀其人之如何,言語容貌,別無板蕩之人,故不果遞改。今後則當惕念詳察矣。大運曰,下直時引見,或有遞差之事,則遠方之人馬,必多狼狽之患,謝恩之日,若爲引見,則似好矣。上曰,下直之前,先爲引見,未知如何?臺疏或不無論啓者,而且有署經之擧,過此後引見,似可矣。積曰,下直時引見,乃可耳。大運曰,凡臺諫所啓,若係遠外風聞,則雖未必其眞的,至於目覩而論啓者,則有非失實之事,而近來每以不允爲批,臣恐輕臺閣之漸,自此將生矣。積曰,御史之規,與前有異。御史之捉得文書,固爲甚難,而近來御史,則刑推色吏,而搜得不法文書,此是規外,而所謂不法文書者,亦非官文書,而率皆色吏捧招也。始壽曰,吏曹於回啓之時,若攷見而知非不法文書,則初不請拿,而御史書啓中,旣曰不法文書幾丈封進云,故不得已請拿矣。及至議處之時,始爲得見,則盡皆捧招色吏,而非不法文書也,惟一柳星三所得來者,非色吏捧招,而皆眞不法文書也。若此者,可謂能得御史體耳。積曰,今者御史所捉守令,以其書啓觀之,則不必拿問者。如兔山縣監金世重,只以徵紙一束之故,亦在請拿之中,故臣問于吏曹,吏曹以御史書啓,有不法文書封進之規,故不得已請拿云。今後則令政院申飭於御史下直之時,似可矣。大運曰,御史搜聞,不無誤傳者,所捉者未必眞不治,所褒者亦未必眞善,必須御史與監司,屢度褒啓後,得其實狀而施賞,宜矣。積曰,今番御史中,柳星三所爲最善,而黃海道御史所爲,則極爲迂闊,至於京畿御史,則以陽智所捧官需米九斗,爲加徵云。此則只聽百姓之言,而未諳曲折之致,誠可駭也。凡官需一年支,定春秋十二斗,則此乃減捧也,何謂加徵乎?御史之事,多患如此,而敍用則以見捉於御史之故,久不得下,御史之送,亦不能無弊矣。大運曰,暗行御史,雖未能眞知實狀,而爲守令者,若聞御史治裝之令,則多有戒飭之事,此爲不可已也。熙曰,仁祖朝,則御史雖得不法文書,若無印信,則不以不法論之,此可法也。錫胄曰,軍民之告訴守令·邊將等狀,有犯部民告訴之律,而御史信聽其言,亦爲封進,殊甚非矣。上曰,今後則御史下直之時,政院以此申飭可也。始壽曰,奉化璿源錄閣改建基地,遣郞廳看審事,曾已定奪矣。今將下送官員及所帶書吏,所騎馬,竝爲給送,何如?上曰,依爲之。始壽曰,以災傷差錯者,被囚者甚多,而有未審事,故敢達。戶曹災傷事目中,有十負以上差錯守令,罷黜,多者,次次加等之文,而百負則當用某律,二百負則當用某律事,不爲明白懸錄,故用大明律,重者或永不敍用,尤重者徒三年,而頃年金世鼎,則以珍原縣災實,欺瞞朝家事,只爲永不敍用,上年洪重亨,以隱漏四百結之罪,因左相榻前所啓,至於邊遠定配,輕重甚不均矣。今後則議大臣定奪,以爲永久遵行之地,何如?積曰,群議則皆以爲當用大明律,而臣則以爲不然。災傷事目,自祖宗朝,通行已久,次次加等之說,雖不分明,參酌用之,宜矣。大運曰,次次加等之說,甚不分明。該曹則當以律文用之而已,不可以輕重之也。積曰,律固可用,而屢百結盜用之人,罪止於徒年,甚不可矣。始壽曰,領相之言,是矣,而臣意則當初定律,不爲無意,改定法制,未知如何?積曰,事目亦法也,豈以改定爲言耶?事目所載,雖不分明,次次加等之規,可以酌定而用之矣。今年則旣不酌定,當用律文,而今後事目磨鍊時,更爲議定,宜矣。上曰,唯。始壽曰,前者李元禎,以雜技陞遷六品者,通計前仕事,陳達之時,大臣,有定額數之說矣。今者大政不遠,問于大臣,定其額數,何如?積曰,額數不必定也。雖算員,若有才則豈不可用?如錄事·醫官輩,前則陞遷之人甚少,而今則以久勤,越送吏曹,有應遷之規。卽今久勤之數甚多,雖難盡遷,而但此類,旣不合於守令,皆爲別坐·主簿之職,故至於差祭之時,亦甚苟簡。臣曾於差祭時,見一祭官,目不知書,未能讀其笏記。如此事極可駭矣,出去之後,當爲議定也。大運曰,定額數之說,卽臣之意也。旣爲入仕之後,公然落職,甚爲不可,不如減其入仕之路爲宜矣。上曰,唯。錫胄曰,昨見都承旨鄭維岳所啓擧行條件,則丙子扈從人收用事也。自仁祖朝以後,擇其可用者,多所調用,而卽今生存,只是若干人,年皆至於七八十,至於局出身,亦不過六七十人,而俱已衰老,不合於實職,如空闕衛將,或可堪任,而邊將則決難差送。維岳所啓中加資一款,亦足爲優老酬功之典矣。赫然曰,局出身輩,貧甚,加資之後,則便失局廳之料,必有餓死之患,加資之典,不可不問其情願而爲之。且此輩常時,擧皆呼寒,亦可矜也。上曰,扈從人年老貧寒之類,令該曹,衣資從優題給,加資則亦問其情願爲之,可也。錫胄曰,入直軍士,見捉於火禁,故臣招問責之,皆曰,百餘人軍裝,雜置一處,而或有不時摘奸之擧,則有難分明,故不得滅火云,此言亦是。今後則勿禁燈火,而爲火蓋覆之,且別定一人,以爲司火,何如?積曰,扈衛廳,亦爲見捉於火禁,故臣亦詰責,則所答,又如禁軍之言。燈火旣非出火之物,而且軍中不可無火,禁軍及扈衛廳,則勿禁燈火,而只禁火與火爐,何如?上曰,依爲之。錫胄曰,司僕褒貶,不得爲之,久矣。今因判府事許穆箚,有次官設行之敎,而臣以副提調,不可獨爲之矣。積曰,司僕褒貶,所關甚重,諸員衣裝及馬鞍卜索,竝皆照檢。雖次官,可以爲之,而不可廢矣。上曰,次提調爲之,可也。觀徵曰,韓貴悅獄事,招問切人,則皆曰,以如指之木,一番打下而逃去云,而平問之下,難得其情,故更爲刑推究問,則三人所招,與前無異。以此觀之,則貴悅,似不可論以償命,下詢于大臣而處之,何如?積曰,貴悅,不可以殺人論斷,而當初自其部推問之際,泛稱打之而去,極爲迂闊,且不問干證之人,亦甚不可,故更令査之矣。今者事干各人之招如是,雖不爲償命,可合定配矣。刑曹當有上裁之請,自上判付,宜矣。上曰,唯。上曰,趙重廉所進之楯,何如耶?赫然曰,政院,以趙重廉,竝其楯送之于臣,臣詳見其制,則以木十片,鐵十斤爲之,而鏄鐵,又入五十斤,遮蔽周防,不過十人,而輸運極難矣。其制雖不可用,鄕曲之人,爲國輸忠,如此之人,必爲厚待以送,可以激勸他人矣。上曰,重廉爲人,何如?赫然曰,年雖已老,爲人則不至無形矣。積曰,臣適有病,不果招見,而見其楯則其爲制也,不可用也。私家則雖有待送之事,而國家則無可待之物矣。上曰,分付該曹,給送回糧,可也。上,以尹鑴箚,傳與領相曰,江都事,又爲陳箚矣。積,畢讀曰,南漢·江都之米,旣令減捧矣,此則未及聞知而然也。上曰,頃已言之,而今又如是爲言矣。積曰,雜穀代捧事,亦已分付,此又未知故也。尤甚邑則旣已停捧,之次邑則當觀歲末而停捧計耳。墩臺事,所見各異,而四邊築城,物役不必少入,旣築之後,如有其中往來之事,則何以爲之耶?此則難從也。上曰,唯。大載啓曰,新除授溫陽郡守趙世彙,曾任湖邑,且有不謹之誚,以此重被臺劾,爲人粗劣,一見其容貌,可知其不合於字牧之任。災邑賑救之策,不可付之於如此之人,請溫陽郡守趙世彙遞差。上曰,依啓。大載啓曰,新除授積城縣監李枓,爲人庸闒,目不知書,曾爲尙方官員,擧措迂闊,不似官員貌樣,見侮下人,爲一笑資。如此之人,不可畀之以字牧之任,請遞差。上曰,依啓。大載又啓曰,請全羅兵使金益勳遞差。措辭見前上曰,曾爲兵使與水原府使,而別無僨敗之事,每每彈劾不已,不亦甚乎?勿煩。玄錫進啓曰,請竹山府使李奎齡,麻田郡守沈橒等加資,亟命還收。上曰,不允。玄錫又啓曰,請還收前參判李端夏,前參贊閔維重,前佐郞朴泰輔等敍用之命。上曰,維重等,雖有罪過,廢置已久,故意其改過而收敍,泰輔事,出於無情,當初亦施罪疑惟輕之典矣。不允。上曰,金益勳之在湖西驕妄云者,與李溟翼相爭之事耶?積曰,意必是事,而其時則溟翼事,誤矣。大運曰,文則謂文,武則謂武,謂之白徒,未爲不可,而益勳爲人,元不合於將領矣。且御史所聞,旣未眞的,而虛文字稱譽,遽施重賞,則不但官爵之過濫,受賞者亦必不以爲安矣。積曰,官爵之濫,國之大害。乃者爵賞太濫,躁進成風,皆以爲某也爲某職,我何獨不得爲之云,此甚可憂矣。自上必審知其如此,幸甚。且守令加資,前則必待監司與御史屢度褒啓,而始許施恩,蓋出於愼賞之意也。熙曰,京畿則與外方有異,勅使支待之需,以宣惠廳劃給之米爲之,而別無出役之事,雖有優劣之異,而表表之稱,似過矣。積曰,李奎齡·沈橒等,雖有善治之名,別無表著之譽,臺諫之固爭,宜矣。今日則旣以不允爲批,而後日則可以允許矣。上曰,唯。赫然曰,軍門布帳木,當用白香木而難得。聞楊州新悅里,與漢城府相爭之地,多有此木云。分付漢城府與山直,眼同斫伐,取用,何如?上曰,依爲之。錫胄曰,御營廳二十哨布帳木則有之,而三十哨布帳木則不足,亦依此斫用,何如?上曰,依爲之。始壽曰,外方守令,迎送有弊,故頃日兩司多官之差出也,不敢啓請外任,而其在內外交差之道,不可以迎送有弊,而不爲交差,且新通之人,則所通堂郞,未遞之前,必爲擬望,然後可以用之,而未及一擬堂郞,先遞則不得擬望者,例也。後政則勢將啓請外任矣。上曰,頃日掌令望,擬以有病纔遞之人,故使之改望矣。始壽曰,不敢啓請外任,故不得已擬之也。都事則雖曰外任,而每爲受由上來,在京之時居多,海運判官,則元非外官也,至於守令,欲待其瓜期,則乃六年也。雖未瓜滿,到任已久之人,則懸其某年赴任,而竝爲備擬之意,敢達。大運曰擬望之下,懸其赴任之時,則自上當觀其久近,而可以落點,此言是矣。上曰,依爲之。積曰,帶職下鄕之人,爲臺諫則例爲引避,而若一二日下鄕,則不得引避事,曾已定奪,乃者掌令朴鎭圭,以半日程下去,又爲引避,殊甚非矣。信圭曰,鎭圭,卽臣之弟也。嫌不敢可否,而考諸政院謄錄,則無此定奪矣。玄錫曰,今後則以此受敎,更出擧條,以爲遵行之地,宜矣。遂罷出。
右參贊尹鑴箚。伏以臣,迫於恩命,舁載入城,力疾登陛,疼痛忽作,奉對之際,氣短身掉,不能畢辭而退,歸家宛轉,委伏枕席,數日而不蘇,屬者召對,亦不能趍造。自憐衰老如此,疾病如此,已作淸朝癃廢之物,不料除授新命,又及於此際,而臣不得卽日拜命,臣於此,不勝恐懼隕越之至。臣固無能,自知不足陳力就列,退伏江郊,今已三年於此矣。今日之來,非徒感激恩禮,亦欲一瞻天顔,面陳情勢而退,死無所恨,乃衰老疾病之狀,聖上之所目擊者,有不待臣之一一煩瀆也。伏乞聖慈,俯諒實狀,少垂矜憐,許遞臣職名,俾得安意自便於未死之前,實天地父母之賜,臣無任恐懼祈懇之至。且臣於登對之日,略及給災·收糴·築墩數事於淸問之下。蓋臣之意以爲,今年旱災,八路同然,雖非尤甚邑面,亦宜量給分災於納稅之時。雖今磨勘已畢,可令州縣守令,更按年分草冊,而淸理之歲已盡矣,還上之催督未已,民之流亡者相繼,至於南漢·江都之受糶者,以軍餉之故,督令尤嚴,不許減分。軍餉雖重,催督於竭力之民,以失軍民之心,非計之得也。亦宜及此時停督,以待來秋。蓋今雖畢捧,未數月,將復散布,與其旣納而還出之,無寧因其在民而遂與之也。況無出納耗費之弊,搥呼鞭撻之患,爲救荒恤民之一事也。且臣聞,餉米受食之民,有欲以雜穀代納者,而以廟堂無分付,守令不得輒行云,此尤係闊狹,與民之事,不宜固守一律,不思民之有無也。至於江都墩臺之事,此係國家利害,宜命任事之臣,博詢從長,如臣前日疏中云云者,思之亦熟,講之亦久,與其爲之備,而力分勢弱,何如據形便要害之爲力專勢壯,有久遠之圖,且不費民力也?臣旣不得與任事之臣,討論是事,今病如此,又不得入侍於諸臣引對之時,伏乞聖上,將臣所論事意,更詢廟堂,熟講審處,務得其中,無取民怨,國家幸甚。取進止。答曰,省箚具悉卿懇。箚中所陳給災,與南漢·江都軍餉等事,旣已參酌處之矣。至於設墩一款,亦已講定,今不可撓改。卿其安心勿辭,調理行公。
答黃海監司權脩疏曰,省疏具悉。所陳之事,當令廟堂相確而處之,卿其勿辭察職。
安如石,以禮曹言啓曰,今十二月初三日,大臣·備局堂上引見時,祈雪祭從速設行事,榻前下敎矣。依聖敎,祈雪祭,社稷·宗廟·北郊,別遣重臣,不卜日來初六日設行事,知委,何如?傳曰,允。
上在昌慶宮。停常參·經筵。
自辰時至申時,日暈。夜四更,東方有氣如火光,流星出軫星下,入巽方天際,狀如拳,尾長二三尺許,色赤。五更,東方有氣如火光,流星出大角星上,入天棓星上,狀如拳,尾長五六尺許,色赤。
藥房啓曰,臘寒澟烈,伏未審聖體若何?前劑入湯藥,已盡於昨日,五貼加劑以入,宜當。兩慈殿氣候,一樣安寧乎?臣等無任區區之慮,敢來問安。答曰,知道。兩慈殿氣候安寧,予則無事矣。
申厚載啓曰,行判中樞府事許穆箚子到院,而以祈雪祭齋戒,留政院之意,敢啓。傳曰,入之。
行判中樞府事許穆箚子。入啓。答曰,省箚具悉卿懇。卿之固辭至此,太僕提調之任,今姑勉副,卿其安心焉。
巳時,上御進修堂,藥房入診。權大運進曰,入侍才二日,而今朝又伏承問安之批,而日氣甚寒,上候若何?上曰,無事。大運曰,診脈之時,若有勞動,則脈候亦動,何爲出臨於此耶?今日則已爲勞動出臨,而此後則勿爲勞動,卽於寢殿接見,何如?上曰,唯。大運曰,請令諸醫診之。上曰,唯。李東馨,拜而進,先診左,次診右。大運曰,醫官進診時,例爲拜禮,而診脈之人,先爲勞動,則亦不精診,此後則使之除拜禮進診,何如?上曰,唯。崔聖任·權愉,以次進診,鄭維岳又診之。東馨謂維岳曰,出來時,上撫手掌,知其燥潤如何?大運曰,以手掌而亦知氣候,故東馨云然矣。金錫胄又診之。大運曰,再昨瞻望玉色,則有上熱之候矣,今則無之,無乃以早朝之故,而無此候乎?上曰,今日則日尙早,故無上熱之候,而自服藥之後,稍有其效,上熱之候,不如前甚,而時或有之耳。錫胄曰,再昨殿坐時,進御水刺,或未久乎?上曰,進水刺,果少頃矣。錫胄曰,然則水刺,才爲進御之故,熏氣所襲,顔色必紅矣。東馨曰,頭疼之候,何如?上曰,或有之而不至大段矣。大運曰,養血淸火湯,甚有效矣。丸藥亦爲連進乎?上曰,連進矣。錫胄曰,脈度甚好矣。東馨曰,前日則未有如此甚好之時矣。維岳曰,脈度最好。諸醫皆曰,然。大運曰,寢睡則何如?上曰,再昨及昨日,則似有煩熱之候,寢睡略不穩矣,今日穩睡矣。大運曰,此則偶然也。維岳曰,夜深後就睡,最非調養之道。醫書曰,三更不寐,血不歸心云矣。大運曰,自上雖勤於公事酬應,而不必夜深後,待其睡至而方寢,可矣。錫胄曰,調養之道,夜深乃寢,最不好矣。愉曰,前日慮或有膈間痰火矣,今無此患,尤好矣。大運曰,其藥實是對症之劑也,加入材入此之時,商議以定,可矣。東馨曰,人蔘一錢,加入,何如?大運曰,必入人蔘耶?錫胄曰,人蔘,元不必入,而寒月涼劑,不無過慮,故欲爲加入人蔘,而一錢,則誠過矣。維岳曰,多服之藥,則以緩爲貴矣。大運,指聖任·愉曰,此兩醫之意,不必欲入人蔘,而唯東馨,欲入之矣。東馨曰,寒月涼藥,故欲爲加入人蔘矣。上曰,然則人蔘七分加入,可矣。東馨曰,今日乃辛未也。扁鵲死日,故忌服藥,今日則不爲進御,亦無妨矣。大運曰,此亦在於曆書,而長服之藥,則不必拘此矣。上曰,唯。大運曰,李焯,兼能針·藥,士大夫亦爲稱善,而其技尤長於針,以針醫啓下,其代則崔時成,以藥醫啓下,何如?上曰,依爲之。大運曰,梁濟臣,復屬內局,以爲食祿之地,何如?上曰,在東宮時,梁濟臣,頗有功勞,復屬,可也。錫胄曰,內醫朴承馨,積年於此,年至七十,筋力已衰,在所當汰,而久使之人失矜,除其內醫,而置諸御醫之列,何如?大運曰,朴承馨,年雖老,其術頗善,內醫則多有奔走之勞,年老之人,有難當之,御醫則不過同參議藥而已,故錫胄之意,欲以朴承馨,置諸御醫之例,俾無失祿矣。上曰,依爲之。錫胄曰,朴承馨,旣爲御醫,則其代,全繼洪爲內醫,如何?大運曰,全繼洪,乃全彬之子,醫術頗精,亦能繼迹云矣。上曰,依爲之。上曰,淸風府院君墳基在案山內,先朝曾有劃給之地矣,山下又有加耕田若干,而不入於元帳付云,亦爲劃給,以助其祭需之用,可也。大運曰,若是有主之地,則或給其價,可矣。錫胄曰,前日所給者,乃是訓局柴場也,今此加耕田,亦是訓局之物耶?維岳曰,令戶曹問于訓局而爲之,則好矣。遂罷出。
大王大妃殿·王大妃殿·中宮殿問安。答曰,知道。
藥房口傳啓曰,上候雖安寧,而醫官等之未入診已久,今日則臣等,與醫官入診,更議前進湯劑加減,何如?上曰,入診,隨時爲之。
上在昌慶宮。停常參·經筵。
有政。
下直,德興縣監金准,許沙僉使白益坤,松羅察訪南得箕,德徵萬戶梁必興。
日出時,黃白氣一道,起自日上,直指天中,長丈餘,廣尺許,良久乃滅。
朴信圭,以都摠府言啓曰,副摠管鄭斗齊,除標信,訓鍊都監褒貶坐起進去之意,敢啓。傳曰,知道。
傳于朴信圭曰,下直守令·邊將·還下去差使員,留待引見。
吏批,行判書吳始壽進,參判閔宗道進,參議柳命天病,行都承旨鄭維岳進。以趙世煥爲大丘府使,金壽增爲寧越郡守,宋摶爲沔川郡守,李世章爲溫陽郡守,權大運爲司僕提調,李相鼎爲積城縣監,權碖爲濟用正,康邃學爲安東府使,李華鎭爲司藝,崔紀爲禮曹佐郞,蔡聖後爲掌樂主簿。中和府使金煥,今加嘉善,前任吉州牧使時築城,賞加。
兵批,行判書金錫胄,春秋館褒貶進,參判李弘淵進,參議丁昌燾病,參知兪夏益病,右副承旨朴信圭進。以盧錠·徐鐵·金重明·韓碩良·成胤童·南二星·康邃學·鄭重徽·魚震翼·洪柱國·李晶·金汝欽·李東老·申命全·朴興文·崔渲·李振昌·崔聲善爲副護軍,禹昌績爲副司直。
朴信圭,以禮曹言啓曰,武出身之被薦將鬼,以試射講,待政聽調者,合八百五十餘人。雖歲調百人,必將費了八九歲,始可盡用,而萬餘新武之中,尙亦有宜薦而未及薦者,頗以不卽薦爲冤。頃日諫院,亦以不可無端停薦,陳啓,故卽今三廳,更加抄薦矣。旣薦之後,因都試未畢,不得試才,都試纔過,而臣錫胄,又以監劑臘藥,長在內局,今朔則除國忌及啓覆殿坐各司勿坐外,連有諸司褒貶,望後則有褒貶開坼,繼有都目大政,更無餘日。可以試才者,勢將更退試期明春,而事係於寢格定例,不得不具由陳達。惶恐敢啓。傳曰,知道。
又以禮曹言啓曰,頃日引見時,三名日箋文變通事,因大臣榻前陳達,上曰,今年凶荒如此,監兵水使留守外,雖大都護府及牧使,亦勿封進,雖非凶歲,大都護府及牧使外,嘉善以上守令,勿令進箋,永爲定式事,已有成命。且因本曹啓辭,有防御使,亦勿封進,可也之敎矣。府尹則箋文封進與否,雖不擧論於當初定奪之中,事體與監兵水使無異,而冬至箋文,不爲封進,誠爲未安。使之依前封進,大都護府及牧使·防禦使,則限明年誕日,勿爲封進,而冬至爲始,仍前封進之意,更爲知委,何如?傳曰,依啓。
持平李玄錫啓曰,竹山府使李奎齡,麻田郡守沈橒等加資還收事。啓辭同前自夫大禮釐正之後,凡附托邪論,眩亂是非者,殿下無不深惡痛絶,嚴加譴斥,以繼述先王之志,宗統之重,萬世有賴,而近來殿下嫉惡之心,漸不如初,被罪之徒,多數蒙宥,而公議爭執,一向牢拒,識者寒心,固已久矣。今玆歲抄之下,前後邪論者,無不蒙敍,至於閔維重·李端夏·朴泰輔等,亦皆條丹書而苟仕籍,此豈繼先志嚴宗統之意乎?夫賓廳議禮,維重,實主張之,陰持四種之說,而初不明白說破,外假國制之朞,而姑欲文餙掩蔽,及其嚴命窮詰之後,情狀敗露,始揭體而不正之說,敢爲借一之計,欲以角勝於先王。其欺蔑君上,若是無嚴,則厥後之肆然投疏,贊頌罪魁,特一細故耳。當初譴罰,失之太寬,而今日敍命,又下於群情之外,臣未知殿下,何取於維重,而容護洗濯,一至此哉?端夏則本以病心之人,托迹於罪魁之門,追逐師友之間,粉餙文字之末,以爲顯仕之媒,故徒知有時烈,而不知有君父也。行狀改進之命,至嚴且切,而疑畏萬端,不敢下筆,其首鼠瞻顧之態,有不忍正視者。終乃迫於威命,僅書數字,而退則陳疏,至以斥書師名爲悔,此豈臣子所敢言哉?若使端夏,復置朝廷,則臣恐君臣大義,從此而晦塞也。昨者聖批,以維重等,雖有罪過,廢置已久,故意其改過而收敍。噫,殿下此敎,未免爲失言也。維重等之罪,擢髮難贖,假令眞有改過之實,亦不必汲汲此錄,況其廢置已久,怨毐愈深,口無悔過之言,身無改過之行,殿下何從而意其改過,至欲敍用乎?若夫朴泰輔,則書題之出,實自其手,固與隨參者有異,至其定罪之時,亦以爲有情與否,無以的知,遂論以罪疑惟輕之典,施以遠配之罰。果能的知其無情,則當與他試官同罪,何乃獨至於遠配乎?乃今泰輔之心,尙未白也,當日之疑,猶未釋也,而殿下旣命收敍,又以爲出於無情,故當初亦施罪疑猶輕之典,臣竊惑焉。旣曰無情,則又何可謂之罪疑乎?當初遠配,實是從輕,輕之可也,放之不可,放之可也,敍之決不可也。此三者,若皆收用,則禮經自此而復亂,宗統自此而不嚴,誤禮之輩,益無所忌憚矣。先王艱難而正之,殿下容易而紊之,豈不大可惜乎?請還收前參贊閔維重,參判李端夏,前佐郞朴泰輔等敍用之命。答曰,不允。李奎齡等事,依啓。
大司諫權大載,正言李漢命啓曰,新除授全羅兵使金益勳,平生行己,爲世所賊,前後居官,無績可記,而猥以門蔭常調,屢膺邊閫重寄,此劾正之論,所以不得不發,而殿下非徒不允臣等之請,至以每每彈劾,不亦已甚爲敎,臣等竊以爲不然也。使益勳,果合是任也,則雖一論之,猶爲甚,使益勳,果不合於是任也,則雖每論之,未爲甚。夫公議之所不許,官方之所不可濫授,而將此無識一蔭官,每每滌擢調擬於人望之外,一而又再,再而又三,有若角勝者然,此臣等之所以益有慨於今日者,而殿下反以臣等爲已甚,竊爲聖明惜之也。益勳之起於白徒,昧於兵家,人孰不知,而必畀以戎閫重寄,至於抑公議而不恤,壞官方而不悔,則其在聖德,所損非細。請新除授兵使金益勳遞差。答曰,每除州閫,彈章隨發,可謂已甚,故已諭於筵中矣。今觀啓辭,一節加於一節,有若務勝者然,予實未曉也。亟停勿煩。
午時,上御進修堂,下直守令·邊將·還下去差使員引見時,左承旨睦昌明,記事官李徵龜·洪萬朝·睦林一,遂安郡守洪時疇,許沙僉使白益坤,興德縣監金淮入侍。時疇前伏,上曰,赴任今幾年耶?時疇曰,三年矣。上曰,民弊無可言者耶?時疇曰,別無大段弊矣。上曰,豈無一二可言者耶?時疇曰,民戶三千八百餘戶,而皆入於兩營募軍及諸般軍役,故本官應役者,不過一百餘戶,應役者未免偏苦,而官家亦難成樣矣。上曰,報于監司狀啓,可也。又問曰,本郡還上,幾何耶?時疇曰,一萬八千石矣。上曰,幾何捧之耶?時疇曰,臣上來時,僅捧其半,而其後未及盡捧云矣。上曰,本郡今年農事,何如?時疇曰,未免凶歉矣。益坤進伏,上曰,初爲之耶?益坤對曰,初爲之矣。上曰,所職之事,盡心爲之。淮進伏,上曰,下直察訪,胡不入侍耶?昌明曰,察訪則無留待之命,故不果入侍矣。上謂淮曰,初爲守令耶?淮曰,初爲之矣。上曰,七事,須盡心爲之,且自奉,雖在常時,所當簡約,而至如今年凶荒特甚,尤宜簡約,而無爲善事要譽也。遂罷出。
上在昌慶宮。停常參·經筵。
辰時,日有右珥。申時,月有右珥。
朴信圭,以都摠府言啓曰,今日入直軍士,當爲中日習射,而啓覆相値,不得爲之意,敢啓。傳曰,知道。
安如石,以戶曹言啓曰,昨夕,本曹郞廳來言,本曹書吏廉宗悅,與繕工監貢物主人趙俊哲·南宗爀·廉信悅等符同,僞詐文書,稱以前頭所用,破回木五千介貿易次,價米六百六十六石八斗零,受出於軍資監云。聞來不勝驚駭,卽令色郞,推捉各人,則宗爀·信悅,旣已逃走,捉致宗悅·俊哲捧招,則堂上·郞廳,署押僞着,用奸之狀,節節現露。所偸米石,爲先徵出,而莫重國穀六百餘石,僞着文書,偸出之罪,不可不嚴重覈處,令攸司依法科斷,在逃兩人,亦令左右捕盜廳,及時限捕,何如?傳曰,允。
又以戶曹言啓曰,凡大小上下之規,必經本曹小關子同準,勘合朱書·墨書之下,本曹郞廳着署,然後上下者也。今此廉宗悅等破回木僞着文書中朱書·墨書之下,俱無署押,本監官員,不考文書之勘準規式,六百餘石國穀,曚然出給,其尸居不職之狀,殊甚可駭。當該官員,爲先汰去,本監書員·庫子等,令攸司囚禁治罪,何如?傳曰,依爲之。
辰時,上御進修堂初覆。領議政許積,左議政權大運,右議政閔熙,行禮曹判書洪宇遠,左參贊吳挺緯,行大司諫權大載,行都承旨鄭維岳,左承旨睦昌明,右承旨申厚載,副應敎睦林儒,持平李玄錫,副修撰金聲久,記事官李蓍晩,記事官洪萬朝,從東坐,行吏曹判書吳始壽,判尹金宇亨,刑曹判書李觀徵,東原君潗,兵曹參判李弘淵,同知申瀏,刑曹參議沈梓,綾平君具鎰,錦昌尉朴泰定,左副承旨閔就道,右副承旨朴信圭,同副承旨安如石,敦寧都正權順昌,工曹參議兪櫶,刑曹參議南天澤,記事官李徵龜·睦林一,從西坐。大運曰,日寒猝劇,聖體若何?上曰,無事。大運曰,瞻望玉色,別無加減,而早御寒殿,得無所傷乎?上曰,否。就道曰,今初覆時,先京囚乎?先外囚乎?上曰,先京囚。厚載,持京囚印信僞造罪人金夏鼎推案,進前讀,讀至半,上曰,姑舍是,讀丁巳十月十八日以下。厚載讀如敎,上曰,讀金夏冉承服招辭。厚載讀,上曰,讀刑曹照律及大明律。厚載讀畢,上曰,此罪,何如?積曰,印信僞造,若是明白,依律之外,更無所達。大運·熙曰,律外無他。上曰,僉意,何如?僉曰,律外何達?諸臣畢達,上曰,似當依律,後日更議。如石,持京囚信印僞造罪人張起·金海石推案,進前讀,上曰,讀承服辭。如石讀如敎,上曰,讀刑曹決案。如石讀如敎,上曰,讀大明律。如石讀畢,上曰,此罪,何如?積曰,以升隅踏爲印迹,而律有印文雖未成,處斬之文,更容何議?大運曰,以法處置之外,更無所達。熙曰,法外無他,而趙重藺,旣爲書給,則雖不至死,罪則有之矣。上曰,僉意,何如?僉曰,律外何達?瀏曰,此罪則臣於捕盜廳推覈時,痛知其情狀,律外無所達矣。上曰,重藺則刑曹,何以處之耶?觀徵曰,旣已全家定配矣。上曰,旣已全家定配,則更何加律乎?後列,低聲以達,上曰,高聲以達,可也。諸臣畢達,上曰,似當依律,後日更議。維岳,持楊州囚定配逃亡罪人睦林迪推案,進前讀。讀未半,積曰,初不敢諱其逃亡,雖曰病未卽還,而丁巳四月出去,戊午五月見捉,則豈有不差於朞年之理哉?此則逃亡的實,更無可觀之事矣。上曰,讀決案。維岳讀如敎,上曰,讀刑曹啓目與大明律。維岳讀畢,上曰,此罪,何如?積曰,逃亡的實,在法當死矣。前者徙民逃亡,或有免死之類,而此則情狀可痛,不可不依律耳。大運·熙曰,在法當死,律外無他矣。上曰,僉意,何如?僉曰,律外何達?大載曰,臣則待罪畿縣時,備知此漢之事矣。逃亡之外,百惡俱備。同時逃亡之方尙建去處,亦不直告,依法之外,無可達者耳。諸臣畢達,上曰,似當依律,後日更議。昌明,持唐津囚匿名投書罪人周英吉推案,進前讀,上曰,初招旣已承服矣。積曰,然矣。昌明曰,初旣承服,後乃變辭矣。積曰,面質後,更爲承服矣。昌明,讀至英吉承服處,上曰,讀監司親問以下。昌明讀如敎,上曰,讀大明律。昌明讀畢。上曰,此罪,何如?積曰,匿名書,固爲死罪,而此則自當初接訟之時,已有用奸之事,而慮有現露之擧,爲此匿名之書,欲爲謀陷主倅之計,法旣當死,情又可殺,豈容他議?大運·熙曰,如此之罪,法外無他矣。積曰,金坦則所當究問得實,而不此之爲,刑曹之事,極爲迂闊。本官所爲,雖勝於刑曹,而亦未善處矣。信圭曰,臣待罪湖臬時,知之矣,其所謂大司憲,卽尹鑴也,其所謂承旨,非承旨也,乃獻納權瑍也。積曰,傳其匿名書于權瑍家,被捉之後,稱以行到鑄字洞,逢着名不知人,以隣邑之義,代傳其書簡,而不知爲匿名書云者,極爲殊常。旣曰,名不知人,則何以知隣邑之人,而代傳其書簡乎?其知情與否,雖不可知,其爲情迹,實涉可疑,而刑曹,於金龍鳳放送時,不覺金坦之爲別人,混同放送,事甚疎漏,金坦,當定配矣。大運曰,金坦情迹,實爲可疑,而旣有與知之事,則似當傳書卽逃,仍爲徘徊門外,以至見捉,此未可知也。信圭曰,金坦,自刑曹,旣爲刑推一次耳。積曰,雖已受刑,情迹極爲可疑,烏得無罪?上曰,金坦,言于刑曹,定配,可矣。大運曰,金坦之事,乃疑罪也,至於定配,未知何如?上曰,僉意,何如?僉曰,法外何達?兪櫶所達,聲甚低微,上曰,高聲以達,可也。諸臣畢達,上曰,似當依律,後日更議。以水刺,臨時姑爲罷出,而不爲曲拜。午時,再入。信圭,持石城囚殺人罪人姜中金推案,進前讀,聲甚微,積曰,在列之人,未能盡聽耳。上曰,高聲以讀。讀至檢屍帳,大運曰,此則不關耳。上曰,讀中金初招。信圭讀〈如〉敎,仍讀結案·監司題辭,上曰,讀承服招辭。信圭,讀如敎,上曰,中金結案,與監司親問招辭,同耶?僉曰,同。上曰,讀大明律。信圭讀畢,上曰,此罪雖曰殺人,情有可恕,何如?積曰,不然。孝廟朝及先朝,或有以復讐貸死者,以法言之則不可,而且厥後聞之,則非復讐者,間或有之云矣。上曰,上年私奴從伊,以復讐故,減死定配矣。積曰,果然矣。然臣則以爲非法也。今此中金,雖曰咀呪,而咀呪,旣是難明之事也,若欲復讐,則所當告官,而不此之爲,隔籬居生,至於五年,無意復讐,因一田畓之事,乘其大醉,來辱之後,發憤亂打,而呼曰復讐,且其原情,有曰,若云復讐,則可得無罪,故不告官殺之云,如此之罪,不可饒貸也。上曰,從伊則有人白晝强奸其母,以致其母之死,故殺其人以祭之,與此有異矣。積曰,此則與從伊事,異矣。以此謂之復讐而免死,則此後稱以復讐,殺人之弊難防矣。大運·熙曰,此則不可謂復讐而貸死也。上曰,僉意,何如?始壽曰,此則不可以復讐施之,大臣之言甚是,法外何達?宇亨曰,曾在先朝,咸鏡道,有人被誣訴于官,因以杖斃其子,卽殺所誣之人,自首告官,故其時諸臣之意,欲以復讐貸死,而臣獨以爲不可矣。此則以咀呪難明之事,稱以復讐,其不可取信而饒貸也,明矣。始壽曰,臣於其時,亦以承旨,入參啓覆矣。其人則以其父被誣致斃之故,其人兄弟,卽殺誣訴之人,自告于官,與此大相不同矣。觀徵曰,復讐之說,雖曰是矣,而不告官擅殺之罪,亦足償命,況此咀呪難明之事乎?此若貸死,則後弊無窮耳。潗曰,臣以宗室,未諳獄體,無可達矣。領·左相曰,此則不可,何敢以不知達之乎?潗乃曰,法外無可達者耳。僉曰,法外何達?諸臣畢達。上曰,似當依律,後日更議。就道,持咸興囚殺人罪人金忠良推案,進前讀,讀至檢屍帳。上曰,讀金忠良刑問一次以下。就道,讀如敎。上曰,讀監司親問以下。就道,讀如敎,仍讀結案與刑曹啓目。上曰,讀大明律。就道,讀畢。上曰,此罪,何如?積曰,忠良之壻,雖極悖惡,而渠旣白晝打殺,無可議者矣。大運曰,忠良之罪,依法處置之外,無容更議矣。積曰,忠良之打殺後謙時,其子界宗,稱以鷹食,鷄兒去毛次,出去籬外,而後謙命將盡之時,始來禁執,反被其父之怒責,入臥溫堗,及其負屍出去之際,亦不同參云,而其父殺人於家中之時,身在籬外,豈有不知之理?其父負屍藏置之際,他人猶且助力,則爲其子者,安有入處溫堗,終不隨往之理乎?刑曹之分揀,極爲迂闊。且界朴,則其父忠良行凶之際,雖不同參,其夫後謙之被殺,實由於渠之背夫逃避,則其罪甚大,似當遠地定配,爲奴定屬矣。至於丁信,則當其打殺之時,雖曰不在其家,而與忠良,藏屍回還之際,見露於金義云,則情迹實涉可疑,不可以渠之發明,輕易決放,而監司遽因疏決,徑先放送,其不留意於重獄,極爲非矣。大運曰,界宗·丁信等,雖致斃於杖下,亦非失刑,更爲刑推,似爲宜當。上曰,界宗·丁信等,更爲捉囚刑推,界朴,則遠地定配爲奴定屬本道,當該監司,混入疏決之中,難免不察之失,推考,可也。上曰,僉意,何如?僉曰,律外何達?諸臣畢達。上曰,似當依律,後日更議。如石,持三和囚殺人罪人李於屯·金義得推案,進前讀,讀至檢屍帳。上曰,讀同日屍親洪界汗以下。如石,讀如敎,至覆檢。上曰,姑舍是。如石,讀同推文案,積曰,此皆重複,自鄭禮元率人李於屯以下,可讀矣。如石,自此讀之,至監司親問,上曰,讀刑曹啓目。如石,讀如敎,仍至照律公事。上曰,讀大明律。如石,讀畢。上曰,此罪,何如?積曰,此則無可論之事,殺人之中,尤爲凶惡矣。大運曰,於屯·義得·京立三人中,京立,必是謀主,而已爲物故矣。積曰,然。其子宗敎,亦是正犯而已死,卽今承服者,只於屯·義得二人也,此則雖似加功,而旣以木椎,手自撲殺,則依律之外,更何達?上曰,僉意,何如?始壽曰,加工者死,載在法典,更容何議?上曰,似當依律,後日更議。積曰,殿坐已久,暫休,宜矣。大運曰,推案只餘二件,而殿坐已久,日寒如此,請暫休。宦侍仍謂領相曰,暫爲退出。大臣以下,姑爲退出,未時更爲入侍。上以司謁下敎曰,坐地甚狹,持文案承旨外,他承旨,勿爲入侍。鄭維岳·睦昌明·朴信圭·安如岳,不入。就道曰,判尹金宇亨,午時暫退之時,意謂啓覆已罷,徑先出去,推考,何如?上曰,依爲之。厚載,持靈巖囚殺人罪人唜生推案,進前讀。上曰,此唜生,乃上年以不入籍人打殺事,承旨李聃命,請收議者耶?積曰,然矣。厚載讀至檢屍。上曰,屍帳則勿讀。厚載,讀靈巖郡守金邦杰牒呈以下,至廟堂行會處。上曰,姑舍是,讀其下,可也。廟堂行會,則已知其曲折矣。厚載,讀至紙牌不入一款。上曰,事目中已爲付標矣。積曰,紙牌見失之人,至於一萬五千餘人之多,若用初定事目,則竝皆定配,此不可一依事目也。厚載,讀結案。上曰,此則已知其殺人結案,不須讀也。厚載曰,讀大明律耶?上曰,唯。厚載,讀畢。上曰,此罪,何如?積曰,此則白晝殺人,旣已承服,依法處之外,更容何議?大運·熙曰,不下一杖,旣已承服,更無所達。上曰,僉意,何如?僉曰,律外無所達。玄錫曰,事目則一時所定,而殺人則法不可撓改矣。上曰,似當依律,後日更議。就道,持鏡城囚印信僞造罪人石後一推案進讀,又讀後一承服招辭曰,此有疎漏處矣。巨同言內,後一,刻木印藏置囊中云,而不問造印曲折矣。積曰,然。上曰,讀監司親問。就道,讀如敎。上曰,讀刑曹啓目及大典僞造條。就道,讀畢。上曰,此罪,何如?積曰,印信僞造,旣有定法,且無可恕之情,律外何達?但巨同,有同謀之迹,而一向發明,極爲殊常矣。大運·熙曰,法外無他。巨同,九次刑問,而終不承服,似是不文之人,借手於後一也。上曰,似當依律,後日更議。大載進啓曰,金益勳全羅兵使遞差事。上曰,勿辭,退待物論。玄錫啓曰,請還收前參贊閔維重,前參判李端夏,前佐郞朴泰輔等敍用之命。措辭竝見前上曰,不允。就道曰,去月十三日引見時,以還上不納人金振汲事,柳星三罷職事,出擧行條,而金振汲治罪一款,不爲擧論,當出擧行條耶?挺緯曰,其時臣則聞振汲治罪之敎,而承旨則以未聞爲言矣。積曰,挺緯,以請囑臺諫陳達,則自上有振汲治罪之敎,而以柳星三罪重,故只擧星三,而不及振汲矣。其後聞之,則星三,有不善處置之事,打其洞內下人則非,而不爲聽囑循情云矣。挺緯曰,臺諫非聽囑也,振汲之誣餙呈狀,極爲過甚矣。始壽曰,柳星三事,固爲無據,而聞其時監察,送言于臺諫,故星三,循例治罪云,以非聽囑之比也,振汲治罪事,不必更出擧行條,以榻前下敎,自該曹治罪,可也。上曰,唯。上曰,無奏事諸臣,先退,可也。大臣·備局堂上,兩司·玉堂外,皆先出。挺緯曰,近來市價甚下,一石之米,直至二兩半。今此藏氷時,防民所納,五百六石,市民所納,一百七十五石,而此時責出,誠爲可悶,故已議于大臣,以賑恤廳米,移送藏氷處之意,敢達。上曰,唯。厚載曰,海川君禮葬事,昨日,命下矣。近來久廢之事,因一末裔宗室而復設,甚爲不可矣。上曰,非爲其宗室也,以金賊告變之故,爲其功勞而禮葬耳。積曰,海川君,雖曰告變,而若其時朝家,漠然不知而告之,則果爲有功,而此則內人等,旣已究問,得其端緖之後,暎及申壕,以趙仁弼之婿,爲死中求生之計,始爲上變,不可以有功稱之也,況在孝廟朝,以其功,屢官爲摠管矣。旣非功臣,而至於禮葬,果爲不可,承旨之言,是矣。上曰,禮葬還收,喪需從優題給,而擔軍亦令給之。積曰,近來雖是冬日,而連有氣祲,未知緣何故而致此也。聞全羅道,有異常之變,今六月初,南原波根寺,木佛出汗,自頂至踵,至於流滴手指端,二日乃止,其時前監司朴信圭,以爲不當報,而不爲啓聞也。十一月初三日,南原仙彦寺,又有鑄像出汗,充滿坐榻云,災異之疊生,誠極可駭也。前有如此事,恐致騷擾,使勿啓聞,而慮爲諱災之歸,故敢此仰達,必須戒懼,修德敬天,以盡消弭之策,幸甚。上曰,如此事,不爲啓聞,何時定奪耶?孝廟朝,再度有佛汗之變,而皆爲上聞,似是先朝時定奪也。積曰,先朝時,果爲之,而非自上下敎也,乃諸臣相議爲之矣。大運曰,變不虛生,必順修德敬天,以爲天高聽卑之地,幸甚。始壽曰,不但佛汗,去月晦日虹蜺之變,亦爲凶慘,自南山東指,其長竟天,當此閉藏之時,有此陰蜺之變,未知何樣禍機,伏於冥冥之中,而災異之疊出如是也。上曰,其日虹蜺,予亦見之。自彼邊橫亘,而始見於幾消之時,觀象監則只以內赤外靑啓之,故未知其亘天也。積曰,冬蜺亦非尋常之災,而臣則未及聞知矣,出去後,當治罪星官矣。宇遠曰,近來民生,皆將流散,天災時變,特其細故耳,自上必須至誠回天,毋或外假也。始壽曰,天災地異,無非可畏,而至於虹蜺,乃是陰邪之氣,其應在於小人,考諸往史,豈不見其明驗耶?挺緯曰,今冬無雪,乃來歲旱徵也。大運曰,民非不仁也,無恒産,卽無恒心。年事如此,故人心如此,修德敬天,恤民等事,皆以至誠爲之,毋或少弛也。聲久曰,宋景公,三言而熒惑退三舍,殷中宗,修德而祥,桑穀枯死,戒謹恐懼之效,如此矣,必須至誠無假。大運曰,頻開筵席,講論敬天之道,是修德也。上曰,筵臣之言,甚切,予當惕念焉。遂罷出。
上在昌慶宮。停常參·經筵。
仁烈王后忌辰齊戒。
夜二更,白雲一道如氣,起自乾方,直指坤方長竟天,廣尺許,漸進東方,良久乃滅。三更,蒼白雲一道如氣,起自乾方,直指南方長竟天,廣尺許,漸進東方乃滅。
正言李漢命啓曰,臣於再昨,以金益勳請遞事,伏承未安之敎,而臣意以爲,旣非嚴敎,則更爲措語,仍爲連啓,亦或無傷,不爲引嫌而退矣。昨者長官,引此爲嫌,臣之當避不避之失,著矣,視他僚尤難晏然,請命遞斥臣職。答曰,勿辭,退待物論。
獻納睦天成啓曰,頃於本院相會之時,以金益勳事,同僚發言於席上,益勳之除閫帥,實是人望之外,臣亦同參論啓矣。以此至有未安之敎,僚席相繼引嫌,臣何獨晏然仍冒?請命遞斥臣職。答曰,勿辭,退待物論。
正言申㶅啓曰,以全羅兵使金益勳事,同僚相繼引避,臣亦隨參於發論之日,則臣何獨晏然?請命遞斥臣職。答曰,勿辭,退待物論。
上在昌慶宮。停常參·經筵。
仁烈王后忌辰。
朴信圭,以備邊司言啓曰,東萊府使朴千榮,以重被臺論,不可冒赴之意,本司臺啓旣停,邊任且重,不可遞易事,論題矣。今又呈狀,無意赴任,廉隅所關,旣難一向强迫,勒令之官,亦不無見輕遠人之慮,朴千榮,今姑改差,何如?傳曰,臺啓旣停,邊事且重,而一向呈狀,殊甚未妥,不可續續遞改,一兩日內,催促發送,俾無人馬留待之弊。
持平李玄錫啓曰,大司諫權大載,正言李漢命,獻納睦天成,正言申㶅,竝引嫌而退。彈劾之論,實循公議,未安之敎,不必爲嫌,請竝命出仕。答曰,依啓。
上在昌慶宮。停常參·經筵。
午時,日暈。未時申時,日暈兩珥。夜一更至四更,月暈。
鄭維岳啓曰,來十五日,儒臣殿經日次,取禀。傳曰,爲之。
閔就道,以刑曹言啓曰,本曹所屬掌隷院今秋冬等褒貶,當爲等第,而判決事鄭載禧,方在呈告中,限內不得磨勘之意,敢啓。傳曰,知道。
鄭維岳,以承政院官員,以都提調意啓曰,本院提調,無故行公之員不多,行大司諫權大載,戶曹參判吳挺昌,提調差下,吏曹參議柳命天,副提調差下,使之察任,何如?傳曰,允。
閔就道,以左邊捕盜廳言啓曰,今日曉頭,五牌部將李智憲來言,管下軍士仲金,以去夜巡羅事,往來泥洞之際,有一香徒軍,聚會於常漢喪家,而稱以盜賊,打傷一人,驅出門外,故逢授率來,而其人顚仆路邊,不省人事云。急往視之,非但醉酒,額鼻大傷,氣息奄奄,終至物故,聞來極其驚駭,取見死人紙牌,乃是花昌君奴丁民爲名者。卽遣軍官,所謂喪家婢禮伊,看證人周五吉·外香等,捉來問之,則其上典族人全順日,婢夫李論男,私奴金伊太等,稱以行止殊常,亂打丁民,出給捕盜,的實云。故全順日等三人,旣已掩捕,而丁民被打重傷,則宜無逢授之事,而幾至死境之人,逢授率來,終至致斃,亦不無其罪,軍士仲金及亂打各人,看證人等,竝爲移送刑曹,嚴囚査治之意,敢啓。傳曰,知道。
行大司諫權大載,正言李漢命啓曰,請全羅兵使金益勳遞差。啓辭同前答曰,毋庸堅執。
獻納睦天成啓曰,秋間重患臂痛,運用不利,如有類中之人,鍼焫不效,積用沈痼,近緣連日詣臺,添感風寒,左臂骨節,浮大剌痛,委倒叫苦,昨日政府參謁之坐,終不得進參,身居臺職,旣違法例,何敢晏然仍冒?請命遞斥臣職。答曰,勿辭。
閔就道啓曰,獻納睦天成,再啓煩瀆,退待物論矣。傳曰,知道。
正言申㶅啓曰,再昨詣臺,症情添苦,達夜叫痛,昨日政府參謁,不得進參,揆以臺體,決不可冒居。請命遞斥臣職。答曰,勿辭。
閔就道啓曰,正言申㶅,再啓煩瀆,退待物論矣。傳曰,知道。
持平李玄錫·權歆啓曰,請前參贊閔維重,前參判李端夏,前佐郞朴泰輔等敍用還收。啓辭同前公州營將申翰周,爲人輕率,擧措顚妄,莅任以後,可怪可愕之事,不一而足。至於秋間巡歷時,各邑出身在喪之類,盡令進參於試射,其不從令者,則重加棍罰,勒釋衰絰,使之着戎服就行伍,其傷敗風敎,怪駭無識之狀,莫此爲甚。湖西騷屑,由是大起,南來士夫,無不傳說,此非泛然風聞之比,別無更加詳察之事。請公州營將申翰周罷職。答曰,不允。
安如石啓曰,吏曹郞廳來言,守令有闕,政事,何以爲之?敢稟。傳曰,明明日爲之。
上在昌慶宮。停常參·經筵。
有政。
下直,京畿水使姜碩賓,東萊府使朴千榮,淸河縣監韓公億,碧潼郡守李汝柱,義興縣監李宇益,興海郡守南宮燮,三嘉縣監李杲。
夜一更,月犯東井星。
藥房都提調臣權大運,提調臣金錫胄,副提調臣鄭維岳啓曰,雪後寒緊,伏未審夜來聖體,若何,感冒咳嗽之候,今有差歇之效乎?臣等無任憂慮之至,敢來問安。答曰,感冒之候,與昨姑無加減矣。
再啓曰,卽伏聞入侍醫官之言,感冒之候,幾盡和解,而咳嗽,尙未快止云。二母淸順湯,加柴胡一錢·黃連薑汁炒七分,連進三貼,宜當,此藥劑入之意,敢啓。傳曰,知道。
朴信圭,以都摠府言啓曰,今日入直軍士中日習射事,標信,命下矣,兵曹判書參政,依前例不得爲之之意,敢啓。傳曰,知道。
申厚載啓曰,卽伏聞行判中樞府事許穆,髮際生腫,而鄕曲無醫,不得鍼藥云。係是大臣病患,敢啓。傳曰,卽遣鍼醫,不離看病。
朴信圭啓曰,行判中樞府事許穆處,看病醫官,給馬發送之意,敢達。傳曰,知道。
吏批,行判書吳始壽進,參判閔宗道進,參議柳命天進,都承旨鄭維岳進。啓曰,諫院官員,今當差出,而擬望之人乏少,外任竝擬,何如?傳曰,允。
以柳廷舟爲牙山縣監,愼聖時爲橫城縣監,尹鼎和爲固城縣令,具崟爲獻納,睦天成爲修撰,韓斗相爲敦寧判官,尹鎡爲軍資判官,尹義脩爲正言,申琓爲兵曹正郞,李東道爲軍資主簿,金灝單付學錄,□□·李善傳單付承文著作,權大載·吳挺昌爲承文提調,柳命天爲承文副提調,韓碩賓爲濬源殿參奉,朴慶來爲中部參奉,竹山府使李奎齡,今降通政,麻田郡守沈橒,今降通訓。
兵批,行判書金錫胄進,參判李弘淵病,參議丁昌燾進,參知兪夏益病,右副承旨朴信圭進。以趙世彙爲文兼,李時宰·金挺郁爲武兼,成胤童·柳椐爲五衛將,李世翊爲曹司衛將,尹時達爲公州營將,孟胄瑞·金阜榮·鄭昌翰·李東相·金后曾爲副護軍,任奎·梁濟臣·睦天成爲副司直,申浡·柳洸爲副司果,崔時省爲副司正。
朴信圭,以左邊捕盜廳言啓曰,因戶曹草記,軍資監米六百六十石用奸偸取賊繕工監貢物主人廉信悅·南宗爀等,皆已逃走,令左右捕盜廳,窺捕事,傳敎矣。奉敎卽時,分付從事官·軍官等,多般譏察,而信悅等,偸食國穀,知機逃走,故其所窺捕,有異他賊,趁未得捕捉。其中廉信悅,逃匿於楊州松山面云,故昨夕發遣軍官金堂羽·金世雄等,旣已捉來,移送刑曹,嚴覈處置之意,敢啓。傳曰,依啓。南宗爀,各別窺察,期於必捕。
掌令李命殷啓曰,曾於拜表之日,臣名,旣在應推之中,而又不得赴政府參謁之望,今始忍死來避,臣罪尤大。請命遞斥臣職。答曰,勿辭。
朴信圭啓曰,掌令李命殷,再啓煩瀆,退待物論矣。傳曰,知道。
朴信圭啓曰,備邊司郞廳,以大臣意來言,今日賓廳坐起日次,而昨日啓覆,移殿坐,今日日寒頗緊,又爲殿坐,恐有妨於調攝,故不得開坐云矣,敢啓。傳曰,知道。
行大司諫權大載,正言李漢命,啓曰,請新除授金益勳遞差。啓辭同前答曰,毋庸瀆擾。
持平李玄錫啓曰,閔維重等敍命還收事,臣之爭執苦矣,而殿下,尙靳一兪,臣竊爲聖明惜之也。維重等,罪名至重,昭在丹書,臣之近日所論,實無一毫增添,殿下知之,亦已悉矣,其決不可置仕籍也,審矣。當初譴罰,雖失之□寬,而聖志堅定,明示好惡,一段嚴禮論之意,有如烈日秋霜,足破邪說者之肝膽矣。曾未幾何,堤坊漸弛,門黜者放之,流配者釋之,旣還職牒,繼下敍命,容護洗濯,次第行之,如宥尋常罪過者然,則殿下嚴禮論重宗統之意,不亦消沮太甚乎?維重等之改過,未之或聞,朴泰輔之無情,亦無可證,論其心迹,固與被罪之時無異也,而前旣罪之,旋爲敍之,聖意所在,臣實未曉也。且殿下之罪此輩也,固欲其懲艾之,而終無革心改行之事,反有汲汲收錄之擧,此輩之遂非不悛,慢蔑君上,亦無足怪也。夫其眩亂邪說,欺蔽先王,至於十六年之久,而其時之罪廢者,遠者三四年,近者纔一二年,不問改過與否,徒事滌瑕收敍,以曲貸先王之罪人,臣未知殿下,將何以有辭於後世哉?頃者聖批,有曰意其改過,又以爲出於無情,臣之條列卞破,不啻明白,而每以不允二字,爲塞諫之資,輿情之惑,至此而滋甚焉。噫,收用邪論之徒,而禮經有復紊之憂,牢拒還收之請,而公議有拂鬱之歎,一事而二失具焉,此豈所望於聖明者哉?臣之此論,不得請則不止。請還收前參贊閔維重,前參判李端夏,前佐郞朴泰輔等敍用之命。掌令李命殷,引嫌而退,拜表參謁,俱未進參,揆以臺體,勢難仍在,請遞差。答曰,不允。處置事,依啓。
敎京畿水使晉善君姜碩賓書,王若曰,人主用人,量能授官,初不拘文武之別,君子事君,隨處盡節,夫豈有內外之殊?矧節制三方之權,比他鎭尤重,而揀選諸將之列,得其人量難,肆掇小司徒之班,擢畀統禦使之任。睠玆一島,實是海防之咽喉,控彼兩湖,且爲沁都之唇齒。蓋天塹足緩急之有頼,故朝廷恃翰蔽而無虞。第前後主轄之臣,昧國家分梱之意。鞭鞾之習已痼,民生未得息肩,衣袽之戒不存,戎政無處着手。加以飢饉之荐至,遂致流逋之相仍。苟非尹鐸之寬政,孰能蠲晉陽之繭絲?必待王濬之密謀,方可壯荊門之樓櫓。玆當推覈之日,益切聽鼓之思。惟卿,器度剛方,才猷敏達,靑衿抗疏,魏元履之少年,白首濳郞,張釋之之十載。逮在經幄而論思剴切,歷踐銓郞則甄注精當。分一麾於漢州,班政日邁,秉三尺於都隷,見事風生。惟其左右之俱宜,所以望實之兼備。超授㫌銊,實由通才,申布絲綸,非出私寵。玆授卿京畿水使兼三道統禦使·喬桐府使,卿其體予眷待之意,勉卿報答之忱。鎭堡之凋弊者,思所以撫綏,舳艫之朽敗者,思所以完繕。輕裘緩帶督諸軍,慕叔子之淸劭,貴謀賤戰取全勝,迪翁孫之重威。迨玆未雨之天,須爲後日之地。於戱,固知奴耕而婢織,任事之道不同,欲試利器於盤根,委卿之意非偶。卿可勉勉,予不諄諄。故玆敎示,想宜知悉。知製敎權瑍製進
戶曹判書閔點疏,伏以,臣備陳病重實狀,乞解職名,伏承聖批,乃以調理察職爲敎,臣誠悶蹙,無所容措。顧臣所患,出於積敗,非如偶然傷感之比。卽今大勢似歇,而餘症尙緊,眞元損脫,精爽眩瞀,藥餌無效,蘇健難期。僵臥私室,久廢公務,雖閑官漫局,猶不當一向虛帶,況此度支重任,不可暫曠者乎?且褒貶封進,例在望前,而緣臣病谻,不得限內磨勘,病裏關心,益增惶悚。玆將危迫之情,更瀆宸嚴之聽。伏乞聖慈,特加哀憐,亟許遞改,以便公私,不勝幸甚。答曰,省疏具悉。卿勿固辭,調理行公。
答副司果李後慶疏曰,省疏具悉。所陳之辭,當令廟堂議處焉。下備局
副司果李後慶疏曰,伏以,臣窮鄕之一武夫耳。雖學軍旅之事,而未聞君子之道,雖知民間之疾苦,而未識世上之論議,其於君德之得失,朝廷之是非,旣非臣之可得以聞,亦非臣之所敢言也。至於紀綱解施,人心大壞,飢荒荐疊,民困日甚,以言乎軍情,則無親上死長之心,以言乎民心,則有士崩瓦解之勢,今日國事,可謂殆矣岌岌,而加中原大亂,四海鼎沸,池魚之殃,將及於我,則此政危急存亡之秋,忠臣·烈士,所當爲國效死之日也。臣誠愚昧,疏且疏遠,而愛君憂國之誠,則自不下於在廷文武之臣,目擊時艱,終不一言,則臣之負殿下,大矣,而亦非臣之當願忠者也。玆敢不避鈇鉞之誅,猥陳芻蕘之說,伏願殿下,恕其狂僣,而勿以廢言。臣竊惟念,君失其德,不恤其民,以至於危亡者,則自古多矣。上有聖明之君,如殿下,日講便民之政,而未見實惠之下究,如水益下,只趨於危亡之域者,則臣實未之聞也。其故何哉?誠由於不治其本,而治其末故也。臣請爲殿下陳之,民爲邦本,則本不可不恤也,兵爲衛國,則兵不可不治也。然而兵亦民也,不恤其民,而不治其兵者,未之有也。我國兵制失宜,以致兵民之兩病,若不急時變通,則雖使管·葛之才當之,亦無如之何矣。竊聞國家一年稅入,十二萬石,而八萬餘石,歸於養兵之費,只以四萬餘石,爲百官班祿及經費之需,地部一年經用,奚至於四萬餘石,而若遇凶年,稅入減縮,則又何以繼用乎?以此反以兵曹軍木,專爲國家經費,以致兵曹軍木,亦患不足,是以有司之臣,更無着手處。以地部言之,則雖遇凶年,不得輕許陳災者,非欲厲民也,爲慮稅入減縮,國用之匱竭故也,實出於不得已也。以兵曹言之,則白骨收布,隣族侵徵,非不知有所不忍,而不得代,輕許蕩滌,則木數大縮,恐乏經用故也,亦出於不得已也。量入爲出,乃古人用財之道,而今則不然,入者小而出者多,以致府庫空虛,每患經用之不足,國家旣無蓄積,故凡可以恤民隱紓民力之政,雖有其心,而不敢生意,豈不痛哉,豈不哀哉?我國家軍兵之中,御營軍制,最有益,都監軍制,最有害。御營軍則各受保人之米,自食更番,不費國家之米布,常爲輦穀之重兵,則豈不大有其益乎?都監兵則不過數千之兵,坐費八萬石米,雖爲扈衛之親兵,反貽一國之大害,養兵之法,何代無之,而未有如此制之失宜者。國家不幸,若有兵亂,則以數千都監之軍,不能禦敵,將徵八路之兵而已,困於養此軍之政,怨國旣久,則必不肯臨亂赴敵,擧皆渙散矣。然則是不過養數千之軍,而失一國之兵也,其輕重利害,當復如何耶?非徒此軍也,內禁衛等軍,亦猶是也。孔子曰,天下國家可均也,若非平治,則雖閭閻一家之政,亦不可行,況千乘之國乎?我國稅役,可謂不均,而至於身役,則不均尤甚,以此輕者至輕,重者至重,避重投輕者,滔滔皆是,而遷徙逃避者,其踵相接,此由於輕重不均,不能一民志故也。臣之愚意,似不可無善變之道,若果先定聖志,詢問朝廷,臣不爲重論所撓,不爲私意所拘,決意行之,則不刑一人,而事可得成矣。何以言之?卽今戶籍之法,比前稍嚴,雖多漏丁,而不至太甚,京外民簿,皆在京兆,按而考之,可坐而知其數矣。凡干軍兵,勿論彼此,先定御營軍·都監軍額數,而數之多少,亦使相等,各給保人,如方今御營軍制,使之各收保米,自食更番,又以其餘,或爲陸軍,或爲水軍,一使兵曹,盡摠其簿,而各廳各營,不得私點一良人,一齊收布,以爲軍需,而所捧之數,亦皆均一,保人輕於收布則加之,可也,收布重於保米則減之,亦可也,而不可使有輕重之差,至於內奴婢各司奴婢凡干身役類,毋論米布,使之相等,民志可一,而亦無圖避謀免之民矣。且良民之年滿十五,漏於戶籍而現露者,移於兩界,永爲其地土兵,雖有赦令,勿許還歸,則亦自無漏籍避兵之民矣。非徒良民也,凡可以應之民,而年滿漏籍者,亦爲一體移邊,使其官名,收其身布,亦可也。然此考籍之役,非一堂上·一郞廳所能時月可畢之事,嘉善·通政中,先擇年少精明人九員,使之各掌京城及八道,又以其堂上,各擇堂下文·南·武中可合人,以爲郞廳,隨其道之大小,而多少員數,且多定下吏,優其役使,餘其本仕,專任責成,則不過數月,可以抄得矣。旣抄之後,合於一處,隨其壯弱,分定各役,則可無撓民之事,而一國軍政,可得以善變矣。至於都監軍,則渠輩離鄕入京,只以料米保布,爲其生理者已久,若猝然遣還本土,則或不無反失其業矣。就其中自願歸農者外,勿復變更,只定十二朔保人,使之受食其米,則此不過任使之臣,一時措處之如何而已,亦不出臣所論列之規範。如是變通,則臣未知比於卽今軍案之數,加減爲如何哉,而然八萬餘石養兵之需,歸於地部,則自有餘財矣。兵曹軍木,不復移用,國家經用,不復匱乏,而民隱可恤,民力可紓,雖遇凶年,亦必無愛惜陳災之理矣。兵曹收布,雖或不足於前日,日代地部經用之費,盡還之地部,只以所收之布,一應本兵應用之費,則本曹之用,亦必有裕於前矣。以此優行賞給,激勸軍情,則豈徒經用之不乏而已也?如此則非但白骨徵布·隣族侵徵之弊,不期無而自無,民皆樂爲之兵,而軍額日漸加於前矣,臣所謂治其本者,卽此也。不先變通此制,而欲行便民之情,則猶却步而求進,反鑑而索照,豈不謬哉?至於田政,亦多有未盡者,臣又略陳之。京畿一道,土田瘠薄,而旣不許隨起收稅,至於旱田,誘以耕麥,終不許陳災,而畿內之田耕麥之處,不能居三分之一,則不許陳災,豈不冤痛哉?江原道則不爲量田之故,田政甚紊,公私俱病,何則旣無田案,故卜數無定,監官·書員,任意多少,初旣見失於監色者過半,旣已踏驗之後,各官又不盡報於上司,多置隱結,進上及元數之外,非徒私收米太,直捧人蔘與麻布者無數,以此,幅員雖廣,而實結不多。且流民多入山峽,本無定處,今年農於某處,明年耕於他處,今日移於彼村,民不入於戶籍,田不入於實結,非徒不爲身役,至於稅役,亦不爲之,有是民何用哉,有是田何益哉?人謂關東,結不如忠州,兵不如水原者,此也。且收稅之法,邑各異規,一卜出米,或至四五斗之多,故農民,不耕平野,而多耕山田,以此,野多荒廢,山皆濯濯,其中亦有欲耕平野者,而亦有所不敢,蓋平野則稱以元結,輪回出役,未有定數,山田則一番納稅之後,更無他役故也。然則公私之俱病,實由於爲量田之致也。試以各廳設屯處言之,一卜之稅,各收一斗皮穀以爲便,爭先耕墾,今若稍待年農之後,輕其等數,盡行打量,隨起收稅,以行八斗,斗大同,則昔日耕山之民,盡爲耕野矣,地部稅入之數,不啻十倍於前矣。且火田之弊,言者已多,朝家亦方禁斷,而不先量田,以輕平野之稅,只禁火田,則萬無從令之理乎。旣耕平野之稅,而倍定山田之稅於平野,且使本官,凡百出役,不敢擅用元結,乃以出山田,別爲作夫,輪行出役,如卽今元田之例,則雖賞之而使耕山田,亦必不爲也。至於流民處之,亦有其術,先令居民,不許入接漏籍之民於所居近處,卽今所頒戶籍事目中,考準移來移去,公文之法,行之極嚴,且使各官,別抄流民,凡百烟役之輪行者,倍於元居之民,則亦將漸還故土,以復其本業矣。然則實稅無失,丁壯可得,不須括軍之政,而自入於軍額之中矣。若或雖行量田,而不輕其稅,則昔日已耕之野,反歸荒廢,峽裏愚頑之氓,必將相聚爲盜而已,非徒無益,實爲國家之大禍也。畿邑·關東,則臣所親見者,故備諳事實,而此外他道,未行量田處,亦必同然,次第行之,明知八道結數,定其所入之稅,則十二萬石之外,亦必有加於前矣。然後又計一年應行之經費,以爲量入爲出之地,豐年則稍存贏餘,以廣儲蓄,凶年則給災蠲租,以恤其民,則民安得不寧,國安得不治乎?然此兵制·田改兩事行之,亦有其本,所謂本者,紀綱是也。夫紀綱不立,則雖小事,亦不可行,況此莫重莫大之變通乎?噫,紀綱不能自立,係於在上之人振肅之如何耳。然其振肅之者,非在於嚴法酷刑,只在於不失信於民而已。一號一令之下,必常博議詳審,俾無弊生變更之患,旣已布令後,不少撓改,信如四時,則紀綱,不期立而自立,令行禁止,無復難事矣。今則不然,朝令而夕改,夕改旣行而旋罷,論賞論罪之命,不啻丁寧,而有功者無所賞,犯罪者無所罰,昨日所令,今日不復省記。且令出多門,莫適所從,事目日下,而終歸於無一所成而止。是以新令日下,則皆謂曰,朝鮮公事,不過三日,曾不幾時,必將停罷,遷延姑息,以冀倖免,而果如所料,旋卽停罷,朝令之不信如此,則下民之不從固也,而懷詐用奸者,莫不由於賞罰之不信也。試以臣所聞所見之事言之,驪州兩度山陵之役,是何等重事,而有功多勞,至命收用者,亦不錄用,則激勸之道,豈不有欠哉?若此之類,欲悉數之,日亦不足也。如欲振肅頹綱,莫如先立大信之賞必罰而已,不然而欲先變通弊法,則雖良法美意,逐日講行,亦不過徒煩文簿,歸於無益而已也。然則紀綱之立,豈不在於君上之一心乎?伏願殿下,留神焉。臣以幺麼武夫,妄論國家大事,固知無所逃罪,而然猶今日國事,若不大振作大變通,則臣恐終至於國不爲國,臣雖不欲言,烏可得乎?且臣之大懼,則又有甚於此者,何也?池魚之禍,迫在朝夕,以今日之民心,何以保國,以今日之軍情,何以禦敵?如有禍亂,則只有危亡而已,言念及此,不覺痛哭也。臣聞,孟子曰,天時不如地利,地利不如人和,不能人和而能保其國者,未之有也。嗚乎,人性本善,豈有古今之異也?卽今人心,雖曰不良,然愛而敎之,有如三代之敎,則擧靑邱億萬蒼生,亦可爲三代之民矣,何患乎人情之不良乎?殿下,若降哀痛之敎,與之更始,一國軍民,擧知吾君至誠惻怛之意,政令〈擧〉措,動合民心,則雖有寇亂,將如子弟之衛父兄,手足之捍頭目矣,豈不韙哉?臣竊伏念,振起衰世之人心,使之親上死長,莫如培養節義也。戰亡之人,原從之功,雖是人臣職分內事,而然於國家褒節酬勞之道,則豈可忽哉?戰亡子孫收用之命,原從後裔蔭及之典,乃是朝家令甲,而收用之恩,旣難遍及,蔭及之法,亦多廢弛,至於悉編行伍,困於賤役,則褒節酬勞之意,果安在哉?臣曾祖父監察臣澍,外祖父府使臣李英男,俱爲殉國於壬辰·丁酉之亂,臣亦戰亡子孫之一也。然臣倖竊科第,至陞六品,則賤下之役,非所可慮,臣所此言,亦無可嫌也。今若戰亡子孫之入於軍役者,卽行頉下,而不在公簿,亦皆抄錄,稱以復讐軍,擇其中可合將領者,使之統率,而平時則使得安居,有亂則皆令赴敵。且殿下,別降明旨,以勸忠孝之道,明曉不及兵之義,則忠臣·義士·孝子·慈孫,必將爲國家祖先,不旋踵死敵矣。豈不可爲以一當百之軍也?雖如臣之不肖無狀者,亦不忍忘先祖負國家,以思自保之計,而願以肝腦塗之矣。原從後裔,則自有相當之役,而定於賤役,不許減除,呼冤國家,罔有紀極,今亦各以相當之役,別爲作隊,一如復讐軍例,常加憂恤,以示酬勞之意,則怨聲變爲謳歌,擧將感戴國恩,思述先蹟矣。孫子曰,兵者,國之大事,國事之大者,不用平均之道,而能有成之者乎?臣伏見束伍之制,可謂不均之,甚矣。良民爲各色保人者,旣納身役之後,則無上番赴戰之規,故朝家本意,許令充定束伍,亦作戰鬪之軍,而正兵·騎步兵保人之外,各廳各司,果爲偏恤,切不許充定。故無一入屬者,旣非一視之道,而有變之後,各自亂避而已,則名爲軍兵,而有何所益於國家乎?臣意,勿論各色保人,一齊充定束伍,以作戰士,無有彼此之殊,可也。如或不然,則又使各官,別定鄕將官名,以保人者,沒數作隊,使備戰服·戰笠,而軍器則量給各官各廳官庫所藏者,以爲春秋操練之地,則臨敵禦戎,必有大益也。孔明心書曰,軍不習服者,百不當一,習而用之,則一可當百,豈不信哉?京外軍器之藏於官庫,有亂之後,當爲分給軍兵,而朝令夕廢,事多蒼黃,則旣難一一分給,亦難盡數運去,或歸藉於寇兵而已。且各色軍器,藏久不用,則自然傷,多不堪用,以此,勞於改備,卒歸無用,可勝惜哉?臣意,莫如分給於此等軍兵,頻數點閱,使之隨毁隨改,則軍器之在民間,與官庫等也,而平時少改備之弊,獊猝無難分之慮矣。臣伏聞,水原之俗,不入軍伍,則民以爲恥,此不過人皆以爲兵,故若干不入軍伍之類,則不病則有累者故也。苟能置處得宜,使一國之俗,一如水原之規,則民皆樂爲之兵者,實非臣之過語也,此亦在殿下行不行如何耳。且一自度僧之法廢,而良民之避役者,任意爲僧,夫落髮入村,無妻妾父子之養,自絶生生之理者,是豈人之所欲哉?第良民之子,生髮未燥,已入軍役,若生數子,次第定役,則不至於流離失所者幾希矣,幸而年至五六,得免軍役,則便送僧家,卽爲削髮,臣故曰,爲山僧驅民者,軍役使然也。雖然,旣已爲僧者,今不可一一退俗,先令所在官,各給僧人帖文,以爲考準之地,修明祖宗朝度僧之法,此後爲僧而不受度帖者,論以重律,則爲僧者自小,而生齒亦繁矣。臣旣爲推本之論,如右,而目前救急,莫切於賑政,故敢此附陳焉。臣伏見今年農事,旱災之慘,八路同然,田之汚濕,畓之有水者,則雖無異,而常年而無水之畓,高瘠之田,則擧皆荒廢,是以所謂被災之邑,亦有稍優之處,雖稱實之官,亦多陳棄之地,不可執一論之也,明矣。今若稱以稍實,糶糴·田稅·身役,不使少有變通,則有良田美畓者,獨被甚惠,有薄田瘠畓者,枉抱其冤,臣實未知其可也。諉以稍實,不行賑,則亦必多不均之歎,而薄田失農之民,擧不免塡壑矣。勿論被災與稍實邑,抄出飢民,一體賑救,則豈不爲王者一視同仁之大惠乎?臣以草野微臣,迹阻君門,雖有所懷,無由自達於冕旒之下,忠憤所激,不能知止,敢此敷陳,不避煩猥,而文字拙澁,辭不達意,伏願殿下,恕其狂愚,垂仁採納焉。臣無任屛營之至。
備邊司粘目,觀此副司果李後慶上疏,則所謂軍制失宜,以致經費不足,兵農但病,身役不均,避重投輕,避者接踵之弊,田政不理,江原一路,尤爲紊亂,多致隱結,徵歛無藝,且平野卜重,而山田稅輕,以致皆荒蕪,而山皆濯濯,火田雖禁,萬無從令之理是如爲白乎旀,又其紀綱不立,朝夕改令,莫適所從,事目日下,終歸無成,如欲振肅朝綱,莫如先立大信之說,誠有意見兺不喩,其所指陳弊端,皆是切實,亦皆朝議之所共憂慮,思欲變通,而不得善策者是白乎矣。若其所陳救弊之策,則實有不知事勢者,都監軍制,一如御營廳之例,則必須加得良丁,比都監見額,加五倍然後,可得爲之,卽今良丁絶少,雖使別定官員,考籍搜括爲白良置,皆有各色各目,閑遊者無幾,決無充數之理是白乎旀。量田事段,朝廷亦有是議,而只緣連年失稔,未得擧行,此則稍待歲稔,詳議擧行爲白乎旀。至於立大信振紀綱,則旣往不咎,而將來則更宜留念者是白乎旀。末端所陳地理·人和,愛而敎之之說,此是不易之論,而亦是常談是白在果,至於子孫則常有收用之命,而亦有應定役,賤役被侵,非所可慮,而稱以復讐軍,則此乃用兵時名號,而非平時常行之事,保人之充定束伍,初出於不得已,誠有不均之嘆,而至於各色保人,盡定束伍,責以軍裝,則齊民擧皆不堪,官庫所藏軍器,豫爲分給,雖曰隨改隨毁,終爲消磨至盡之歸,此則決不可施行是白乎旀。度僧之法,古有行之者,而事無實益,今不必更議是白乎旀。災邑分等,蓋爲蠲役之計,而至於賑政,則雖是稍實之邑,亦當一體量施,則因筵臣所達,旣已覆啓定奪爲白有置,今無可議者,置之,何如?啓依允。
上在昌慶宮。停常參·經筵。
辰時,日上有背,色內赤外靑。夜三更,月暈。四更,月暈,白雲一道如氣,起自坤方,直指巽方長竟天,廣尺許,漸進東方,良久乃滅。
藥房都提調臣權大運,副提調臣鄭維岳啓曰,雪上寒威,屢日未弛,伏未審夜來聖體,若何,感冒咳嗽之候,漸有差愈之效乎?昨日,雖承頗減之敎,而臣等猶不勝憂慮之至,敢來問安。答曰,感冒咳嗽之候,日漸差愈,勿爲逐日問安。
鄭維岳啓曰,科場講書出栍之規,其通·略·粗·不,各有定分,通,不可以爲不,不,不可以爲通矣。況此殿講,比他場設科,事體尤重,其爲試官者,出栍之際,惟當精白一心,恪勤無誤,而儒生李弘宇,講周易時,兩處落字,厪厪改讀,其於科規,當在粗·不之間,而及至收栍,則爲一通·一略·四粗·一不,粗與不,或可相雜,至於通與不,則相去懸絶,決不可相雜矣。命官以下,相顧驚愕,皆曰,此通栍,出於何試官,而旣已收栍,不得任意破格,拔去其栍,姑依其所出之栍,循例等第,而入啓。殿試,何等事體,而不爲詳審,違誤出栍,乃至於此,當該通栍試官推考,李弘宇拔去,何如?命官之意,亦如此,敢啓。傳曰,依啓。莫重殿試,不爲詳審,誤出通栍,殊甚驚駭,當該試官,先罷後推。
以左尹南九萬辭狀,傳于鄭維岳曰,調理上來事,回諭。
以備忘記,傳于鄭維岳曰,殿講居首幼學成任·全聖準,各給二分,之次幼學丁櫋,紙三卷,筆五柄,墨二笏賜給。
安如石,以弘文館言啓曰,本館下番見存三員內,副修撰李煦受由在外,睦天成未肅拜,副修撰金聲久,今日罷職,他無推移之員,修撰睦天成,卽爲牌招入直,何如?傳曰,允。
持平李玄錫·權歆啓曰,請還收閔維重·李端夏·朴泰輔等敍用之命。答曰,勿煩。
鄭維岳,以禮曹言啓曰,曹所屬校書館·歸厚署官員等今戊午春夏等褒貶,各其司提調有故,限內不得磨勘矣。今始等第以入,而成均館·禮賓寺·司畜寺官員等今戊午年秋冬等褒貶,各其司堂上提調有故,限內不得爲之之意,敢啓。傳曰,知道。
又以兵曹言啓曰,本曹所屬司僕寺褒貶,自甲寅秋冬等,俱不得磨勘矣。今戊午等春秋褒貶時,自丙辰春夏等,至戊午春夏等,五道一倂磨勘,而甲寅秋冬,乙卯春夏秋冬兩等,則其時本寺提調及郞廳,無一人在職者,竝置勿論,典設司與鷹牌所今秋冬等褒貶,因各其提調有故,限內不得爲之之意,敢啓。傳曰,知道。
又以兵曹言啓曰,今戊午秋冬等褒貶啓本中,二字刀擦之意,敢啓。傳曰,知道。
又以工曹言啓曰,本曹所屬掌苑署·瓦署戊午春夏等褒貶,皆因本署提調有故,不得爲之矣。今此秋冬等第時,竝爲磨勘以入之意,敢啓。傳曰,知道。
又以宣惠廳言啓曰,本廳春夏等褒貶,緣堂上皆有故,不得磨勘矣。今此秋冬等褒貶時,一體等第,封進之意,敢啓。傳曰,知道。
朴信圭,以御營廳言啓曰,本廳戊午春夏等褒貶,限內未及磨勘之意,曾已啓達矣。今此秋冬等褒貶,一時磨勘以入之意,敢啓。傳曰,知道。
上在昌慶宮。停常參·經筵。
有政。
下直,延安府使李秞,沃川郡守李選,靑松府使趙益剛,開寧縣監南斗徵。
辰時,日暈兩珥。未時申時,日暈兩珥,暈上有背,暈下有履,色皆內赤外靑。夜自一更至五更,月暈。
吏批,行判書吳始壽進,參判閔宗道進,參議柳命天進,都承旨鄭維岳進。朴鎭圭爲掌令,金澍單付承文正字,牟世茂單付校書正字,金汝欽爲漆原府使,高後適爲江東縣監,姜銑爲京畿都事,睦天成爲校理,邊允祚爲司䆃主簿,鄭道鳴爲北部參奉。
兵批,行判書金錫胄病,參判李弘淵病,參議丁昌燾進,參知兪夏益病,右副朴信圭進。以李命殷爲副護軍,趙世彙爲副司果。
申厚載,以弘文館言啓曰,本館下番見存之員,只有修撰睦天成,方爲入直矣,今日政,移拜校理,無他推移之員,以上番姑降入直之意,敢啓。傳曰,知道。
朴信圭,以備邊司言啓曰,東萊府使朴千榮,因傳敎,自該曹催促發送矣。卽者呈狀本司,言辭朝出城後,病勢猝重,服藥無效,斷無登道之望云。其病勢差歇遲速,未可豫料,邊上之任,不可一向曠闕,朴千榮改差,其代,卽爲差出,催促發送,何如?傳曰,廉隅雖重,旣已催促,辭朝之後,又爲呈狀,必欲圖遞,其在事體,殊甚未妥。朴千榮,推考,仍令赴任。
閔就道啓曰,江華留守尹以濟,前京畿水使全東屹,黃海監司權脩,今戊午秋冬等褒貶,邊將無一人居下,殊無嚴明殿最之意,請推考。傳曰,允。
獻納具崟啓曰,臣猥以庸陋,過蒙洪造,薇垣誤恩,前後非一,不幸賤病,引月彌留,尋單瀆擾,罪積逋慢,今玆新命,又出不意,宿病之外,事有難安,曾於拜表之日,方在死生間,身在軍職,未能進參,今有査出擧名,在應推之中,則決不可冒處臺席,請命遞斥臣職。答曰,勿辭。仍傳曰,推考蕩滌。
獻納具崟啓曰,請全羅兵使金益勳遞差。啓辭同前答曰,毋庸瀆擾。
持平李玄錫·權歆啓曰,請還收前參贊閔維重,前參判李端夏,前佐郞朴泰輔敍用之命。啓辭同前答曰,毋庸堅執。
義禁府啓曰,以黃海監司狀啓,刑曹粘目,前金川郡守黃道平,移本府處置事,允下矣。黃道平,方待命於本府,卽爲拿囚之意,敢啓。傳曰,知道。
上在昌慶宮。停常參·經筵。
辰時,日暈兩珥。夜二更,流星出參星下,入巽方天際,狀如鉢,尾長三四尺許,色赤。三更四更,月暈。
藥方都提調臣權大運,副提調臣鄭維岳啓曰,凍雪未消,日寒如此,伏未審聖體,若何,咳嗽之症,今則快止乎?感冒之候,若已盡除,則前日進御之藥,似當更爲連進,臣等無任區區之慮,敢此問安,竝爲仰稟。答曰,感冒之候,幾盡差愈矣。
閔就道,以義禁府言啓曰,以黃海監司狀啓,刑曹粘目,前金川郡守黃道平,移本府處置事,允下矣。黃道平,方待命於本府,卽爲拿囚之意,敢啓。傳曰,知道。
又以兵曹言啓曰,當日幼學任時尹稱名人,自丹鳳門入來,差備門外擊錚,極爲駭愕,令攸司囚禁治罪,同門守門將沈若虛,常時不能禁斷雜人,以致闌入,亦爲非矣,推考,何如?傳曰,允。
正言尹義濟啓曰,新除授全羅兵使金益勳遞差之請,論執已久,而尙靳一兪,臣竊爲聖明慨然也。若其不合之狀,鄙賤之行,固是輿人之所共知,而臺啓所已悉者也。自在先朝,累被削版之律,其不齒於士論,亦有素矣,及至今日,至膺邊閫之寄者,特以戚畹之故耳,薦用之濫耳,以戚畹無識之流,而輕畀一方之司命,違拒不磨之公論者,此豈淸朝之美事,而所望於聖明者也?官方不可亂,公議不可拂,請新除授全羅兵使金益勳遞差。銓官用人,意在難愼,務循公議而後,可以正官方而服人心。金益勳,特一無行無識之戚畹,非文非武之白徒耳,士夫之所羞齒,公論所不許,而閫帥有窠,每以此人備擬,前後尉薦,皆出一手,有若襃功賞勞,汲汲顯用者然,至使聖上,亦無以知公論之所在,其不恤公議,不愼官方之習,不可置而不論。請行兵曹判書金錫胄,從重推考。金益勳之無嚴公議,出入閫鉞之望者,責在掌銓之官,不可無相規之擧,而今此臺啓,只論益勳之匪人,官方之壞亂而已,至於銓官則曾無一言之糾正,揆以論事之體,難免苟簡之失。請行大司諫權大載,獻納具崟,正言李漢命,竝遞差。臺諫之職,公論攸寄,廉隅之節,士夫所重,臺臣有言,則雖以宰執之尊,猶且逡巡退遜,不敢晏然者,所以重公論而勵廉節也。乃者東萊府使朴千榮,重被臺彈之後,備局之措辭請遞,意有所在,則催發之敎,雖下於慮外,在千榮自處之道,惟當惶縮屛伏,以俟朝廷之處分,而乃敢不待廟堂之指揮,對彈抗顔,無所嚴畏,不見大臣,徑先辭朝,有若汲汲患失者然,其忘廉冒恥之擧,雖不足多責,而蔑公議輕朝廷之尉漸不可長,且若使如此之人,偃然赴任,接待遠人,則必將行其輕侮,重貽朝廷之羞。東萊府使朴千榮,請命罷職。答曰,不允。兵銓之備擬於兵水使,非獨判書一人之私意,實循公論,而如是請推,必爲日後防塞仕路之計,如此之論,予不忍正視也。況臺閣之論事,各自不同,不必苟同於已甚之論,有何不遞之事乎?勿煩。
持平李玄錫·權歆啓曰,請還收前參贊閔維重,前參判李端夏,前佐郞朴泰輔等敍用之命。答曰,勿煩。
正言尹義濟啓曰,不肖愚臣,猥玷言責,感激洪造,思報萬一,竊期隨事盡言,欲自附於古人無隱之義矣,辭不達意,誠未格天,聖批之下,辭旨嚴切,臣誠惶隕,罔知攸措。噫,朝廷,公議之所在,諫官,人主之耳目。掌銓之臣,强拂一談之公議,公朝閫鉞之重,乃爲鄙悖一戚畹例擬之窠,今日紀綱,雖曰頹弛,人之無嚴,不宜若此之甚。至於諫院之官,前後啓辭,備盡銓官注擬之失,而終無一番糾正之擧,殊無論事不諱之風,此臣所以不得已於言者也。殿下非但不允所請,至以情外之敎,摧抑無餘,若此不已,則爲殿下耳目之官者,無敢復論貴幸之臣,而國事之日非,臣竊寒心。此無非如臣無似,忝居言責,未能見信於君父之致,何敢晏然仍冒,以重罪戾乎?請命遞斥臣職。答曰,勿辭。
閔就道啓曰,正言尹義濟,再啓煩瀆,退待物論矣。傳曰,知道。
上在昌慶宮。停常參·經筵。
辰時,日暈兩珥。
閔就道,以都摠府言啓曰,副摠管鄭斗齊,以武臣堂上朔試射試官,除標信,慕華館進去之意,敢啓。傳曰,知道。
申厚載啓曰,春帖子製述官,已爲啓下,明日大提學·提學,竝命招,使之出韻科次,何如?傳曰,允。
閔就道,以兵曹言啓曰,今日鍾閣守直官,不待闕中傳漏,徑先打鍾,事極驚駭,當該守直官及打鍾軍,竝令攸司,囚禁科罪,何如?傳曰,依啓。
持平李玄錫·權歆啓曰,閔維重等敍命請還收事。答曰,毋庸堅執。
司諫權迪啓曰,請全羅兵使金益勳遞差。請兵曹判書金錫胄從重推考。請大司諫權大載,獻納具崟,正言李漢命竝遞差。請東萊府使朴千榮罷職。凡臺閣所論,雖逆于心,而人主優容寬假,不示摧折之意,自是盛德事也。昨日臺啓,實循公議,則不忍正視之批,殊非待臺閣之道,而承宣之臣,無一言覆逆,不能導聖上於無過之地,惡在其出納惟允之義乎?請當該承旨推考。正言尹義濟,引嫌而退。隨事糾劾,政得臺體,意外嚴旨,不必爲嫌,請正言尹義濟出仕。答曰,不允。昨日之批,別無大段損傷之語,而至於請推承宣,誠可笑也。勿煩。處置事,依啓。
閔就道啓曰,臺諫出仕事,命下,而闕門已閉,明日待開門,牌招之意,敢啓。傳曰,知道。
上在昌慶宮。停常參·經筵。
夜二更,月有右珥。
朴信圭,以都摠府言啓曰,今日入直軍士中日習射,請出標信。傳曰,知道。
又以備邊司言啓曰,本府有司堂上李堂揆,連日呈辭,不爲仕進,而聞其病勢,不至大段,卽爲牌招,使之察任,何如?傳曰,允。
以開城留守鄭鑰,淸國曆書祗受狀啓,傳于朴信圭曰,勿待罪事,回諭。
傳于朴信圭曰,永安尉碑石輸運時,臺石亦爲運給事,分付該道。
司諫權迪啓曰,新除授全羅兵使金益勳遞差之請,論執已久,而尙靳一兪,臣竊爲聖明慨然也。若其不合之狀,鄙賤之行,固是輿人之所共知,而臺啓之所已悉者也云云。請新除授金益勳遞差。措辭見上請兵曹判書金錫胄從重推考。請行大司諫權大載,獻納具崟,正言李漢命〈竝遞差〉。請東萊府使朴千榮罷職。請當該承旨推考。措辭竝見上答曰,已諭,毋煩。
鄭維岳啓曰,大提學金錫胄,弘文提學閔點,牌招不進矣。傳曰,知道。
執義朴廷薛,持平李玄錫·權歆啓曰,請還收閔維重等敍用之命。禮安縣監趙持憲,居官貪虐,擧措駭異,託以賑資措備,設立屠肆二處,官給若干價物,勒捧十倍贏利,吏緣爲奸,抑賣取息,貽害民間,罔有紀極。收糴之際,刑杖過濫,如有未及期日者,則必先捧狀紙一束,然後方許納穀,民不堪命,闔境嗷嗷,其他病民肥己之事,不一而足。且於夏間,率其衙中婦女,遊獵遠外川邊,不止一再,遠近瞻聆,莫不怪駭。如此之人,決不可仍畀字牧之仕,請罷職。答曰,風聞未必盡信,更加詳察處之。
上在昌慶宮。停常參·經筵。
藥房都提調權大運,副提調鄭維岳啓曰,小雪頻下,日寒比甚,伏未審聖體,若何,感冒餘症,今已盡除否?前日劑入之藥,旣已連進,則當盡於今日,五貼加進以入,宜當。兩慈殿氣候,一樣安寧乎?臣等無任區區之慮,敢來問安。答曰,知道。兩慈殿氣候安寧,予則今已差愈矣。
大王大妃殿·王大妃殿·中宮殿問安。竝答曰,知道。
朴信圭,以兵曹言啓曰,精抄軍兵所授鳥銃,自本道,令禁軍敎鍊官李愼監造,七百五十柄,纔已畢役矣,別造十柄,俱南羅箇·鉛袋等物,封進之意,敢啓。傳曰,知道。監造官,考例稟處。
鄭維岳啓曰,左承旨睦昌明,右承旨申厚載,左副承旨閔就道,同副承旨安如石,俱以臺論,連日不敢仕進,廳中,只有臣維岳及右副承旨朴信圭,出納之際,事甚苟簡。今日則臺啓已停,左承旨睦昌明以下,竝牌招察任,何如?傳曰,允。
傳于閔就道曰,今觀刑曹都囚徒,時囚罪人,至於百餘名之多,當此寒沍之節,久滯牢獄,事甚可矜,不可無欽恤之道,分付該曹,斯速處決,俾無滯獄之患。
執義朴廷薛,持平李玄錫·權歆啓曰,請還收前參贊閔維重,前參判李端夏,前佐郞朴泰輔等敍用之命。請禮安縣監趙持憲罷職。措辭同前答曰,不允。趙持憲事,該道殿最,置諸上考,而如是彈駁,臺閣之論劾是,則方伯之上考非矣,方伯之上考是,則臺閣之論劾非矣,予未知其孰是也。勿煩。
司諫權迪啓曰,請全羅兵使金益勳遞差,兵曹判書金錫胄從重推考,東萊府使朴千榮罷職。啓辭同前答曰,不允。末端事,凡守令,雖被臺論,停啓之後赴任者,非獨千榮一人而已,則出於意外之說,誠未可曉,又有一兩日內催促發送之敎,則其在千榮之道,趁卽辭朝,可乎,不恤君命,任自徐緩,可乎?實未知其意也。亟停勿煩。
答戶曹判書閔點疏曰,司農重任,不可久曠,卿其安心,速出行公。
上在昌慶宮。停常參·經筵。
夜四更,月犯角右角星。五更,流星出長星下,入坤方天際,狀如鉢,尾長三四尺許,色赤。
以大司諫權大載初度呈辭,傳于鄭維岳曰,還出給。
安如石,以兵曹言啓曰,當日幼學辛睍稱名人,自丹鳳門入來,差備門外擊錚,事極駭愕,令攸司囚禁治罪,同門守門將沈若虛,常時不能禁斷雜人,以致闌入,亦爲非矣,推考,何如?傳曰,允。
申厚載,以司饔院官員,以都提調意啓曰,本院漁夫之設,專爲御供,事體莫重,故漁夫之漁採往來時,如地稅斜水等役,一切停免,蓋遵法典內司饔院漁夫蠲貢賦外雜徭之意,而渠輩僅僅保存者,賴有此耳。近來國綱解弛,法令寢廢,漁夫等法外被侵者,比比有之,至於全羅道扶安蝟島,則乃是靑魚所産之地,格浦居民數三人,稱以監考,主斷漁場,當其捉漁之時,私船漁人,則私自納賂,擇其漁場正地而與之,本院漁夫,則一切驅逐,使不得接足,漁夫等,不敢下手,空手而歸,渠皆失業,莫重日下役供,亦不能辦納,監考輩蔑法罔利之狀,殊極痛駭。自今以後,蝟島深九尾·栗食九尾·芮余尾等處漁夫等,立船捉漁時,切勿禁斷事,格浦監考及收稅監官等處,各別嚴飭,而或有監考輩及私船人等如前侵責之弊,則別樣懲治之意,行會本道,何如?傳曰,知道。
安如石,以刑曹言啓曰,囚徒處決,俾無滯獄之患事,命下矣。本曹所囚罪人八十三名內,六名段,罪名不至重大,自本曹爲先疏放,而三十二名段,係干殺獄·印信僞造,罪名俱重,有難輕議,承傳罪人及詞訟罪人,則今方推覈,待其歸竟,決第疏決,而各司所囚罪人,則令各其司,卽爲疏放事,分付之意,敢啓。傳曰,知道。
司諫權迪,正言尹義濟啓曰,新除授全羅兵使金益勳遞差之請,論執已久,而尙靳一兪,臣等竊爲聖明慨然也云云。措辭見前請兵曹判書金錫胄從重推考,東萊府使朴千榮罷職。答曰,毋庸瀆擾。
執義朴廷薛,持平李玄錫·權歆啓曰,請還收閔維重等敍用之命。請禮安縣監趙持憲罷職。答曰,毋庸瀆擾。
獻陵參奉李三達上疏。入啓。答曰,省疏具悉。疏辭,當問于廟堂而處之焉。
獻陵參奉李三達疏,伏以,臣聞人之疾痛,必呼天與父母,臣有通天之痛,達地之冤,含痛忍卹,蓋十有一年於玆矣。頃於乙卯,嘗以痛冤之狀,仰籲宸嚴之下,聖度天涵,不惟不罪,賜批丁寧,乃曰,爾之疏辭,予已覽之矣。臣之至痛,於是乎可謂得伸,而其時筵臣,陳奏臣父臣懰,因議禮被慘禍,抱冤入地之狀,請詢大臣,伸枉贈職,而朝議因循,至今不擧,臣之至冤,不可謂得伸,臣安得不爲之疾聲呼天,而告我聖明乎?況聞學諭臣尹仁美,以議禮臣尹善道之子,坐其父,不得入仕而死,以爲冤屈,命之賜職,而臣之父,獨不免抱冤於九地之下,此臣所以叩心含痛,不得不冒死哀籲於仁覆之下,而僣越之誅,有不暇顧者也。臣父冤屈之事,已盡於臣前歲之疏,而猶有所未盡者,臣請推本索言,畢露下情,惟聖明,少垂矜察焉。越在己亥大喪之初,臣亡父臣瀏,與右參贊臣尹鑴,同在闕外哭班矣。故縣監臣宋圭禎,以其師時烈·浚吉之意,書問於尹鑴曰,大王大妃服制,當以何服斷?尹鑴,報之曰,長子三年之服,上下同之,且禮有內外宗爲君服斬之文,今日服制,在所當審處也。時烈,手書復問曰,所示謹悉,然禮有四種不得三年之說,今日王大妃服制,必爲三年,未可知也。尹鑴,又答曰,帝王家,以宗統爲重,四種之說,恐用不得。其時臣父,亟稱尹鑴之言,明白的當,同坐之人,莫不齊聲應之,時烈等,不以更確,斷以體不正,庶子之服,朞年之制,而廷臣莫有言之者,外臣亦莫有知之者,惟臣父與尹鑴,知之,以爲此禮之大節也,相與考訂經傳,論辨不置。至庚子春,判府事臣許穆,訪尹鑴於城中,尹鑴,略言時烈等國服不爲長子禮之誤,許穆,聞而然之曰,子言誠然,吾亦知時烈所定朞年之禮不可。臣父,翌日,適就見許穆所寓處,說及此事,許穆以爲客中,無書冊可考,臣父,遂以禮家經傳可考文書歸之,許穆,答臣父書曰,講禮書,賴左右得見,其幸何喩云云。其後,許穆,乃以立弟二長者,亦名長子之義,疏斥時烈等體不正期制之謬,尹鑴,復以書論天子諸候之喪,內外宗五屬之親,皆以服之禮,若是者非一,許穆,又以書抵於臣父曰,連得希仲書,歎其見得明透云云。此正庚子四月事也,而許穆所謂希仲,尹鑴之字也。又於其後,故相臣元斗杓,亦知其朞制之不可,欲疏論之,遣其弟府尹臣斗樞,而來問臣父,臣父,指示禮經及先儒書,與尹鑴抵許穆·李惟泰長書,縷縷論析,反復訂援,則元斗樞,欣然而笑曰,此禮也,若是明白,而彼兩宋,則奈何論定如是也?家兄,實有疏論之意,故吾今來訪耳。臣父答曰,此事大有關於國家,大臣之所當言,而子弟之所當力勸者也。元斗杓之疏,未及上也,臣父,爲謝故咸陵府院君李澥之來訪,造李澥家,則故掌令閔光熽,亦在李澥坐,李澥,亦非朞制,攻斥時烈等,臣父,遂極論朞制之所據,李澥,問臣父曰,近日禮論,以爲如何?臣父,復問曰,公意以爲何如?李澥曰,近欲陳疏,而意匠冷落,去夜欲構草未能矣。臣父曰,所欲言說,將欲言朞制,則朝家已行之。李澥曰,吾所欲言,非朞制,將欲勸行三年禮耳。光熽曰,若有此意,則元相,構大疏,意甚明暢,取看其本則非難矣。李澥,又問臣父曰,斯禮與禰儀孰重?臣父答曰,繁纓,小物也,而孔子惜之,禮者,所以防其未然者也,刑者,所以治其已然者也。禮實重於刑也,故聖人重之,況今所論宗嫡之統乎?吾不知斯禮與禰禮孰重,而宋以檀弓免子游衰,引以爲證,公若取見禮記檀弓篇,則可知其輕重矣。光熽,又言於李澥,吾不知此事,公所當言之者也。臣父,乃言於光熽曰,子亦出入臺閣者也,如知斯禮之不當,則亦可言之,何乃勸止此老耶?光熽,謂臣父曰,然則子何不言之?臣父曰,我實市廛間一氓耳,何敢僭論國家之禮也?若使我在子之地位,則不待子言,而亦必爲之云云。李澥,終不疏論之,光熽,乃閔鼎重堂叔也。光熽,卽日直往鼎重家,與故監司臣金澄,傳說之,而至謂臣父,以朞制,比之於昏朝時廢母論云云。鼎重諸人,詬罵醜詈,罔有紀極,絶交之書,四面而至,不勝其紛紜。元斗杓之疏已發,亦主三年之禮,而其意蓋在斬衰也,請復收議於儒臣等,此皆庚子四月晦間事也。其時,又有故參議臣尹善道,疏論朞制之非,斥時烈之謬,於是朝大駭,三司之論大作,故右尹臣權諰,亦臣父之所相善也。臣父,言於權諰曰,尹善道,何罪也?不過論禮而已,又何不言?諰,慨然曰,吾意亦然。遂以疏救,於是火色大熾,燎原之勢,不可嚮邇,而臣父論此事,未嘗不搤腕痛傷,不能自抑,對人言語,衝口而發,大觸時諱,爲世標的,竟罹慘禍,曾不爲悔也,蓋其天性,雖在韋布,愛君憂國之誠,可質神明,嫉惡好善之心,至死不變而然也。時烈之徒,以主三年之議者,目之以凶徒,許穆,亦解職而歸,臣父,遣書相唁曰,近來脣舌之侵,已厭於耳,受之尋常,亦害於心也,此人生大劇處云云。臣父,又以書抵尹鑴曰,昏朝云云說,固非意慮之所到,而亦何以與之屑屑分疏也?人心陷溺,仁義晦塞,投權附勢者,乃欲以白髮賤子,爲奇貨,不知世道,將稅駕於何所也。且彼主世者,不知此禮之未正,爲紀綱之倒置,力戰公議,欲以箝制一時,其不幾於壞國喪家,禮必先去者耶?吾意,雖在韋布,昌言極論,以告我后,不爲不可,況如元相·咸陵,勳舊大臣耶云云。又書曰,彼所謂斯禮者,果是天下至當之理,聖人不易之禮,則異論何從而出也?如非至當之理,不易之禮,則從容討說之,使歸至當之地,可也。今乃不然,欲以威制一時,此果君子人事耶?吾聞,古之君子,入而論於朝,出而議於街,而未嘗以一言之不合,一事之或違,目之以邦朋邦誣,隨之以四凶之罪也。持此以行,雖能制一時之口,而吾恐如水益激,終不可遏,而必不免於君子之誅也云云。又書曰,兄於今日之論,發明經義,極正且明,雖於知舊之間,論辨極備,而至於吾君之問,草草以數句話仰報者,抑何也云云。尹鑴,答臣父書曰,大受,責我以擔當收議,今兄則咎我以不悉陳,亦異矣。且以夫子之對景公問政,君君臣臣數句語,非深繹之,不足以得意,至於魯哀公,其於君臣之契,有非疏賤之比,及其問答之際,猶必反復叩之而後,盡其說焉。鑴是何人,於君上詢禮之擧,卒然當之,無逡巡走避之心,輒敢揚言極論,以犯僭汰之誅哉?此與朋友間私相論辨,固不同也。但下官,旣有區區之見,不免墜言於人,是以略有云云,以輸臣子之忱云云。尹鑴書所謂大受,乃閔鼎重字也。鼎重,又以書抵尹鑴曰,向者堂叔,來過說,今日,與就規,相遇於咸家,規,力勸咸上章論禮,咸曰,此與禰儀,何如?規曰,宗統之重,奚啻禰儀而已?咸曰,禰是父子,禰亦重也。咸,無顯拒之意,堂叔曰,此老之意,豈可發口耶?規以爲不可不言,相爭數三,規,專以宗統爲言,說辭頗多,堂叔曰,然則吾君宗統,何人奪去耶?規曰,何必如是言之?宗統不明,群志不定,國將不爲國。因勸咸必可言,堂叔則以爲必不可言云云。堂叔,來于罪人家話次,語規之言曰,規太不靖。罪人聞此,深以規爲不靖。過一兩日,元會,來言規事無狀也,至於昏朝時云云,聞此一款,令人驚動,不無絶意,昨見先生書,請詳於堂叔,則堂叔來言,實無昏朝云云,而規兒之見舍弟時,專主宗統之說,頗爲乖悖,其後,善道疏出,語有相符處云云,鼎重書所謂就規,卽臣父之字也。先生,稱尹鑴也,元會,金澄之字也,規兒,亦指臣身而言也,咸則李澥之封號,而各擧一字而言也,罪人,鼎重方在草土,故稱之也。其時李澥,抵書臣父曰,其日話間,果及服制三年之說,此失禮之大者,人得以爭之,公亦有意乎?義固然矣。不料敷衍增益,至此之甚也,指毫髮爲泰山,傾軋者之能事,旣有苗脉,雖嘆奈何?右揆獻議,已在於前,則其後之箚,豈謂尊煽動而出耶?士夫間心術如此,此非細憂云云。其後李澥,又書與臣父曰,頃因閔景明,顚率至於老夫,亦在齒舌中,可謂人間靡不有也,未知今已止息耶?顧我無失,人言何足恤也?只付一笑,可也云云,此庚子五月事也,所謂閔景明,卽光熽,而右揆,則元斗杓,時爲右相,故指而言之也。李澥之言,雖不欲明言,亦可見臣父,因議禮,爲其齮齕之甚也。此其大略,何敢一一煩溷也?其時,人有愛臣父其被禍者,或勸以遜言之道,臣父,應之曰,使士遜言,治世事耶,抑亂世事耶?君子人事耶,抑小人人事耶?今日世道,孰主張,是何不勸彼主世道者以君子事,責我以遜言道耶?又常言曰,宋,以幺麼匹士,被孝廟不世之恩,富貴尊榮,以至於彼,而不思報效,乃以氓庶家賤孼之禮,加之於至尊之地,以爲孝宗大王,不害爲仁祖大王之庶子,則何不於孝考臨御之日,反復之以不得主宗祊之事也?禮云,父不祭於支庶之宅,何獨降其服也?三年之後,亦不得入太廟,將何以處之?禮所以別嫌明微,等上下定君臣之大竇,而壞大禮亂大統,奚是細故耶?以是,時烈之徒,以爲斯禮得失,若非尹鑴與臣父,相與論說講明於初,則世無知者,足以掩其計行其制,而因人指斥,輾轉大著,故疾之已甚,必欲陷害之,而不得矣。不幸臣家,有至愚之人,不爲子弟行者,得罪於人之見聞者,而又與時烈之黨李端夏親族也。端夏與時烈,夤緣爲謀,嗾時烈之妻弟故監司臣李泰淵爲大諫,以白簡中之。其啓曰,李,外釣學行之名,內懷巧險之心,貪財醜正,見棄於人云云,其所謂醜正云,指言臣父與時烈,異論之事也。且其云云者,不待論說,而可以立辨其誣罔之狀,蓋人苟有外釣學行之名之心,則必將矯揉修餙之不暇,豈有貪讟貨財,爲人之棄之理也?況臣父,以簪纓之後,又與時烈輩,少所習知之者也。倘與之俯仰附和,則淸貫美爵,亦當惟意取之,其不爲此,早棄擧業,讀書林下,守咫尺之義,不渝平生之志,則其或近於貪財之人乎?其所構誣,路人所知,何敢多辨也?且其所謂醜正云者,皆指主三年之禮者也。時烈之黨,疏章之間,攻擊爲孝廟左袒者,則皆必曰醜正,其曰醜正,則其所以陷臣父者,臣父,五月牢獄,攖三木受剝膚之禍,萬端痛楚困辱者,何莫非主三年之禮,定君臣明大統尊孝廟之故也?以此推之,則其所千言萬語,百般羅織者,亦何莫非斥朞年之制,討時烈忘君負國,包藏奸凶之罪也?然而此臣之所以爲父訟之辭也,聖明,何從而知臣之情信臣之言也?臣知議禮之時,知舊之間,往復簡牘俱存,不可以輒浼天聽,而在廷之臣,亦有見而知之者。臣父係獄受刑,乃戊申事也,其時文案,必在於刑曹矣。前後臺章,亦必俱存矣,竝臣前疏,一賜睿覽,則其所舞詐弄奸,鍛鍊羅織之狀,必不逃於聖鑑,臣何敢縷縷仰瀆於宸嚴也?嗚乎,痛矣,臣父,以布衣寒士,倡明大禮,扶植正論而不撓,犯滔天燎原之焰而不避,其志,只存於明紀綱正大統,而竟被黨人之凶禍,抱冤入地,則又豈特尹仁美之坐其父不得仕者之比也?臣父平生之交,莫有如右參贊者也,臣父心事,右參贊,固無不知,前歲筵席,右參贊,備陳臣父冤屈之狀,請以贈職伸枉。其時右相臣許穆,以爲李之豫論於三年之禮,則未之前聞。臣於是,不勝驚愕,以爲殆其老人,忘却前事而然也。臣遂以判府事手書,往復臣父者三幅,因人示之於判府事,則判府事,見而憮然曰,雖我之書,久後得見,有若古蹟云云。或以問之於判府事曰,此後如有此等議論,則將何以處之?判府事,又瞿然而應之曰,吾固忘之,將以從實上奏云云,而事之不諧,倐又四年於此矣。判府事,雖今歸田,其時往復之人,與判府事手書,亦皆在矣,臣何敢誣也?聖上臨御之日,擧直措枉,解冤伸屈,臣亦庶以爲可解臣父之至冤矣。荏苒遷就,以至於今日,嗚乎,痛矣,臣之至痛,何時可伸也?臣若一日不死,則便是一日抱冤之人也,一朝奄忽,則必作千古之冤鬼也,臣之情事,誠可哀也。仰願以臣此章,下詢大臣,伸理冤枉,俾無一夫之呼冤也。或以爲臣之私言,有不足信,則付之有司,嚴査窮覈,如有一毫之誣罔,則身膏斧鑕,固所甘心,臣父於平生守志,無求於世,則臣雖無狀不肖,亦何敢妄干恩命,以傷亡父之志哉?臣有至痛,不得不仰首哀籲,臣之情事,吁亦痛矣。乃者尹仁美,命賜贈職之後,臣固欲卽呼天而告之,不幸臣家有慘慽,且臣亡父,葬非吉地,及時移定,遷就數月,以至此日,此又臣不孝之罪也。伏惟聖明,天地父母,不勝懇迫崩隕之至,泣血謹昧死以聞。
上在昌慶宮。停常參·經筵。
康靖大王忌辰齋戒。
辰時巳時,日暈。夜五更,流星出大角星上,入坤方天際,狀如甁,尾長五六尺許,色赤,光照地,雷動。
傳于朴信圭曰,大臣·備局堂上,引見。
申厚載啓曰,右參贊尹鑴,來詣請對矣。傳曰,亦爲入侍。
朴信圭,以吏曹言啓曰,東萊府使有闕,依近例令備邊司議薦,何如?傳曰,允。
又以禮曹郞廳,以三公意啓曰,咸鏡道所在四王陵寢近處犯耕作家處,或步數太遠,不可以此爲界,議大臣稟處事,命下矣。臣等,取考本道狀啓及陵寢圖本,則事係重大,亦不無難處之曲折,不可以文字形容,淺陋之見,後日登對時,面稟處置,何如?傳曰,依啓。
鄭維岳啓曰,吏曹郞廳來言,守令有闕,政事何以爲之?敢稟。傳曰,過國忌後爲之。
午時,上御進修堂。大臣·備局堂上引見時,領議政許積,左議政權大運,右議政閔熙,吏曹判書吳始壽,禮曹判書洪宇遠,左參贊吳挺緯,副護軍睦來善,刑曹判書李觀徵,大司憲李元禎,副護軍李堂揆,右副承旨朴信圭,記事官李蓍晩,假注書權德邵,記事官洪萬朝·睦林一入侍。權大運進曰,近日雪寒,聖體,若何,向者咳嗽感冒之候,亦已向差,而猶未快復乎?上曰,感冒則今已差愈,而朝夕間咳嗽,則尙未止息,聲音亦不如常矣。大運曰,玉音似爲重濁矣。許積曰,蓋以覆啓時,久御寒殿,致有所傷矣。大運曰,二母淸順湯,以感冒之故,連日進御,旣已差復之後,養血淸火湯,卽爲更進者,必以此藥,有效而然矣。上曰,然。大運曰,兩慈殿氣候,亦復何如?上曰,安寧。積曰,別無大段定奪事,而今日乃賓廳日次也,以上候未寧,久未入侍,故今日齊會入侍矣。東萊府使事,似當速爲變通矣。非千榮事,臣於前日,已爲陳達,而貪則臣未所曾聞也,臺論則過,而士夫,必以廉隅待之。倭人,若聞朴千榮之旣已被論,猶且赴任,則亦必輕侮,故頃者備局,因其呈狀請遞,則自上又爲催送,其後千榮,又呈備局,則自上又爲催送,聖敎雖如此,千榮,尙且赴任,則亦必見侮於倭矣。李元禎曰,其時可薦之人,或有奉使出去者,而以乏人之故,臣亦薦朴千榮矣。旣已薦之,則其在人情,固欲其往,而今則事體不當送矣。大運曰,自上不知其不合,而不從臺啓矣。洪宇遠曰,待士夫必以廉隅,故古語曰,禮義廉恥,國之四維,四維不張,國乃滅亡云矣。上曰,朴千榮,初非不存廉隅也,以一兩日內催促發送爲敎,則在渠之道,安敢不辭朝乎?其後臺啓更發,必欲塞其仕路,此則已甚矣。積曰,此豈欲塞仕路之意也?毋論他事,見侮於倭,最可慮也。上曰,倭之知此事與否,又何可知也?積曰,倭必知矣。上曰,臺啓,以催發之敎下於慮外爲言,而至於再發,可謂已甚,亦可怪也。積曰,朴千榮,不見大臣,先爲下直,故謂之汲汲辭朝者,臺言是也。元禎曰,前者柳星三所啓則不可,而今此尹義濟所啓則誠是矣。積曰,柳星三所啓,遣子於罪魁之門者,旣已發端,臣請盡言之。朴千榮,當時烈當權之時,欲爲仕宦,而以其家世不〈?〉如此之人,雖或遣子於其門,而此則不過渠之儕輩中所賤者也。至於吹噓於戚里之家云者,乃指張善瀓請復其科事也,張善瀓,旣請復科,則其後亦必往見,故以此爲言矣。上曰,此果先朝事,而張善瀓,果請復科矣。積曰,此則不可復論,而今番之不見大臣,極爲不當矣。上曰,東萊府使朴千榮,本職改差,其代,速爲差出,催促發送,可也。吳始壽曰,朴千榮,旣遞本職,加資亦爲還收乎?上曰,旣已下直,加資則勿爲還收,可也。宇遠曰,今雖不爲還收,而臺諫必不默然矣。右參贊尹鑴,追後入侍。積曰,自上以諫官爲不忍正視,如此等語,用之於奸邪不正之人,可矣。至於尹義濟所啓,不過循例之事也,所當優奬,而不忍正視,不足掛齒之敎,實非待臺閣之道也。上曰,此後則當惕念矣。積曰,禮安縣監趙持憲事,臺啓之批固好,而若以監司殿最爲準,則御史廉問,臺諫彈駁,皆將廢之矣。上曰,予以未知孰是爲批矣。積曰,黃海監司權脩上疏事,欲爲面達而持入矣。首言正方山城·銅仙嶺等事,而所謂棘城,古人亦築城於斯,今有其址,權脩之意,欲更爲築城,彼人雖有嘖舌,渠請自當,而此則直當大路,彼人所經處也,當此無變之時,輕易築城於彼人所見處,以致疑怒,似不當矣。大興山城及江華則雖築城,而路傍則不可築矣,至於慈悲嶺·版籍·塞墻等處,則賊若不由正方之路,必由此三路,故有此云云之語,而此則不難塞也。兵判,以此分付於遂安郡守,或築城或防守事,使之料理矣。上曰,依爲之。積曰,李三達,爲其父訟冤,今者右參贊入侍,下問,好矣。上曰,問之,可也。積曰,尹鑴,前以此事,陳達榻前,請行襃贈之典,而臣於當初,泛聞三達之父李瀏,以論禮之故,見忤於時,橫罹禍網而已,未得其詳矣。厥後,見李瀏與尹鑴往復論禮之書札,則可謂有功於禮論,且見其時請罪之臺啓,則李瀏,以其家事爭財之故,受刑矣。臺啓有曰,貪財醜正云,而所謂醜正,卽指與時烈輩相反之事,則雖以他事受罪,而其實以論禮見忤之故,夤緣以致其罪,李三達之稱冤,固其所也,而至於贈職,則有事於國禮後爲之,此則不過儕友間私相論禮,而以此贈職,未知其可矣。大運·熙曰,臣之意見,與領相無異矣。上曰,諸臣各陳所見。始壽曰,李瀏,以論禮之故,至於受刑,而今旣身死,無可所施,則以相當職贈之,未爲不可矣。挺緯曰,李瀏,與彼輩,以道義之交相得,及其論禮相反之後,以他事罪之,可謂冤甚,贈職可矣。來善曰,李瀏於禮論,果有其力,而只是私相往復而已,則至今贈職,未知其可矣。上曰,贈職,事體重大,則李三達,收用,何如?大運·元禎曰,此敎誠好。積曰,李三達,前已調用爲參奉矣。上曰,然則李三達,六品遷轉,何如?鑴曰,三達,以其父之故,至於遷轉,則亦可謂之伸其父冤,而猶不如其父之直爲贈職矣。上曰,李瀏,以論禮之故,至於受禍,其冤甚矣。其子李三達,特除六品職,以示其雪冤襃嘉之意,可也。熙曰,臣弟閔點,今方病臥臣家,萬無行公之望,問于他大臣,而速爲變通,何如?積曰,閔點之病,猝然危重,戶判,非他閑漫之局,以此病勢,決難行公矣。上曰,戶曹判書,今姑遞之,其代速出,可也。始壽曰,頃者慶尙監司·黃海監司,以察訪回啓事,狀啓矣。麒麟察訪蔡聖後,馬十匹備立,而其賞典,考例以入事,命下,故該曹以前例考入,則有六品遷轉之命。幽谷察訪李益華,馬位田二百餘石落種之地,及驛奴婢吏竝六百餘口推得事,狀啓,故自上特命加資,而旋因政院之啓,卽爲還收,伊時考例時,未得可據前例矣。其後聞之,則成汝渾,直爲加資韓山郡守云,此外亦或有四品守令除授者,或有五品守令除授者,而前日考例欠詳,不得援引矣,今者幸得此例,故敢達矣。上曰,陞敍守令除授事,前判府中,改付標,可也。宇遠曰,來正月間親耕取稟事,曾已下敎矣。今則正月已近,親耕事,何以爲之?積曰,今春親耕之擧,旣已設儀,只隔一夜,而風雨及陵上之變,還爲停止,誠爲未安。今年則凶荒如此,親耕雖不可行,先農祭親行,以寓祈農之意似好,而但卽今閭閻間痘患,猶未乾淨,動駕出郊,心有所恐矣。先農祭,例於驚蟄後亥日爲之,而明年驚蟄,乃正月二十三日也,其後亥日,未知何日,而其時餘寒,恐未盡,親祭亦難行矣。大運曰,別擇日親祭,有何所妨乎?積曰,然矣。上曰,先農祭,二月·三月間,別擇日,親行,可也。元禎曰,宣惠廳虎豹皮三十六領,今當進排,而此則戊午冬三朔所納之物也,以來月初旬內,進排,何如?上曰,依爲之。元禎曰,前者非不知人微言輕,而事係兵政,故與兵判相議後陳疏矣。其後朝家,無處分之事,則不宜更有所達,而今則待罪言地,不可默無一言,且與尹鑴相議,則所見亦然,故敢達矣。積曰,此指何事乎?上曰,似指體府廳事也。鑴曰,臣亦上疏,請復體府,而無詢問廟堂之擧矣。至於今日,則天災時變,疊現層出,將來事變,難保其必無,則體府復設事,更宜講論,以爲綢繆陰雨之備矣。今日三公入侍,下詢而處之,何如?元禎曰,臣亦以安不忘危之道,有所達矣。積曰,此事,當初則諸議,皆以爲可設,而其時,以臣可合都體察使,故臣不敢議之矣。今則雖復設,必不更任,臣無所傔,請陳所見矣。前日開府之初,事無頭緖矣,其後漸成貌樣,伊時議罷之時,只遞臣都體察使,改授他可堪之人,而不罷體府則誠好,而不此之爲,竟至於罷,亦可惜也。我國每事,不忍,有如此者,今雖復設,而若數年無事,則必將更罷,與其復設而復罷,反不如不復設矣。鑴曰,凡事旋立旋罷,領相之言固是,而但以將來必罷爲言而不設,則亦不可矣。大運曰,臣雖無智慮,只以所見陳達矣。如此凶年,復爲開府,未知其如何也。元禎曰,臣言于金錫胄曰,禁旅旣已加設,而以各軍門米,貸出給料,則今雖凶年,只以加設軍,開府而屬之爲便云,則亦以爲然矣。大運曰,諸臣意,皆欲復設,則不必固執矣。熙曰,向日下問時,以爲才罷,更不必設,對之矣,卽今出身甚多,體府旣罷之後,各屬本邑,不得爲職,故頗有怨望者云,而亦不可以此復設也。上曰,諸臣各陳所見。始壽曰,許多武夫,前有所屬,而體府旣罷之後,無他歸屬處,此輩處置爲難。今日雖無事變,他日之憂,有不可知者,體府更設,似無不可矣。宇遠曰,前頭時事,必不無艱虞,以軍兵統領之道言之,則體府復設,無妨矣。挺緯曰,以近日形勢言之,萬科武夫,無所歸屬,頗怨朝家云,更設體府,以爲此輩依歸之地,則恐無不可,而但今年民事如此,明春賑救,何以爲之?設或復設體府,而有弊於民,則亦甚可慮。凡有軍門,必有其弊,若無其弊,則更設何妨?來善曰,近來凡事,皆不着實,有軍門則必有其弊,□加設一軍門,其弊必多矣。觀徵曰,天災時變如此,前頭必有事變,誰不知之?凡軍門各有其弊,又値凶年,而旣罷之府,今則若更設,則必有其弊,臣之所見與睦來善同矣。鑴曰,國家凡有施設,豈能無一端之弊乎?以小小之而廢其不得已之事,亦不可矣。元禎曰,民事如此,體府不可復設云者,固是,而若然則禁旅加設,亦何爲乎?禁旅罷之,宜矣。上曰,居安思危,安不忘危,皆是古人之訓也。有急而後爲之,則比如臨渴掘井,更設體府,領相主管,可也。積曰,前日開府,人以爲不可,今雖復設開府,不必以七十中風之人爲將,臣實未曉聖意也。今日升殿之時,幾乎顚仆,小宦扶而上之,筋力旣如此,而精神又復昏耗,前忘後失,實無任事之勢,致仕之年,而爲將者,古無之矣。上曰,豈其無也?積曰,臣精神日耗,仁祖朝·孝宗朝事,則臣固記憶,而近日事,則昨事今忘,朝事夕忘,何可以此精神筋力而爲將乎?上曰,此非領軍爲將之士,不過坐而摠制而已,有何不可爲之理乎?鑴曰,不過摠領而已。積曰,何必以病廢之人爲之乎?無病無故之人,亦有之矣。大運曰,體府不爲復設則已,設之則體察使之任,人望有歸,誰復爲之?元禎曰,臣頃者受由往嶺南時,沿路逢可駭之事,故敢達矣。凡宰臣之出外也,所經各邑,迎候供饋,乃是法例,而臣行到仁同府,則府使李䎘,不送一人迎導,亦不供饋,臣不得已宿於閭家族人處,而欲問其由,使人招其邑吏,則吏輩執臣所送之人,訴於李䎘,䎘,欲杖而還止,捽髮而曳出之曰,如渠之輩,何以謂之宰相而接待乎云,臣雖無狀,旣忝宰列,受由下鄕,而陵辱如此,此非辱止臣身,實所以辱朝廷也,其在事體,豈容如此?領議政許積曰,李元禎未上來之前,此言已播,人皆聞之,安有如此可駭之事乎?元禎,以二品宰臣,受由下去,而李䎘,非但不爲接待,至於欲打其所送之人,則此不但陵蔑元禎而已,其輕侮朝廷,壞損事體,莫此爲甚,流弊所關,不可置之,而如以埋沒接待,循例罷職而已,則適足以中其願矣。上曰,李䎘之事,極爲駭愕,拿問定罪,可也。又啓曰,司諫權迪,正言尹義濟,以諫長疏批,有未安之敎,相繼引避,而大司諫權大載,獻納具崟,正言李漢命,初旣被論,又不被斥於避辭,不惟不敢處置,亦不敢詣臺自列,本府當爲處置,而李漢命,卽臣之子也,嫌不可處置,則亦不可晏然,請命遞斥臣職。上曰,勿辭,退待物論。觀徵曰,私鑄錢罪人日隱金·朴孝信等,旣已承服,結案取招,而捕告私鑄錢者,依捕賊例論賞,乃是事目,則此罪人,似當不待時處斬,而其妻子,亦依盜賊例,爲奴定屬乎,下詢于大臣而處之,何如?積曰,立法不可不重法繩之,而捕告者論賞,依捕賊例事,已爲事目,則此亦依强盜例,不待時處斬宜當,而其妻子則不必爲奴定屬矣。上曰,依爲之。觀徵曰,繕工監匠布偸取罪人咸孝誠,旣已承服,結案取招矣。各衙門銀布偸取罪人,依强盜例,不待時處斬,乃是事目,而事目中,其妻子爲奴一款,不爲擧論,何以爲之?上曰,此則開官庫盜出財物,其妻子,依强盜例,爲奴定屬,可也。觀徵曰,廉宗悅事,待其得情後,當議于大臣而處之矣。積曰,算員,必爲豫知矣,雖與偸出者有間,其罪亦重,廉宗悅等,加刑三次後,算員,姑爲仍囚,以待其結末可矣。上曰,三次加刑後,算員,姑爲仍囚以待可也。信圭曰,前日殿講時,判決事鄭載禧,試官受點之後,以病重不進,直爲送言于院吏,終不來參,其在事體,何敢如是?此後則依凡試官例,牌不進例,定式施行,何如?上曰,依爲之。鄭載禧,先罷後推。積曰,公州牧使孫萬雄,向者御史治裝命下之後,不爲等待而下鄕,故李元禎,請推,此則是矣,而今聞昨日,照律奪告身云,赴任屬耳,旋卽遞歸,則如此歉歲,民事可慮,似當有變通之道,故敢達矣。上曰,昨以解,見任照入,而以分揀已爲判下矣,觀其緘辭,則爲見老母下去云,故如是分揀矣。積曰,今此處置至當,而臺諫之以解見任照,非矣。上曰,此後則政院,申飭,可也。鑴曰,體府復設,幸甚幸甚,而但領相拜體察使事,作爲文字,仍定事目,然後可爲後日之法式矣。上曰,體察使敎書,仍用前日所製耶,今又新製耶?大運曰,似當新製矣。上曰,唯。鑴曰,近者我國,恬憘日久,頃者文臣,亦爲試製,實是激勸成就之意,而但應製人甚少,嘉善以下,亦皆抄出,使之應製,居首者,或以紙筆墨賞賜,累次居首,然後方可賞加,而一番居首,輒施僭賞,恐不當矣。至於武士,則屢次居首,然後乃加重賞,尤宜矣,而近來武士賞典,亦似太濫矣。大運曰,此言誠是。上曰,武土則異於文臣,故然矣。鑴曰,文臣嘉善以下,竝皆試製,似是激勸之道矣。積曰,古者金守溫,以判中樞,亦爲擢英試矣。武士四中者,亦爲加資,臣以爲過矣,今承聖敎,則乃用春塘臺之例矣。上曰,然。大臣以下,以次退出。上謂承旨曰,諸宮家賜牌奴婢中,受王牌者仍存,可也。積,又擧一款語曰,此則水木長養事也。大運曰,此則前以柳赫然所啓,已爲分付矣。積曰,棘城等事,則臣等,當以私書回報,不必更爲回啓,以煩聽聞矣。上曰,唯。上曰,都目政事,今番亦不得趁時爲之矣。積曰,兵判,今雖被論,而元非大段事也,臺啓若止,則兵判,豈不行公乎?熙曰,古者,吏曹官員推考傳旨,多入囊中而行之云,政官之循例被論,豈有久不行公之理乎?上曰,此則以兵判,擬以不當擬之人爲言,非如不治守令論劾者之比也。積曰,此非每爲之啓也。若停啓則亦卽行公,都目政,可以爲之,而歲前則勢未及爲之矣。始壽曰,設令今明日停啓,歲前則連有齊戒,空日無多,勢將於正月初生爲之,不過七八日差退矣。積曰,諫院官員,似當變通矣。被論臺官之行公甚難,呈辭而特爲還給,上疏而亦不許遞,臺官去就,誠爲狼狽,不可無變通之道,而被論之後,强令行公,亦非勵廉恥之道矣。上無發落,大運曰,殿講時事,旣巳發端,故敢達矣。伊日殿講時,抽出周易第十二卷之栍,則乃繫辭也。生員李弘宇,講此而一二處誤讀,似爲雜略之粗矣。解實學妙理之人,或以爲繫辭有異於他,而至出通栍則似誤矣,試官雖誤出通栍,而非用情之事矣。上曰,此則,不能詳審之致也。遂罷出。
上在昌慶宮。停常參·經筵。
康靖大王忌辰。
安如石啓曰,判府事許穆箚子到院,而以國忌留院之意,敢啓。傳曰,入之。
朴信圭啓曰,領議政許積上疏到院,而以國忌留院之意,敢啓。傳曰,入之。
又啓曰,行判府事許穆箚批齎去中樞府郞廳,令兵曹依例給馬,何如?傳曰,允。
又以兵曹言啓曰,來朔新番精抄軍,二十五日逢點,仍爲整齊,乃是定例,而判書臣錫胄,方在被論中,不得行公,兼中軍李仁夏,亦率禁旅入直矣。他禁軍將,受點代直後,晝出點軍,宜當,番單子入啓之意,敢啓。傳曰,知道。
又以備邊司郞廳,以三公意啓曰,仁同府使李䎘,旣有拿推之命,而本道監司,以摠察一道之人,知有可駭之事,恬然不以爲異,不但不爲請罪李䎘,至於本邑鄕所公兄,亦無推治之擧,其在事體,極爲無據,慶尙監司李端錫,亦爲推考,何如?傳曰,允。
執義朴廷薛,掌令朴鎭圭,持平李玄錫啓曰,伏聞昨日筵中,大臣,以公州牧使孫萬雄之照律輕歇,非斥臺官云,臣等不任瞿然之至。萬雄之律名,前者以公罪照勘,而政院不捧,故頃日之坐,諸僚合議,斷以私罪,而又不覺其律名之太輕矣。大臣,旣以爲非,至有申飭憲府之命,臣等擬律之失著矣,何敢仍冒於臺席乎?請命遞斥臣等之職。答曰,勿辭。
閔就道啓曰,執義朴廷薛,掌令朴鎭圭,持平李玄錫,再啓煩瀆,退待物論矣。傳曰,知道。
持平權歆啓曰,司諫權迪,正言尹義濟,行大司憲李元禎,執義朴廷薛,掌令朴鎭圭,持平李玄錫,竝引嫌而退。隨事論列,正得臺體,意外嚴旨,不必爲嫌,嫌難處置,其勢固然,擬律失當,在例當遞,請司諫權迪,正言尹義濟,行大司憲李元禎出仕,執義朴廷薛,掌令朴鎭圭,持平李玄錫遞差。答曰,依啓。李元禎,旣已同參於本府之坐,則擬律失當,在所難免,亦爲遞差。
朴信圭啓曰,臺諫出仕事,命下,而闕門已閉,明日待開門,牌招之意,敢啓。傳曰,知道。
判中樞府事許穆箚,臣荷天地大恩,謝老退閑,耕田鑿井,皆是恩澤中至樂,歌頌聖德,以終餘日,足矣,不圖狗馬賤疾,上徹天聽,至遣醫視疾,加賜藥物,臣感懼隕越,竊恐過福之災。臣朝暮塡壑,安敢一日忘殿下之義也?前月朔寧,前江絶流,水發源於肅愼之域,西流八百里,至交河縣入海爲大江,自前夜絶流,行人徒涉,至明晝午後,水復生,此災異之極也。京房曰,陰勝陽,弱勝强也,劉歆曰,國主山川,山崩川渴,國之大災。晉永嘉年間,有此災,天道警人,反災爲祥,在君德,太戊之祥桑穀,武丁之雉雊升鼎,實啓殷道之復興,此在殿下,加勉聖德,毋使太戊·武丁,專美於有商。今歲律已窮,立春天道更始,殿下,代天理物,不諐不怠,咸與萬物惟新,其行之於事者,親賢臣遠侫人,毋以逸欲敗德,毋以邪枉害正,毋以多制亂舊章,毋作無益損有益,以成億萬無疆之慶,聖德幸甚,邦國幸甚,取進止。答曰,省箚具悉卿懇。當此災異層出之日,又有斷流之變,予之恐懼憂惶,曷勝云喩?卿之縷縷戒誨之言,誠甚切實,可不留心而服膺焉?
領議政許積疏,臣於昨日前席,忽承下詢,體府復設之便否,敢以多少不便之狀,仰對淸問,不但未蒙聽納,乃反畀臣以此任,臣倉卒聞命,惶恐無地,略陳披瀝之懇,而微誠淺薄,竟未回天,退來思惟,寢驚夢愕,實不知所以爲措也。臣竊伏念,此任之中廢,今已四十年于玆矣。此雖緣向來朝廷,有所顧忌而然也,亦豈非任兼將相,職責尤大,不可人人而冒居故也?今者復設於旣罷之後,更授以僨敗之臣,臣之惶縮悶迫,縱不足恤,不料以殿下之明聖,不念國事之重,乃有此誤恩。臣本書生,素蔑才智,至於兵家鞱·略,尤所昧昧,加以年齡遲暮,志氣摧頹,年前受命,觸事憒憒,未有涓埃之報,徒見費廩之害,此則聖明之所嘗洞燭者也。況今身嬰奇疾之後,氣力之敗憊,精神之消亡,又非前日比也。目昏耳聾,前忘後失,左脚痿痹,行步蹣跚,闕庭肅敬之地,未免擔舁而行,天陛咫尺之間,尙蒙扶掖而進,所以不絶,只緣一線賤息,自古及今,安有如此老病垂死,而仗銊登坍者乎?臣之已試已敗,旣如彼,益老益病,又如此,臣雖無狀,決不敢冒昧承當,重貽國事之大謬。言出肝膈,實非例讓,伏乞聖明,俯垂照察,將臣新授之任,亟許遞免,以便公私,不勝幸甚。答曰,省疏具悉卿懇。卿之年齡雖尊,筋力尙剛,況德望智略,無出卿右,體察之任,不過運籌帷幄而已,元無奔走之事,卿其安心勿辭,速出察任,以副至望。仍傳曰,遣史官傳諭。
上在昌慶宮。停常參·經筵。
安如石,以御營廳言啓曰,九番別馬隊四十七名,已爲整齊矣。來己未年正月初一日,與八番別馬隊替代後,舊軍還送之意,敢啓。傳曰,知道。
又以御營廳言啓曰,今此八番別馬隊及別破陣等,射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
申厚載啓曰,延祥詩製述官,旣已啓下,大提學,明早牌招,出韻科次,何如?傳曰,允。
持平權歆啓曰,請還收前參贊閔維重,前參判李端夏,前佐郞朴泰輔敍用之命,前東萊府使加資還收事。啓辭上同新除授執義韓垽,時在京畿高陽地,掌令宋光井,時在全羅道淳昌郡任所,持平金龜萬,時在忠淸道公州任所,請竝斯速乘馹上來事,下諭。答曰,不允。下諭事,依啓。
司諫權迪啓曰,請全羅兵使金益勳遞差。啓辭同上新除授獻納權是經,時在慶尙道大丘任所,請斯速乘馹上來事,下諭。答曰,不允。下諭事,依啓。
領議政許積疏,臣敢陳瀝血之懇。冀蒙日月之照察,而宸衷不諒,不賜罷免,反賜溫批,臣一倍悚縮,益不知所措,更慕至懇,乞賜鐫遞事。答曰,省疏具悉卿懇。已諭於前疏之批,復何多誥?須體至意,宜勿固辭,速出行公。仍傳曰,遣史官傳諭。
領議政許積疏,伏以臣本駑劣,無所寸長,歷試內外,效蔑涓埃,及叨鼎席,潰潰益甚,而人之視之,已若尋常,至於臣心,亦自狃安者,蓋緣閱歷已多,酬應且久,牽補架漏,獲免大戾故也。若夫軍旅之事,尤所昧昧,不趐若聾瞶者之於聲色也,自臣忝冒備局三十年間,戎任缺員,文帥選揀之日,或不無誤擧臣名者,而臣未嘗不逡巡退縮,苦辭力遜,終不敢當,以至于今,豈非臣自知不能,而人亦不欲强之以所不能耶?少壯猶然,況於老敗之後乎?今若不量才力之不逮,遽受都統之節,坐運帷幄之籌,而若固有之,則臣心愧懼,姑舍勿論,其如輿人之大駭聽,將士之大失望何哉?聖明在上,乃有此謬擧,臣竊惑焉。古人有言,治國如治家,耕當問奴,織當問婢,言雖淺近,實善喩也。以臣而畀此任,不幾於使婢耕而責奴織乎?其不勝任也,必矣。然而此猶論人器之不稱也,以言乎年紀,則七耋奄至,以言乎疾病,則風痹纏身,以言其精神,則視聽昏廢,前後遺忘,以言其筋力,則扶起扶坐,舁往舁還,以今論臣,直一息食之屍耳。人之所强者,智也,亦難强者,病也,以此以彼,決不可冒昧承當,以重貽國事之僨敗。玆冒萬死,更暴至懇,伏乞聖慈,俯垂憐察,將臣新除職名,亟許鐫遞,回授可堪之人,以便公私,不勝幸甚云云。
上在昌慶宮。停常參·經筵。
下直,昆陽郡守權擇,公州營將尹時達。
申時,白雲二道如氣,起自西方,橫過日下,直指坤方,長各十餘丈,廣各尺許,漸進東方,良久乃滅。夜一更,流星出狼星下,入南方天際,狀如拳,尾長二三尺許,色赤。
申厚載啓曰,臣與同副承旨安如石,正朝望闕禮習儀進去,下直。傳曰,知道。
又啓曰,大提學金錫胄,牌招不進矣。傳曰,疏批已下,更爲牌招。
以備忘記,傳于朴信圭曰,史官三員待命,騎馬九匹立之。
朴信圭啓曰,史官三員待命事,命下矣,史官不備,宣傳官二員,代送之意,敢啓。傳曰,知道。
又啓曰,吏曹郞廳來言,都目政事,來正月初七日爲之之意,敢啓。傳曰,知道。
傳于朴信圭曰,地部煩劇之地,不可久曠,判書疏批已下矣,卽爲牌招察任。
朴信圭,以吏曹言啓曰,守令取才時,通禮院引儀劉瑗,三冊不通,敦寧府判官韓斗相,連三次取才時,以未肅拜懸錄,終不應講,竝依例汰去,何如?傳曰,允。
又以吏曹言啓曰,來正月初七日,行永寧殿宗廟春享大祭,獻官,除病故人員外,塡差人絶少,不得已依近例,刑曹堂上,通融塡差之意,敢啓。傳曰,知道。
獻納權是經啓曰,臣以慶尙都事,受由上來,行到嶺底,猝聞子病危急之報,罔夜疾馳,冒昏入城,朝伏承新除召命,召旨且降,臣聞命震越,罔知攸措,分義所在,不得不冒昧出肅,而第臣曾任咸興判官時,以過限之訟聽理事,方在問備中,未及緘答。且以秋三朔月課不製,被推未勘,身帶兩推,決難一刻仍冒,請命遞斥臣職。答曰,勿辭,退待物論。
院前啓,請全羅兵使金益勳遞差。引嫌而退,推緘未勘,勢難在職,請獻納權是經遞差。答曰,不允。處置事,依啓。
府前啓,請還收閔維重等敍用之命,請朴千榮加資還收。近來法禁解弛,士夫家隱匿屠牛之弊,比比有之,昨日茶時,以屠牛之禁,發牌送吏,則少頃之後,禁吏來告曰,香校洞金姓兩班家,果有屠牛之事,人有持肉而出去者,搜覓捉得於其家門外,則本家奴僕十數人,結縛持牌所由,還奪其肉云,故臣聞甚驚駭,卽發官牌,其家事知奴子,使之捉來,則家主金姓人,以臣着押之牌,至謂僞造,而終不出給其奴子,被縛所由,仍爲拘留,官差,再三往返,一向牢拒。臣之推捉其奴子,非有他也,只欲査問其實狀而已,其家果無犯禁事,則禁吏之憑藉作弊,自有其罪,其家果有犯禁者,則禁令至嚴,難以謀免,爲其主者,所當出給其奴子,以爲辨覈之地,而百般違拒,趁不出給之狀,極爲痛駭。今朝始捉來其奴子,其時參見洞內所任輩,一處推問,則果爲的實,其輕蔑國法,莫此爲甚,此而置之,閭巷冒法之輩,無以懲戢,請當該家主金姓人,令有司囚禁科罪,持平權歆獨啓答曰,不允。末端事,依啓。
兵曹判書金錫胄上疏。答曰,省疏具悉卿懇。意外之斥,不足深嫌,卿其安心勿辭,速出行公。
領議政許積上疏。答曰,省疏具悉卿懇。已悉予意於前後疏批,卿之固辭,愈往而愈切,不亦太過乎?必無允從之理,宜勿撝謙,速出行公。仍傳曰,遣史官傳諭。
戶曹判書李元禎上疏。答曰,省疏具悉卿懇。度支之任,實合卿才,卿勿過辭,速出行公。
兵曹判書金錫胄疏曰,伏以臣,旣犯尉薦非人之罪,且方有沈淹床席之危疾,昨日之彈,不特臣二三臺諫,乃亦以不擧名彈臣,而彈之則今臣罪過,實非細故薄物,可知也。自十許日以前,已有咳喘之漸矣,積勞之極,少休而痛作,冒寒之餘,得煖火熾,喘甚發吼,痰隔爲痞,聲澌面浮,筋革盡掣,似此症狀,其非微感標發,可知也。延祥已近,館僚多故,伏聞政院,乃以出韻事,稟旨出牌云,臣誠恐駴爲悶,不知所出。分義旣嚴,官事且曠,戴罪趨公,猶一可爲,而墐閉已久,呻痛方苦,力疾奮身,其勢誠難,欲起未起,終未免爲違慢之歸,臣罪至此,又添一倍矣。伏願聖明,俯賜鑑燭,亟治臣前後罪戾,以爲人臣逋命不職者之戒,公義私分,千萬幸甚云云。批答見上
上在昌慶宮。停常參·經筵。
恭良大王忌辰齋戒。
夜一更,有霧氣,東方,有氣如火光。二更,有霧氣,艮方,有氣如火光。
鄭維岳啓曰,吏曹郞廳來言,臺諫有闕,政事何以爲之?取稟。傳曰,過國忌後爲之。
朴信圭,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
鄭維岳,以忠勳府言啓曰,本府故事,有功臣錄修正,則一件封進,以備睿覽,例也,所藏功臣錄,年久傷損,今始修正,故依舊例一件封進之意,敢啓。傳曰,知道。
上在昌慶宮。停常參·經筵。
恭良大王忌辰。
夜三更,流星出北極星上,入艮方天際,狀如鉢,尾長四五尺許,色赤,光照地。
朴信圭啓曰,領議政上疏到院,而以國忌留院之意,敢啓。傳曰,入之。
答領議政許積疏曰,省疏具悉卿懇。已悉予意於三度疏批,復何多誥?卿辭雖懇,斷無允許之理,宜勿固辭,速出行公,以副至望。仍傳曰,遣史官傳諭。
上在昌慶宮。停常參·經筵。
有政。
辰時巳時,日暈兩珥,暈上有冠,色內赤外靑,白雲一道如氣,起自坤方,橫過暈中,直指東方,長十餘丈,廣尺許,良久及滅。
申厚載啓曰,明日正朝望闕禮,依近例爲之之意,敢啓。傳曰,知道。
閔就道,以義禁府言啓曰,以平安監司狀啓,刑曹粘目,前麟山僉使張處世,移本府處置事,允下矣。張處世,自任所,時未上來,依例發遣府書吏,拿來,何如?傳曰,允。
朴信圭,以兵曹言啓曰,南漢扈從案,依承傳加資,下批於今日政,而內侍及東班職扈從之員,則令吏曹擧行,何如?傳曰,允。
又以兵曹言啓曰,統制使尹天賚,旣已瓜滿,依近例令備邊司議薦,何如?傳曰,允。
吏曹,判書吳始壽病,參判閔宗道進,參議柳命天病,右承旨申厚載進。
吏批啓曰,新除授□州牧使丁昌燾戶奴呈狀內,矣上典壯奴婢十二口,居在本州,照例處置云,壯奴婢十口居在境內者,啓遞,自是法典,丁昌燾,依法典遞差,何如?傳曰,允。
以權曦爲穩城府使,李華鎭爲獻納,趙祉錫爲兵曹正郞,金聖佐固城縣令,朴廷薛爲司䆃正,蔡聖後爲右水運判官,李必茂爲忠淸都事,沈極·金正夏爲兼春秋。
兵批,判書金錫胄進,參判李弘淵病,參議禹昌績進,參知兪夏益病,右副承旨朴信圭進。
以韓橚爲晉州監牧官,許澂爲兼司僕將,尹深爲都摠管,魚震翼·李慣爲五衛將,鄭后亮爲忠淸兵使,柳夢弼爲武兼,愼之恒爲訓鍊判官,權大載·李聃命·宋國重爲副護軍,閔點·具崟·權是經爲副司直,李漢命爲副司果。捕盜軍官周時興·尹起商,今加折衝。
申厚載啓曰,卽見全羅監司柳命賢狀啓,則乃兵使閔昇兵符上送事也。其狀啓中有曰,閔昇物故緣由,纔已馳啓云,而其狀啓,至今不來,此必陪持人中間稽滯之致,事甚可駭,待其上來,令攸司囚禁治罪,何如?傳曰,允。仍傳曰,今觀啓辭,全羅兵使閔昇,意外身死於任所,予甚驚惻,令三道監司,各別護送,喪需及擔持軍,亦令本道,從優題給事,下諭。
申厚載,以義禁府言啓曰,以江原道暗行御史書啓,刑曹粘目,前蔚珍縣令孫愈,前橫城縣監洪夏相,前寧越郡守李光迪,前麟蹄縣監李鄕采,越松浦萬戶林杞,前參奉金魯得等,移本府處置事,允下矣。孫愈等,方待命於本府,卽爲拿囚之意,敢啓。傳曰,知道。
正言金儁相啓曰,請全羅兵使金益勳遞差。啓辭前同,答曰,勿煩。
大司憲李夏鎭,持平權歆啓曰,請還收前參贊閔維重,前參判李端夏,前佐郞朴泰輔敍用之命。東萊府使朴千榮所授加資,亟命還收。措辭竝前同海南縣監□世興,爲人殘劣,處事生疏,性又嗜飮,飮輒酗亂,刑杖過濫,吏民不堪其苦,醒日無多,官事已至廢弛,遠□之氓,裹糧訴冤,累日留待,至有終□不得見□□還者,其他不足爲治之狀,不可殫記。此時賑救之政,不可畀之如此□□,請遞差。金溝縣令兪樗推緘,初旣自刑曹文移取招,則所當還下刑曹,而當該承旨,誤送本府,事雖微細,不可無警責之道,當該承旨,推考,何如?答曰,不允。推考事,依啓。
大殿·大王大妃殿·王大妃殿·中宮殿,政院·玉堂·二品以上過歲單子問安。答曰,知道。
右參贊尹鑴上疏。入啓。答曰,省疏具悉。箚中宗廟展謁一款,實合予意,當令該曹,趁卽擧行。
領議政許積辭疏。入啓。答曰,省疏具悉。已悉予意於屢度之疏批,而卿之固辭,至再至三,思渴意窮,無以爲喩。卿其安心勿辭,速出行公。
答大司諫權愈疏曰,省疏具悉。爾其勿辭察職。
答知中樞府事李尙眞疏曰,省疏具悉。卿其安心勿辭,調理上來察職。
右參贊。
