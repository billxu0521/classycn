上在昌德宮。停常參·經筵。
工曹參判林泳,持平李師尙三度呈辭。入啓。遞差。
大殿·中殿·世子宮,政院·玉堂·二品以上·六曹歲謁問安。答曰,知道。
吏曹啓曰,臺諫有闕,政事,取稟。傳曰,明日爲之。
吏曹參議趙相愚辭職上疏。入啓。答曰,省疏具悉。爾其勿辭,從速察職。
右議政申翼相七十三度呈辭。入啓。傳曰,安心調理。
兵曹,今正月初五日,仁政門,百官朝參,何如?啓依所啓施行。
禮曹啓曰,太廟展謁,每年歲□恒式取稟事,曾已定奪矣。展謁吉日,以何間推擇乎?敢稟。傳曰,以旬間推擇,可也。
都承旨吳道一上疏。入啓。答曰,省疏具悉。論人之道,貴在平恕,必欲責備,則就其事而論是非,固無不可,而今乃遽疑其心迹。夫迹是未見,事是已著,執其迹而論之者,非朝廷之大體,而鮮有不至於展轉磯激者矣。今玆諸臺之避,不過欲其稱停,則何必自信己見,如是務勝乎?倚於一偏之論,予本不取也。卿其勿辭察職。
持平李彦著,牌不進。依承傳罷職。
江原監司書目,原州呈,執義丁時翰辭職上疏上送事。啓。答曰,省疏具悉。爾其安心勿辭,從速上來察職。
京畿監司書目,驪州呈,以掌令趙錫周所懷上疏上送事。啓。答曰,省疏具悉。所陳之事,令該曹處之,爾其勿辭,上來察職。
大司憲申琓啓曰,臣於金構之啓,務存大體,不欲深刻,故再昨引避,誠以此也。卽聞都承旨吳道一,今方投疏攻臣,以臣之避辭,謂之偏詖,金構,至以淸朝之公議不嚴爲言,臣於是不勝瞿然之至。臣之本意,蓋以爲論人之道,只當就事,論其是非,而至以心迹而疑之,則待人誠爲太薄,疑人未免太過,故欲其平心而論事,勿爲執迹而求過者,果出於偏詖之致耶?誠如道一之言,則必於是非得失之際,先論其心迹,然後方可合於臺體耶?今若曰,當其府吏承命之時,不克違覆,及乎荒年停役之後,啓請蓋瓦,以此論罪,夫誰曰不可,而今乃曰,掖庭乃是私逕,而構乃私受,不知羞恥,有若構,親自承受於私逕者然。至於長寧肇建,在於蓋甕之後,則又曰無論某事,於殿下之所欲爲者,終至請完云者,果是實狀,而抑逆之深者乎?臣之避辭,不過平說道理,不欲爲已甚之論而已,何嘗有一毫侵逼之意,而一言不合,輒以聲色相加,此豈平日所嘗期待者耶?至如李彦經避辭中,所謂分疏模稜等語,無非嘲姍之言,新進臺官持論,必欲峻激者,固是氣銳風生之致,而旣自稱公論,則臣何敢與之呶呶爭辨,以傷事體乎?處置請出,雖是意外,承牌之後,不得不黽勉趨詣,而一言出口,譏斥四至,以此以彼,決不敢一刻苟冒於臺席,請命遞斥臣職。答曰,勿辭。退待物論。
政院啓曰,諸道守令褒貶居中居下之代,不待大政,破格差出,蓋爲荒年賑政,一日爲急故也。未署經守令,至於三員,而兩司不能備員,又値親祭齊戒,開坐署經,似未易,合有變通之道,敢啓。傳曰,除署經發送。
院啓,請罪人張希載按律處斷事。還收權大運放歸田里事。還收韓重赫等按法處斷之命,仍令該府,更加嚴問,輸情處斷事。還收殺妻罪人池三龍等減死定配之命事。答曰,勿煩。
備忘記,噫,獻歲發春,草木皆欣欣有生意,而哀我無罪無辜之億萬生靈,獨罹此罔極之飢饉,仳離道殣之慘,在秋冬而已多。矧今日氣象之汲汲,尤如何哉?今日卽是丙子也,追惟往事,念彼民斯,殆有甚焉。噫,干戈搶攘,危莫大矣,而猶有避禍全軀之地,而今則八路大侵,以穀爲名者,無數畝之成實,以食爲天者,無卒歲之糊口,雖欲行乞,而亦不可得,則赤子之阽於危亡,莫今日若也。噫,君之於民,猶父之於子也。子有疾痛,醫治之道,宜無所不用其極,如或宜施而不施,有一毫未盡,則其爲悔恨,當復如何哉?今日國儲,可謂哀痛,中外蕩然,無可着手,縱欲大段施惠,其道無由也。然而君臣上下,晝思夜度,一以救民爲主,一政一令之利於民者,劃卽奏達,毋致闕漏,外而監司守令,正當開賑之時,必須體予前秋播告之旨,以民飢與同飢爲心,反復料量,另加賙賑,切勿以飢民口吻中物一合之米,爲奸吏潤槖之資也。以一道赤子之死生,付之於卿等,其責任之重,爲如何?苟不以至誠,無以救涸轍而副予意也,彼至愚而神者,豈不知誠與不誠乎?守令中,別有無狀底人,憑藉射利,立視民死者,予則孥戮,斷不饒貸。噫,比來竊發,無處無之,行旅幾乎斷絶,此雖由於人心之不淑,亦未必非飢寒切身之致,正所謂得其情而哀矜者也。在上之人,若能以德敎化民,使民雖窮,而不忍爲至不善之事,則寧有今日之患耶?是予所以中夜痛嘆者也。咨爾方伯,明聽申告,毋敢或忽,而至於止盜之方,勿爲專尙譏捕,必先勞來安集之政,以盡承宣之責,少紓宵旰之憂。且農者,天下之本也,雖在平時,惟以勸課爲務,況於今日乎?東作不遠,亦宜申飭列邑,禁民逐末,皆使歸農,服田力穡,俾得有秋,豈非所當行者乎?卿其知悉,惕念擧行事,下諭于八道監司。
禮曹啓曰,宗廟展謁,以旬間推擇事,命下矣。展謁吉日,令日官推擇,則今正月初十日,爲吉云,以此日擧行,何如?傳曰,允。
上在昌德宮。停常參·經筵。
巳時,太白見於未地。
下直,原州牧使李宏,奉化縣監李公幹。
右議政申翼相七十四度呈辭。入啓。傳曰,安心調理。
黃海監司書目,辭職上疏上送事。啓。答曰,省疏具悉。卿其勿辭,調理察職。
明日社稷祈穀親祭時,出宮時刻,巳正二刻。
院啓,引嫌而退。當初大意,只在平恕,譏斥之來,不必爲嫌。行大司憲申琓,請命出仕。答曰,依啓。
都承旨吳道一上疏。大槪,寒疾猝重,擧動迫近,決無陪從之望,乞賜鐫遞,俾尋生路事。呈政院。
政院啓曰,今日,卽諸承旨齋宿本院之日也,都承旨吳道一,身病不得仕進,左副承旨尹世紀,今曉中路落傷,未及入來,尹世紀,卽爲牌招,而吳道一,則陳疏到院,而聞其病勢猝重,一二日內,決無供職之勢云。擧動只隔一宵,合有變通之道,而齋戒不得捧入,何以爲之?敢稟。傳曰,依啓捧入。
答都承旨吳道一疏曰,省疏具悉。所患如此,本職今姑許遞焉。
備邊司啓曰,卽今賑事日急,而賑恤廳堂上二員,皆兼以劇務,凡干酬應,有不暇給,吏曹判書尹趾善,禮曹判書朴泰尙,賑恤廳堂上差下,使之察任,何如?傳曰,允。
謝恩,都承旨金鎭龜。
獻納李益壽上疏。大槪,敢陳區區所懷,以備睿察事。留政院。
玉堂箚子。大槪,備忘之下,不勝區區之忱,敢陳瞽說,以備睿覽事。留政院。以上朝報
有政。
大臣·備局堂上引見入侍時,領議政南九萬所啓,御營·禁衛軍兵上番,實有放料難繼之勢,兩營大將,欲爲稟達,今方入侍,下詢,何如?兵曹判書徐文重曰,禁衛·御營,軍餉減少,有難連爲上番,而兩軍門一時停番,事體未安,頃者,以兩朔相替立番,稟定矣。今者兩軍門所儲,俱不滿五千餘石,而今年保米所納,亦甚零星,停番之時,一朔放料,亦至千餘石之多,前頭之事,殊甚可慮。且二月四月,正當農節,徵兵立番,亦甚重難,不可無變通之道矣。御營大將李世選曰,御營廳形勢,與禁衛營,實無異同。兵判所陳盡之,此外更無所達之言矣。上曰,兩營一時停番,事甚重大,然軍餉接濟之難,旣如此,姑爲停番,可也。徐文重曰,姑待秋成,更爲稟處,何如?上曰,依爲之。兵曹判書徐文重所啓,近年社稷擧動時,御營軍兵,皆不隨駕,至於辛酉年,則侍衛於訓鍊軍兵尾局,故今番,以不爲隨駕,磨鍊矣。第不爲隨駕時,結陣處所,不爲擧論,在前或於鍾樓結陣,或於本營留待,今番則何以爲之?上曰,本營留陣,可也。以上御營廳謄錄
上在昌德宮。停常參·經筵。
下直,鎭川縣監李潞,砥平縣監李汲,橫城縣監曺挺夏,黃澗縣監元絿。
傳曰,屢典州郡,治績表異之守令,各別精抄以啓事,分付東銓。
假注書金克謙改代,朴彙登。
大駕入齋室後,藥房·政院·玉堂問安。答曰,知道。
兵曹口傳政事,副摠管李東郁。
大駕親祭正時,四更一點,開門,二更一點。
政院啓曰,今此初七日春享大祭肄儀,當行於今日,而差祭之官,方侍衛陪從,不可無變通之道,肄儀退行於明日之意,分付該曹,何如?傳曰,允。
謝恩,副摠官李東郁。
兵曹啓曰,今此宗廟展謁時,擧動出還宮道路,弘化門·敦化門兩門中,由於何門乎?敢稟。傳曰,由弘化門,可也。
藥房問安。答曰,知道。
祭罷後,藥房·政院·玉堂·二品以上·六曹·大司憲問安。答曰,知道。
還宮正時,卯正三刻。
上在昌德宮。停常參·經筵。
巳時,太白見於未地。
大駕還宮後,藥房·政院·玉堂問安。答曰,知道。
藥房啓曰,昨今凜烈,甚於嚴冬,而聖候平復未久,爲民事特行親祭,冒寒動駕,達曉將事,群下仰慮之懷,已不勝其區區,而又有明日朝參之命,乘晨勞動,連日觸寒,則感傷之患,勢所必至。伏乞留意於愼疾之道,明日朝參,姑使停止,不勝幸甚。臣等,待罪保護之地,無任憂慮之至,敢啓。答曰,卿等之請如此,使之退行。
上在昌德宮。停常參·經筵。
右議政申翼相七十五度呈辭。入啓。傳曰,安心調理。
中殿·世子宮,藥房問安。答曰,知道。
藥房啓曰,日氣陰嚴益甚,伏未審聖體,親行祀事,達夜勞動之餘,不瑕有傷乎?臣等,不任區區伏慮之至,敢來問安。答曰,知道。無事矣。
右副承旨尹德駿,水原地掃墳呈辭。入啓。給由。
玉堂箚子。入啓。答曰,省箚具悉。憂愛戒誨之誠,溢於言表,而崇儉之說,予甚嘉納。可不另加留意焉。
都承旨金鎭龜上疏。大槪,臣於恩除之下,適會親祭,不得不承牌就列,而銀臺長席,終非臣所可復叨之地,敢乞遞改,以幸公私事。入啓。答曰,省疏具悉。卿其安心勿辭,從速察職。
獻納李益壽上疏。入啓。答曰,省疏具悉。所陳,不無所據,而第當初立廟,聖意深遠,到今決不可議其釐罷也。日昨下敎,非永爲定式之意,則監司旣行題主之禮,仍又奠獻,未知其不可也。
兵曹啓曰,因藥房啓辭,百官朝參,使之退行事,命下矣。今正月十一日,纔經宗廟擧動,二十一日,二十五日此兩日中,以何日定行乎?敢稟。傳曰,以二十五日定行。
京畿監司書目,安山呈,以吏曹判書尹趾善辭職上疏上送事。啓。答曰,省疏具悉卿懇。卿其安心,須勿固辭,從速上來行公。
府前啓,張希載按律處斷事。還收宋宗元贖良議處之命,一依該曹決折施行事。江華留守金構,頃當辭陛之日,影殿營建之命,不由政院,而不克違覆,晏然承受,雖因見識未到,難免昏謬之失。及夫聖明之遇災警惕,命停中外興作也,徒知殿材朽棄之可惜,不思德意將順之爲美,費辭馳啓,至請蓋瓦,物情爲駭,公議未已。至於資級之加,有乖嚬笑之愛,還收之請,在所不已,始雖還寢,今旣重發,亦不可仍置。請江華留守金構罷職,還收其新授加資。新啓,新除授持平李世載,時在京畿抱川地,請斯速乘馹上來事,下諭。答曰,不允。下諭事,依啓。
慶尙監司書目,慈仁縣監金重南,累年居官,多有做錯之事,詞訟之間,不無用意之迹,査覈之際,遁辭難掩,罷黜事。
吏曹口傳政事,以吳世周爲慈仁縣監。
上在昌德宮。停常參·經筵。
下直,定平府使全百祿。
禮曹啓曰,謝恩使行期退行事,旣已榻前定奪矣。拜表吉日,令日官推擇,則來四月十七日辰時,爲吉云,方物封裏,則例於前期三日,而十四日,與國忌齋戒相値,十三日推擇,原粘目中,改付標以入之意,敢啓。傳曰,知道。
忠淸監司書目,瑞山縣監李嵂陳弊上疏上送事。啓。答曰,省疏具悉。疏辭,令該司,稟處。
獻納李益壽啓曰,臣於前冬啓覆時,適在館職,忝隨諸臣之末,獲與入侍之列矣。殺妻罪人兩獄情犯,或不無一毫可傅於原恕之議者,故臣仰體聖上好生之心,妄有所承贊於俯詢之下矣。今者執法之論,方在本院,臣當自列之不暇,而適値親禱之日,且叨執事之任,瀆擾是懼,泯默隨行矣,及夫陪還之後,素患疝症,猝然衝上,昏倒移晷,殆不省事,扶舁歸家,連日叫苦,俟得少間,今始來避,所失尤大,請命遞斥臣職。答曰,勿辭。退待物論。
成均館官員,以知館事意啓曰,今正月初七日,儒生上旬輪次,當爲設行,而大司成,時未差出,不得設行,今月內無故日,退行之意,敢啓。傳曰,知道。
院啓,引嫌而退。俯詢之時,旣傅生議,則執法之論,勢難隨參。獻納李益壽,請命遞差。答曰,依啓。
吏曹啓曰,臺諫有闕,政事,取稟。傳曰,明明日爲之。以上朝報
備邊司啓曰,去十二月十九日召對入侍時,副應敎閔鎭厚所啓,北路民弊,莫甚於蔘禁,其生理之艱辛,已不可言,而每五日,本官點考監·兵營差使員·都差員,又不時遣軍官點考,以此田土稍遠之民,無暇耕耘,極可矜憫。至於曾前採蔘人及入作之類,稱以可疑人,而每三日點考,尤不能聊生。國之於民,何可目以可疑,而使勿任意行止耶?其在使民之道,實爲未安。然方當蔘禁極嚴之日,此等事,有難弛縱,而但點考時,一從五家統成冊,故前銜出身,亦竝錄其父住長疤,與常漢賤奴,無所分別,渠輩深以爲冤,而亦有傷於事體,前銜出身,則不可不許減其點考矣。出身,旣爲許減,則生進亦當一體施行,而北路絶無生進,其視初試生,有同生進,若命初試生,一倂許減,俾有所等級,則恐爲得宜,下詢廟堂而處之,何如?上曰,令該司考出事目,稟處可也事,命下矣。邊地事體,與內邑不同,旣令擧一境人民,通同點考,就其中,區別其可疑與不可疑,有所取舍,則禁令漸至於寬縱解弛之歸。渠等,雖以爲悶,事體有難一時變改,今姑安徐,何如?答曰,允。以上備邊司謄錄
義禁府啓曰,以黃海監司狀啓刑曹粘目,前瑞興縣監金獜至,移本府處置事,允下矣。金獜至,方待命於本府,卽爲拿囚之意,敢啓。傳曰,知道。以上義禁府謄錄
備邊司啓曰,中江開市,例在於二月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。以上備局謄錄
上在昌德宮。停常參·經筵。
巳時,太白見於未地。
右議政申翼相上疏。大槪,敢陳危懇,恭俟鈇鉞。本職兼帶,乞賜鐫免,仍治臣罪,以爲人臣之戒事。入啓。答曰,省疏具悉卿懇。卿之巽牘之上,幾至八十度之多,是何情志之不孚至此耶?愕然之極,無以爲喩。噫,歲已翻矣,民益急矣,此時大臣之一向引入,實非平日所望也。予之待卿造朝,不翅大旱雲霓,須體至意,安心勿辭,速出論道,以濟時艱。仍傳曰,遣史官傳諭。
院前啓,張希載事。權大運事。韓重爀等事。池三龍·任男等事。答曰,勿煩。措辭見上
備邊司啓曰,頃聞城中,多有流丐之人,使各部報知賑廳,計給糧資鹽漿,出送於東西活人署,新造土宇矣,卽遣備邊司郞廳,使之看審,則流丐等,得其糧資,一時盡食,不爲分日繼食之計,其中飢困年弱,不能自爲運動之類,則其同類中,代受其糧資,全不分給,飢餓將死云。兩處,卽今聚會者,各三四十人,而旣無官員看檢,又無定給下人,勢將盡爲塡壑,不可不自賑廳設粥所,且定郞廳,使之輪回出往看檢。東活人署粥所,則典牲主簿尹有孫,工曹佐郞成璹,西活人署粥所,則尙衣別提徐文淑,司贍主簿南錫明,竝以賑恤廳郞廳啓下,除本仕及差祭,使之輪回,逐日出往粥所,分饋飢民,而設粥所器具及下人,竝令賑恤廳,卽日料理出送之意,分付,以爲劃卽擧行之地,何如?傳曰,允。
又啓曰,卽聞城中流丐之類,自各部,不卽報知賑廳之故,飢寒將死者,不得止接於人家,經夜於道路之中,多有處處僵死者云,不勝驚慘。卽者招致漢城府及五部官員,使之更爲嚴飭各洞內下人,凡有如此之類,急速報知於賑廳矣。此後猶有慢不擧行者,則當日入直部官,入啓汰去之意,更爲申飭。其僵死屍身,亦令賑廳,雇得收屍之人,別定色吏,埋置於城外稍遠之地,俾無棄置溝渠之弊事,分付,何如?傳曰,允。
又啓曰,城中民戶,以其飢窮之差等,抄出,乾糧饋粥及還上發賣之類,成冊報賑廳事,使戶曹·漢城府堂郞各一人,主管擧行矣。凡於民人呼訴,及各司文移之際,無名號可稱,事多妨礙云,此亦賑恤一事,則不可別立名稱,亦以賑恤廳爲號之意,分付,何如?傳曰,允。
府前啓,請張希載按律處斷事,宋宗元,一依該曹決折施行事,江華留守金構罷職,還收其新授加資事。措辭竝見上答曰,勿煩。
黃海監司書目,辭職上疏上送事。啓。答曰,省疏具悉。卿勿過辭,從速察職。
上在昌德宮。停常參·經筵。
申時,日暈兩珥。
下直,洪州牧使鄭來祥。
政院啓曰,今日爲政事,命下矣。卽者吏曹郞廳來言,判書尹趾善,參判李畬,俱以受由在外,參議趙相愚,有病不得開政云,參議趙相愚,卽爲牌招,何如?傳曰,允。
大司憲申琓初度呈辭。入啓。給由。
禮曹,上候平復,文武科庭試,來八月二十七日,放榜,九月初九日辰時,丙子式年進士鄕·漢城試初試,九月初三日,生員鄕·漢城試初試,九月初五日,文武科鄕·漢城試初試,九月二十一日,雜科初試,九月二十六日,進士覆試,十月十六日,生員覆試,十月十八日,生·進放榜,十月二十七日辰時,文科講經及武科覆試,十一月初三日,文科會試講畢後,間一日,文武科殿試,十一月十六日,放榜,十一月二十四日巳時,雜科覆試,十一月二十五日,放榜,十二月十一日辰時推擇。啓。
禮曹啓曰,文武重試及對擧別試,例以丙年設行,而今年則庭試慶科及式年諸科,竝各退行於秋冬,非但大侵之餘,公私煩費之可慮,排日設行,亦且窘迫拘礙,重試及對擧別試,勢將不得已退行於明春,大臣之意亦然矣。待新曆頒降,追後擇日擧行,何如?傳曰,允。
掌令洪受漸啓曰,無狀小臣,過蒙洪私,數月之內,四叨憲職,而未報涓埃,觸事顚沛,心常愧懼,若無所容矣。日者,江華留守金構加資還收停啓之時,臣以身病,不得仕進,適當開筵之日,同僚於榻前停啓,故雖未及相議完定,而旣停之後,簡告於臣,臣亦以還收之啓,初非重發,已停之論,不必崖異,循例書送謹悉矣。物議爲非,臺彈峻發,臣旣與之可否相通,則亦一停啓臺官也,何敢不畏公議,耐彈冒出,以貽朝紳之羞乎?本府江華留守金構加資還收之啓,尙未了當,決難苟然隨參,且臣之新除,在於臺評旣發之後,銓曹之備擬臺職,實是格外。臺啓旣不指名,而泛稱停啓臺官,則政官之未能覺察,其勢固然,而在臣廉隅,尤不可一日抗顔於職次,請命遞斥臣職。答曰,勿辭。退待物論。
院啓,請罪人張希載按律處斷事,還收權大運放歸田里之命事,池三龍等事。措辭竝見上答曰,勿煩。
備邊司啓曰,上年年分事目磨鍊時,則當秋事未判之前,故旱田不爲給災事,依例啓下,知委於諸道矣。及到秋冬之間,諸臣章疏及各道狀聞中,皆以旱田之當爲給災爲言,而自前旱田災實,本難區別,及至田野覆審,事過之後,則虛實相蒙之弊,尤難防塞,故竝不得許施,而其中咸鏡道,則以災荒尤甚之故,通一道旱田之稅,竝許半減,黃海道則稅太半減事,亦已知委,而卽者全羅道,又請稅太全減,或退捧啓下於戶曹,戶曹,將依黃海道例,以稅太半減事,回啓云。此外京畿·忠淸·江原·慶尙四道,及開城府·江華,則卽今雖無狀聞之事,今年凶歉,大抵同然,朝家施惠,不可不均。稅太竝依一體減半,且方當田稅收捧之時,若有減除之事,則不可不及此時知委,平安道則前因道臣狀啓,回啓中以爲,民情終以不給田災爲冤,則田結磨鍊後,就都數中稅米收米,量減斗數,以爲通同蒙惠之地事,分付矣。今亦依咸鏡道例,旱田之稅,通道內半減,宜當,該曹及諸道·開城府·江華,竝以此意,分付,何如?傳曰,允。
府前啓,張希載事,宋宗元事,金構事。措辭竝見上新啓,日者枯松發賣帖文成給之際,主管郞廳,全不檢察,吏胥騶率,夤緣爲奸,一人一日白得之帖,或至累十張,或以廉價買得,或以厚直出賣,士夫有形勢者,招致書吏,給錢以送,則帖文成出,曾不移時,而無勢之人,累日待令,終不能得一帖,傾都之人,塡咽門外,目見此事,擧懷憤怒,擁馬遮道,肆爲罵詈。及夫斫伐之時,京兆郞官,專掌糾禁,形勢豪族之混斫生松者,不敢誰何,疲甿下戶之擔負以入者,另加譏捕,或稱無帖文,或稱無烙印,拘執掠奪,委積如山,本府吏役輩,多率人馬,日暮之後,盡爲運去,如是者非止一二。日寒餓老弱之民,勞筋苦骨,反付猾吏之手,號泣而歸,怨謗載路,其尸居不職,爲國招怨之狀,誠可駭然。請該廳帖文主管郞廳,及漢城府斫伐看檢郞廳,竝汰去。引嫌而退。停論之時,旣不與議,謹悉之書,亦在於後,到今引避,殊涉太過。請掌令洪受漸出仕。答曰,不允。汰去事及處置事,依啓。
上在昌德宮。停常參·經筵。
汰去現告,賑恤廳郞廳金萬㘽·鄭載岳·李成朝·漢城參軍金道遠。
獻納閔鎭厚啓曰,本院長官臣鎭周,卽臣之從兄也,法應相避,請遞臣職。答曰,勿辭。退待物論。
明日宗廟展謁,擧動出宮正時,午初三刻。
戶曹判書李世華上疏。大槪,賦疾危劇,與死爲隣,明日太廟展謁之禮,無力進參於陪從之列,乞遞臣本兼諸任,仍治逋慢之罪,以幸公私事。入啓。答曰,省疏具悉。卿其安心勿辭,調理行公。
大司憲申琓再度呈辭。入啓。給由。
吏曹參議趙相愚辭職上疏。入啓。答曰,省疏具悉。爾其勿辭,從速察職。
掌令洪受漸,就職後啓曰,臣於江華留守金構加資還收停啓之時,雖有折簡差後之事,而旣書謹悉,則便是同參,今乃分而二之,强請出仕,臣實未曉其故,且聞公議,以處置乖當,大加非斥云。臣以處置中人,何敢幸其一時之誤出,而苟然仍冒于臺席乎?請命遞斥臣職。答曰,勿辭。退待物論。
備邊司啓曰,東西活人署,造作土宇,以爲飢民止接之所,而自賑恤廳,分給糧資,使飢民等,自爲定日繼食矣。飢民漸聚,而無官員看檢,勢難收活,故以各司官員四人,啓下郞廳,使之分送東西,輪回出往,作粥以饋,而數日內,連送本司郞廳,使之看審其處,則活人署,本是染病人出幕之地,不但飢民等,疑畏其混雜傳染,官員下人等,亦以長爲止宿爲慮。且東活人署,則所作土宇處,水泉頗遠,西活人署,則近處無可取柴處,俱甚難便云。京城近地薪水之便,空廨假家數多之處,無過於洪濟院,且與京城閭閻,不相連接,可無雜亂之慮。卽今賑恤廳,設置分饋飢民器具於弘濟院,東西活人署所聚飢民,竝爲移送,仍使啓下郞廳四人,輪回出往看檢,宜當。曾在辛亥年,設粥數處,分饋飢民,京中及外方流丐之類,一時坌集,千萬爲群,蒸爲癘疫,延及平民,死亡狼藉。自其後,人皆以賑飢設粥爲戒,故京中飢民,則方爲抄出,直給乾糧爲計,而至於道路流離,飢困將死之類,則旣無定處,且難得保授之人,若不自公家接濟,則更無救活之道,亦不可任其相率,而塡于溝壑,不得已行此設粥之擧,各項節目,令賑恤廳相考前例,擧行,何如?傳曰,允。
賑恤廳啓曰,飢民饋粥所郞廳尙衣別提徐文淑,今日政,移拜刑曹佐郞,有難兼察賑任,其代以宗簿主簿李百謙差下,使之察任,何如?傳曰,允。
持平朴權啓曰,臣於掌令洪受漸處置之啓,只知初不相議,不必引嫌於旣久之後,而不知後旣與聞,有難隨參於更發之啓,率爾請出,難免昏謬之失,卽見同僚之避,有處置乖當,公議非斥等語,何敢一刻晏然於臺席乎?請命遞斥臣職。答曰,勿辭。退待物論。
院前啓,張希載事。權大運事。韓重爀等事。池三龍等事。措辭竝見上新啓,江界爲邑,邊上重地,在常時,猶不當數遞,況此西路飢荒,于玆四載,而今年尤不可言,其中江界,爲一道之最甚,前府使李麟徵,曾經侍從之人,宜知分義之所在,而乃敢言病於賑政方張之日,竟至於啓聞而罷,想其新舊迎送之弊,賑政疎虞之端,不一而足。且邊倅病罷,足以中願,而亦關後弊,請江界前府使李麟徵從重推考。勿爲罷黜,使之仍任。監司李濡,亦難免率爾啓聞之失,請命推考。竝引嫌而退。相避之法,在下當遞。停論之初,旣爲參涉,則再發之後,勢所難安,應遞之人,率爾請出,揆以臺體,亦難仍在,請獻納閔鎭厚,掌令洪受漸,持平朴權,竝命遞差。答曰,不允。處置事,依啓。
政院啓曰,明日擧動,兩司當爲備員,而憲府無行公之員,今日兩司遞差之代,明日待開門,政官牌招,開政差出,以爲牌招進參之地,何如?傳曰,允。
京畿監司書目,抱川呈,以持平李世載辭職上疏上送事。啓。答曰,省疏具悉。爾其勿辭,上來察職。
吏曹判書尹趾善上疏。大槪,臣力疾登途,來伏城外,而顧臣任情違法之罪,終難自逭,玆敢更申瀝血之懇,冀伏鈇鉞之誅。伏乞聖明,量臣罪犯之不可寬貸,先遞臣本兼諸任,仍勘臣前後罪名,以警具僚事。入啓。答曰,省疏具悉卿懇。卿其安心勿辭,從速行公。
上在昌德宮。停常參·經筵。
大司憲申琓三度呈辭。入啓。遞差。
果川幼學鄭世佑上疏。大槪,求言之下,敢以芻蕘之說,猥陳時政之得失,生民之弊瘼數條,以應聖旨事。入啓。答曰,省疏具悉。所陳之言,或出於情外,或出於侵逼,予未知其穩當也。社倉事,令該曹稟處。
備忘記,以今日開政事,政官待開門牌招,而日已向午,終不入來,怠慢之習,不可不懲,當該政官,推考。
大駕,詣宗廟,入幕次後,藥房·政院·玉堂問安。答曰,知道。
展謁後,藥房·政院·玉堂問安。答曰,知道。
大駕還宮正時,未正三刻。
大駕還宮後,藥房·政院·玉堂問安。答曰,知道。
右議政申翼相上疏。大槪,更陳危懇,冀蒙矜察事。入啓。答曰,省疏具悉卿懇。巽辭之章已斷,一望其出而視事矣。又申前請,一向邁邁,心甚缺然,無以爲諭。卿其亟遵前旨,安心勿辭,速出論道,以副如渴之望。仍傳曰,遣史官傳諭。
吏曹判書尹趾善上疏。大槪,臣酷被鄕儒之斥,未免違牌,益增惶悚,靡所容措。伏乞聖慈,俯賜諒察,先罷臣職,仍勘臣罪,以爲循私滅公者之戒事。入啓。答曰,省疏具悉卿懇。事出至情,不須引咎,意在侵逼,何必深嫌?卿其安心勿辭,從速行公。
傳曰,太廟奉安冊寶,累經兵燹,餘存無多,極爲未安,而到今追上,誠有不便之端,亦非今日可議之事,而至於樂章之未備者,則不可不趁夏享大祭釐正,此意言于主文之臣。
政院啓曰,吏曹參議趙相愚,朝者牌招之後,得聞鄕儒鄭世佑之疏斥銓官,情勢不安,欲爲陳疏,來到闕外,搆疏繕寫之際,自至遲延,擧動前,旣未及開政,辭疏今始到院,自本院,已爲據例還給,而特推之下,不敢晏然入來云。旣到闕外,且其陳疏,出於不得已,則此與偃蹇違牌者有間,使之仍爲入來開政乎?敢稟。傳曰,依爲之。以上朝報
義禁府啓曰,今日擧動時,梨峴近處,有一女人,稱以爲夫訟冤,路邊擊錚,殊甚驚駭。今方執捉拘留,令該曹囚禁治罪,何如?傳曰,允。以上義禁府膽錄
上在昌德宮。停常參·經筵。
右副承旨尹德駿,掃墳事,水原地出去。
刑曹判書閔鎭長辭職上疏。入啓。答曰,省疏具悉。卿其安心勿辭,從速行公。
政院啓曰,憲府無行公之員,連日監察茶時,事甚苟簡,除在外人員外,新除授掌令洪璛,持平李彦經,竝卽牌招,何如?傳曰,允。
慶尙監司書目,臣病勢危劇,無望察任,亟賜鐫罷,俾遂首丘之願事,上疏上送事。啓。答曰,省疏具悉。卿其勿辭,調理察職。
備忘記,五禮儀,神主櫃長廣高厚,自有定制,而宗廟第九室莊烈王后神主,櫃制大異,每當奉審,至爲未安。神主奉安之櫃,何等重大,而其全不致謹,乃至於此,極可驚駭。練主監造官,拿問處之。
進士李濟億等上疏。大槪,請收罪死臣宋時烈躋享道峯書院之命,使先賢俎豆之地,毋受汚衊,國家享祀之典,毋歸瀆亂,以正是非,以振士氣事。及幼學朴繲等上疏。大槪,請勿以宋時烈,濫躋於先賢書院,以伸公議,以慰士林事。呈政院。政院啓曰,進士李濟億,幼學朴繲等,來呈疏章兩本,而觀其措語,則俱以先正臣宋時烈,不當合享於道峯書院爲辭。其疏中之意,則專在於憑藉院宇之事,公肆醜正之說,恣意眩幻,無所顧忌,而至於濟億之疏,首尾辭語,尤極凶慘。蓋其貶降君父,動搖國本等語,乃是向日群奸罔極之讒,而欺誣天聽,醞釀酷禍者也。及夫聖心覺悟之後,昭雪無餘,褒崇有加,公議大定,斯文增光,而今此濟億等,猶述戕賢毒正之言,復試搖惑上聽之計,其所用意,極其駭惋,朴繲疏語,雖與濟億等有間,若其旨意所歸,均是誣詆,故不敢以此悖理之疏,遽爾上徹,欲待僚員齊會,相議處之,使於明日更呈,則濟億等,自稱多士之疏,必欲急急捧入,終不退去,乃以用意阻搪,專事壅蔽等說,侵斥喉司,不遺餘力,臣不得終始退却,敢此捧入。此輩情狀,自當莫逃於聖鑑之下,而臣以該房,旣有所懷,竝爲仰達矣。傳曰,濟億等疏語,雖有輕重之別,其掇拾毒正之說,乃敢眩亂於悔悟昭雪之後者,其意不專在於竝享,槪可知矣。事之痛駭,莫此爲甚,其醜詆先正之罪,不可不痛懲,疏頭李濟億,遠配,朴繲,定配。此疏,竝還出給。
拿問現告,練主監造官尹悠期。
謝恩,掌令洪璛,持平李彦經。
吏曹參議趙相愚上疏。大槪,昨者再呈辭疏,終未上徹,始下從重推考之敎,繼有仍爲開政之命,臣惶隕咸激,不得不黽勉赴政,而情迹一倍臲卼,病勢一倍增劇,俱難一日冒據。伏乞聖明,諒臣危憫之狀,崩迫之懇,亟削臣職名,以謝公議,以延殘喘事。入啓。答曰,省疏具悉。爾其勿辭,從速察職。
兵曹判書徐文重上疏。大槪,臣之情勢·病勢,俱難仍冒,伏乞聖明,將臣本職及兼帶宣惠賑廳之任,亟命遞改,以重國事,以尋生路事。入啓。答曰,省疏具悉卿懇。卿其安心勿辭,從速行公。
左議政柳尙運箚子。大槪,臣賤疾苦㞃,無望供職,且有難安情勢,乞蒙遞斥臣職名,以謝人言,以安私分事。入啓。答曰,省箚具悉卿懇。所患如此,予用慮念,意外侵斥,不足介懷,卿其須體至意,安心勿辭,從容善攝。仍傳曰,遣史官傳諭。
院前啓,張希載事。權大運事。韓重爀等事。池三龍等事。江界前府使李麟徵,從重推考,勿爲罷黜,使之仍任。監司李濡,亦難免率爾啓聞之失,請命推考事。答曰,不允。末端事,依啓。
持平李彦經啓曰,臣之頃忝諫職也,適當憲臣處置,同席之間,意見歧貳,終至於起鬧,玉堂之公議也,而斥臣以已甚苟且,憲長之重臣也,而姍臣以氣銳風生,是臣避辭,已大被排擊矣。然臣於本府前啓,亦嘗以爲消詳刪改,務歸的當,不害爲連啓之規云爾,則誠可謂過於委曲矣。持論峻激者,果如是耶?以臣之言,擬諸前啓,則其爲餒也已甚,苟且之斥,臣固甘心,而氣銳之誚,甚是失題語也,至於處置之際,臣之所執在焉,大凡言事之體,激者傷於過峻,渝者失之太軟,均之爲不得其中,而臺閣之論,寧激毋渝,激者常立,而渝者常落,蓋其例然也。臣之妄意,只欲守常法存大體而已,而一言出口,攻者譁然,蹙迫擠斥,殆無餘地,此無非如臣疲劣,言不見重之致,臣不欲復生葛藤,以重傷事體,而第觀近日以來,言官風旨,每稱平恕,臺閣論議,專務調停,率是以往,幾何其不至於泯泯棼棼,而是非倒植也?臣竊爲世道,發一嘅焉。臣自遭僨敗,己分不復廁迹於朝端,而謬恩又加,嚴召繼降,臣是何人,叨此異數,銜恩畏義,不得不冒昧出肅,而顧此已試跋疐之蹤,且被無限詆斥,其何敢一刻抗顔於風憲重地乎?請命遞斥臣職。答曰,勿辭。退待物論。
府前啓,張希載事。宋宗元事。措辭見上新除授行大司憲李秀彦,時在忠淸道淸州地,斯速束馹上來事下諭。引嫌而退。當初意見,自有所執,旣往被斥,何足深嫌?請持平李彦經出仕。答曰,不允。下諭事及處置事,依啓。
正言李師尙上疏。大槪,臣之情勢·病勢,俱難冒出,社壇親禱之日,太廟展謁之禮,竝未趨參於陪衛之列,乞蒙鐫罷,以嚴朝典,兼陳區區所懷以備裁擇事。入啓。答曰,省疏具悉。首陳切悉之言,予深嘉納焉。第二之條亦好,而鄭載禧事,誠有所未解者,伊時所遭,雖是情外,日月已多,開示已悉,而前後召命,終始牢臥,實無所據,則適足快於乘機擠逐者之心之說,抑獨何哉?李光著疏中,究覈一款,謂之妄發則可矣,鄙夫之目,一何謬戾?噫,一自朝論橫潰,各主己見,少有不協,輒加罵詈,是豈朝廷之美事乎?彼重爀輩,罪固難貸,春澤,有何必殺之罪,而至以幸與不幸等語,必欲甘心於萬死一生之家,有此嘗試之態。噫,曩時設鞫,意在魚肉。以黯之窮兇於春澤,終不得摸捉,而爾獨汲汲乃爾者,斷非公平之心也。
刑曹,李濟億長興府遠配,朴繲忠州收定配。啓。
上在昌德宮。停常參·經筵。
夜自三更至五更,月暈。
掌令洪璛上疏。大槪,老母宿疾之中,寒病添劇,浹旬彌留,日就澌頓。臣以無妹獨子,決無離違病側,供趨職事之望,懇乞亟賜遞免,俾專救護事。入啓。答曰,省疏具悉。爾其勿辭,救護母病。
戶曹判書李世華上疏。大槪,更申血懇,乞遞本兼諸任,仍治逋慢之罪,兼陳本曹事勢,冀令廟堂稟處事。入啓。答曰,省疏具悉卿懇。意外侵斥,何必深嫌?疏辭令廟堂稟處,卿其安心勿辭,從速行公。
禮曹啓曰,命下矣。李濟臣,文武全才,淸操峻節,爲世所推,誠合有褒嘉之擧,而但念節惠易名,係是莫重彝典,今因一儒臣之言,直請擧行,殊無重其事之意。未經正二品實職,不得議諡者,此爲遵守之成憲,至於格外恩典,則非臣曹所敢容議,今姑置之,何如?傳曰,特爲贈諡。
又啓曰,命下矣。任叔英,文章氣節,有足以廉頑立懦,誠合有彰樹之擧,而但念節惠易名,係是莫重彝典,今因一儒臣之言,直請擧行,殊無重其事之意,未經二品實職,不得議謚者,此爲遵守之成憲。至於格外恩典,則非臣曹所敢擅議,今姑置之,贈職一款,令吏曹稟處,何如?傳曰,依啓。特爲贈謚。
司諫金世翊啓曰,臣伏見持平李彦經避辭,則以言官風旨,每稱平恕,臺閣論議,全務調停,是非倒植爲辭,臣於是,不勝瞿然之至。臣之前日,與彦經歧貳之避,及處置憲長之啓,皆下稱停平恕等語,彦經所云,正指臣身而發也。臣以老鈍罷軟之人,本不合於言事之職,而務主平恕之論,遭此譏切之言,如使臣仍據此地,則是非倒植,不但今日而止。臣何敢一刻晏然苟冒乎?請命遞斥臣職。答曰,勿辭。退待物論。
禁府啓目,罪人金光宇,刑問十次不服。加刑得情,何如?啓各別嚴刑得情。
校理鄭澔上疏。大槪,臣於病伏中,酷被李濟億·李師尙等醜詆,不敢一日晏然於職次,請亟賜遞改,以安愚分事。入啓。答曰,省疏具悉。疏中付托圖占之說,殊涉已甚也。濟億輩醜正之言,不足爲嫌,爾其勿辭,從速察職。
副修撰閔震炯上疏。大槪,敢將病重實狀,乞蒙恩遞,兼陳區區所懷,以備財幸事。呈政院。政院啓曰,臣等,卽伏見副修撰閔震炯之疏,敢以濟億等遠配爲非。一則曰,非淸朝美事,一則曰,乃爲此過當之擧。夫濟億等,毒正搆誣,無所不至,至以貶降君父,動搖國本等語,恣意眩亂,罔有紀極。聖上,以其意不專在於竝享爲敎,深加痛斥,明示好惡。震炯職在論思,乃反汲汲營護,如此不正之疏,所當退却,而旣是儒臣之疏,不得不捧入之意,敢啓。傳曰,知道。
傳曰,副修撰閔震炯上疏,營護醜正之徒,是非不明,職在論思,豈容若是?爲先遞差,此疏還給。
副校理閔鎭厚上疏。大槪,臣於本職,曾旣累叨,今無可辭之義,而兼帶春坊之任,實緣冒陞四品而得之,其在廉隅,決不可苟然仍據。召牌之下,趨詣闕外,而終未入謝,投疏徑歸,伏乞亟罷職名,仍治逋慢之罪事。入啓。答曰,省疏具悉。爾其勿辭,從速察職。
上在昌德宮。停常參·經筵。
下直,慈仁縣監吳世周。
備邊司啓曰,都目大政,以吏曹判書尹趾善在外之故,遷就至今,已極未安,而今者兩銓之官,又以儒疏,不爲行公,大政尙未稟定,疏批旣下之後,不當一向引入,戶曹判書李世華,亦以儒疏,陳疏承批,當以設賑之時,曠廢職務,亦甚可慮。吏曹判書尹趾善,兵曹判書徐文重,戶曹判書李世華,竝命牌招,使之行公,何如?傳曰,允。
吏曹判書尹趾善,牌不進。
注書南相夏病,代假注書李鼎相。
傳曰,史官一員待命,騎馬三匹立之,弘濟院飢民等設粥所內摘奸。
忠淸監司書目,新除授海美縣監洪處武,改差,其代,擇差下送事。
吏曹口傳政事,海美縣監李道源。
吏曹判書尹趾善上疏。大槪,狗馬之疾,萬分難强,召牌之下,終不承命,數日之內,違旨至再,乞蒙先遞臣本兼諸任,仍治臣罪,兼陳區區所懷事。國忌齋戒,留政院。
上在昌德宮。停常參·經筵。
夜二更,流星出五車星上,入西方天際,狀如鉢,尾長二三尺許,色赤。
持平李世載上疏。大槪,分義所在,不敢屢違召命,纔自鄕里,來伏城外,而顧臣情勢,決難復叨言地。更暴危悃,冀蒙恩遞,兼陳外邑民事及道路之所見聞者,以備裁察事。及都承旨金鎭龜初度呈辭。以國忌,留政院。
政院啓曰,司諫金世翊,引避退待,已經兩日矣。大司諫閔鎭周在外,獻納金演,正言李師尙未肅拜,行公之員,只有正言金弘楨,而連日呈告,不爲處置,事甚未安。正言金弘楨,卽爲牌招,以爲處置之地,何如?傳曰,允。
右議政申翼相上疏。大槪,不避煩瀆之誅,更伸危迫之懇,伏乞天地父母,亟賜鐫改職名,以幸國事,且延殘喘事。入啓。答曰,省疏具悉卿懇。屢悉至意,復何多誥?予志已定,連章祈免,實無益於准請,反有損於事體,卿無困我,安心卽起視事,以副上下之望。仍傳曰,遣史官傳諭。
院啓,引嫌而退。憲臣避辭,旣是泛論,則以此爲嫌,殊涉太過。請司諫金世翊出仕。答曰,依啓。
吏曹啓曰,新除授海美縣監李道源呈狀內,老父今年七十歲,照例處置云,親年七十,勿敍三百里外,載在法典。海美縣監李道源,改差,何如?傳曰,允。
吏曹口傳政事,海美縣監李夔。
領議政南九萬箚子。大槪,上年禮曹啓下樂章事,有不卽獻議之失,不勝惶恐待罪,且陳樂章事首末,以備睿覽事。入啓。答曰,省箚具悉卿懇。適緣事故,未卽獻議,有何所傷?箚辭,當令該曹,議于大臣稟處,卿其安心勿待罪。仍傳曰,遣史官傳諭。
備忘記,噫,東西色目,已是難救之痼弊,而士類中打成一片,其爲不幸,可勝言哉?爲今之道,在上者,以至公使下,在下者,以赤心事上,以期其消融而已,何敢以標榜,筆之於章奏哉?日昨草野之疏,以老少所尙各異等語,肆然揷入,有若美談者然,告君之體,決不當若是也。噫,今日之弊,正患其不能消融,何患其不知乎?此必未之深思,故玆用開示焉。
備忘記,日昨副修撰閔震炯上疏,不無營護之意,故特遞矣,更爲思惟,疏中大意,只論合享之當不當而已,非比濟億輩之醜正,而以意見之各異,輒施特遞之罰,有歉於人君中正臨下之道,閔震炯,勿爲遞差。仍念章疏之稍涉異己者,則毋論事之輕重,政院,必費辭入啓,此雖非今日之所創,本非美事。李濟億之疏,則假托醜詆,無所不至,政院之措辭入啓,然矣,而至於閔震炯上疏捧入之時,承旨徑先張皇,意在重究,看來極爲未安,欲一下敎於筵中矣,今因收還之擧,不得不辨破也。噫,國家不幸,各有標榜,論議之差異,不是異事。如震炯之疏,未免費辭入啓,若有加震炯數等之疏,則又將若何?不美之習,不可不革,日後之弊,不可不防,當該承旨,從重推考。
上在昌德宮。停常參·經筵。
政院啓曰,行大司憲李秀彦,執義丁時翰在外,掌令趙錫周,受由下鄕,掌令洪璛,陳疏受由,持平李世載,上疏留院,持平李彦經,連日呈辭,卽今無一行公之員,監察及都事未署經者,至於四員,茶時,每以監察代行,俱極未安,洪璛,雖以親病受由,已過累日,竝與呈告之官,卽爲牌招,使之開坐署經,何如?傳曰,允。
戶曹參判柳之發,高陽地掃墳呈辭。入啓。給由。
府前啓,張希載事。宋宗元事。答曰,勿煩。
掌令洪璛啓曰,臣以無似,屢忝憲職,旣不能隨人俯仰,又不能當事斟量,尙招妄率之誚,猶守樸陋之性,其不合時樣,動取顚僨,臣亦自知病矣。乃者,以論江華留守金構事,臺閣之上,作一鬧端,當初論劾,語意至深,疑斥太過,平心論事之人,所以不欲參涉,而及其刪改之啓,則只存大體,卽事相規,已過數啓之後,不必一向强執,且自有此論,臣聞江都重地,便無主管之人,待哺飢氓,方有燃眉之急。區區私見,竊以爲宜速收殺,俾卽自處,則一方賑政,庶免後時之嘆,不害爲公家便宜之計,而今聞物議,以臣之輕停重論,大加非斥云,臣於此,又復妄作矣。何可一刻仍冒於職次乎?請命遞斥臣職。答曰,勿辭。退待物論。
都承旨金鎭龜初度呈辭。入啓。傳曰,還出給。
都摠管東平君杭初度呈辭。入啓。給由。
開城留守書目,私情痛切,乞賜罷免事,上疏上送事。啓。答曰,省疏具悉。此由於人心不淑之致,於卿有何所嫌?勿辭,從速察職。
吏曹判書尹趾善上疏。入啓。答曰,省疏具悉卿懇。所論忠樸,予甚嘉尙。合享之擧,雖出於士林尊慕之誠,而論議不一,姑寢無妨。朴繲,當施以停擧之罰,卿其安心勿辭,從速行公。
忠淸監司書目,報恩兼任懷仁呈,以吏曹參判李畬辭職上疏上送事。啓。答曰,省疏具悉。卿辭至此,本職今姑許遞,卿其勿辭,從速上來。
持平李世載上疏。入啓。答曰,省疏具悉。疏辭,令該聽稟處。神祀是何等怪誕,則予之知不知,非擧論之事也。巫女,令該曹定配,所任,從重科罪,爾其勿辭,從速察職。
政院啓曰,卽伏見吏曹判書尹趾善疏批,則以合享之擧,雖出於士林尊慕之誠,而論議不一,姑寢無妨爲敎。卽當以合享姑寢事,分付該曹,而聞書院合享之禮,已行於今十二日云,此與未及合享時有異,何以爲之?敢稟。傳曰,然則勿爲分付。
又啓曰,因吏曹判書尹趾善上疏,定配罪人朴繲,施以停擧之罰爲批。旣已停擧,則似當放送,故卽爲分付于該曹,則該曹以爲,批辭中無放送之命,有難直爲擧行云,何以爲之?敢稟。傳曰,放送。
上在昌德宮。停常參·經筵。
左副承旨尹世紀初度呈辭。入啓。遞差。
正言李師尙上疏。大槪,臣旣承嚴旨,已不勝惶隕,而又於不虞,猝被鄭澔之無根構誣,亟命鐫臣職名,勘臣罪名,以謝人言,以安私分事。入啓。答曰,省疏具悉。得罪倫紀等語,大是情外,爾其勿辭察職。
禮曹啓曰,以宗廟奉審啓辭,第九室第三位,第十室,第十一室,各位櫃制,過高未安,一時改造,臺上褥席,改櫃奉安時,亦爲改備以奉事,傳曰,依爲之事,命下矣。依練主造成時例,令奉常寺,別設造成廳,以本寺官員,差定監造官,趁卽改造,褥席亦爲改備,擇日告由奉安之意,分付擧行,何如?傳曰,允。
傳曰,江華留守金構事,業已開示,而第重被臺彈,强令察任,似非體下之道,今姑改差,其代卽爲議薦,俾無職務久曠之弊。
傳曰,連觀朝報,校理南正重,司書柳鳳瑞,方在呈告中,必因校理鄭澔之疏,有此不安也。玆事,予已洞燭,情外人言,不必深嫌,竝從速察任事,分付。
傳曰,吏曹判書疏批已下,更爲牌招察任。
吏曹判書尹趾善,牌不進。
吏曹啓曰,承旨有闕,政事,取稟。傳曰,明明日爲之。
府前啓,張希載事。宋宗元事。引嫌而退。重發之論,率爾獨停,物議未快,在所難免。請掌令洪璛遞差。答曰,不允。處置事,依啓。
右承旨朴世上疏。大槪,臣自數日前,猝得寒疾,痰火之症,乘時復作,宛轉床席,作一僵屍,以此病狀,決無供職之望。伏乞聖慈,亟遞臣職,俾延殘喘事。入啓。遞差。
禮曹啓曰,卽接英陵參奉牒報,則今月十三日夜三更,本陵水刺間火起,參奉顚倒趨進,與守僕及守直軍二名,先到奔救,僅得熄火,而中一間後面道里,幾半燒傷,椽木七介燒折,蓋瓦毁落,其餘內外,幸免延及之患,而別令上直軍二名,持弓矢,留守祭器庫矣。果有賊人五六輩,突入空齋,直犯祭器庫,軍人等,一邊放矢,一邊呼賊,賊人輩分散,參奉坐待天明,更進奉審,則自紅門下,至水刺間前路,分明有馬行之迹,必是賊人先放火,使之奔救,乘此無人,偸去祭器之計,昭著無疑云。陵寢至近之地,有此衝火之變,事極驚駭。曾於庚戌年,寧陵守僕房失火時,設行慰安祭矣。今亦不卜日,來十八日,設行慰安祭,祭官則令該曹,京官差送,而本曹堂上郞廳,進去奉審後稟處,當日入直守護軍,不謹防察之罪,不可不懲,令本道推治。近來竊發之患,屢及於陵寢近處,殊非細患,而至於此賊,衝火之變,尤可驚駭。各別譏察,期於必捕之意,當該討捕使處,嚴飭分付,何如?傳曰,允。
傳曰,夜對爲之。入侍承旨徐文裕,玉堂趙泰采·李益壽,假注書李鼎相,史官閔鎭遠·權尙游。
夜對入侍時,校理南正重,司書柳鳳瑞,牌招察任事,榻前下敎。
上在昌德宮。停常參·經筵。
右議政申翼相上疏。大槪,冒萬死更暴危迫之懇,冀蒙矜察事。入啓。答曰,省疏具悉卿懇。此時輔相之職,萬無允許之理,卿其深念一體相須之意,安心勿辭,卽起視事,毋孤虛佇之望。仍傳曰,遣史官傳諭。
都摠管東平君杭再度呈辭。入啓。加給由。
持平李世載啓曰,臣之前後陳章,實出於情勢之萬分不得已,未蒙恩遞,輒承溫批,惶惑感激之餘,敢爲冒沒出謝,而顧臣所遭,終有所不敢晏然者矣。其所處置,不拘於他司·本院,而律之以不宜復置,則今於憲職之除,不可再居,且其擧劾之意,徒以紛紜,而姑爲斟酌,則駁正之論,終不可以倖免爲幸,而聲氣相合,是非混淆之說,其慮也,旣深且緊,一倍悚懍也。且聞物議,則以重論未收殺前,備擬臺官,亦咎銓曹云,公議之嚴,蓋可見矣。以此情勢,其可一刻仍冒於臺端乎?請命遞斥臣職。答曰,勿辭。退待物論。
正言李師尙初度呈辭。入啓。給由。
刑曹,賊人尹聖卜·崔起江,當日西小門外行刑。啓。
府前啓,張希載事,宋宗元事。措辭見上新啓,朝者,幼學韓相朝,呈文本府,有所自明事,而觀其狀辭,則渠之一家人李重輔,以其外三寸叔禁府都事李世遇之言,來言于渠曰,從兄御營大將李世選,有得謗事,欲爲從中彌縫,要得臺臣李宜昌弟宜相之書,而與宜相,素無知分,君須以宜相之言,代作書以給云。蓋以宜相,於渠爲妹婿故也。渠乃拘於重輔之顔情,不知其間有何別樣機關,率爾書給矣。其後世遇,將此書,送之世選家,且以匿名書一張,納諸其中,世選家,覺其有異,因人問之於宜相,則宜相實不知也。渠亦因此而更問其委折,則世遇,嘗欲以所親人,圖差御營都監鑄錢監官,以爲漁利之地,囑之世選,而必除去其時任者,而後方濟其私,故乃生媒孽反間之計,賺得渠代人之書,以恐動世選,而未幾而手脚盡露,不自掩匿矣。渠於是,始知其爲見賣於人,自陷於罔測之科,而渠與世遇,本不相識,而特因其間之人,有此妄作之擧。至於匿名書一款,亦非渠之所與知,而世遇前後幻弄情節,世選之子光肇,洞知其實狀,一處憑問,則渠之不干之狀,可以申暴云云。相朝自明之辭,有不可盡信,而蓋此說,喧騰已久,臣亦聞之熟矣。世遇,自以士夫,持身不謹,一家至親之間,致有此人理所必無之說,其爲衣冠之羞辱,莫此甚焉,而以其事係暗昧之故,姑未發擧矣。今觀相朝所訴,則前後事狀,皆有着落,參涉之人,亦非一二。相朝,自以代書之人,旣有手犯之事,而先自首實,必欲辨明者,或不無可據之端。且世遇·重輔之事,若有一毫冤狀,與相朝之言,不相髣髴者,則亦當有自辨之路,光肇於此,與知首末,證左甚緊云,則不可不一處置對,以覈其虛實。請禁府都事李世遇,幼學韓相朝·李重輔,進士李光肇,一倂拿問,明査處決。引嫌而退。職是他司,事不相礙,過當之斥,何足深嫌?請持平李世載出仕。答曰,不允。第三件事及處置事,依啓。
上在昌德宮。停常參·經筵。
正言李師尙再度。入啓。遞差。
禁府,李世遇·韓相朝·李光肇拿囚。啓。
府前啓,張希載事,宋宗元事。措辭見上
謝恩,右承旨尹德駿,左副承旨崔奎瑞,右副承旨沈枰,同副承旨金世翊。
觀象監,夜三更,月暈廻木星。四更,月暈右珥,廻木星,暈上有冠,暈下有履,色皆赤,內赤外靑,白氣如虹,出自右珥,逶迤暈北,良久乃滅。五更,月暈兩珥,廻木星。啓。
有政。
上在昌德宮。停常參·經筵。
都摠管東平君杭三度呈辭。入啓。加給由。
正言金弘楨初度呈辭。入啓。給由。
都承旨權是經上疏。大槪,新授職名,萬不近似,情勢難安,病狀且劇,乞蒙恩遞,以安私分事。入啓。答曰,省疏具悉。卿其勿辭,從速察職。
校理鄭澔辭職上疏。入啓。答曰,省疏具悉。爾其勿辭察職。
去乙亥秋冬等黃海道褒貶,文城僉使李弼臣,文山萬戶安必徽,以上中。東里僉使廉斗弼,所已萬戶吳萬元,以上下。
副修撰朴權上疏。大槪,寒疾猝劇,實無自力趨謝之路,乞賜遞免,以延殘喘,兼陳所懷,以備裁察事。入啓。答曰,省疏具悉。爾其勿辭。
府前啓,張希載事,宋宗元事。措辭見上新除授司諫林濩,時在全羅道羅州地,正言李光佐,時在忠淸道禮山地,請斯速乘馹上來事,下諭。答曰,不允。下諭事,依啓。
館學儒生任敾等上疏。大槪,請痛斥濟億等醜正之說,辨別是非,明示好惡,益篤崇奉之念,勿撓偏詖之論,特刪姑寢之前旨,更宣扶正之明諭,以副士林之望事。入啓。答曰,省疏具悉。日者濟億等醜正之疏,極其無嚴,則爾等之辨明,益用嘉之,而至於吏判之疏,只陳其合享事而已。今乃以沮戱和應,疑亂右袒等語,肆然侵攻,不遺餘力,良可異也。且姑寢之敎,非有他意,則知其享禮之已行,勿令分付,其勢然矣,有何淺深之可言,藉口之可慮乎?爾等,又以李玄齡等之請宥,歸咎於吏判者,尤未可曉也。
上在昌德宮。停常參·經筵。
下直,海美縣監李夔。
副校理趙泰采,修撰趙大壽上疏。大槪,臣等,於同僚之疏,有不敢晏然於職次者,乞賜斥退,以爲人臣含默者之戒,略附區區所懷,以備裁省事。入啓。答曰。省疏具悉。爾等勿辭察職。
正言金弘楨再度呈辭。入啓。遞差。
獻納金演辭職上疏。入啓。答曰,省疏具悉。爾其勿辭,從速察職。
賑恤廳啓曰,設粥所飢民,日漸聚集,已至一千二百餘名,一處饋粥,有紛沓之患,不可不加設一所於東大門外閭閻稍遠之處,前啓下郞廳四員,有難分察,更以軍器寺僉正崔鎭漢,司宰監僉正宋廷英,訓鍊院副正崔擎宇,都摠府經歷張萬里,加啓下,使之察任,何如?傳曰,允。
掌令李敏英啓曰,臣之昏愚妄率,本不合於言議之任,而不意風憲之除,又及於屢試僨敗之身,不惟朝政大失愼簡之道,自顧微分,斷無承當之望,陳章所免,旣近例讓,帶職稽謝,亦涉逋慢。不得不抗顔趨詣,祗肅恩命,而第臣有不可冒據職次者,臣於前日,以李鳳朝·鄭彬兩人事,有所論啓矣。鳳朝事則方在査覈中,臣不敢容喙於其間,而日者伸救鄭彬之論,又發於筵席,儒臣所達,則泛論風聞之或失,而諫臣,則直謂彈劾之冤被,爲人之可惜,與臣所嘗論列者,不啻逕庭矣。夫以一人之身,而毁譽之相反如此,是非虛實,今不必費辭多辨,以傷事體,而身居臺閣,言不見信,或有行査之擧,或致分疏之言,則唯當杜門屛伏,以俟公議之不暇,何可晏然供職,有若無故之人哉?如臣無似,屢叨匪據,曾未效絲毫塵露之報,而一言發口,動輒起鬧,釁咎百出,非斥四至,臣心自愧,物議可知。疲軟之譏,姑置勿論,瀆擾之罪,實所難逃。且臣於歲時,帶軍銜往返松楸,而初非受由之行,正犯應遞之科,則何敢以事在旣往,厭然自掩,以爲倖免之計乎?以此以彼,俱難仍冒,請命遞斥臣職。答曰,勿辭。退待物論。
持平李彦經啓曰,昨伏見修撰朴權疏本,則譏切兩司,語意甚峻,臣於此,不勝瞿然之至。張希載按律之請,今已三易歲矣,論執愈久,而天聽愈邈,請對合啓之論,蓋嘗流行於臺閣上,而凡在言議之地者,能言而未必能行,責人而不欲責己,悠泛度日,尙此寥寥,輿情之抑鬱,理固然矣。至如臣者,以渺然新進,荐叨匪據,適値僚員不備,獨自行公,詣臺傳啓,惟以謄呈故紙爲事,人雖不言,臣亦知愧,身居臺閣,未盡一日之責,則風采消盡之誚,臣實難免,其何敢一刻仍冒於言地乎?請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,明日爲之
禁府啓目,李世遇·韓相朝·李光肇原情云云。所供如是相左,今姑仍囚,待李重輔拿來後,一處推問處置,何如?啓依允。又啓目,金光宇,刑問十次不服,加刑得情,何如?啓各別嚴刑得情。
京畿監司書目,陰竹呈,以大司諫閔鎭周辭職上疏上送事。啓。答曰,省疏具悉。卿其勿辭,從速上來察職。
持平李世載啓曰,病伏呈告中,得伏見右修撰朴權疏本,則語意極嚴,臣不勝瞿然之至。張希載按律之請,已閱兩歲,臣之忝居臺職,亦非一二,而只傳前啓,力未回天,使王法不伸,公議共憤,則措語陳腐之誚,風采消盡之譏,不待人言,亦自愧矣。臣旣有萬分難冒之嫌,又遭此儒臣之譏斥,尤何敢一刻苟居於職次乎?請命遞斥臣職。答曰,勿辭。退待物論。
幼學李益煥等上疏。大槪,敢申宋時烈不可仍享於先賢祠宇之狀,冀遵姑寢之命,以副士林之望事。呈政院。政院啓曰,卽者幼學李益煥等,來呈一疏,觀其措語,則以先正臣宋時烈,爲不合享於道峯書院祠宇,而至以惇卞之尊崇安石等語,公肆侮辱,無復顧忌,朝家處分旣定之後,猶欲必售其熒惑疑亂之計,如此醜正之疏,不當捧入,而旣稱多士之疏,亦難退却,何以爲之?敢稟。傳曰,勿爲捧入。
副修撰閔震炯,司書柳鳳瑞,權知承文副正字南就明,文臣朔試射時,稱病不進,依承傳罷職。
上在昌德宮。停常參·經筵。
都承旨權是經再度呈辭。入啓。加給由。
校理鄭澔再度呈辭。入啓。遞差。
平安監司書目,順安縣令洪贊元,今月十八日,遭母喪,其代,令該曹急速擇差,給馬下送事。
慶尙監司書目,安陰呈,以去十二月二十九日地動,事係變異事。
掌令趙錫周啓曰,臣歸覲病母,不忍遽離,由限之外,過了十數日,則揆以法例,過限者遞,雖緣數遞有弊,在臺官則不許,而名曰法官,其敢不引咎自列乎?且臣嚮在鄕村時,接邸報,伏見本府,請罷江華留守金構之啓,下字過愼,措語歇後,數三啓而卽止者,誠有歉於論事之體,臣竊惜之。其必以受命掖庭爲言者,非故欲重金構之罪也。蓋將諷我聖上以傳命私逕之非宜,則豈可專意於遮護,而曾不論斥此一款哉?及臣還朝,事過久矣。雖不必再發於收殺之後,而有懷含默,亦臣所恥,故再昨詣闕也,敢以兩件事,草啓引嫌,則喉司謂臣啓辭,無緊關可避之端,退却不受,臣不勝瞿然而退矣。夫當避而不避,不當避〈而避〉,均之爲失體,則臣之不敢晏然,有甚於前矣,而適會賤疾危苦,尋單蟄伏,私竊愧懼之至。昨又伏見副修撰臣朴權疏本,以希載尙保首領,斥兩司風采消盡,臣忝本職,彌四個月,雖於其間,供仕日少,前席奏事,詣臺傳啓,蓋不止一二遭矣,而回天力綿,未蒙允兪,則謄紙之誚,塞責之譏,實臣自招,何辭可解?以此以彼,俱難一刻仍冒,請命罷斥臣職。答曰,勿辭。退待物論。
獻納金演啓曰,譾陋微臣,復叨新命,猥陳情勢,未蒙恩遞,嚴畏分義,不得不黽勉出肅,而伏見副修撰朴權之疏,實不勝瞿然之至。希載之罪,擧國之所共憤也,臣當初登對,亦嘗歷陳,而誠意淺薄,未格天心,厥後出入臺端,非止一再,而常謄故紙,恒切愧懼,風采消盡之斥,誠無以自解也。臣旣有難冒之勢,又被儒臣之斥,何可一刻仍冒於臺席乎?請命遞斥臣職。答曰,勿辭。退待物論。
副校理趙泰采,修撰趙大壽上疏。大槪,臣等,於兩司處置,有不敢晏然可否者,乞遞臣等之職,以便公私事。入啓。答曰,省疏具悉。爾等,勿辭處置。
右議政申翼相上疏。大槪,不避嚴誅,更暴危懇,亟賜處分,以幸國事事。入啓。答曰,省疏具悉卿懇。予意已竭,而卿辭至此,只恨情志之不孚而已,更何多誥?卿其宜遵前旨,安心勿辭,亦勿待罪,速出論道,以副上下之望。仍傳曰,遣史官傳諭。
江華留守金鎭龜上疏。大槪,海都留務之命,決非如臣不才所可承當。且念本職,有異冗散,在臣私分,亦難冒受,猥暴情悃,冀蒙遞改事。入啓。答曰,省疏具悉。卿其安意勿辭,從速察職。
謝恩,司書呂必容。
吏曹判書尹趾善上疏。大槪,任敾等,論臣許多文字,無非捃摭醜詆之言。垂死之年,遭此罕有之羞辱,決不可淟涊不去,復立朝端。伏乞聖慈,特加諒察,亟命先收臣告身,仍令退黜,畢命丘壑事。入啓。答曰,省疏具悉卿懇。意外侵斥,不足爲嫌,卿其安心勿辭,從速行公。
玉堂箚子。大槪,請掌令李敏英,持平李彦經·李世載,獻納金演竝命出仕,掌令趙錫周遞差事。入啓。答曰,依啓。
上在昌德宮。停常參·經筵。
吏曹啓曰,臺諫有闕,政事,取稟。傳曰,明明日爲之。
吏曹判書尹趾善初度呈辭。入啓。給由。
都承旨權是經三度呈辭。及判決事許墀再度呈辭。入啓。遞差。
正言朴權啓曰,臣不揆狂愚,妄陳瞽說,天聽邈然,不賜可否,三司引避,起鬧紛紜,縮伏私次,恭俟譴罰,不料薇垣新命,遽下夢寐之外,含恩畏分,不得不冒昧出謝,而伏見持平李彦經之避,其曰,居言議之地,能言而不必能行,責人而不能責己者,專指臣久處經幄,且忝臺職,不能力爭而發也,自顧慙恧,無所容措。繼伏見掌令趙錫周之避,以金構請罷之啓,下字過愼,措語歇後,數三啓卽止爲言,詆之以有歉論事之體,臣不勝瞿然之至。凡論人之道,就事而辨其是非,則平易而可見,執迹而求其心術,則晻昧而難知,臣於連啓之時,只擧其事,不論其心,斥之以難免見識昏謬,責之以不思將順德意,而刪去其迎合取寵等語者,不欲爲深刻之言,以傷其忠厚之道也。若曰,迎合取寵,是構之實狀,則其罪,豈止於收資·罷職而已乎?且其所謂專意遮護,受命掖庭一款,曾不論斥者,尤未知其所據也。臣旣以不克違覆,晏然承奉,爲構之罪,則謂之歇後,可矣,謂之曾不論斥,何也?如臣疲劣,冒玷臺席,重發之論,輕加斟酌,詆毁之至,固所自取,停啓臺官,旣已坐遞,刪削措語者,安得晏然乎?請命遞斥臣職。答曰,勿辭。退待物論。
掌令李敏英啓曰,臣旣有難冒之勢,且犯應遞之科,而處置請出,出於意外,召牌降臨,不得不黽勉趨詣,而第臣於日昨儒臣之疏,尤有所瞿然者。夫以希載必誅之罪,至今假息於覆載之間,輿情共憤,公議愈激,則力爭回天,以正王法,乃是臺閣之責,而如臣疲劣,屢叨言地,曾未能竭誠彈論,准請乃已,故紙傳謄之斥,風采消盡之誚,焉得免乎?見疏最晩,自劾且稽,臣之遲鈍不敏,亦已甚矣。且臣前避所謂筵席伸救,俱是儒臣,而倉卒錯認,誤以儒臣·諫臣爲言,昏謬不察之失,亦無以自解。請命遞斥臣職。答曰,勿辭。退待物論。
府前啓,張希載事。宋宗元事。措辭見上新啓,昨伏見賑恤廳所報,則飢民之就食於設粥所者,已至千有二百名之多,方且分作二所,分設郞廳,而前頭輦下之民,日漸聚集,自外方流逋而來者,又不知其幾千人矣。似聞設粥之後,纔過一旬,而死於其所者,殆累十計,雖緣寒飢所惱,易至殞命,蓋其所饋之粥,穀味不深,或不無尾閭之泄,以致如此云。然則雖逐日增竈,計口添料,亦何補於飢民之相隨續死也?一二郞廳,旣難遍救,吏胥之屬,亦且單孤,雖欲每盂知味,各人監粥,勢不可得也。各軍門將官中,勤幹解事者數十人,差定監賑之任,如築城時領役部將之例,或以百口,或以五十口爲率,分領飢民,散給糧料,使於各其部內煮之饋之,必自親審其有疾病者,亦使盡心救療,郞廳統領諸部,課其勤慢,考其誠僞,上其功過於堂上,則官有統屬,事有條理,其實惠成效,可以立見矣。至於畢賑之後,按閱其所部飢民,全活多者,另加調用,死亡衆者,重施責罰,約束分明,勸懲有方,則年少武弁之抱才沈屈於行伍間者,亦必自衒其能,以徼顯賞。請於禁衛·訓鍊·御營·守禦·摠戎五廳,極擇其將官軍官中,解事者四五人,差送賑廳,以爲分付監賑之地。答曰,不允。末端事,令該廳稟處。
院前啓,張希載事。權大運事。韓重爀等事。池三龍等事。措語見上引嫌而退。泛論之言,不必自咎,旣往之事,尤非可嫌,請正言朴權出仕。答曰,不允。處置事,依啓。
平安監司書目,臣旣有輕罷邊倅之失,病勢亦難察任,辭職上疏上送事。啓。答曰,省疏具悉。卿其勿辭,從速察職。
去乙亥秋冬等褒貶,禮賓正朴泰長,司畜別堤朴尙糾,童蒙敎官尹道敎,英陵參奉洪楫,泰陵參奉權卨,以上中,靖陵參奉崔尙鎭下。
生員姜楡等上疏。大槪,痛斥澔·敾等侮辱先正臣趙光祖之罪,兼陳喉院壅蔽護黨之狀,冀蒙睿覽,亟正享典,以光聖德,以幸士林事。呈政院。政院啓曰,卽者姜楡等,又爲來呈一疏,觀其措語,則其侮辱先正,與李濟億,少無異同。濟億情狀,自上旣已洞燭,快施迸裔之典,則毒正之疏,今不當捧入,而第其疏末,以壅蔽死黨等語,侵斥本院,不遺餘力,不得不捧入之意,敢此仰達。傳曰,姜楡等毒正手段,與濟億一般,誠極痛駭。所當一體迸裔,而不可勝罪,此疏還出給,今後切勿捧入。
上在昌德宮。停常參·經筵。
夜三更,流星出井星上,入西方天際,狀如鉢,尾長三四尺許,色赤,光照地。
江華留守金鎭龜上疏。大槪,復申才分之不可堪當,且暴私情之有不自安者,乞蒙遞改,以便公私事。入啓。答曰,省疏具悉。卿勿過辭,從速察職。
校理南正重,副校理閔鎭厚,牌不進。依承傳罷職。
禮曹,觀察使薦,韓聖佑·柳尙載·沈枰。節度使,金夏重·李溶·南五星。
傳曰,大臣·備局堂上引見。引見時,受灸日子,以今月晦間推擇事。及江華留守金鎭龜催促赴任事。及前校理南正重,前副校理閔鎭厚,前司書柳鳳瑞,前持平李彦著敍用事,榻前下敎。北評事,依辛亥年例,姑勿差出事。及文臣朔試射,亦依辛亥年例,姑爲停止事。及靖陵參奉未差之代,令次官明日政差出事,榻前定奪。
持平李彦經所啓,臣頃因副修撰朴權之疏,有所自列,處置請出,出於意外,而嚴畏分義,不得不承牌而出矣。昨者權,以諫臣引避,而以臣避辭中數句語,引以爲難安之一端,臣之本意,蓋以臺閣流行之言,泛論而已,非指權一人而發,則以此自當,無已太過乎。然旣擧臣言,引以爲嫌,臣於此,亦不勝未安之至,且掌令李敏英,又以被斥於朴權事,引避退待,而臣與敏英,見譏則同,而特避有先後之異耳。臣何敢自謂已出,而晏然處置同僚乎?請命遞斥臣職。上曰,勿辭。退待物論。
獻納金演所啓,張希載事。措辭見上上曰,亟停勿煩,權大運事,韓重爀等事,池三龍等事。措語竝見上上曰,勿煩。又所啓,卽今國家先務,莫急於荒政,外方則不須言,而都下是根本之地,理宜優恤,辛亥年則都民等,一體分給還上,且給乾糧矣,今番則雖國儲不敷,乃有分等抄選之擧,而事目嚴重,意在抄刪,入參成冊者甚少,殘盛取舍之際,頗有虛實相蒙之獘,至於買家未斜出,造家未入籍,衆所共知之類,理宜收錄,而竝不擧論,以此怨聲喧藉。請査正廳堂上,竝命推考,更令五部,追捧成冊,以爲一體賑貸之地。上曰,依啓。
引見時,領議政南九萬所啓,近來史官之不得備員,久矣。卽今雖有上下番,本館之規,必有預備,然後方爲備員,而只有上下番,亦涉苟簡,且堂下官三司出入者,恒患乏人,而以阻礙於翰薦之故,甲戌年庭試別試榜出身,尙不得遷轉,乏人益甚,今者上下番旣備,宜卽新薦,而前奉敎李壽仁,時在罷職中,不得新薦,蓋史官爲位,若有罷職者,則例不得議薦,李壽仁,以己巳年,爲士子時事,重被臺彈,今雖收敍,想必不得行公,必有遷轉六品之擧,然後新薦方可爲之矣。如此人等,不待本館薦狀,次次陞六事,曾因小臣陳達,有定奪之事,李壽仁,亦入於應爲陞六之中,而以其時,方在削版之中,不得陞出矣,今則還給職牒,而時未敍用,故拘於規例,又不得新薦云,李壽仁,別爲敍用,陞出六品,以爲斯速新薦之地,何如?上曰,依爲之。
行副司直吳道一所啓,卽今盜賊竊發之患,最爲國家切急之憂,諸道討捕使狀聞,陸續不絶,前頭三四月,則民間飢困,必倍於今,其時賊患,實未知至於何樣境界也。頃者,臣疏陳治盜數策,而同黨中發告人邊將除授事,見塞於廟堂,別施重賞事,因大臣陳達施行,而擧行條件中,泛稱以優數賞給,不言賞以某物,定以某數,朝家命令,若是泛然,賊黨中,雖有欲爲發告者,必有不信之心矣。三丈之木,募以十金則不徙,必待五十金而後徙之,商鞅之治,雖極卑汚,然其令行禁止,事有實效者,蓋由於此。今此治盜之術,旣難猝然以敎化,使之消融,亦難隨發隨捕,惟是重賞同黨中發告者,使之自然解散,甚合事宜,而命令泛然若是,則其何以取信於賊輩,而有着實之效乎?請令廟堂,詢議有司之臣,定以銀則某兩,木則某疋,頒布榜示於各道各邑,諭以必施之意,則同黨中發告者必衆,而漸至解散矣。或以賞給過多,則勢難支給爲言,而黨類盛多者,先施重賞,則其數之甚多,亦不必爲慮矣。領議政南九萬曰,吳道一之所達,誠爲着實矣。購捕事目中,平人之捕告火賊三人以上者加資,以下賞給事,旣有定數,而賊黨中發告者,亦令依平人例施賞矣。頃日引見時,左相特爲陳達,請更加優給,以爲發告之地,而別無定數之事,以某樣物題給事,亦不指的,其必得施行,有不可定,民必不信,京中賊黨自告者,自兵·戶曹,給某物幾許,外方亦以某物,定數賞給之意,一定分付,然後人自信之,而來告者衆矣。上曰,若不分明定以某物某數,則人不信之云者,其言然矣,相議定數,付標,可也。領議政南九萬曰,以此意,分付兵曹,何如?上曰,依爲之。
領議政南九萬所啓,向者因儒臣陳達,宣廟朝,故兵使臣李濟臣,仁祖朝故持平臣任叔英贈諡事,下該曹。該曹,以格外防啓,而自上特許贈諡矣。此兩人,皆先朝名臣,其淸操節行,誠爲一世之所豔稱,而但贈諡之法,非但爲善人設也,善惡皆有諡以不褒貶之意,必曾經正二品實職,然後方許賜諡者,以其履歷多,善惡之迹,表著於一時故也。然爲世儒宗,及爲國殉節者,則自前有贈爵贈諡之典,其來已久矣。其他諸臣之有文章名行,而官品不及者,則未聞有贈諡事,今此兩臣贈諡,皆是格外,創開新規,則兩臣之外,可以贈諡者,亦必多有之,濫觴之弊,誠爲可慮,一從典章,還收此兩臣賜諡之命,似可矣。上曰,此兩臣,有重名云,故特許賜諡矣。大臣慮有濫觴之弊,其所陳達,意亦有在,姑徐,可也。
刑曹判書閔鎭長所啓,頃因副應敎閔鎭厚所達,咸鏡道全家徙邊罪人,有自該曹抄啓之命矣。全家重罪,該曹,不敢輕議疏釋,今因入侍,敢此仰達,下詢于大臣而處之,何如?上曰,何如?領議政南九萬曰,國初時開創西北也,爲實邊之地,移南民以入,而犯盜徒年之類,竝令全家徙邊,永爲其地之民,本無因赦放還之規,至今遵行,不敢有變矣。今以年凶之故,遽廢此規,豈祖宗設法之本意也?此類設令放還,未必安業於故土,而只爲輕改舊章之歸。頃者平安監司狀啓,以爲道內江邊及宣·郭·龍·鐵之處,被災尤甚,全家罪人之難於連命者,請分移於道內稍實之邑云,故許之矣,咸鏡道,亦依此例爲之,則似可矣。上曰,一依平安道例,分付擧行,可也。閔鎭長曰,近來他道全家罪人,主戶身死者,或因上言,或因赦令,蒙放者頗多矣。今此罪人中,主戶身死者,依他例放釋,何如?領議政南九萬曰,主戶生時,旣令永爲其土之民,則主戶死後,其妻子,豈有蒙放之理乎?且其主戶犯罪之時,旣不得伸理矣,年久身死之後,旣無元隻之立證,亦難遍考其文書,而只聽其妻子之所訴,許其放送,則凡爲全家,誰有仍居其地者哉?罪犯之關係國家,特命伸雪者外,如此續續煩許之類,決不當許之,該曹非但不可引此例放送,咸鏡道全家,諸道全家之如此呼訴者,自今以後,亦一切勿施,以主舊法,似當矣。上曰,主戶死後,因上言放釋之事,雖或有之,而當初設法之意,在於實邊,則主戶死而放送者,與當初之意有異矣。此後則勿爲放釋,可也。閔鎭長曰,一邑罪人,或有多至數十餘人者,當此荒年,實有主客俱困之慮矣,此則移配,似宜矣。上曰,移配於其道內各邑,可也。
領議政南九萬所啓,朝家每於歲首,有高年存問之規,卽今値此無前之凶,此等事,固難擧行,而但聞前承旨金斗明之父埈,曾以斗明侍從之故,得蒙加資之典矣,斗明之父,今年八十,堂上年八十者加資,自是循例應行之典,斗明,以時無職名之故,不敢陳疏云。此非規外賞典之比,斗明之父埈加資事,分付吏曹,此外他人之如此類者,竝令一體推恩,何如?上曰,依爲之。以上朝報
領議政南九萬所啓,卽今戶曹所儲,可支今秋云,而今年田稅,來年四五月間,方可上納,且今秋豐登,亦未可知,若不預爲其間可繼之道,則誠極可慮,頃日戶曹判書李世華,請得江都米四五萬石者,以此故也。至於賑廳,所儲尤少,飢民日增,前頭穀物雖乏,給賑事則不可中寢,亦將取用江都米,此外無可着手處,而兩西·京畿·三道還上所捧,不足以全活其民,故竝請得江都米,雖不可,其求,亦不可全然不給,勢將量留京中用度,以其餘,從略分給,頃與僚相及諸宰相議,米太租竝計,關西一萬石,海西五千石劃給,而京畿則南漢山城以西之邑〈則給〉江都米,以東之邑則給南漢米,合爲一萬石,江原道則劃給忠州陽津米二千石,伊川·安峽·平康·鐵原等峽邑,劃給江都米四百石,開城府則地雖少,人物最繁,本府山城軍餉,似甚不足,亦給江都米四百石宜當,以此預爲定數,分付於各道,俾無數外懸望之弊,何如?上曰,依此施行,可也。以上戶曹謄錄
兵曹判書徐文重所啓,上年秋間,禮曹判書李世白,陳達各陵守護軍奉呈裁減之後,陵軍等事勢,誠爲切迫,其代,自賑廳稟處事允下,而年分文書上來後,可以稟處,故尙未回啓矣。卽今畿內官需,亦且不足,前日所無之事,有難輕議矣,辛亥年各陵陵軍,有還上分給之事,今亦依辛亥年例,還上分給,何如?上曰,依爲之。禮曹判書朴泰尙曰,昨日陵官來言,守護軍官之餓死,雖或不死,無以主役,不能守護陵寢云,國家不幸,遭此無前之凶歲,賑救之政,雖難博施,而至於陵寢重地,不能守護,則極爲未安,各別斗護,何如?領議政南九萬曰,所謂斗護,何以爲之?文重曰,還上分給之外,無他可救之策也。朴泰尙曰,還上一巡,已給之矣,此後逐月繼給,則可以少救矣。上曰,還上分給,非但一二次,連績分給,可也。以上禮曹謄錄
兵曹判書徐文重所啓,辛亥年,以年凶,濟州式年貢馬,因上敎停止矣。今年歲貢馬上送事,今當分付,何以爲之乎?常年貢馬,則六百六十八匹,式年又加百匹矣。上曰,式年貢馬,依辛亥年例,停止,可也。以上司僕謄錄
上在昌德宮。停常參·經筵。
吏曹判書尹趾善再度呈辭。入啓。加給由。
藥房啓曰,春寒猶峭,伏未審此時,聖體若何?中脘穴受灸事,以今月晦間擇日以啓事,昨日榻前,已爲定奪矣。臣等,與諸御醫等相議,則今月二十七日,來月初五日,爲吉云,而二十七日,則日氣猶寒,恐妨調攝,定以何日乎?敢來問安,竝此仰稟。答曰,知道。無事。受灸定於來月初五日,宜矣。
政院啓曰,因忠淸監司李墪狀啓,吏曹覆啓,以本道都事金致龍斯速下送事,令政院變通事,允下矣。致龍,時未署經,而卽今憲府之官,位甚不齊,開坐未易,一二日內,勢難署經,何以爲之?敢稟。傳曰,除署經發送。
明日仁政門朝參時,殿坐正時,辰初初刻。
持平李世載啓曰,情勢之外,賤疾且劇,呈單縮伏矣,今此兩僚處置,歸於臣身,故不得不忍死趨詣,而臣亦儒臣疏斥中人,則其不敢可否之嫌,與同僚無異,請命遞斥臣職。答曰,勿辭。退得物論。
謝恩,校理李益壽。
吏曹,前持平李彦著,當日身死,曾經臺侍。啓別致賻。
正言朴權啓曰,憲府處置,歸於本院,而其所引避,俱以臣疏爲言,臣何敢晏然可否於其間乎?且臣頃忝憲職,以枯松帖文主管郞廳汰去事,論啓蒙允矣,其中前司勇鄭載岳,一日行公,頗能擧職,旋又呈病,而因啓辭中無摘發論罪之語,混入於現告之中,物論稱屈,臣之論事不審之失著矣。以此以彼,不可仍冒臺席,請命遞斥臣職。答曰,勿辭。退待物論。
獻納金演啓曰,憲臣處置,歸於本院,而臣亦被斥中一人,何敢可否於其間乎?請命遞斥臣職。答曰,勿辭。退待物論。
禁府,李重輔拿囚。啓。
全羅監司書目,寶城郡守南斗明,今月十六日身死事。
玉堂箚子。大槪,請掌令李敏英,持平李彦經·李世載,正言朴權,獻納金演,竝命出仕事。入啓。答曰,依啓。
有政。以上朝報
禁衛營啓曰,禁衛·御營上番軍兵,因年凶,相替立番事,稟定之後,今年所納保米,甚爲零星,且當農節,徵召立番,亦甚重難,姑爲停番事,更已定奪矣。建陽門西營入直軍兵,仍令訓鍊都監砲手,限停番間入省記之意,分付,何如?傳曰,允。以上禁衛營謄錄
上在昌德宮。停常參·經筵。
右議政申翼相上疏。大槪,冒萬死更暴情實,本兼諸任,乞賜遞免,俾得安意調病,以尋生路事。入啓。傳曰,遣承旨敦諭。
司書呂必容上疏。大槪,母病危重,急於救護,不得不陳疏,徑出直廬,乞命鐫免臣職,仍治臣罪,以警具僚事。入啓。答曰,省疏具悉。爾其勿辭,救護母病。
吏曹口傳政事,以安績爲寶城郡守。
全羅監司書目,錦山郡守李頣命,聯名災邑田稅停捧事,上疏上送事。啓。答曰,省疏具悉。疏辭,令該曹稟處。
戶曹啓曰,卽接廣興倉所報,則來二月朔頒料次,倉官進去于右議政家,請受祿牌,則以爲,方在呈告中,祿牌不爲出給云,係是大臣祿俸,何以爲之?敢稟。傳曰,令倉官輸送。
今日朝參時合啓,張希載事。措辭見上上曰,亟停勿煩。
掌令李敏英所啓,宋宗元事。上曰,勿煩。
獻納金演所啓,韓重爀等事,池三龍等事。上曰,勿煩。
右副承旨沈枰書啓,臣敬奉聖旨,敦諭于右議政申翼相,則以爲臣瀝血封章,罄竭底蘊,意謂聖明庶幾矜察,而遣近臣敦諭,出於夢寐之外,責勉備至,丁寧反復,臣誠惶恐隕越,不知置身之所。臣雖無狀,粗聞事君之義,前後聖諭之諄復,非止一二,使臣苟有一分自力之望,則何敢更待今日,爲竭蹶趨承之計哉?病不從心,鬼事將迫,委頓痛苦,日甚一日,而近因添得外感之症,頭痛如剖,寒熱交極,腹脹喘急,又從而益甚,以此病狀,雖欲忍死强起,其勢無由,伏地窮蹙,不知所達云矣,敢啓。傳曰,知道。
上在昌德宮。停常參·經筵。
午時,日暈左珥。未時,日暈。
備邊司啓曰,本司有司堂上四員內,刑曹判書閔鎭長,非但本職煩劇,且兼賑恤之任,有難專察本司文書。行副提學吳道一,時未肅謝。行副司直李畬在外,而左副承旨崔奎瑞,以本職不得參於本司之坐,凡干酬應文書,無主管之人,行副司直吳道一,卽爲牌招肅謝,使之仕進於本司。左副承旨崔奎瑞,本職今姑改差,使之專察本司之事,何如?傳曰,允。
傳曰,設粥所,頃送別監,持來飢民所喫之粥,則合數頗優,米粒稠厚矣。欲觀其終始之如何,又令持來,則非但合數大不及於前,米粒亦甚稀淡,凡壯男女米二合半,兒弱米二合,皆有定式之數,而漸至減少且淡,如此不已,則殊非設粥本意,飢民決無賴此生活之理。東西設粥所,以此意各別申飭,使之着實擧行。
合啓,張希載事。答曰,亟停勿煩。
府啓,宋宗元事。答曰,勿煩。
院啓,韓重爀等事,池三龍等事。措辭竝見上答曰,勿煩。
吏曹啓曰,承旨有闕,政事,取稟。傳曰,明日爲之。
備邊司啓曰,以司諫院啓辭,都城中乾糧及還上分給者,抄出成冊時,頗有虛實相蒙之弊,至於買家未斜出,造家未入籍,衆所共知之類,理宜收錄,更令五部,追捧成冊,以爲一體賑貸之地事,依啓〈事〉,命下矣。卽今所儲穀物,若有餘裕,則勿論辛亥年前例有無,都民等,一體分給還上,且給乾糧,其在朝家優恤之道,豈不合當?而以見存穀物,較計都城人戶,誠有十分難繼之慮,分等抄出,先救其尤甚貧飢之類,勢有所不得已者,至於買家造家之類,査問其虛實,定其取舍,皆當責之於任使之人,使之明審處置,有難一一指揮,今若更令五部,追捧成冊,則中間虛僞紛爭之弊,必有不可勝言者,且欲一從民願,無所揀擇,竝許成冊,穀物難備,還爲中止,則非但事體顚倒,其爲取怨於民,尤甚於前日,量其事勢,誠難施行,第自獨戶至中戶則口數有定,而至於大戶,則自十五口以上,或至三四十口者,如此之類,皆以十五口爲率,定其斗數分給,則誠有不均之患,大戶之過二十口以上者,令賑廳別爲抄出,量加斗數以給,則其於均惠之道,似爲合當,以此意,分付賑廳,何如?傳曰,允。
持平李彦經上疏。大槪,臣忝叨言地,恐孤職責,敢貢芻蕘之說,冀效塵露之補,兼陳病狀,乞蒙恩遞事。入啓。答曰,省疏具悉。縷縷戒誨,憂愛之誠,溢於言表,予甚嘉尙,可不留心焉。李三碩事,於予心,終有所未能釋然也。應罷屯田出給事,令該曹査處。守令之治效最著,實惠在民者,使道臣,毋論前任時任,薦聞一款,令該曹稟處。李鳳朝之彈劾,出於風聞,邑民之聚哭,極可驚駭,一番行査,在所不已,今乃疑人太過,臆逆太甚,此等論議,殊未穩當也。爾其勿辭,從速察職。
玉堂箚子。大槪,請亟從兩司之啓,以伸王法,以快輿憤事。入啓。答曰,毋庸瀆擾。以上朝報
備邊司啓曰,頃日,以行副提學吳道一上疏,本司文郞廳二員,兼差賑恤郞廳事,覆啓,允下矣。卽者京中,民戶抄出,分給乾糧及還上之際,頭緖甚多,就粥飢民,亦日漸增加,將分設粥所於東郊,而賑廳堂上,皆以本職倥傯,文書實難一一致察,粥所亦難連日往來,本司文郞廳,皆無緊關次知之事,新差三員及兵曹例兼一員,竝令兼帶賑恤郞廳,令本廳,或使句管文書,或使看檢粥所,以爲一齊察任之地,何如?答曰,允。
又啓曰,會寧·慶源開市,旣已完畢,依例令承文院,撰出回咨,付送於前頭使臣之行,何如?答曰,允。以上備局謄錄
上在昌德宮。停常參·經筵。
夜五更,有氣如火光。
刑曹參判洪萬朝初度呈辭。入啓。給由。
右議政申翼相上疏。大槪,病無趨承之日,罪犯違命之科,伏乞憐慜,亟賜處分,且收朔料輸送之命,以安微分事。入啓。答曰,省疏具悉卿懇。卿之巽辭雖懇,予志已定,但當益加誠意,以期其造朝而已,更何多誥?至於薄廩,不必過辭,卿其須體至意,安心勿辭領受,速出論道,以濟時艱。仍傳曰,遣史官傳諭。
禁府啓目,李重輔元情云云。傳致李世遇之言,使渠名得書簡,中間幻眩之狀,都是洪壽星所爲,匿名書出處,自當知之,洪壽星拿問査處,何如?啓依允。
禁府,洪壽星·金聖淵拿囚。啓。
吏曹判書尹趾善上疏。大槪,格外殊渥,益切兢惶,而不幸賤疾若是彌留,實無自力之勢,伏乞聖慈,曲察危迫之忱,亟命遞罷臣所帶本兼諸任,以重國體,以安私分事。入啓。答曰,省疏具悉卿懇。卿其安心勿辭,從速行公。
政院啓曰,今日爲政事,命下矣。卽者吏曹郞廳來言,判書尹趾善陳疏,參判未差,參議趙相愚病不來,不得開政云。參議趙相愚,卽爲牌招,開政,何如?傳曰,允。
戶曹啓曰,右議政來二月朔頒料,依傳敎。令倉官輸送,則辭而不受云,係是大臣祿俸,何以爲之?敢稟。傳曰,更令倉官輸送。
平安監司書目,龍川呈,以去十二月二十二日申時量,雷震一聲,事係變異事。
合啓,張希載事。措辭見上答曰,亟停勿煩。
府啓,宋宗元事。措辭見上答曰,勿煩。
院啓,韓重爀等事,池三龍等事。措辭竝見上答曰,勿煩。
輔德李宜昌上疏。大槪,臣於王世子講筵之久停,竊不勝區區憂愛之忱,敢陳芻說,以備睿察事。入啓。答曰,省疏具悉。憂愛春宮,有此疏陳,予用嘉尙,當自來月開筵,而講官,齋宿入參焉。
副提學吳道一上疏。大槪,情蹙病劇,未赴召牌,乞被譴罰,仍陳所懷事。入啓。答曰,省疏具悉。予意已定,決難撓奪,韓重爀事,卿言可謂正當也。宜勿過辭,從速察職。
開城留守書目,辭職上疏上送事。啓。答曰,省疏具悉。卿勿固辭,從速察職。
戶曹參議趙亨期辭職上疏。入啓。答曰,省疏具悉。爾其勿辭,與賑廳相議處之。
謝恩,左副承旨尹德駿,校理閔鎭厚,司書魚史徽。
有政。以上朝報
御營廳啓曰,本廳每朔別破陣三十名,每名保布六疋式分給,輪回入直於新營,自是規例,而連因凶荒,應捧番布,裁減捧上,營儲不多,不得已每朔三十名,分爲二巡,各限十五日,每名保布三疋式減給,以爲相替入番之意,敢啓。傳曰,知道。
又啓曰,御營·禁衛兩營軍兵限秋成停番事,旣已榻前定奪,而本廳立番馬步軍兵,來二月初一日,當爲放送矣,東營一哨步軍,則依前與訓鍊都監軍兵替代,新營則以京案雜色軍五十名,及別破陣十五名,相替入直之意,敢啓。傳曰,知道。以上御營廳謄錄
上在昌德宮。停常參·經筵。
夜一更,艮方,有氣如火光。
左尹李世選初度呈辭。入啓。給由。
京畿監司書目,利川呈,以大司諫閔鎭周,病重,上去不得事。啓。傳曰,卿勿固辭,從速上來察職事,回諭。
成均館官員,以知館事意啓曰,今正月初七日,儒生上旬輪次,今月內無故日退行事,曾已啓達矣。大司成,時未差出,不得設行之意,敢啓。傳曰,知道。
傳曰,史官二員待命,騎馬六疋立之,設粥所內摘奸。
校理李益壽上疏。大槪,臣於長僚之疏,有難晏然者,乞賜遞改,以安微分事。入啓。答曰,省疏具悉。爾其勿辭察職。
備邊司啓曰,上年冬都目大政,遷延至今,非但事體未安,其間弊端亦多,吏曹判書尹趾善,三度加由之後,更爲陳疏批下,而尙不出仕,卽爲牌招,何如?傳曰,允。
吏曹判書尹趾善,牌不進。
獻納金演啓曰,臣於昨者,伏見副提學吳道一疏本,則其中一款,論韓重爀事,而以本院究問得情之啓爲非,臣不勝瞿然之至。凡按獄之規,雖元惡大憝,必待究問輸情而處斷,自是法例之當然,而今此重爀之罪狀,雖曰彰著難掩,其間情節,尙有未盡吐露者,而直爲處斷之命。遽下於不爲輸情之前,此出於一時之特敎,有乖於三尺之常憲,故本院之累月爭執,請收成命,必欲得情而正法者,蓋以此也。儒臣之論,出於常法之外,而至以延拖明命爲言,旣被其斥,何敢晏然於臺席乎,請命遞斥臣職。答曰,勿辭。退待物論。
正言呂必容上疏。大槪,薇垣新命,又及累試僨敗之身,驚惶感激,罔知所措,而臣之母病,一向危劇,決無離違供仕之望,伏乞聖慈,更加矜察,亟命鐫免臣職,復勿收擬,俾臣安意救護母病事。入啓。答曰,省疏具悉。爾其勿辭,救護母病。
掌令李敏英啓曰,臣以難冒之勢,再避再出,瀆擾是懼,黽勉行公矣。卽伏見副提學吳道一疏本,則以韓重爀事,譏切臺官,語意頗緊,臣不勝瞿然之至,凡有死罪,必待輸情處斷者,乃是不易之常法也。今此重爀之罪,固無一毫可生之道,而不待承款,直爲處斷,有乖三尺之法,且關無窮之弊,臺閣之閱歲爭執,蓋以此也。癸亥之事,非今日所可擬議,而至於頃年趙嗣基之疏,卽一結案,初無可問之端,可輸之情,而執法之論,猶以未及就服,徑先行法爲歉,則以此援例,有若可據之證者,殊未可曉也。雖然,儒臣譏斥之語,若是深切,至以延拖明命,歸咎於臺臣,則臣以累度參啓之人,何敢晏然仍冒乎?請命遞斥臣職。答曰,勿辭。退待物論。
吏曹參議趙相愚上疏。大槪,臣病情危篤之外,又有情迹臲卼之勢,玆敢冒死哀籲,伏乞聖慈,特垂哀憐,亟削臣職,以謝物議,以延殘喘事。入啓。答曰,省疏具悉。爾其勿辭,從速察職。
吏曹判書尹趾善上疏。大槪,病勢·情勢,俱難復出,又承嚴召,竟未祗赴,臣罪萬死,臣罪萬死。伏乞聖慈,俯察血懇,先遞臣所帶本兼諸任,仍治臣逋慢之罪事。入啓。答曰,省疏具悉卿懇。卿無所嫌,安心勿辭,從速行公。以上朝報
賑恤廳啓曰,本廳所捧,曾無白米可以作粥者,以頃日內下米用下矣。今方乏絶,無他繼用之路,依辛亥年例,戶曹廣興倉米,爲先取用後,前頭江都運米,還償,何如?上曰,允。以上戶曹謄錄
上在昌德宮。停常參·經筵。
下直,江華留守金鎭龜。
議政府,觀察使薦,尹德駿·兪得一·李德成,節度使薦,趙世雄·金重三·李昌肇。
持平李彦經啓曰,臣尋單病伏,曠職有日,一味惶蹙,不知所出矣。昨者諫臣及僚臺,因儒臣疏論韓重爀事,相繼引避,處置歸於臣身,而臣於前月,待罪諫職,亦以特敎,有關後弊,常憲不宜撓改,還收之請,數次傳啓,則延拖明命之責,臣亦與焉。方且自引之不暇,何敢可否於其間乎?昨緣病故,日且向暮,今始來避,所失尤大,請命遞斥臣職。答曰,勿辭。退待物論。
修撰趙大壽上疏。大槪,卽聞母病猝然危重,不得已蒼黃徑出。伏乞聖慈俯諒哀懇,亟遞職名,仍治臣罪,俾伸至情事。國忌齋戒,留政院。郞廳白大成校正。日記廳郞廳尹東星書。
上在昌德宮。停常參·經筵。
政院啓曰,兩司多官,相繼引避退待,而卽今無一行公之員,尙未處置,憲府茶時,亦將使監察代行,俱涉未安,除在外及親病受由人員外,呈告·未肅拜人員,竝卽牌招,何如?傳曰,允。
謝恩,掌令洪受漸。
傳曰,史官一員待命,騎馬三疋立之,社稷大祭所內摘奸。
憲府啓曰,引嫌而退。臺臣所執,惟法而已,法外之言,何必爲嫌?欲遵常憲,累參前啓,則嫌難可否,其勢固然。請獻納金演,掌令李敏英,持平李彦經,竝命出仕。答曰,依啓。
昨日政院啓曰,卽者前江華留守金構,以情勢難安,不敢入來之意,陳疏到院,使其軍官,替納密符,構之情勢,人所共知,而莫重密符,不爲親納,殊涉未安,推考,何如?傳曰,允。
上在昌德宮。停常參·經筵。
下直,順安縣令鄭道徵。
刑曹參判洪萬朝再度呈辭。入啓。加給由。
左尹李世選再度呈辭。入啓。傳曰,還出給。
黃海監司書目,敢陳乞免之章,兼暴民間切急之事,冀令廟堂,稟旨分付事,上疏上送事。啓。答曰,省疏具悉。疏辭,令廟堂稟處,卿其勿辭察職。
刑曹,觀察使薦,安垕·李光迪·南弼星。節度使薦,柳星彩·元德徽·鄭祥斗。
禮曹佐郞朴凝慶卒。安原君權致祭後入來。
修撰趙大壽辭職上疏。入啓。答曰,省疏具悉。爾其勿辭,救護母病。
平安監司書目,義州府尹李德成請穀上疏上送事。啓。答曰,省疏具悉。疏辭,令廟堂議處。
持平李彦經啓曰,請還收前後所下宋宗元贖良議處之命,一依該曹決折施行,淸州居故尹義民妻金氏,前冬呈狀本府,而觀其狀辭,則其夫同姓五寸姪前郡守尹楦,因田民相爭事,使其奴婢突入渠家,結縳亂打,以至臂肘折傷,累月辛苦,始得起身,入官訴其冤狀,則本府,以楦爲係是朝官,不許推覈,故不得已親自上來,有此呈訴云。蓋其事,初由於訟端而發,則一邊之言,有不可準信,而楦以衣冠之人,不知五寸叔母之爲尊行婦女,縱奴敺傷,略不顧藉,其傷風敗倫之狀,誠極駭然,且士族寡婦,跋涉半千之程,逐日號泣於法府之外,必欲自伸而後已,其中若無大段隱痛,似不至是,如此之事,終不可置而不問。請前郡守尹楦拿問處置。答曰,不允。末端事,依啓。合啓,諫院無城上所,姑停。
備邊司啓曰,前冬都目大政,因吏曹判書尹趾善不爲出仕,至今遷延,極爲未安,故三度加由,陳疏下批之後,啓請牌招矣。又爲牌不進,陳疏,其在事體,殊甚未便,吏曹判書尹趾善,推考。更爲牌招,何如?傳曰,允。
吏曹判書尹趾善,牌不進。以上朝報
李思永,以兵曹言啓曰,今二月初一日,館奴愼生稱名人,自丹鳳門入來差備門外擊錚,極爲駭愕。令攸司囚禁治罪。同門守門將崔世弼,常時不能禁斷雜人,以致闌入,亦難免其責,推考,何如?傳曰,允。
李思永,以司饔院官員,以監饍提調意啓曰,濟州上年十一月朔,封進柑子,今日始爲來到本院,開坼計數,則其中乳柑四閣所入五百六十介,全數腐傷,無一完全者,雖出於越海發船,經月遲滯之致,莫重進上,如是朽敗,誠爲可駭,其在事體,殊甚未安。封進官濟州牧使李益泰,推考,何如?傳曰,允。
徐文裕,以吏曹言啓曰,今丙子式年節度使薦,例以歲首議薦,而行判書臣尹趾善,未行公,參判未差,限內不得議薦之意,敢啓。傳曰,知道。
金世翊,以兵曹言啓曰,去正月二十三日,大臣·備局堂上引見入侍時,吳道一所啓,卽今盜賊竊發之患,最爲國家切急之憂,諸道討捕使狀聞,陸續不絶,前頭三四月,則民間飢困,必倍於今,其時賊患,實不知至於何樣境界也。頃者,臣疏陳治盜數策,而同黨中發告人,邊將除授事,見塞於廟堂,別施重賞事,因大臣陳達施行,而擧行條件中,泛稱以優數賞給,不言賞以某物,定以某數,朝家命令,若是泛然,賊黨中,雖有欲爲發告者,必有不信之心矣。三丈之木,募以十金則不徙,必待五十金而後徙之。商鞅之治,雖極卑汚,然其令行禁止,事有實效者,槪由於此。今此治盜之術,旣難猝然以敎化,使之消融,亦難隨發隨捕,惟是重賞,同黨中發告者,使之自然解散,甚合事宜,而命令泛然若是,則其何以取信於賊輩,而有着實之效乎?請令廟堂詢議有司之臣,定以銀則某兩,木則某匹,頒布榜示於各道各邑,諭以必施之意,則同黨中發告者必衆,而漸至解散矣。或以賞給過多,則勢難支給爲言,而黨類盛多者,先施重賞,則其數之甚多,亦不必爲慮矣。領議政南九萬曰,吳道一之所達,誠爲着實矣,購捕事目中,平人之捕告火賊三人以上者加資,以下賞給事,旣有定數,而賊黨中發告者,亦令依平人例施賞矣。頃日引見時,左相特爲陳達,請更加優給,以爲發告之地,而別無定數之事,以某樣物題給事,亦不指的其必得施行,有不可定,民必不信,京中賊黨自告者,自兵·戶曹給某物幾何,外方亦以某物定數賞給之意,一定分付,然後人自信之,而來告者衆矣。上曰,若不分明定以某物某數,則人不信之云者,其言然矣。相議定數,付標,可也。領議政南九萬曰,以此意分付兵曹,何如?上曰,依爲之事,命下矣。賊黨中發告就捕者,計其口數,銀子差等缺二字事,就議于大臣,原單子中,付標以入之意,敢啓。傳曰,知道。
金世翊,以禮曹言啓曰,濟州牧使封進去十一月令唐柚子,來初三日薦進之意,入啓矣。卽接奉常寺牒報,則宗廟所封五十五箇內,稍完八箇,四十七箇,沒數腐傷,永昭殿所封五箇內,稍完一箇,四箇亦皆腐傷云,取來看品,則果如所報。曾前如此之時,以各殿所封進上,移送該寺,薦進後,有內入之規,今亦依此例,以進上所封中,令司饔院準數移送該寺,以爲明日薦進後內入事,分付,何如?傳曰,允。
修撰趙大壽疏曰,伏以,臣之老母,數十年痼疾,氣血俱虛,遍身戰掉,居常委頓床褥,雖戶庭之間,必人扶而後,乃能起立,雖在直中,一念恒在於親側,常有懍懍之憂矣。臣母入冬以來,連有感冒,乍歇乍重,卽聞所處房室疏冷,以致寒疾添劇,症情十分危重,食飮專廢,着身無所,熱候極盛,思冷不已,臣以獨身,近以下番不齊,不得已入直矣。得聞此報,方寸潰亂,精神如奪,敢此擅離直所,蒼黃徑出,伏乞聖慈,俯諒哀懇,亟遞臣職,仍治臣罪,而俾臣安意救護,得伸至情,千萬幸甚。答曰,省疏具悉。爾其勿辭,救護母病。以上燼餘
上在昌德宮。停常參·經筵。
夜二更三更,巽方坤方,有氣如火光。
尹德駿,以都摠府言啓曰,副摠管李東郁,除標信,義禁府坐起,進去之意,敢啓。傳曰,知道。
尹德駿啓曰,今日賓廳坐起日次,而兩司之官,一時呈告,無入侍之員,在外人員外,竝卽牌招,以爲入侍之地。正言呂必容,親病受由,已過累日,亦一體牌招,何如?傳曰,允。
沈枰,以義禁府言啓曰,前郡守尹楦拿問處置事,傳旨啓下矣。尹楦,時在忠淸道槐山地本家云,依例發遣府羅將,拿來,何如?傳曰,允。
傳曰,大臣·備局堂上引見。
大臣·備局堂上引見入侍時,吏曹判書尹趾善,今姑改差事,榻前下敎。
社稷安香廳,令本署官員如前入處事,榻前下敎。
李思永啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
尹德駿啓曰,今日爲政事,命下矣。諸承旨,皆已申退,廳中,只有右承旨臣李思永及臣德駿,兵批政廳,臣當以該房進去,吏批政廳,李思永,當以代房進去,而無守廳之人,何以爲之?敢稟。傳曰,兵吏批兼進。
吏批,以朴泰尙爲吏曹判書。
吏批啓曰,新判書朴泰尙命招,同參政事,何如?傳曰,允。
又啓曰,判書朴泰尙,命招不進,參判未差,小臣獨政未安,何以爲之?傳曰,只出緊任。
吏批,以趙泰采爲持平,尹趾善爲禮曹判書,崔錫鼎爲禮曹參判,崔奎瑞爲禮曹參議。兵批,以崔錫鼎·沈仲良·李日井爲副護軍,尹趾善爲司直。
巳時,上御進修堂。大臣·備局堂上引見入侍。領議政南九萬,左議政柳尙運,行戶曹判書李世華,兵曹判書徐文重,刑曹判書閔鎭長,行副護軍崔奎瑞,左副承旨尹德駿,掌令李敏英,獻納金演,校理李益壽,記事官李世維,記事官閔鎭遠,記事官權尙游,事變假注書金相稷。
領議政南九萬進曰,日候朝晝間,寒溫不適,伏未審聖體,若何?上曰,無事矣。
南九萬曰,以徽陵莎草有頉,臣與禮官進詣奉審,則莎草外,有不可不啓達之事,而事體重大,不敢泛擧於書啓中,今此仰達。甲戌十月,臣往董本陵改莎之役矣,缺一字年雨水後,前一面,盡爲崩頹,故秋間,右相申翼相,又爲往董改莎矣。今見上年秋改莎,一面莎草,一張以上,有若帶圍橫坼,且陵上封土前面廣十餘尺長七八尺許,顯有低陷之形,低陷處則不能摹寫於圖中,只陳於書啓中矣。前頭改莎時,見其低陷處,內加封土,外被莎草,則卽今所見,似當堅實,而第詳看前面莎草有頉處地臺,則顯有動退之狀,凡其縫合之隙,上年所塡石灰必爲充滿,而塡灰後加出隙,倍闊於前,且臺石與魂遊石之間,不相連接,而今則兩石相連,以此度之,地臺石之動退無疑,而陵上莎草之有頉,皆因地臺石動退之致,然則今雖改莎,日後之終保無事,有不可必,未知何以處之則爲可,敢此仰達。上曰,動退有大段處耶?南九萬曰,地臺石後面則無隙,前面莎草有頉處,則兩石縫合之間,皆有隙,而隙之闊狹,則亦有差等矣。上曰,罅隙大處幾許耶?南九萬曰,缺數字過一寸之間,而非但一石獨隙,衆石皆然矣。上曰,前面皆如此耶?南九萬曰,本陵乃是酉坐卯向之原,而自子地至卯地如此,子卯前後,亦不無有頉,大略以陵上周圍言之,有頉處,似是三四分之一矣。上曰,今此莎草有頉,必因地臺石而然,只改莎草,則前頭安保無事乎?南九萬曰,封陵之役,何許大事,其時監董之臣,誰敢不盡心,而但念此役,在於隆冬,故凍地補土,或不能堅實,致有此患,誠不無深慮矣。上曰,陵上事體至重,今聞大臣之言,極可驚駭,其時董役監造官,竝拿問定罪。承旨尹德駿曰,石物官,當之耶?補土官,當之耶?徐文重曰,此等事,皆禮官所當稟定者,而今日禮判,不爲入侍,事且重大,更爲奉審後處之,何如?上曰,事體重大,不可以寒節有所容貸,故有拿處之敎矣。然陵上之事,不可不詳審爲之,更往奉審,可也。左議政柳尙運曰,自上以陵上事體之重,故有此改奉審之敎,改奉審後定罪,則未知出於三物所出於補土石物所,而大抵陵上之事,則三物官當之,改奉審後,知其當該,然後定罪,似宜矣。上曰,石役之官,固宜當之,而三物·補土等官,其可罪與否,竝於奉審後處之。柳尙運曰,徽陵地勢最高,卽今必不盡解凍矣,解凍後,更往奉審,何如?南九萬曰,以事體言之,則所當卽往奉審,而以事勢言之,則必俟解凍,然後可以詳審其有頉處,似當於今晦來初間,退日奉審矣。上曰,凍未盡解,奉審必未詳盡,晦初間,出去奉審,可也。南九萬曰,臣於頃日奉審時,已爲詳看,而但如許重事,不可不集衆見,廣詢而處之,改奉審時,他大臣進去乎?臣與他大臣,竝爲進去乎?上曰,卿其仍往奉審,可也。
南九萬曰,都目大政,若至遷就,則積仕者等待,應遷者未遷,闕員不補,爲弊無窮,自前或有旬望退行之時,而未有如今三朔退行者也。吏曹判書尹趾善,以被斥儒疏之故,陳疏請急,必遞爲期,自上累賜開視,頻下召命,而一向引嫌,無意出仕,以事體言之,則天官首席,似難輕遞,而以事勢言之,則大政遷就,亦甚可憫,未知何以爲之?上曰,大政遷就,誠爲可慮,而吏判之至今引嫌不出,固爲太過,而原其情勢,亦難强迫,且日日牌招,實涉煩瀆,亦有傷於國體,況此大政之遷就至此,似不可無變通之道,敢此仰達矣。上曰,吏判之引嫌,終爲太過矣,重臣之輕遞未安,大政之遷就可慮,故三度加由,累加敦勉,而尙今引入,渺無行公之期,一向强迫,亦非待重臣之道,姑爲改差,可也。
南九萬曰,全羅道十邑守令聯名上疏,以爲各邑被災尤甚,救死不贍,田稅旣難收捧,而且竝是山邑,距海倉,道路險遠,輸運之費,又加一倍,請依茂朱之例,竝作木上納,或退捧明春云,戶判則以經費竭乏爲慮,難於許施,來問於臣等,臣等之意,朝家於列邑,旣已給災,又減大同一等,又減稅太一半,餘存當爲上納者,極爲些少,不當有所煩請,而列邑守令,至於聯名上疏,可想民事之切急,且於忠淸道十餘邑,已許田稅退捧之請,今此各邑,亦不可不顧念,竝依上疏所請,許其作木上納,宜當。且本道監司狀啓中,所謂雲峯等八邑尤甚,又與八邑無異者六邑,竝十四邑中,茂朱則乃是自前作木邑,今無擧論之事,上疏中十邑外又三邑,則當初諸守令,與之同議而拜疏時,有故不得聯名云,似當竝許一體作木矣。此間又有一事,雲峯處於智異山最上頭,今年被災尤酷,田野全無所收云,故因道臣狀啓,自備局覆啓,本邑田稅大同諸般身役,沒數永減,本邑官需米,亦令自他邑移送矣,考見戶曹收稅案,則本邑田結,盡入於給災中,餘存收稅者,只是太一石,米五石,而亦以備局覆啓,盡數蠲減懸錄矣,爲其縣監者,不知本邑之稅已爲盡減,無可上納者,而亦爲聯名於疏中,以作木與退捧爲請,其矇然尸居之狀,極可駭異,推此一事,他事可知,似不可置之,而但本邑,以極災之地,當此時迎送,亦極有弊,姑先從重推考,何如?上曰,雲峯縣監,不知厥邑田稅之減,又爲陳疏,其尸居如此,其賑政之無形,亦可知矣。柳尙運曰,此事甚不近理,意其人微地遠,或不知疏中措語之如何,泛然以災邑參之耶?南九萬曰,雲峯縣監之事,固極無據,而上疏上送時,監司亦有不察之失,似當有警責矣。上曰,諸邑聯名之疏,不可不許其所請,誠如大臣所達,特令許施,雲峯縣監,姑先從重推考,觀其緘辭而處之,監司亦爲推考,可也。
南九萬曰,卽今盜賊,處處竊發,諸道皆然,此緣近日民失恒心,歲且荐飢之致,今日所當爲者,一邊賑飢,一邊治盜,庶幾有止息之望,而至於盜賊之多發,罪其守令及討捕使,則非但無益於治盜,亦必有隱諱之弊,古者國有美政,則盜奔他國,守令善治,則盜賊不得入境云,而當今之時,猝以此道,責之於官吏,豈不難哉?忠淸監司李墪,以淸州境內盜賊之發,至於四處之多,故啓罷其時討捕使,若以盜賊如是縱橫,而不能譏捕爲罪則可矣,何可以頻發之故,謂其常時之不能禁斷,而至於請罷乎?以此道內之邑賊患頻發處,守令亦爲不安,辭狀不爲行公云,討捕使之請罷,爲無益而有害矣。自今以後,勿以盜賊之多發爲罪,惟以不能譏捕論罪事,分付申飭於諸道,何如?上曰,依爲之。
柳尙運曰,今以盜賊頻發之故,罷其營將,則必有諱盜之弊,此事所當分付,而都城內明火之賊,實爲驚駭,其時累度申飭,使之譏捕,而終不能跟捕,申汝哲,久不進備局之坐,未知捕盜廳之事,則有所察任,而李世選,則連以情勢難安之故,呈辭不出矣。在昔漢文之時,亦有白晝剽吏之事,則今此盜賊之發,亦無足怪,而至於都城內明火竊發之賊,尙不得捕捉,極可駭矣。上曰,上年政院以此啓達,故以期於必捕之意,傳敎矣。至今不得捕捉乎?柳尙運曰,至今不得捕捉矣。南九萬曰,聞李世選之言,則以爲,賊人難於跟尋,必待其贓物出用之時,可以譏捕,而朝家有嚴飭之令,故賊人深藏其贓物而不出,今若姑爲緩徐而置之,日月稍久,則或不無譏捕之望云矣。上曰,都城內明火之賊,放恣如此,自古捕盜廳,最能於譏察,雖隱秘之事,亦必尋捉云,而今此成群之賊,豈有經年不得之理乎,頃者特施推考之罰,而終無捕得之擧,事極無據矣。且此盜,固非一二人,而厥數頗多,則必不無聞知之道,而終不能捕得,誠爲寒心矣。徐文重曰,或不無可疑之人,而其見偸之物,數少輕寶,故尙不得贓物,姑未能得尋端緖云矣。上曰,雖無蹤迹可憑者,捕盜廳,從前善於譏察,今此賊類,豈可終始不得乎?左右捕盜大將,更爲從重推考,刻期捕捉事,分付,可也。
南九萬曰,朝廷命令,不行於中外,誠爲今日之痼弊,近者新除營將之來見臣者,多言屠牛之禁,朝廷再三申飭,而守令全不奉行,處處屠殺,無異常時,盜賊之縱橫,多由於此,且關節之禁,國有重法,而尋常請托,固不可勝言者,至於治盜之際,請囑煩多,尤可寒心,然不從其請,則流言造謗,終必至於陷罪,若從其請,則亦無可治之盜,且賊人之援引者,例多無實,逮捕之際,良民之橫罹者,誠爲極弊,爲討捕使者,亦知其弊,再三盤問,有所依據,然後送人逮捕,而其地守令,或見里人之等狀,或聽其族屬之呈訴,稱以良民,解縱不送,討捕使號令,不行於郡邑,賊人援証,終無以究覈,祛此三弊,然後朝廷方可責討捕使之擧職云。故臣言各官之屠牛出賣場市者,治盜時關節請托者,守令之解縱逮捕而不送者,討捕使,若報備局則備局,當入啓論罪云矣。雖然諸道討捕使,不可不一例擧行,更以此意,知委於各道監兵使,使之分付於諸處討捕使,何如?上曰,依爲之。
上曰,頃日設粥所內摘奸時,聞各色掌,捧米一斗於賑廳下人,以爲沽酒之資,此時親遣摘奸,意非偶然,而掖庭下人,濫雜如此,事之痛駭,莫此爲甚,不可不重究,令攸司囚禁科罪,米則推下賑廳,可也。柳尙運曰,厥米必有與受之事,賑廳下人,似當一體治罪矣。上曰,一體治罪,可也。賑廳之物雖少,不可浪費,一斗米,可供飢民四十人,而下輩之習,何敢乃爾?極爲痛駭。所當別樣懲戢,而至於常時奉命之人,列邑不爲接待,則亦爲非矣。頃年,故左議政之在於坡山也,予遣別監,問其安否,而守令全不接待,未免飢餒而還,雖是下輩,旣承傳敎而去,則守令之不爲接待,殊極可駭,此意亦分付外方守令,知悉。
南九萬曰,承文院參下官等,頃日稱有難安情勢,多有坐罷者,故曾已入啓,付隷習官,使之從速行公,爲新榜分館矣。尙未有擧行之事,殊極稽緩,不可無警責。且翰林新薦中人,亦有以承文參下,坐罷者云,似當敍用,使之從速應講,而續續請敍未安,承文參下坐罷者,竝一體敍用,使之從速分館,似當。成命旣下之後,久不奉行之失,亦不可置之,竝命推考,何如?上曰,依爲之。
南九萬曰,頃者統營三枝銃上來,自上使之入內,且命軍器寺,入納佛狼機一坐,欲比較其放火,而前日睦來善,爲本寺都提調時,以本寺所在佛狼機·霹靂砲·震天雷·弓弩等器械,沒數輸送於南漢山城云。此等器械誠合於守城之用,雖然,本寺乃國之武庫,此等兵器,不可全無留儲,且日後,雖或有造成之事,亦無可以見樣者,殊涉未安,臣方待罪本寺都提調之任,而常時不能閱試器械,預爲稟定,及至自上命入之後,始知其無一箇餘存,無以應命,誠極惶恐矣。此等器械各一二件,還爲取來於山城,留藏本寺,何如?上曰,三枝銃與佛狼機等物,欲審其制造之優劣,故使之入之矣。聞皆輸送於南漢云,武庫之全無此物,事甚不當,取來藏置,可也。
南九萬曰,小臣,曾以前應敎金鎭圭,論列臣之罪狀,故出外俟罪,而大何不加,恩眷彌隆,不得已還爲入來矣。夫官師相規,自是淸朝之美事,大臣雖曰尊重,苟有罪過,則何可以不論哉?今若以論大臣而罪之,則非但事體之不當,亦非所以開不諱進讜言之道也。況今臣則復叨此任,恩寵如舊,而鎭圭則坐此被斥,尙靳敍命,揆諸事理,不宜如是,臣亦何心,敢安於職次哉?聖上如欲使臣一日安於朝廷,而得竭其魯愚,則特下金鎭圭收敍之命,千萬幸甚,惶恐敢達。上曰,金鎭圭之事,大爲非矣。今之收敍,於予意,似爲未安矣。南九萬曰,設若鎭圭之言,過中失當,而以此坐罷,今已經年,合有收敍之道,況以言相臣之非而被罪,實非聖朝之美事,臣之今日所達,非但爲微臣私心之不安,竊恐貽累於聖德,敢此煩達。上曰,金鎭圭,乘時投疏,情迹可惡,有難輕易收敍矣。南九萬曰,殿下,雖以鎭圭之言,爲非而罪之,至於經年不敍,恐爲太過,臣切憫鬱,夫大臣之任,百責所萃,苟非才德大過人者當之,鮮有不僨敗,而取覆餗之譏者,況如臣空疏迷滯之見,叨據具瞻之位,積其罪戾,勢所必至,人言之來,不足爲怪,而上年姜敏著之事,自上有拿鞫之命,臣於伊時,驚惶罔措,不知置身之所,何幸雷威收霽,只從迸裔之典,而緣臣無狀,以臣被罪者此多,臣何顔面,晏然於朝紳之首?而日後公議,謂聖朝擧措爲何?殿下若以臣爲無狀,而屛棄之則可也,如欲一日仍置臣於大臣之列,則必須先宥論臣者之罪,俾蒙曠蕩之典,然後臣可以少得安意,而展布其四體矣。每欲以此仰達,而當此賑政憂勞,宵旰不怡之日,不敢以他事瀆擾,泯默至今,臣之一倍悚惕者,實非爲微臣不安之私而已,竊恐聖裁,終未免爲過中之歸,今此冒死敢達,伏乞少垂財察焉。上曰,姜敏著事,尤不可擧論矣。
柳尙運曰,都城民戶,三秩抄出,或給乞糧,或給還上,而外方民事,尤爲可㦖,至於畿甸之民,所當特加顧恤,而前頭種子農〈糧〉還上,若不能遍及則畿甸之民,無以作農,民不能作農,則國何以爲國乎?度支經費,今已垂竭云,江都米中,擇其精粒,限一萬石劃給戶曹,俾爲補用之地,前頭本曹發賣所捧錢文,及宣惠廳發賣錢文竝一一留置,還上分給時,穀物不足,則或以其錢代給畿民,以爲種子農糧換貿之地,何如?上曰,事甚便好,依此分付,可也。
李世華曰,臣方待罪於社稷署提調之任,敢此仰達。本署安香廳房舍,例爲齋郞直宿之所矣,頃日親祭時,爲自上齋宿之所,一經御齋之後,人臣有不敢入處,此後入直官員,無推移寄宿之舍,何以爲之?敢稟。上曰,外方館舍,雖經行幸,有仍入之規,且辛酉年親幸後,亦令仍入,今亦依此例,仍入事,分付,可也。
徐文重曰,甲子年禁衛軍停番之時,別驍衛則上來,故每月朔末,與禁軍,同爲習陣以送矣,卽今別驍衛,亦無上來之事,而只有禁軍習陣一款,似不必爲之,而亦不可全然棄置,每月朔,分番點視戰馬,試其騎射,賞其居首,則似便,而事宜前日,敢此仰達矣。上曰,習戰雖不爲之,而番番看檢,不至抛棄,可也。
徐文重曰,頃者,因慶尙水使報狀,監司狀啓,金道明,以米四十石,木二同去核百餘斤,納官補賑之故,賑廳以加設同知帖,循例施賞之意啓下,則渠呈文於賑廳,以爲納物補賑,非出於徼賞之意,而辭其所授加設同知,其意似以加設職爲歉然矣。別加折衝,付軍職,以爲激勸他人之地,何如?上曰,依爲之。
徐文重曰,前日侍從臣父年七十加資事,旣已命下矣。在前如此時,則例有武臣閫帥父年七十加資事,而亦必有傳敎,然後方可爲之云。今番則大臣不爲陳達,似當有一體加資之事矣。上曰,曾前亦有此例,一體爲之,可也。
徐文重曰,今年年事之凶荒,至餓殍相望,所見誠爲慘酷,卽今諸道,驛卒流散,各邑凋弊,而以諸處賜祭賜額等事,使命相繼,外方廚傳之弊,亦甚可慮,今後則不係於爲民之事,外方使命,一切停止,至於微文末節,姑勿擧行,專爲民事,似宜矣。上曰,如此之類,限秋成停止,可也。
掌令李敏英,獻納金演所啓,請罪人張希載,亟命依律處斷。詳見上上曰,亟停勿煩。
李敏英所啓。請還收前後所下宋宗元贖良議處之命。一依該曹決折施行。詳見上上曰,勿煩。
金演所啓,請還收殺妻罪人池三龍減死之命。詳見上上曰,勿煩。
又所啓,請還收罪人韓重爀·李時檜·崔格等依律處斷之命,仍令該府,更加嚴問,期於輸情,依律處斷。詳見上上曰,勿煩。
尹德駿曰,小臣,連在禁直,目擊弊習,不敢不仰達矣。近來宮禁不嚴,闌入之弊,未有甚於今日,擊錚罪人,無日無之,大凡人有冤屈不伸,欲徹於天聽者,蓋出於疾痛呼天之義,擊錚一路,固不可永斷,而近來人心不淑,詐僞百出,接訟理屈應落之類,無不巧飾虛辭,輒來擊錚,事之可駭,孰甚於此哉?臣聞古老之言,凡人之出入闕門者,必男有章標,女有信符,然後方可許入,且國有跟隨之法,入省記官員所帶率下人,各有定限,無令雜人混入矣。近日邦禁解弛,雜人之出入闕門,無異通衢大道,以致如此紛亂之弊,誠極寒心矣。自前有擊錚之變,則守門將,隨現坐罷,故守門將,鮮有無事陞六之人,爲是之慮,只推勿罷,又慮其有礙於祿俸,故今則只令推考,勿拘料祿,爲守門將者,略無忌憚,雖日承十推,而少不動念,慢不知其身之有推考。臣意則以爲,自今以後,申飭闕門,謹章標之法,嚴跟隨之律,守門將亦時加禁推,以懲闌入之弊,似宜矣。上曰,禁推之事,承旨乃敢敎予耶?擊錚之類,率皆有至冤極痛,無所告籲,乃欲赴訴於君上者,理固然矣。情甚慼矣,必欲一切禁斷,使君父不得聞下情,是何意見也?且如日昨擊錚人香烈之事,事係冤獄,故令拿致京獄,此等獄事,外方官吏,不能着實究覈,得其獄情,明正處決,何可不顧念哉?閔鎭長曰,伏聞其獄事,自其官尙未決斷云矣。退出。以上移謄燼餘
持平李世載,牌不進。依承傳罷職。
上在昌德宮。停常參·經筵。
辰時巳時,日暈。
尹德駿,以都摠府言啓曰,副摠管李東郁,除標信,漢城府坐起,進去之意,敢啓。傳曰,知道。
以朴萬恒爲假注書。
尹德駿,以兵曹言啓曰,當日幼學鄭勳稱名人,自丹鳳門入來,差備門外擊錚,極爲駭愕,令攸司囚禁治罪。同門守門將朴昌由,常時不能禁斷雜人,以致闌入,亦難免其責,推考,何如?傳曰,允。
掌令李敏英,獻納金演啓曰,請罪人張希載,亟命按律處斷。措辭見上答曰,亟停勿煩。
掌令李敏英啓曰,請還收前後所下宋宗元贖良議處之命,一依該曹決折施行。措辭見上答曰,勿煩。
獻納金演啓曰,請還收罪人韓重爀·李時檜·崔格等依律處斷之命,仍令該府更加嚴問,期於輸情,依律處斷。請還收殺妻罪人池三龍減死定配之命。措辭見上答曰,勿煩。以上移謄燼餘
刑曹參判洪萬朝三度呈辭。入啓。遞差。
禁府照目,前縣監金麟至矣,實元之於李赤,旣是五寸叔姪之間,而爲其姪者,凌踏其叔,無所忌憚,則據法處置,未爲不可,而稱以除弊,擅用棍杖,以致人命之殞,其決人不如法之罪,在所難免,罪決杖一百,告身盡行追奪,追徵埋葬銀一十兩,私罪。啓功減一等。又啓目,粘連慶尙監司狀啓云云。被災尤甚之邑,定配罪人,從前亦有參酌,配所凶歉,移配稍實邑之規,罪人權瑎,移配眞寶縣,吳始亨,移配榮川郡,安翼星,移配淸道郡,他餘罪人,令該曹稟處,何如?啓依允。又啓目,武兼金聖淵原情云云。承服不冬,刑推得情,何如?啓除刑推議處。又啓目,洪壽星原情云云。所引林太永·洪太雲等,拿致,推問虛實後,稟處,何如?啓依允。
禁府,林太永拿囚。啓。以上朝報
上在昌德宮。停常參·經筵。
藥局都提調南九萬,提調李世華,副提調鄭重徽啓曰,寒暖之際,日氣不適,伏未審此時,聖候,若何?中脘穴今日受灸事,曾已稟定矣。時刻早晩,定以何時乎?臣等敢來問安,竝此仰稟。答曰,知道。無事。受灸時刻,定以午初,宜矣。
尹德駿,以禁衛營言啓曰,去正月朔本營無軍將官朔試射時,哨官李寅,連三次不進,依例汰去之意,敢啓。傳曰,知道。
金世翊,以藝文館郞廳,以領事意啓曰,本館殘弊,比諸他司尤甚,以若干奴婢,不成貌樣,故曾在己巳,籍沒屬公奴婢十口,入啓折受矣。甲戌年還給本主時,存奴婢未滿三十口,無以成樣,今番藉沒屬公奴婢中,擇其有根脚者十口,趁卽劃給之意,分付該院,何如?傳曰,允。
以忠淸監司狀啓,大司憲李秀彦,病重上去不得事,傳于鄭重徽曰,卿其勿辭,調理上來事,回諭。
掌令李敏英,持平趙泰采,獻納金演,正言呂必容啓曰,請加三思,罪人張希載,亟命按律處斷。措辭見上答曰,亟停勿煩。
持平趙泰采啓曰,請加三思,還收前後所下李宗元贖良議處之命,一依該曹,決折施行。措辭見上答曰,勿煩。
獻納金演,正言呂必容啓曰,請加三思,還收罪人韓重爀·李時檜·崔格等按法處斷之命,仍令該府更加嚴問,期於輸情,依律處斷。措辭見上請加三思,還收殺妻罪人池三龍減死定配之命。措辭見上答曰,勿煩。以上移謄燼餘
忠淸監司書目,結城縣監申奎,田稅大同軍保米等留賑事,上疏上送事。啓。答曰,省疏具悉。疏辭,令該曹稟處。
吏曹判書朴泰尙上疏。大槪,新授職名,萬不近似,冒陳危懇,乞收成命,回授可堪之人,以幸公私事。入啓。答曰,省疏具悉卿懇。卿其安心勿辭,從速行公。以上朝報
午時,上御崇文堂受灸,藥局都提調南九萬,提調李世華,副提調鄭重徽,記事官李世維,記事官閔鎭遠,記事官權尙游,醫官金有鉉·白光玹·鄭惟覺·李應斗·白光璘·權聖徵·卞三彬入侍。上命內侍,引都提調以下入。南九萬·李世華·鄭重徽·權尙游,及醫官金有鉉等七人入侍。李世維·閔鎭遠,伏於戶外。南九萬曰,日氣猶寒,而四窓盡開,受灸時,何以爲之?上曰,受灸時,閉窓,可也。李世華曰,前窓先閉,似好。上曰,閉之。金有鉉,進跪上前診脈。白光玹·鄭惟覺,以次入診。金有鉉曰,左右六脈,極爲和平安靜矣。缺七行
畢灸後,南九萬曰,例於受灸後,生脈散進御,而恐有助熱之患,故以黑豆竹葉湯煎進之意,敢啓。又曰,考見前日受灸時壯數,則一百一壯矣。今日受灸十一壯,明日明明日,各十五壯,則合爲四十一壯,初八日,以上弦拘忌,不宜受灸,初九日至十二日,滿百一壯矣。百一壯畢灸後,三里穴,又當受灸,則十三日,當爲畢灸矣。上曰,前日受灸時,亦依此爲之,而受灸之數,必以陽數爲之,故爲百一壯矣。今日以後壯數,連以十五爲定,可也。以上移謄燼餘
上在昌德宮。停常參·經筵。
藥房都提調南九萬,提調李世華,副提調鄭重徽啓曰,昨日受灸後,伏未審聖體調攝,若何?今日受灸時刻,依前定以午初乎?臣不勝伏慮之至,敢來問安,竝此仰稟。答曰,知道。無事矣。
金世翊,以都摠府言啓曰,副摠管李東郁,除標信,義禁府坐起,進去之意,敢啓。傳曰,知道。
以李德英爲假注書。
金世翊,以禮曹言啓曰,徽陵陵上莎草有頉處修改吉日,以今二月二十二日,推擇啓下矣。今月初三日引見時,本陵陵上石物罅隙處,今晦來初間,大臣更爲進去奉審事,下敎,改莎草之役,則今姑停止,以待奉審後,更爲稟旨擧行,何如?傳曰,允。
徐文裕,以賑廳言啓曰,東賑所,旣已啓稟允下,而官員以下所接處,及飢民止接假家土宇庫間等造作之役,纔已完畢,故今日爲始設粥,而朝粥分饋飢民之數,七百四十六名矣,敢啓。傳曰,知道。
掌令李敏英,持平趙泰采,獻納金演,正言呂必容啓曰,請罪人張希載亟命按律處斷。措辭見上答曰,亟停勿煩。
持平趙泰采啓曰,請還收前後所下宋宗元贖良議處之命,一依該曹決折施行。措辭見上答曰,勿煩。
獻納金演,正言呂必容啓曰,請還收罪人韓重爀·李時檜·崔格等按法處斷之命,仍令該府更加嚴問,期於輸情,依律處斷。請還收殺妻罪人池三龍減死定配之命。措辭竝見上答曰,勿煩。
徐文裕啓曰,臣卽伏見平安監司李濡狀啓,鐵山飢民,有噉食人肉之事,臣不勝驚慘之至,今年飢荒,實是前古之所未有。況此西路失稔,已有年所,累歲飢餒之民,迫於塡壑,有此相食之變,雖緣飢火所迫,失其常性之致,而亦由於賑政疏漏而然也。爲守令者,苟能留意於賑政,則豈有如此驚心可愕之事乎?道臣,旣以馳啓,則所當請罪當該守令,而只自引咎,不爲擧論,殊欠警飭賑政之道,平安監司李濡,推考,鐵山府使李萬相,從重推考,使之另加申飭,俾無賑政未盡之患,何如?傳曰,允。
金世翊啓曰,卽伏見廣州府尹朴泰淳上送賊人處斬啓本,則不爲踏印,難免不察之失,推考,何如?傳曰,允。
禁府,尹悠期拿囚。啓。以上移謄燼餘
大殿受灸後,大殿,藥房·政院·玉堂·二品以上·六曹問安。答曰,知道。
謝恩,吏曹判書朴泰尙。
傳,權知承文副正字任守幹·權詹·南就明·李宜顯·朴乃貞·趙正緯等敍用。以上朝報
午時,上御崇文堂受灸,藥房都提調南九萬,提調李世華,副提調鄭重徽,記事官李世維,記事官閔鎭遠,記事官權尙游,醫官金有鉉·白光玹·鄭惟覺·李應斗·白光璘·權聖徵·卞三彬入侍。上命內官,引都提調以下入。南九萬·李世華·鄭重徽·權尙游及醫官金有鉉等七人入侍,李世維·閔鎭遠,伏於戶外。
南九萬曰,昨日旣已入診,今日則不爲更診乎?上曰,勿爲更診。南九萬曰,房內狹窄,只令首醫及執事醫官,入侍之意,敢稟。上曰,依爲之。上受灸中脘穴十五壯如儀。上曰,吏曹判書疏批已下,而尙不出仕,卽爲牌招,使之察任。
李世華曰,臣有萬分難冒之勢,惶恐敢達矣。臣方待罪義禁之任,禁府是刑獄之所,旣參刑獄之事,而又爲出入於咫尺保護之地,極爲未安,判義禁之任,請命遞改。上曰,勿爲過辭,行公。以上移謄燼餘
上在昌德宮。停常參·經筵。
藥房都提調南九萬,提調李世華,副提調鄭重徽啓曰,連日受灸之後,伏未審聖體調攝若何?今日受灸時刻,亦依前定以午初乎?臣等伏慮之至,敢來問安,竝此仰稟。答曰,知道。無事矣。
金世翊啓曰,事變假注書李德英,時無職名,付軍職,冠帶常仕,何如?傳曰,允。以上移謄燼餘
大殿受灸後,大殿,藥房·政院·玉堂·二品以上·六曹問安。答曰,知道。
禮曹,前參判林泳,今二月初六日卒逝云,弔祭·致賻等事,依法例擧行,何如?啓依所啓施行。
掌令李敏英,持平趙泰采,獻納金演,正言呂必容啓曰,請罪人張希載,亟命按律處斷。措辭見上答曰,亟停勿煩。
掌令李敏英,持平趙泰采啓曰,請還收前後所下宋宗元贖良議處之命,一依該曹決折施行。措辭見上新啓,日者,生員姜楡者,投進凶疏,醜詆先正,其所爲說,罔有紀極。若使今日朝廷,少有紀綱,此等鬼蜮之輩,何敢放縱於白日之下哉?噫,先正臣宋時烈,以三朝禮遇之元老,爲一代士林之宗匠,其道學氣節,雖奴隷,亦知其尊尙,而不幸枉罹讒鋒,飮恨泉臺者,六易星霜矣。昨年改紀之後,首下追復之命,累降悔悟之音,庶幾公議得伸,邪說不作,而今因合享之擧,復肆毒正之計,濟億,倡之於前,楡乃繼之於後,而兇言悖辭,益無顧忌,至以一生忠報之誠,謂之罪惡貫盈,遭讒冤死之事,謂之伏法淸時,其他構誣汚衊之說,罔非前日戕害之餘論,噫嘻,慘矣,尙忍言哉?且其疏中一轉語,尤有所痛惋者,提起師友間私書文字,故爲揷入,隱然簸弄,以爲惎間士類,眩亂聖聰之一大關捩,其爲計,尤極巧且密矣。至若故相臣鄭澈之淸名直節,最爲群邪之所媢嫉,其所屈伸,係世汚隆,此固聖明之所洞燭也。今楡等,發怒於鄭澔之一言,追仇其祖先,公肆誣辱,論其凶悖,有浮濟億,而殿下,乃以不可勝罪爲敎,而不施屛裔之典,臣恐奸壬餘孽,無復懲戢,朝廷紀綱,因此益壞,終至於國不爲國,請疏頭姜楡,亟命定配。夫法者,王者御世之大柄也。國綱賴以維持,而不至廢隳,人心有所畏戢,而不敢爲非,法苟不嚴,則防閑禁遏之道弛,放橫縱肆之習長,其弊終至於君命不行,獄囚自出,豈不大可懼哉?近者蝟島移配罪人張燦,自原配所白翎,發程六朔,尙滯中途,沿路守令,轉報禁府之說,藉藉喧傳,臣等聞來,不勝駭然,移文該府,問其離配日子,且考其文狀,則上年九月初十日,離原配,十二月初二日,到振威,十九日,到天安,今年正月初四日,始自天安前進云,而厥後日子,又過一朔,到配之狀,尙不入來,渠雖以老病爲辭,觀於兩邑狀中,押吏所告,可知其無實病矣。凡大小罪謫之流,必令吏卒押赴,到配之日,亦令該道啓聞者,蓋以嚴程有限,不容其任便行止也。今日國法,雖曰解弛,此等幺麼之人,何敢蔑法慢命,經年淹路,若是其自恣乎?此而不罪,則國家無懲惡之地,罪人無到配之日,不可不另加重究,以嚴邦典,請蝟島移配罪人張燦,拿問處置,押去書吏,亦令有司囚禁,從重科罪。罪人張燦之移配經年,淹延中路者,此實前古所未有之事,到配之狀,過限不來,則禁府,所當査問本道,另加催促,而初旣不能覺察,及至兩邑論報之後,始乃發關分付,而終無啓達處置之擧,使罪人任其自便,尙不抵配,事體所關,不可無規警之道,請禁府當該堂上竝從重推考。白翎之於振威,不過六七日程,而罪人張燦,離配三朔,始到振威,雖寸寸前進,必不如是之久,其到處淹滯之狀,殊極痛駭,而振威以前沿路各邑,及該道監司,曾無報知禁府之擧,緩忽之責,在所難免,請當該監司及守令,竝從重推考。答曰,不允。末端三件事,依啓。
院啓,請還收罪人韓重爀·李時檜·崔格等按法處斷之命,仍令該府更加嚴問,期於輸情,依律處斷。請還收罪人池三龍減死定配之命。措辭竝見上答曰,勿煩。
禁府,黃任耉·李信英·金戒民拿囚,啓。
館學儒生李秀賢等上疏。大槪,臣等,目見先正臣宋時烈,連被濟億·楡等無限醜詆,玆敢不避瀆擾,齊聲呼籲,伏乞聖明,泂察賢邪之分,明示好惡之典,仍刪姑寢之前旨,以慰士林之顒望事。入啓。答曰,省疏具悉。已諭予意於日昨疏批矣。
京畿監司書目,驪州牧使金洪福,以英陵水刺間改修時告由祭獻官,病不進參,不得已罷黜事,啓。傳曰,姑先推考,勿爲罷黜。以上朝報
午時,上御崇文堂受灸,藥房都提調南九萬,提調李世華,副提調鄭重徽,假注書朴萬恒,記事官閔鎭遠·權尙游,醫官金有鉉·白光玹·鄭惟覺·李應斗·白光璘·朴星瑞·玄孝綱入侍。上命內侍,引都提調以下入侍。都提調·提調·副提調·下番翰林及白光玹以下四人,入侍房內,其餘,皆伏戶外。南九萬曰,朝者問安之批,臣等伏見之矣。今日日氣,猶似稍寒,調攝中氣候,連得平安乎?上曰,連得無事矣。上脫笠子及上衣,擁紫的穿衣,臥床上,惟覺,告中脘一穴受灸,光璘,進跪床右,熱艾炷至十五壯,惟覺,告畢灸,上起坐床上。南九萬曰,來日則上弦拘忌,當於明明日受灸之意,敢達。上曰,然。鄭重徽曰,侍女抄擇事,命下矣。前例自刑曹主管抄擇,今亦分付刑曹,使之抄擇,何如?上曰,依爲之。以上移謄燼餘
上在昌德宮。停常參·經筵。
藥房都提調南九萬,副提調鄭重徽啓曰,受灸累日,伏未審聖體調攝,若何?今日則依昨日定奪,停止受灸,而臣等,無任仰慮之至,敢來問安。上曰,知道。無事矣。
鄭重徽,以忠勳府言啓曰,本府書寫忠義衛朴天三有頉代,忠義衛李潝差出,依例假郞廳稱號,何如?傳曰,允。
徐文裕啓曰,辛酉年大臣引見時,士夫家處子,從次第書錄事,定奪矣。今亦從次第書錄乎?問于漢城府以啓事,傳敎矣。卽招漢城府郞官問之,則辛酉以後,每式年事目,以士族率女,雖不書名,只書第一女,第二女,年甲事,啓下知委矣。考見戶籍,則書錄之人,間或有之,而餘皆不錄云矣。敢啓。傳曰,朝家命令之慢不奉行,已成痼弊,事之可駭,莫此爲甚。辛酉以後四式年,漢城府堂上·郞廳及五部官員,竝姑先從重推考,今式年爲始,依前定奪,各別申明,毋敢更有隱漏之弊。
金世翊啓曰,卽伏見全羅監司狀啓啓本,則狀啓一度,啓本一度,皆有油染之迹,殊欠敬謹之意,監司金萬吉,推考,何如?傳曰,允。
鄭重徽啓曰,吏曹郞廳來言,承旨有闕,政事,何以爲之?敢稟。傳曰,當日爲之。
吏批啓曰,判書朴泰尙,病不來,參判未差,小臣獨政未安,何以爲之?敢稟。傳曰,只出緊任。
吏批,以崔昌大爲檢閱,金斗明爲承旨,張遇一加通政。年八十例陞
兵批,以成大顯·洪萬朝爲副護軍,尹德駿爲副司正,李德英爲副司正。
金世翊啓曰,史官預備不備,事甚苟簡,新除授檢閱崔昌大,牌招察任,何如?傳曰,允。
掌令李敏英,持平趙泰采,獻納金演,正言呂必容啓曰,請罪人張希載,亟命按律處斷。措辭見上答曰,亟停勿煩。
掌令李敏英,持平趙泰采,啓請還收前後所下宋宗元贖良議處之命,一依該曹決折施行,請疏頭姜楡亟命定配。措辭竝見上答曰,勿煩。
獻納金演,正言呂必容啓曰,請還收罪人韓重爀·李時檜·崔格等按法處斷之命,仍令該府更加嚴問,期於輸情,依律處斷,請還收殺妻罪人池三龍減死定配之命。措辭竝見上答曰,勿煩。
持平李彦經啓曰,臣於病伏中,得伏見館學儒生李秀賢等辨斥姜楡之疏,於其末端,提起臣頃日疏中論合享語,逐節注釋,費辭侵攻,臣之所遭,其亦不幸之甚也。夫書院竝享之禮,可謂不輕而重矣。以一時義起之論,行百年創有之擧,搢紳章甫之間,言議多歧,已不得其渾然大同,而終乃罷置之命,曾不移日,從違之際,大起群惑,以致異見紛拏,橫議喧豗,則臣之妄意,竊恐聖明處分,未免顚倒,儒宮祀典,終歸苟簡,自附無隱之義,敢進勉戒之言。其曰,問議講定云者,無他也,蓋欲其折衷群言,務歸至當,或仍或否,一循公議,使崇賢報祀之典,無有一毫未盡之譏也。然此非獨臣一人之見也,儕友間私相酬酢之語,大都如是,特以事係重大,難於爲辭,三緘之戒,人各自有,而臣本疎戇,不合時樣,齟齬一言,重觸忌諱,秀賢等之移怒肆罵,固已料之熟矣。其許多譏切之言,臣不欲與之呶呶,以傷事體,而旣被多士之斥,其何敢晏然仍冒,以玷言地乎?請命遞斥臣職。答曰,勿辭,退待物論。
謝恩,左副承旨李思永,檢閱崔昌大。以上移謄燼餘及朝報
政院啓曰,注書南相夏,異姓孽三寸叔許通柳斗格,身死,服制已行四日,出仕,何如?傳曰,允。
禁府啓目,前府使尹悠期原情云云。泛稱遲晩,刑推得情,何如?啓除刑推照律。又啓目,李世遇·李重輔·洪壽星·林太永,一處面質云云。李世遇·李重輔·林太永等,刑推究問。洪壽星段,今姑仍囚,以待各人等所供處之。李光肇段,今姑放送,何如?啓依允。
右議政臣申翼相疏曰,伏以臣聞,聖人能通天下之志,故能成天下之務,臣雖至愚極陋,旣從大夫之後,備員台司,抱至憫而不能伸,抑塞幽鬱,如窮人無所歸,而仁愛之天,不諒人只,一兪之恩,愈往愈靳,聖德雖大,恐有嫌於通天下之志矣。臣理窮辭竭,不敢更入文字,瀆犯天威,少俟痛勢間歇,爲朝出暮死之計,而不幸無母兒孫,重患拘忌之疾,至情所在,不得不親自救護,仍遭夭慘,宿患添劇,兼得外感,昏昏委頓,竭蹶趨朝,又難以時日爲期,當此聖體受灸之日,旣闕起居之禮,復事煩瀆,臣罪萬死,伏乞聖慈,將臣前後罪犯,亟付有司,以正邦憲,爲人臣事君無狀者之戒,不勝萬幸云云。答曰,省疏具悉卿懇。適有事故,不得進參,別無所傷,卿其須體予意,安心勿待罪,速出論道,以副如渴之望。仍傳曰,遣史官傳諭。
戶曹判書李世華疏曰,伏以臣,伏見朝報,憲臣,以罪人張燦,不卽到配,禁府,亦不啓達處置之故,請推當該堂上,如臣無似,忝居金吾首席,實是當該之官也。當初罪人移配命下之後,卽爲定送押去書吏,使之刻日趲程,付之配所,而罪人,稱以病重,留連於振威·天安之間云,臣實痛駭,一邊囚禁該吏次知,一邊移關於本官本道,不計病故,督送前路事,累次申飭,離發公州之報,來到已久,而自公州前進形止,尙無報來之事,尤極怪駭,纔又發關査問於全羅道,擬待回報而處之,未及啓達矣。今者臺論峻發,辭意嚴正,問備之罰,固是末減,臣以法府之官,所失如此,雖被重辟,何以爲辭?臣方席藁俟罪,不敢行公,今日藥房問安之列,亦不得入參,罪戾尤大,伏乞聖明,亟削臣職,仍治臣罪,以重國法,以謝人言,不勝幸甚云云。答曰,省疏具悉卿懇。卿其安心勿辭,從速行公。
吏曹判書朴泰尙疏曰,伏以移配罪人張燦,在道遲留,任便自恣之狀,誠可痛惋,臣忝居金吾之任,初則以爲偶然有病,失於攝察,晩始累加督促,而令又不行,方與諸僚,議所以別樣重處,而臺啓先發,辭意嚴峻,臣於是,不勝慙悚,罷軟不職,至此益彰,執法之地,決不可仍冒,伏乞聖明,亟罷臣職,以振頹綱,以安微分,公私幸甚云云。答曰,省疏具悉。卿其安心勿辭,從速行公。
同義禁柳之發疏曰,伏以臣,伏見憲府之啓,謂以罪人張燦,不卽到配,禁府亦不啓達處置,有當該堂上請推之擧,臣旣忝居堂上之一,則其矇然不職之罪,亦所難免,何敢一刻晏然於執法之任乎?伏乞聖慈,遞臣本職及兼帶,以彰臣罪,以謝人言,不勝幸甚云云。答曰,省疏具悉。卿其勿辭,從速察職。
同義禁李東郁疏曰,伏以臣,昨伏見憲府啓辭,以罪人張燦之不卽到配,而禁府之不爲啓達處置事,請推蒙允矣。罪人之移配經年,稱病淹留於中路,此實前所未有之事,情狀之痛駭,莫此爲甚,臣忝職金吾,今已累朔,旣聞罪人,有此可駭之事,則宜與長席相議,有所處置,而發遣罪人,禁府之所掌,到配遲速,該道之所管,故本府,累以此事,嚴飭各邑,纔又發關於該道矣。憲臣,以不卽啓達爲非,其言誠是矣。臣之居官不職之罪,在所難免,何敢以罰名之末減爲幸,而晏然而已乎?伏乞聖明,亟遞臣職,以謝公議,以安私分云云。答曰,省疏具悉。卿其勿辭,從速察職。以上移謄燼餘
政府,翰林取才,李宜顯,綱目粗。崔昌大,左傳通。
忠淸監司書目,尼山呈,以右參贊尹拯,病重,上去不得事,啓。傳曰,卿其須勿固辭,安心從速登途,以副至望事,回諭。
左副承旨尹德駿再度呈辭。入啓。遞差。
大司諫閔鎭周初度呈辭。入啓。給由。以上朝報
上在昌德宮。停常參·經筵。
日出時,日色赤。
藥房都提調南九萬,提調李世華,副提調鄭重徽啓曰,霜寒悽惻,伏未審此時,聖體受灸之後,調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道。無事矣。
沈枰,以刑曹言啓曰,傳曰,今此侍女抄擇之事,蓋爲前頭大禮時執事之地矣。今觀抄啓單子,則不但年歲幼稚,且多不合之類,更以年歲稍長可合之人,各別抄擇事,分付事,命下矣。各司婢子,更以十七歲至二十歲抄擇,則其數僅四十餘名,而其中可合抄入者絶無,誠甚渴㦖,曾在壬寅侍女抄擇之時,勿論諸上司及祭享衙門,一竝抄擇事,自本曹啓稟定奪,今亦依此例,議政府·宗親府·侍講院·翊衛司·弘文館·奉常寺婢子,一體抄擇,而上司下人等,蔑視該司之令,如或慢不擧行者,則各其司次知·色吏·首奴等,自本曹,直爲囚禁重治,其中厭避此役,若以他人之女,換面代點現露,則各其父母,竝爲囚禁,論以欺罔之律,當該官員,則從重推考,色吏首奴,囚禁嚴刑,何如?傳曰,允。
吏曹口傳政事,以李世興爲陽德縣令。
沈枰,以刑曹言啓曰,賊人金貴同,不待時處斬事,允下矣。卽當擧行,而自今日至十一日,連以受灸禁刑,十二日以後,亦以受香及齋戒,連有拘忌,待無故日行刑之意,敢啓。傳曰,知道。
沈枰,以賑恤廳言啓曰,弘濟院設粥所,郞廳四員,曾已啓下,使之輪直看檢矣。其間不無疾病事故,四員猶爲不足,且飢民漸增,所處漸狹,今將移設粥所於彰義門外壬子年設賑之處,推移看役之際,亦甚苟簡,郞廳二員加出,而以訓鍊院僉正鄭碩賓,中樞府都事鄭道徵差下,使之察任,何如?傳曰,允。
掌令李敏英,持平趙泰采啓曰,請還收前後所下贖良議處之命,一依該曹決折施行,請疏頭姜楡亟命定配。措辭竝見上持平李彦經,引嫌而退,疏中大意,槪在愼重,章甫之斥,不必深嫌,請持平李彦經出仕。答曰,不允。處置事,依啓。
掌令李敏英,持平趙泰采,獻納金演啓曰,請罪人張希載,亟命按律處斷。措辭見上答曰,亟停勿煩。
獻納金演啓曰,請還收罪人韓重爀·李時檜·崔格等按法處斷之命,仍令該府更加嚴問,期於輸情,依律處斷,請還收殺妻罪人池三龍減死定配之命。答曰,勿煩。
大殿受灸後,藥房問安。答曰,知道。
大殿受灸後,政院·玉堂問安。答曰,知道。
大殿受灸後,朝廷二品以上單子問安。答曰,知道。
徐文裕啓曰,吏曹郞廳來言,臺諫有闕,政事,何以爲之?敢稟,傳曰,明日爲之。
大司諫閔鎭周再度呈辭。入啓。遞差。
平安監司書目,陽德縣監邊是說,全不曉事,決難堪當賑政,罷黜事。以上朝報
午時,上御崇文堂受灸,都提調南九萬,提調李世華,副提調鄭重徽,記事官南相夏·權尙游·崔昌大,醫官金有鉉·白光玹·鄭惟覺·李應斗·白光璘·金兌堅·李敏夏入侍。南九萬曰,開春已久,而日氣猶凄冷,聖體連爲安寧乎?上曰,無事矣。上受灸中脘穴十五壯訖。南九萬曰,頃者春坊之官,以春宮停講之久,陳疏請從速開講,定以自今初六日爲始,適與受灸相値,姑爲停止矣。受灸畢後,卽當開講,而近聞閭閻間痘患,未盡乾淨,或有死亡者,醫官輩,亦有其家有痘兒者云,停筵已久,誠爲可㦖,而其在愼重之道,亦不可容易開筵,今姑停寢,徐觀事勢而爲之,似爲萬全之道,故敢此仰達。上曰。缺數字開筵,姑徐,可也。以上移謄燼餘
上在昌德宮。停常參·經筵。
夜一更,月暈。
藥房啓曰,昨日受灸之後,伏未審聖體調攝,若何?今日受灸時刻,亦依前定以午初乎?臣等無任伏慮之至,敢來問安,竝此仰稟。答曰,知道。無事矣。
政院啓曰,卽者吏曹郞廳來言,今日爲政事,命下,而判書朴泰尙呈辭,參判未差,參議趙相愚病不來,不得開政云。判書朴泰尙,參議趙相愚,竝爲牌招開政,何如?傳曰,允。
今日受灸時,前司書柳鳳瑞付軍職事,榻前定奪。
府啓,請還收前後所下宋宗元贖良議處之命。請疏頭姜楡亟命定配。措辭竝見上臣等,伏聞內醫院御藥所用人蔘十三斤,上年冬間,見偸於守直軍士,而掌務官及書員等,諉以私自譏捕,掩置不告,已過累月之後,始乃告知於提調,御供藥蔘,何等重物,見偸之數,至於此多,而旣不謹典守,又不卽發告,掌務官所爲,殊甚可駭,推考之罰,太涉輕歇,請當該掌務官拿問定罪。臣等,卽伏見刑曹判付鐵山府噉食人肉罪人李於屯,有貸死之敎,臣等,固知聖意之出於不忍,而論以法律,有所不然者,今年飢荒,雖振古所無,掘發塜屍,燒食其肉,是何等罪惡,而諉以飢火所迫,失其常性,不爲之正法乎?國家不幸,凶歉之慘,八路同然,此而若或容貸,則前頭可駭可愕之變,將有所不可勝言者。請加三思,罪人李於屯,亟命依律處斷。答曰,不允。
持平趙泰采啓曰,朝者,獻納金演,以其女子落漏於戶籍事,詣臺自列,而喉司,爲慮紛紜,旣捧還却,累度往復,竟未登徹,凡臺臣自處,與庶官有別,其所引嫌,雖非大段,必爲捧入,體例當然,况諫臣之避,旣以不遵朝令爲辭,則喉司之終始退却,殊涉未安,而至於請推,則似或太過,故不爲規警矣。卽聞有一儒臣,於稠中,以臣不卽請推喉司,大加非斥云。當論不論之責,臣無以自解,何敢一刻仍冒於臺席矣?請命遞斥臣職。答曰,勿辭,退待物論。
有政。
謝恩,兼說書閔鎭遠,副應敎沈權。
副修撰南正重上疏。大槪,臣於京兆堂郞特推之嚴敎,有不敢晏然於職次者,乃敢猥陳一疏,據實自首,而見阻喉司,終未上徹,黽勉隨參於起居之班矣。今於臺臣之避,益見公議之嚴,臣之情勢,一倍窮蹙,不得不投疏徑出,伏乞聖明,先削臣職名,仍下臣司敗,以治臣違越朝令之罪事。入啓。答曰,省疏具悉。爾其勿辭,從速察職。
檢閱權尙游上疏。大槪,臣有違越朝令之罪,敢此冒死首實,乞削臣職,仍治臣罪,以嚴國綱事。入啓。答曰,省疏具悉。爾其勿辭,從速察職。
大殿受灸後,藥房·政院·玉堂·二品以上·六曹問安。答曰,知道。以上朝報
上在昌德宮。停常參·經筵。
夜一更,月暈。
藥房都提調南九萬,提調李世華,左承旨金斗明啓曰,昨日受灸後,伏未審夜來,聖體調攝,若何?今日受灸時刻,亦依前定以午初乎?臣等無任伏慮之至,敢來問安,竝此仰稟。答曰,知道。無事矣。
金世翊啓曰,來十五日,儒生殿講日次,取稟。傳曰,爲之。
金世翊,以都摠府言啓曰,今日入直軍士中日習射,請出標信。傳曰,知道。
金斗明啓曰,廳中位甚不齊,都承旨鄭重徽,右承旨徐文裕,左副承旨李思永,右副承旨沈枰,今日俱以病不進,廳中,只有臣斗明及同副承旨臣金斗翊,多事之地,僚員不備,苟簡莫甚。鄭重徽則拘於廳規,雖不得請牌,而右承旨徐文裕,左副承旨李思永,右副承旨沈枰,竝卽牌招察任,何如?傳曰,依啓。都承旨,亦爲牌招。
大殿受灸後,藥房問安。答曰,知道。
政院·玉堂問安。答曰,知道。
二品以上問安。答曰,知道。
金世翊,以弘文館言啓曰,本館下番修撰趙大壽,又以親病及情勢,陳疏出去,副修撰南正重,辭疏下批之後,旋卽呈單,他無推移入直之員,副修撰南正重,卽爲牌招察任,何如?傳曰,允。
以備忘,傳于金世翊曰,扈衛軍官出身金英善,柳葉箭五中人,邊將除授。
獻納金演啓曰,臣命途奇薄,所擧子女,率多不育,只有兩女,而長女則辛酉令下之後,書於帳籍,季女,少多疾病,寄養於他所,故書籍之際,偶未覺察,不爲載錄矣。問備之罰,至及於該官,其在廉義,不敢容默,昨者詣臺自列,則政院送言曰,備忘辭意,只是申飭方來,不宜引以自首,以開紛鬧之端云。累度往復,終不捧入,故不得不尋單退歸矣。伏見持平趙泰采避辭,則以政院之不捧臣避,殊涉未妥,而不爲請推,物議大加非斥云。不但臣當避之嫌,至此益著,不爲終始堅持,矇然退來之失,亦所難免,臣旣犯違令之科,終爲罷軟之歸,以此以彼,決難一刻冒居於臺席,請命罷斥臣職。答曰,勿辭。
正言呂必容啓曰,伏見兵曹堂上問備之敎,又接臺臣之避辭,不勝惶恐,繼以瞿然之至。臣有女子,旣皆載錄於帳籍,方在幼呱之中者,不爲竝書,蓋欲待其稍長,而違越朝令之罪,固有之矣。嚴旨之下,宜卽自列,而昨緣母病添重,不忍暫離,今始來避,所失尤大,請命罷斥臣職。答曰,勿辭。竝退待物論。
行都承旨鄭重徽疏曰,伏以日昨,獻納金演,以其女子不錄於戶籍引避也,臣在藥房問安之時,院吏持示於臣,臣果慮其紛紜,不爲捧入矣,今者憲臣之避,至以不卽論劾喉司,見非於儒臣云,臣於此,不勝驚怖駭汗之至。臣方在擧劾之中,召牌之下,竟不得祗赴,今日受灸之時,亦不敢進詣,臣之罪戾,至此尤大,伏乞聖慈,亟罷臣職,以嚴公議,不勝幸甚云云。答曰,省疏具悉。卿其勿辭察職。
左承旨金斗明,同副承旨金世翊疏曰,伏以臣等,昨者,獻納金演,以其女子之落漏戶籍,詣臺引避,而觀其避辭措語,則與無端落漏者有異,且念此等避嫌,一許捧入,則紛紜之弊,亦涉可慮,故相議往復,果爲不捧矣。伏見持平趙泰采避辭,則以有一儒臣,以不爲請推喉司,大加非斥云,臣等,過料事端,厚招物議,至今臺臣,以此引避,則臣等,坐在應推之科,有不敢冒沒苟居於邇列,請命遞斥臣等之職,以謝人言,以安私心,不勝幸甚云云。答曰,省疏具悉。爾等勿辭察職。
右承旨徐文裕疏曰,伏以臣,伏見憲臣避辭,不勝瞿然之至。蓋自辛酉戶籍申令之後,臣亦因循前規,未及覺察,則違令之罪,臣亦有之。日昨備忘,辭旨極嚴,至有問備京兆之命,臣身忝近職,宜先自列,而適値聖上受灸之日,連有問安之禮,瀆擾是懼,泯默恭俟矣。今者臺官,旣以不論本院爲嫌,諸臣又有相繼引罪,則臣於此,何敢終不自首,以益其罪戾哉?且於諫臣避辭還給之時,臣雖嫌不敢可否,而同在院中,亦旣與聞,則尤何敢晏然於職次乎?退伏私室,方俟嚴誅,意外召牌降臨,嚴畏分義,趨詣闕外,而顧臣罪犯,決難仍冒於侍從之列,伏乞聖明,亟命先遞臣職名,仍勘臣違越朝令之罪,以肅國綱,不勝幸甚云云。答曰,省疏具悉。爾其勿辭察職。
左副承旨李思永疏曰,伏以臣,六年草土,四年重病,餘生凜凜,一縷幸全,千萬夢寐之外,荐蒙洪渥,八年前叨冒之地,復□近密之職,感激恩私,冒死卽謝,連日供劇,宿患漸增,昨於起居之班,又添感冒之疾,而且於臺臣之避,實有難安之勢,故今日不得仕進,只俟譴罰之加矣。不意恩召遽降,天牌且至,臣嚴畏分義,不得不趨詣闕下,而臣之病勢情勢,俱難仍冒於邇列,伏乞聖慈,特許遞改,以安私心,千萬幸甚云云。答曰,省疏具悉。爾其勿辭察職。
右副承旨沈枰疏曰,伏以臣於日昨,伏見本院啓辭之批,以士夫家率女漏籍事,京兆及各部該官,有特推之命,臣於此實不勝惶懍靡容也。臣有女孫二人,長已及筓,少亦近齔,俱宜入錄於戶籍,而每當籍單書給之際,事目中辭意,全未省察,以致漏書於帳籍,違慢朝令之罪,臣亦無所逃矣。批旨之下,卽當據實自首,而瀆擾是懼,泯默至今矣。昨者諸臣,旣以玆事,或疏或避,相繼自列,則臣安得獨自厭然,仍冒於近班乎。情迹窮蹙,不敢仕進,縮伏私次,只擬陳章首實以勘罪矣。不意召牌遽降,嚴畏分義,不得不來詣闕下,而臣之負犯,終有所不可自逭者。且昨日諫臣之引避也,臣是待罪中人,雖不敢可否於還給之時,當初避辭之來,侍臣,以該房,旣已出接,則今於非斥之言,其敢曰我不參涉,而苟然自解乎?伏乞聖明,亟命鐫遞臣職,仍令攸司,議臣罪名,以嚴朝綱,不勝萬幸云云。答曰,省疏具悉。爾其勿辭察職。
吏曹參判崔錫鼎疏曰,伏以臣,行負神明,痛纏風樹,隙駟難追,中制甫闋,而憂哀之餘,疾病深痼,殘骸抱影,縷喘守魄,年纔五十,鬚髮幾乎盡變,脚痿臂痛,便成老人衰相,形貌如此,精力可知,雖欲宣布四體,少答平日之知遇,其勢有不可得,循省義分,只自怜悼,向於制畢之初,往省丘墓,昨始入城,春官除命,未及辭謝,而又此移職,旬日之間,恩旨頻繁,臣誠惶蹙,靡所容措。竊念貳銓之職,實係用人之地,從前忝叨,已極不稱,況當化理更新之後,爲任之重,不比常時,如臣已試蔑效,豈合更容僥冒,貽累於官方,取怪於物情,非細事也。至如文翰之任,驢技已殫,衰癃不堪之狀,有未暇於煩陳。伏乞聖明,憐臣精已銷亡,諒臣□非虛飾,將臣本職·兼帶,亟命鐫改,俾天工無曠,私分獲安,不勝幸甚云云。答曰,省疏具悉。卿其勿辭,從速察職。
吏曹判書兼知義禁府事朴泰尙疏曰,伏以臣之賤疾,日益沈綿,無復陳力之望,而自叨新命,再承嚴召,惶恐强起,惟以顚踣爲期,肅謝之日,仍赴金吾,三更始得罷歸,重致添傷,危症疊出,尋單請急,蓋出於萬不獲已,見阻喉司,無路上達,昨又承牌詣闕,久坐殿庭,終日觸風,扶舁還家,滿身寒戰,氣息急促,若不保朝夕。目今大政臨迫,殿最取才,當費多日,然後乃可稟定日期,而臣之病勢如此,不能逐日赴衙,賑所亦有輪回往視之役,俱係緊重,不可暫曠,至如金吾堂上,則臣之兼帶已久,而身旣常病,又汨衆務,每不能參坐,臣誠惶恐悶蹙,只俟譴罰。二品中職務稍閑,可堪此任者,不爲乏人,伏乞聖明,俯垂憐察,將臣所帶知義禁之職,亟賜遞免,則庶可以少延殘命,而無曠官僨事之罪,情理迫切,冒陳血懇,臣無任云云。答曰,省疏具悉。卿辭如此,知義禁之任,當勉副焉。
修撰趙大壽疏曰,伏以臣,頃日於直廬中,猝聞老母添患寒疾於宿痾沉淹之餘,症情危惡,殆難支保,不得已蒼黃徑出,急投藥物,雖得少效於萬分危惡之中,而眞元旣脫,餘症尙劇,未可以時月期其蘇完,而況臣,終鮮兄弟,救護無人,人子情理,不忍暫離,若使臣母病不至於萬分地頭,而且或有替臣而救病者,則向來累日起居之班,臣豈敢一不進參,而自速逋慢之誅哉?臣以此情事,以此形勢,決不可一日遠身於母病床褥之側,而召牌之下,分義是懼,抑情就直,已經一宵,遑遑悒悒,神慌意塞,若不能撑過於頃刻之間,又敢留疏而出,顧臣違傲之罪,到此而更加一節矣。伏乞聖慈,削臣職名,治臣罪戾,以爲慢命徇己者之戒焉。且臣於情理懇迫之外,又有惶悚震駴,而不容自安者,蓋臣自七八年,流落湖右,跡疎京輦,每當式年成籍之時,囑令兒姪輩,書納帳籍於京兆,而頓忘朝家曾有令甲,致令臣之女息,漏於家籍,違令之罪,臣亦難逃。伏望聖慈,下臣司敗,勘正罪名,以肅朝綱,以伸國法,不勝幸甚云云。答曰,省疏具悉。爾其勿辭,從速察職。以上移謄燼餘
禁府照目,前監造官尹悠期矣。五禮儀,神主匱長廣高厚,自有定制,而宗廟第九室莊烈王后神主,匱制大異,每當奉審,至爲未安。神主奉安,何等重大,而全不致謹,乃至於此,極可驚駭,罪杖七十,徒一年半,告身盡行追奪,私罪。啓依允。又啓目,武兼黃任耉等段,呼名出射遲久,故適値日暮還家,全然不知,此外無他可對之辭,理勢固然,別無更問之事,放送。金聖淵,現出代射人,一體勘罪,金戒民段,渠之目覩實狀,旣已直告,亦爲放送,何如?啓依允。
大殿受灸後,大殿,藥房·政院·玉堂·二品以上·六曹問安。答曰,知道。
假注書李德英改,代南就明。
禁府,尹楦拿囚,啓。同府尹悠期,衿川縣盤乳驛徒一年半定配,啓。以上朝報
午時,上御崇文堂受灸,都提調南九萬,提調李世華,左承旨金斗明,記事官南相夏·權尙游·崔昌大,醫官金有鉉·白光玹·鄭惟覺·李應斗·白光璘·金泰堅·李敏夏入侍。南九萬曰,連日受灸之餘,上候調攝,若何?上曰,連爲無事矣。上受灸中脘穴十五壯訖。斗明進曰,漢城府堂·郞特推之後,諸臣中女子漏籍者,連以疏章自首,本院,初慮紛鬧,不爲捧入矣。昨者臺臣,以有物議,至於引避,非斥臣等,故諸臣辭疏,不得入捧入,而此後章疏,必不勝其紛紜。初旣不遵朝令,落漏於戶籍,則其爲不安,固也,然而相繼瀆擾於受灸靜攝之中,亦甚未安,敢此仰達。上曰,諸臣相繼陳疏,必致紛擾,此後勿捧,可也。南九萬曰,雖以臺臣引避之規言之,一人引避,處置出仕之後,則設有情勢相同者,亦不爲再避,例也。今因此事,一兩人旣已陳疏承批,則繼而自列者,亦當爲一例,雖有不安之意,亦可止矣。諸臣疏章,一倂捧入,則似不免紛擾之歸矣。斗明曰,不但諸臣之陳疏,臺閣,亦相繼引避,臣等,纔被非斥,嫌難爲辭,而此後如有臺臣之引避,則何以爲之?上曰,臺臣引避,一體勿捧,可也。南九萬曰,明日乃受灸拘忌之日,故姑爲停止之意,敢達。上曰,知道。遂罷出。以上移謄燼餘
上在昌德宮。停常參·經筵。
藥房都提調臣南九萬,副提調臣鄭重徽啓曰,連日受灸之後,伏未審聖體調攝,若何?今日受灸停止事,昨日已爲稟定,而臣等,無任伏慮之至,敢來問安。答曰,知道。無事矣。
沈枰啓曰,行大司憲李秀彦,執義丁時翰在外,掌令洪受漸·李敏英,持平李彦經呈辭,持平趙泰采避嫌退待,今日以監察茶時之意,敢啓。傳曰,知道。
以黃海監司狀啓,平山名不知餓死者,至於四人之多事,傳于金斗明曰,令本道各別恤典擧行。
以黃海監司狀啓,平山居金召史等燒死事,傳于金斗明曰,燒死人等,令本道恤典擧行。
傳于徐文裕曰,史官二員待命,騎馬六匹立之。
徐文裕啓曰,史官二員待命事,命下矣。史官不備,宣傳官代立之意,敢啓。傳曰,知道。
沈枰啓曰,昨日兩司之官,相繼引避退待,憲府當爲處置,而掌令洪受漸·李敏英,持平李彦經,一時呈告,多官處置,至於經宿,事甚未安。憲府呈告之員,竝卽牌招,使之處置,何如?傳曰,允。
金世翊,以吏曹言啓曰,本曹所屬司饔院官員等矣去乙亥年秋冬等褒貶,當爲磨勘,而都提調有故,不得磨勘之意,敢啓。傳曰,知道。
金世翊,以吏曹言啓曰,今丙子年守令薦,應薦不薦人員抄出,別單書入之意,敢啓。傳曰,知道。
沈枰,以兵曹言啓曰,當日禁衛軍鄭春光稱名人,自丹鳳門入來,差備門外擊錚,極爲駭愕。令攸司囚禁治罪,同門守門將朴昌由,常時不能禁斷雜人,以致闌入,亦難免其責,推考,何如?傳曰,允。
金世翊,以吏曹言啓曰,今日本曹開坐,各司官員守令取才時,軍資監主簿柳晢,三冊不通,依例汰去,何如?傳曰,允。
金世翊,以弘文館言啓曰,卽者兩司多官處置,歸於本館,而下番副修撰臣南正重,有應嫌之端,不得同參,臣益壽,不可以孤陋之見,定其立落,在外無故僚員,明日待開門牌招,以爲相議處置之地,何如?傳曰,允。
以忠淸監司狀啓,永同等官居介德等十名燒死事,傳于金世翊曰,燒死等人,令本道恤典擧行。
持平李彦經啓曰,臣賤疾有所難强,私悃有所難安,尋單請急,已至累日,喉司不諒,一向退却,病益沈痼,罪積瘝曠,去就兩難,第切憫蹙矣。今以處置事,又有嚴召之命,分義是懼,忍死承牌,而第臣於諸臺之避,有不敢獨自晏然者,臣於癸酉帳籍中,襁褓一女兒,偶未及見錄,違令之罪,臣實難免,而病情危篤,未卽詣臺首實。昨日以後,又有勿捧之成命,臣不敢以此瀆擾,重其罪戾,而自掩己失,論人是非,揆以臺體,斷無其理,臣何敢一刻仍冒乎?請命遞斥臣職。答曰,勿辭。
掌令洪受漸啓曰,臣適當數式年戶籍之時,連在外邑任所,戶籍單子,不能親自審察,使一家之人,自京書呈,故女子之載錄與否,初不覺察矣。及至諸臣引罪之後,始閱家藏戶口,則數式年戶籍,竝皆落漏,違越朝令之罪,臣實難逭,秪緣賤疾危篤,末由起身,未及詣臺自列而已。何敢自掩己過,處置諸臺乎?請命遞斥臣職。答曰,勿辭。
掌令李敏英啓曰,臣於帳籍,亦有違越朝令之罪,嚴旨之下,不勝惶悚。昨日詣臺自列,而政院,已有前席定奪之事,不爲捧入,尋單退伏,方俟譴罰之加矣。不意此際,召牌下臨,分義是懼,冒昧趨詣,而顧臣負犯,決難晏然於職次,且多官處置,歸於本府,而其中諫臣之避,卽臣自劾之事也。臣以同罪之人,何敢晏然與議於處置之際乎?請命遞斥臣職。答曰,勿辭。
沈枰啓曰,持平李彦經,掌令洪受漸·李敏英,再啓煩瀆,退待物論矣。傳曰,知道。
大司諫兪得一疏曰,伏以臣本拙薄,性且疎戇,臨事則糊塗,發言則齟齬,其無補於聖朝,不合於名塗,臣實自知已稔,用是除命之下,輒敢蘄請鐫遞,而嚴畏黽勉,終亦冒昧趨承,不至於顚沛狼狽者幾希,則亦聖明之所洞燭也。仍伏惟念,臣之前後揚歷,罔非忝叨,而顧此薇垣長席之命,尤是萬萬不似者,上而諫規君違,下而糾謫官邪,其爲責任,有非凡僚冗職之比,豈可使陋劣如臣,巽愞如臣,旣遞復授,再誤恩命於數月之間哉?微臣濫吹之譏,竊據之誚,固不足恤,而其在聖朝重官方惜名器之道,不亦乖謬乎?且臣於頃間諫臣之避,尤有所不敢晏然者,朝廷乃衆賢所集之地,毋論事之大小,言之緩急,參差異同,不害爲可否相濟之道,而至以異議和應等語,侵凌詆斥,靡遺餘力,臣若費辭呶呶,則有損於事體,亦近於好勝,臣不欲尤以效之,而然其物議之深嚴若是,何可以伊時擧劾之不加,卽今其啓之已停,而苟然冒出乎?臣於昨日,敢以此封章丐免,兼暴俟罪之悃,而因聖敎,未獲登徹,惶隕踧踖,益不知所以自處,只此一款,今雖不敢煩瀆於宸聽之下,而顧臣職名之不稱,情迹之難安,如上所陳,實非謾辭飾讓,循例引嫌者。伏乞聖明,俯賜諒察,亟遞臣職,俾安私分,不勝萬幸云云。答曰,省疏具悉。爾其勿辭,從速察職。以上移謄燼餘
上在昌德宮。停常參·經筵。
辰時,日暈。申時,月暈。夜一更至四更,月暈,回木星。
藥房都提調臣南九萬,提調臣李世華,副提調臣鄭重徽啓曰,伏未審夜來,聖體調攝,若何?今日中脘穴受灸,滿百壯之後,更灸脚部三里左右穴各七壯,仍爲停灸之意,前已稟定矣。受灸時刻,依前定以午初乎?臣等無任伏慮之至,敢來問安,竝此仰稟。答曰,知道。無事矣。
金世翊,以吏曹言啓曰,今日本曹開坐,各司官員。守令取才時,義盈庫主簿李延挺,三冊不通,依例汰去,何如?傳曰,允。
李思永,以兵曹言啓曰,當日前武兼宣傳官朴瑗稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金南煌,常時不能禁斷雜人,以致闌入,亦難免其責,推考,何如?傳曰,允。
李思永啓曰,備邊司郞廳來言,今日賓廳坐起日次,而受灸相値,不得開坐云矣。敢啓。傳曰,知道。
沈枰啓曰,行大司憲李秀彦,執義丁時翰在外,掌令洪受漸·李敏英,持平趙泰采·李彦經避嫌,今日以監察茶時之意,敢啓。傳曰,知道。
大殿受灸後,藥房問安。答曰,知道。
政院·玉堂問安。答曰,知道。
朝廷二品已上問安。答曰,知道。
李思永,以兵曹言啓曰,今丙子年年例邊將應薦不薦人員察處事,命下矣。應薦不薦人中,除在外未肅拜外,無緣不薦人員,別單書入之意,敢啓。傳曰,知道。
金世翊,以工曹言啓曰,本曹以水鐵器皿所管之司,諸上司及權設衙門所用大小器皿,擔當進排,故爲慮設粥時大釜,旣以遺在破傷器皿鐵改造,又爲加數新造,弘賑所大釜二十一坐,東賑所二十三坐,今已進排,而飢民日漸增加,大釜破傷者,使之改造,不足者責納,隨所入進排之令,急於星火,雖有物力,以數少匠人,勢難及時鑄造,將未免生事之患,訪問前例,則曾於辛亥年設賑之時,大釜不足,取用於閭家所儲云,今亦依辛亥年例,分付五部,從便取用後,破傷者,則自本曹,改造以給,何如?傳曰,允。
大司諫兪得一啓曰,臣之不稱之狀,難冒之勢,已悉於日昨辭疏中,今不必更費葛藤於宸聽之下,而臣頃年,落在鄕中,年久事目,不能覺察,家有稚女,而未及入籍,雖出於偶然漏書之致,違越朝令之罪,實難逃逭,除職之初,敢以此封章自劾,而旋因勿捧之敎,未獲登徹,惶隕悶蹙,靡所容措,今於兩司諸臣之避,臣方俟罪之不暇,何敢容喙於處置之際乎?請命遞斥臣職。答曰,勿辭。
沈枰啓曰,大司諫兪得一,再啓煩瀆,退待物論矣。傳曰,知道。
弘文館副提學臣吳道一,校理臣李益壽等,伏以持平趙泰采,獻納金演,正言呂必容,持平李彦經,掌令洪受漸·李敏英,大司諫兪得一,竝引嫌而退,喉司不捧,意有所在,不爲規警,何必深咎?當初引避,本非大段,終不堅執,未爲失體,偶未載錄,固出無情,不可以此,輕遞言官,所引之嫌,旣無異同,不得處置,其勢固然,請持平趙泰采,獻納金演,正言呂必容,持平李彦經,掌令洪受漸·李敏英,大司諫兪得一竝命出仕。取進止。答曰,依啓。以上移謄燼餘
午時,上御崇文堂受灸,都提調南九萬,提調李世華,副提調鄭重徽,記事官南相夏·權尙游·崔昌大,醫官金有鉉·白光玹·鄭惟覺·李應斗·白光璘·權聖徵·吳鼎和入侍。南九萬曰,聖體調攝,若何?朝者問安之批,雖伏承無事之敎,而猶不勝下情之鬱慮,敢此仰稟。上曰,連爲無事矣。南九萬曰,受灸之數,將滿百壯,抑或有效否?上曰,不無少效矣。金有鉉,進前診脈後,退伏曰,脈候極爲調和矣。上受灸中脘穴十五壯後,白光玹,進前占穴於脚部三里,仍爲受灸十五壯訖。
南九萬曰,醫官等,除授中樞府知事以下職者,曾前無朔數計定之事矣。故淸城府院君臣金錫胄,爲兵曹判書時,以爲一人長在職,則他人雖有可除者,難得窠闕,以三十朔定限矣。聞四五年前,更爲稟定,醫官·譯官,竝於一二等受祿後,以箇滿懸頉,出交代云。凡醫譯之官,中樞爲極職,一番下批,追贈受祿,榮寵亦大矣。但醫官則國家任使緊重,而一二等之後,卽爲遞改,似涉太薄,且醫官輩,率多貧寒,而實職見遞後,雖崇品之人,料祿便與參下相同,糊口之資,亦患難繼,誠可愍也。曾前之無期限在職,雖不可論,依中間稟定,以三十朔爲期,則似合事宜矣。上曰,醫官則依所啓,以三十朔,定爲箇滿,可也。遂罷出。以上移謄燼餘
上在昌德宮。停常參·經筵。
夜三更,火星入軒轅星。
沈枰啓曰,大司憲李秀彦,執義丁時翰在外,掌令洪受漸·李敏英,持平趙泰采·李彦經呈辭,今日以監察茶時之意,敢啓。傳曰,知道。
藥房都提調南九萬,提調李世華,副提調鄭重徽啓曰,昨日受灸後,伏未審聖體調攝,若何?臣等不勝區區伏慮之至,敢來問安。答曰,知道。無事矣。
李思永,以都摠府言啓曰,今日入直軍士中日習射,請出標信。傳曰,知道。
鄭重徽啓曰,明日仁政殿儒生殿講時,命官,以何大臣進去乎?敢稟。傳曰,左相進去。
李思永啓曰,今日兩司,無一行公之員,而大臣方來會賓廳,引見命下之後,牌招則勢必窘急,兩司見存之員,竝卽牌招來待,以爲推移入侍之地,何如?傳曰,允。
李思永啓曰,備邊司郞廳,以大臣意來言,昨日賓廳坐起日次,而受灸相値,故頉稟矣。有稟定之事,今日來會賓廳云矣,敢啓。傳曰,大臣·備局堂上引見。
大臣·備局堂上引見時,東賑所郞廳二員加出事,榻前定奪。
大臣·備局堂上引見時,尹領敦寧處,遣醫官丁時梯,持藥物看病事,榻前下敎。
金世翊,以侍講院言啓曰,本院上番六員內,兼弼善未差。弼善兪命雄,受由在外。兼文學金時傑,奉命在外。兼輔德沈權,陳疏。文學任胤元,以式暇俱不入直,輔德李宜昌,獨爲入直矣。今日引見時,有本職遞差之命,他無入直之員,兼輔德沈權,文學任胤元,竝卽牌招,以爲推移入直之地,何如?傳曰,允。
金世翊,以備邊司意啓曰,賑廳文郞廳李宜昌·李益壽,本職改差事,旣已定奪矣。明日賑恤廳堂上,出去東西粥所時,文郞廳,亦當同往,李宜昌·李益壽,亦爲口傳付軍職,何如?傳曰,允。
巳時,上御進修堂。大臣·備局堂上引見入侍,領議政南九萬,左議政柳尙運,行禮曹判書尹趾善,行戶曹判書李世華,兵曹判書徐文重,吏曹判書朴泰尙,刑曹判書閔鎭長,行副提學吳道一,禮曹參議崔奎瑞,大司諫兪得一,承旨李思永,校理閔鎭厚,持平李彦經,記事官李世維·權尙游·崔昌大,事變假注書南就明。領議政南九萬進曰,昨日受灸兩穴,伏未審聖體一向安寧乎?上曰,無事矣。
南九萬曰,昨日是賓廳日次,而以受灸日,故不敢會矣。飢民設粥,乞糧還上等事,多有掣肘,有難整齊,雖無指一善策,而不可不稟議區處,敢此仰達矣。乞糧還上分給一款,十五口以上,爲大戶,而或有二十口三十口者,或有四十口五十口者,竝謂之大戶,更無差等增減,則口多之家,得此無以救急,而朝家惠澤,似不均平,故如此之類,則量加斗數之意,頃已啓達,令地部·京兆,申明考籍抄出,而癸酉戶籍後,或有新造家者,或有賣家分居者,不可以無戶口,而不爲變通,故又令一一査出,爲分戶成冊,數百餘戶,量給乾糧還上,而凡大戶過二十口,量加斗數者,及造家·賣家·分戶之類,士夫居多,小民不與焉,故小民,皆以朝家,原於士夫爲言,而但飢餓千餘戶,士夫十未居一,貧殘千餘戶,士夫十未居一,若以士夫·常漢,而輕重厚薄之,則必不如此,以此觀之,則小民雖有怨言,而不可一一聽循,而寢其分戶及計口量加之政矣。且鄕曲之人,聞京中賑救,優於外方,故多出移居公文,坌集于京師者,皆令許付成冊,分給乾糧還上矣。上年凶歉,八路同然,外方全不收糴,到今無以賙賑,故移來者漸多,追成冊之類,不勝其紛擾,况今農節已迫,專靠目前賑救,而不思耕種本業,此亦不可不慮,今後則移來追成冊之類,勢難許捧,渠輩亦必有言,誠極可憫矣。上曰,事勢似然矣。
南九萬曰,還上乾糧之事,旣已陳達,而設粥之事,尤有難處者。粥所初設於弘濟院,而弘濟完則四遠人居,自京出去者,踰越沙峴,四方來會者,道路嶇嶔,故至今所聚,不過三千餘名,東賑所則道里平坦,人居且近,故設之不數日,已至五六千人,官員數三人,下人數十名,勢難暇及於六千人兩時之饋,飢民輩受粥之際,等待紛爭,難於均一,朝夕饋粥時,官員未及看檢,下人未及整齊,計數米穀,亦難精審,勢固然矣。官員輩來言,所聚食粥者,未必盡是飢餓將死之類,如樵夫及行人,完衣服無飢色者,亦來受粥云。若不加抄別來斯受之,則前頭過萬,勢難遍濟,宜令賑廳堂上,出去開坐,招集其中形色稍勝,衣服稍完者,自鄕來者,則諭以農節已迫,不可不歸農之意,分給若干乾糧,遣還鄕士,自京出去者,則亦喩以旣受乾糧還上,不可疊來食粥之意,以此申明,言及送之,則猥雜之患,似不至此,必擇其無依老弱,筋力已盡者,及筋力雖未盡,而弊衣菜色,飢餓濱死之類而饋之則,其數似或有減無加,而饋粥,亦可得着實矣。然而區別送留之際,或不無生怨之端,未知何以爲之,可得其便當,下詢于入侍諸臣而處之,何如?上曰,依此爲之,則可必其善爲而精擇耶?柳尙運曰,小臣,曾以不設粥給乾糧之意,仰達矣。辛亥年則無抄出之時,而今年則元戶貧殘飢餓之類,三秩抄出,以乾糧還上發賣等事救之者,初意蓋不欲設粥,而爲其流丐之輩,不能熟食,溝中宛轉者,不忍立視,不得已設粥,而其弊至於多聚,紛雜如此,臣未知若之何而可也。上曰,粥所先設西所,東所則設之未久,而予遣摘奸,則西所不過三千,而東所則已至五六千矣。柳尙運曰,東所六千之後,已過四五日,姑無添數,此後則似不至如前漸加,而雖止六千人,亦難精饋,當此種牟之時,諭以歸農,略助種糧,使歸播種,則依所諭爲之者,雖是十分之一,此係根本,不可不勸勉,京民之在三秩中者,亦宜辦別遣去,俾勿疊食,稍加防限,可也。若不如是,而來斯受之,如恐不及,則近萬之民,無以善饋,而群聚畓處,薰染成疾,癘疫之患,亦不可不慮矣。尹趾善曰,諭使歸農則固善矣,但受糧而去,未幾還來,則名面不知,必難辨別,何以爲之也?李世華曰,連日入侍,故久未出粥所,明朝出往,一一點考分秩,然後可以仰達矣。徐文重曰,東西賑所,臣皆往見,弘濟院則所聚,多是遠道飢民,所見慘憯,東賑所聚者,則看其形色衣服,多是近處居民矣,朴泰尙,以大臣之意,明當出往招諭矣。朴泰尙曰,東賑所,小臣,三次往見之矣。初往看其基址,再往看之,則飢民纔滿百矣,三往看之,則飢民已至五六千矣。看其所聚者,率皆京城士夫家仰役奴婢,常時主戶,不能善饋,及聞設粥,爭來受食,且往十里人民,常以賣菜資生,東郊人民,常以販柴爲業,而前歲飢饉兼酷,蔬菜專無所收,近緣枯松發賣,柴價甚賤,此輩生業俱絶,無以聊生,故咸聚竝集於粥所,以致猝多紛沓之患,試於饋粥時,切紙爲旗,分授飢民,考其持旗者而授之,欲禁其亂雜之弊,而爭奪紛亂,無以識別,釜鼎亦水部重鼎,一日四五番炊熟,易至破缺,難於繼供,且仰哺飢民,一盆之粥,等待半日,爭奪之際,弱者或不能得食,大凡食粥之類,健者必病,病者必死,終亦必死之道,萬無全活之理,雖或見欺於飢民,若如分給乾糧而送之,臣於明日出去時,招諭飢民輩,試爲分給若干糧資,使之各歸其家,何如?上曰,依所達試爲之,可也。
南九萬曰,西賑所,李世華出去,東賑所,朴泰尙出去,使之分掌試爲之,何如?上曰,依爲之。
南九萬曰,大槪來聚粥所之民,常時率皆無定業無恒心之流,値此大無,至於此極,此般民人,雖或生活,無補於國家,而國家重人命,不忍立視其死,故旣始設賑,而多聚亂雜,不能善饋,朝粥或至午而得,夕粥或入夜而啜,其中老弱筋力已盡者,及積日飢餒者,得粥旣不以時,寢處又冒風露,畢竟皆未免死亡,目前慘怛,還不如不設賑,而任其流丐於不覩不聞之地,今若擇其中稍勝者,分給粮資,諭使歸農,而老弱之筋力已盡者,及無依托無家契,飢餒濱死者,則依臺啓,使各衙門將校,計口分掌,或作土宇,或立假家,用庇風雨,俾免暴露之苦,饋粥時,亦令別樣精饋,則庶乎不至於沒死之慘矣。且郞廳數員,勢難周察,必令備邊郞四員,騎曹郞二員兼綰,則隨所見報知於堂上,亦似便勝於他司郞僚,竝此仰達。上曰,依爲之。朴泰尙曰,東賑所,飢民尤多,郞廳二員,勢固難濟,爲先加出,何如?上曰,加出,可也。南九萬曰,此不必啓辭,單子啓下,何如?上曰,依爲之。南九萬曰,東西設粥所郞廳,曾以蔭官武臣差出,而頃又以文官差出,蓋爲其有名位,而可以通議於廟堂故也。其中以兵曹郞官例兼人,及無實職者,可以專察賑事,而李益壽·李宜昌,以玉堂春坊之職,連在直所,且或當出直,以侍講之人,往來飢病死亡之中,實有所未安,本職今姑遞差,何如?玉堂·春坊之官,今爲設粥之事,遽請遞差,極知事體之未安,而亦恐有緩急之殊,敢此仰達。上曰,兼察誠難,本職今姑遞差,使之專察設賑之事,可也。出擧條南九萬曰,卽今賑救京民,而不念外方,有同見牛未見羊也。都下之民,固宜先恤,而外方之民,尤爲邦本,何者?外方之民,率皆農人,耕稼之功,民天所係,人之所賴而生,國之所賴而存者,其本專在於農功,民無種粮,不得耕稼,則人何賴而生活,國何賴而保存哉?目今國儲不富,雖未能遍濟遠方,至於畿甸近京之地,尤宜盡力顧恤,俾不廢農業。卽聞畿邑之民,阻飢尤甚,死亡相繼,州縣全無所儲,不能救恤云。其爲憫切,有不可勝言。其中或有拾橡苴菜,僅僅連命者,旣無種子,又無農粮,不贍於救死,奚暇於農事哉?江都米一萬石,已給西路,則前頭畿邑,亦宜加給,戶曹·宣惠廳,皆以目前經費爲急,而不暇念及畿甸之當給,畿內之民,若至廢農則年事,何從而望其豐登哉?伏聞戶·兵曹及各司錢穀衙門,銀布頗饒云,民苟全活,則何患乏財?民盡死亡,則有財不爲,臣意以爲,宜令戶·兵曹,前頭經費,以銀布代用,則江都米,似不取來,而又可以加給畿民數萬石,必令有司之臣,預知此意,然後可以奉行矣。上曰,畿甸根本,理宜優恤,加給,可也。柳尙運曰,領相所達,誠然,而來歲之憂,尤不可不慮,假令年事,幸而豐登,不過如辛亥而已。辛亥秋成,實是罕有之豐稔,而不能救其公私之遑汲,況今國用之罄竭,十倍於辛亥,民生之飢餓,有甚於辛亥,前頭年事之豐稔,又不可必,今年農事,若或失稔,則雖使銀布,積如丘山,亦何所用哉?江都·南漢所儲,合而計之,不過十二萬石,誠不可恃銀布之用,而傾稛用下,臣意以爲,加給畿民,則必以米錢參半,若給一萬石,則五千石,以米給之,五千石,以銀錢折價給之,使之換貿種粮,而江都之米,稍爲儲置,似合事宜,下詢而處之,何如?尹趾善曰,今年農事,設若豐稔,來歲春間,似難免窘急,今歲若或更値凶歉,則國事民事,更無可爲者,存亡之機,實係秋事之如何,江都米儲置之說,誠合事宜,而但念鄕民飢餒,不能作農,則雖値雨順風調,何望其不耕之有秋乎?加給救恤之擧,似不可已矣。上曰,畿甸固宜優恤,而國用,亦不可專恃銀布,更宜反復熟講而爲之。南九萬曰,臣之所達,只謂諸般經費,以銀布代用,秋成後料祿,亦以銀布參半給之,則江都之米,似不歸於經費所需,而可以加給畿甸耳。前頭年事,不可預知,而莫重軍餉,豈謂其盡散也?李世華曰,設令年前,必穫豐登,而臣意則以爲,必須節惜米穀,稍存儲置爲宜,銀布之用,誠不可恃矣。上曰,節惜儲置之說,不無深長之慮,從便參酌爲之。柳尙運曰,領敦寧尹趾完,素患脚病,而右脚之痛,前冬特甚矣。今聞其右邊膝下,終至墜落云,大臣得此奇疾,終作病人,喘息雖延,驚慘,何如?自上每欲招致,恩召之勤懇,禮遇之隆深,逈出尋常,今爲廢病之人,雖不可招致,自前聞其病緊,則或有遣醫看病之擧,今聞其家,欲見內醫丁時梯,而以不能私致,爲憫云,敢此仰達矣。上曰,前見醫官書啓,而深用慮念矣,今聞其脚部,終至墜落云,予心之驚慘,曷勝云喩?其令丁時梯持藥物趁卽往看焉。南九萬曰,領敦寧尹趾完,以其身在外之故,不受常廩,朝家頃以周急之義,特賜米豆等物矣。卽今病勢危苦之中,藥物飮啖,想多艱乏之患,若復加周急之道則似可矣。上曰,依上年例周急,可也。出擧條
南九萬曰,林泳之抱疾乞歸也,左相以爲,留在京師,似便於救療,故仰達而留之矣。不意今者,竟至奄忽,國家可用之臣漸少,誠可悼惜矣。且渠本意,歸死故山,而朝家留之不遣,今其死也,宜有顧恤之典,雖在微官,客死旅邸,必有自官運柩之規,況此人,曾在宰列,運柩擔軍,所當許給,而卽今沿路之民,方在飢餓中,此時擔軍之給,實爲未安,且聞頃日姜鋧之遭母喪也,以其曾經監司之故,各邑皆出擔軍,而民皆飢餒,不能運柩,多有狼狽之事云。況今窮春,民飢尤甚,且林泳之故山,在於羅州地,千里運柩,三道給軍,尤爲重難,聞其喪家,欲以錢布,雇得京中香徒軍運柩,而無辦出之路云,令該曹量給銀布,使之雇軍,則可無調給擔軍之弊,敢此仰達。上曰,見禮曹單子。林泳,終至不救,極爲驚慘,予欲命顧恤而未遑矣。其令該曹題給銀布,以爲雇軍運柩之地,可也。出擧條
柳尙運曰,臣於今日造朝時,路逢將死人,里人將欲移之,臣急使人止之,使賑恤廳救之,都城街路,所見如此,遠外所不見之處,從此可知矣。兵戈搶攘之時,人民之死亡,固宜有之,而安平無事之日,無辜之飢死,若是其稠,心焉慘毒,復何所達?臣意以爲,卽今朝家之施爲注措,專在於賑政,賑政之外,皆涉不緊,微文瑣節,固難暇給,如明日殿講之類,雖無貽弊之端,而亦是微文邊事,停廢之,亦可也。來頭儒生節製,武士中日等事,及他微文瑣節,固宜倂停止,專以救民命爲務,一如兵戈時事,似乎可矣。上曰,爲是之故,文臣朔試射,亦令停止矣。儒生課製等事,固非緊關,不爲之,可也。至於武士勸奬之擧,不爲不緊,全然廢閣,不知其爲宜矣。柳尙運曰,臣意以爲,牟麥前權停,無妨,牟麥登熟之後,則豈可廢也?徐文重曰,目今民死,日以十數,國事可謂罔涯,凡百閑務,皆不可爲矣。
尹趾善曰,臣頃聞弟病之急,冒進一疏,未及待批,徑先下去,實前所未有之事,方當俟罪之際,反承恩批之優,臣誠感祝洪私,不知所以仰喩。第念以罪爲寵,恐有懷於國體,臣之微悃,竊願明被罪譴,然後可以少安私分矣。上曰,疏批已諭,而似非過嫌之事矣。
尹趾善曰,飢民賑救之策,大臣諸臣,旣已畢陳,而臣有所懷,敢此仰達。畿甸之民,國家根本,理宜優恤,而卽今農節已迫,民窮益甚,若不別樣救恤,則種子·農粮,無路辦得,勢將廢農,不可不別爲下諭於道臣,使之申飭列邑,各別勸農,然後似不至廢農之患矣。上曰,別爲下諭,可也。出擧條尹趾善曰,近聞秩高守令中,或有尙今閉糶,無意賑救,頗多民怨云,或無可賑之資,抑或出於厭倦之意而然也。此時守令,雖難遞易,而似不可無警責之道矣。上曰,何邑然耶?趾善曰,楊州·水原,然矣。上曰,二邑守令,從重推考,別爲申飭。出擧條
尹趾善曰,前應敎金鎭圭,呈于本曹以爲,漢城府督納處女單子,而國家,旣以姻戚見待,與驪陽家無異,處女單子,不宜呈納云,何以爲之?上曰,當初京兆之似爲未安,固與閔家無異,勿捧單子,可也。
徐文重曰,賑廳之穀,只有米一萬數千石,還上分給,亦患不足,而粥米則必須精白,故頃日廣興倉米,啓辭取用,而一日所用甚多,前頭有乏絶之患,江都米,不過陳腐,稍爲精白者一萬石,取來用之,何如?上曰,取用,可也。出擧條
閔鎭長曰,沃川民,會哭官門,構陷土主之狀,終不就服,而只以面質辭窮等語,請其參酌定罪,以獄體言之,則當以仍前刑訊,期於取服之意,回啓矣。但此罪,雖承款照律,罪不至死,不過全家徙邊,而今若一向嚴刑,則杖斃亦涉可慮,以現發之罪,參酌照律,似可,而法文之外,不敢擅便,下詢于大臣而處之,何如?南九萬曰,以事體言之,則以土民而聚哭,地主,不可不痛懲,而以臺啓觀之,則李鳳朝,亦多不法之事云,若臺啓不至虛妄,則邑民之刑死,亦涉過重,且旣已刑推,則亦可以少懲其惡,參酌定罪,似可矣。柳尙運曰,照律而不至死,則參酌似宜矣。上曰,以現發之罪,酌定,可也。
吳道一曰,頃者,大臣陳疏以爲,向時人中,情犯之稍輕者,宥釋之,人才之可用者,收拾之,則聖批亦以爲然,臣意亦以爲,罪重者,不可輕議,其罪不至大段,其才不無可用者,則不宜一向廢棄矣。臣於曾忝本使出外時,疏陳所懷,而自上,答以竝依疏辭施行。其疏中,有論及李師命復官之語,而亦不直請還收,故其時承旨臣洪受疇,以此稟達於筵中,上敎以爲,師命事,非直爲允從,而其他李尙眞·李鳳徵事,及問事郞廳與金吾郞一體收敍事,竝皆依施,臣則自北京回還,旋出關東,朝家凡事,不能詳知,意謂其時,趁卽擧行矣。今聞問事郞廳輩,因赦例放門黜,而尙在削職之中,已有成命之事,尙爾遷就不行,誠極未安。且昨年姜世龜,應旨陳疏,因此被罪,臣於伊時,待罪外藩,原疏則未得見之而聞其大要,則遣辭之間,雖不無黨比偏護之失,若其君德上責勉,則忠愛之誠,亦有可尙者,當初處分,已未知恰好,而況今被罪經年,且臣與其人,雖未識面,稔聞淸儉有苦節,當此人才渺然之日,淸白一節,亦豈易得乎?一向罪廢,非但有妨於言路,亦非朝家所以恢蕩平之道,詢于大臣而處之,何如?上曰,問事郞廳,與其時堂上有別,問事郞廳,收敍,姜世龜疏辭,雖有過失,而被罪經年,罰已行矣,職牒還給。出擧條。
大司諫兪得一,持平李彦經所啓,請罪人張希載,亟命按律處斷。措辭見上上曰,亟停勿煩。
大司諫兪得一所啓,請還收罪人韓重爀·李時檜·崔格等依法處斷之命,仍令該府更令嚴問,期於輸情,依律處斷。措辭見上上曰,勿煩。
又所啓,請還收殺妻罪人池三龍減死定配之命。措辭見上上曰,勿煩。
持平李彦經所啓,請還收前後所下宋宗元贖良議處之命,一依該曹決折施行。措辭見上上曰,勿煩。
又所啓,請疏頭姜楡亟命定配。措辭見上上曰,當初姜楡之疏,予已覽之,其措語之陰慘,與濟億同,臺啓之請罪,亦非不可,而但濟億,以其首發,故旣施徵惡之典,姜楡之疏,雖與濟億無異,而今又罪之,則必有繼起之擧,將不勝其紛擾,故如此不正之跡,切勿捧入事,旣已分付矣。疏頭被罪,則疏下必不得赴擧,此亦不可不慮,故參酌之,勿爲煩論。
又所啓,請當該掌務官拿問定罪。措辭見上上曰,此與無端不告有異,拿問,似過矣。勿煩。
又所啓,請罪人李於屯亟命依律處斷。措辭見上上曰,勿煩。
閔鎭厚曰,召對與經筵有別,無時不爲,無所拘忌,雖在國忌齋戒,亦無頉稟之規,自是舊例矣。聞冬間,下召對之命,而政院,以罪人行刑日頉稟,殊失事例,此後則指一定式爲宜,下詢于大臣,何如?上曰,此非定式之事,第視事日與行刑日相値,則例爲頉稟矣。召對與法講有異,而政院之混同頉稟,出於不察矣。
閔鎭厚曰,事係恩典,極知猥越,而旣有所懷,惶恐敢達。前郡守李時衡,卽延平府院君李貴之庶子,而淸白氣節,見稱一時,朝家亦嘗別樣調用矣。今年八十,且經四品實職,宜蒙優老之典,而曾以南漢扈從勞,已陞通政,其在法例,必須有旨仍授,若特命加資,則似合於篤念勳臣,崇奬廉謹之道,大臣今方入侍,下詢而處之,何如?上曰,何如?南九萬曰,旣經四品,年且八十,加資似不濫矣。柳尙運曰,南漢扈從之人,旣陞堂上,今以年八十加資,恐不至濫越矣。上曰,加資,可也。出擧條
南九萬曰,卽今人才渺然,在外諸臣,必須召致聚會,然後可以濟事,而舊臣已多凋零,新進不能接續,誠可慮也。李畬,以籌司堂上,退居鄕曲,遲回不進,其意,欲避吏曹云,而朝家有難以辭職加以罪罰,故置之矣。今則移拜工曹參判,使之從速上來之意,分付本曹,何如?上曰,依爲之。南九萬曰,李畬之兄,時爲報恩縣監,李畬爲覲其老母,不得久在京中,情勢亦然,待麥秋賑畢後,依乞郡許施之例,李畬之兄,換移畿甸近邑,則畬亦將何辭,而不爲久留乎?上曰,依爲之。退出。以上移謄燼餘
副應敎沈權疏曰,伏以螻蟻微臣,累辱天寵,分外恩除,又下於病伏垂死之中,繼以召牌遽降,促臣赴命,臣嚴畏分義,忍死出謝,而第臣,少也不學,老益無聞,論思獻替,自知其萬萬不逮,而此則近於飾讓,同朝之人,猶有不相悉者矣,若其癃廢之狀,人所共見而共憐者,臣雖貪戀榮途,强欲冒進,奈人之嗤點,何哉?醜惡之疾,雖不敢一一覼縷,而自得風病,危症疊生,乃於前冬,因風火之相薄,仍成痰厥,四旬濱死之餘,幸而復甦,而餘症未祛,又多添傷,前患復發,殆有加焉,夜則咳喘達朝,晝亦頭腦作痛,手足麻痺,呼吸促急,跬步之地,累致顚蹶,起居之際,亦至息肩,宛轉枕席,又將一月矣。天威咫尺,決不堪趨走,而曾患眼病,幾至失明,自是視物,常如隔紗,雖朝晝淸明之時,字劃之細密者,或多不辨,至於燭下,則尋常冊子,亦不得解見,諸醫皆言,此由於心肝之受傷,原委甚重,又當老境,終必盲廢,臣旣因此,不能看書,已有年矣,而又因痰厥之症,昏眛益甚,痛勢轉加,誠無以備聖上之顧問,而其於法筵進講,雖口讀之間,亦必有舛訛不省處矣。尙何望萬一之稱塞乎?今之臣僚,每當新除,必有例讓之疏,事歸文具,俱不見察,臣之此言,實出於萬不獲已,而乞免之章,亦同於例讓,安知其不以文具視之哉?以爲無益,而猥欲承當,則玉署非養病之所,儒臣非假號之職,旣知其不可,而猶且冒沒,則亦非臣義之所敢出也。伏乞天地父母,俯察臣疏之出於悃愊,亟遞臣職名,使得畢命於田廬,實臣之大願也,謹昧死以聞。答曰,省疏具悉。爾其勿辭,從速察職。
正言李光佐疏曰,伏以臣,自頃屛退以來,得以專晨昏於病親,莫非聖渥之所及,區區一念,常切感祝,不意新除之命,遽下於特敍之後,寬其狂妄之誅,責以諫諍之任,苟非天地之量,曲加涵容,其何以及此哉?臣恭承寵諭,惶隕震越,不覺感涕之漣洏也。第臣於此,益有所不敢自安者,若貪榮畏分,隱忍泯默,不一披露悃愊,而苟然以承命爲恭,是不惟自外於仁覆之天,乃重自失於公議也,臣安敢爲是,以重益其罪辜乎?臣竊聞,用人之道,試可而不效則已之,其有過戾,不但不效而已,則隨其輕重,而譴罰加焉,縱幸而或免於譴罰,其不可復試則亦明矣。臣之向承嚴敎,實臣愚陋賤劣,冒當匪據,忱誠淺薄,忠款未暴,以不能見信於君父之致,臣固撫躬慚悼之不暇,尙何言哉,而構捏深刻,固爲人臣莫大之過戾,則其得免於大何,亦已曲被洪造矣。乃以名在仕籍之故,循例加恩,使之晏然復據於言地,夫安有是理乎?以臣至微,其於進退之際,宜若無所關係,而乃其所叨,卽古人所謂行道之職,所處得失,爲衆所覩,若復忘廉喪義,淟涊仍冒,則其所以辱朝廷而壞名器,爲如何哉?況臣所言,轉惹藤葛,諸臺之避,紛然繼起,或曰,以心迹疑之,疑人未免太過。或曰,語意至深,疑斥太過,平心之人,不欲參涉。或曰,不欲爲深刻之言。其所以斥臣,不一而足,是臣反見疑於同朝也,臣固不欲多辨,以犯務勝之嫌,而若終無一言,則臣之心事,反歸黯黮,以是不得略明其不然。夫命令,或由於他逕,則其傷君德而啓後弊,有不可言,今金構,居於命德之列,晏然承命於掖庭,已失人臣事君之義矣,而況今年大侵,國阽危亡,太廟粢盛,亦入減省,則凡係興作,若可以少緩者,雖無朝令,固將請停,朝令旣下之後,苟有一段愛君憂國之心者,其忍不爲之將順乎?一殿之材,寧患不能藏置,而乃以腐朽空棄爲辭,張皇論列,至云冒死復請,則夫安得不疑其迎合乎?始其請椽於備局也,言影殿之役,萬分緊急云爾,則論者所謂肇號之前,構安能逆覩云者,固已謬矣。何況喫緊頭腦,只在於始,旣不辭其私受,終又費力而請仍,以必成殿下之所欲爲而已,其爲某事,有不必論者乎?噫,論事之道,亦止一槪,失止其事,則止論其事,關係用意,則直斥其意,今若不問其事實之如何,而一以直斥爲深文,則逢迎之稱,何以肇見於前史,而從古論人之心迹者,皆將不免於譏誚耶?臣非敢一毫自信其已見,反復舒究,終不能自覺其過當,亦惟臣迷滯之致,而無亦申琓諸人,或有所蔽,反不能平心而思之耶?臣於是,重有慨然者,臣之爲此言,豈亶爲構而發?蓋嘗竊惜夫殿下之擧措,以其命不由於喉司,而役必完於荒年,爲不能無憾於天地之大耳,乃其失,待構而成,其美,由構而格,則愛殿下者,安得不深惡構而痛斥之乎?臣寸心如丹,惟恐其毫末或累於聖德而已。噫,歷觀前史,何嘗見依阿順旨之臣,盡忠於其君者,而端人拂士之深耻逢迎者,亦豈以違命爲美事,實出於深愛至敬,而不得不爾也。人君,正宜審擇於斯二者,而爲臣僚之道,亦當以嚴防私門,盡禮事上,爲第一義,以交相警勉,若復掖庭,開私受命之路,朝著,長迎上旨之風,則其流之弊,當復何如也?今乃慮不及此,而惟以救解構爲事,臺閣主一時之公議,而其見識言論如此,寧可不爲之嘆惜乎?臣旣以是遭顚躓,而猶惓惓而不能已,其亦可謂不知量已。噫,臣不堪從仕之狀,曾已悉暴矣,前冬赴召,蓋欲申請乞身,不宜妄先他言,而竊以爲,布衣亦能抗疏道是非,臣旣有所欲言,而又在言地,不可以乞退而終默,於是始發一言,遽干威嚴,旣不能畢其願忠,又不能仰陳私懇,追思至今,愧恨靡容,今臣決不敢復抗顔於朝端,而召命旣遠下,退坐陳疏,分義之所不敢,擬少俟母病稍間,趨近京輦,仰籲血懇矣。臣母積病之中,遽喪同氣,過戚致損,症情頓添,藥餌未效,一向沈重,臣旣單孑,獨自扶護,萬無少頃離出之勢,遲絗一旬,竟不得前進,而縣道封章,亦致稽遲,慢命之誅,益無所逃矣。見今情理焦迫,難安之勢,又不暇論,伏乞天地父母,特賜怜察,亟命遞臣職名,俾得專意救護,千萬幸甚云云。答曰,省疏具悉。務勝之習,予甚不取也。勿辭。上來察職。何
上在昌德宮。停常參·經筵。
金世翊,以都摠府言啓曰,副摠管柳之發,除標信,義禁府坐起,進去之意,敢啓。傳曰,知道。
以備忘記,傳于徐文裕曰,居首幼學安節,直赴會試。其次生員柳之春,幼學邊以城,各給二分。進士洪大猷,給一分。
鄭重徽啓曰,卽聞順安縣令鄭道徵,遭其母喪云,當此賑政方急之日,不可等待本道之狀聞,令該曹卽爲口傳差出,給馬發送,何如?傳曰,允。
吏曹口傳政事,以黃爾章爲順安縣令。
徐文裕啓曰,京畿監司,以高陽居檢德等燒死事,狀啓。傳曰,燒死人等,令本道恤典擧行。
大司諫兪得一,持平趙泰采,獻納金演,正言呂必容啓曰,請罪人張希載亟命按律處斷。措辭見上答曰,亟停勿煩。
持平趙泰采啓曰,請疏頭姜楡亟命定配。請罪人李於屯亟命依律處斷。措辭竝見上答曰,勿煩。
大司諫兪得一,獻納金演,正言呂必容啓曰,請還收罪人韓重爀·李時檜·崔格等按法處斷之命,仍令該府更加嚴問,期於輸情,依律處斷。請還收殺妻罪人池三龍減死定配之命。措辭竝見上答曰,勿煩。
金世翊啓曰,卽伏見咸鏡監司李光夏,以濬源殿物件偸竊罪人推覈狀啓,則其中里名,有犯穆祖御諱處,不能覺察之失,在所難免,咸鏡監司李光夏,推考,何如?傳曰,允。以上燼餘移謄
右參贊申琓疏曰,伏以臣,性本疎迂,不入時樣,墒埴冥塗,動輒顚躓,頃忝憲職之日,乃於金構請罷之啓,欲其就事而論罪,勿爲執迹而疑人,務存大體,不欲深論,故一出引避,譏斥四至,無非自取,何敢尤人?卽伏見正言李光佐之疏,直擧臣身,顯加凌侮,靡所不至,臣實未曉其意之所在也。如使臣之前日避辭,以構爲元無可罪之事,則光佐之言,或宜如是,而只以其不能强屈隨參,直以流弊歎惜等語,恣意侵凌,誠可異也。光佐,以敢言自處,見識自許,如臣疲劣,固宜輕蔑,而其在淸朝相敬之道,恐不當若是也。況江都之有影殿,所由來久矣,今日重修,乃是舊閣,而長寧之號,肇創於其後,則臣之避辭,只據實狀,而今乃湊合前後之稱,直斥臣言之謬,此固光佐,自信己見,未能審察事狀之致,亦不足多辨也。臣旣不能隨人低昂,泯默苟同,則到今詆斥之來,固已料之,在臣之道,唯當緘口結舌,謹避移鋒之擊,固不敢與年少氣銳之人,呶呶爭辨,以傷事體,而旣被峻斥,理難晏然於職次,伏乞聖明,先遞臣職,仍治臣罪,不勝幸甚。答曰,省疏具悉卿懇。浮薄之言,不必爲嫌,卿其安心勿辭,從速行公。以上燼餘移謄
上在昌德宮。停常參·經筵。
申時,日暈。
世宗大王忌辰齋戒。
以金遇華爲假注書,南相夏病代。以上燼餘移謄
上在昌德宮。停常參·經筵。
世宗大王忌辰。
金世翊,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
鄭重徽啓曰,假注書金遇華,時無職名,付軍職,冠帶常仕,何如?傳曰,允。
巳時至未時,日暈。以上燼餘移謄
上在昌德宮。停當參·經筵。
下直,順安縣令黃爾章。
夜二更,月入氐星。二更,流星出句陳星上,入艮方天際,狀如鉢,尾長三四尺許,色赤。
鄭重徽啓曰,明日常參·經筵,取稟。傳曰,只晝講。
金世翊,以都摠府言啓曰,副摠管柳之發,除標信,戶曹坐起,進去之意,敢啓。傳曰,知道。
傳于鄭重徽曰,晝講正時,以午初磨鍊以入事,分付。
鄭重徽啓曰,吏曹郞廳來言,來二十一日,都目政事爲之之意,敢啓。傳曰,知道。
鄭重徽啓曰,左副承旨,同生妹進士金一鏡妻李氏身死,服制已行四日,出仕,何如?傳曰,允。
金世翊,以兵曹言啓曰,當日內奴福成稱名人,自丹鳳門入來,差備門外擊錚,極爲駭愕,囚禁治罪,同門守門將柳聖和,常時不能禁斷雜人,致有闌入,亦難免其責,推考,何如?傳曰,允。
又以備邊司言啓曰,上年秋備局引見時,大臣,以年凶,推奴徵債等擾民之事,一切停止蒙允,分付於中外矣。頃者,自漢城府,徵債人等,多數拘留於府內庫間,累日不釋云,故自本司發牌,招致該府郞廳,責其違越朝令之失,而使卽放釋其拘留者矣。數日前,又有一人,以漢城府徵債事,呈狀於本司,自本司題之曰,三十年前債物,以外上呈訴,推尋於停債之時,不當呈漢城府處置云矣。昨日本司之坐,其人,又爲呈狀曰,以本司題音,粘呈于漢城府,則題之曰,已爲處決之事,敢生遷延之計,如是煩訴,事極過甚,前已定日,今復過限,則依法治罪云,而仍捧銀子四十五兩,備給侤音,極爲悶切,請待秋接訟處決云。本司,又招該府郞廳,問其曲折,則答以凡人受債,有文蹟者,謂之債物,無文蹟者,謂之外上,朝家雖停徵債,外上則不可不捧,故如是處決云。大凡受債不償者,其情雖本可惡,朝家旣慮擾民,使之停止,則三十年前宿債四百餘兩之銀,到今稱之以外上,而刻徵於其人之子,如是侵擾,事極不當,,且雖是當捧之債,本司旣已分付於前日,又爲題給於呈狀,則無所稟報於本司,而公然違拒,定日捧招,必欲徵捧之狀,極可駭異,此而置之,則朝令無以見信於小民,本司無以摠攝百司,漢城府當該堂上·郞廳,請竝命罷職。且凡彼此爭辨於官府之人,重則可以直囚於典獄,輕則可以知家於閭閻,而乃於樓下庫間,拘留多人,至於累日者,便是私獄,其在事體,尤極駭然。且聞漢城府外,刑曹等他衙門,亦多有經宿拘留之事云,罪不至於囚禁,而酷被吏卒之侵虐,莫此爲甚,竝令永爲革罷,俾無非法侵民之弊,何如?傳曰,允。
大司諫兪得一,持平趙泰采·李彦經,獻納金演,正言呂必容合啓,張希載按律處斷事。措辭見上答曰,亟停勿煩。
持平李彦經啓曰,齋郞之職,守園寢,典享祀,官雖微末,責任不輕,故中古以前,極擇士子中有文行名稱者,以充其選,故一經齋郞,則不復問履歷之如何,其爲愼簡,可知也。健元陵參奉安始泰,本以操弓之人,一生行己,無甚可取,除目之下,物情已駭,而及居本職,多有鄙瑣之誚,同列羞與爲伍,陵卒不堪其苦,如此之人,不可置而不論以玷名器,請健元陵參奉安始泰汰去。
又啓曰,參下官遷轉之規,計其仕日,報于銓曹,循次陞補,以至出六,則進退遲速之際,其不可以私意有所伸縮也,決矣。章陵參奉韓世弼,前秋旣仕滿,而以典獄署奉事當次之故,敢生厭避之計,延拕不報,待其窠旣出而後,始乃報仕,其不有常法,自擇燥濕之狀,誠爲可惡,請章陵參奉韓世弼汰去。答曰,依啓。
大司諫兪得一,獻納金演,正言呂必容啓曰,罪人韓重爀·李時檜·崔格等,更加嚴聞,期於輸情,依律處斷。措辭見上
又啓曰,國家不幸,饑荒無前,宗社興亡之機,億兆生靈之命,將判於目前,汲汲之勢,遑遑之狀,有甚於兵戈,無異於焚溺,是必有大亂大敗,終至於國不爲國,卽今救之之道,惟在於賑活一款,向日査正戶口,分等給糧者,固出於詳覈曲盡之意,而貧實相混,濫僞交雜,士族則饒實而入於元戶,貧殘而參於飢餓者居多,下民則朝不謀夕者,或漏而不錄,甁無儲粟者,反黜於貧戶,此外自鄕受公文移來七百十餘戶,分戶三百餘戶,大大戶一千三百餘戶,幾盡士夫之家,用是騰怨興咨,衆口如沸,都下人心,莫可收拾,欲令詳盡之意,不免虛濫之歸,其爲愛惠之政,反作謫讟之窩,此又有由焉,京城人戶都數,三萬二千五戶,而入於分等賑救者,二萬一百餘戶,其餘一萬一千九百餘戶,搢紳食祿者僅千戶,三醫司·吏胥·諸般員役·軍兵·市廛貢物人,幾萬餘戶云,泛論分賑之類,士夫固少於下民,而摠計都數,下民之多於士夫,不翅倍蓰,吏胥市廛貢物各人等,雖曰受料殖貨,而萬餘戶中,想必富者少而貧者多,而況食單料受捧足者,視諸有田土臧獲,而入於饑餓,受食乾糧者,事勢旣甚懸殊。且其受公文移來之類,則率多家屬在鄕,而身赴洛下,或借空舍,或入挾戶,夤緣濫錄,以爲兩食京鄕之計者,所謂大大戶,則人戶過數十者,可謂實戶,目今頒料宰執,尙不能計口加給,則何可偏重於此等之家,旣入於元戶,歧而爲分戶,又推而爲大大戶,曲施區區之仁耶?以此論之,下民之無料而見漏,薄料而不參者,互相怨咎,理所必至,此固可恕而不可責也,査正任事之臣,非不盡心,廟堂憂恤之謨,靡不用極,而臣等膚淺之見,誠不能無惑於此,今若還罷其分等給賑之擧,除料祿人外,分戶大小,一例賙賑,則似乎大體得宜,人心咸服,而刻印銷印,雖是轉圜之美規,非但國儲不敷,積勞成緖之餘,恐難猝變,而就其中曉然易辨者,大大戶加給之類,一切抹去,受公文移來者,毋論濫錄與否,量給乾糧,使之歸農,則可杜冒食之弊,亦無落莫之嘆。臣等,且伏聞,自戶曹,抄錄三品以下至市民,將行一次發賣云,而竊念輦下人民,爲國家根本之地,遇大災沴,所宜優恤,而聖朝惠鮮之澤,亦當以下究小民爲先,今以數斗之穀,只行一番之賣,則無以救其急而慰其望,終歸於塞責而止。朝紳則勿論高下,一倂除之,自三醫司以下,各軍門將官·軍兵·諸般員役·吏胥·皁隷·市廛貢物人等,戶曹賑廳,相議料理,或收聚諸軍門·各衙門京外所儲之穀,限麥秋數次發賣,以示朝家一視普恤之意,則所與雖少,其惠甚大,庶幾銜感于心,而無怨於國矣。昔宋臣司馬光,當國內凶荒,進奏於神宗曰,宣布惠澤,則宜以在下爲先,此誠不易之論也。臣等之言,槪原於此,請令廟堂,劃卽擧行。答曰,不允。第二件事,令廟堂稟處。
又啓曰,各道守令,固宜愼簡,而關西一路,連歲告歉,生民之殿屎,至于今年而極矣,則列邑字牧之任,尤不可不擇送也。陽德縣監李世興,素乏名稱,且無履歷,徒以監營之褊裨,圖得道臣之辟簡,終至誤擬而濫授,除目之下,物情爲駭,此時賑救之責,不可付諸如此之人,請陽德縣監李世興罷職。
又啓曰,道臣自辟,從前或有之,而本非應行之事也。今日朝廷,雖曰乏人,豈無一縣可差之武弁,而平安監司李濡,乃以所帶褊裨素乏名稱之人,送簡銓曹,已涉未妥,而銓曹,徒循其請,不問履歷,終至於濫授,而朝辭署經,一倂除之,有若以難治之邑,得拔萃之才,必令赴任而後已,擧措顚倒,事體乖當,不可無規警之道,請平安監司李濡從重推考,吏曹當該堂上推考。答曰,李世興事,平安監司推考事,依啓。
司諫臣林濩疏曰,伏以臣,身伏窮廬,心灰榮路,惟思杜門養病,以終餘年而已。意外恩命,遠及此際,驚惶震越,罔知攸措,顧臣無狀,猥荷洪造,蓋自數年以來,六遷其官,五被召命,惶恐感激,益思報效,而惟其才智淺短,疾病沈痼,旣不能指陳闕失,裨補時政,又不能奔走夙夜,修擧職責,旅進旅退,徒竊寵祿,有臣如此,將焉用之?去年造朝,旋卽罷免,旅寓冷落,勢難久留,遂出都門,間關南歸,行到中路,猝値嚴寒,獰颷砭骨,虐雪滿面,因致宿患諸症,種種添劇,幸而不死,得返故里,將理數月,訖未痊愈,而其中最畏者風漸,最苦者眩症耳。夫頭腦之間,眩氣常留,少有運動,輒復發作,而左邊虛冷,肌肉牽掣,顯有喎斜之漸,姑俟春和,欲施鐵灸,而其得效與否,又未可卜也。惟此兩症,若未差歇,則非但未卽趨命,抑恐因爲癃廢,永爲聖朝之棄物矣。臣以嘗試無用之材,抱沈苦難醫之疾,前叨憲職,久稽趨謝,今承恩召,又未登進,致令言責重地,緣臣久曠,臣實惶懼,不知所出,若使賤疾,有一分自力之勢,則何敢偃然退伏,晏然煩控,自速逋慢之誅哉?伏乞天地父母,諒臣至懇,遞臣職名,俾得安意調理,千萬幸甚。答曰,省疏具悉。爾其勿辭,從速上來察職。
禮曹參判閔鎭周疏曰,伏以臣於昨者,傳聞全羅監司金萬吉,以臣家年前南原地折受事,馳啓,啓下該曹。臣私切驚惑,以爲本家所不提起之事,監司何以知之,而至於狀聞乎?卽通戶曹,取見其啓本,則果有發狀者,而其名,卽臣季父家在逃之奴也。辭意胡亂,事實舛爽,不惟欺賣臣身,終至浼褺天聽,臣於是,慚悚憤惋,有不可以猥屑爲嫌,而默然不白者,玆敢悉陳委折,仰干宸嚴焉。聖上卽祚之初,先臣蓍重,以承襲奏請等副使赴燕京,竣事而歸,則朝家,特推恩例,有田結二十結賜與之命,庚申年間,臣家始以湖西·湖南諸邑所在戶曹屬公竝十餘結,望呈該曹,該曹査問其有無於各其本邑,則南原府,以曾自獒樹驛,得許戶曹收稅之意枚報,而該曹以爲,所許年限已滿,不當仍屬本驛,遂依例入啓,折給於臣家矣。逮至庚午,戶曹因道臣狀啓,稱以啓稟劃給,便是馬位,而又爲還屬於獒樹驛,以限許借之地,謂之啓稟劃給者,其間事情,誠不可曉,而還屬獒樹,亦是啓下公事,則臣家當初所得,雖係恩賜,公私旣別,事體有關,復惹爭訟之端,實義之所不敢出也。況罷私家之折受,補驛路之殘弊,彼此輕重,灼然明甚,雖臣私財,亦不當慳惜,其何敢較計先後,必欲圖占而後已哉?臣雖貪饕無狀,決不忍爲此,故置之相忘之域者,七年于今矣。今者逋逃賤隷,作此千萬意外之事,至有道臣啓請還給臣家之擧,臣誠駭痛,不能自已。伏乞聖明,俯諒前後實狀,亟命該曹,勿復覆奏,以其土田,仍屬驛位,且下道臣,捕治逃奴假托幻弄之罪,以嚴國法,以安私分,千萬幸甚。答曰,省疏具悉。疏辭,令該曹稟處。以上移謄燼餘
上在昌德宮。停常參·經筵。
傳曰,明日晝講爲之。
忠淸監司書目,牙山縣監金鼎臣,病重罷黜,其代,令該曹擇差,一兩日內下送事。
禁府,李鳳朝拿囚。啓。
晝講入侍,知事李世華,特進官閔鎭長,承旨金世翊,玉堂沈權·南正重,假注書金遇華,史官權尙游·崔昌大,武臣金重三,持平趙泰采,正言呂必容,亦爲入侍。
吏曹口傳政事,以洪受禹爲陽德縣監,以宋炳翼爲牙山縣監。
禮曹,同知中樞府事李,今月十六日卒逝,弔祭致賻,依法例擧行,何如?啓依所啓施行。
今日晝講時,戶曹郞廳黃爾章外任,遷轉之代,不待大政,斯速口傳差出事,下敎。
吏曹口傳政事,以成虎祥爲戶曹佐郞。
京畿幼學李仁夏等上疏。大槪,臣等,目見賢師被誣之罔極,不勝憂憤痛迫之情,敢陳斥邪辨誣之說,以爲明是非正好惡事。入啓。
備忘記,頃者太學儒生等疏批,已明尊賢斥邪之意矣。今觀京畿儒生李仁夏等上疏,專攻重臣·臺臣,罔有紀極,其所以恣意構誣者,無非萬萬情外,則誠可笑而不足怒也。此疏還出給。
晝講入侍時,持平趙泰采,正言呂必容合啓,請罪人張希載亟命按律處斷。措辭見上上曰,亟停勿煩。持平趙泰采所啓,故參判林泳之喪,有擔軍雇價題給之命,臣竊以爲未安也。泳之文學才望,爲世所推,頃者遞斥乞歸之日,特令留京邸養疾,自內院頒藥,聖眷實非偶然,不幸竟至奄忽,公私之悼惜,當復,如何?故於頃日筵中,因大臣陳達,擔軍雇得之價,令該曹磨鍊題給者,蓋慮夫凶歲民丁調發之難,而此旣非依例官庀之喪,則題給擔軍,且賜葬需,不害爲隱卒之典,而此則曾無前例,且關後弊,固不可容易創開。且卽今民間,雖曰赤立,沿路各邑,別樣申飭,則自可無弊行喪,設或停柩之慮,果如大臣所達,其所題給之物,名之以葬需,使喪家私自雇得,未爲不可,何必創出新規,別施異恩而後,方合於顧恤之道乎?今臣所論,不專出於惜費而發也。或恐有傷於事體,請還收擔軍雇得價題給之命。上曰,事勢與常時有異,故許之矣,臺臣之言如此,以葬需爲名題給,可也。又所啓,釜山僉使李弘勣,爲人奸譎,行己麤鄙,徒以權兇之至親,憑藉勢力,猥典郡邑,物情之駭憤,固已久矣。曾爲金川郡守時,潛受道臣之指,乃於白地,誣起殺獄,蠱惑邑婢,所言皆聽,獄情低昂,一從賄賂之多少,海西之人,至今唾罵,及授本職,抛棄軍政,專事貪饕,米穀收捧納倉之際,稱以看色,多數取剩,換貿銀貨,盡歸私橐,及至改紀之後,自知其罪,凡干科外之物,汲汲攫取,營裝以待,傳說藉藉,有耳皆聞,如此不法之人,決不可仍置海防重鎭,以貽其害,請釜山僉使李弘勣罷職不敍。上曰,不允。正言呂必容所啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上上曰,勿煩。又所啓,銓注失宜,則官方乖謬,守令非人,則邑民受害,凡於差除之際,不可不愼重也,審矣。日昨陽德縣監之有窠也,道臣,自辟褊裨之無名稱者,實涉未妥,而銓曹未能揮斥,徒循其請,不問履歷,終至濫授,有若以難治之地,得拔萃之才,必令除朝辭赴任而後已,其在事體,不可無規警之道,請吏曹當該堂上·郞廳推考。上曰,依啓。
戶曹判書李世華所啓,當此大侵惜費之時,升斗之穀有關,而朝家特軫民間飢餒,或爲分所設粥,或給乾粮還上,間之以發賣,大小臣民,孰不感祝哉?故淸城府院君金錫胄,常時家計頗饒,己巳以後,家事蕩然,其妻子,孑孑寡居,時在飢餓中,而獨未蒙恩典,誠爲矜惻矣。稽諸古例,則完南府院君李厚源妻,曾在己未凶年,因筵臣所達,親功臣之妻,事當別樣優恤,每朔給米二十斗,太十斗,金錫胄,亦以庚申元勳,其妻飢餒,而不爲顧恤,則似是欠典,敢達。上曰,依完南府院君李厚源妻例,題給月廩,可也。以上朝報
上在昌德宮。停常參·經筵。
下直,寧城僉使李天定。
晝講入侍,知事李世華,特進官朴慶後,承旨沈枰,玉堂沈權·南正重,假注書金遇華,史官權尙游·崔昌大,武臣李彭壽,持平趙泰采,正言呂必容,亦爲入侍。
政院啓曰,都目大政,在於明日,吏曹堂上,不可不備員,而參判崔錫鼎,尙不出肅,卽爲牌招,使之同參,何如?傳曰,允。
謝恩,吏曹參判崔錫鼎。
晝講入侍時,憲府呈告人員,竝爲牌招,未署經守令,今日內開坐署經事,榻前定奪。
右議政申翼相箚子。大槪,臣疾病之外,有難安之情,玆敢首實,恭俟鈇鉞,乞命有司,勘臣罪名事。入啓。答曰,省箚具悉卿懇。於卿少無不安之事,安心勿待罪。仍傳曰,遣史官傳諭。
晝講入侍時,持平趙泰采,正言呂必容合啓,請罪人張希載亟命按律處斷。措辭見上上曰,亟停勿煩。持平趙泰采啓曰,請釜山僉使李弘勣罷職不敍。措辭見上上曰,遞差。正言呂必容所啓,臣還收韓重爀等按法處斷之命,仍令該府更加嚴問,期於輸情,依律處斷。措辭見上上曰,勿煩。
參贊官沈枰所啓,前日大臣諸臣,以富民勸分之意,陳達於筵席,此事必須別樣處分,方有成效,故敢達矣。庚午年,臣爲尙州牧使時,適當賑政,本州士人柳盛雨,不待勸諭,以正租二百石,納官補賑,又納二百石於咸昌縣,兩邑所納,多至四百石,而其時賑恤廳,只以加設同知帖,施其賞格,故盛雨,以年少業儒之人,不願受賞資,至呈營門而不受,厥後更無別爲論賞之事矣。上年夏間,本道巡撫使,因兩邑民人呈狀,入於書啓中,該曹,以相當職除授,回啓蒙允,而今已經年,尙無調用之事,該曹則必以相當窠闕之未易,趁未擧行,而累百石穀物納官補賑之人,終無褒賞之擧,則將何以激勸他人,使之興起慕效乎?今此大政迫近,若更爲申飭該曹,隨闕調用,則庶有益於凶歲勸分之政矣。此是臣待罪本州時事,故惶恐敢達矣。上曰,分付該曹,速爲調用,可也。
持平李彦經上疏。大槪,臣酷被李仁夏等醜詆,決不可仍冒職次,請削臣職,以謝人言事。入啓。答曰,省疏具悉。意外構捏,不足爲嫌,爾其勿辭,從速察職。以上朝報
上在昌德宮。停常參·經筵。
下直,陽德縣監洪受禹。
吏曹善治守令別單,尙州牧使李恒,密陽府使洪得禹,龍川府使鄭履祥,星州牧使南尙薰,淸州牧使鄭是先,海州牧使趙持恒,延安府使李觀周,長城府使朴時璟,前牧使柳以井·嚴纘·鄭悏,司饔僉正權相夏,載寧郡守沈益昌,大興郡守洪萬選,安山郡守鄭尙樸,平壤判官柳以復,永川郡守朴奎瑞,朔寧郡守閔挺栢,義城縣令李益著。
備忘記,罰已行矣。前判書鄭載禧敍用。
忠淸監司書目,淸州呈,以大司憲李秀彦辭職上疏上送事。啓。答曰,省疏具悉。卿辭至此,本職今姑勉副焉。
兩司合啓,請罪人張希載亟命按律處斷。措辭見上答曰,亟停勿煩。
院啓,請還收罪人韓重爀等按律處斷之命,仍令該府更加嚴問,期於輸情,依律處斷。措辭見上答曰,勿煩。
府啓,永平縣監尹必命,爲人癡騃,全不曉事,及授本縣,尸居其職,大小政令,一委下吏,年前客使時,結役之外,濫捧雉鷄於煙戶,盡歸奸吏之囊槖,至于今年,値此大侵,民憂賑政,置之相忘之域,非惟無意救活,面任,若以飢餓致死,文報官家,則惡其報知監營,輒施重杖,使不得復言,闔境嗷嗷,怨聲載路,如此之人,決不可一日仍置,以貽凶歲窮民之害。請永平縣監尹必命罷職不敍。答曰,不允。
禁府啓目粘連,觀此忠淸監司査覈啓本,則沃川民人安萬昌等,構誣前郡守李鳳朝許多貪虐之狀,推問次知鄕色,憑覈文案,則皆歸虛罔是白乎等以,首倡脅從之類,已自刑曹照法科斷爲白有在果,至於踏驗之時,留連外面,貽弊民間,稅木三十七疋零私用之事,爲鳳朝罪案是白乎所,守令之出入田野,親審災實,自是外方常例,而出入之際,致有民怨,宜有警責之道是白乎旀,稅木三十七疋零私用事段,相考文書,則同稅木,元非京上納會付之物,乃本郡私大同前重記所付之木,而其所用下,旣是其矣老母壽宴時衣資,則參以情理,與無端入己者有間,而費用前重記所付之物,現露於査覈文書,則不可謂全無所犯,以此參酌照律,何如?啓依允。
政院啓曰,姜楡上疏還出給之時,今後如此之疏,勿爲捧入事,下敎矣。昨夕,楊州居李廷稷等五人,來呈一疏,而觀其大槪,醜詆先正臣宋時烈,不遺餘力,目之以亂統之罪魁,而其語意,極其凶悖,故還出給矣。今日又爲來呈,侵攻本院之不捧爲壅蔽,以日昨下敎決難捧入之意,累度說及,使之退去,則廷稷等五人,突入院門之內,高聲大唱,咆哮喧聒,自午至今,作挐不已,此曾所未有之變也。今日紀綱,雖曰不嚴,渠等,以鄕曲幺麼不正之徒,聽人指囑,假托儒名,不有君上之命令,必欲投進凶疏,已是可愕之擧,而本院,卽啓版所奉,體面嚴重,則其終日逼迫,不爲退去之狀,尤極痛駭,如此之類,若不重究,將無以嚴君命而肅朝綱,而旣自托稱儒名,則自本院亦無處置之道,何以爲之?敢稟。傳曰,事甚驚駭,紀綱所關,不可置之,首倡作挐人,令攸司定罪。以上朝報
禮曹啓曰,宗廟第九室第三位,第十室,第十一室,各位櫃制,過高未安,改造臺上褥席,大小厚薄不同,一時改備,擇日奉安事,曾已啓下矣。匱及褥席,幾盡畢役,奉安吉日,令日官推擇,則來三月初三日,爲吉云。當室及各室告由祭,同日寒食祭,當爲兼行,祝文中,以此措辭,添入撰出,前排匱及褥席等物,燒火之意,分付,而新造匱及褥席,前一日陪進,宗廟署及本曹堂上及本署提調,眼同奉審之意,敢啓。傳曰,知道。禮曹謄錄
都政。
上在昌德宮。停當參·經筵。
下直,牙山縣監宋炳翼。
校理閔鎭厚驪州地加土呈辭。入啓。給由,澆奠床備給。
備邊司啓曰,以司諫院啓辭,令廟堂稟處事,命下矣。當此無前之飢饉,都城之民,擧有富急貧流之患,不爲分等,一例賙賑,則非不知其大體得宜,人心咸服,而國儲蕩竭,誠有凜凜難繼之憂,不得不有飢餓·貧殘·元戶·稍實分等之抄出於其中,又有單獨小中大口數之別,庶幾先其急者,後其緩者,以爲些少穀物,接續分給,挨至於麥秋之地矣。許多人戶抄出之際,其或有落漏之患,差謬之弊,誠難保其必無,出入之間,死生所係,呼訴怨謫,亦其勢所必至,且槪以論之,則貧薄將死之類,常漢與兩班,亦必有多寡之殊,臺臣,驟聞閭閻各自稱冤之言,慮或朝家惠澤之不究於窮民,有此縷縷陳請,而臺臣亦以爲,國儲不敷,積勞成緖之餘,恐難猝變云,卽今事勢,誠有如此者。且設或有所變改,凡人之情,皆欲偏厚於己,事事亦皆有利害之相參,其得大小人民,擧皆含感,一無怨讟,必不可保,似當依已定之規,集善廣益而已,臺臣所請無料見漏者,方自賑廳,隨其所訴,加錄於成冊,薄料不參者,戶曹·漢城府抄出成冊時,已爲抄付賑廳,方爲分給,此則今無可論,受公文移來之類,居生於近畿者,曾前已多,半鄕半京之人,自歲初受公文於本官,移居京中,洞內尊位及任掌等,着名報賑廳,故不得已,附於各其洞內成冊之末,分給已數次矣。似聞畿邑賑資,比之京中,尤爲些少,故卽今飢困之患,甚於京中云,已爲成給公文,移送京中之類,自本官必無量給之理,臺啓中所謂兩食京鄕之計者,恐有不必然者。且前頭,慮有移來漸多之患,今月望前成冊之後,則已令賑廳一切勿受,後來者,雖不可更許,前已成冊分給者,到今雖使歸農,必無肯去之理,今難猝然驅逐,更招其怨,頃者臺啓,買家未斜出,造家未入籍之類,請追捧成冊,一體賑給,而如此等事,旣責於任事之人,隨事掣肘,一一指揮,則亦恐事多紛亂,請於大戶之過二十口以上,量加所給之斗數,以爲均惠之道矣。今此臺啓,又以歧爲分戶,又推爲大大戶,曲施區區之仁爲非,此兩條,所當一倂勿施,而其中分戶則旣是前者臺啓之所請,且聞抄出時,摘奸新舍,憑閱官斜,就其呼訴,抄得若干云,旣已成冊分給之後,到今中輟,則誠恐又爲失信之歸,至於大戶之量加斗數者,則多在於兩班,而絶無於常漢,雖停其若干斗數之加給,似不至於朝夕死亡之患,依臺啓抹去,亦無不可,戶曹發賣則臺啓,必欲盡除朝紳,而微官薄祿之人,窘急之患,亦多有甚於雜色厚料之類,不問緩急厚薄之如何,必爲一倂抹去,俾不得一參於發賣之惠,亦非均平之道,勿論堂上·堂下三品,實職受祿之外,自四品以下朝官,及嘉善·通政以下軍銜散職,受四品以下之祿者,竝令戶曹,一體發賣,似不可已,前頭麥秋尙遠,而賑廳·戶曹,穀物皆乏,此後數番發賣之穀,誠難料理,諸軍門·各衙門,亦未知有儲穀可以收聚之處,而斟酌今番發賣之多少,以其所餘,爲前頭繼給之地事,分付於賑廳及戶曹,何如?傳曰,依爲之。
兩司合啓,請罪人張希載亟命按律處斷。措辭見上答曰,亟停勿煩。
府啓,請永平縣監尹必命罷職不敍。措辭見上答曰,依啓。
院啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上答曰,勿煩。
傳曰,史官一員待命,騎馬三匹,卜馬二匹立之。
右尹李東郁上疏。大槪,臣於長官之譴罷,已難晏然,卽聞重臣之言,尤極愧悚,乞罷臣職,仍勘臣罪事。入啓。答曰,省疏具悉。卿其勿辭察職。
刑曹,賊人金貴同·鄭純,當日西小門外行刑。啓。
謝恩,修撰趙泰采。
輔德崔錫恒上疏。大槪,胄筵勸講之任,遽及於憂哀疢疾之餘,徊徨震惕,靡所容措,嚴召之下,舁疾趨詣,而顧臣病狀,決無自力供職之望,冒陳忱懇,冀蒙遞改,以安私分事。入啓。答曰,省疏具悉。爾其勿辭,從速察職。
謝恩,輔德崔錫恒,說書尹趾仁。
觀象監,自巳時至申時,日暈。夜四更,月暈。五更,月暈兩珥,白氣出自兩珥,逶迤暈北,良久乃滅,啓。以上朝報
都政。
上在昌德宮。停常參·經筵。
備邊司啓曰,漢城府判尹崔錫鼎,本司堂上差下,使之察任,何如?傳曰,允。
政院啓曰,右副承旨沈枰,同姓孽七寸叔許通沈廷俊妻李召史身故,服制已行四日,出仕,何如?傳曰,允。
吏曹啓曰,昨日永平縣令差出之時,以前都事尹挺卿,末擬受點矣。今聞尹挺卿,未經守令取才之講,臣等不能覺察,矇然備擬,不勝惶悚之至。永平縣令尹挺卿,改差,何如?傳曰,允。
吏曹口傳政事,以閔以升爲永平縣令。以上朝報
禮曹啓曰,今此奉審執頉,宗廟第一室第三位,第二室第二位,第四室第一位,第六室第二位,第七室第三位,第八室第一位·第二位,座臺改備事,啓下,分付尙衣院,則該院牒報內,本院前後文書,元無擧行之例,事係重大,有非循例營造之比,卽今奉常寺,方設修改廳,一體附役於本寺,使之精造進排,實合事宜云。故以此意,分付奉常寺,則該寺牒報內,今此修改廳,則別爲啓下,差出監造官,事體旣別,不可以該院所報,創開如許莫大之事云。當此祔廟時,自奉常寺設廳,造成座臺,進排之後,不曾有改備之事,則該院之以無前例爲言者,其勢誠然,而改備之擧,有異於執頉修補,則其在事體,亦甚重大,且匱與褥席,方自該寺,差出監造官,設廳造成,則座臺之一體精造進排,實合事宜,以此分付奉常寺,何如?傳曰,允。禮曹謄錄
上在昌德宮。停常參·經筵。
自昧爽至辰時,有霧氣。夜三更,流星出天市西垣內,入東方天除,狀如拳,尾長三四尺許,色赤,光照地。四更,流星出天市東垣內,入巽方天際,狀如拳,尾長二三尺許,色赤。五更,月暈,廻木星。啓。
寧陵忌辰祭所內摘奸。
謝恩,待敎權尙游。以上朝報
上在昌德宮。停常參·經筵。
下直,造山萬戶朴興宗。
掌令洪受漸再度呈辭。入啓。遞差。
判尹崔錫鼎辭職上疏。入啓。答曰,省疏具悉。今玆陞擢,意非偶然,卿其安心勿辭,從速行公。
刑曹判書閔鎭長辭職上疏。入啓。答曰,省疏具悉。卿其安心,勿辭行公。
傳曰,明日晝講爲之。
朗原君侃箚子。大槪,敢陳私懇,乞得恩暇,以伸至情事。入啓。答曰,省箚具悉卿懇。卿其依箚辭,安心往來焉。仍傳曰,給由馬,澆奠床備給。
兩司合啓,請罪人張希載亟命按律處斷。措辭見上答曰,亟停勿煩。
府啓,頃日京兆違禁徵債之事,右尹李東郁,實主張之,而移罪長官之說,不啻喧藉,在東郁之道,苟有所犯,則首實引罪之不暇,而乃敢投疏自明,有若全不參涉者然,及其疏未上徹,重臣非斥之後,不能掩覆,始乃自列。況其債主,卽其燕行所帶軍官之親屬,則謂之不識何狀者,抑何意哉?東郁,身居命德之列,職在執法之地,違越朝令,曲循私囑之狀,已極駭然,且其前後疏語,大相逕庭,大臣告君之義,豈容如是?事之無據,莫此爲甚。決不可置而不論,請漢城府右尹李東郁罷職。新除授大司憲徐宗泰,時在開城府任所,請斯速乘馹上來事,下諭。答曰,依啓。末端事,交代後,自當上來,勿爲,下諭。
院啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上分所設粥,實爲遠邇望哺之民,欲濟溝壑濱死之命,今日國之大事,無過於此者。臣等,伏聞本月十四日東賑所,文郞廳,監饋飢民,點閱實數,四千四百九十餘名,而翌日賑廳所報,六千三百七十餘名云,計穀分粥,似不無有餘不足之弊,而虛張添剩,殆至於千有八百餘石之多,事之驚愕,莫此爲甚,伊日如此,則他可類推,計其閪失,誠有尾閭洩之之歎矣。臣等,詳聞事情於監饋諸臣之言,雖無該官用意濫觴之迹,是必見欺胥隷,中間潤槖之致,不察已有其責,而添數瞞報之狀,尤涉可駭,堂上文郞廳,亦難免常時不能檢飭之失,請東賑所堂上文郞廳推考,當該郞廳拿問,主管算員·書吏等,令攸司囚禁,從重科罪。今年飢饉之慘,有甚於庚辛,擧國遑遑,誠有詩人靡孑之憂矣。曾在平常之年,外方民人之遘癘渰水者,道臣亦皆狀聞,則今此賑事形止,及飢餓死亡之類,當依辛亥之列,連續登聞,而二月垂窮,迄無一處馳啓之擧,其與監門宋臣,圖上流民者有異,亦非所以仰體聖上憂恤惻怛之意,合有警責之道,請諸道監司,竝命從重推考。新除授獻納南至熏,時在京畿廣州地,請斯速乘馹上來事,下諭。答曰,不允。末端三件事,依啓。
吏曹參判吳道一上疏。大槪,天官之亞,決無承當之理,乞賜鐫遞,以重名器事。入啓。答曰,省疏具悉。卿其勿辭,從速察職。
政院啓曰,吏曹郞廳來言,判書朴泰尙,參判吳道一,參議趙相愚,俱遭服制,臺諫有闕,而不得稟政云。敢稟。傳曰,知道。
司諫金演辭職上疏。入啓。答曰,省疏具悉。爾其勿辭,從速察職。
京畿監司書目,安山呈,以禮曹判書尹趾善辭職上疏上送事。啓。答曰,省疏具悉卿懇。士習之不美,一至於此,良可寒心,於卿有何所嫌,而至決去就乎?予以爲太過也。卿其安心勿辭,從速上來行公。
黃海監司書目,黃州等七邑,人物飢餓致死,至於十一名之多,極爲驚慘事。以上朝報
上在昌德宮。停常參·經筵。
拿問現告,東賑所當該郞廳崔鎭漢·宋廷英。
備邊司啓曰,當此中外民事渴急之時,雖無大段算劃之事,本司坐起,不當累日久廢,而近因堂上多有事故,不得開坐者,已過五六日矣。明日欲爲開坐,而除病故外,應爲赴坐者,只是一人,事體極爲未安,漢城府判尹崔錫鼎,吏曹參判吳道一,成均館大司成崔奎瑞,竝牌招肅拜,以爲備員開坐之地,何如?傳曰,允。
謝恩,判尹崔錫鼎,吏曹參判吳道一,大司成崔奎瑞。
傳曰,明日晝講爲之。
晝講入侍,知事李世華,特進官李彦綱,承旨李思永,玉堂沈權·趙大壽,假注書金遇華,史官權尙游·崔昌大,武臣申鍵。
京畿監司書目,長湍府使南弼星,以本府飢民賑穀請得事,上疏上送事。啓。答曰,省疏具悉。疏辭,令廟堂稟處。
晝講時,知義禁申琓,同義禁柳之發,卽爲牌招開坐事,及吏曹參判吳道一,雖在服制中,而旣已承牌,來參於備局之坐,分付吏曹,使之稟政,仍爲開政事。及玉堂闕員,後日政,盡爲差出,牌招察任事。榻前定奪。
兩司合啓,請罪人張希載亟命按律處斷。措辭見上答曰,亟停勿煩。
院啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上答曰,勿煩。
謝恩,知義禁申琓。
吏曹啓曰,臺諫有闕,政事,取稟。傳曰,明日爲之。
開城留守嚴緝上疏。大槪,分司陞擢之命,遽出於千萬夢寐之外,揣量才分,決無承當之望,懇乞鐫改新授職名,竝收資級,以重名器,以安微分事。入啓。答曰,省疏具悉。卿其勿辭,從速察職。
備邊司啓曰,楊州牧使金盛迪,水原府使李彦紀,頃以重臣所啓,有從重推考之命矣。今聞金盛迪,則已還京中,李彦紀,則方爲辭狀,竝無意察任云,其時朝家之只命推考者,所以警勵責效之意,而不思加意盡職,因爲必遞之計,殊涉不當,且此時民事,一日爲急,不可任其曠官,待其自處。楊州牧使金盛迪,水原府使李彦紀,請竝命先罷後推,差出其代,卽令赴任,何如?傳曰,允。
禁府,宋廷英·崔鎭漢拿囚。啓。
刑曹判書閔鎭長上疏。入啓。答曰,省疏具悉。卿其勿辭,安心行公。以上朝報
禮曹啓曰,徽陵陵上地臺石有頉處,今晦來初間奉審事,前已定奪矣。政府以下,今月三十日,進去奉審之意,敢啓。傳曰,知道。禮曹謄錄
上在昌德宮。停常參·經筵。
傳曰,明日晝講爲之。
吏曹判書朴泰尙,兵曹判書徐文重三度呈辭。入啓。加給由。
晝講入侍,同知事閔鎭長,特進官李彦綱,承旨徐文裕,玉堂沈權·趙大壽,假注書金遇華,史官權尙遊·崔昌大,武臣裵尙珪。
兩司合啓,請罪人張希載亟命按律處斷。措辭見上答曰,亟停勿煩。
府啓,生民休戚,惟在守令之治否,綜覈名實,無大於是者,就其治否之中,或有務實而遺名者,亦有要名而爽實者,苟其察之未精,擧之不愼,其不至於虛實相混,毁譽錯換者幾希,此則中古以來之通患也。昔東漢之循吏之立傳治績者,多增於西京,則猶不免貽譏於後人,降於是者,尤何足言哉?今此善治守令抄錄之命,實出於聖明恤民共理之至意,而膺是選者,將不可以常調待之,其所關係,不啻緊重,此宜審察愼簡,務精而不務多,使無瓦混竽濫之患,而該曹選擇,不無過多不精之歎,或方以不治,被人譏謗而與焉,或徒尙虛譽,未有實效而與焉,聞見所及,譏誚不已,不可無釐正就精之道。請該曹堂上推考,善治守令,更爲詳察精抄。我國用人,自有制限,時庸所局,或不無識者之竊歎,而輕擺常規,未見實效,則駭人聞見,爲世譏議,此亦非細故也。水原,以畿輔雄邑,兼專節制,責任之重,不但吏政而已。新除授府使宋炳夏,以儒門子弟,雖稱雅精,踐歷無多,績庸未著,而遽擬重任,仍加招擢,官方太驟,物情未允。請新除授水原府使宋炳夏改正。答曰,依啓。末端事,不允。
院啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上答曰,勿煩。
謝恩,副校理南正重。
晝講時,同知事閔鎭長所啓,畿邑土瘠民貧,雖在常年,必待分糶,備納貢稅矣。今年則捧糴旣少,不能優給,而民間形勢,雖升斗之穀,亦難辦出,故卽今田稅,或有未納之邑云。如此之邑,雖嚴催督,決無四五月內畢納之理,伏聞戶曹經費,可支八月,而畿甸,素宜早穀,今此未納田稅,姑令停捧,使之趁八月晦九月初,以早穀備納,則其在與民假貸之道,似爲得宜,請令該曹稟處,何如?上曰,依爲之。
禁府照目,前郡守李鳳朝,罪杖九十,贖奪告身四等,私罪。啓。議讞見上依允。又啓目,李世遇,刑問一次,不服,更加嚴刑得情。洪壽星,亦爲嚴刑得情,何如?啓依允。又啓目,金光宇,刑問十二次,不服,加刑,何如?啓各別嚴刑得情。同府,金時潭拿囚。啓。
刑曹參判申厚命上疏。大槪,乞賜罷免,以彰瘝曠之罪,兼陳所懷,以備財察事。入啓。答曰,省疏具悉。卿其勿辭,斯速覆奏。以上朝報
司僕寺啓曰,乙亥年分養馬中,故失·瘦瘠·病傷·不馴者,當該守令,依事目錄啓請罪,而此外秋後過限來納之類,別單書入,竝依例推考,何如?傳曰,允。出司僕謄錄
上在昌德宮。停常參,只晝講。
下直,富平府使柳尙載。
江原監司書目,春川府使李相勖,病重,決難在官,不得已罷黜事。
楊州幼學李涉等上疏。大槪,敢陳根本宜優之由,冀濟楊民溝壑之命事。入啓。答曰,省疏具悉。疏辭,令該司稟處。
司諫金演,長湍地掃墳呈辭。入啓。給由。
慶尙監司書目,道內無土飢民十一萬三千三百三名,流丐一千二十五名,有土飢民二十萬六百二十一名。初頭若此,追入不知其幾何,而穀物有限,勢難濟活,事極悶慮事。
禁府,鄭世翊拿囚。啓。
刑曹啓目,幼學李廷稷原情云云。傳旨內辭緣,拒逆不着,刑推得情,何如?啓姑停刑推,議處。
同副承旨金世翊上疏。大槪,臣於李廷稷原情中,旣被侵斥,不敢晏然在職,乞遞事。入啓。答曰,省疏具悉。爾其勿辭,從速察職。
右承旨徐文裕上疏。大槪,臣之不敢晏然在職,與同僚無異,疾病且重,決難供職,乞蒙鐫改,以便公私事,入啓。答曰,省疏具悉。爾其勿辭,從速察職。
吏曹判書朴泰尙上疏。大槪,敢申疾痛之呼,乞遞本職及兼帶文衡·賑廳之任,以幸公私事。入啓。答曰,省疏具悉。卿其安心勿辭,從速行公。
大司憲崔錫鼎上疏。大槪,風憲重地,有非如臣癃孱駑劣,所可堪任,懇乞遞免,以幸公私事。入啓。答曰,省疏具悉。卿其安心勿辭,從速行公。
傳曰,明日晝講爲之。
晝講入侍,知事李世華,特進官朴慶後,承旨金斗明,玉堂沈權·趙大壽,假注書金遇華,史官權尙游·崔昌大,武臣尹淑,司諫金演,持平尹星駿,亦爲入侍。
晝講入侍時,司諫金演,持平尹星駿合啓,張希載按律處斷事。措辭見上上曰,亟停勿煩。
司諫金演所啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上上曰,勿煩。
持平尹星駿所啓,請新除授水原府使宋炳夏改正。措辭見上上曰,勿煩。又所啓,郭山郡守金嗣胤,卽一商賈之流耳,無他才能之可稱,而只緣善於謀身,屢經字牧之任,人之疑惑,固已久矣,及今七十之年,朽鈍已極,而圖得辟簡,猥典饒邑,此豈爲官擇人之意哉?況復今歲凶歉,振古所無,西關一路,比他尤甚,此時賙賑活民之任,不可付之於如此之人,請郭山郡守金嗣胤罷職。上曰,不允。
吏曹口傳政事,以韓樞爲春川府使。
兵曹判書徐文重上疏。大槪,勞悴成疾,不能供職,尋單請急,實出於危迫之悃,伏乞天地父母,察臣衰憊之狀,憐臣至情之懇,將臣所帶本兵宣惠等任,特命一倂遞免,以重國事,以安私分事。入啓。答曰,省疏具悉。卿其安心勿辭,從速行公。
江原監司書目,原州呈,以執義丁時翰辭職,仍陳所懷,上疏上送事。今日晝講時,上曰,纔見執義丁時翰疏本,其中不無可取之語,而曾有禁令,有此陳疏,事甚未安,且韓重爀獄事,旣因大臣之箚,更有所推治,則固與閔黯輩魚肉搢紳之計,不啻相懸,而今乃因此,反以閔黯爲若無罪者然,至於兩賢臣,則予實追悔旣往,復享文廟,公議旣定,而復踵醜正之習,且於先正臣宋時烈,不但專指竝享一事而已,擧平生而論斷,便是向日構誣之手段,亦甚無據,執義丁時翰,罷職不敍。傳曰,執義丁時翰疏,還出給。
觀象監,夜四更,流星出貫索星上,入南方天際,狀如拳,尾長二三尺許,色赤,啓。
晝講時,上曰,李廷稷事,當初旣有如此疏勿捧入之〈意〉傳敎,而廷稷等,必欲强呈其疏,故日昨答政院之批,主意專在於此一款,則本非捧招之事,直以現出之罪,擬律,可也,而該曹,有若罪人捧招後科罪者然,難免不察之失,推考,可也。
晝講時,禁府罪人崔鎭漢·宋廷英等議處公事,令次官擧行事,榻前定奪。以上朝報
義禁府啓曰,以開城留守狀啓刑曹粘目,前金川郡守鄭世翊,移本府處下,允下矣,鄭世翊,方待命本府,卽爲拿囚之意,敢啓。傳曰,知道。出禁府謄錄
上在昌德宮。停常參·經筵。
下直,楊州牧使朴紳。
傳曰,今日晝講,停。
冬至使書目,臣等一行,本月初四日,離發北京,十二日,到山海關,先來出送事。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。引見時,水原府使宋炳夏,今姑改差事,榻前定奪。
右議政申翼相箚子。大槪,今日賓廳之坐,病未進參,乞賜遞免,以安微分事。入啓。答曰,省箚具悉卿懇。有疾未參,別無所傷,卿其須體予意,安心勿辭,從容善攝。仍傳曰,遣史官傳諭,遣御醫看病。
忠淸監司書目,公州呈,以今月二十日酉時量,地震,事係異常事。
引見時,兩司合啓,請罪人張希載亟命按律處斷。措辭見上上曰,亟停勿煩。
大司憲崔錫鼎所啓,請郭山郡守金嗣胤罷職。措辭見上上曰,不允。又所啓,近來百隷怠官,專不事事,至於槐院分館,是朝廷用人之初程,所當趁卽擧行,而累次申飭之後,遷就經年,上博士洪瀅,終不會圈,而陞出六品,其慢命避事之習,殊甚可惡,不可以旣已陞出,而不加規正,請禮曹佐郞洪瀅罷職。上曰,依啓。又所啓,請同知金世翊兼帶將任遞差事。上曰,不允。
大司諫愈得一所啓,請還收罪人韓重爀等按法處斷之命,仍令該府更加嚴問,期於輸情,依律處斷。措辭見上上曰,勿煩。又所啓,卽伏聞大臣陳達之言,朝士擅開城門者,不識何人,亦未知其間事狀之如何,而豈勝驚駭之至?發引隨喪,雖與無端擅開者有異,未及罷漏之前,呵督守城之臣,催鑰擅開,實是曾所未有之事,兵曹堂上,當以草記,竝請其罪,而矇然掩置,亦涉可駭,請兵曹當該堂上罷職,守門將拿問,朝士則依律定罪。上曰,守門將則旣已依律定罪,兵曹堂上及朝士事,依啓。又所啓,臣猥以無似,久叨匪據,一言半辭,無所裨補,愧懼之心,恒切于中矣。今當入侍前席,講論民憂之日,有懷陳達,不害爲都兪吁咈之義,故敢有所論列矣。大司憲崔錫鼎,費辭辨斥,援古証今,至引虞廷任鯀九載之語,臣未知憲臣言論旨意之爲可,而旣被其斥,理難晏然於臺席,請命遞斥臣職。上曰,勿辭。退待物論。以上朝報
觀象監官員,以領事意啓曰,以徽陵地臺石有頉處奉審事,臣明當進去,本監提調,不必疊送,勿爲進去之意,敢啓。傳曰,知道。以上禮曹謄錄
引見時,領議政南九萬所啓,今年飢事,八路同然,而畿內根本之地,尤爲切急,朝家旣出南漢·江都一萬石之穀,以補畿邑賑救之資,而分給列邑,人戶所受之穀,不過升斗,僅足爲往來間粮資而已。今雖加給,固知不得爲終始之惠,故疏儒·道臣·邑宰,續有陳請,而姑爲防啓矣。卽今農事日急,而畿邑所儲,罄盡無餘,元無措手之地云,江都·南漢米,依前數,更爲加給於畿邑,以爲專救農民之地,何如?僚相雖不入侍,與臣意無異,故敢達。上曰,依爲之。南九萬曰,畿邑之中,楊州·水原兩邑之官儲,尤爲掃如,水原則當初雖有拮据之事,而未及收拾之前,新到之官,誠難措手云。賑穀加給時,此兩邑,特爲各給千餘石,似當矣。上曰,依所啓施行。又所啓,方今民憂孔棘,非大段緊急事務,則所當姑置,而書曰,正德·利用·厚生,正德固是爲國之本,利用亦是有國之重事也。故相臣閔□□奉使赴京時,見中原燔甓之法,甚爲便易,我國則燔造之際,多費。
上在昌德宮。停常參·經筵。
慶尙監司書目,大邱呈,以二月十七日地震,事係變異事。
掌令李敏英啓曰,臣於頃日,以前右尹李東郁罷職事,論啓蒙允矣。今聞再昨有一筵臣□□甚力,以臣啓辭中□□官親屬□□□謂之失實云,臣於是,不勝瞿然之至。東郁於債主接狀之時,旣已參涉其事,則長官坐罷之後,所當據實自列,而初欲掩覆,費辭辨明,及聞物議,始乃引咎,顯有用意圖免之計,殊乖事君勿欺之義,則臣之所以爲東郁慨然□正在此□□□□者爲□□□切族,衆所共知,而送言長官,必□燕行之前徵□□說,不啻喧藉,則主張之迹,終難自掩,而見差□□臣之前後,非所可論,此果可爲發明之端耶?臣實未曉也。雖然,臣以論啓之人,旣被爽實之斥,何敢晏然於職次乎?適緣賤疾苦劇,無路自力,今始扶曳來避,所失尤大,請命遞臣職。答曰,勿辭。退待物論。
持平尹星駿啓曰,昨者大司諫兪得一之引避退待也,臣實當處置,處置之際,只從避辭而爲之,例也。兩司之長,可否論難於前席咫尺之地,固不害於相濟之道,而諫長之言,未嘗見是於憲長,至於自列,則謂之非斥,似不可已,故臣以此爲辭,請出矣。卽者長官之避,以曷嘗有侵斥爲言?非斥與侵斥,雖有指意輕重之差別,臣之誤認爲非斥,而輕加題目之失,著矣。長官不安之端,臣實助而成之,何敢復晏然處置乎?請命遞斥臣職。答曰,勿辭。退待物論。
領議政南九萬箚子。大槪,暮春之雪,有若深冬,見之驚心,不勝憂傷。伏乞亟命鐫削臣職,以應故事事。答曰,省箚具悉卿懇。天之示警,實由否德,心之憂懼,曷有其極?於卿有何所失,而引咎至此乎?卿其須體至意,安心勿辭,速出論道。
上在昌德宮。停常參·經筵。
成均館官員,以同知館事意啓曰,今三月初三日,儒生課試,當爲設行,而大提學朴泰尙,方在身病中,限內不得爲之。今月內無故日,退行之意,敢啓。傳曰,知道。
右議政申翼相箚子。大槪,乞賜遞免,以答天譴事。答曰,省箚具悉卿懇。天之示警,實由否德,心之憂懼,曷有其極?於卿有何所失,而引咎至此乎?誡誨殊切,予甚感歎,可不留心焉?卿其須體至意,安心勿辭,速出論道,以濟時艱。仍傳曰,遣史官傳諭。
以兪命凝爲假注書。
大司諫兪得一啓曰,日昨登對時,臣之無隱,實出於同舟共濟之意,憲長所達,惟在於作舍道傍之慮,相難於察邇之聽,不害爲吁咈之道,而第念憲長之縷縷爲言者,皆非臣諛職之所逮,而臣於前席之避,非無辨破之意,而古人推車之義,臣與憲臣,素所相勉之語,故循例自明,不可相辨,而憲長到今引嫌,亦臣意慮之外也。然於諸臣之避,斷無處置之理,患寒沈痛,今始來避,難安之勢,至此尤大,請命遞斥臣職。答曰,勿辭。退待物論。
備邊司啓曰,吏曹判書朴泰尙,兵曹判書徐文重,三度加由之後,陳疏亦已批下。當此上下憂念民事之日,不可久曠職務,竝卽牌招出仕,使之察任,何如?傳曰,允。
吏曹判書朴泰尙,兵曹判書徐文重,牌不進。
玉堂箚子。大槪,大司憲崔錫鼎,掌令李敏英,持平尹星駿,大司諫兪得一,竝命出仕事。答曰,依啓。
上在昌德宮。停常參·經筵。
下直,德浦僉使朴昌元,智島萬戶金世章。
大司憲崔錫鼎,大司諫兪得一,持平尹星駿,就職。
正言宋徵殷上疏。大槪,悉陳難冒之狀,冀蒙鐫遞新授職名,兼陳所懷,以備裁察事。答曰,省疏具悉。憂愛進言之誠,予用嘉尙,可不體念焉?爾其勿辭,從速察職。
大司成崔奎瑞辭職上疏。入啓。答曰,省疏具悉。爾其勿辭,從速察職。
傳曰,史官二員待命,騎馬六匹立之,設粥所內摘奸。
禮曹參判閔鎭周上疏。大槪,伏聞頃日筵中,有湖南田結,還給臣家之命。臣雖不肖無狀,決不忍以先臣恩賜之重,因賤隷奸濫之擧,以苟得爲幸,而晏然冒受,更暴血懇,冀寢成命,俾得小安私分事。答曰,省疏具悉。卿其勿辭,領受焉。
賑恤廳啓曰,弘濟院設粥所,正月朔就粥飢民之數,二千七百餘名,曾已啓達矣。二月一朔,飢民漸至增加,卽今就粥之數,多至四千七百餘名,其中篤疾及尤甚飢病之類,二百餘名,別爲結幕,令將校一人句管,朝夕粥外,時時作飯以饋。且給藥物,另加救療,而死亡之數,至一百二十五名之多,不勝驚慘之意,敢啓。傳曰,知道。又啓曰,東賑所二月初六日設粥事,已爲啓達矣。初頭就粥之數,已至一千七百餘名,日漸增加,數十日之內,至於六千六百餘名之多,雖有出入,大略常存,而六千之數,其中篤疾及尤甚飢病之類,一百餘名,別設釜幕,擇定監官一人,句檢看護,而連値雨雪,不免霑濕之患,一邊分付江倉,多給空石等物,以爲蓋覆之地,而前後死亡之數,至於六千名之多,殊甚矜惻之意,敢啓。傳曰,知道。
傳曰,大臣·備局堂上引見。引見時合啓,法者萬世之公也,恩者一時之私也。苟以一時之私恩,廢萬世之公法,則亂世賊子,無所知懼,而國不爲國矣。今夫希載謀害國母之罪,備著於前後聖敎,則此固神人之所共憤,覆載之所難容,律以王法,在所必誅。兩司爭執,已閱三朔,而天聽愈邈,兪音尙閟,臣等竊惑焉。希載陰兇情節,殿下旣已暴其罪狀,付請有司,則殿下之於希載,初無一毫容貸之意,而今乃違一國公共之論,拒兩司閱歲之請,終始堅執,必欲曲全,臣等竊未曉殿下之處分也。當初兇書辭語,雖出黯口,而筆之於書,登之睿覽者,希載也。黯與希載,厥罪惟均,則一死一生,斷無是理。殿下每以不當慮之事,有所持難,此則尤有所不然者,殿下曾於諫長之批,開釋已悉,前後諸臣之疏,論列已盡,則所謂日後之慮,實是事理之所必無,而殿下於此,猶靳夬斷者,抑何意哉?幺麽一希載之死生,非有輕重於國家,而臣等之所以合辭齊籲於累歲苦爭之餘者,只欲爲殿下守祖宗三尺之法,扶萬古倫常之重而已,豈有所私惡於希載而然哉?今此希載之罪,非但今日臣民之義所當討,於春宮亦爲必報之讐,則其不可以私恩,有所容貸也,決矣。王法至嚴,公議難遏,請加三思,罪人張希載,亟命按律處斷。上曰,亟停勿煩。
大司憲崔錫鼎所啓,郭山郡守金嗣胤,卽西關賤流耳,無他才能之可稱,而只緣善於謀身,屢經字牧之任,物情之爲駭,固已久矣。及今衰耄之年,猥典饒邑,殊非爲官擇人之意,荒歲賑民之任,不可付諸如此之人,請郭山郡守金嗣胤罷職。上曰,依啓。又所啓,請同知金世翊兼帶將任遞差事。上曰,勿煩。又所啓,沃川郡會哭官門人査覈也,査官推問各人,捧招報使,則方伯還送其招辭,使之改供云。凡按獄之規,事體甚重,罪人供辭,增減不得,例也。各人等初招辭意之如何,臣未之詳,而設有煩雜之言,惟當就其所供,明覈處之,何可輒令改捧,以來外人之譏議乎?事未妥當,亦關後弊。請忠淸監司李墪,從重推考。上曰,依啓。
大司諫兪得一所啓,罪人韓重爀等,頃因大臣疏批,有令該府按法處斷之敎,乾斷赫然,王法將行,瞻聆所及,孰不爲快,而第念不待承款,直使處斷,旣欠按獄之體,且關日後之弊。臺臣之彌月爭執,蓋出於此,而亦不可一任延拖,以貽失刑之譏。請還收罪人韓重爀·李時檜·崔格等,直爲處斷之命,仍令該府,不問拘忌,逐日嚴刑,期於輸情,依律處斷。上曰,勿煩。又所啓,崇品宰臣之外,不敢待罪筵中,例也。吏曹參判吳道一,入侍前席,不脫煖帽,雖出於疾病之難强,而問備嚴敎之下,敢陳待罪之意,其在事體,殊甚未安,請吏曹參判吳道一推考。上曰,依啓。
玉堂箚子。大槪,敢陳瞽說,以備裁察事。答曰,毋庸强聒。
引見時,上曰,自前朝臣入侍時,雖當寒節,仰瞻御座,不御煖帽,則必脫所着毛掩,投之閤外,惟恐或見於君父,不敢着入矣。今者吏曹參判吳道一,偃然獨着耳掩而入侍,極爲駭然,特爲從重推考。
吏曹參判吳道一所啓,自前兼國子祭酒,必以負山林重望之人差出,而每患三望之不備,有單望差出之規矣。卽今有可合之人,故頃日大政時,政官相議欲差,而以其備三望之難,欲於筵中稟白後,依前單望啓下云。判書朴泰尙,方在陳疏乞免中,不得登對,而臣方待罪政曹,故敢達。上曰,依爲之。
引見時,戶曹判書李世華所啓,南漢山城春操,例行於二三月間,而今以凶歉,外方水陸操鍊,一切停止。畿甸飢饉之民,不可重貽勞擾之患,山城習操,亦爲姑停之意,敢達。上曰,依爲之。
南九萬所啓,爲邦之道,德刑不可偏廢,德固當先,刑亦不可忽也。古語曰,日食修德,月食修刑之道,顧不重歟?東晉時,法不行於豪右,而只行於小民,史譏江左之衰靡不振,實由於此,而今則雖在小民,法亦不行,强盜之移刑曹,旣多不服矣。且近來盜鑄錢者,又不勝其多,故自捕盜廳,譏察捕得,取服後移送刑曹,則刑曹終無取服之勢,而罪人供饋,皆出賑廳,其弊亦不些矣。按獄之道,雖貴詳審,無限滯獄,亦豈爲好生之德乎?向者嶺南殺人罪人,移來京獄,在囚者,至於八九年,故累有議大臣之事,近來滯獄之弊,多類此。刑曹判書閔鎭長入侍,下敎申飭,使之從速處決,何如?上曰,刑杖之酷,無如捕廳,故多不待刑訊而就服,至或有誣服者。刑曹刑杖,本不嚴猛,故罪囚之移刑曹者,例多變辭,賊人曾有百餘次受刑,而卒不死,定配濟州者,刑曹之難於取服,如此。杖法旣如許,則刑官亦何可任意低昂之耶?然而速決之意,則申飭,可也。九萬曰,古所謂刑罰之審克而服矣者,不過旬時而已。至於積年幽囚,求生不得,求死亦不得,毋論冤與不冤,寧無怨鬱之氣,上于天心乎?盜鑄錢比之結黨作賊,殺越人命者,雖似有間,竊國利柄,因以聚黨生奸,其終爲危亂之端,實與盜賊無異,故捕告者與告盜同賞事,旣已定奪,而刑曹不能趁卽處決,故勢將終至於解脫,欲告之者,知其無賞而結怨,更不敢告云。法不勝奸,其流之弊,未知終至於何地,可勝歎哉?臣與閔鎭長,數數相見,故私相問及,則答以爲,本曹刑杖,法外不可有逾越,此則固所不論,而刑訊例爲五日一次,五日之內,拘忌日居多,其間官員等,亦或有私故,以此一朔之內,刑訊或不過一次,罪囚之不能速決,職由於此。臣取考用刑拘忌日置簿,則果不勝其多。曾在戊辰年間,臣忝相職,請減拘忌日,而以今觀之,所減無多,亦多有當減者矣。上曰,曾前亦有變通矣。九萬曰,雖已變通之後,若當齋戒日,不得入啓公事,則刑曹·禁府,例皆不得用刑云,亦無變通之實,似當有更爲稟定之事矣。李世華曰,前者雖已變通,而一月之內,猶患空日之無多,故五日一次之例,亦不能一一擧行,而今若頻頻推覈,則豈無速決之道,而刑訊旣罕,自爾遲滯,故臣等外間所論如此矣。鎭長曰,徐文重曾任刑曹判書時,變通此事云,而所減者無多矣。上曰,事之變通,果在其時矣。鎭長曰,刑官就議廟堂,更加變通後啓稟,何如?上曰,依爲之。以上備局謄錄
上在昌德宮。停常參·經筵。
下直,方山萬戶金義善,東里僉使金孝興,知世浦萬戶朴武賢。
吏曹口傳政事,以金重信,爲郭山郡守。
黃海監司書目,道內飢民中,無依丐乞之類,六萬一千二百七十一口之多,連見各邑報狀,則日加月增,前頭又不知其至於幾何,而賑資難繼,令廟堂從長變通,急速指揮事。
平安監司書目,道內龍川等邑,自正月以後,飢民死亡之數,六十九名事。
掌令李敏英啓曰,昨伏見大司成崔奎瑞疏本,則以李東郁事,又復費辭營護,必欲臺啓,歸之於爽實之科,臣不勝慨然之至。夫按狀着署,雖在使臣未差之前,債主切族,素是東郁親好之人,則已難免循私越法之失,而旣差使臣,仍在其職,言議相關,終始周旋,則物情之非,烏得免乎?然此則不過一時微罪,不足深咎,而及其事發之後,乃敢曲爲周遮,規免罪罰,用意不直,情態可惡。苟有是非之公者,孰無憤嫉之心,而彈章纔發,分疏繼起,其在事體,已極未安,而其曰果如是說,則東郁將何面目,更待長官?求之事理,似必不然云者,尤不能釋然。東郁欲免罪罰,則雖上瞞君父,不以爲難,又何恤於他日長官之相對乎?今此東郁之事,固已顯著難掩,而猶且營護若是,則其他尙復何說?好惡易偏,是非難誣,而奎瑞於東郁被彈,輒爲伸救,前後一套,雖謂之徒循私好可也,此豈平日所望於奎瑞者哉?臣不量時議,妄論一事,被人非斥,連事瀆擾,有愧臺職,亦涉罷勞,何敢一刻仍冒乎?請命遞斥臣職。答曰,勿辭。退待物論。
兩司合啓。措辭見上答曰,勿煩。
府啓,古者墓而不墳,後世有封樹窆葬之制,不過爲安固體魄而已。風水之說,俑於晉魏,至于今日,流弊已極。夫窮達禍福,自有天命,地於何有,而衆人不知,妄意營求,崇信堪輿,蠱壞心術,近世士大夫,不遷葬者,十無二三,下民效之,蠧財病民,甚於佛氏,其害可勝言哉?此在殿下明義理以黜左道,行敎化而正人心,至於生民已久,空地絶少,獄訟繁滋,偸葬不息,職由於地師貪賂誑人之致,不可不設法以禁之。請自今有主山及人家近處,營葬起訟者,先治其相地人,嚴刑一次後聽理,理屈者同罪,已葬者,依法掘移,主喪人嚴刑定配事,定式施行。引嫌而退,當初論劾,雖有所執,意在務勝,語欠稱停。請掌令李敏英遞差。答曰,令該府稟處。處置事,依啓。
上在昌德宮。停常參·經筵。
徐文裕啓曰,明日常參·經筵,取稟。傳曰,停。
金世翊啓曰,吏曹郞廳來言,臺諫有闕,政事,取稟。傳曰,明日爲之。
李思永,以都摠府意啓曰,今日入直軍士,中日習射,請出標信。傳曰,知道。
李思永,以都摠〈府〉言啓曰,副摠管柳之發,除標信,義禁府坐起進去之意,敢啓。傳曰,知道。
沈枰,以禮曹言啓曰,揀擇單子收捧上送日期,中道則定以今月初五日矣。忠淸監司李墪,以道內三十九邑及兵水使·營將·僉萬戶·察訪,無處女單子,先爲輸送各邑,流寓士大夫,亦皆以無子女論報,殊非嚴明申飭之意。且明日乃是定限,而其餘十五官單子,亦不及期上送,事極未便,故方爲構草,趁明日稟啓之際,致勤聖敎,不勝惶恐。忠淸監司李墪推考,未納十五邑單子,一邊收捧,一邊處女急速上送,俾及於今月二十一日,初揀擇之意,星火知委,何如?傳曰,允。
鄭重徽啓曰,昨日差出假注書趙正緯,聞有身病,不得起動云。多事之地,不可等待其差歇,改差後,他假注書差出,卽令察任,何如?傳曰,允。
假注書,洪重益受點。
以兵曹中日單子,傳于沈枰曰,羽林衛出身金以礪,柳葉箭五中,邊將除授,遞來後還屬禁旅。
大司憲崔錫鼎,持平尹星駿,正言宋徵殷啓曰,張希載按律處斷事。答曰,亟停勿煩。
大司憲崔錫鼎,持平尹星駿啓曰,凶歲賣爵,固出於賑飢之下策,識者猶或竊歎。東西班正職,實係名器之重,不可以私賑之功,有所輕施也,明矣。今玆除職兩人,或出於喉司之陳白,或出道臣之上請,事異常規,亦關後弊。除目之下,物情爲駭,請典獄參奉柳盛雨,東里僉使金孝興改正。頃者李濟億·朴繲等之發配也,事當來詣法曹,聽傳旨出去,而刑曹堂上分付下吏,使之自其家發送,事雖微細,有違法例,不可無糾正之論。請前刑曹參判洪萬朝罷職。答曰,不允。
正言宋徵殷啓曰,請還收罪人韓重爀·李時檜·崔格等直爲處斷之命,令該府不問拘忌,逐日嚴刑,期於輸情,依律處斷。答曰,勿煩。
吏曹判書朴泰尙上疏。大槪,病劣不堪陳力,瀝血哀籲,乞解諸任,疏末付陳兩事,以備裁處事。入啓。答曰,省疏具悉卿懇。善治守令,就議廟堂抄啓,疏末事,令賑廳稟處。卿其安心勿辭,從速行公。
前開城留守徐宗泰辭職上疏上送事。啓。答曰,省疏具悉。卿其勿辭察職。
諮議朴鐔上疏上送事。啓。答曰,省疏具悉。爾其勿辭,從速上來察職。
憲納南至熏辭職上疏上送事。啓。答曰,省疏具悉。爾其勿辭,從速上來察職。
上在昌德宮。停常參·經筵。
下直,順和縣監林淨,郭山郡守金重信。
徐文裕啓曰,明日常參·經筵,取稟。傳曰,停。
吏曹判書朴泰尙服制,參判吳道一進,參議趙相愚病不來,都承旨鄭重徽進。
兵批,判書徐文重被論,參判朴慶後病,參議安垕進,參知權持病,左副承旨李思永進。
以金弘楨爲掌令,黃鎭爲禁府都事,金戩爲典籍,鄭海尙爲監察,兪信一爲兵曹正郞,崔錫恒爲副修撰,閔鎭厚爲校理,鄭載禧爲工曹判書,兼祭酒單尹拯,軍器直長單金盛達,前府使金鈺今降通政,加資還收,林濩爲執義。
兵批,以李敏英爲副護軍。
徐文裕,以弘文館言啓曰,本館下番見存三員內,修撰朴權奉使在外,副修撰趙泰采就理,修撰趙大壽獨爲入直矣,卽者遭其同姓三寸叔母服制而出去,下番無他推移之員。今日政,新除授副修撰崔錫恒,受由下鄕,今纔入來云,卽爲牌招察任。新徐授校理閔鎭厚,時在京畿驪州地,經筵入番事緊,請斯速乘馹上來事,下諭。傳曰,允。
李思永,以備邊司言啓曰,漢城府判尹李秀彦,右尹李萬元俱在外,左尹李世選久在陳疏辭免中,詞訟之地,堂上無行公之員,曠務可慮。李世選,雖或有難安之事,前已陳疏批下,不當一向引入,左尹李世選牌招,使之行公,何如?傳曰,允。
李思永,以都摠府言啓曰,副摠管柳之發,除標信,義禁府坐起,進去之意,敢啓。傳曰,知道。
傳于金世翊曰,正言李宜昌,前輔德朴萬鼎,正郞李廷謙,明朝竝牌招來待。
李思永,以備邊司言啓曰,新除授水原府使許墀,以情勢病勢,有難赴任之意,再呈狀于本司,而以賑事日急,不可辭免之意分付,且囚其家僮,催促其赴任矣。今又呈狀于本司,以畿輔重鎭,決非僨敗之蹤所敢冒赴爲辭,似是年前任廣州府尹時,被論之事,有所難安而然。其時臺論之不當,旣已陳達於上前,自上至下特敍之命,則今不宜以此爲嫌。不念職事之急,而累煩辭免,水原府使許墀推考,使之明日內謝恩,仍爲下直,何如?傳曰,允。
金世翊,以禮曹言啓曰,卽接永昭殿參奉牒報,則昨昏大雨,尙今不止,正殿右邊第一間前簷,及左邊第一間後簷,俱有雨漏處,後簷滲漏,不至大段,而前簷則雨水如麻,承之以器,暫時而滿之。莫重殿內雨漏之患,至於如此,臣曹爲先進去,奉審形止後,稟處,何如?傳曰,允。
金世翊,以禮曹言啓曰,臣等進詣永昭殿雨漏處奉審,則正殿右邊第一間前簷浮椽端,雨水滲漏,流下於階上所排地衣,左邊第一間後簷煙桶近處浮椽端,雨水亦爲滲漏沾濕矣。前簷雨漏處,旣如是大段,則事當趁卽卜日修改,而似與殿內雨漏有異,且以春奉審時,執頉修改,今月十七日,告祭與還安祭擇行事,擇日啓下,則其前日子不遠,前後雨漏處,十七日修改時,告由祝文中,措辭添入,而別定監役官,一時修理之意,分付,何如?傳曰,允。
大司諫兪得一,司諫金演,正言宋徵殷啓曰,請還收罪人韓重爀·李時檜·崔格等直爲處斷之命,令該府不問拘忌,逐日嚴刑,期於輸情,依律處斷。慶尙右兵使姜萬碩,以世閥之族,曾在軍門,已多行己鄙瑣之誚,及授嶺閫以來,年旣昏耄,戎政全抛,手滑侵漁,怨聲載路,南來傳說之言,不趐騰藉,而渠雖武夫,身爲閫帥,徒知善事媚悅之爲能,忽於奉先,致有人言,如此之人,不可置諸制閫之任。請慶尙右兵使姜萬碩罷職不敍。忠淸兵使崔雲瑞,年紀衰耄,不合閫帥之任,而到任以後,多有不廉之誚,杜門廢衙,公務積滯,大小軍政,一任抛棄,湖臬重任,不可付之如此之人。請忠淸兵使崔雲瑞罷職。答曰,不允。
右副承旨沈枰上疏。大槪,臣於憲府論柳盛雨事,有不敢晏然在職者,乞蒙鐫遞,仍治臣罪,以警他人事。入啓。答曰,省疏具悉。爾其勿辭,從速察職。
司僕主簿李益壽上疏。大槪,敢陳古人執藝之義,冀蒙睿察事。入啓。答曰,省疏具悉。疏辭,令該寺稟處。
上在昌德宮。停常參·經筵。
自昧爽至卯時,有霧氣。夜一更,月入東井星。五更,流星出心星下,入南方天際,狀如拳,尾長三四尺許,色白。
徐文裕啓曰,明日常參·經筵,取稟。傳曰,停。又啓曰,來十一日,輪對日次,取稟。傳曰,爲之。
李思永啓曰,前刑曹參判洪萬朝,推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
李思永,以都摠府言啓曰,副摠管柳之發,除標信,義禁府坐起進去之意,敢啓。傳曰,知道。
鄭重徽啓曰,前輔德朴萬鼎,承牌來詣,而時無職名,令該曹卽爲付軍職,何如?傳曰,允。
鄭重徽啓曰,前輔德朴萬鼎,正言李宜昌,正郞李廷謙,竝牌招來詣矣。傳曰,相避及守令窠闕,竝書入。
兵曹口傳政事,副司直朴萬鼎。
備忘記,傳于徐文裕曰,史官一員待命,騎馬三匹立之。
徐文裕,以禮曹言啓曰,卽接徽陵參奉牒報,則今月初五日初昏始雨,晝夜大注,今日卯初,陵上欄干石內封陵,自寅方至卯方,其間地臺石上,莎草一帶四張,盡爲頹圮,其上莎草,次次生隙,中腰則已至崩塌,而上廣七尺五寸許,下廣七尺許,高六尺二寸許。塌處深則八寸,淺則七寸,廣五寸許,左右邊自子方至巳方。上年新改莎草,上下張交接處,處處生隙,亦不緊固云。陵上莎草崩塌,至於如此,極爲驚駭。慰安祭不卜日,來初九日設行,而依前例,政府以下卽爲進去,奉審後稟處。蓋覆油芚,亦令該司急急進排之意,分付,何如?傳曰,允。
徐文裕啓曰,禮曹郞廳以右議政意啓曰,臣以徽陵奉審事,今將進去,繕工監提調一員同往,例也,而此時夫馬廚傳之弊,不可不念,臣亦本監提調之一,自可兼察其任,他提調勿爲疊進,以除一分之弊似當。在前亦有此例,敢此仰稟。傳曰,依爲之。
吏曹口傳政事,李日井爲海州牧使。
忠淸監司李墪狀啓,京畿監司尹搢病重,上去不得事。傳于徐文裕曰,卿其勿辭,從速上來事,回諭。
以忠淸監司李墪狀啓,不能周知村里間事,致有許多人命飢死之患,惶恐待罪事。傳于徐文裕曰,勿待罪事,回諭。
大司諫兪得一,司諫金演,掌令呂必容,正言宋徵殷所啓,請罪人張希載按律處斷事。答曰,亟停勿煩。
大司諫兪得一,司諫金演,正言宋徵殷所啓,請還收罪人韓重爀·李時檜·崔格等直爲處斷之命,令該府不問拘忌,逐日嚴刑,期於輸情,依律處斷事。慶尙兵使姜萬碩罷職不敍事,忠淸兵使崔雲瑞罷職事。答曰,不允。
掌令呂必容所啓,請典獄參奉柳盛雨,東里僉使金孝興改正事,前刑曹參判洪萬朝罷職事。新除授執義林濩,時在全羅道羅州地,請斯速乘馹上來事,下諭。答曰,不允。洪萬朝推考,下諭事,依啓。
上在昌德宮。停常參·經筵。
下直,文城僉使丁達道,神光僉使盧震璟,淸江萬戶李萬雄,寅大堡萬戶孔後贊。
申時酉時,日暈。夜自一更至三更,月暈。
徐文裕啓曰,明日常參·經筵,取稟。傳曰,只晝講。
金世翊啓曰,慶尙兵使姜萬碩先罷後推事,命下矣,臺諫方以罷職不敍論啓,罷推傳旨,不得捧入之意,敢啓。傳曰,知道。又啓曰,忠淸兵使崔雲瑞遞差事,命下矣。臺諫方以罷職論啓,遞差傳旨,不得捧入之意,敢啓。傳曰,知道。
沈枰啓曰,今日入直軍士,中日習射,請出標信。傳曰,知道。
備忘記,傳于沈枰曰,今下弓矢,神光僉使盧震璟,淸江萬戶李萬等處給送。
沈枰,以都摠府〈言〉啓曰,副摠管,除標信,戶曹坐起進去之意,敢啓。傳曰,知道。
以兵曹中日單子,傳于金世翊曰,內禁衛閑良金世溫,柳葉箭五中,直赴殿試。
以慶尙監司李寅煥狀啓,安東等邑居私婢愛春等燒死,□□居海夫金己連等渰死事,傳于金斗明曰,燒死·渰死人等,令本道恤典擧行。
金世翊,以都摠府言啓曰,今日內,中日與兵曹堂上,眼同試才時,內禁衛閑良金世溫,柳葉箭邊四中,貫一中入格,故戶口使之現納相準,則癸酉帳籍中,以有寬懸錄,名字相左。曲折推問,則以渠祖父有謙名之,故前年呈于兵曹,果爲改名,而不及付籍云云。取考兵曹題辭,則旣許依施,付祿官敎亦以世溫書塡,而與籍付本名,未免異同。凡試場規例,當從帳籍所付之名,而今此世溫改名之事,果如所訴,似無可疑。元單子中,以世溫書塡以入之意,敢啓。傳曰,知道。
臣等祗詣徽陵陵上莎草頹圮處,奉審尺量,則自寅方至卯方,上廣七尺五寸,下廣七尺,高六尺二寸。蓋緣上年改莎草後,新草不能堅實,莎葉未及敷盛,而莎草連接處,因其罅隙,雨水滲漏,下至地帶石,而次次蹲退,以致上端塌廣五寸,塌深九尺,依例內蓋以油芚,外覆以草芚,左右邊莎草交接處,仍成間隙者,亦爲一體蓋覆,以防前頭之患。改莎修補之役,令該府擇日擧行,何如?傳曰,依啓。
金世翊,以禮曹言啓曰,徽陵陵上頹圮處,大臣奉審後啓辭,擇日修補事,啓下矣。修補〈吉日〉,令日官推擇,則三月例有拘忌,來四月初九日卯時爲吉云。以此日時,事目磨鍊擧行,何如?傳曰,允。
行大司憲崔錫鼎,大司諫兪得一,司諫金演,掌令呂必容,正言宋徵殷所啓,請罪人張希載按律處斷事。答曰,亟停勿煩。
行大司憲崔錫鼎,掌令呂必容所啓,請典獄參奉柳盛雨,東里僉使金孝興改正事。朝士受由,自有日限,而侍講院弼善兪命雄以掃墳事,前冬下往忠州地,已過四朔,尙未還朝,雖未知疾病事故之如何,而其在體例,殊涉未妥。春坊輪直之地,不容一向久曠,侍講〈院〉弼善兪命雄遞差。各鎭營將,例兼討捕使,操鍊軍兵,捕治盜賊,其爲職責,不輕而重,從前朝家必令擇差,以爲閫帥階梯,則不可人人而濫授也,明矣。新除授順天營將李碩輔,履歷不多,名稱未著,且其爲人無甚可取,何可驟典重務,彈壓列邑乎?除目之下,物議譁然,請順〈天〉營將李碩輔改差。答曰,不允。末端兩件事,依啓。
大司諫兪得一,司諫金演,正言宋徵殷所啓,請還收罪人韓重爀·李時檜·崔格等直爲處斷之命,令該府不問拘忌,逐日嚴刑,期於輸情,依律處斷事,慶尙右兵使姜萬碩罷職不敍事,忠淸兵使崔雲瑞罷職事。騎省郞官,自是淸選階梯,從前踐歷者,率是聲望表著,優入三司之人,則不可不擇差也,明矣。正郞朱宅正以疲劣不似之人,濫被朝家甄用西北之典,前後差除,俱駭物情,而及今復叨,群議愈騰。其在官人之道,不可以收拾北人之故,不思愼簡之意,請兵曹正郞朱宅正遞差。答曰,姜萬碩先罷後推,崔雲瑞遞差。
兵曹判書徐文重辭職上疏。入啓。答曰,省疏具悉卿懇。卿勿過辭,安心行公。
同知金世翊上疏。大槪,病情一向無減,重任虛帶至此,自愧如此,人謂斯何?冒萬死更申危迫之情,於天地父母之前,伏乞聖慈,俯察病勢之難强,亟遞本兼諸任,使得安意畢命事。入啓。答曰,省疏具悉。卿其勿辭,調理察職。
上在昌德宮。停常參,只晝講。
下直,天水僉使朴廷翰,所已萬戶安翊徽。
徐文裕啓曰,明日常參·經筵,取稟。傳曰,只晝講。
李思永啓曰,假注書南就明,以病,連日不爲仕進。聞其病勢,差復未易,今姑改差,他注書差出,何如?傳曰,允。
備忘記,傳于李思永曰,今下弓矢,天水僉使朴廷翰處給送。
以江原監司尹以道狀啓,平海郡海尺私奴坤立等渰死事。傳于金斗明曰,渰死人等,令本道恤典擧行。
李思永,以備邊司言啓曰,卽見義禁府議啓公事,則上年十二月,水口門未罷漏前開門。部將鄭仁昌·張天起,則群鷄亂鳴,意謂已罷漏,使其軍士,果爲開門,而無兩班促開之事云。東大門護軍劉贊郁,則護軍所掌,不過符驗而已,至於開門早晩,非矣身所知云。部將洪天起,則更點之聲,不能詳知之際,越見水口門,則火光漲天,諸喪連次出去,意謂已打罷漏,卽爲開門云,故該府以爲,旣已直招,更無可問之事,請放送,依允以下矣。上年十二月,水口門部將等之納供於兵曹也,以爲諸處喪柩,一時俱到,促令開門,軍士不告於部將,偸出開金,任意開門云,及其納供於刑曹也,以爲迷劣軍士,驚睡倐起,不知罷漏,任自開鎖。此是妄作之致,將欲査覈請罪之際,兵曹有此入啓之事云。東大門部將洪起天,則其納供於兵曹也以爲,延燔士夫數人,出自水口門,還到本門,而未及罷漏,故部將與軍卒等,親候於門所,移時後始聞罷漏聲,卽爲開門云,及其納供於刑曹也,罷漏之聲,未辨疑訝之際,門外多人適至言曰,自水口門喪柩護送之後,來到此處,罷漏已久,而尙不開門乎?催促開門,故意以爲喪柩旣已出去,則亂風中,或未辨罷漏之聲,果爲開門,此出於未詳罷漏與否云。今此所覈,本出於未罷漏前開門及延燔士夫,還到東大門,催促開門之事也。趙泰采之隨喪出水口門,在於已開之後,還入東大門,亦在於旣開之後,則雖無可問之事,以兩門部將之前日納供,兵曹·刑曹之語觀之,水口門則未罷漏前,爲喪柩催促而開門,東大門則延燔士夫之還到,爲多人所催促而開門,乃是實狀,而至今禁府置對之時,前日水口門歸罪於軍士偸金開門者,變以爲,使其軍士,果爲開門,而無促開之事云。東大門延燔士夫數人之還到東門,多人之催促開門等說,全然隱諱,變以爲,越見水口門火光,卽爲開門云,其誣飾供辭,欺罔天聽之狀,極爲痛駭,而該府以爲,旣已直招,無可更問云者,殊極疎漏。各人等未罷漏前開城門之事,前雖已決,今此變辭欺罔之罪,終不可仍置不問,請令攸司,更爲考律,勘罪,何如?傳曰,允。
李思永,以備邊司言啓曰,本司文郞廳四人,兼差賑恤郞廳,使之同參賑事矣。郞廳李宜昌有頉之代,以前持平李世載差下,仍兼賑恤郞廳,使之察任,何如?傳曰,允。
事變假注書,朴彙登受點。
李思永,以都摠府言啓曰,副摠管柳之發,除標信,戶曹坐起,進去之意,敢啓。傳曰,知道。
沈枰,以禁衛營言啓曰,昨夜本營巡邏將進告內,二更量,行到社稷前洞,捉得一人,則金貴人房奴子等,多數出門,毆打邏卒,至於破傷,奪取犯夜人後,邏卒所持棱杖·戰笠等物,亦爲奪取云。今朝始爲推給,而宮奴之毆打邏卒,奪取犯夜人,事甚可駭。令該曹推治,以懲其橫恣之習,何如?傳曰,允。
晝講入侍時,忠淸監司李墪罷職事,榻前下敎。
刑曹判書閔鎭長疏曰,伏以,臣昨伏見憲府啓辭,以李濟億等發配時事,推勘之罰,至及於已遞之同僚,臣於此不勝瞿然慚悚之至。凡罪人定配之規,雖自獄中發配,元無傳旨宣受之擧,若未及就囚,而因傳敎發配,則無論京鄕,就其家而押去,宜向配所,亦無傳旨宣受之事。此則非但司寇爲然,金吾舊例,亦自如此,論以法意,則未免爲疎漏,而流來已久,非近日所創開者也。向者濟億等之有譴命也,同僚之分付下吏,臣未親聞,固不知其有何說話,而渠等初無待命法司之事,就其所在而押去,蓋其勢不得不爾矣。若以仍遵流例,莫之變改,致令罪人不詣法曹,不聽傳旨,爲有司之罪,則臣監司之長,總領諸務,凡有官嘖,理宜爲首,決不可委罪同僚,而晏然無事。臺啓分別,無已大詳,而朝家事體,亦恐不當如是也。仍竊伏念,臣性本愚懦,才且拙疎,受任兩年,無一善狀,徒使威刑不肅,獄囚多滯,至於尋常事例之間,亦多昏謬失着,譏謗誚責,交攻而沓至,論其失職之罪,尤不可一日冒居。伏乞聖慈,察臣難安之勢,亟命有司,勘臣罪名,俾與同僚均被譴罰,仍許鐫削臣職,以嚴黜幽之典,公私萬幸。答曰,省疏具悉卿懇。卿其安心勿辭,從速行公。
午時,三月初九日,上御時敏堂。晝講,入侍,知事李世華,特進官吳道一,參贊官金世翊,侍讀官南正重,檢討官崔錫恒,假注書洪重益,記事官權尙游·崔昌大,武臣李昌肇。上讀大學衍義前授音一遍。正重進讀,自竇文場·霍仙鳴者,止人主其可以不學哉。上又讀時授音一遍,正重曰,澧字音,或以爲禮,或以爲豊,故今以禮字音,仰達矣。上曰,唯。正重曰,白志貞初因懷光之表請而黜之,旣已德宗復用之,柳渾以爲,志貞憸人,不宜復用,德宗不聽,德宗眞昏暗不明之主矣。正重又曰,竇·霍權震朝廷,迺於護軍中衛除拜之時,諷宰相欲用麻制,翰林學士鄭絪以爲,故事但用白麻於封王命相之際,不識以此,寵文場耶?德宗悟之,謂文場曰,武德·貞觀中,中官之職,不過員外將軍。是故,尤緋者無幾,自輔國用事之後,始隳舊制,朕今用爾,亦可謂私,而若復降麻,則是天下後世,不以我爲陷於中官之手矣,遂焚之。仍奬諭於絪曰,宰相不能違拒中人,卿獨能爲我言之,朕方有悟云云。以此觀之,則德宗雖有所弊,亦有所明,苟有賢公卿,乘其明而啓達之,還收兵柄,不付中人,則稍可奪其權,而至如陸贄·李泌諸人,亦無一言以救其弊。是故,先儒所謂此事而深爲嗟惜矣。正重又曰,四君皆太宗之罪人云者,槪自古及今,人主所當遵守者,非祖宗之成憲乎?太宗定制,內侍省不置三品官,黃衣廩食,而守門傳命而已。至中宗時,宦寺寢盛,明皇·肅·代之際,宦寺至執朝權,一改成憲,爲弊至此,此政後世人主之所當戒也。上曰,然矣。世華曰,魚朝恩敗後,中官之權稍解,而白志貞專權僨事,其後又引宦寺而進用,終至無可奈何之境,此皆志貞之罪也。四君者,明皇·肅·代之謂,太宗定制,可謂美矣,而明皇·肅·代及德宗,不遵太宗之美法,故爲太宗之罪人也。錫恒曰,白志貞初名琇珪,乃李懷光帳下軍吏,爲人硜硜善計,欲懷光信任之,薦引於朝,德宗素聞其名,疎忌宿將,擢用志貞,使典禁旅,志貞本是卑賤小人,無深謀遠略,一朝遇難,僨事誤國,雖致萬戮,何益國乎?若使德宗,初用世臣宿將,則初無變亂,設有變亂,自可除難討賊,而不此之爲,倚任小人,至於顚敗。及其危急之後,內臣之稍有智計者,能護衛車駕,誠不無微功小勞,而遂委大權,釀成禍亂,此實後世人主尤當鑑戒處也。上曰,唯。道一曰,魚朝恩死後,似無宦寺恣橫之患,而白志貞專權用事,釀成禍難,亂定之後,不復懲創,進用宦寺,委以大權,以致國勢之不振,此蓋由於德宗之不明也,可不戒〈乎〉?世華曰,憲宗則英明之主,卽祚之後,勵精圖治,討論經史,至曰,我自樂此,不爲疲也。以此觀之,則憲宗初政,誠有可言者,且其剛明果斷,削平僣濫,稍振委靡之勢,其功業亦不可謂不少,而末年迷亂,崇信左道,與初相反,書所謂靡不有初,鮮克有終者,政謂此也,可勝惜哉?道一曰,憲宗固是英明之主,而性旣躁暴,學且不足,其時名臣非不多論,至於白居易之論,尤極切實,而終斥之,韓愈之疏,亦萬古忠言,而終黜之,此蓋德宗學術不足之致也。上曰,唯。錫恒曰,憲宗號稱英主,而猶任中官,委以事權,彼中官者,亦有不能應對,則有便嬖之才,奉使則有稱旨之効,性且柔侫,初若易制,而及授大柄,權勢旣盛之後,恩竭寵極,嫌間易生,竟至上下相圖,幸而事成,則若防大敵,費盡心計,如程元振·魚朝恩是已。不幸而事敗,則搖首飮泣,甘心父制,如文宗甘露之變是已。論語注以,吮癕舐痔與弑父與君,同科而竝稱之。蓋小人只圖一身之私利,不知事君之大義,終至於纂逆而後已,可不懼哉?道一曰,錫恒之言,誠爲切實,吮癕舐痔與弑君,本不同科,而唯其患失之心,馴致之也。然宦官中,亦或有謹愼者,所當審察而使之,不特宦〈官〉,亦於臣僚中,亦當辨其賢邪,阿諛之臣,終必負國,直諫之士,雖在干戈搶攘之中,不改其節,所當就其諫與諛之區別取舍之,阿諛者黜之,直諫者用之,方可得力於艱危之際也。上曰,此言誠然矣。錫恒曰,大抵人主唯察賢邪忠侫之辨,不可以親疏遠近,爲用捨之階。先儒張栻言於宋孝宗曰,伏義死義之臣,求之於犯顔敢諫之中,人臣事君之道,隨事諫爭,不相阿附,然後異日臨亂,必有忘身殉國之節矣。以玄宗時事觀之,當天寶大亂之後,平日崇用寵信之臣,非不多矣,寵如張垍·張均,棄國捐君,恬不爲恥,而伏義討賊,出於不識何狀之顔眞卿·杲卿,此不可不戒也。上曰,然矣。錫恒〈曰〉,此編中,論閹官者甚多,雖擧一二條,足以爲鑑,而從頭至尾,縷縷不已者,誠以近習之禍人家國,滔滔往牒,指不勝屈,此出於哀痛惻怛之意也。世華曰,宦寺之禍人國家者非一,而甚至於弑君立君,在其掌握,略無所顧忌,豈有如此慘酷之事乎?
持平李震壽,正言宋徵殷所啓,請罪人張希載按律處斷。措辭見上上曰,亟停勿煩。
宋徵殷進曰,臣有區區所懷,故敢達。今此合啓,乃一國公共之論也。希載罪狀,自上亦已洞燭之,臺諫閱歲爭執,兪音尙閟,群情之抑鬱,可勝言哉?請亟賜快斷,以伸神人之憤。上無發落。
持平李震壽所啓,請東里僉使金孝興改正。措辭見上上曰,勿煩。又所啓,守令迎送,雖在常時,其爲民弊,莫過於此。況値無前之大侵,苟無大段之疵政,固不可容易遞罷也。卽見黃海監司李徵明狀啓,以兵營中軍與海州衙童爭妓之故,至於罷黜牧使,事涉猥褻,亦關後〈弊〉。請黃海監司李徵明推考。上曰,不允。又所啓,海州爲邑,物衆地大,素稱海西劇邑,且處營下,雖在常年,亦患難治。況値凶歲,凡干事務,有倍於前,新除授牧使李日井,身抱痼疾,決無堪承之理。當此民事日急之時,方在赴任未易,瘝曠之弊,亦不可不慮。請海州牧使李日井遞差。上曰,依啓。
正言宋徵殷所啓,請還收罪人韓重爀·李時檜·崔格等按律處斷之命,仍令該府,不問拘忌,逐日嚴刑,期於輸情,依律處斷。措辭見上上曰,勿煩。又所啓,請兵曹正郞朱宅正遞差。措辭見上上曰,勿煩。
參贊官金世翊所啓,開城留守嚴緝,頃已出肅,而以前留守事,有本府人擊錚之擧,嚴緝諉以難安,尙不赴任云。一向遲滯,事涉未安。請開城留守嚴緝,數日內催促赴任,何如?上曰,依爲之。
侍讀官南正重所啓,昨年忠州牧使宋相琦,在本館時,以列聖誌狀補遺卷,依前成命,斯速纂次鋟梓之意,陳達蒙允矣。厥後臣入侍時,諸臣收議及疏章,使政院廳郞,詳細考出事,進達?則自上有卽爲擧行之命,故政院日記中,可考文字,旣已謄來,而猶有所未盡考出者,不可不使之更考,俾無遺漏之弊,且如許莫重文籍,實非如臣等生疎者,所可容易編次。大司憲崔錫鼎,曾爲本館長官時,主管此事,備諳顚末,而草藁未定,遽爾中止。今若更令主管,斯速編次,則事甚便好,故敢此仰達。上曰,旣有當初主管之人,使之纂修,可也。出擧條
上曰,近來朝家命令,多不奉行,揀擇單子收捧之令,下於正月旬前,黃海·江原兩道,則皆於限前來到,而忠淸道不卽擧行。今則中道期限已過,遠〈道〉之限,亦已迫近矣。且見該曹草記,則本道以擧皆無女子論報云,本道列邑,應捧之處,想非一二,而三南與西北有異,則流寓士夫,亦必多有,乃以全無爲辭,已極無據。其他未捧十餘邑,過限已久,迄無聲息,揀擇單子,事體甚重,而道臣之全不惕念如此,其慢忽朝令之狀,殊極駭然,忠淸監司李墪罷職。出擧條遂退出。
上在昌德宮。停常參,只晝講。
下直,魚游澗僉使吳碩亮。
自午時至酉時,日暈。夜自一更至三更,月暈,廻火星。
徐文裕啓曰,明日常參·經筵,取稟。傳曰,只晝講。
李思永啓曰,兵曹郞官來言,闕內各處,入直軍士,夜巡檢云矣,敢啓。傳曰,知道。
備忘記,傳于李思永曰,今下弓矢,魚游澗僉使吳碩亮處給送。
吏曹口傳政事,李壄爲海州牧使。
以京畿監司金載顯狀啓,禮曹判書尹趾善,病重,上去不得事。傳于金世翊曰,卿勿固辭,從速上來行公,回諭。
金世翊,以禮曹言啓曰,王世子嬪宮初揀擇吉日,以今月二十一日前,已推擇啓下矣。其日吉時,令日官推擇,則卯時·巳時爲吉云,而卯時似早,以巳時定行,何如?傳曰,允。
金世翊,以禮曹言啓曰,謝恩副使,旣已改差,拜表吉日,改推擇以入之意,敢啓。傳曰,知道。
行大司憲崔錫鼎,大司諫兪得一,司諫金演,掌令金弘楨·呂必容,持平李震壽·尹星駿,正言宋徵殷所啓,請罪人張希載按律處斷事。答曰,亟停勿煩。
行大司憲崔錫鼎,掌令金弘禎·呂必容,持平李震壽·尹星駿所啓,凶歲賣爵,固出於賑飢之下策,至於正職之除授,尤不宜輕施,而今此金孝興,則以海西之人,久爲都別將,殖利生穀,以爲賑資,非如私穀設賑之比,旣非出身,直授僉使,揆以官方,殊涉過濫,請東里僉使金孝興改正。守令迎送,雖在常時,其爲民弊,莫過於此,況値無前之大侵,苟無太甚之疵政,固不可容易遞罷也。今見黃海監司李徵明狀啓,以監營中軍,與海州衙童爭妓之故,至於罷黜牧使,揆以事體,殊〈?〉猥褻,亦關後弊,請黃海監司李徵明推考。答曰,勿煩。
大司諫兪得一,司諫金演,正言宋徵殷所啓,請還收罪人韓重爀·李時檜·崔格等,直爲處斷之命,令該府不問拘忌,逐日嚴刑,期於輸情,依律處斷事。請兵曹正郞朱宅正遞差事。答曰,勿煩。
獻納南至熏疏曰,伏以,臣猥叨新除,遠辱恩召,所當聞命卽行,竭蹶趨謝,而人器不稱,姑捨勿論,素患瘡疾,難以起動,不得不露章縣道,冀蒙聖慈之矜許矣。日月之明,猶有未盡燭,至降調理上來之命,臣誠驚惶感激,益不知置身之所也。臣之賤疾,已過五箇月,誠非朝夕便愈之症,而行役之餘,一倍熾蔓,毒氣所萃,處處成膿,至於兩腋,肌脫肉爛,散鍼亂刺,則血聚痛甚,貼藥消毒,則惡汁長流,纏裹一身,轉側須人,使人傍觀,雖無死生之慮,驅策供仕,其勢末由,而一向退在,分義不敢,僅得擔舁登途,來伏私次,而顧此所叨之職,終難冒據,且臣醜穢之病,尤難强出,終不〈能〉祗謝恩命,復此呼籲於宸嚴之下,臣罪萬死,臣罪萬死。伏乞聖明,俯賜諒察,亟許鐫免,千萬幸甚。臣於乞免之章,不宜有所贅陳,而區區賤見,亦不無慨然於中者,玆敢冒陳狂瞽之說,唯聖明之財幸焉。噫,比年以來,黨習日痼,公論掃地,用舍之際,好惡多偏,言議之間,是非靡定,唯其在上之人,必宜參量事理,平心舒究,不以彼此而有所揚抑,然後少可以恢至公之道,祛偏係之患。故殿下,亦嘗深慮壅蔽之害,至有警責喉司之旨,臣謂,自玆以後,堂陛不隔,四門克闢,上有虛受之美,下無諱言之戒,而竊觀近日,大有所不然者,人之進言者,少有觸忤時論,則聖上所以聽納者,徒循一時之論,雖加摧折之威,群下所以排擊者,只襲色目之科臼,便生疑怒之意,甚至有設禁拒言之事,似此擧〈?〉,已非聖朝之美事,而至若前執義臣丁時翰,纔進一疏,特命譴罷,繼有原疏還給之命,臣於此,尤不勝驚惑慨然之至。雖草野韋布之言,在聖上翕受之道,固當優容寬假,況時翰,自是林下遺逸,而殿下,所以終始禮遇者,夫豈偶然哉?時翰,雖絶意進取,一不應召,而其所以不避忌諱,極言竭論者,實附於有犯勿欺之義,寧有一毫他腸哉?時翰,曾於年前,亦旣以言獲罪,而今又不較利害,有此疏陳,若非山野忠樸者,則誰肯重觸時諱,輕犯邦禁,而爲殿下進言,若是其惓惓也?雖其疏中,或有一二語不槪於聖心者,唯當開釋賜答,以示大聖人包容之量,而況備忘記中,亦以不無可取爲敎,則又何至却其疏,而罪其人乎?殿下,旣以旌招之禮待之,又以臺憲之任授之者,蓋亦有所取也,爲可言也,而苟其所言〈少〉有所咈,則譴罰之典,前後輒隨,豈不有累聖德,致惑於瞻聆哉?在言責者,不思捄正之道,反加攻斥之言,至以偏蔽放縱目之,雖其急於擠陷,而何其言不擇,至此甚也?臣竊惜之。伏願殿下,特念牽復之義,亟收特罷之命,無使聖明之世,致有罪諫之名焉。且伏聞,頃者楊州疏儒李廷稷,因喉司請罪之啓,至被決杖之罪,此乃自儒疏以來,曾所未聞之擧也。所謂作挐云者,雖未知其何如,而似不過疏儒輩,循例侵斥壅蔽之意而已,則語言之間,雖或有過激之事,其在出納惟允之道,唯當雍容啓達,以俟自上處分,而終必諉以作挐,勒成罪名,至使章甫之徒,不免擠笞之辱,幺麼一廷稷,固不足惜,而其在國家待士子之義,豈不大可駭異者乎?臣恐此路一開,則草野慷慨之士,雖有忠言讜論,莫肯抗一言於殿陛,受重杖於法曹也。亦願聖明,毋以微細而少忽,繼自今懲勉,勿復有過中之擧焉。臣職忝諫諍之地,思效涓埃之微,不諒時勢,敢瀝肝膈,伏乞聖明,勿以人廢言,不勝大幸。答曰,省疏具悉。朝家是非,決不可不明也。爾其勿辭,從速察職。
午時,上御時敏堂。晝講,入侍,知事閔鎭長,特進官吳道一,參贊官李思永,侍讀官南正重,檢討官崔錫恒,假注書洪重益,記事官權尙游·崔昌大,武臣南五星。上讀前受音一遍。正重,讀自敬宗卽位,游戱無度,止思之不精。上又讀時受音一遍。正重曰,敬宗,資則勝於德宗,而無虛受之量,李德裕丹扆六箴,俱是格言,而不能採用,昵比小人,遊戱無度,性且褊急,使宦官皆懷危懼,終致患生帷幄,不能得正而終,可勝痛惜哉?裵度爲相,亦不能匡救,尤可惜也。至劉蕡策,正重曰,劉蕡策,實是萬古忠直之言,考官馮宿等,見劉蕡策,皆知歎服,而畏宦官不敢取,終至冤屈,當其親策制擧之時,如此直切之言,反見擯黜,不勝歎哉?錫恒曰,劉蕡之言,非惟直切,計慮深遠,以其中復門戶掃除等語觀之,則初無草薙禽獮之意,若使當時人主,倚而任,必能作事有漸,朝著淸明,豈與訓註輩反復小人之敗事誤君者比哉?史稱蕡·沈健有謀者是也。至執政抑之,正重曰,其時執政,卽裵度弟處厚也,裵弟,亦豈不知其策之可用,而祗以其中,有譽隆宰輔之事,故裵弟,拒而不敢自當,此豈非瑣見乎?裵度,以累朝舊臣,唯當以棟國取賢,匡君救弊,爲己任,而不此之爲,反避小嫌,失於事會,終令北寺增氣,忠直見屈,當國誤事,孰大於是?錫恒曰,裵度,固唐之賢臣,而只以功名事業自任,不以學術名義自勵,故爲國忘身之意微,持祿保位之念重,當中官執權,廢置君父之日,曾不能出一言救正,及劉蕡,以草野寒士,進對親策,忠言讜論,明剴激切,凜然有逄·干之風,誠漢·魏以來所未見之論,度爲宰相,旣不能出力伸枉,諫官·御史,欲論奏而沮抑之,裵弟諸人,烏得免其責乎?道一曰,裵度,固不無所失,然權柄時勢,盡歸中官,至於弑君立君,在其掌握,雖有救正之意,其勢有不可得也。大抵裵度,非新進之臣,以累朝舊臣,累見蕭墻之變,而不能建保社之策,謂非忘身殉國,則可也,而至於持祿保位,則恐不然也。錫恒曰,裵度,旣知不能救正,則退去,可也,旣在其位,顚而不扶,豈能免後世之譏議乎?春秋,爲賢者責備,裵度,唐之賢臣,故臣所以慨惜也。至胡氏史斷,道一曰,胡氏以爲,其時,若以劉策置之高第,請召公卿曁貴常侍五六人,備陳太宗故事,及近來之事咨訪之,公議旣合,則此五六人,必有自善之謀,納兵之請,而大計之定,不出中晷云,此言眞確論矣。裵度,學術不足,故當事顚錯,乃如此耳。錫恒曰,此論,未知其當理,蓋大臣,守正持重,相機制度,使公議伸而邪黨戢,若咨訪於中官,必待納兵之請,則失體而已,何益於事乎?彼若不聽,則將何以處之?欲强而行之,則勢有所不得,欲因而止之,則操縱在彼,祗取辱焉,此等言議計策,未知善也。閔鎭長曰,凡事善始,乃可善終,若使文宗卽祚之初,處事剛決,抑制宦寺,稍奪其權,則似不至於此,而不思裁抑之道,一任其縱恣,甘心受制,終至於莫可爲之地,此皆不能善始之致也。上曰,然矣。錫恒曰,劉蕡所對,勝於賈誼上疏。蓋賈疏,泛而不切,劉策,忠憤感激,哀痛慘怛,此蓋由於時世之不同,而千載之下,凜凜有生氣,讀之令人掩卷流涕,豈不愈於賈疏乎?正重曰,劉蕡策甚多,宜寫一通,置之座側矣。錫恒曰,全文固宜參看,而此下論史處甚多,須以資治·綱目等冊,置諸案上,參互考證,淹貫首末,則必大有所益矣。上曰,自內已爲參看矣。道一曰,眞德秀大學衍義,雜引經書·史記,所可講究者甚多,而一字一句,皆不泛然,亦有關於治體,燕閒之暇,必須十分詳覽,幸甚。上曰,予當留意焉。道一曰,大抵唐文宗姿品非不爲美,而秪坐於優游不斷,退托不能,使國勢委靡不振,此政,後世人主,所當監戒處也。上曰,文宗非不能知之者,乃知而不能者也。正重曰,以我朝言之,任叔英之策,與劉蕡策相類矣。道一曰,其時,亦有下第之議,而故相臣沈喜壽,適主試,以爲此策言甚剴切,寧有不取之理云,而擔當置第矣。錫恒曰,沈喜壽,卽名相也。上掩卷,遂罷出。
上在昌德宮。停常參,只晝講。
下直,釜山僉使柳星昌,龍媒萬戶鄭榮漢,吾叉浦〈萬戶〉池溟溢,海州牧使李壄,永平縣監閔以升。
辰時,日暈兩耳。自巳時至未時,日暈。
李思永啓曰,明日常參·經筵,取稟。傳曰,停。
李思永啓曰,卽者副提學徐宗泰,開城留守交印之後,以身病不得入來云,而使軍官替納密符,其病勢輕重,未知如何,而莫重密符,不爲親納,其在事體,殊涉未安。密符則不得已捧入,不可無警責之道,副提學徐宗泰,推考,何如?傳曰,允。
李思永啓曰,當日爲政事,命下,而都承旨臣鄭重徽,呈辭,左承旨臣金斗明,旣已申退,右承旨臣徐文裕,陳疏歸家,同副承旨金世翊,疏批已下,而未及牌招。廳中,只有臣思永及右副承旨臣沈枰,兵批政廳,則臣以該房,當爲進去,沈枰,當爲守廳,吏批政廳,何承旨進去乎?敢稟。傳曰,吏兵批兼進。
吏批,判書朴泰尙受由未出仕,參判吳道一進,參議趙相遇服制,左副承旨李思永進。
兵批,判書徐文重陳疏受由,參判朴慶復·參議安垕病,參知權持病,左副承旨李思永進。
吏批啓曰,判書朴泰尙受由未出仕,參議趙相遇服制,小臣獨政未安,何以爲之?敢稟。傳曰,仍爲之。
吏批,李彦經爲正言,李善溥爲忠淸監司,洪受漸爲弼善,宋昌爲刑曹參議,尹會爲兵曹佐郞,洪柱震爲司僕正,承文副正字單李熊徵,李光著爲碧潼郡守。
兵批,同知單李夏相,僉知三單李寅錫·閔銓·延震英,副護軍李日井·兪命雄,副司正洪重益,司果李光佐,副司直金錫衍·李世載。
以京畿監司金載顯狀啓,安城居幼學洪樸妻柳氏等四名,通津居趙命妻士郞春,及黃海監司李澄明狀啓,康翎居私婢今玉燒死事。傳于沈枰曰,燒死人等,令本道恤典擧行。
正言宋徵殷啓曰,臣本陋劣,無所肖似,言責重任,決非可堪,惶懼踧踖,陳章控免之中,伏見前執義丁時翰疏中辭意,多涉謬戾,臣竊不勝其慨然,敢以愚見,附陳於疏末矣。卽又伏見獻納南至熏疏,大意專欲伸救時翰,而至在言責者,不思捄正,反加攻斥,急於擠陷,其言不擇等語,顯加侵詆,不遺餘力,臣竊駭然。噫,時翰,以林下逸士,爲聖朝所禮遇,平生持論,自許公平,而乃其所爲言,不免爲偏蔽放肆之歸,則聖明之略示譴責,未爲不可,而愚臣所論列,只欲辨明其是非而已。此豈襲色目之科臼,有一毫疑怒排擊之意哉?臣之本意,在於救正,而乃曰不思捄正,非出於擠陷,而乃曰急於擠陷,何人之所見,若是其遼越也?比來黨習之日痼,公論不行,臣之所嘗慨惋,而妄陳一言,自歸失職陷人之科,決不可抗顔苟冒於言地,請命遞斥臣職。答曰,勿辭。
李思永啓曰,正言宋徵殷,再啓煩瀆,退待物論矣。傳曰,知道。
行大司憲崔錫鼎,掌令金弘楨·呂必容,持平李震壽·尹星駿所啓,請東里僉使金孝興改正事。答曰,勿煩。
行大司憲崔錫鼎,大司諫兪得一,司諫金演,掌令金弘楨·呂必容,持平李震壽·尹星駿所啓,請罪人張希載按律處斷事。答曰,亟停勿煩。
大司諫兪得一,司諫金演所啓,請還收罪人韓重爀·李時檜·崔格等直爲處斷之命,令該府不問拘忌,逐日嚴刑,期於輸情,依律處斷事,請兵曹正郞朱宅正遞差事。近來紀綱解紐,玩愒成習,法令之不行,職由於此,而姑擧王獄顯著之事而言之,罪人金光宇,被囚在於去歲正月,而前後受刑,只十二次云,其間雖或有拘忌禁刑之日,到今周年之餘,刑訊之數,若是稀少,廷廚斷讞之地,抛滯稽緩,猶且如此,則外方玩獄之弊,尙何足言哉?以此推之,罪人之必殺無赦者,不至於瘐死,則終亦解脫而止,後弊所關,不可無警責之道,請前後按治禁府堂上,竝命從重推考。正言宋徵殷以,臣本陋劣,無所肖似,言責重任,決非可堪,惶懼踧踖,陳章控免之中,伏見前執義臣丁時翰疏中辭意,多涉謬戾,臣竊不勝其慨然,敢以愚見,附陳於疏末矣。卽又伏見獻納南至熏疏,大意專欲伸救時翰,而至以在言責者,不思捄正,反加攻斥,急於擠陷,其言不擇等語,顯加侵詆,不遺餘力,臣〈?〉駭然。噫,時翰,以林下逸士,爲聖明所禮遇,平生持論,自許公平,而乃其所爲言,不免爲偏蔽放肆之歸,則聖明之略示譴責,未爲不可,而愚臣之所論列,只欲辨明其是非而已,此豈襲色目之科臼,而有一毫疑怒排擊之意哉?臣之本意,在於捄正,而乃曰不思救正,非出擠陷,而乃曰急於擠陷,何人之所見,若是遼越也?比來黨習之日痼,公論之不行,臣之所嘗慨惋,而妄進一言,自歸於失職陷人之科,決不可抗顔苟冒於言地。引嫌而退。疏陳所懷,欲明是非,意外侵詆,在我何嫌?請正言宋徵殷出仕。答曰,不允。推考事,及處置事,依啓。
正言李充光疏曰,伏以,臣瀝血之呼,未信天聽,謂臣情勢,猶可以離親供仕,强靦就列,恩批鄭重,俾臣勿辭,臣誠感隕,繼以悶迫,至於區區所陳列,實緣願忠之誠,終不能自已,而諸臺之斥,亦不可晏然,非敢存一毫偏執己見之意,而聖明,乃以務勝爲敎,臣益增惶慄,不知所以措身也。始之違召,固出於萬萬不獲已,承批之後,宜卽躅蹶趨進,以躬申懇籲,而臣母病勢,轉益深重,痞漲煩滿之症頓加,悲戚之餘,風眩頭顴之痛兼劇,寒暖之交,重以中氣潰亂,食飮專却,涔涔牀席,日就沈危,臣以孑然一身,將母而來父任所,臣父,旣以賑事,日夜奔遑,不暇顧私,故鄕又遠,無復親舊戚屬之相顧念,外以迎醫合藥,內以扶護臥起,凡百調將,待臣爲命,不忍少頃離違,因仍荏苒,兩朔于玆,使言議諫諍之任,作一虛曠之窠,譴罰之加,固非所恤,臣子之分,其何敢自安?內迫私憂,上懼公議,焦撓悶塞,轉成心恙,臣母見臣如此,益添一憂,而亦不能使之決去,誠亦以無相離之勢故也。及至近日,事勢轉益窮蹙,臣母不得已令臣爲旬日計,前近京輦,少伸分義,而乞遞卽歸,臣亦自念,坐在此中,職名終無可解之路,職名解然後,庶得以專心救護,於是始決行計,而發行之日,臣母反不能相離,纏綿反復,勉臣速還,臣之情事,已可知矣。及夫辭退之際,出門回顧,則庭闈閴然,無復三尺之童,守在病傍,人子之心,其何能自安於此耶?登程以來,今浹數日,寢而不能安席,食而不能知味,默念病母委頓呻苦之狀,直欲奮飛而歸,而不可得也。噫,臣之所處,揆以廉義,其何敢抗顔更進於言議之地哉?然使臣情理,不至如此者,固當留在輦下,從容辭遞,使公議私分,兩得其全,始豈敢坐違恩命,終亦豈有此狼狽顚頓之境耶?昨夕,始克進到城外,玆敢疾聲仰籲於天地父母之前,伏惟覆燾之仁,所欲必從,照臨之明,無微不燭,雖在昆蟲草木之微,有一不得其所,則必爲之衋然軫念,況臣雖萬萬無似,蒙被寵遇,獲齒於侍從之列,今其情境,焦迫至此,獨不當蒙聖慈之俯恤耶?臣在鄕時,聞判尹申琓,又上章斥臣臣疏,所論,只說事理而已,未嘗少有磯激之意,但以事理相辨足矣,何乃目以凌侮,而遽加聲色乃爾,反自失於相敬之道也?臣不欲更費辭說,以效厥尤,然臺官被斥,引嫌自列,例也。宜卽露啓自劾,而私情方切,亦莫之暇及焉。伏乞聖慈,少垂哀憐,亟遞臣職名,俾得歸護母病,不勝幸甚。踏啓字。
同副承旨金世翊疏曰,伏以,臣伏見獻納南至熏疏本,則因李廷稷事,侵攻本院,不遺餘力,臣不勝瞿然之至,廷稷伊日作挐之擧,實是前所未聞之事,則本院之陳其委折,不過重事面也,有司之依律科罪,出於存紀綱也,斥退醜正之疏,以懲無嚴之習,在所不已,而至熏,乃以勒成罪名爲言,吁亦異矣。臣不宜呶呶辨明,以傷大體,而至熏,官以諫官爲名,則被其譏斥者,何敢晏然仍冒出納之地乎?伏乞聖明,亟遞臣職名,以謝人言,不勝幸甚。答曰,省疏具悉。爾其勿辭,從速察職。
右承旨徐文裕疏曰,伏以,臣伏見獻納南至熏疏本,以頃日李廷稷事,侵攻本院,語意甚重,臣不勝悚駭之至,臣以伊時伴直之人,與聞陳啓之事,則難冒之勢,實與同僚無異,何敢晏然仍蹲於職次乎?玆事本末,聖明,業已洞燭,臣不敢更有所覼縷,而今者諫臣,不辨廷稷等疏語之冒禁,擧措之悖肆,而乃謂本院,諉以作挐,勒成罪名,費辭張皇,自不覺營護怪鬼之歸,實不知其意之所在也。雖然,臣旣被其非斥,而同僚,又以此陳疏徑出,則臣之不獨爲仍冒出納之地者,決矣。伏乞亟命遞改臣職名,以謝人言,以安私分,不勝幸甚。答曰,省疏具悉。爾其勿辭,從速行公。
行大司憲崔錫鼎疏曰,伏以,臣伏聞日昨筵中,以筵臣陳達,列聖誌狀,令臣撰進,此書編輯,雖與史傳之記述差別,然事關先朝典禮,其體不輕,旣令集賢諸儒臣撰定,則唯當奉行成命而已。筵臣之必欲令臣撰進者,似以玆事,初出於臣之建白故也。念臣文翰薄伎,本不逾人,及今憂制之餘,鉛槧久廢,神思荒落,雖尋常箚牘,猶患艱於屬辭,況此國家重大文字,其何以强其不能,有所成就也哉?伏乞聖明,亟擧初旨,收回改命,俾免汗顔之譏,不勝幸甚。答曰,省疏具悉。卿其安心勿辭,撰進。
四學儒生權燮等疏曰,伏以,乃者邦運回泰,聖心悔悟,首命文成公李珥·文簡公成渾復享聖廟,文正公臣宋時烈復官賜諡,追咎旣往,辭旨懇惻,洞辨是非,如分黑白,朝紳相賀,士林聳動,咸曰,聖上此擧,誠千古稀有之盛事,庶幾乎國脈由是而益壯,邪說由是而永熄矣。不幸李玄齡之徒,乃敢襲其世傳之邪論,復肆醜詆於兩賢,而聖明,旣已痛斥之矣。又不幸李濟億·姜楡等,因道峯合享事,構誣時烈,罔有紀極,而聖明,亦已深惡之矣。於是,孰不欽仰我殿下尊儒重道之盛德,而第於合享一事,有姑寢之命,雖因政院之啓,勿令分付,然姑寢之命,尙無反汗之擧,則臣等,不得不有憾於天地之大也。鬼蜮之輩,因此增氣,其所爲說,益無所忌憚,此固已極寒心,而不料丁時翰投進一疏,語意深慘,有不忍正視者,其疏,敢以兩賢臣之復享文廟,謂之斯文之不幸,而至於時烈,則斥之以執拗不正,噫噫,人之爲言,胡至此極?幸賴天鑑昭昭,俯燭奸狀,有曰,於兩賢臣,則予實追悔,復享文廟,公議已定,而復踵醜正之習。又曰,於先正臣宋時烈,不但專指竝享一事而已,擧平生之論斷,便是向來構誣之手段。大哉王言,其於賢邪之辨,固無遺憾,而只恨在庭諸臣,無一人明辨痛斥於此者,宋徵殷一疏,雖略分疏,而其所論辨取舍之間,顯有用意抑揚之態,一脈公議,幾乎泯滅,而邪議橫流,非一葦可抗,則臣等,忝在章甫之列,目見斯文之變,安敢諉以學淺,而不爲之一言乎?兩賢臣道學純正,功業茂著,前後章甫之疏,備盡無餘,則殿下,業已洞燭之矣,臣等,不必復爲縷縷,而今於時翰之說,有不得不辨破者,其論兩賢臣之言曰,尊崇太過,陞配非所。噫,吾道旣東,儒賢輩出,五賢倡之於前,兩賢繼之於後,正如濂洛之於閩建,其所以傳授者,眞而的,詳而明,有非諸儒所可及者,要之兩臣之學,卽五賢之學也,兩臣之道,卽五賢之道也,今此兩臣之於五賢,一體腏食於文廟,而一種邪說,猶復公肆於復享之後,以爲熒惑聖聰之計者,抑何心哉?平生尊信李滉者莫如珥,而至理氣之說,不能無差殊者,非欲苟異於滉,而自是己見,蓋其學識明透,洞見義理源頭之處,以明朱子之旨,以啓後學之惑,此正滉平日所期望於珥者也,況珥所論,發之氣也,所以發者理也兩句語,實是擴前賢之未發,而可以俟聖人而不惑,若使此說,講質於滉在世之日,滉亦必沕契於理到之言,而爛熳同歸矣。此固從古聖賢義理之公心,而不以物我之形,有所私吝於其間者也。是以,朱子於易傳·論語說,多有不從程子之論者,勉齊黃氏幹五行之說,亦與朱子有異,則固未嘗以尊畏前輩之故,有所嫌礙,而不盡其言也。彼時翰,乃敢謂珥立言行事之間,殊無遜志問學之議者,已極無嚴,且謂渾識見不逮,莫能分析於珥之論,吁亦痛矣。渾則理氣之說,始守珥之論,不能釋然珥之言者,固出於尊信滉之深,而及與珥反復商確,至於累書之後,見其所論明白通透,無可疑者,則舍其前見,脫然從之,益見其虛己從人,窮理求道之心矣。今時翰,乃反以是爲渾之疵,豈非兒童之見也哉?至其論時烈之言,不但曰執拗不正而已,又以擅斷邦禮,排擯異己等語,攻之不遺餘力。噫,時烈之平生立朝事君,言議出處,所扶者大義,所恢者正道,感孝廟不世之遇,惟以鞠躬盡瘁,爲報效之地,則片片赤心,可質神明,而服制之論,爲其平生一大罪案,終以是遭沒身之禍,自古小人之構誣君子者何限,而豈有如此之罔極者乎?今時翰,以貶薄爲未稱停,則於此,可見其一端良心之猶有不泯者,而其所自謂稱停者,乃是擅斷邦禮四字,則其爲誣陷與貶薄,相去幾何,而乃爲是抑揚操縱之辭,尤可痛也。己亥服制之議,初不過遵用國制,而其庚子年間,因許穆疏論儒臣之後,時烈,始隨衆獻議,陳其所見而已,曷嘗有一毫擅斷之事乎?是以,甲寅議禮之時,先大王,下敎賓廳曰,宋時烈等長衆之說,只爲一場不用之空言,時翰,非不知此,而乃敢以擅斷,爲時烈之罪,則其言雖若與貶薄有間,而其心則實承鑴·積之緖餘矣。時烈平生之所嘗痛惡而斥絶之者,尤在於鑴·積之輩,則時翰,乃反之以爲執拗不正,排擯異己,急於醜正而甘心,自附於兇黨,其亦可哀也已。近者道峯之合享,實以道德淵源,被禍終始,與文正公趙光祖前後相符,故初因多士之叫閽,而特令稟處,復因筵臣之陳達,而許令合腏,此誠允合公議,有辭來世,而時烈之見嫉於奸兇特甚,加以朝論之分歧,又多交搆之端,彼時翰,乘此機會,隱然有嘗試之計,其用意之危險,有不可測者矣。昔賊臣,深疾滉,大肆醜詆於俎豆旣享之後,今者時翰,亦復詆毁兩臣,醜辱時烈於盛禮已過之後,後人之視時翰,亦必如今日之視仁弘也。至其所論甲戌獄事一款,用意險巧,遣辭險德,乃敢揷入先正臣朴世采袖箚等語,截去上下,單行一句,以爲眩惑疑辭之計,臣等,請得以略辨焉。頃年坤位復正,處分光明,八方欣聳,萬物咸覩,于斯時也。世采,光膺寵命,勉承召旨,乃於筵中,袖進一箚,以正朝廷,尊國體等語,懇懇陳戒於聖上,首尾數百語,無非當今之藥石,而其末有曰,傳說訛誤之端,不必一一窮覈,以傷大體,其有自顯於物議者,亦今隨其輕重而罪之云者,蓋於其時,流言噂踏,轉相說訛,若欲一一究覈,則恐傷國家大體而然,則所謂不必究覈者,果如時翰所論之人乎?況其箚中,旣有自顯物議,隨輕重罪之之語,則今時翰,全沒本意,任自變幻,乃曰,負一世儒賢之名者,亦以不必究覈之說,陳於箚中,其文勢語脈,抑揚狎闔顯有侵逼凌侮之態,有若世采,容護罪人者然,兼欲因此,隱然爲伸救黯輩之地,不自覺其奸肺之盡露,其爲計,可謂欲巧而反拙矣。噫,世采道學之醇正,心事之公平,實是國人之所共信服,聖上之所嘗尊禮,而獨時翰,反覆譸張,略無顧忌,敢肆慢悖,至於如此,不亦痛哉?臣等,仰惟聖鑑孔昭,賢邪莫逃,雖有時翰百人,固無撓惑之慮,而然殿下於數賢臣者,苟能知之深信之篤,眞如我宣祖大王之願入珥·渾之黨,則彼時翰輩之讒言悖說,何由而至殿下之前乎?況朝廷之上,論議苟且,是非顚倒,多士尊賢之誠,則察之不審,兇人醜正之說,則斥之不嚴,其於義理白黑之分,漠然不知何物,則臣等,未〈知〉踵時翰而起者,又有幾許人而慈母三至之惑,亦安能保其必無也?臣等,爲此之懼,玆敢相率齊籲於四聰之下,伏乞聖明,益篤崇奬之念,勿入流俗之言,渙發綸音,明示好惡,使君子有所恃而國勢永固,邪說不得作而吾道益篤,則非但斯文士林之幸也,實國家臣民之福也。答曰,省疏具悉。爾等爲儒賢辨誣之誠,予甚嘉尙焉。
午時,上御時敏堂。晝講,入侍,知事閔鎭長,特進官朴慶後,參贊官沈枰,侍讀官南正重,檢討官崔錫恒,假注書洪重益,記事官閔鎭遠·崔昌大,武臣李䎙。上讀前受音一遍。正重進讀,自四年上患宦官强盛,止實奪之權。正重曰,今日進講之書,比前似少,而日氣甚熱,且前受音不少,故恐玉體勞倦,從略進講矣。上又讀時受音一遍,至宋申錫貶黜。正重曰,請誅偪上之偪字,與逼同。又曰,申錫,不能擇人,與王璠者,密謀大事,璠反泄之,其謀,終被守澄之陰中,如申錫者,可謂不知人之甚矣。錫恒曰,如此之事,貴在愼密,若是疎漏,寧有不泄之理乎?正重曰,文宗,初以申錫,爲沈厚忠謹,可以倚事,與之密謀,而旋爲守澄·鄭注輩所熒惑,按治甚急,崔玄亮,叩頭流涕,牛僧孺,亦言其冤狀,然後上意稍解,群臣情志之相阻若是,而能做大事乎?錫恒曰,申錫,唐之賢臣,而不能知人,與浮淺怯懦如王璠者同事,其敗固也。易曰,君不察則失臣,臣不密則失身,機事不密則害成,此豈非不密之致耶?然文宗,旣與申錫謀誅宦官,宦官切齒於申錫,誣告謀叛,而文宗,遽信其言,終至貶黜而不悟,雖謂之不明,可也。後乃慙恨,至曰,向使申錫遇漢昭帝,必無此冤云,而復其官爵,旣往之事,追悔何及?此蓋由於優游不斷之致也。如牛僧孺,名臣,亦不能極言其冤狀,只曰,殆不至此,其言之歇後如此,他尙何說哉?鎭長曰,事關謀逆,當時臣子,固難於爲言也。錫恒曰,雖曰謀逆,苟知其冤,則身爲大臣,豈可不爲申白乎?至與訓·注,謀誅宦官。正重曰,文宗,欲誅先朝弑逆之臣,則須於臣僚中,十分揀擇,而使之使賞罰之權,出於人主,則可也,而乃以訓·注輩,爲可與謀事,委以事權,豈不敗事乎?錫恒曰,李訓,本名仲言,乃逢吉之從子也。史稱爲人陰狡險譎,鄭注,尤微賤,始爲李愬幕屬,得罪於監軍王守澄,李愬救解,稱其有奇才,守澄,因與語大悅,力薦於朝,訓因注得進,守澄同被奬拔,此二人者,出身之初,已不正,及其得志之後,反復狙詐,淺謀輕發,終至延禍搢紳,蹀血禁門,此固文宗不知人之過也。大抵人主,謀事制變,只在得人而任之,禍可弭而功可成,若使文宗,任用裵度·李德裕,委以事權,則朝著漸至淸明,國勢自然鞏固,而輕信反復小人,使國勢至此,可勝痛歎哉?上曰,信用小人,所爲如此,宜其敗事矣。錫恒曰,假使訓·注之謀得成,斷無致治之理,大凡治國之道,進君子而退小人,然後可以正朝廷而服人心,今則以小人攻中官,譬如以火救火,終亦覆敗以後已,太平之治,其可望乎?正重曰,封杖殺之云者,乃杖殺之謂也。上掩卷。上曰,天下事,太快則反爲生病,頃日筵中,私鑄錢接主人擬律時,大臣,以一罪爲請,諸臣所見,亦以爲然,而其後反復思惟,且見右相收議,有不可不更議者矣。私鑄之罪雖重,似無加於殺人强盜,雖以殺人言之,從以加功者絞,不加功者,當初雖同謀,亦有減等之律,制法之意,固有所在,大抵立紀綱之道,不必在於嚴刑峻法,接主人之論以死律,終覺太重矣。鎭長曰,纔伏見大臣收議判付,有日昨所論,以予觀之,必不無啓日後無窮之弊之敎,臣未曉聖意所在,方擬稟請而未果矣。上曰,判付中所謂不無日後之弊云者,其意蓋爲此也。頃者大臣,又以刑曹訊杖大歇,難以取服爲言,而禁府·刑曹杖法,自有定制,祖宗朝立法,意有所存。蓋爲刑罰,常患過濫,貴在審愼,法杖之用以柳木,亦此意也。法司刑杖,與鞫廳有異,鞫獄之外,本無一日累次之刑,且鞫獄雖嚴,用刑尙有次第,豈可以難於取服,遽變杖法,而爲嚴酷哉?設令變其杖法,若有兇忍之人,雖嚴杖峻刑,終不就服,則將何以加其法乎?大臣,雖縷縷陳達,而此論爲行,則易爲變更之歸,此路一開,後弊無窮,且大臣,以服念要囚,不過旬時爲言,而此亦有不然者,凡罪囚,必待其輸情,然後方可致法,豈可以時日之久近遲速爲慮哉?雖以逆獄之重,未承款之前,不得致法,例也。若或一有變改,則日後之弊,有難勝言矣。鎭長曰,大臣之意,蓋慮紀綱之立,奸宄之難防,非欲務爲嚴酷也。上曰,雖奸宄難防,法令旣有定制,不可容易變更,但當同守祖宗盛法,而勿以私意干其間,則紀綱自可振肅,專以嚴法爲尙,則終有日後無窮之弊,私鑄接主人之罪,更定以次律,可也。鎭長曰,聖敎諄諄,欽恤之意,好生之德,至矣。但所謂次律,亦有處絞與減死之異,未知何以爲之?上曰,殺人之不加功者,罪不至死,此亦當一體減死矣。鎭長曰,接主人,若有同謀分利,而吐實輸情者,亦不以一罪論斷乎?上曰,此則亦當有區別之道,若同謀分利之迹,明白無疑者,則勢將以一罪論斷,如其不然者,則當爲次律矣。上曰,史官出去,輪對官召入。重益,承命趨出,召輪對官等以入。上曰,次次進前,司成李相勛進前。上曰,本館有何弊端乎?相勛曰,本館弊端,大司成,頻入筵席定奪,小臣,別無可達之事矣。都摠經歷柳尙輅進。上曰,本府有可達之事乎?尙輅曰,本府,闕內輪直之外,無他事務,別無可達之事矣。工曹正郞申應澄進前。上曰,本曹有定奪之事乎?應澄曰,本曹雖有弊端,堂上隨卽稟處,別無他事之可達者矣。南部主簿朴星瑞進前。上曰,一部之官,一時進前。參奉李啓,亦進前。上曰,南部民戶幾何?星瑞曰,八千四百戶矣。上曰,主簿·參奉,各以所掌陳達。星瑞曰,小臣所掌,立番防內等役矣。啓曰,小臣所掌,奴婢身貢,歲抄道路修飭事也。西部主簿尹琛,參奉鄭旻進前。上曰,西部民戶幾何?琛曰,西部民戶,一萬五千戶也。上曰,別無可達之事乎?琛曰,無可達之事矣。參贊官沈枰所啓,輪對官南部主簿朴星瑞,參奉李啓,進退之際,多失禮貌,雖緣曾未入侍之致,而咫尺之地,所見不似,請南部主簿朴星瑞,參奉李啓推考。上曰,常時不得入侍前席,禮貌間事,渠何以知之乎?勿推。遂退出。
上在昌德宮。停常參·經筵。
下直,永登萬戶李次建。
未時申時,日暈。夜三更,月暈,廻火星。
李思永啓曰,明日常參·經筵,取稟。傳曰,停。
金斗明啓曰,近日廳中,位甚不齊,右承旨臣徐文裕,同副承旨臣金世翊,昨日疏批已下,而今日俱以病不進,多事之地,苟簡莫甚,竝牌招察任,何如?傳曰,允。
沈枰,以義禁府言啓曰,以刑曹啓目,東大門部將洪起天,移本府處置事,允下矣。洪天起方待命于本府,卽爲拿囚之意,敢啓。傳曰,知道。
徐文裕,以禮曹言啓曰,卽接全羅監司移文,則以道內兵水使·營將·各邑僉萬戶·察訪·別將等處女揀擇單子上送矣。單子相考,則本道五十三官內,國姓二十六,以無處女呈單者二十二張,而萬頃則元非單子進呈之人爲報,此外未及收捧上送者,只四邑,至於流寓士夫,亦以無處子懸錄矣。道內單子,幾盡上送,而各邑守令及流寓士夫中,元無有處女單子,殊非嚴明申飭之意,事體至爲未安。全羅監司金萬吉,從重推考,未捧四邑單子,從速收捧上送之意,分付,何如?傳曰,允。
正言宋徵殷啓曰,臣以無似,濫叨言責,適有所懷,妄陳一疏,重被同僚之詆斥,不免露章自列,而處置請出,出於意外,而召牌之下,不敢不祗赴矣。詣臺之後,始伏見四學幼生權燮等疏,其侵斥臣身,又不趐昨日諫臣之比,臣不勝駭歎之至。其所謂論辯取捨之間,顯有用意抑揚之態云者,雖未知指某事,而無奈以臣不辯丁時翰疏末事而有此言耶?噫,道峯竝享,實是前所未有之擧,士林之間,論議不一,臣亦嘗以未安之意,酬酢於儕友間,則姑無可論之事,而至於執拗之性,不正之學,便是索性小人,擧平生而如是句斷,難免誣詆之歸,臣初欲論辯疏末矣,旋聞儒臣,旣以此痛斥於筵席,不欲疊牀之言,旣草而還削,此豈用意取舍,顯加抑揚之意哉?且若其醜詆之言,則固當辯斥之不暇,而其間設或有意見之差殊,何必强使苟同,亦何可徑加臆逆,操切至此哉?臣以爲,世道之日壞,公論之泯滅,未嘗不由於此也。臣本迂愚,妄信己見,詭隨與世寡諧,數日臺端,一言纔發,而釁尤百出,譏斥四至,其不可冒居言地也,決矣。絲毫無補,瀆擾是事,臣罪至此,益無所逃,請亟命罷斥臣職。答曰,勿辭。
沈枰啓曰,正言宋徵殷再啓煩瀆,退待物論矣。傳曰,知道。
徐文裕,以吏曹郞廳言啓曰,承旨有闕,政事,取稟。傳曰,明日爲之。
行大司憲崔錫鼎,大司諫兪得一,司諫金演,掌令金弘楨·呂必容,持平李震壽·尹星駿啓曰,罪人張希載按律處斷事。措辭見上答曰,亟停勿煩。
大司諫兪得一,司諫金演啓曰,請勿留難,還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上新除授正言李彦經,時在京畿衿川地,請斯速乘馹上來事,下諭。引嫌而退。措語見上避嫌疏中條陳,出於論斥之意,則許多誣詆之語,雖或有未盡辯破者,抑揚之斥,殊涉太甚。請正言宋徵殷出仕。答曰,不允。下諭事及處置事,依啓。
行大司憲崔錫鼎,掌令金弘楨·呂必容,持平李震壽·尹星駿啓曰,本府,以風水之說,爲近日痼疾,啓請設法禁斷,而有令該府稟處之命矣。卽伏見刑曹覆啓,則以爲,創立新律,不如修明舊典,犯此科者,請用杖八十之文,地師嚴刑一款,有難施事,允下,秋曹之申明舊章,其意亦好,而第念,今此本府之啓,欲防近日爭山之弊,請坮地師,以爲拔本塞源之地,意有所在,今若不先嚴治相地人,則葬地爭訟之弊,無時可息。且考大明律,則陰陽術士,妄言禍福者,杖一百,昭載律文。秋曹之獨擧盜葬之律,而不論此條,期於修明舊律之意,未免執一而廢一,竊所未曉。近來犯罪人,不用當律,或嚴刑定配,或刑推放送,以爲徵奸勵俗之方,不一而足,何獨於此等痼弊所在,治之太緩,俾無所嚴畏乎?請自今有主山及人家近處,營葬起訟者,先治其相地人,嚴刑一次後聽理,理屈者,同罪,已葬者,勒限掘移,喪主人,嚴刑定配事,定式施行。請東里僉使金孝興改正事。措語見上近來國綱陵夷,奸僞日滋,私鑄錢幣,尤爲痼弊,識者之深憂竊慮,固已久矣。刑曹,方有私鑄犯禁人捕治之事,其中主張之人,乃是故學士李喜重妻也,法當就辯於官庭,不此之爲,致令偃然在家,尙無一番推問之擧,衆論喧然,久而愈激,臣等,取考該曹推覈文案,則諸賊之捉,有主家女人兩班,開畫看役等語,且觀該曹覆啓文書,亦以爲,朴女之其爲同情,不問可知,請待諸賊取服後稟處,主謀之人,初不推問,已失按治之道,及至議啓之時,又以追後稟處爲辭,揆以獄體,豈容如是?請刑曹當該堂上,從重推考,李喜重妻朴氏,拿致法曹,與在囚諸賊,一體按覈。答曰,不允。
金世翊啓曰,明日臺諫出仕事,命下矣。闕門已閉,明日待開門牌招之意,敢啓。傳曰,知道。
左參贊申琓疏曰,伏以,臣卽伏見前正言李光佐辭疏,謂臣上章攻斥,遽加聲色,反失相敬之道,而至謂不欲費辭,以效厥尤云,臣不勝瞿然之至,臣性本迂拙,亦且疲劣,故當其壯也,尙不能與人相較,到今志氣摧頹之後,何敢與新進臺官,呶呶角勝,而但其前日辭疏,擧名直斥,不少假貸,且於措語之間,未實伊時事狀,非但有傷於朝廷之事體,抑恐有欠於論人平恕之道,故臣之前後疏,不過以其論事之得中,事體之不當如是,而旣被詆斥,不得不略加論辨而已。夫安有故相侵逼之意,而今者光佐之疏,乃以臣疏中所謂有欠相敬等語,反以咎臣,有若臣以聲氣加人者然,可謂大不着題矣。雖然,臣因此一事,諫臣前後之斥,乃至於此,臣於今日,亦云疲矣。臣何敢晏然冒居於職次,以重其罪戾乎?伏乞聖明,亟賜遞罷,以謝人言,不勝幸甚。答曰,省疏具悉。卿其安心勿辭,從速行公。
工曹判書鄭載禧疏曰,伏以,臣退伏近畿,屢違召命,雖緣疾病危篤,不能自力而然,逋慢之罪,實合萬死,聖度包容,只命罷職,罪重律輕,深增悚惕,曾未幾何,恩敍特下,敎戒之意,出於尋常,非臣糜粉,所可仰報。不意今者,新除之命,又下於夢寐之外,卿月之輝,更燭窮閭,榮光所被,里巷動色,臣驚惶感泣,不知所以爲喩也。在臣分義,固當不計顚仆,匍匐承命之不假,而第臣沈痼之疾,經冬涉春,一向彌留,火痰內攻,心腹煩悶,動撓作痛,不能鎭定,筋脈外縮,四肢蹇澁,一身運動,全不周旋,當此和煖之時,窓戶不開,深處溫房,委頓度日。臣於此際,欲進則力所不及,不進則又添罪戾,至此地頭,若何爲計,臣之情事,可謂罔極矣。臣罪廢之餘,幸蒙特恩,曲加矜恕,復畀職責,臣心榮幸,曷有其極哉?如使臣病,稍有一分起動之勢,則奔走供職,雖不敢望,暫時作氣,入謝恩命,退塡丘壑,是臣至願,而臣之卽今病狀,萬無自振之路,百爾思之,計沒奈何,此臣所以竊自痛心,寧欲速滅者也,不得不冒萬死,仰首哀籲於天地父母之前。伏乞聖慈,憐臣垂死之喘,新授職名,亟賜遞改,俾臣得以安意就盡,不勝幸甚。答曰,省疏具悉。卿其勿辭,上來行公。
上在昌德宮。停常參·經筵。
下直,海州牧使李壄,吾老梁萬戶李後廣。
吏批,判書朴泰尙受由未出仕,參判吳道一進,參議趙相遇服制,左承旨金斗明進。
兵批,判書徐文重陳疏受由,參判朴慶後習儀進,參議安垕進,參知權持習儀進,左副承旨李思永進。
徐文裕啓曰,明日常參·經筵,取稟。傳曰,停。
又啓曰,小臣,議政府聖節望闕禮習儀進去,下直。傳曰,知道。
又啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
吏批啓曰,判書朴泰尙受由未出仕,參議趙相遇服制,小臣獨政未安,何以爲之?敢稟。傳曰,仍爲之。
金斗明啓曰,今日爲政事,命下矣。兵批,則左副承旨李思永,當爲進去,吏批,則右承旨徐文裕,以代房,當爲進去,而今日望闕禮習儀,以該房進去,廳中只有臣斗明,及右副承旨沈枰,同副承旨金世翊,吏批政廳,何承旨進去乎?敢稟。傳曰,左承旨進去。
備忘記,傳于□□□曰,今下弓矢,吾老梁萬戶李後廣處給送。
吏批,以閔鎭周爲都承旨,金文夏爲安州牧使,洪受疇爲判決事,權世恒爲禮曹佐郞,海興君鄭重徽。
兵批,以丁時泰·張世宅·洪夏臣·權頔爲副護軍。
李思永,以都摠府言啓曰,副摠管全溪君溥,除標信,聖節望闕禮習儀事,議政府進去之意,敢啓。傳曰,知道。
金世翊,以兵曹言啓曰,當日私婢唜禮稱名人,自丹鳳門入來,差備門外擊錚,極爲駭愕,令攸司收禁治罪,同守門將權祥龍,常時不能禁斷雜人,以致闌入,亦難免其責,推考,何如?傳曰,允。
金世翊啓曰,卽伏見禁府罪人金光宇議大臣收議公事判付,則有減死流三千里定配之命,臣竊以爲未安也。光宇之當初負犯,旣是詐冒官銜,欺罔朝廷之罪,累次嚴刑,終不吐實,以其經年滯獄之故,至有議啓之命,已是法外,況此減死流配,雖出於欽恤之至意,揆諸法例,大有所不然者,法文,旣有詐假官之當律,則所謂詐假官,本無官而僞造憑箚,赴任做官之類也。光宇,旣冒武兼官御圖差守令,則與赴任做官者,直一間耳。此等重犯,不待取服,徑先減配,恐未免爲失刑之歸,亦非所以懲惡之道,更令該府別爲嚴刑,期於輸情,依律勘斷,似合法意,區區所懷,惶恐敢啓。傳曰,不允。
獻納南至熏啓曰,如臣無似,忝叨匪據,省躬揣分,決無稱塞之望,疾病且苦,久稽秪謝之禮,而旣居言地,苟有所懷,則何敢自隱於君父之前乎?臺臣之以言獲罪,幼生之因疏受杖,實是聖世之過擧,故敢於乞免之章,有所附陳,而草草數言,終未能有槪於聖心,臣方媿恧之不暇矣。迺者同僚,必欲爭戰公議,費辭自列,乃以駭然等語,顯加侵斥,至於喉司之臣,不思自反之道,徒爲角勝之說。或曰,不宜呶呶,或曰,營護鬼怪,肆然凌踏,不遺餘力。噫,以譴責言者,謂之未爲不可,以冒禁陳疏,謂之固宜科罪,而自以爲慨惋黨習,深得大體,果如是,則黨習其自今可革,而大體亦自今可立耶?臣亦不欲與之呶呶,而旣被人譏詆,則其何可一刻晏然於臺端乎?所患瘡病,有難自力,經宿之後,僅得扶曳來避,所失尤大,請命遞斥臣職。答曰,勿辭。
李思永啓曰,獻納南至熏,再啓煩瀆,退待物論矣。
行大司憲崔錫鼎,大司諫兪得一,司諫金演,掌令金弘楨·呂必容,持平尹星駿啓曰,請罪人張希載亟命按律處斷。措語見上答曰,亟停勿煩。
大司諫兪得一,司諫金演啓曰,請勿留難,還收罪人韓重爀·李時檜·崔格等按法處斷之命,令該府不問拘忌,遂日嚴刑,期於輸情,依律處斷。措辭見上引嫌而退,偏執己見,自謂公議,必欲務勝,殊極無嚴,請獻納南至熏遞差。措語見上答曰,不允。處置事,依啓。
行大司憲崔錫鼎,掌令金弘楨·呂必容,持平尹星駿啓曰,請自今有主山及人家近處營葬起訟者,先治相地之人,嚴刑一次後聽理。理屈者同罪,已葬者勒限掘移,主喪人嚴刑定配事,定式施行。措語見上近來國綱陵夷,奸僞日滋,私鑄錢幣,尤爲痼弊,識者深憂竊慮,固已久矣。刑曹,方有私鑄犯禁人捕治之事,而其中主張者,乃是故學生李缺。
上在昌德宮。停常參·經筵。
金世翊啓曰,明日常參·經筵,取稟。傳曰,停。
藥房都提調臣南九萬,提調臣李世華,右承旨臣徐文裕啓曰,伏未審夜來,聖體,若何?伏聞昨日入侍醫官所傳之言,自上臍中疾聚處,比前稍大,且皮膚間微有痰抃,雖無氣痛之候,曾前有臍中患候,尙今未盡消散而然,不可無預防之道云。臣等不勝驚慮之至,卽與諸御醫等入診後,議定對臍穴受灸,宜當。敢來問安,竝此仰稟。答曰,知道。無事矣。
中殿問安。答曰,知道。
大殿受灸後,藥房問安。答曰,知道。
大殿受灸後,政院·玉堂問安。答曰,知道。
大殿受灸後,二品以上單子問安。答曰,知道。
李思永啓曰,今日入直軍士,中日習射,請出標信。答曰,知道。
李思永,以司僕寺官員,以提調意啓曰,濟州牧使李益泰遞任進上馬三匹,今已上來。禾毛色,別單書入,而其中騮台星雄馬,有喉腫病,似是中路所傷,今已膿潰,內廐立養之後,使之看護調治之意,敢啓。傳曰,知道。
徐文裕啓曰,世子嬪揀擇,定以今二十一日啓下矣。處子入闕時,漢城府,有知委擧行之事,判尹李秀彦,右尹李萬元,皆在外。左尹李世選,以情勢難安,屢月引入,不爲行公,時無無故行公之人,而揀擇日字已迫,似當有前期變通之道,何以爲之?敢稟。傳曰,右尹李萬元,今姑改差。
以黃海監司李徵明狀啓,軍餉穀傾庫分賑事,待罪。傳于□□□曰,勿待罪事,回諭。
大司諫兪得一,司諫金演啓曰,請勿留難,罪人韓重爀·李時檜·崔格等,令該府,不問拘忌,逐日嚴刑,期於輸情,依律處斷。措語見上答曰,勿煩。
持平尹星駿啓曰,臣苴斬纔闋,視息苟延,世念全灰,宿疴轉痼,陳力供仕,實無其望,而前後除命,躅蹶趨承者,只緣感激洪造,自避飾讓之迹也。其間意欲塞職,見多乖宜,憒憒碌碌之狀,臣之自知已明矣。頃日李徵明請推之啓,臣亦恤其遞易,而追聞西來者之公言,則守令之所失,難容掩置,方伯之論罪,還涉委曲云,反以此爲咎,終未免非情之歸。惟此一事,固是論事失實之致,在臣自處之道,所當趨卽引嫌,而聞見孤陋,晩始得實,詣臺自劾,尙且稽進,昏謬之失,至此尤大,不可晏然苟冒於臺席,請命遞斥臣職。答曰,勿辭。
李思永啓曰,持平尹星駿,再啓煩瀆,退待物論矣。傳曰,知道。
掌令呂必容啓曰,頃日黃海監司李徵明推考事,臣實首論矣,卽者同僚,至以論事失實引避,臣誠不勝瞿然之至。凡奏御文字,不可不愼,災邑遞易,亦不可不念,而臣所見狀啓,則無他端,而只以監營中軍,與海州衙童爭妓之故,罷黜牧使,事之猥褻,莫甚於此,揆以體例,亦涉不當,臣之所論,正爲此也。同僚所謂論事失實者,未知指何事發耶?臣實昧其主意之所在,而方在僚席,不爲問議,終必引避而後已,此亦臣之無似,見輕於同僚之致也。臣何敢自以爲無所失,而晏然而已乎?請命遞斥臣職。答曰,勿辭。
李思永啓曰,掌令呂必容,再啓煩瀆,退待物論矣。傳曰,知道。
掌令金弘楨啓曰,頃曰黃海監司請推之啓,臣亦同參矣。卽伏見同僚避辭,以追聞西來之言,則守令之所失,難容撓置,方伯之論罷,還涉委曲,以此爲咎,未免非情之歸爲言,臣不勝瞿然之至,牧使之囚治中軍房妓,雖有未盡之事,而方伯,以此馳啓,終涉猥褻,故臣之相議參啓者,槪以此矣。同僚旣以失實,徑先引避,則臣何獨晏然冒居乎?請命遞斥臣職。答曰,勿煩。
李思永啓曰,掌令金弘楨,再啓煩瀆,退待物論矣。傳曰,知道。
戶曹參判柳之發疏曰,伏以,臣本無似,才乏寸長,雖閑漫一司之務,猶患其憒憒,況此兼帶稠疊,不能承當者乎?自叨金吾之任,半歲于玆,僨事之誚,自分難免,至於張燦之不卽請罪,金光宇之尙未就服,果由於抛滯稽緩之致,則臺臣前後之論,切中臣病,雖被大何,實無所逃,其他按獄疎漏之失,不一而足,臣之不職之責,種種彰著,其何敢冒沒晏然於職次乎?且臣宿患痰火之病,近又添苦,請暇針灸,已有日矣,而向來喪慼之餘,精魄都喪,症情轉苦,顧此衰敗癃廢,尤無自力之望,玆敢冒死哀籲於天地父母之前。伏乞聖慈,諒臣情迹之難安,病勢之難强,本職及兼帶金吾等任,竝賜鐫遞,仍勘臣〈罪〉,以謝公議,不勝幸甚。答曰,省疏具悉。卿其勿辭察職。
判尹李秀彦疏曰,伏以,臣伏見二月三十日政目,以臣爲漢城府判尹者。臣自春初大病之後,氣力之虛憊,精神之耗損,萬倍於前,朝之所爲,夕焉已忘,談笑未畢,居然入睡,此固老人常態,而至於臣,則猶以爲幸。臣自少善病,立與不惑之間,病廢多年,再登朝端,實非所望,而叨蒙兩朝之拂拭,致身八座之崇班,若使國家有封外之患,疆內之憂,則臣身雖退,亦趨死之不暇,而至於扶腋病軀,强入闕庭,無所猷爲,徒竊廩祿,則臣亦不爲也。且臣有私情痛迫,不得不辨明者,玆敢陳暴於天地父母之下,伏願聖明,垂察焉。去年臘月,道峯儒生,來請臣爲院長,蓋以儒林前輩,下世殆盡,遂及於萬不似之臣身也。臣焦唇苦口,力辭而不得,此非臣晏然承當者也。卽伏見囚人李廷稷原情,則不但醜辱先正臣宋時烈,無所不至,至擧臣先世,恣意詬辱,臣不勝怪訝駭憤也。臣七代祖故相臣惟淸,燕山朝爲執義,力爭文簡公金宗直追刑之不可,竄配江界,則此固士類中人也,己卯士禍後拜相,而年近七十,無所建白。若以當時處義,不能如鄭光弼·安瑭諸人云爾,則如臣等子孫,亦何敢言乎?至於與南衮竝稱,則臣未之前聞也。夫南衮,小人也,預構蟲葉之讒,猝成北門之獄,到今聞者,猶欲食肉而寢皮,臣祖以何罪狀,與此人同貫乎?故贊成臣李德泂·故吏曹參議臣李德洙,卽臣先祖之玄孫也,當宣·仁兩朝淸議方張之日,兩臣歷敭華貫公孤,而未聞有一言半辭議及於先世者,故判書臣李弘淵,故府使臣李行源,故監司臣李泰淵,卽臣先袓五代孫也,臣先臣故監司臣東稷,故持平臣李光稷,故都事臣李先慶,皆是六代孫也,至於如臣不肖,亦能承藉世蔭,猥躋八座,而未嘗聞以世累加於臣家者,至於臣祖子孫之以儒生,曾經道峯齋任者,指不勝屈,而多士之間,亦未嘗有異議,則不知廷稷,何所依據,而創爲此誣悖之說也?李秀賢,則臣之同姓十寸弟也,京鄕隔遠,論議不及,而彼乃物色於名字之相同,以爲一網兩打之計,豈非異乎?緣臣無狀,誣謗至及於先世,臣何敢擧顔於朝端乎?先祖臣惟淸女婿許洽,許洽之婿,爲張任重,任重之子,爲張逸,張逸之子,爲故判書臣張雲翼,其下爲新豐府院君,則臣祖之於國系,亦不甚遠,譜帖俱存,班班可考,而廷稷,乃敢詬辱至此,略無顧忌,豈非可駭之甚者乎?噫,院長虛名,猶且如此,若使臣貪戀榮寵,趨走輦轂,則其操戈入室,吹毛覓疵,又何可以勝數乎?伏願殿下,哀臣蹤跡之覊危,察臣情事之痛迫,臣本職及兼帶春秋館·備邊司·承文院·內資寺·氷庫提調等任,一竝鐫去,且令削臣姓名於朝籍,俾令簪履舊物,得全性命於松楸之下,千萬幸甚。答曰,省疏具悉卿懇。於卿少無所嫌,安心勿辭,上來行公。
辰時,上御時敏堂受灸。藥房都提調南九萬,提調李世華,副提調閔鎭周,記事官李世維,記事官權尙游,記事官崔昌大,醫官金有鉉·白光玹·鄭惟覺·金汝器·鄭斗俊·李應斗·丁時梯·白光璘·金泰堅·權聖徵入侍。南九萬進曰,伏聞自上,臍中有患候云,臣等不勝驚慮之至。伏聞入侍醫官之言,則雖非大段症候云,而伏未審,或有牽痛之候乎?上曰,當初差愈後,至今無牽痛之候,而數日來,臍中凸出者,有稍大之漸,淡水亦時時流出,不可無預防之道,故欲爲受灸矣。南九萬曰,此症之外,聖候一向安寧乎?上曰,氣候則連得無事矣。
南九萬曰,入診後,當點穴受灸,今當爲先入診矣。上曰,無診脈事,直爲點穴受灸,可也。上脫上衣,披裏衣,出眎臍中,諸醫以次診察,都提調亦進審。上曰,自昨夕,有焦乾之漸矣。白光玹曰,卽今亦微有淡水,而似自皮膚間出矣。南九萬曰,受灸,退定時刻乎,仍爲之乎?上曰,仍爲之。南九萬曰,壯數定以幾壯乎?上曰,十五壯,似好矣。金有鉉曰,自上,起立然後,可以點穴,起立然後,可以受灸,點穴未易,受灸又多,則竚立移時,恐傷玉候,今日始灸或九壯,或十一壯,似宜矣。上起立,兩手據衣架,首醫等,點穴,以細竹,從前臍中審量,從後點對臍穴,恐未精審,故置木板於牀褥上,而上移立木板上後,諸醫復以細竹,從前後,更爲審量,則前所点處,微有差誤,更爲点穴後受灸。鄭惟覺,告壯數十一壯。畢受後,李世華曰,臣等敢請進審受灸處。上曰,依爲之。李世華·閔鎭周,趨進審視受灸處。上坐,南九萬,以金有鉉·白光玹等言啓曰,今日初受灸,明日乃十五日,明明日又爲望日,灸法皆有拘忌,而所忌非大段,始受灸後,不可卽爲間斷,明日,明明日,連爲受灸,數日之後,間日似當云,何以爲之?上曰,拘忌非大段,連日爲之,可也。
南九萬曰,此後受灸時,定以何時耶?上曰,巳初爲之。南九萬曰,時當春和,異於盛熱,差晩定時,恐不害於受灸,若以巳初爲之,則或値水刺前,日氣亦未溫煖,是亦可慮,差晩爲之,何如?上曰,以巳正爲之。
南九萬曰,受灸後,黑豆竹葉湯及生脈散,進服之意,敢啓。上曰,依爲之。
上在昌德宮。停常參·經筵。
下直,舒川萬戶崔尙亨。
巳時,自東方至四方,地動。午時未時,日暈。
金世翊啓曰,受灸間,視事,頉稟。傳曰,知道。
吏曹判書朴泰尙受由,未出仕。參判吳道一進,參議趙相遇服制。右副承旨沈枰進。
兵批,判書徐文重陳疏受由,參判朴慶後病,參議安垕進,參知權持病,左副承旨李思永進。
藥房都提調臣南九萬,提調李世華,副提調臣閔鎭周啓曰,昨日勞動聖體,受灸移時,伏未審夜來,調攝氣候,若何?今日受灸時刻,依昨日定奪,以巳正爲之乎?臣等不勝區區仰慮之至,敢來問安,竝此仰稟。答曰,知道。無事矣。
李思永啓曰,今日爲政事,命下,而都承旨臣閔鎭周,藥房進去,承旨臣金斗明,受由下鄕,右承旨臣徐文裕,病不仕進。臣思永,以該房,兵批政廳,當爲進去。廳中,只有右副承旨臣沈枰,同副承旨臣金世翊,吏批政廳,何承旨進去乎?敢稟。傳曰,右副承旨進去。
閔鎭周,以禮曹言啓曰,今此世子嬪揀擇單子,遠道則今月十五日定限,收捧上送事,發馬行會矣。平安·全羅道,則限前來到,而慶尙·咸鏡兩道,期限已過,迄無上送之擧,當初定限,非不嚴明,而兩道監司,如是違限,殊極未安,慶尙監司李寅煥,咸鏡監司李光夏,從重推考,兩道單子,罔夜上送之意,知委,何如?傳曰,允。
吏批啓曰,判書朴泰尙未出仕,參議趙相遇服制,小臣獨政未安,何以爲之?敢稟。傳曰,仍爲之。又啓,諫院闕員,今當差出,而擬望之人乏少,外任竝擬,何如?傳曰,允。又啓曰,忠淸監司,今當差出,而擬望之人乏少,承旨竝擬,何如?傳曰,允。
大殿受灸後,藥房問安。答曰,知道。
大殿受灸後,二品以上單子問安。答曰,知道。
大殿受灸後,政院·玉堂問安。答曰,知道。
李思永,以侍講院言啓曰,本員上番六員內,輔德兼弼善未差,兼輔德沈權,以本職,入直玉堂,兼文學金時傑,奉使在外,文學梁聖揆,在外未上來,只有弼善臣洪受漸,近有身病而番次苟艱,連日入直矣,今午添得外感,猝然寒戰,症勢甚重,不能在直,陳疏徑出,上番無他替直之員。司書魚史徽,兼司書閔鎭遠,卽爲牌招推移,姑陞入直。新除授文學梁聖揆,時在平安道安州地,書筵入番事緊,斯速乘馹上來事,下諭,何如?傳曰,允。
吏批,以金時傑爲獻納,李蓍晩爲右尹,金昌協爲禮曹參判,徐文裕〈爲〉忠淸監司,梁聖揆爲文學,任胤元爲濟用正,延陵君李萬元。洪受疇爲承旨,李思永爲右承旨,洪受疇爲左副承旨。
兵批,李善溥爲副護軍,南至熏·任胤元爲副司直。
行大司憲崔錫鼎啓曰,臣以不才蒙識,濫躋高華,一月三遷,榮極微軀,而當此國危民瘁,上下憂勞之日,職在臺府,曾不能進一言劃一策,有所裨補,碌碌隨行,呼唱廷街,尸素之媿,常切于中。日昨海邑之事,所謂守令之失體,不趐微瑣,要存事面,論責,可也。如欲狀聞,數行足矣,而道臣之至於啓罷,似涉過當,其所臚列,亦甚煩褻,故請推之啓,臣亦隨參矣。同僚之到今引避,費辭自劾,實出料外,而參論諸臺,皆以同避,則聯席長官,尤不宜晏然仍冒,請命遞臣職。答曰,勿辭。
金世翊啓曰,行大司憲崔錫鼎,再啓煩瀆,退待物論矣。傳曰,知道。
司諫金演啓曰,請勿留難,還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。答曰,勿煩。
同副承旨金世翊疏曰,伏以,卽者忠淸道人權等,來呈一疏,觀其大槪,則又以道峯合享事,誣辱先正臣宋時烈,無所不至,而其末端,以廷稷等醜正之疏未捧之故,侵攻臣等,不遺餘力,至曰,勒成罪案,欺罔天聽,愚弄君父,肆行胸臆,殆有甚於衮·貞·惟淸之所爲云,臣看來,不勝駭痛之至。此輩之前後投疏,無非醜正之說,聖明,旣下勿捧之敎,而不知君命之奉承,惟以詬辱先正與臣等,爲能事,其言之悖惡,固不足怒,而身居近密之班,受此無限汚衊,其何敢晏然仍冒於職次乎?伏乞聖明,亟許遞改臣職名,以安私分,不勝萬幸云云。答曰,省疏具悉。此等之說,不足掛齒,爾其勿辭,從速察職。
江華留守金鎭龜疏曰,伏以,臣於日昨,以本府民戶數多,糴穀不足,請加得救活之意,有所啓聞矣。卽伏見備局覆啓辭意,則以臣啓聞中,他邑之民,依事目分付之事,何以不能還送,而許給還穀,有不可知云云,臣於此,不勝瞿然之至。蓋他邑飢民流來丐乞者,臣亦依定奪事目,以本府所備賑穀,給回糧,使之還去,而其中,旣有飢困,勢難運動者。且本府,異於陸邑,必欲其還去,則不但開諭退出而已,必須驅迫載船,越置他境。方可還去,此則事有所不忍,且念其越置之後,他邑年事,旣與本府無異,或多尤甚凶荒處,而本府津路,亦非一二,則流丐之復爲還入,勢所必然,故不得不與本府飢民,一體留賑,而此則皆以所備賑穀,白給乾糧而已。至於受公文移來,請糶者,則或有自前居在本府,累年入籍,而癸酉帳籍時,移居他處,到今受其官公文還來者,或有田土在於本府,錄在田案,今因移居受公文來到者,而臣尙念有奸僞冒雜之弊,士族婦女之外,自家長以下,竝令依戶口及公文中所錄口數,來点於官庭,且招里任等,問其來接統次,然後始許受糶,似無秋後難捧之患,而略干稍涉不實者,則皆令卽爲退去,豈有無根着於本府,而得受還穀者哉?臣所謂依事目者,乃指依戶籍事目,移來時,受其官公文來到之事,非謂有他邑移來民,竝給糶穀之事目,下語之際,不能詳察,戶籍二字,未免見漏,宜乎廟堂之泛看而致訝,有此覆啓也。臣冒受重任,猝當荒政,到官以來,觸事憒憒,而至於尋常啓達文字,亦有此不能詳察之失,臣不可堪任之狀,於此益著矣。玆敢冒陳血懇,仰瀆宸嚴,伏乞聖明,俯賜遞罷臣職,以安私分,不勝幸甚云云。答曰,省疏具悉。卿其勿辭,從速察職。
正言李彦經疏曰,伏以,臣頃忝臺職,橫被口語,情迫勢蹙,有難蹲據,加以積瘁之餘,賤疾又劇,冒呈辭單,幸蒙恩遞,伏惟天地生成之德,不可勝量。竊自幸因此屛斥,不復齒數,則微分可安,人言可謝,而就痾政僅副願,而乃於日昨,扶舁出城,來伏郊甸,蓋爲時月將息計,而第念軍銜在身,未得請暇,雖冗班,有異實職,僦寓亦非遠地,而冒法下鄕之科,臣實犯之,私心踧踖,若負大何,今於萬萬夢想之外,秪受有旨,以臣爲司諫院正言,趣臣上來,臣承命惶感,精爽飛越,撫心失圖,自不知置身之何所也。夫諫諍爲任,本自不輕,踐歷之人,亦非不多,設令臣言議風裁,有可以堪當其責者,固不宜隨窠輒塡,以取偏任之譏,況臣庸駑,最居人下,前後忝竊,絲毫蔑效,所遭醜辱,亦極狼藉,不知聖明,何取於滓穢如臣,而荐加誤恩,一至於此也?微臣進退之狼狽,固不足恤,而其在公朝官人之道,亦何可累試累敗,一任其招納議而辱名器也哉?恩召遠辱,分義至嚴,則區區一時之廉隅,姑置勿論,卽當行不俟駕,躅蹶趨承,而第臣所患虛羸之病,專是火祟,到今向暖之節,一倍沈重,積熱攻中,潮暈上面,神心惝慌,如醉如癡,甚至頭疼昏倒,殆不省人,委身床第,惴惴若不保頃刻,欲起登途,還仆者數,瞻望象魏,無計致身,逋慢之罪,實合萬殞。玆將疾痛之呼,仰煩蓋高之聽,伏乞聖慈,察臣僨敗無用之實狀,憐臣沈痼難醫之癃疾,亟命鐫改臣新授職名,俾得安意將攝,以尋生路,不勝幸甚云云。答曰,省疏具悉。爾其勿辭,上來察職。
巳時,上御時敏堂受灸。藥房都提調南九萬,提調李世華,副提調閔鎭周,注書李世維,記事官權尙游·崔昌大,醫官金有鉉·白光玹·鄭惟覺·韓興俊·李應斗·李時聖·金世弘·白光璘·朴星瑞·吳鼎和入侍。
南九萬進曰,昨日受灸後至今日,聖候,若何?受灸處,亦何如耶?上曰,氣候則連得無事矣。南九萬曰,昨日入侍首醫數三人外,之次醫官,則欲使各盡所見,故昨日未入侍之醫官,竝爲替入矣。先令首醫診察,何如?上曰,依爲之。
盡閉諸戶,上出視臍中,諸醫以次診察,都提調亦進審。金有鉉·白光玹等曰,臍中凸出處,比昨頗縮矣。上立木板上,手據衣架,出對臍穴受灸,畢灸,竝如儀,十五壯畢灸後,南九萬,趨入診察。李世華曰,小臣等,敢請瞻望受灸處。卽爲趨入,閔鎭周隨入,同爲診察。上還坐後,李世華曰,小臣瞻望受灸處,頗爲深陷,不瑕有痛痒之候乎?上曰,別無所痛矣。南九萬曰,臍中痰聚處,比昨似減,而又無痛痒之候,則極幸矣。上曰,臍中痰聚處,比前似大,故今此受灸,特爲預防之道耳,臍中比昨減縮,而又無牽痛之候矣。
南九萬曰,民事日急,國儲垂竭,朝家惠澤,終不能及遠,至於畿甸根本之地,理宜優恤,當此東作之日,不可不略助種粮,俾免廢農,江都·南漢之穀,曾已再次分給,在國家,誠爲優給,而在民間,則所得不過升斗,不足以救數日之命,何暇及於耕種乎?左相,以此爲悶,前日建白,欲以賑廳戶曹發賣之錢,分給畿民,使之換貿種粮,而群議皆以,錢文分給,數旣不敷,而亦難白給,卽今錢賤穀貴,秋後穀賤錢貴,此時分錢,秋後還捧,民必反以爲病,爲此之慮。竝與錢文而不給,則民情懸望之餘,必以爲落莫,昨與僚相相議,賑恤廳時遺在租二萬餘石,陳豆二千餘石,除出租一萬石,豆二千石,分給京畿,則似勝於給錢,且豆則雖陳舊不堪食,而此時飢民,得此亦大幸。且南漢,有年久皮稷一千二百石,府尹論報備局,以爲朝家若更以山城所儲,分給列邑,則宜以此充給,以爲改色之地云。合此數分給飢民,可助一分種粮,爲惠誠不少矣。欲與僚相,同爲入對陳達,而適當受灸之時,賓廳引見似未易,故敢因今日入侍,仰達矣。出擧行條件上曰,依所啓,分給,可也。
又所啓,臣兼帶訓局提調,而大將申汝哲,連以服制,有難趁卽入侍,故敢達。訓局用度,以年年裁減之故,布木粮餉,皆患乏絶,上年願留軍粮資啓請時,大將申汝哲,欲以軍兵,今春衣資事,一竝陳達,而臣意以爲,一時啓請,亦似有煩,使之姑待春後矣。軍兵衣資,例於三月分給,卽今三月已半,而尙未充給,誠可慮也。乙亥條裁減七百九十餘同,今雖不敢請得申戌條裁減,七百十七同二十九疋內,上年請得四百同,其餘尙有三百十七同二十九疋,此數若又請得,則可充今春衣資之分給,令兵·戶曹依前分半移給,宜當,而但兵曹所儲正木不多云,勢必難充,以銀錢相參移給,亦無不可矣。上曰,自戶·兵曹,使之充給,可也。李世華曰,本曹木疋用下,只恃奴婢身貢,而裁減以來,所儲甚少,本曹亦以銀錢參給,何如?南九萬曰,此時軍兵衣資,不可偏以銀錢充給事,傳敎矣,依前秋爲之。
又所啓,賑廳堂上,不爲不多,而近日吏·兵判,受由未出仕,禮判下鄕,久無歸期,卽今察任者,只有戶曹判書李世華,刑曹判書閔鎭長,而鎭長,又以臺啓,引嫌不出,在外人及引嫌人,竝令催促出仕,而至於朴泰尙,則雖有疾病,不至大段,不宜一向引入,宜卽牌招,使之察任。徐文重,則又有曲折焉。臣頃以留門部將,擅開城門,有所陳達者,蓋以使之開門者,延燔士夫,而罪止部將,不問士夫故也。其時大司諫兪得一,遽請兵曹堂上罷職,臣意殊不知其的當,而慮或得一別有所聞,不敢復有所陳達矣。退出後,得見當初兵曹啓辭,則盤問部〈將〉等開門之由,悉陳於啓辭中,下其公事於刑曹,若以部將定罪時,不問士夫,爲刑曹之失,可矣。至於兵曹堂上,似無可論,而得一之倉卒請罷,誠非得宜,且雖以此爲刑曹之失,亦與禁府之疎漏無異,何至於罷職乎?兵判徐文重,現告坐罷時,自上,只以重任不可以一事罷職爲敎,而其事之曲折,則猶有未盡下燭者,文重之不敢出仕,其勢亦然,故敢此仰達。上曰,今因大臣所達,予已詳知其委折,兵判卽爲牌招,吏判亦爲牌招。
李世華曰,大凡國家任人之方,必量其才稱否,然後乃可任用,人臣受任之道,必量其才之可堪,然後乃敢承當,故君無虛授,臣無虛受,所以百工允釐,而庶績咸熙也。今臣,質本倥侗,素乏才識,矧今年迫桑楡,衰耗特甚,而叨據度地之長,今已三歲,精神弊盡於簿書,筋力耗竭於撼頓,凡干酬酢,亦多顚錯。況當賑廳之任,夙夜憂焦之餘,所叨判義禁之職,決無兼察之望,王獄議讞,何等重務,而乃以耗弊無餘之精神,兼察於本職鞅掌之餘暇哉?是以觸事生尤,動輒乖張,上以誤王府之事,下以積微臣之戾,公私之狼狽,有不可勝言,玆敢冒萬死仰瀆於榻前,伏乞聖慈,俯諒血懇,特遞兼帶金吾之任,千萬幸甚。上曰,卿之苦辭,予意以爲太過矣。
上左昌德宮。停常參·經筵。
夜三更,月暈兩珥。四更五更,月暈。
金世翊啓曰,伏見黃海監司李徵明狀啓,以營屯穀逢賊事,請推平山縣監柳星彩矣。監司之於守令,苟有過失,則發緘問備,自是常例,而至於啓聞請推,曾所未有之擧,難免率易之失。監司李徵明請推狀啓內,推考一款,勿施,何如?傳曰,允。
藥房都提調臣南九萬,提調臣李世華,副提調臣閔鎭周啓曰,連日受灸之後,伏未審,聖體調攝,若何?今日受灸,亦依定以巳正乎?臣等不勝終宵伏慮之至,敢來問安,竝此仰稟。答曰,知道。無事矣。
藥房再啓曰,聖候臍中痰聚處,預防之道,對臍穴,則以隨年壯,今已畢灸矣。更爲議藥之意,定奪於榻前,臣退待,與諸御醫相議,則以爲,自上受灸之後,臍中浮火之處,形色不無消減之效,而患候元症,由於濕痰之流注,運化濕痰,不損元氣,竹瀝達痰丸,最是當劑云。此藥一劑,卽爲劑入,何如?答曰,依啓。
大殿受灸後,二品以上單子問安。答曰,知道。
大殿受灸,藥房問安。答曰,知道。
大殿受灸後,政院·玉堂問安。答曰,知道。
備忘記,傳于沈枰曰,今此弓矢,城津僉使鄭希卨處給送。
金世翊,以戶·禮言啓曰,今此謝恩副使改差代,戶曹參判柳之發,軍官行副護軍金忠生,折衝丁時夏,打角閑良柳錫祿,正使軍官前長直洪世範有頉,代行副護軍李永暉,元單子中,改付標以入之意,敢啓。傳曰,知道。
金世翊,以戶曹言啓曰,故醫員鄭安世,癸亥年恩賜田結,尙未準受矣。罪人命昌籍沒,忠淸道淸州卜在田畓,竝三結五十負四束,望呈願受,依例折給之意,敢啓。傳曰,知道。
傳于金世翊曰,歸厚署棺板二部,送于內需司事,言于該曹。
以江原監司尹以道狀啓,橫城居私奴活立妻嫗分等燒死事。傳于金世翊曰,燒死人等,令本道恤典擧行。
金世翊,以工曹言啓曰,本曹所關,各江津船中,廣津津船一隻,漢江津船五隻,楊花渡津船七隻,今年改色當次,而破傷太甚,當用許多船材,故量其容入,貿易次,差人定送于峽中,時未貿來,待其流下,卽爲改造之意,敢啓。傳曰,知道。
沈枰,以兵曹言啓曰,本曹正郞朱宅正,有情勢難安事,累次呈狀,而不爲許遞矣。今此身病甚重,不能供仕,又爲呈狀,情勢難安,姑舍勿論,身病如此,曠官可慮,本曹多事之地,不可等待其差復。正郞朱宅正,今姑改差,何如?傳曰,允。
持平李震壽啓曰,臣以無似,濫叨匪據,銜恩畏義,黽勉承命,而釁禍餘喘,病在膏肓,小有感傷,輒有委頓,卽今症形,無望供仕,尋單請急,蓋不獲已,而見阻喉司,一味惶縮矣。今者同僚,以黃海監司李徵明事,相繼引避,處置歸於臣身,向日問備之啓,臣旣同參,而槪其狀聞中廳妓等語,已涉猥褻,事且微細,而至於啓罷守令,終欠妥當,故同僚之意,臣亦以爲然,而與之參啓,今何敢獨爲晏然,而有所可否於其間乎?請命遞斥臣職。答曰,勿辭。
大司諫兪得一啓,臣之庸疎拙劣,不稱諫職,無補於聖明,固已自劾於前後辭避之章,而加以病懶頹壞,時耗物議,無異䏁者之廢聽。頃於登對時,大臣,以送喪,朝士之督令開門於鍾漏未罷之前,而部將則論罪,朝士則不問等語陳達,臣驟聞而驚駭,倉卒論啓,竝請兵曹堂上罷職而蒙允矣。卽伏聞,大臣於昨日筵中,以臣請罷兵曹堂上,誠非得宜爲言,臣於此,豈勝瞿然之至?第臣伊日前席之啓,只憑大臣所達之言,而只尺嚴敎之地,雖未詳大臣結語之如何,臣意以爲,城門之開閉,兵曹實主之,擅開城門,何等重事,而朝士之督令開門事果如許,則兵曹草記時,只論部將之科罪,不請朝士之査問,殊極失當,故竝請罷職,只擧事體,而大臣之言如此,臣何敢晏然仍冒於臺席乎?請命遞斥臣職。答曰,勿辭,退待物論。
巳時,上御時敏堂受灸。藥房都提調南九萬,提調李世華,副提調閔鎭周,注書李世維,記事官權尙游·崔昌大,醫官金有鉉·白光玹·鄭維覺·金慶華·李應斗·玄萬運·方震虁·崔時省·白興銓·李敏夏·卞三彬,入侍。
南九萬進曰,連日受灸,伏未審,聖體,若何?上曰,無事矣。
南九萬曰,臣與諸醫詳議,則皆以爲,今此受灸,蓋爲預防之道,用隨年壯,爲宜,初日十一壯,昨日十五壯,今日十壯,則合爲三十六壯,滿隨年壯數云,下詢于醫官定之,何如?上曰,若依本方,必用隨年壯,則只灸三十六壯,與前累百壯時不同,隨年壯似小,更問于諸醫,商定,可也。
南九萬,與諸醫商議後進曰,臍中痰聚處,前有赤暈,不無可慮,故灸至累百壯,今亦微有赤暈,而不至大段。且對臍,本非多灸之穴,今此受灸,只爲預防之道,雖至多灸,臍中之物,固難永消,而不無耗損眞元之慮,隨年壯,爲宜云矣。上曰,今番受灸,本爲預防之道,固異於庚午矣。金有鉉·白光玹,合辭進曰,庚午年,則臍中痰聚處,赤暈甚盛,灸至數百壯矣。今則赤暈不至大段,且無痛痒之候,對臍乃腎經穴,不可以多灸,多灸則命門火易熾,小臣等所見,只用隨年壯爲宜,敢此仰達。上曰,然則不必同於庚午,用隨年壯爲宜,今日只灸十壯,可也。
南九萬曰,今日受灸後,有議藥之事,必令諸醫詳審診察,得集衆見,然後可以議藥矣。上曰,依爲之。上出眎臍中,諸醫以次診察,都提調·提調·副提調,亦進審,上立木板上,手據衣架,出對臍穴,受灸十壯,畢灸竝如儀,上坐。
李世華進曰,小臣,瞻望受灸處,分野甚重,群下之情,憂慮曷極?醫方之事,臣雖素昧,常竊伏聞,針灸之餘,靜攝爲本,而凡干勞動之節,自上痛加戒愼,以盡聖人愼疾之道,千萬幸甚。上曰,然矣。可不留心焉?南九萬曰,臍中痰聚,雖是外症,患候源委,尤宜深慮,預防之道,不可專靠艾注,消痰之方,必須靡不用極,卽今湯劑難進,丸藥爲宜,今日畢灸後,臣退與諸御醫,商議當進之藥,登時製入之意,敢啓。上曰,依爲之。
南九萬曰,宗廟執頉處,修改事,在於明日,而修改時刻,該曹以卯時啓下,小臣及提調臣李世華,俱任敦匠之事,明日藥房問安後,勢難及卯時進詣,太廟修改時刻,令該曹差退,改啓下之意,敢稟。上曰,依爲之。南九萬曰,卽今民事日急,賑務方殷,忠淸舊監司,坐罷已久,新監司,尙今遷就未赴,本道之事,誠爲可慮,自京不遠之地,夫馬雖或未盡,不難赴任,數日內催促發送之意,敢達。上曰,依爲之。
上在昌德宮。停常參·經筵。
辰時至申時,日暈。
李思永啓曰,來二十日,輪對日次,而世子嬪揀擇相値,頉稟。傳曰,知道。
又啓曰,受灸處完合間,視事,頉稟。傳曰,知道。
又啓曰,吏曹郞廳來言,臺諫有闕,政事,何以爲之?傳曰,明日爲之。
藥房都提調南九萬,提調李世華,副提調閔鎭周啓曰,受灸連日,伏未審此時,聖體調攝,若何?臍中浮大之處,益有差減之效乎?臣等不勝終宵伏慮之至,敢來問安。答曰,知道。無事矣。中殿問安。答曰,知道。
沈枰,以都摠府言啓曰,今日入直軍士,中日習射,請出標信。答曰,知道。
李思永啓曰,明日聖節望闕禮,依近例爲之之意,敢啓。傳曰,知道。
又啓曰,假注書洪重益,自去夜猝患傷寒,僵臥直廬,不能察任,今姑改差,他假注書差出,何如?傳曰,允。
以朴乃貞爲假注書。
李思永,以禮曹言啓曰,今接漢城府移文,則揀擇捧單中,參議趙相遇女子,遭母喪,副司果權世恒家,自月初,上下老少,相繼染痛,而處女,亦自數日前得病,方在危劇中云。趙相遇女子,今遭母喪,依例拔去,權世恒女子,果爲染疾,則姑待其差歇,前頭再揀擇時,使之知委入參,而其餘無頉處女,則別單書入之意,敢啓。傳曰,知道。
又以侍講院言啓曰,本院上番之苟艱,未甚於近日,卽今行公之員,只有兼輔德·弼善,而沈權,則以本職,入直玉堂,洪受漸,則以身病,陳疏出去,他無推移之員,不得已下番司書臣魚史徽,姑陞替直,其在事體,極爲未安。輔德·兼弼善未差之窠,明日政,以在京無故人,盡數差出,卽爲牌招,使之推移入直,何如?傳曰,允。
閔鎭周等啓曰,再昨忠淸道人權等八人,來呈一疏,觀其大槪,以道峯合享事,肆爲醜悖之說,故臣等,以前日傳敎辭意,分付不捧,則渠等,仍爲列坐於本院望門之外,或突入門內靑帳之內,或列立廳下堦砌之上,詬辱臣等,無所不知矣。今日則辱說漸加於兩日,而疏本及大槪,投之廳上,還給旋投,不止一二,終乃直上廳中,置疏承旨案上,紛挐亂,罔有紀極,渠等雖極無狀,旣有儒名,臣等不欲軀迫出送,亦不欲酬酢爭辯,而其擧措之悖戾,將不止於今日言辭之悖慢,不特及於臣等,臣等,連三日受無限醜辱,固不足道,而只尺近密之地,使此輩叫呼隳突,作此前所未有之變,無非臣等罷軟失職之致,極爲惶悚,而今日所遭,不比尋常,若不禁斷,則終無以止其作挐之弊,何以爲之?敢稟。傳曰,勿爲捧入。已有朝令,則今此作挐,乃所以輕朝廷也。事之驚駭,莫此爲甚,權,徒配。
答判中樞府事申汝哲疏曰,省疏具悉卿懇。卿其安心勿辭,調理行公。仍傳曰,遣御醫看病。
答兵曹判書徐文重疏曰,省疏具悉卿懇。卿無所嫌,安心勿辭,從速行公。
答知義禁申琓,同義禁李蓍晩·柳之發等疏曰,省疏具悉。卿等勿辭察職。以上原疏在下
司諫金演,掌令金弘楨·呂必容,持平李震壽啓曰,張希載事。同上答曰,亟停勿煩。
司諫金演啓曰,韓重爀等事。同上答曰,勿煩。
掌令金弘楨·呂必容,持平李震壽啓曰,主山及人家近處營葬起訟者,先治相地人,主喪人嚴刑定配事。同上李喜重妻朴氏按覈事。同上金光宇事。同上答曰,勿煩。
判中樞申汝哲疏曰,伏以,聖上,方在受灸之中,此豈臣子言病之時?臣猝患胸腹冷痛,若抱氷雪,呼吸不通,頃刻難保,問安之班,竟闕進參,臣生不如死,伏地涕泣,不知所出。臣自數月內,家禍荐疊,連喪同氣,形存心死,死亡無日,不意再昨,感觸風寒,有此急病,食飮不敢近口,氣力日益耗傷。臣在北兵營時,始得此病,源委旣痼,有時暴發,若是危急,臣自知病根難治,前道不遠,孤露餘命,更無所惜,而第臣之職任,俱係緊重,以此病勢,決不可虛帶,上以負國家,下以癏厥官。伏願聖明,察臣病勢之危重,亟先遞罷臣訓局·捕盜兩任,使臣安意調治,以尋生路,不勝幸甚。批答在上
兵曹判書徐文重疏曰,伏以,臣十年劇地,勞瘁已極,軀殼雖存,心腑積傷,到今年齡衰謝,精神耗弊之後,決難復任驅策,陳章乞解,實出衷曲,而微誠不足以格天,日月之明,猶有所未燭,情勢窮蹙,益無所措也。頃者諫臣論劾之章,以臣爲掩置,辭意已極嚴峻,而昨日引避語,尤加緊重,至以事體爲言,臣何敢更有所分疏也?非徒臣自處之義,終不敢冒昧承命,其在朝家使臣之道,亦宜許其遞免,毋令全沒士夫廉隅也。臣之情,決無冒出之理,前後嚴召,不得趨赴者,已至一二度,人臣分義,掃地盡矣。臣帶職蟄伏,今將一朔,公務之積滯,非至一二,臣職一日未遞,則臣罪一日增加。伏乞聖明,亟命鐫削臣職名,以肅朝綱,以爲人不職者之戒事。批答在上
知義禁申琓,同義禁李蓍晩·柳之發等疏曰,伏以,臣等,俱以無似,忝居金吾議讞之地,頃當守門部將之按治也。臣等意以爲,城門擅開之罪,渠槪自服,而訶督促鑰之人,不能的指,則罪雖不可疊蒙,情則似有所隱,而兩處納供之辭,前後相左,旣未覺悟,飭詐誣罔之罪,重於本律,亦未省察,徒知秋曹之疎漏,以不知同歸於一科,至煩備局之啓,繼有追覈之擧,復以東大門部將洪起天,移送本府,仍有勘罪之命,臣等旣負不職之責,其何安參其議,而奏其當乎?且於首席陳疏之時,亦未及引罪自列,矇然不察之失,亦所難逃,尤不敢抗顔仍冒。伏乞聖明,先遞臣等之職,仍治臣等按法不審之罪,以肅朝綱,以安私分,不勝幸甚。批答在上
上在昌德宮。停常參·經筵。
藥房都提調南九萬,提調李世華,副提調閔鎭周啓曰,伏未審此時,聖體調攝,若何?受灸之後,症候加減,亦如何?臣等不勝伏慮之至,敢來問安。答曰,知道。無事矣。
傳于沈枰曰,今下弓矢,玉江萬戶尙期周處給送。
金斗明啓曰,今日爲政事,命下矣。都承旨閔鎭周,以御藥監劑,藥房進去,右承旨臣洪受疇,奉使未還,右副承旨臣沈枰,以代房,兵批政廳,當爲進去,而自去夜,重得傷寒,委臥直廬,不能起動。廳中,只有臣斗明及同副承旨臣金世翊,兵批政廳,何承旨進去乎?敢稟。傳曰,同副承旨進去。
吏批,判書朴泰尙受由未出仕,參判吳道一進,參議趙相遇服制,右承旨李思永進。
兵批,判書徐文重陳〈疏〉受由,參判朴慶後病,參議安垕病,參知權持進,同副承旨金世翊進。
吏批啓曰,判書朴泰尙受由,未出仕,參議趙相遇服制,小臣獨政未安,何以爲之?敢稟。傳曰,仍爲之。
又啓曰,春坊闕員,今當差出,而擬望之人乏少,外任·相避,竝擬,何如?傳曰,允。
以李光佐爲持平,李彦綱爲京畿監司,李文興爲蔚山府使,柳鳳瑞爲兵曹正郞,黃欽爲判決事,崔錫恒爲兼弼善,李宜顯爲檢閱。此吏批。尹搢爲副護軍,尹星駿爲副司直,高應文爲副司果,南兵使羅弘佐,降資還授。
吏批啓曰,卽接司僕寺牒呈,則僉正金盛最,身病甚重,不得察任,改差,何如?傳曰,允。
答吏曹判書朴泰尙疏曰,省疏具悉。卿其安心勿辭,調理行公。疏本在下
答黃海監司李徵明疏曰,省疏具悉。卿其勿辭,從速察職。疏本在下
答知事申汝哲疏曰,省疏具悉卿懇。卿其安心,須勿過辭,調理察職。
李思永啓曰,新除授藝文館檢閱李宜顯,時在開城府地,斯速乘馹上來事,下諭,何如?傳曰,允。
司諫金演,掌令金弘楨·呂必容啓曰,張希載事。同上答曰,亟停勿煩。
掌令金弘楨·呂必容啓曰,相地人嚴刑,主喪人嚴刑定配事。同上李喜重妻朴氏,拿致法曹,按覈事。同上金光宇事。同上新除授持平李光佐,時在忠淸道禮山地,請斯速乘馹上來事,下諭。答曰,不允。下諭事,依啓。
司諫金演啓曰,韓重爀等事。同上答曰,勿煩。
金世翊啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
吏曹判書朴泰尙疏曰,伏以,臣一縷殘命,不生不死,委頓牀席,垂一月矣。身帶諸務,一倂曠廢,連日起居之班,不得進參,屢勤嚴召,竟未祗赴,斧鉞之誅,在所甘心,而聖恩天大,尙加寬貸,惶蹙悶迫,實不知容措之地,氣息奄奄,轉側須人,不能身就有司席,藁俟命。玆敢冒萬死仰陳尺疏,伏乞聖明,亟命鐫削臣職,以肅朝綱,則臣亦當瞑目入地,以圖結草之報云云。
備邊司啓目,粘連啓下是白有亦,觀此靈光郡守李東馣上疏,則本郡還穀元數,比他邑最爲零星,而道臣,迫於上司之令,移轉米百餘石,劃定於本郡,統營,又以米百石,使之輸納京倉,餘存之穀,不過一番分賑之資。若失此二百石,則累萬將死之民,其將盡歸於塡壑。前此災邑田稅,或有停留各邑,仍將元會付之穀者,今若依此捧留,則甚大惠也,特令廟堂急速變通,卑賜處分亦爲白有臥乎所,本道監營移轉上送米段,道臣,曾以分付列邑,方爲裝載上送之意,啓聞爲白有在如中,到今想必有已爲發船之處,有難停止於一邑是白乎旀,統營米租上送事段,曾因道臣狀啓,已令停止,今無可論是白乎旀,田稅停留事段,今年上納田稅都數,給災之餘,極其零星,而被災尤甚之邑,則亦有不得已停留之處是白在果,卽今則已當田稅上納之時,而又爲請停,極涉非時,獨停一邑,亦涉不均,有難施行,以此分付,何如?啓依允。
上在昌德宮。停常參·經筵。
下直,全羅左水虞侯申命尹,慶基殿參奉趙泰徵,召村察訪朴凝慶。
藥房啓曰,伏未審此時,聖體調攝,若何?畢灸已過累日,症候,更無可慮乎?臣等不勝伏慮之至,敢來問安。答曰,知道。無事,症候別無可慮矣。勿爲問安。
弼善洪受漸初度呈辭。入啓。給由。
刑曹,權,豐川府徒三年定配,啓。
刑曹判書閔鎭長上疏。大槪,臺章峻發,聖兪終靳,感激惶媿,置身無地,顧臣情勢,萬無耐彈仍冒之理。伏乞聖慈,亟命遞臣職名,勘臣罪犯,以嚴公法,以安私分事。入啓。答曰,省疏具悉。卿其安心勿辭,從速行公。
吏曹啓曰,新除授蔚山府使李文興呈狀內,奴婢四十餘口,在於其地,十口以上所在之邑,法不得赴任,斯速入啓處置,而奴婢十口所在之邑,則不得赴任,法例如此,蔚山府使李文興,改差,何如?傳曰,允。
謝恩,知事李世白,左副承旨洪受疇。
傳曰,上·副使,書狀官,留待引見。
平安監司書目,德川郡守徐宗望,御史旣有封庫,爲先罷黜,其代,令該曹急速差出,給馬發送事。
吏曹口傳政事,以成虎臣爲蔚山府使,鄭碩賓爲德川郡守。
府啓,請李喜重妻朴氏,拿致法曹,一體按覈事。措辭上同金光宇事。措辭同上答曰,不允。
吏曹啓目,權知承文院副正字兪命凝·洪重益·朴泰昌·金相稷·金普澤·李德英,爲等如口傳施行,何如?啓依允。
京畿監司書目,竹山等官呈,今月十五日地震事。又書目,安山呈,禮曹判書尹趾善辭職上疏上送事。啓。答曰,省疏具悉卿懇。卿辭至此,宗伯之任,今此勉副,卿其安心勿辭,從速上來行公。以上朝報
引見入侍時,上使李世白所啓,西路使客支待之規,各自不同,關西則只於謝恩使之行,出站,而冬至使行,則本邑獨當,海西則諸般使行,皆自列邑出站以待矣。小臣待罪海西時,因前監司尹堦定奪,更爲啓聞,只使各其本官支待,他邑則不令出站,酌定節目以聞,則廟堂許施,其後臣又以承旨入侍,更令稟定,申明擧行矣。今番往來時見之,則列邑之出站,一襲前套,守令多率夫馬,來待遲留,久則十餘日,小不下六七日,如許凶歲,一日滯留,其弊不貲,臣旣已一依曾前定式,勿復出站之意,通于本道監司,而必須自朝家,嚴明申飭,然後方可劃一一奉行,其間如有窒礙之端,則不妨更爲啓聞而處之矣。上曰,依爲之。又所啓,臣等還來時,見關西諸邑,無不飢荒,而龍·鐵·宣·郭四邑,爲尤甚,飢死者已多,餘存之民,無不遑遑汲汲,路邊處處屯聚,呼訴於馬前,冀其轉聞於朝,而有以濟活,其中兩班之類,則姑未知其朝夕必死,而常漢則必難支保數日,今當東作之節,而亦不能耕種,終日所見,不過一兩處起土而已,所見極爲矜惻。蓋龍·鐵兩邑,去冬遞易之餘,新者莅,未及鳩聚賑資,至於捧糴之數,亦不如他邑,故輒皆取資於監營,而亦未免間斷,宣·郭事勢,雖與龍·鐵差間,而飢饉之慘,殆無彼此之別,救活之道,萬分可慮。道臣,亦方專意於此等邑,而各邑,亦無可以推移之處,設令江都米來到後,優給於此數邑,以此繼賑爲難,極以爲渴悶。大抵此等邑,則不可不別爲軫念,以示朝家優恤之意,而卽今京外穀物已盡,恐無可以容手地,不知將何以爲之也。副使洪受疇曰,目見龍·鐵·宣·郭飢民遑遑之狀,生意索然,食不忍下咽,其所以處處擁馬涕泣呼訴者,兩班輩則曰歸奏朝家,活我濱死之命,常漢則曰,惟以一時所食粥資,不過皮稷二合半,以此何以延命乎云,而殊不知二合粥資,四月以後,則亦無出處,尤可矜惻。前者所送江都米,道臣將欲優給於四邑,而厥數不多,其能幾何濟活耶?臣未知江都餘存之米幾何,而到今不可不更爲移給於四邑,自廟堂措辭行關,使道臣各別開諭,以示聖上惻怛之意,使之一邊勸農,不至全廢耕作,似合事宜。更令廟堂,稟旨而處之,何如?上曰,更令廟〈堂〉稟處,可也。
副使洪受疇所啓,海西田三稅待秋退捧事,道臣枚擧啓聞,而廟堂旣防啓,今不必更煩爲陳,而臣等,親聞沿路人民等遮道呼訴之言,則以爲,卽今民間形勢,實無粒穀出處,米太當納者,無望待秋追捧云。蓋本道失稔之中,豆太尤甚,至於種子,亦難措備,伏聞戶曹,經用雖匱,太則猶不至乏絶云,海西各邑未捧之太,特令待秋追捧事,令廟堂更爲稟處,何如?上曰,令該曹稟處,可也。又所啓,臣等到海西,聞有軍丁逃故査覈之擧,此出於朝家,欲爲修整軍案,以除隣族侵徵之弊,而第聞道內守令之言,則此擧,非但繹騷於窮閻,當此道殣相枕之時,囷廩已罄,無以濟給,四月以後,則民束手待盡,前頭死亡之數,又未知其幾許,雖或窮査,恐未免虛簿之歸,姑待牟麥成熟,民稍蘇完之時,知其生存實數,然後待秋査出事,令廟堂稟處,何如?上使李世白曰,取見各邑文書,則因判尹李秀彦疏,有此査覈之擧,而卽今則似涉非時,待秋爲之,恐無妨矣。上曰,待秋爲之意,分付該曹,可也。以上備局謄錄
上在昌德宮。停常參·經筵。
下直,安州牧使金文夏。
大司成崔奎瑞三度呈辭。入啓。只遞本職。
弼善洪受漸再度呈辭。入啓。遞差。
副修撰趙泰采上疏。大槪,臣持身無狀,不能見信於人,橫被疑謗,幾陷重科,幸賴天日之明,卽蒙開宥之恩,而餘查轉輾,尙未收殺,臣何敢自爲無失,而晏然久玷於榮次,以貽淸朝之羞乎?玆敢不避猥越之誅,冒萬死仰籲於天地父母之前,乞賜刊臣仕籍,以服人心,以安微分事。入啓。答曰,省疏具悉。爾其勿辭,從速察職。
京畿監司李彦綱上疏。大槪,畿輔旬宣之任,決難承當,冒陳微懇,冀蒙恩遞,以重名器,以安私分事。入啓。答曰,省疏具悉。卿其勿辭,從速察職。
正言李彦經啓曰,臣病狀危苦,情勢悶蹙,決不宜復玷言地,而恩批旣降,分義至嚴,亦不敢一向退伏,扶舁入來,冒昧出肅,進退無據,蹤跡難安,自顧惶媿,無地容措。抑臣又有所難冒者,頃臣之待罪憲職也。因淸州寡女呈狀,前郡守尹楦拿問事,論啓蒙允,而其狀辭中,自稱金氏,不稱召史,謂楦爲從姪,無嫡庶區別之語,故意其謂士族婦女,以此措辭爲啓矣。晩後始聞楦原辭,則以金氏爲渠庶從叔之妻,勿論其嫡庶,旣是叔姪之間,且有男女之別,縱奴毆傷,果是實狀,則楦固有罪矣。至於士族之稱,殊涉猥越,而只憑其狀辭,不復致察,有此爽實之言,論事不審之失,臣實難免。且臣急於養疾,未及請暇,身帶軍銜,任自下鄕,揆以法例,尤難在職,以此以彼,俱不可晏然行公,請命遞斥臣職。答曰,勿辭,退待物論。
禁府,趙仁建·全俊達·李世道·朴文益拿囚。啓。
忠淸監司書目,尼山呈,以右參贊尹拯辭職上疏上送事。啓。答曰,省疏具悉卿懇。國子之任,非卿莫可,周急之命,意非偶然,卿其安心勿辭領受,幡然上來,以副予望。
府啓,金光宇事。措辭同上答曰,勿煩。
上在昌德宮。停常參·經筵。
夜,流星,出太微西垣下,入南方天際,狀如拳,尾長三四尺許,色赤。
閔鎭周啓曰,廳中位甚不齊,只有臣鎭周及左承旨金斗明,右承旨李思永仕進。左副承旨洪受疇,右副承旨沈枰,俱以病不來,同副承旨金世翊式暇,出納之際,事甚苟艱,左副承旨洪受疇,右副承旨沈枰,竝卽牌招察任,何如?傳曰,允。
李思永啓曰,正言李彦經,引避退待,旣已經宿,而本院無行公之員,除在外人員外,呈告人員,竝卽牌招,以爲處置之地,何如?傳曰,允。
答京畿監司李彦綱疏曰,省疏具悉。卿其依疏辭往來焉。
平安監司李濡,以陽德縣居池景云等燒死事,狀啓。傳于沈枰曰,燒死人等,令本道恤典擧行。
黃海監司李徵明,以海州居金愛吉等燒死事,狀啓。傳于沈枰曰,燒死人等,令本道恤典擧行。
沈枰,以賑恤廳言啓曰,自今月十一日至二十日,兩所就粥之人,東賑所,則抄出外方飢民二千人,別饋他所之後,比之前日,頗有減縮,卽今所饋,多或五千七百餘名,小則四千五百餘名,而物故五十名,春賑所,則漸至增加,多或五千三百餘名,小不下四千六百餘名,而物故四十三名矣,敢啓。傳曰,知道。
持平李震壽啓曰,持平李光佐,卽臣友婿之子也。在法當嫌,而初未覺察,今始來避,昏謬之失著矣,請命遞斥臣職。答曰,勿辭。
金斗明啓曰,持平李震壽,再啓煩瀆,退待物論矣。傳曰,知道。
掌令金弘楨·呂必容啓曰,金光宇事。同上持平李震壽,引嫌而退,相避之法,在下當遞,不必以此,引以爲嫌,請持平李震壽出仕。答曰,不允。處置事,依啓。
正言宋徵殷啓曰,正言李彦經,引嫌而退,當初論啓,只據狀辭,則措語差爽,不必爲嫌,帶職下鄕,雖非法例,近地勿避,已有定式,請正言李彦經出仕。答曰,依啓。
上在昌德宮。停常參·經筵。
夜五更,月暈。
下直,別害僉使李益章。
左尹李世選,辭職上疏。入啓。答曰,省疏具悉。卿其勿辭,從速察職。
禁府,孫勝遠拿囚。啓。
副修撰趙泰采初度呈辭。入啓。給由。
合啓,張希載事。措辭同上答曰,亟停勿煩。
府啓,金光宇事。措辭同上答曰,勿煩。
院啓,韓重爀·李時檜·崔格等事。措辭同上請平安監司李濡罷職事。答曰,不允。
忠淸監司徐文裕上疏。大槪,身病添重於數日之內,藩臬重任,萬無承當之望,乞賜遞改職名,俾尋生路事。入啓。答曰,省疏具悉。疏辭,令該曹稟處。
上在昌德宮。停常參·經筵。
夜五更,月暈。
全羅監司書目,卽今爲邑所報飢民,三十三萬九千七百四十九名,而飢民日增,賑穀日縮,民事萬分切急事。
江原監司書目,淮陽等四邑飢死人,至於十六名事。
平安監司書目,道內各邑農事形止,及江西等十二邑,前月二十九日·三十日,雨雪三下,今月初五日·六日,下雨,龍岡·三和·江西等三邑,秋牟田,自雨雪以後,蟲災漸至寢息事。
慶尙監司書目,昌原府使申光浹,暗行御史,旣已封庫,爲先罷黜事。
備邊司啓曰,本司堂上,多有病故,及在外人開坐之時,不得備員,賑恤堂上二員呈告,一員在外,不得察任,尤涉可慮。刑曹判書閔鎭長,卽爲牌招,使之察任。前大司成崔奎瑞,亦令該曹口傳付軍職,使卽出任。知中樞府事李世白,賑恤廳堂上,更爲啓下,何如?傳曰,允。
兵曹口傳政事,副司直崔奎瑞。
吏曹口傳政事,李昌肇爲昌原府使。以上朝報
備邊司啓曰,以回還使臣所啓,平安道龍·鐵·宣·郭四邑,前頭繼賑之資,不可不更爲移給,以示朝家軫念之意,令廟堂稟處事,命下矣。此四邑凶荒最酷之狀,道臣,亦曾累爲啓聞,今番江都移轉穀一萬石,道臣啓聞中,亦以爲專救此四邑之地云,想必已自本道,從多少磨鍊分給,而穀少民多,必無以繼賑於麥前,且邊地麥秋,視內地甚晩,前頭畢賑日尙遠,卽今京外,所儲皆竭,他無推移之處。江都米劃給賑廳一萬石內,尙有未及輸來者,其未輸中,除出二千石,各給五百石於四邑,而分付賑廳,募得京江船,定送郞廳,使之裝載,急速發送,宜當。以此意,亦爲知委於本道,何如?傳曰,允。以上朝報
上在昌德宮。停常參·經筵。
金普澤爲假注書。
昭憲王后忌辰。
李思永啓曰,明日常參·經筵,取稟。傳曰,停。
金世翊,以禮曹言啓曰,卽者鐵原府使金昌集之子濟謙呈單內,濟謙弟妹,丙寅年十二月,家間痘疫大熾,弟妹則經於襁褓之中,而症且不明,私當疑之,故頃日經痘與否問啓也,部官來問之時,家中適無丈夫,只有婦女,令女奴傳言往復之際,以致錯誤,其時覆啓之中,以全未經痘懸錄,此與本家所答,大段相左,而自歸於誣罔之科,私心惶恐,不敢晏然,更陳實情,恭竢處分云。部官,問於本家時,聽瑩誤傳,以致莫重啓達之事,如是錯誤,漢城府當該堂上,申飭之際,亦未免不察之失,漢城府當該堂上及當該部官,竝推考,何如?傳曰,允。
金世翊,以禮曹言啓曰,王世子嬪再揀擇吉日,以今月二十六日,推擇,啓下矣。揀擇吉時,問于日官,則同日卯時·午時爲吉,而卯時太早,午時似晩,其間無他推移吉時云。此兩時中,以何時定行乎?敢稟。傳曰,以卯時定行。又以禮曹言啓曰,王世子嬪初揀擇時,副司果權世恒女子,載寧郡守沈益昌女子,俱以病不得入參,使之待差,追入於再揀擇,道遠處女,亦爲追入於再揀擇事,啓下矣。卽接漢城府移文,則永柔縣令趙泰東女子,身病甚重,未及上來,副司果權世恒女子,以疑疾,尙未差復,決難進參云,其餘無頉處女,別單書入之意,敢啓。傳曰,知道。又以禮曹言啓曰,來四月二十三日,中宮殿誕日,陳賀節目,當爲磨鍊,而王世子,方在沖齡,早出大庭,勞動行禮,恐或有乖於致愼之道,何以爲之?敢啓。傳曰,勿爲磨鍊。
上在昌德宮。停常參·經筵。
吏曹參議趙相遇,副修撰趙泰采再度呈辭。入啓。加給由。
刑曹判書閔鎭長辭職上疏。入啓。答曰,省疏具悉。卿無所嫌,安心勿辭,從速行公。
知事李世白上疏。大槪,冒陳私情,乞蒙恩暇,往省父母墳事。入啓。答曰,省疏具悉。卿其依疏辭往來焉。
京畿監司書目,果川呈,以工曹判書鄭載禧辭職上疏上送事。啓。答曰,省疏具悉。卿其勿辭,從速上來行公。
吏曹啓目,粘連觀此忠淸監司徐文裕上疏,則前患外感,添重於數日之內,症情危苦,萬無自力之望,乞遞本職亦爲白有臥乎所,聞其病勢,不至大段,藩臬重任,不可以一時微恙容易遞改,忠淸監司徐文裕,使之從速調理赴任,何如?啓依允。
合啓,張希載事。同上答曰,亟停勿煩。
府啓,金光宇事。同上答曰,勿煩。
院啓,韓重爀·李時檜·崔格等事。同上平安監司李濡罷職事。同上答曰,不允。末端事,依啓。
京畿監司書目,開城經歷呈,以留守嚴緝,今月二十二日,母在喪事。
上在昌德宮。停常參·經筵。
下直,大同察訪權始經,羅暖萬戶李輯。
副修撰趙泰采三度呈辭。入啓。遞差。
吏曹判書朴泰尙上疏。大槪,垂死之病,無望回甦,身帶諸務,偃伏牀席,情窮勢蹙,罔知所措,復申疾痛之呼,冀蒙憐察,削名仕籍,俾得安意就盡事。入啓。答曰,省疏具悉。卿其須勿苦辭,安心行公。
慶尙監司書目,柒谷府使權詢,則御史旣已封庫,爲先罷黜事。
院啓,韓重爀·李時檜·崔格等事。同上答曰,勿煩。
掌令金弘楨啓曰,近來國綱解弛,侈忲成風,至於輿儓下賤,皆服僭衣,本府間或出禁而人不畏法,猶踵前習,事之寒心,莫此爲甚,故日昨同僚,以別樣申飭,隨犯重治之意,捧甘五部出禁,則開初爲始事,臣亦與知矣。臣於昨朝,茶時捧之事,全不記憶,不待開月,徑先出禁,臣之昏謬之失,著矣,何可一刻仍冒乎?請命遞斥臣職。答曰,勿辭,退待物論。
府啓,引嫌而退,同僚主意,蓋在申飭,循例出禁,亦無所失,請掌令金弘楨出仕。答曰,依啓。
吏曹啓曰,平安監司有闕,政事,取稟。傳曰,明日爲之。
禮曹啓曰,王世子嬪三揀擇吉日,以四月旬間推擇事,命下矣。嘉禮時應行凡事,所當預爲料理擧行,嘉禮都監堂上郞廳,令吏曹依例差出,何如?傳曰,允。禮曹儀軌
上在昌德宮。停常參·經筵。
下直,蔚山府使成虎臣。
吏曹參議趙相遇三度呈辭。入啓。遞差。
戶曹判書李世華上疏。大槪,病伏呈告之中,扶舁出往賑所,觸冒添傷,症勢危劇,委頓叫苦,無路入城,地部金吾之任,不可虛帶,竝乞遞免,以幸公私事。入啓。答曰,省疏具悉。卿其安心勿辭,調理行公。
全羅監司書目,金堤等十六邑飢民及流乞死亡者,四十八名事。
監察韓在垕咸興地病親呈辭。入啓。給由出去。
吏曹,王世子嘉禮都監,都提調,南九萬,提調三,尹趾善·李世華·李世白,郞廳八,沈權·崔錫恒·金日省·兪信一·宋光涑·金昌國·洪重模·李寅熺。
備邊司啓曰,新除授忠淸監司徐文裕,以病陳疏,下該曹覆啓,使之待差赴任矣。卽聞病有源委,非旬望調治,可以得差之症,雖或强令赴任,決難堪其任云。當此飢饉孔劇之時,不但本道民事之可慮,許多人馬,上來京中,等待累日,亦極有弊,忠淸監司徐文裕改差,今日政,差出其代,使於數日內辭朝,何如?傳曰,允。
院啓,韓重爀·李時檜·崔格等事。同上答曰,勿煩。
謝恩,弼善安圭。
副校理南正重上疏。大槪,臣之老母,病勢猝重,寢食俱廢,湯藥無效,玆敢煎迫私情,疾聲呼籲於孝理之下,伏乞蒙恩遞,俾得專意救護事。入啓。答曰,省疏具悉。爾其勿辭,救護母病。
禮曹判書李世白上疏。大槪,伏蒙恩暇,往省丘墓,卽纔還歸,伏承新命,惶悶狼狽,不知所出,重任不宜再誤,病勢又難供劇,懇乞亟遞臣本職及兼帶諸任,以幸公私事。入啓。答曰,省疏具悉。卿其安心勿辭,從速行公。
成均館官員,以同知館事意啓曰,今三月初三日儒生課試,大提學朴泰尙,方在身病中,今月內無故日退行事,曾已啓達矣。大提學朴泰尙,病不行公,不得設行之意,敢啓。傳曰,知道。以上朝報
禮曹啓曰,王世子嬪三揀擇,已爲擇日,啓下矣。凡係供上之物,依例進排別宮之意,預爲知委各該司,而供上紙,亦依辛亥年例,一體封進事,分付,何如?傳曰,允。以上禮曹謄錄
賑恤廳啓曰,本廳所管兩所就粥飢民,時時以醬藿合作湯粥分饋,而醬則戶曹前秋稟定新沈三百中取用矣,卽今戶曹所儲,旣已垂乏,他無繼用之道,江都待變醬,依改色例,量宜取用後,以京廳本太,計石下送,以爲作醬充上之地,何如?傳曰,允。備局謄錄
上在昌德宮。停常參·經筵。
下直,昌原府使李昌肇,㓒谷府使黃鑌。
政院啓曰,來初一日輪對日次,取稟。傳曰,爲之。
謝恩,左副承旨金澋。
傳曰,史官二員待命,騎馬六匹立之,設粥所內摘奸。
觀象監,自辰時至酉時,日暈。啓。以上朝報
嘉禮都監啓曰,今日會同坐起,各樣員役,旣已差出,監造官六員,別單書入之意,敢啓。傳曰,知道。以上禮曹謄錄又啓曰,都監各房郞廳監造官分房,別單書入之意,敢啓。傳曰,知道。
又啓曰,禮曹啓辭,考見謄錄,則三揀擇定嬪後,卽詣別宮矣。別宮可合處所,預爲定奪,然後方可趁速修理,令嘉禮都監啓稟定奪,何如?傳曰,允事,命下矣。考見辛酉年嘉禮時謄錄,則別宮處所,因傳敎定于於義宮矣。旣定處所,則三揀擇後,嬪宮本家,移住於別宮近處,以爲取便行禮之地,今亦依前別宮近處,定於於義宮乎?敢稟。傳曰,依爲之。
都監郞廳,以都提調意啓曰,監造官申瓛,時無職名,令該曹口傳付軍職,冠帶常仕,何如?傳曰,允。禮曹儀軌
上在昌德宮。停常參·經筵。
兵曹口傳政事,副司勇申瓛,金栽爲假注書。郞廳白大成校正。日記廳郞廳洪樂性書。。
上在昌德宮。停常參·經筵。
金澋,以都摠府言啓曰,副摠管柳之發,除標信,戶曹坐起,進去之意,敢啓。傳曰,知道。
閔鎭周啓曰,假注書金栽,時無職名,付軍職,冠帶常仕,何如?傳曰,允。
李思永,以弘文館言啓曰,本館下番副修撰臣崔錫恒,以嘉禮都監都廳郞廳,今日坐起時,晝仕出去,而每每草記,事涉煩瀆,今後則除草記,卽爲出去之意,敢啓。傳曰,知道。
事變假注書朴彙登服制,代以李鼎相爲假注書。
金澋,以兵曹言啓曰,去三月二十九日,幼學姜宰弘稱名人,自丹鳳門入來,差備門外擊錚,極爲駭愕,令攸司囚禁治罪,同守門將鄭度興,當時不能禁斷雜人,以致闌入,亦難免其責,推考,何如?傳曰,允。
又啓曰,事變假注書李鼎相,時無職名,付軍職,冠帶常仕,何如?傳曰,允。
李思永,以嘉禮都監郞廳,以都提調意啓曰,嘉禮應備之物,今方始役,而考見辛卯·辛亥兩年謄錄,則物目中,有依前仍減之物,有付標特減之物。今此物目別單中,前後所減之物,各於其物目之下,亦依前一一懸註,以備睿覽乎?敢此仰稟。傳曰,依爲之。
金世翊,以嘉禮都監郞廳,以都提調意啓曰,嘉禮時,敎命文·竹冊文製述書寫等官,姑待三揀擇後,當爲差出啓下,而敎命織造之役最急,敎命篆文書寫官,令吏曹爲先差出,何如?傳曰,允。
又以嘉禮都監郞廳,以都提調意啓曰,今此嘉禮,時未定吉日,而凡自都監,各樣措辦之事,參考前謄錄,將爲擧行矣。三揀擇後,詣別宮之日,有自都監造作進排器皿等物,而詣別宮日期,只隔七日,其前決無設局造成之勢。器皿中,緊急飯器諸具,則辛卯年,亦以三揀擇日期急迫之故,自尙衣院進排,而其餘則自都監追後造成進排矣。今亦依此例爲之乎?惶恐敢啓。傳曰,依爲之。
又以平安監司李濡,以義州居金奉立妻李召史等燒死事狀啓,傳曰,燒死人等,令本道恤典擧行。
又以嘉禮都監郞廳,以都提調意啓曰,三揀擇翌日,中米一百石,黃豆一百石,造米一百石,綿布三百疋,正布三百疋,自戶曹啓下,都監一房郞廳,親領進排於嬪父母家事,載在辛卯謄錄,而曾在辛亥年,因傳敎,米太各減三十石,木布各減一百疋矣。今依何謄錄爲之乎?敢稟。傳曰,依辛亥年例爲之。
金澋,以兵曹言啓曰,當日幼學曺再恒稱名人,自丹鳳門入來,差備門外擊錚,極爲駭愕,令攸司囚禁治罪,同門守門將鄭度興,常時不能禁斷雜人,以致闌入,亦難免其責,推考,何如?傳曰,允。
金斗明,以漢城府〈言〉啓曰,頃因本府草記,賑恤廳回啓內,四山蟲損木,自致枯落,偸斫狼藉,爲其處置,有此發賣之擧,未必專出於得錢補賑之意,而無帖文而濫斫者,實是人心宅頑,官令不行之致,事之可駭,無過於此,而爲其不能禁戢亂斫之弊,始事數日,徑令停止,揆以事體,殊涉顚倒,至於已給帖文者,尤不可失信,令漢城府更爲定日,東南道中地形,便於禁斷處,依前許斫,而受帖者已盡,枯松猶有未盡處,則仍令該部,收各部成冊,從其遠近處,排日發賣,收其錢文,移送本廳,而前頭飢民,止接近處,所用枯松,亦當量宜存留,以此意分付該府,使之擧行,何如?傳曰,允事,命下矣。未收馱帖七千四十張,員帖二千五百六十六張,收聚後,依賑廳回啓,連次排日,幾盡許斫,而其中馱員竝七十餘帖,久不來斫,故累改定日,抄出知委,而稱以無人馬,終不能斫去。此則勢無奈何,不得已姑爲停止,此外四山枯松未盡處,卽今餘存者,不爲不多,而今若更許發賣,以盡爲限,則捧錢之際,奸僞百出,監斫之時,雜亂亦甚,多失少得,必不勝其紛紜,而一人作盜,十人尙難守之。況此斧斤遍谷,不趐累百,則一二該官,數三禁吏,亦安能遍察而盡防乎?間間未枯之松,將不免其混被剪伐,而環四面濯濯而後已,觀瞻所及,豈不寒心?或言蟲患未息,生氣已盡,今雖不爲斫伐,終必自歸朽落,則已枯之木,存之無益,而有用之物,棄之可惜,不如許賣補賑爲得云。此亦然矣,第意百年蒼翠,蟲食之旣者,亦係災害,而不復加意於禁護,又從而亂斫無餘,則不亦爲未安乎?設令卽今更賣,收聚價錢之際,必將又費旬日,而前頭麥秋漸近,罷賑不遠,則雖得若干錢文,未必大有益於賑資,而徒貽紛雜之弊而已,今此四山枯松未盡處,仍爲發賣事,令賑廳更議姑停,何如?傳曰,允。
又以漢城府言啓曰,今此嘉禮都監,旣設於本府,故本府則移徙於惠民署之意,纔已啓知矣。今日開坐于惠民署,則本署甚爲狹窄,許多詞訟推閱之際,勢難容接,不得已更爲移徙於司譯院之意,敢啓。傳曰,知道。
備忘記,傳于金澋曰,長番內官金起龍,當爲莫重公事,誤踏啓字,極爲非矣,推考。
金澋,以義禁府言啓曰,本府都事鄭勗先,嘉禮都監監造官差下矣。旣差監造官,則不可仍帶本任,令該曹改差,其代,後政卽爲差出,何如?傳曰,允。
司諫金演,正言李彦經啓曰,今此韓重爀等罪狀,宜殺無赦。按法處斷,與輸情結案,其爲殺之則一也,而不待輸情,徑先處斷,則恐不無日後之弊,此所以反覆爭執,而猶不知止者也。然而此而不殺,則無以杜邪枉之逕,昭聖明之德,終使堂堂國家,橫受汚辱之名於天下後世,豈但群下之所共痛惡也?決不可一任其延拖,以貽玩獄失刑之譏,請勿留難,還收韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。答曰,勿煩。
李思永啓曰,明日常參·經筵,取稟。傳曰,停。
沈枰啓曰,行大司憲崔錫鼎受由在外,執義林濩,持平李光佐在外,掌令金弘楨上疏,掌令呂必容奉命在外,持平李震壽呈辭,今日以監察茶時之意,敢啓。傳曰,知道。
敎知敦寧府事兼京畿觀察使兵馬水軍節度使都巡察使開城府留守江華府留守李彦綱書。王若曰,王畿爲四方之本,政化所基,監司有專制之權,職責斯重。故列朝每加難愼,矧今日政値艱虞?予得其人,卿膺是命。惟卿,聰悟其性,敏贍之才。摘若頷髭,再折蟾宮之桂,任以耳目,仍含鸞掖之香。試之內外而俱宜,行乎夷險而不貳。官應樞斗,自同副而至知申,器別盤根,歷太守而爲按臬。涉鯨海之層浪,曾回日本之風帆,困蜮弩於遐荒,晩傳雲間之泥詔。運晉班於卿月,仍輔行於使星。專對殊隣,不憚遠役之苦,久處閑局,益酬獨賢之勞。睠玆京畿,寔我甸服。如周之二陜,漢之三輔,衛翼王都,而左有金城,右有湯池,環帶天塹。冠蓋織路,供億難繼於官廚,寢園聯崗,徭役每煩於民戶。公私蕩殘之已極,水旱飢饉之荐臻。桴皷屢警於京師,殆同禦人於門外,老弱皆塡於丘壑,有甚鬻子於關東。撫摩安集之方,惟此時爲急,缺二字保釐之責,視平日尤難。肆屈班聯八座之尊,冀蒙河潤九里之福。玆授卿以知敦寧府事兼京畿觀察使兵馬水軍節度使都巡察使開城府留守江華府留守,卿其殫乃智慮,竭乃才誠。履春夏育長之辰,體宵肝憂虞之軫。勢如强弩之末,雖蓄儲之已空,呼於涸轍之中,詎拯濟之少緩?蔚桑麻於曠土,無復中澤之鳴鴻,持田器爲良民,永絶渤海之佩犢。凡諸稟奏與裁斷,一從典憲而施行。於戲,銳於事者,常欠於周詳,恃其明者,易至於褊察。剖決如流而務存大體,黜陟以公而克祛私心。尙書曳履之聲,佇聞他日,孟博攬轡之志,勉企前賢。益播棠謠,毋負簡在。故玆敎示,想宜知悉。中直大夫弘文館校理知製敎兼經筵侍讀官臣閔鎭厚製進
判尹李秀彦上疏。伏以,臣猥將冤痛之情,仰陳天陛之下,伏蒙仁覆之天,曲賜鑒諒,使臣上來行公。臣誠感激,罔知攸措,而第臣之所遭,有非尋常嘖言之比,發怒於臣,辱及於先,則臣之不可復玷於名途,於是決矣。況臣年迫桑楡,餘日無多,耳聾目昏,手足痿痺,種種衰相,已無供世之望,而去冬以來,重得傷寒,幾死僅甦,病葉逢春,尙未蘇息。伏聞王世子嬪揀擇盛擧,在於近日,京兆例有擧行之事,而臣情病如此,不敢冒進輦轂,奉行職事,瞻望雲天,只自耿結。伏願殿下,哀臣情事,特許遞改,俾令多事地,得免久曠之患,千萬幸甚。答曰,省疏具悉。卿其安心勿辭,從速上來行公。
戶曹判書李世華上疏。伏以,臣以衰病,不堪衆務之狀,敢陳瀝血之懇,冀蒙恩遞,而聖批不許,以調理行公爲敎,繼有嘉禮都監堂上差下之命,此任乃臣曹例管之事也。凡干物力,專出於臣曹。臣殫竭心力,供奉諸具,克完大禮,是臣區區至誠,而諸職中最所妨礙者,乃判義禁之任也。筋力之不逮,事役之憤敗,姑舍勿論,今此嘉禮,何等吉事乎?凡百幹事之臣,唯當一心敬謹,以圖萬世無疆之休,而一邊出入於刑殺衙門,一邊兼管都監之事,事之未安,莫此爲甚。曾在甲戌五月,臣以本職及兼帶禁府堂上,差除冊禮都監提調,登對之際,備陳吉凶之事,不可兼察之意,則聖明不以爲不然,特遞金吾之任,此是前例也。臣等今日,亦何敢泯默苟冒,致有防於大禮乎?伏乞聖明,俯察微悃,特加睿裁,將臣所兼判義禁之任,亟賜遞改,俾得專意於都監吉禮,幸甚。答曰,省疏具悉。卿辭至此,判義府之任,今姑勉副焉。
掌令金弘楨上疏。伏以,臣前後言地,累度忝竊,而不能進一言建一議,隨行逐隊,絲毫無補,含默之誚,瘝曠之誅,實無所逃,而聖度天覆,不賜斥退,復置臺端,臣雖欲抗顔行公,苟容爲計,其如物議之嗤㸃,何?揆以私分,不可一日冒居也,決矣。且臣再昨詣臺,罷歸之際,猝然寒戰,扶曳還家,而四肢疼痛,頭目眩瞀,移時昏絶。幸賴藥餌,僅得回甦,而卽今病勢,萬分危重,方在奄奄垂死之境。以此病狀,旬月之內,決無復起爲人之望,伏乞天地父母,察臣病勢之難强,亟賜遞改,俾得安意調治,以尋生路,不勝幸甚。臣於乞免之章,固不可妄贅他說,而旣有所懷,玆敢冒陳,惟聖明審察焉。臣伏見近日政目,則前執義李三碩之所坐者,因昨年一疏,而此則大有所不然者。當初三碩之所論,非一人之私談也,乃是輿人之所共頌,而公議之所不可,則三碩之隨聞論列,固付於事君無隱之義,而一忤旨,遽加疑怒,注擬之際,顯示厭薄之意,至於經年閱歲,而終不釋然,則是豈大聖人翕受之量乎?人君之聽言,唯以大公無私,察其事之當否,其言不可用,則置之而已,有所不合於聖心,則開釋而已。如有一毫偏係於中,而示以好惡之私,則非但群下之窺其淺深,言路之杜絶,未必不由於此矣,豈不大可寒心哉?今此三碩之言,旣是輿人之所誦,公議之所許,則當初聖明之嚴批摧折,已咈群情,而又從而疏斥之,使言事之臣,終至於數年之廢棄,則誰謂我聖明示人不廣,一至於此哉?今臣所憂者,非獨爲一三碩地也,上而有損於聖德,下而有關於言路,故不得不略陳焉。臣且伏聞,前日筵中,大臣以工曹參議李畬,置之閑局,有所陳白云。臣愚竊恐大臣此言,或失也。畬之前後除拜,固辭榮途者,以其有先戒也。大臣惜其退處,曲循其私情,而至有此陳達,待畬之道,則可謂委曲周詳,而在朝廷,則不幾於體統之不尊,分義之不嚴乎?臣竊爲大臣惜之。旣往之事,不必追論,而臣常慨然于中,故玆敢附陳,惟聖明,恕其僭妄而澄省焉。答曰,省疏具悉。所陳之事,予未知其得當也。爾其勿辭,調理察職。
慶尙監司李善溥上疏。伏以,臣百不肖似,濫蒙洪造,前後履歷,莫非忝竊,而昨今年誤授冒據,尤覺踰分。騎省銀臺,碌碌隨行,再玷訟院,徒費廩祿,心常愧懼,只增罪戾,不料半月之內,荐膺方面之寄,臣是何人,獲遇至此?臣誠惶霣感激,竭蹶趨承之不暇,而顧臣朽鈍之質,實有萬分難强之勢。頃者湖臬乞免之章,據法引嫌,有不敢臚列煩聞者,而悚恧踧踖之私,至有今未弛也。況此新除之命,千不近萬不似,責任之重,職務之煩,不啻倍蓰於日昨所叨者,則臣雖欲以策勵自試,少答埍涓埃,而其勢無由,不得不疾聲呼籲於天地父母之前,冀有以矜恕焉。臣稟賦虛薄,早嬰奇疾,辛勤半世,但存軀殼,而積殃萃身,喪禍荐臻,數年之間,四失子女,悲哀摧隕,便作喪性之人,平居惝慌,如墮煙霧,朝之所爲,夕已忘之,一言未終,遽失前後,對人而或不辨誰某,遇事而茫不知所爲,至於等閑筆札之間,腐毫沈思,終不成數行文字,知之者哀之,不知者笑之,古人所謂壯也不猶人,精今已消亡云者,亦是歇後語也。惟其如是,故居常以屛伏田廬,保有餘年爲心,而管蒯之微,終不得自廢於明時,則燥濕惟命,糜粉是期,而至於七十州保釐承化之任,不獨臣夢寐之所未到,實是通朝行路之所共指笑者也。自從聞命以來,寢食俱廢,反復思量,決無承當之望。若使强之,其勢必至於顚沛而後已,臣身縱不暇自恤,其於僨事害政,關係豈淺勘哉?伏乞聖慈,諒臣言出肺肝,察臣病入膏肓,亟賜鐫改臣職,以重國體,以安微分,不勝萬幸。臣無任瀝血祈懇之至。答曰,省疏具悉。卿其勿辭,速往欽哉。
忠淸監司洪受疇上疏。伏以,臣百無一能,誤辱寵靈,前後踐歷,無非忝竊,不意今者,湖西藩臬之除,遽出於千萬夢寐之外。臣聞命驚惶,罔知所以容措也。巡宣之職,責任甚重,雖在平常無事之時,其不可人人而輕授也,明矣,而況歲値大侵,民命近止,傾廩賑飢之事,幾乎垂畢,而目今民間,若經亂離,死者相望,麥秋尙遠,此時接濟之策,前頭收拾之術,決非如臣空疏所可承當。加以臣,萬里奉使,還朝屬耳,舊患疝症,添劇於道路之撼頓,叫苦作痛,扶舁前進,復命之前,又有銀臺新命,感激洪私,不敢言病,黽勉出肅,連日供仕,奔走之餘,不善調治,症情倍苦,方試針藥,亦無寸效,往往而劇,移時〈而〉塞,食飮專廢,眞元日敗,旬月之間,決無差病赴任之勢。玆以不得不呼籲於天地父母之前,伏乞聖明,俯諒危悃,亟遞本職,以延殘喘,以便公私,不勝幸甚。臣無任激切祈懇之至。答曰,省疏具悉。卿其勿辭,速往欽哉。
上在昌德宮。停常參·經筵。
辰時,雨雹,狀如小豆。
金澋,以都摠府言啓曰,副摠管光平君溟,宗廟夏享大祭亞獻官,除標信,議政府肄儀進去之意,敢啓。傳曰,知道。
沈枰啓曰,近日憲府,無行公之員,連以監察茶時,事甚未安。新除守令,多有未署經者,憲府之官,除在外人,竝卽牌招察任,仍令開坐署經,何如?傳曰,允。
傳于閔鎭周曰,校理閔鎭厚,卽爲牌招來待。
閔鎭周啓曰,校理閔鎭厚,承牌來待之意,敢啓。
傳曰,□避及守令窠闕,竝書入。
又啓曰,以備邊司啓辭,忠淸監司,數日內催促發送事,允下矣。新除授忠淸監司洪受疇,疏批已下,而今日不爲肅拜,事涉未便。卽爲牌招,使之出肅,以爲從速赴任之地,何如?傳曰,允。
李思永啓曰,吏曹郞廳來言,臺諫有闕,政事,何以爲之?取稟。傳曰,當日爲之。
吏批啓曰,判書朴泰尙,受由未出仕,參議未差,小臣獨政未安,何以爲之?敢稟。傳曰,仍爲之。
有政。吏批,判書朴泰尙受由未出仕,參判吳道一進,參議未差,都承旨閔鎭周進。兵批,判書徐文重呈辭受由,參判朴慶後進,參議安垕病,參知權持受由在外,左副承旨金澋進。
以尹星駿爲正言,權是經爲禮曹參判,趙泰采爲副校理,尹趾善爲判義禁,李成朝爲司僕僉正,宋儒龍爲禮賓正,崔演·張世良爲別宮分兵曹假堂上,韋壽觀·申命元爲假郞廳,金昌協爲副護軍,徐文裕爲副司直,宋徵殷爲副司果,李鼎相·金栽爲副司正,鄭勗先爲副司勇,兼持平崔啓翁,減下。
吏批啓曰,新除授慶尙都事兪世重,呈狀于政廳曰,其老父所患,近復添重,方在危苦中,其在情理,決難違離赴任云。聞其病勢實重,有難强令赴任,慶尙都事兪世重,改差,何如?傳曰,允。
又啓曰,判義禁,今當差出,而當品中,可擬之人乏少,不得已以二望,備擬以入之意,敢啓。傳曰,知道。
又啓曰,卽接工曹移文,則佐郞羅良佐,身病甚重,不得察任云,改差,何如?傳曰,允。
金世翊,以弘文館言啓曰,本館上番見存三員內,副應敎沈權,呈病,副校理南正重,以親病受由,校理閔鎭厚,獨爲入直矣,卽者奉使出去,他無推移之員。新除授副校理趙泰采,卽爲牌招察任,何如?傳曰,允。
又以嘉禮都監郞廳,以都提調〈意〉啓曰,嘉禮措備之物,依前謄錄懸註而入事,昨已允下矣。物目數,別單書入之意,敢啓。傳曰,知道。一依辛亥謄錄擧行。
又以弘文館言啓曰,本館上下番,無入直之員,新除授副校理趙泰采,敢請牌招矣,卽聞朝者,出去于京畿高陽地云。經筵入番事緊,請斯速乘馹上來事,下諭,而副應敎沈權,副校理南正重,竝卽牌招,以爲推移入直之地,何如?傳曰,允。
司諫金演,正言李彦經啓曰,韓重爀事。啓辭見上答曰,勿煩。
掌令金弘楨啓曰,臣於昨疏,略及大臣陳達李畬事矣。卽伏見大臣箚本,則以何當有處以閑局之語耶?臣之所啓,出於朝報,此非難知之事,而臺臣,何以有此錯聞爲言?臣於是,不勝瞿然之至。夫臣之事君,分義重於私情,朝家之待臣下,責以分義之外,更無他道,而大臣所陳,以分義言之,則殊甚苟簡,故臣之略陳於疏末者,蓋以此也。大臣陳達措語中,雖無處以閑局四字,以語意觀之,則所謂遲回不進,其意欲避吏曹云云,而今則移拜工曹,使之從速上來者,此非分別閑緊之意乎?畬之固守先訓,輒辭榮途者,在畬則其志可尙,而在朝家,則惟當責之以分義而已,何必以榮途閑局別之,以勉其上來乎?臣之所陳,只就其主意,綴成文字,而大臣,不思其奏達之言,大義自歸於閑緊取捨,反以無處以閑局四字,謂之錯聞,臣切未曉也。然而大臣旣以斥之錯聞,聖明又以爽實爲敎,臣何敢一刻仍冒於臺席乎?請命遞斥臣職。答曰,勿辭。
金澋啓曰,掌令金弘楨,再啓煩瀆,退待物論矣。傳曰,知道。
李思永啓曰,明日常參·經筵,取稟。傳曰,停。
領議政南九萬箚子。伏以,臣伏見掌令金弘楨疏本,則以爲,大臣以工曹參判李畬,置之閑局爲言,體統不尊,分義不嚴,竊爲大臣惜之云。臣於此,不勝瞿然之至。李畬之固辭榮途,雖以先戒爲言,君命父命,輕重有別,揆以事體,斷無是理,臣曾以此意,累有陳啓,伏想宸聰,亦必識記。臣之頃日陳白,以其旣遞吏參,仍不上來,故請更促其來而已,何嘗有處以閑局之語耶?臣之所啓,出於擧行條件,傳諸朝報,此非難知之事,未知臺臣,何以有此錯聞,而謂之曲循其私耶?雖然,臺臣之言如彼,不敢晏然,請命有司,勘臣之罪,以尊體統,以嚴分義,不勝幸甚。取進止。答曰,省箚具悉卿懇。爽實之言,不必爲嫌,卿其須體予意,安心勿待罪。仍傳曰,遣史官傳諭。
工曹參判尹趾善上疏。伏以,臣一自退歸以來,賤疾日漸沈痼,難以自力,更無冒進之望,不得不悉暴危懇,特承矜許之命。臣終始蒙恩,不任感激之餘,竊意自此,可以畢命於松楸之下矣,曾未意水部新除,復下於千萬夢寐之外,而兼差嘉禮都監堂上之任,臣誠驚惶震惕,罔知所以爲計也。臣仍意念,國有慶事,則凡爲臣子者,孰不奔走率職,而況臣所帶之任,責在敦匠,是何等重禮,何等大事,而豈敢無端退在,不爲之陳力效勞,自速罔測之罪哉?第臣所患前,一向彌留,有加無減,已至委頓之境,雖欲强起,其勢末由,將於三揀擇時,都監諸臣,齊會闕下,陪往別宮,自是古事,以臣如許病狀,決難及期上京,緣臣之故,而不得備員,則莫重禮儀,未免欠缺,其爲未安,可勝言哉?前頭都監,必有啓稟變通之擧,而等待之際,恐致遲延,玆敢不避煩瀆,冒死呼籲於天地父母之前。伏乞聖慈,俯垂諒察,先遞臣本職及都監之任,仍將臣見帶經筵諸司提調等職,一倂鐫改,以重國事,以安微分,千萬幸甚,臣無任戰灼祈懇之至。答曰,省疏具悉。卿其勿辭,從速上來行公。
平安監司鄭載禧上疏。伏以,臣於宿病沈痼之中,近又添得寒疾,委身吟楚,症情危惡,如縷之喘,益就奄奄,朝夕之間,若難支保,不意此際,伏見政目,以臣爲平安監司,前職工曹,最是閑局,亦無供仕之望,再疏陳情,未蒙恩遞,惶悚縮伏,恭俟譴罰,缺西關新命,何從而至,臣驚惑失措,惝怳難狀,不知所以爲喩也。臣之從前歷官,多在盛年無病之日,而人甚庸駑,才無寸長,隨處顚沛,蔑有可稱,況今以近七之年,抱積歲之病,精神氣力,消亡殆盡,尋常書牘,借人酬酢,造次起居,不能自運,牀席之間,卽一僵屍,將何氣力,致身任所,將何精神,酬應煩務乎?臣之退伏松楸,非有他意,以爲死則仍埋先塜之傍,幸而不死,則靜處調養,冀延晷刻之命,其情可哀,而其計誠出於不得已也。累次陳疏,悉盡病情,決難從仕之狀,伏想朝家業已洞悉,而內外差除,連續不已,有若以臣爲本無疾病,可堪職事者然,此無非臣之平日行己不能見信之致,臣於此,尤不勝慨然也。目今西土,饑荒特甚,覆檢賑政,不容少緩,坐罷之代,尤宜趁速赴任,而臣之舊病新患,一時俱劇,前頭差復起動,杳無其期。玆敢不避鉄鉞,仰首呼籲於天地父母之前,伏乞聖慈,憐臣病難自力,速賜遞改,移授他人,使國事無缺,微分獲安,千萬幸甚。臣無任涕泣祈懇之至。答曰,省疏具悉。卿其勿辭,速往欽哉。
上在昌德宮。停常參·經筵。
李思永啓曰,來初四日,徽陵陵上改莎草,初五日,夏享大祭齋戒,初六日,國忌齋戒,初七日,國忌正日,初八日,三揀擇,此五日,視事,頉稟。傳曰,知道。
金澋,以都摠府言啓曰,今日入直軍兵中日習射,請出標信。傳曰,知道。
又啓曰,今日賓廳日次,兩司當爲來待,而憲府多官,或在外,或引避退待,或陳疏,無一行公之員,持平李震壽,卽爲牌招,何如?傳曰,允。
備忘記,傳于李思永曰,史官五員待命,騎馬十匹立之。
李思永啓曰,史官五員待命事,命下矣。史官不備,宣傳官三員,代送之意,敢啓。傳曰,知道。
傳于金澋曰,大臣·備局堂上引見。
閔鎭周,以吏曹言啓曰,平安道暗行御史柳鳳瑞書啓,啓下本曹,本曹卽當回啓,而价川郡守閔聖得,入於書啓中,聖得,卽參判臣吳道一之異姓四寸,在法有應避之嫌,待判書出仕後回啓,何如?傳曰,允。
金斗明,以戶曹言啓曰,本曹經費補用次,米一萬石,海西海州等六邑,乙亥條稅田米七百五石九斗代,竝以江都米運來繼用事,旣已定奪矣。本曹佐郞鄭復先,今將發送,依癸亥年已行之例,事目別單書啓,以此江華府及下去郞廳左右站官處,分付施行,何如?傳曰,允。
李恩永,以嘉禮都監郞廳,以都提調意啓曰,都廳郞廳沈權,適有身病,不得察任,多事之地,有難等待其差歇,今姑改差,其代,以副司直李三碩差下,使之察任,何如?傳曰,允。
又以嘉禮都監郞廳,以都提調意啓曰,都監排設有之,而匠人推捉,物力收全之際,未免遲延,物目單子啓下之後,卽當始役,監造官一員,自今日,依例輪回直宿之意,敢啓。傳曰,知道。
金斗明,以咸鏡監司李光夏,以安邊居忠翊衛李成俊等燒死,鄭已林等淹死事,狀啓。傳曰,燒死·淹死人等,令本道恤典擧行。
李思永,以嘉禮都監郞廳,以都提調意啓曰,轝輦新造時,不可無見樣,德應房所上輦一坐,依前例取來之意,敢啓。傳曰,知道。
金澋,以兵曹言啓曰,今四月初六日,行宗廟·永昭殿夏享大祭,及昭顯宮還安祭,扈衛軍官別試射會試時,各樣差備軍之數,至於二百五十八名之多,而各處派定衛缺則已盡除出,定送於嘉禮都監諸處役軍,故他無推移之路,依例給價次,坊民調用之意,敢啓。傳曰,知道。
大臣·備局堂上入侍時,兵曹判書徐文重牌招察任事,榻前下敎。
副提學徐宗泰牌招察任事,榻前定奪。
巳時,上御時敏堂。大臣·備局堂上引見,入侍,領議政南九萬,戶曹判書李世華,禮曹判書李世白,刑曹判書閔鎭長,吏曹參判吳道一,行副司直崔奎瑞,左副承旨金澋,司諫金演,持平李震壽,修撰趙大壽,假注書金栽·李鼎相,記事官權尙游·李宜顯。南九萬進曰,臍中受灸之後,漸漸平復乎?上曰,雖不如常,向差矣。九萬曰,日次有故,久不爲之,僚相同入,則多有稟定事矣,適左·右相,遭服制,小臣獨入,別無大段可達之事,只以緊急事,爲先仰達矣。□城犯越罪人,依事目梟示事,自備局覆啓以入,而自上以爲,情有可恕,而更有議處之命矣。以判付下敎之意,問于僚相及諸堂上,則議論參差,或以爲,勿論採蔘·佃獵與他事,犯越之人,竝以一罪論斷者,乃是事目,不可有所低仰於其間,今若一有饒貸,則法不信於民,陷罪者必多,後弊所在,決不可改云。或以爲,當此大無之歲,國家旣不能遍救民,故不得不自爲延命之計,越境拾橡,此非年年常有之事,情理可恕之敎,實出於好生之德,特爲減死,亦可云。兩說參錯,將何以處之乎?上曰,以事目觀之,勿論情理之如何,如或犯越,則論以一罪矣,今此依事目擧行之說,固有意見,而今年異於常年,且只爲拾橡而已,無他所犯,判付中,情有可恕者,以此也。特爲減死定配,而此後不必以此援例,明白分付,可也。九萬曰,自西北道定配罪人,必互送西北邊事,曾有定奪矣。此則犯越罪人,不可定配于江邊,送于南邊,何如?上曰,依爲之。擧行條件
又啓曰,丙子年山城扈從軍兵,下城後登科者,謂之局出身而給料,卽今餘存者,僅十餘人,此類例給料外,自都監,或有特給衣資之事矣。卽今都監保布,多數裁減之後,用度乏絶,不得題給,故頃日此類十餘人,遮道呼訴於臣,陳其飢寒之狀矣。蓋扈從人之至今給料,實出國家念功之至德,而今年適値此大無,朝夕將死之人,猶未免飢寒之苦,且今又當丙子周甲,自朝宜有軫念之道,山城扈從者,局出身外,又有自兵曹給料者,水原·龍仁等近畿之邑,亦有往來京中,輪回受料者云,此類,令都監及兵曹査出時存之人,衣資食物,一體分給,何如?上曰,依此分付,可也。九萬曰,自戶曹分給乎?上曰,依爲之。擧行條件
又啓曰,故左議政朴世采,過葬事後,入來京城矣,今聞其繼母身死云,若是世采在世時,則相臣父母之喪,自朝家宜有顧恤之事矣,世采雖已故,存沒似無異,喪需擔軍,斟酌給之,何如?上曰,依爲之。擧行條件
又啓曰,副提學徐宗泰,今聞入城,而無端不爲行公,近來玉堂,甚爲乏員,替番之際,有苟簡之事,徐宗泰牌招,使之爲新錄,何如?上曰,依爲之。榻前定奪上又曰,兵·吏曹判書,都目政後,尙不出仕,兵判,則雖以向日事爲嫌,而頃於筵中,旣已開釋,則不必過自引嫌,竝爲牌招,使之行公,好矣。九萬曰,吏判,則實病莫重,而兵判,則別無病故,只欲遞職云,若又牌招不進,則有傷事體,故不卽請出,而卽今祿都目積滯,缺微官,極以爲憫云,敦迫兵判,使之出仕乎?變通祿政,令次官爲之乎?上曰,吏判,則病勢如此,差復後自當出仕,兵判,則牌招,可也。榻前下敎
又啓曰,史官,必令修納時政記後,陞出六品,乃是近規,而翰林李壽仁,頃者被論削職,雖蒙敍用,而無復出供職之勢,故不待遷狀,變通陞遷矣,壽仁,未及修史,身死云。自前有如此者,則例令其時上番代修,而聞壽仁爲下番時,鄭漢柱爲上番,亦被論,不得行公云。自己之職,旣不得行公,則不可使代修他人之史,其後翰林李柱天·兪世重二人,亦以不得行公之故,直爲陞遷,朝廷,旣爲變通陞六之後,又不可使之代修,聞鄭漢柱,前翰林蔡彭胤,今雖陞六,於翰院事,無他嫌礙云,李壽仁未修時政記,令彭胤從速修納事,分付本館,何如?上曰,依爲之。擧行條件
又啓曰,春宮嘉禮已定,一國臣民,孰不欣悅,而當此凶歲,行此大禮,凡事不可不節損儉約。臣到閤門外聞之,則都監書啓物目單子,依例辛亥年例減除事,下敎云。缺感幸矣。且聞嬪宮本家,多有接待闕內往來之事,私家之力,有難措辦,不得不求請於外方,吉禮若退行於秋冬後,則求請亦可徐徐爲之,而若近在夏間,則當此飢饉孔棘,僵莩相連之時,求請郡邑,實甚難便,國家物力,雖曰不敷,豈無可給之物耶?量其容入,自朝家給之,何如?上曰,自前本家求請,雖未知幾何,而今年則異於常年,該曹問于本家,量入優給,無妨。如有必可求請者,則求請,似可矣。擧行條件
又啓曰,今此謝恩使之行,緣使臣有病,求請不來之故,漸漸差退,今已過於四月之晦矣。聞今番回還使臣李世白之言,則西路尤甚飢邑,四五月間,無應接使行之勢,彼國飢饉缺接待爲難云,使行,旣不得急時入去,則今雖更退一二朔,亦似無妨,若退行於六晦七初間,則事勢稍便矣。禮曹判書李世白曰,小臣,頃於復命入侍時,適因怱卒,未及陳達矣。當初使行,卽爲發送則已,旣已差退,則遲了數朔,亦似無妨,而卽今淸北,民事孔慘,一路接待等事,及義州刷馬責立之事,俱極難支,彼地飢饉亦甚,沿路所過之處,皆以主客俱困爲慮,且於在北京時聞之,則當初之事,到今不復以爲重大,使行遲速,曾不致問,彼中亦皆知我國飢荒之如此,皇帝至問於通官輩云。設令差遲,別無他慮,西路民弊,亦不可不念,差退於七月間,事極順便,故以此意,有所言及於大臣矣。上曰,旣已差退,且西路及彼地形勢亦然,退行於初秋,可也。擧行條件戶曹判書李世華啓曰,嬪宮入別宮之後,凡百器用,則都監,今方依謄錄措備,而大殿·中殿·世子宮封進供上紙,已依辛亥年例元數中,一半則以降品草注紙代封事,曾已定奪擧行矣。今此嬪宮供上紙,世子宮一體,十卷內,五卷則以草注紙進排,何如?上曰,依爲之。擧行條件
又啓曰,大殿·中殿·世子宮供上乾秀魚,曾已權減,而宣惠廳,移送其價於內司矣,今此嬪宮供上乾秀魚,亦爲一體權減,移送其價於內司乎?敢稟。上曰,依爲之。擧行條件禮曹判書李世白啓曰,本曹參議韓聖佑,光陵丁字閣奉審後書啓,下本曹,今當回啓,而有不可以泛然回啓者,敢此仰達矣。觀其書啓單子,則傾頹折傷處缺大段,重建之役,在所不已,第念陵寢,事體至爲重大,此時動役,亦涉可慮,重建次知堂郞,則爲先差出,與戶曹相議,所入物目,預爲料理,待秋成始役,似合便當,而旣是陵寢重事,故玆不得不仰稟矣。戶曹判書李世華曰,今此定奪之事,臣曹當爲擧行,而雖欲及今修改,材木不可猝辦,必須前期七八朔,分定於嶺東,然後可以爲之,設令趁卽知委,自當至於秋節矣。上曰,待秋爲之,可也。李世白曰,丁字閣重建之役,則當依聖敎,待秋擧行,而守僕房邊柏木二株,根露將蹶,不可不斫伐,而無時斫伐不安,姑待端午節日,兼行告由祭,仍爲斫伐,似當矣。上曰,依爲之。擧行條件刑曹判書閔鎭長啓曰,頃者發賣四山枯松,欲補賑資,旋因紛擾而姑停矣。卽今賑所飢民,朝夕就粥之餘,採取枯松之枝,換食鹽醬,其所資活甚多,且有振起怠惰之益,而時或被捉松禁,至被重杖,不無死生之慮,故臣與漢城府相議,就粥飢民,則使之勿禁,而事係弛禁,故敢此仰達。請更爲申飭該府,限罷賑間,賑廳所食粥飢民則一切勿禁,而若犯生松,雖飢民,亦不饒貸,至於缺取柴之人,假托飢民,混同犯禁者,則嚴加禁斷,俾無濫雜之弊,何如?上曰,依爲之。擧行條件
又啓曰,臣待罪司譯院,敢達矣。本院,以都提調衙門,事體自別,故權缺監外,曾無移接於本院之事矣,昨者漢城府,以嘉禮都監設局之故,啓請移其府於本院,創出無前之規,以損事體,漢城府移設,啓辭缺。上曰,勿施,可也。擧行條件吏曹參判吳道一啓曰,近來堂下·三司,甚爲乏人,玉堂則未及新錄之前,姑無變通之道,而至於春坊注擬,亦甚苟簡,卽今王世子講學,一日爲急,正宜廣置宮僚,頻開書筵,春坊可擬人中,居中之類,至於五六人,此等居中,或以情勢病勢,不參殿最之類,本非大段之事,若得變通,則注擬之際,似不可太苟簡,故敢達。上曰,居中人,書入,可也。擧行條件
又啓曰,國家以敎育人材之道,爲急先務,從前京中,設置敎官八員,專掌訓誨童蒙之任,禮曹逐朔考講,時或試製,考其勤慢能否而賞罰之,爲敎官者,亦皆勅勵奉職矣。數十年來,漸至弛廢,禮曹全無開講試製之事,敎官元無聚會童蒙敎誨之擧,八員內,減其半,只置四員,而只是虛費廩料,準朔待遷而已。事之無實,莫此爲甚,一向如此,則無寧不置敎官之爲愈,而係關風敎之事,亦豈可全然停罷乎?自今月,禮曹申飭敎官,加意於訓誨之事,禮曹亦爲逐朔開講,時或試製,考覈敎官之勤慢能否而賞罰之,一依前事爲之,則似不無着實之效矣。上曰,依前申飭爲之,可也。擧行條件司諫金演,持平李震壽啓曰,法者,萬世之公也,恩者,一時之私也,苟以一時之私恩,廢萬世之公法,則亂臣賊子,無所知懼,而國不爲國矣。今夫希載謀害國母之罪,備著於前後聖敎,則此固神人之所共憤,覆載之所難容,律以王法,在所必誅,兩司爭執,已閱三載,而天聽愈邈,兪音尙閟,臣等竊惑焉。希載陰兇情節,殿下旣缺罪狀,付諸有司,則殿下之於希載,初豈有一毫容貸之意,而今乃患一國公共之論,拒兩司閱歲之請,終始堅執,必欲曲全,臣等竊未曉殿下之處分也。當初兇書亂語,雖出於黯口,而筆之書,登之睿覽者,希載也,黯與希載,厥罪惟均,則一死一生,斷無是理,殿下每以不當慮缺省所持難,此則尤有所不然者,殿下,曾於諫長之批,開釋已悉,前後諸臣之疏,論別已盡,則所謂日後之慮,實是事理之所必無,而殿下於此,猶靳快斷者,抑何意哉?幺麼一希載之死生,非有輕重於國家,而臣等之所以合辭齊籲於累年苦爭之餘者,只欲爲殿下,守祖宗三尺之法,扶萬古倫常之重而已,豈有私惡於希載而然哉?今此希載之罪,非但今日臣民之義所當討,於春宮,亦爲必報之讐,則其不可以私恩有所容貸也,決矣。王法至嚴,公議難遏,請加三思,罪人張希載,亟命按律處斷。上曰,亟停勿煩。
司諫金演所啓,今此韓重爀等罪狀,宜殺無赦,按法處斷,與輸情決案,其爲殺之則一也,而不待輸情,徑先處斷,則恐不無日後之弊,此所以反覆爭執,而猶不知止者也。然而此而不殺,則無以杜邪枉之逕,昭聖明之德,終使堂堂國家,橫受汚辱之名於天下後世,豈但群下之所共痛惡也哉?決不可一任其延拖,以貽玩獄失刑之譏,請勿留難,還收罪人韓重爀·李時檜·崔格等按法處斷之命,令該府,不問拘忌,逐日嚴刑,期於輸情,依律處斷。上曰,勿煩。
持平李震壽啓曰,罪人金光宇依律勘斷之請,已閱旬望,而尙未蒙允兪,臣不勝訝惑焉。今此光宇,一妖人耳,性本陰狡,濟以雜術,意在媒爵,顧未有其路,全無踐歷,而謂出六品,未經武兼,缺錄官案,終至於欺罔朝廷,賭得守令,而詐缺虛銜,亦及於父祖,其所負犯,已盡彰露,於法有當施之律,於情無可恕之端,而特降減死流配之命,臣固知聖心亶出於好生之德,而法意至明,決難撓改,自古及今,未聞當死之罪人,以忍杖不服,經年滯獄,有所容貸矣。當此人心不淑,奸僞日滋之時,罪狀昭著,而不服常刑,則人無所懲戢,法有所廢墜,終至綱紀而國不爲國,可勝痛哉?其在執法之道,決不可以已發配而止,請還收罪人金光宇減死定配之命,令該府,更加嚴飭,期於輸情,依律處斷。上曰,勿煩。
又啓曰,今日筵中,因大臣之稟達,自上有穩城犯越罪人減死定配之命,臣竊以爲不然也。臣驟而聞之,雖未詳其情犯之如何,而若爲一時之救飢,只有所拾取而歸,則其情亦可戚,今此減等之敎,實出聖意之惻怛,而第犯越他境,事係約條,此而有所饒貸,則使啓邊民僥倖之心,國法不可不嚴,後弊不可不慮,請還收穩城罪人減死定配之命。上曰,勿煩。
又啓曰,掌令金弘楨,以臣於昨疏,略及大臣陳達李畬事矣。卽伏見大臣箚本,則以何嘗有處以閑局之語耶?臣之所啓,出於朝報,此非難知之事,而臺臣,何以有此錯聞爲言?臣於是,不勝瞿然之至。夫臣之事君,分義重於私情,朝家之待臣下,責以分義之外,更無他道,而大臣所陳,以分義言之,則殊甚苟簡,故臣之略陳於疏末者,槪以此也。大臣陳達措語中,雖無處以閑局四字,以語意觀之,則所謂遲回不進,其意欲避吏曹云云,而今則移拜工曹,使之從速上來者,此非分別閑緊之意乎?畬之固守先訓,輒辭榮途者,在畬則其志可尙,而在朝家,則惟當責之以分義而已,何必以榮塗閑局別之,而勉其上來乎?臣之疏陳,只就其主意,綴成文字,而大臣不思其奏達之言,大義自歸於閑緊之取捨,反以無處以閑局四字,謂之錯聞,臣切未曉也。然而大臣,旣已歸之錯聞,聖明,又以爽實爲敎,臣何敢一刻仍冒於臺席乎?引嫌而退,當初疏語,雖或差爽,欲存體統,大意自好,請掌令金弘楨出仕。上曰,依啓。遂罷出。
領敦寧府事尹趾完上疏。伏以,臣前冬必死之疾,綿延不絶,雖出於天地生成之澤,而症情奇險,終至於膝節脫落,此是士夫間從古未聞之惡疾,以公則未免貽辱搢紳,以私則不能保全遺體,言念及此,心痛氣塞,自訟平生,積殃有以致之,尙何言哉?尤切傷悲者,臣於臥病之初,感泣異數,必欲不計死生,趨承明命,而疾勢危苦,事不從心,淹過六朔,轉輾至此,今則半身末由運動,病狀人所厭惡,已絶復近京洛之望,永負國恩,抱恨無窮,惟願子子孫孫,世世結草而已。臣旣不敢比數人類,所兼職務,決無仍帶之理,而瘡處痛楚不堪,元氣日漸澌綴,雖欲苟活,恐不可得,如得及時解免,庶可安意就盡,玆敢瀝盡肝血,仰籲宸嚴。伏乞聖慈,特垂憐察,將臣扈衛大將·御營都提調·司僕寺提調·司譯院都提調等職,一倂遞改,公私幸甚。且臣所蒙格外之恩,前後何限,而輸送柴炭之命,復施周急之典,所當疏陳不安之意,更俟處分,而病困垂死之中,不省人事,俱皆冒受,若固有之,到今追思,惶愧罔措,至於前日備忘中,位至三事,無異寒士之敎,此豈臣一毫近似者哉?臣之居官本末,衆所共知,鞭靴未嘗不受,騶員無所不用,其視沾沾自喜者,常媿不若,而恩褒誤加,朝聽皆駭,臣之過情之恥,姑置勿論,人君一言,關係重大,若使後人譏議聖敎,則其所傷損,誠不淺尠,事雖已過,不容但已,更乞聖明,亟命還收此敎,以存國體,以安微分。臣無任瞻望悲悒,戰灼祈懇之至。答曰,省疏具悉卿懇。聞卿疾劇,慮念殊深,而所賴精力尙旺,佇見勿藥之喜矣,展轉至此,豈但卿之不幸而已哉?至於備忘中云云,本非過實之褒,何用不安至此乎?卿其須體至意,安心勿辭,益加善攝,以副予望。仍傳曰,遣史官傳諭。
林原君杓上疏。伏以,臣之四代丘壟,在於京畿楊州地赤城洞,而臣之祖父陽寧君臣儆營葬之處,地勢卑湫,大爲堪輿家所忌,頃遭祖母之喪,而玆不得祔葬於同穴,故將於今月十八日,竝遷兩墓,合窆于先瑩一局之內,當事看檢,必須臣身,而其間營爲,當費數旬,任意出郊,有所不敢,觸冒鈇鉞,仰籲於天地父母之前。伏乞聖慈,俯賜矜察,特許恩暇,得完窀穸之事,俾申至情,不勝幸甚。臣無任惶懼隕越祈懇之至。答曰,省疏具悉。卿其依疏辭往來焉。
上在昌德宮。停常參·經筵。
以備忘記,傳于金澋曰,今下弓矢,高嶺僉使李鐵熙處給送。
沈枰,以黃海監司李徵明,以平山縣居私奴海先等燒死,狀啓。傳曰,燒死人等,令本道恤典擧行。
金世翊啓曰,卽伏見黃海監司李徵明恤典擧行啓本,則松禾秀甑寺洞口,致死名不知男子,屍親韓男處,耗粟二石題給云。旣曰名不知,則何以知其屍親乎?且平山等邑燒死人狀啓中,都數十一口,而以口懸錄,俱涉不察,黃海監司李徵明,推考,何如?傳日,允。
司諫金演,持平李震壽,正言李彦經啓曰,張希載事。啓辭見上答曰,亟停勿煩。
司諫金演,正言李彦經啓曰,韓重爀事。啓辭見上答曰,勿煩。
持平李震壽啓曰,金光宇事。啓辭見上又啓曰,昨日筵中,因大臣稟達,自上有穩城犯越罪人延秋先減死定配之命,臣竊以爲不然。秋先,値此大飢,無以聊生,至欲拾橡而糊口,有此越境之事,原其本情,誠亦戚矣。今此減等之敎,實出於聖明惻怛之意,而第犯越他境,事係約條,此而有所饒貸,則必啓邊民僥倖之心,國法不可不嚴,後弊不可不慮,請還收犯越罪人延秋先減死定配之命。答曰,勿煩。
禮曹參判權是經上疏。伏以,臣以金珏事,前後除拜,輒陳難安之勢,仍請不職之罪,聖度寬大,不加譴何,臣常惶隕感激,無所容措,不意今者,又有春曹佐貳之命,臣於是一倍惶感,卽當竭蹶祗肅,而第臣難安之勢,比前有加,虛張瞞報之守令,旣收賞加,則見欺狀聞之道臣,理難獨免其責,揆以廉義,終有所不敢晏然者。且臣所患風眩之疾,近因外感,証情添劇,少有勞動,輒致昏瞀,殆不省事,旬月之內,決無供仕之望。伏乞聖慈,諒臣病狀情勢,亟許遞免,俾得安意調治,千萬幸甚。臣無任屛營祈懇之至。答曰,省疏具悉。卿其勿辭,從速察職。
兵曹判書徐文重上疏。伏以,臣之所遭,非如微文細故,事係軍政,跡涉容護,已無寬假之道,而監□將更覈,抵諱開門,朝士迭出憑驗,事節層加,漸至深重,臣以當初失於請罪之人,何敢獨自晏然,冒居官次乎?異時宰臣,無被彈坐罷,而旋出行公之例,非但臣自處之義,終難復出,朝議皆以爲不可仍冒,臣何敢徒藉聖明恩寵,全沒士夫廉隅也?臣奉職無狀,旣被彈章,今又强拂公議,因仍冒出,則人臣事君之義,掃地盡矣。區區愚迷之見,終未自解,前後嚴召,不得祗赴,違慢之罪,實無所逃,況今二閫闕帥,尙未差出,軍銜祿政,已至逾月,而春等禁軍都試,又不得以時設行,此皆軍國重事,而緣臣未遞,一倂稽滯,亦皆臣之罪也。席藁私次,恭俟嚴誅。伏乞聖明,亟命鐫削臣所帶職名,仍令有司,勘臣罪名,以重國體,不勝幸甚。臣無任瞻天望雲,激切屛營之至。答曰,省疏具悉。卿勿過辭,安心行公。
慶尙監司李善溥上疏。伏以,臣以空疎癃疾,猥膺藩臬重寄,辭不獲命,今當遠離,而父母墳山,在於忠淸道海美地,職事所縻,久未歸省矣。若復急於赴任,終闕一展,則痛切之私,有不可言,玆敢冒死呼籲於仁覆之下,冀於夫馬未到之前,少得恩暇,以申人子至情,不勝萬幸。臣無任霣越恐懼之至。答曰,省疏具悉。卿其依疏辭往來焉。
吏曹判書朴泰尙上疏。伏以,臣之賤疾,委頓牀席,已涉四朔,當此國事艱虞之日,曠廢諸務,辜恩負職之罪,有不可勝言。目今守令交遞,最爲緊務,廉問回啓,若必待臣病差,則州縣簿書之間,新舊迎送之際,耗費之弊,實難毛擧,論其咎責,悉在臣身,此臣之不可一日冒居者也。且臣兼帶文衡之任,本來萬不近似,前後力辭,實出肝膈,而未蒙准請,因仍盤礴,以至于玆,惶悚悶蹙,夙夜靡寧,而況前頭嘉禮時,敎命竹冊撰進之事,是何等高文大冊,而又容臣血指代斲,使莫重典禮,有未盡之譏耶?臣於此,益切踧踖,罔知所措。加以臣之病狀,決不可以時月望其回蘇,雖或未卽溘然,豈有精力可能締構文字乎?當今詞學贍敏,倍勝於臣,輿望所屬,固不乏人,臣之竊叨匪據,亦已久矣。伏乞聖明,將臣本職及兼帶文衡,回授可堪之人,以重國事,以安私分,不勝萬幸。臣無任戰灼祈懇之至。答曰,省疏具悉。卿其安心勿辭,調理行公。
弼善安圭,司書魚史徵聯名上疏。伏以,臣等竊伏聞,王世子睿質天成,學業日就,旣畢孝經,繼講小學,而聰明開發,誦讀精熟,字字瑩解,文理漸益進焉,句句著落,旨趣漸益會焉。自玆以往,日加課督,無少間斷,則其循序將就之功,有不可量者矣。夫何近來,拘忌之憂太過,而觀講之規太疎,自去冬至今夏,停廢書筵,倐已七箇月矣。其間非無宮僚之陳疏,儒臣之建白也,而徒賜優答,訖無指揮,內外邈然,情志相阻,尙不得一參講肄,仰瞻德容,臣等區區戀慕之忱,不須可言,而其在殿下養蒙之道,果得其正,而勸學之功,亦無所廢弛也耶?夫人之爲學,精于勤,荒于怠,故雖在盛壯之歲,必日有所課,時有所習,念念焉不忘,孜孜焉不已,然後方可以責其進修之效,而況我世子,則茂德雖彰而未免童心,元服雖加而尙在沖年,耳目之所覩聞者,無非紛華奢麗之事,朝晝之所與處者,不過便侫宦妾之輩,則懈惰放肆之意易萌,而向學求道之志漸弛,如泉之始達而閼之以泥,若火之始燃而潛之以水,豈不大可憂哉?臣等伏想,以殿下早諭敎之盛意,非不軫於講學之久廢,而特其惟疾之憂,過於畏愼,延拖至今,莫之變通,臣等竊憫焉。卽今閭巷之痘患,間或有熾,而比諸冬間,幾盡乾淨,雖以愼重之道言之,似不必一向拘忌,而況今宮僚之在直者,莫不戒懼惕慮,齋宿已移,則暫時開筵之際,有何薰染之可慮乎?且世子之拘忌,乃擧國臣民之所共慮者,豈敢有一毫不謹愼之事,而至於宮僚,則愛戴憂憫之誠,自有倍於恒品,齋袚輪直之規,亦無異於□寺,而今世子,於內則常接宦侍,於外則不接宮僚,此又臣等之未曉也。嗚呼,世子之學與不學,而他日國家之治亂存亡判焉,則其所以期望而責勉者,非直如閭巷學子之功,而殿下訓迪之方,不及於士夫之敎子者,何耶?竊觀閭閻士夫,爲其子勸學,而苟有此等難便事故,則必爲之及時變通,俾不至於久廢其業者,誠以童蒙之學,暫失其時,則牿亡易而成就難也。昔朱子有言曰,勿謂今日不學而有來日,勿謂今年不學而有來年,日月逝矣,歲不我與。明臣曹鼐之言曰,倐而春矣,倐而夏矣,又倐而冬矣,日月易得,工夫難就。此誠警學之至論,而豈非殿下之所當惕念而貽敎者乎?今我世子,德性未定,聞見未廣,一日講學,則有一日之進,一日不學,則有一日之退,誘掖薰陶,此時爲急,而徒知俗忌之可慮,罔念廢業之可憂,悠泛時月,幾至半年,而尙無開筵進講之敎,設若拘忌終一歲不息,則其將終一歲停筵,而不爲之一接宮僚耶?若臣等鹵莽蔑裂之才,雖逐日輪侍於胄筵之末,固不足輔導萬一,而然朝家設置之意,豈但使竊榮寵費公廩,一日二日,虛守直廬而已也哉?臣等自顧慙恧,不容泯默,冒萬死悉暴愚悃於宸嚴之下。伏乞聖明,亟降明命,申敎世子,俾於深邃別堂,或逐日開筵,或間日開筵,而使宮僚之入侍者,姑罷輪直之式,益嚴齋宿之法,或一月相替,或半月相替,勿輕出入,各自畏愼,而輪侍書筵,顧問是資,則上下情意,自然流通,反覆講論之際,庶不無涓流之潤,爝火之補,而其於俗忌謹愼之道,亦無一毫可慮之端矣。更乞聖慈,曲加商量,明示可否,俾無前日兩臣之徒賜優答,則不勝大幸。臣等無任激切屛營之至。答曰,省疏具悉。憂愛春宮之誠,予甚嘉尙,可不依施焉?
上在昌德宮。停常參·經筵。
夜一更,月入東井星。
以備忘記,傳于李思永曰,史官二員待命,騎馬六匹立之。
金世翊啓曰,弘文館副應校沈權,以身病猝重,陳疏徑出,元疏卽爲退却,而經幄重地,不待替直,徑先出去,事甚非矣,推考,何如?傳曰,允。
又以弘文館言啓曰,本館上番見存四員內,校理閔鎭厚在外,副校理南正重親病受由,副校理趙泰采,以情勢難安,不爲出謝,只有副應敎臣沈權,連日在直矣。本以宿病之人,病勢猝重,不得已陳疏徑出,副校理南正重·趙泰采,竝卽牌招,以爲推移入直之地,何如?傳曰,允。
注書李世維啓曰,臣承命馳往于安山西面元堂里領敦寧府事尹趾完所住處,傳宣聖批,則以爲,臣之所被惡疾,非如尋常廢病之比,旣不得比數人類,決無仍帶職務之理,瀝血哀籲,冀蒙開諭之恩,而伏蒙聖慈,未忍遽爾棄捐,不惟不允所請,急遣史官,諭以溫批,奉讀未畢,涕淚無從,臣之區區微懇,惟願盡解諸任,安意就盡,擬於神思稍醒之時,更以一疏申暴,期於曲垂怜察云矣,敢啓。傳曰,知道。
下直,德川郡守鄭碩賓。
上在昌德宮。停常參·經筵。
文定王后忌辰齋戒。
李思永啓曰,弘文館修撰趙大壽,聞其母病添重,陳疏徑出,元疏旣已退却,而經幄重地,不待替直,徑先出去,雖緣情勢切急,揆以事體,不可置之,推考,何如?傳曰,允。
金澋,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
李思永,以弘文館〈言〉啓曰,本館下番見存三員內,副修撰崔錫恒,仕進,都監修撰朴權,還朝屬耳,修撰趙大壽,獨爲連日入直矣,今聞其母病添重,陳疏徑出,副修撰崔錫恒,修撰朴權,竝卽牌招,以爲推移入直之地,何如?傳曰,允。
兵曹口傳政事,以□東顯·李楷爲別宮假衛將。
金世翊啓曰,修撰朴權,牌不進,罷職。傳曰,勿爲罷職,推考傳旨捧入。
金澋,以兵曹言啓曰,世子嬪三揀擇,日期已迫,假衛將二員,口傳差出,以爲詣別宮時陪衛之地,何如?傳曰,允。當在上
金世翊,以禮曹言啓曰,今四月初八日,王世子嬪三揀擇時,詣闕處女,別單書入之意,敢啓。傳曰,知道。
又以禮曹言啓曰,王世子嬪初揀擇及再揀擇時,本曹佐郞權世恒女子,以疑病不得入參矣。今三揀擇時,當依前例,使之入參,而卽接漢城府移文,則權世恒女子,纔經重病,未及差復,勢難入參云,不爲書啓之意,敢啓。傳曰,知道。
又以備邊司言啓曰,關西·嶺南兩道御史,已爲復命,守令有犯罪,應罷者數多,而吏曹判書朴泰尙,身病雖小差,而出仕未易云,有難等待,令次官議于判書,使之卽爲回啓,差出其代,宜當。兵曹判書徐文重,再昨有特爲牌招之命,又爲不進,而祿都目,過時已久,亦令次官通議陞降,以爲開政付標之地,何如?傳曰,允。
上在昌德宮。停常參·經筵。
文定王后忌辰。
自巳時至酉時,日暈。夜一更二更,月暈。
李思永啓曰,來十一日輪對日次,取稟。傳曰,爲之。
又啓曰,來十一日,文臣殿講日次,取稟。傳曰,停。
又啓曰,以禮曹啓辭,王世子嬪三揀擇時,有大臣禮官命招下問之例,敢此仰稟。傳曰,知道事,命下矣。明日三揀擇時,大臣禮官命招事,何以爲之?敢稟。傳曰,命招。
金世翊,以嘉禮都監郞廳,以都提調意啓曰,王世子嬪冊命篆文,行副司直尹德駿,旣已書寫,草本封進,以備睿覽之意,敢啓。傳曰,知道。以上燼餘
備邊司啓曰,兵曹判書徐文重,再昨有特爲牌招之命,又爲不進,而祿都目,過時已久,亦令次官,通議陞降,以爲開政付標之地,何如?傳曰,允。以上兵曹謄錄
嘉禮都監啓曰,二房郞廳禮曹正郞金日省,連有身病,不得察任,其代,以禮曹佐郞丁道徽,差下,使之察任,何如?傳曰,允。以上禮曹謄錄
上在昌德宮。停常參·經筵。
自巳時至未時,日暈。
李思永,以嘉禮都監郞廳,以都提調意啓曰,別宮先進排各樣物件中,先爲造作之物,別單書入之意,敢啓。傳曰,知通。
又啓曰,明日徽陵陵上莎草相値,視事,頉稟。傳曰,知道。
又啓曰,領議政南九萬,左議政柳尙運,禮曹判書李世白,參判權是經,參議韓聖佑,承牌來詣賓廳矣。敢啓。
又啓曰,右議政申翼相,命招不進矣。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
備忘記,傳于李思永曰,欲爲定嬪於幼學沈浩家,未知,何如?
領議政臣南九萬,左議政臣柳尙運,禮曹判書臣李世白,禮曹參判臣權是經,禮曹參議臣韓聖佑啓曰,備忘記,欲爲定嬪於幼學沈浩家,未知何如事,命下矣。伏承聖敎,允協臣民之望,實是宗社無疆之福,臣等不勝忭欣之至,敢啓。傳曰,知道。
金斗明,以漢城府言啓曰,今四月初三日,大臣·備局堂上引見入侍時,刑曹判書閔鎭長所啓,臣待罪司譯院,故敢達矣。本院,以都提調衙門,事體自別,故權設都監外,曾無移接於本院之事矣,昨者漢城府,以嘉禮都監設局之故,啓請移其府於本院,不可創開無前之規,以損事體,漢城府移設啓辭,勿施,何如?上曰,勿施可也事,命下矣。各司以下缺
上在昌德宮。停常參·經筵。
掌令金弘楨初度呈辭。入啓。給由。
文學梁聖揆再度呈辭。入啓。進差。
黃海監司書目,海州等地餓死,至於十八名之多,極爲驚慘事。
京畿監司書目,果川呈,以平安監司鄭載禧病重,上去不得事。啓。傳曰,卿勿過辭,速往欽哉事,回諭。
右承旨李思永上疏。大槪,臣之病情猝,決無供劇之望,伏乞聖慈,特許遞改事。入啓。答曰,省疏具悉。爾其勿辭,調理察職。
傳曰,明日晝講爲之。
傳曰,晝講時刻,定以巳正事,分付。
兵曹參判朴慶俊上疏。大槪,祿陞降,以次官替行之命,出於格外,而長僚之疏,以出代開政爲言,則臣不敢晏然擧行也,決矣。伏乞聖明,還寢成命,以存舊例,不勝幸甚事。入啓。答曰,省疏具悉。卿其勿辭擧行。
大司成趙相愚辭職上疏。入啓。答曰,省疏具悉。爾其勿辭,調理察職。
吏曹判書朴泰尙上疏。大槪,御史書啓,令次官就議之擧,事體苟簡,不敢奉行,乞寢前旨,仍遞臣職事。入啓。答曰,省疏具悉。卿其勿辭擧行。
吏曹啓目,權知承文院副正字朴泰昌,登科前資窮,依法典六品遷轉,何如?啓依允。
吏曹參判吳道一上疏。大槪,御史書啓回啓,因成命,方將問議長官擧行矣,卽伏見長官疏辭,則大以爲未安,乞寢前旨,以重國體事。入啓。答曰,省疏具悉。卿其斯速擧行。
謝恩,校理趙大壽。
傳曰,別宮出入,不可以平服爲之,沈鳳瑞,亦爲一體除職事,分付該曹。以上朝報
有政。望筒缺
嘉禮都監啓曰,今此嘉禮時,世子嬪敎命·竹冊文製述官望,別單書入,而書寫官,依前例,令吏曹差出,何如?傳曰,允。以上禮曹謄錄
上在昌德宮。停常參,只晝講。
自昧爽至辰時,有霧氣。自午時至未時,日暈兩珥。
下直,碧潼郡守李光著。
掌令金弘楨再度呈辭。入啓。遞差。
傳曰,明日晝講爲之。
備邊司啓目,粘連咸鏡監司啓本云云。北兵營重記,庚午年爲始,當年應捧及明秋當捧之利殖,竝爲載錄於重記,雖無入已之迹,事極無理,前前兵使金夢良,前兵使元振洙,罷職,何如?啓依允。
又啓目,粘連平安道暗行御史單子云云。定州牧使李光震,多行不法,橫斂無節,屠肆之狼藉,賑粥之如水,俱極可駭,皆當査實後處置,至於營銀一千兩,初不出給,而以作紙身布等代捧之銀,勒貿荒租云,同銀元不出給,則必有去處,令本道別定査官,一一嚴覈啓聞爲白乎旀,李光震乙良,爲先令攸司拿問爲白乎旀,前兵使李之發,方在其任,圖贖所畜之妓,寧邊府使姜聖佐,身爲道內守令,所畜營妓,納米以贖,論其罪狀,有難容貸,竝先罷後推爲白乎旀,官吏之方在其任,圖贖畜妓,竝令還賤宜當,以此意,分付本道,何如?啓依允。
晝講入侍,知事李世華,特進官李蓍晩,承旨金澋,玉堂趙大壽·崔錫恒,假注書金栽,史官崔昌大·李宜顯,武臣元德徵。
明日輪對官落點,左通禮李煿,奉常主簿韓㥏,繕工監役成揆憲,平市令朴崇阜,氷庫別檢李海朝。
吏曹參判吳道一,金川地妻母歸葬呈辭。入啓。給由。
吏曹啓曰,臺諫有闕,政事,取稟。
傳曰,明日爲之。以上朝報
晝講入侍時,特進官李蓍晩所啓。每式年戶籍事目,必於春初定奪行會者,例也,今年亦是戶籍當次之年,而本府首堂上,連有事故,尙不得稟定矣。卽今則中外賑政未畢,百務皆停,勢將待秋擧行,而必有明日分付之擧,然後外方亦知其退行,而應入物力,可以觀勢措置,行不行間,令廟堂稟處,以爲行會外方之地,何如?上曰,依爲之。以上漢城府謄錄
備邊司啓曰,東西粥所飢民,本以積日月飢餒之類,自正月就粥,備經風寒雨雪之苦,而朝夕所仰哺者,壯不過二合半,弱不過二合,今至四朔,日日如此,雖今無他疾病,其勢有難連命得生,近來則天氣雖稍暄,日晷則漸長,飢困想必益甚,其中自京中往來,稍有氣力者,則朝粥後取柴,授得鹽醬於城中,夕粥後還家,得免經夜風露之苦,此類則依前式例饋粥,可無死亡之慮,而至於自外處轉乞,晝夜仍留賑所,只仰朝夕之粥,無他自力營爲之計者,則一從式例饋粥,至於四五朔之久,而終無加饋之道,則必將鱗次盡斃,卽今東西粥所,一日一處死亡,多或過十餘名,小亦至六七名,不勝慘然。當初則就粥之類,日加千人,誠不無難愼之慮矣。今則農節已迫,苟非十分應死之人,皆以就粥爲重難,故逐日增加之數,不至如初頭之多,卽今現存飢民,朝夕粥米,不必一遵定式,使之稍加其數,而其不得往來京中,晝夜寢處粥所者,則朝設粥時,斟酌加出粥米,以爲午間飢困時加饋之地宜當。且就粥日久者,分給乾糧,使之散歸其家,乃是賑救通行之規,而今此飢民,多是流離轉乞,本無定處之類,旣受乾糧退去之後,還復就粥,有難摘發,故一二番試給乾糧,知其無益而止之矣。今聞其中,或有夫妻子息合家就粥,結幕於賑所近處者云,如此之類,則使賑所郞廳等,審其形狀,聽其言語,續續給送乾糧,則其間雖或有飭詐冒受,還入粥所者,亦必不無仍歸其家,爲農作之計者,設令眞僞參半,猶可得爲一分發送之地,令東西賑所依此擧行,何如?答曰,允。以上備邊司謄錄
上在昌德宮。停常參·經筵。
傳曰,明日晝講爲之。
平安監司書目,道內各邑追入飢民五千二百九十名,死亡一百四十九名事。
判中樞府事申汝哲上疏。大槪,北兵營重記預錄之事,臣無倖免之理,乞與前後交代兩臣,同被譴罰事。入啓。答曰,省疏具悉。卿其安心,勿辭行公。
傳曰,今日晝講,停。
黃海監司書目,辭職上疏上送事。啓。答曰,省疏具悉。卿其勿辭,調理察職。
政院啓曰,三司長官以下,來詣請對矣。
傳曰,引見。
京畿監司書目,安山呈,以工曹判書尹趾善辭職上疏上送事。啓。答曰,省疏具悉。卿其安心,須勿固辭,從速上來行公。
三司請對時合啓,請罪人張希載,亟命按律處斷。措語見上上曰,亟停勿煩。
大司憲崔錫鼎,持平李震壽所啓,請還收罪人金光宇減死定配之命,令該府嚴飭得情,依律處斷。措辭見上
上曰,勿煩。又所啓,請還收穩城罪人減死定配之命事。上曰,勿煩。
大司諫兪得一,司諫金演,正言李彦經·尹星駿所啓。罪人韓重爀等,輸情處斷之啓,已過半年,而未獲准請。論以逐日嚴刑,期於輸情者,亦臻二朔,而尙靳允兪,臣等,於此竊惑焉。今此崔格·李時檜二人罪狀,昭著於鞫廳文案之中,至於重爀之事,渠之手筆書札俱在,論其獄情,無復可疑,大臣之前後箚陳,亟請斷法者,槪出於此,殿下不少持疑,快賜開物,卽下按法之命,誠以重爀情犯,辱及國家,誣歸聖躬,爲國人皆曰可殺之罪也,明命之下,人孰不欽仰痛快,而第不待輸情,徑先處斷,則雖有目前之快,不無日後之弊,此臣等之所以反覆爭執,猶不知止者也。伏聞向日筵中,殿下,以罪囚必待輸情,然後方可斷法,雖以逆獄之重,未承款之前,不得斷法,例也爲敎。聖意,槪欲守祖宗之成憲,審克於討罪之典也,然而殿下之不爲允從於執法之論,抑獨何哉?殿下,初因大臣之疏,亟令處斷者,視諸招結如律,有所違礙,而無累於聖德,有服於輿情則大矣,今者臣等,則以嚴刑取款,論啓不止,殿下則以勿煩爲敎,而終始堅執,則將使重爀等,偃息獄中,延過時月,畢竟爲可生之人,殿下之所以深惡痛嫉於陰翳邪枉之徒,廓揮乾斷,昭施邦刑之意,果安在哉?殿下,若以循例還收之請,只歸遷就,而有所不允,則尤宜亟從臣等之論,嚴刑窮問,明白處分,然後方可輸情正法,呶呶噂之言,一掃而灑之也。頃年李松令所坐,在於僞造御札,而猶且逐日嚴刑,則矧今重爀等罪名,不下於惡逆,其所痛惡,豈但松令而止哉?請勿留難,還收罪人韓重爀·李時檜·崔格按法處斷之命,令該府不問拘忌日,嚴刑期於輸情,依律處斷。上曰,勿煩。又所啓。頃日陳疏人權,因作挐政院,旣有徒配之命,而臣等,今始得聞其詳,則惡言悖擧,罔有紀極,不但突入於院中,投疏於案上而已,至以不忍聞不可道之言,醜辱承宣之臣,無所不至云。政院是天威咫尺之地,嚴畏秪敬,異於他所,今日國綱,雖極隤壞,何可使等無賴之人,作此前所未有之變,而一任寬縱耶?雖不可盡數竄配,疏頭之罪止編管,太涉輕減,請權邊遠定配。上曰,依啓。又所啓。今此權等,肆惡作亂於咫尺嚴敬之地,實是國朝所無之事,似此無賴之輩,不可待之以章甫之禮,在院承旨,當今該曹,據理退出,而擧皆閉戶畏縮,莫敢誰何,則已難免疲軟之責,至於李思承·金世翊,則伊日所遭醜辱之說,言之汚口,聞者寒心,此不但辱及其身,亦可謂辱國之大者,而或循例陳疏,或默無一言,晏然因仍於出納之地,殊涉苟且,請其時在院承旨,竝推考,李思永·金世翊,遞差。上曰,依啓。又所啓,近來搢紳之間,風習不古,章奏論辯之際,殊無揖遜相敬之道,識者之歎,固已久矣。頃日前校理鄭澔,前正言李師尙等,紛然陳疏,互相詬罵,其間是非輕重,姑置勿論,前後悖出之言,實駭瞻聆,不料淸朝學士有此口業也。當初臺彈之欲發還徐,旣有所待於銓曹之施罰,而不但久而寥寥,乃反擧論於注擬之際,物議譁然,益覺拂鬱,事體所關,不宜終無規警之道,請前校理鄭澔,前正言李師尙,竝命罷職。上曰,依啓。又所啓。請對討罪之擧,事體嚴重,職在三司之臣,所當齊會共請,而副應敎沈權,修撰朴權,雖有一時所患,稱以疾病,俱不進參,殊無嚴畏公議之意,請副應敎沈權,修撰朴權,竝命遞差。上曰,不允。
持平柳鳳瑞所啓,本府,以金光宇減死定配還收事,方爲論啓,而臣父左議政臣尙運,曾因下詢,有援律覆議之事,臣何敢可否於其間乎?請命遞斥臣職。上曰,勿辭,退待物論。
正言李彦經所啓,本院,以陳疏人權邊遠定配事,論啓,而臣有姻親應避之嫌,不得同參,何敢晏然仍冒乎?請命遞斥臣職。上曰,勿辭,退待物論。明日政官牌招,承旨闕員差出事,榻前定奪。
右副承旨沈枰上疏。大槪,臣以同罪之人,獨逭於劾遞之科,不敢以問備薄譴,有所自解,而晏然仍冒於職次,臺章才允,不避猥越,冒死陳籲,乞蒙一例鐫遞,以安愚分事。入啓。答曰,省疏具悉。爾其勿辭察職。以上朝報
有政。望筒缺
戶曹啓曰,譯官崔希卨,甲戌年恩賜田結,未及受出矣。黃海道載寧郡數外官屯田畓竝三結,望呈願受,依例折給之意,敢啓。傳曰,知道。以上戶曹謄錄
上在昌德宮。停常參,只晝講。
眛爽,有霧氣。
晝講入侍,同知事閔鎭長,特進官申琓,承旨金斗明,玉堂趙大壽·崔錫恒,注書李世維,史官崔昌大·李宜顯,武臣金夏重。
謝恩,左副承旨尹世紀,右副承旨金澋,同副承旨沈枰。
正言尹星駿啓曰,修撰朴權,卽臣之妻同姓三寸姪女婿也。昨日筵席,本院有論遞之擧,臣以應避之人,當卽引嫌,而矇然不察,循套參啓,罷出徑還,方覺其非,昏謬假錯之失,固已難逭,而病憊不振,無計强策,經宿之後,今始自劾,怠緩之罪,尤加一層,其何敢晏然於臺席乎?請命遞斥臣職。答曰,勿辭,退待物論。
黃海監司書目,新津縣令沈棱,御史旣已封庫,爲先罷黜事。
刑曹,權,明川府邊遠定配。啓。
賑恤廳啓曰,今月初一日至初十日,食粥飢民,東賑所,小則四千一百餘名,多則五千一百餘名,而恒數不過四千四百名,物故六十四名,春賑所,多則七千五百餘名,小則四千四百餘名,恒食不下六千九百名,物故七十二名矣。敢啓。傳曰,知道。
京畿監司書目,道內各邑追入飢民一萬二百三十口內,死亡四十一口,賑資已竭,前頭繼活,罔知攸措緣由事。
院啓,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上請副應敎沈權,修撰朴權,竝命遞差。措辭見上引嫌而退,姻親之嫌,彼此俱有,而不得同參,勢所固然,偶未覺察,亦無所傷,請正言李彦經·尹星駿,竝命出仕。答曰,不允。處署事,依啓。
都承旨閔鎭周上疏。大槪,臣於在院承旨遞推之事,有不可晏然,倖免譴罰,乞賜罷斥,以正臣罪事。入啓。答曰,省疏具悉。卿其勿辭,從速察職。
吏曹參判吳道一上疏。大槪,辭章見沮,召牌遽降,本曹無他推移之員,不得不抗顔承牌,冒沒開政,而顧臣情勢,萬無因冒之理,乞賜鐫罷,以謝公議事。入啓。答曰,省疏具悉。卿其勿辭,從速察職。
右承旨徐文裕,牌不進,依承傳罷職。
吏曹啓曰,承旨及守令多闕,政事,取稟。傳曰,明日爲之。
修撰李鼎命上疏。大槪,苫塊之餘,疾病之中,玉堂新命,遽爾辱降,揣分量力,決難承當,乞賜鐫改,以幸公私事。入啓。答曰,省疏具懇。爾其勿辭,從速察職。
今日晝講時,副校理趙泰采,修撰李鼎命,竝明日待開門,牌招察任事,榻前定奪。以上朝報有政。
上在昌德宮。停常參·經筵。
自午時至酉時,日暈。夜三更四更,日暈。
下直,咸昌縣監尹以豐。
政院啓曰,憲府無行公之員,連以監察茶時,事甚未安。且今日賓廳日次,兩司當爲入侍,憲府在外人員外,呈告未肅拜,式暇人員,竝卽牌招,使之推移入侍,何如?傳曰,允。
同副承旨沈枰再度呈辭。入啓。遞差。
全羅監司書目,羅州呈,以執義林濩辭職上疏上送事。啓遞差。
文學柳重茂辭職上疏。入啓。答曰,省疏具悉。爾其勿辭,從速察職。
忠淸監司洪受疇辭職上疏。入啓。答曰,省疏具悉。疏辭,令該曹稟處。
謝恩,掌令洪受點,修撰李鼎命,右副承旨尹世紀,同副承旨金澋,文學柳重茂,左副承旨黃欽。
傳曰,大臣·備局堂上引見。引見時,戶曹判書徐文重,本職今姑遞差,今日政差出事,榻前下敎。
知中樞府事朴世堂,兼帶同知經筵之任,今姑改差事,及吏曹參議斯速差出事,榻前定奪。
以金遇華爲假注書。
引見時合啓,請罪人張希載亟命按律處斷。措辭見上上曰,亟停勿煩。
大司憲崔錫鼎所啓,請還收罪人金光宇減死定配之命,令該府嚴飭得情,依律勘斷。措辭見上上曰,勿煩。又所啓,請還收穩城罪人減死定配之命事。上曰,勿煩。又所啓。前兵使柳之發,前府使姜聖佐等,身在官府,私贖所畜之妓,事之可駭,莫此爲甚,雖因備局覆啓,有罷推之命,而施罰太輕,不足以懲礪,且聞所納贖價,或不以米穀,而以雜色充數,散納各邑云,冒法行私之中,尤極無謂,請前兵使柳之發,前府使姜聖佐拿問定罪。上曰,旣已罷職,拿問則過矣,不允。大司諫兪得一所啓。請還收罪人韓重爀·李時檜·崔格等按律處斷之命,令該府不問拘忌,逐日嚴刑,期於輸情,依律處斷。上曰,勿煩。前啓,副應敎沈權,修撰朴權送差事,停啓。
持平李震壽啓曰,新除授執義李宜昌,卽臣同姓四寸妹夫也。在法當遞,何敢晏然仍冒乎?請命遞斥臣職。答曰,勿辭,退待物論。
有政。望筒缺
引見時,左議政柳尙運所啓,兵曹判書徐文重辭職,雖有所執,將任,有不可徒守廉義者,分義尤重,而累違召命,一向引入,已爲未安,且卽今閫帥多闕,而皆未差出,其他事務,亦多曠廢,不可爲一人久曠重任,特下明命,更加敦迫,使之趁速行公,如其不然,則亦當別爲處分矣。上曰,前者累度牌招,筵中又爲開釋,而以旣罷還,仍爲難安,久不出仕,欲更爲督迫,則徒傷事體,故不爲牌招,而本兵重地,久曠可慮矣。左相曰,賑政非不爲重,而將任尤爲緊重,下詢首相而處之,何如?上曰,首相之意,何如?領議政南九萬曰,徐文重,未及引入之前,言于臣等曰,年旣老矣,精力不逮,所兼虛任甚多,銓官再經大政,則例爲得遞,過都目後,卽欲辭免云矣。意外又有罷職之罰,雖卽還收,情勢難安,其言必遞固然,而如此重任,自下不敢輕議,惟在自上處分,而職務之曠廢,則誠爲可慮矣。上曰,兵判之當初引嫌則誠然矣。朝家旣已開釋,則不必每每引嫌,而連續違牌,曠廢重任,已涉三月,事甚未安,卽今事勢,不得已有變通之擧,本兵之任,今姑許遞,可也。以上朝報。
禮曹啓曰,今此王世子嘉禮後翌日,陳賀擧行事,旣已啓下矣。自前陳賀時,各道例有方物物饍封進之規,大殿·中宮殿,方物物膳,一依冬至物目數,封進之意,分付諸道及開城府,何如?傳曰,物膳,依上年裁減之數封進,方物亦依栽減之數,只封弓帒筒介,可也。以上禮曹謄錄
兵曹啓曰,左邊捕盜大將判書臣申如哲,前已兼帶本兵,移職之後,所當出代,而未及出仕之前,不得擬望,姑令右邊捕盜大將李世選兼察,何如?傳曰,允。以上兵曹謄錄
上在昌德宮。停常參·經筵。
卯時辰時,日暈。初更,流星出太微西垣下,入東井星上,狀如拳,尾長二三尺許,色赤。夜一更至四更,月暈。
吏曹啓曰,臺諫有闕,政事,取稟。傳曰,過國忌後爲之。
政院啓曰,新除授右承旨朴世,時在京畿廣州地,斯速乘馹上來事,下諭,何如?傳曰,允。
吏曹啓目粘連,觀此慶尙道御史朴權書啓,則柒谷府使權詢段,到任之初,頗有民譽,居官旣久,專事貪饕,給代軍木,盡歸私用,朝家事目內,諸般軍布,竝令蠲減,而武學身布,依前準捧八結,所納草代,勒捧年一石,氷一丁代,勒捧正租一石是白乎旀,隱匿秋結,至於六十餘結,此等文書,竝爲封進,富民私儲,旣有禁令,而勒捧成冊,鳩合充數以納,民皆怨咨是如爲白乎旀。蔚山前府使成瑨段,性孱年衰,日事沈湎,刑杖之妄施,獄訟之誤決,不可殫記,糶糴收捧,委之監色,賑穀料理,付之無何,飢民抄出之際,窮民多不得參,吏胥官屬,竝入成冊,至於納物免役者,被抄封債者,皆得混錄,飢死者三名,而面任馳報,則題意內,山有雜菜,以此採食云,各面死者甚多,而官無隱恤之事是如白乎旀。昌原前府使申光浹段,年分災實,專委監色,飢民抄錄,亦不致察,官屬,冒入於乾糧,稱病廢坐,政委鄕所,減報實給,隱匿私給,至於五百四十餘結,現捉文書封進爲白乎旀,留置京商,徵捧債物,人不支堪,怨言載路,屠牛狼藉,場市販肉是如爲白乎旀。咸昌縣監金克泰段,畏忌土豪,專意媚悅,飢民抄出,冒錄濫受者,其數甚多,使令官奴婢,皆入於乾糧,還上,一人擧皆疊受,減報私結,至於二十五結,文書現捉是如爲白臥乎所。此四邑守令,雖皆罷黜,其所負犯,不趐狼藉,不可以已罷而置之,竝只令攸司稟處爲白乎旀。星州牧使南尙熏段,刑杖濫酷,一年之內,死者五人,而皆是罪不至死者是白乎旀,飢民乾糧,一不分給,而以二巡分給樣,暪報監營,境內士夫柳哥,爲賊所殺,正犯捉得之後,証左被囚,而無端放送,仍致逃躱是如爲白乎旀。巨濟縣令尹沆段,政令解弛,年分區別,專委監色,設賑之時,官吏受賂,罔有紀極,有一吏揚言曰,果是飢餓將死,則飮此一器灰水,否則當拔去,飢民輩,急於救死,多有飮而致傷者,官屬多入於乾糧,村民率皆落漏,隱結二百結,文書現捉是如爲白乎旀。河東縣監李秀英段,政令苛刻,刑杖過酷,木手一人,推捉不現,掩捕以來,大推猛杖,卽爲致死是白乎旀。妾父張姓人,率置衙中,交結吏胥,干預政事,飢民抄報,不論貧富,不考戶籍,太半刪削,官屬族黨,兩班奴婢,卒多冒受是如爲白有臥乎所,此三邑守令段,不法之事,俱是緊重,爲先罷黜是白乎矣。其罪狀,令攸司稟處爲白乎旀。長鬐縣監辛錫五段,雖在常年,尙多民怨,及當凶歲,全昧賑政,年分區別,專委書員,飢民抄出之時,貧富虛實,但憑吏口,貧者落漏,富民混錄,子婦亦爲率置衙中是如爲白乎旀。延日縣監丘義山段,殿最居中之後,力行要譽之事,還上分給之時,兩班則與飯,常漢則饋粥,衣弊者給布,民多稱譽是白乎矣,還上旣未準捧,賑資不能優備,飢民成冊,妄加刪削是如爲白乎旀。義興縣監趙沂叟段,爲政慈諒,自奉簡約,飢民抄出,旣能精覈,乾糧分給,亦頗優厚,頗有譽言是白乎矣,初當吏事,不閑邑務,年分災實,專不致察,隱結八十結,文書封進爲白乎旀,上年行孽女壻,尙不上送,留置衙中是如爲白乎旀。南海縣監李後老段,慈詳愛民,簡約律己,家在近地,馱載稀罕,工匠營作,亦皆停廢,可謂武夫中佼佼者,而性旣懦弱,政欠剛明,邑雖殘薄,吏多奸黠,全不威束,反被愚弄,年分災實,未能均一,飢民抄出,亦多混雜,悍妾常妬,邑婢衙奴,交嫁官巫,擧措駭異,人言喧藉是白乎旀。高靈縣監南宮億段,年旣衰邁,性又弛緩,凡干政令,一委下吏,秋間捧糴,嚴飭民間,極擇以捧,積置官庭,未及入庫,日暮擧火之際,倉吏庫子,裒合無實,雜以糠粃,潛爲換出,而矇不覺察。秋間,招集境內富民,饋以牛酒,收捧正租百餘石,分給官屬,甲折收捧,而官屬輩,收聚穫場,簸棄空殼,充數以納,故分受飢民,擧皆怨咨是白乎旀,安林驛村,販肉狼藉是如爲白有臥乎所。此六邑守令段,俱不免有不治之狀,非法之事,竝只罷黜爲白乎旀。鎭海縣監李時振段,十室之邑,三載于玆,官屬至小,檢束頗易,人民不多,聽斷無滯,雖無異績,亦少訾謗,値此凶歲,竭力撫摩,而民多穀少,擧在頷顑之中,問之則曰,年凶而然也,邑殘而然也,非太守之罪也,垂死之民,亦無怨詛之言,平日政令之不至殘虐,可以推知是如爲白乎旀。安東府使李玄祚段,文雅有餘,吏事頗疏,才弱於剸割,政傷於褊急,雖無顯訾,亦乏稱美。及當凶歲,撫字頗勤,田稅大同,或自官備,或以還上移納,不爲徵捧於民間,火田之稅,減捧四升,年分給災優厚,以此頗得民譽是白乎矣,還上旣未準捧,賑資不能優備,民多穀少,無以繼活,以此不無怨謗,而本府年事,不至尤甚,姑無死已是如爲白有臥乎所,此兩邑守令,雖不能優備賑資,旣有撫字之稱,且無死亡之患,竝只置之爲白乎旀。比安縣監兪命興段,爲人慈詳,處事剛明,威能束吏,惠亦及民,五載居官,一境稱頌,及値凶歲,留意賑政,預爲料理,多備穀物,飢民壯口,一旬斗租,大同及位太木,皆自官備,田稅亦以還上移納,譽聲藉甚,惟恐或遞是白乎矣。春初纔行女婚,旋因母病危重,不遑上送,而亦與無端濫率者有間是如爲白有臥乎所,旣有治績,民譽藉甚,則雖有女子成婚,不卽上送之失,似當以濫率律之,今姑置之爲白乎旀,密陽府使洪得禹段,吏事鍊熟,剡決精明,吏民俱安,一境無事,年分災實,一一親審,區別均一,民得蒙惠,兩等大同米每一結六斗內,二斗二升零,自官備給,田稅亦以移轉耗米充納,亦不及民,頗有頌聲是白乎矣,糶糴本來數少,賑穀不及民數,不能遍給,致有怨言是白乎旀,冬間一疾,症勢深重,累月彌留,今姑差愈,而精力減損,事多遺忘,下吏因緣,或至弄奸是如爲白有臥乎所,旣著治績,頗有頌聲,雖有所失,不至大段,推考警責爲白乎旀。巨濟前縣監張宇極段,甲戌年隱結文書現捉,竝爲封進是如爲白臥乎所,不法之事,旣已現捉,則不可以已遞而置之,罷黜爲白乎旀。監司李寅煥段,自奉簡約,騶從不多是如爲白乎矣,按道之臣,事體自別,姑置可論之事是白乎旀。兵使以下邊將等,及他餘條件,令該司稟處,何如?啓依允。又啓目粘連,觀此平安道暗行御史柳鳳瑞書啓,則安州前牧使梁重廈段,正月晦間,始令設粥,專委監色,一不出視,各樣貿穀,皆是空殼之租,故五月卽止乾糧,分賑監官金日俠·金時昌等杖殺,勸農座首張斗杓,任自囚禁,其江東校生,被逮屢日,瘦死獄中,不知檢其屍,居其職之罪,亦所難免是如爲白乎旀。碧潼前郡守柳海段,到任三載,專事肥己,沈醬分給,督徵太斗,作麪分饋,督捧木麥,鄙瑣侵虐,類多如此,上年失稔之後,親進監營,受出銀二百兩,甲木十同,乙木十五同,貿穀發賣,所捧之數,都合銀五百四十兩,及木一同二十疋,三升一百九疋,白紙八愧,爲時留庫之數,而親往反庫,則只有銀五百兩,及木五疋,三升九十疋,白紙六塊,故穀物處置,銀兩去處推問,則郡守率畜邑婢,符同用奸云。貪贓之迹,畢露無餘,刀割文書,偸竊國穀之狀,昭不可掩,用奸文書,竝爲封進爲白乎旀。民事段,荐飢之餘,又經橫斂,而旣有橡實,又有還上,乾糧分等分給之事,姑不至死亡之域是如爲白乎旀。德川前郡守徐宗望段,還上乾糧,自二月初一日爲始分給,而以正月念日,瞞報巡營,會減穀數,慈母山城銀子八百兩,分授貿穀,多般橫斂,以充銀價,而四百六十兩之銀,終無處置,故假名成冊,欲爲掩迹之計,因其私憤,濫殺人命,不法文書,亦爲封進是如爲白有臥乎所,此三邑守令,罪狀狼藉,俱係貪汚,不可以已罷而置之,竝只令攸司稟處爲白乎旀。理山郡守申命任段,自備穀三百餘石,抄出飢民,自正月念間,乾糧分給,自冬至春,以橡實爲糧,六倉還上,亦自正月晦間,分等分給,姑不至於流離死亡是白乎矣,旋聞郡守,有不法之事,取考大同庫捧上文書,則連歲饑荒之餘,督徵加耕之稅,貿用銀布,潛奸官婢,以官穀贖良,旣有大不法之事,且有官物私用之迹,爲先罷黜,其罪狀,令攸司稟處爲白乎旀。宣川府使盧世挺段,凡係賑政,頗爲詳盡,加耕之稅,從實給災,所收百餘石穀,盡補賑資,自正月初旬設粥,而親自看檢,添入官廳米作粥,以饋飢民,得活者甚多,而以巡營貿穀事,各人次知,累日囚禁,許多穀物,分徵一族,開市牛隻,不給其價,責徵於負債市人,欲奪村民之牛,致有人言是如爲白乎旀。江東縣令李喜益段,爲人昏耗,事多顚錯,飢民抄錄,不能致察,設粥成冊,該吏用奸,僅參鄕案之類,亦一貧民,而用事鄕所,稱以扶助賑穀,二百兩錢文,私自花消,難免其責是如爲白乎旀。孟山縣監李喜昌段,上年之事,大無之後,往來營下,請得本錢,自官料理,鳩聚穀物,亦可謂盡心爲之是白乎矣。才疏計拙,不善料量,本縣以至殘之邑,失稔比他尤甚,穀物已盡,前頭民事,誠爲可慮。年凶停訟之後,曾前未決之訟,竝爲聽斷,以其作紙,貿穀補賑,其違越朝令之罪,在所難免是如爲白乎旀。江界府使李麟徵段,本府立番之類,減其額數,寬其番次,俾得歸農,不至失業,勸拾橡實,至今資活,到任以後,稱有風病,未嘗坐衙,一府民情,頗以爲悶,當此賑政方急之日,一向廢事,委屬可慮,濫用刑杖,致殞人命是如爲白有臥乎所,此四邑守令,俱不免有不治之狀,違法之罪,竝只罷黜爲白乎旀。三登縣令金盛始段,上年還上收捧之際,必親自開倉,而所納之穀,勿令看色,竝給落庭,雖升斗之穀,皆以實納,出尺以給,民多稱譽,飢民分等之際,親自出入各面,審察形勢,自正月十五日,乾糧分給,其餘次第分糶,自備之穀,亦至一百餘石,政雖不猛,性本慈詳,故別無擾民之政,而加耕收稅木一疋,代捧米五斗,此則不無怨言是如爲白乎旀。愽川郡守睦昌胤段,爲人勤幹,處事周詳,各樣賑穀,頗爲料理,各倉還上,亦多收捧,飢民設粥,庶有就緖是白乎矣,境內有盜賊竊發之事,賊魁先斃,餘儻久未究竟,以此獄囚多滯,不無民怨,且有崇飮之病,人多爲言,而酒量洪大,亦不至於廢事是如爲白臥乎所,此兩邑守令,賑事雖勤,俱不免有疪政,竝只推考警責爲白乎旀。雲山郡守朴世挺段,自營門所授營木,許民買賣,皆從市直,民人處,從自願分給米升,拾納橡實,自備穀一百餘石,還上穀八百餘石,分給還上,且以橡實作飯以饋,民多賴活。官廳應納之物,亦多蠲減,以此民間,有譽而無怨是如爲白乎旀。甑山縣監李宜振段,爲政慈詳,處事周便,且能嚴束官屬,不得侵擾閭里,賑政段,本縣年事,比他稍優,自備穀物,分等分賑,或亦還上乾糧受去之日,別爲作粥以饋,而上年還上,或盡畢捧,今春分給,可副民望是如爲白乎旀。殷山縣監金壽億段,家眷甚少,自奉亦簡,留意賑政,諸般留米,自備穀物,十分撙節,故可以繼賑於麥前是如爲白乎旀,大同勅需之役,官廳火田之稅,亦爲減捧,雖無表表可紀之績,亦無貽害窮民之事是如爲白有臥乎所,此三邑守令,政雖無疪,別無表著之稱,竝只置之爲白乎旀。平壤判官柳以復段,性本慈詳,政尙剛明,劇邑準瓜,治績大著。本府旣不量田,且無詳定,諸般出役,不能均一,而到任之後,境內田畓,收捧單子,別爲成冊,一如量案,踏驗出役之時,必以此爲準,災實懸錄之際,吏不能用奸,民以爲均一,逐日開坐,早出晏入,雖以公故不坐之日,不閉大門,常開印信,遠村狀訴,絶無留滯,明於聽訟,落訟者不怨,嚴於束吏,爲吏者亦愛,在任三年,多般料理,貿得穀物,至誠救濟,民多賴活,自備穀物,減數以報,已自十二月,設粥以賑,而出坐於臨街大門,不問境內他邑,丐乞就食者,分饋以送。且以官家帷帳,縫造衣服,尤甚露體之類,則給以衣之,飢民,聞風來集,多至千有餘口,貧富抄擇,窮得其精,穀物收合,靡不用極,十萬口麥前之糧,皆從拮据中出,而貿穀之際,無一弊端,官府之物,亦皆充牣,本邑治績,挽近無比,今年賑政,道內爲最是如爲白乎旀。嘉山郡守李奎成段,爲人精詳,奉職恪勤,連歲飢荒之餘,一意賑救之策,自正月望後,或以還上,或以乾糧,分等抄出,定日分給,流丐飢民,設粥以饋,而必親自看檢,使邑內居民,許其容接,俾不至於凍餒。且時時出入村間,尤甚飢餓之類,分給米升,民多賴活,多備穀物,至誠救民之意,誠爲可慮是如爲白有臥乎所,此兩邑之政,雖不無優劣,而其所備穀數多,至誠賑救,俱爲可稱,他餘治績,亦多表著,合有分等褒賞之典是白乎矣,自下不敢擅便,上栽敎是白乎旀。監司李濡段,在營數年,供奉甚約,出巡則騶從亦簡是如爲白乎矣,按道之臣,事體自別,別無可論之事是白乎旀。价川郡守閔星得,與臣吳道一,有相避之嫌,不得一時覆啓爲白在果,兵使以下邊將等乙良,令兵曹稟處,何如?啓依允。
上在昌德宮。停常參·經筵。
吏曹啓目,粘連考例云云,平壤判官柳以復,備穀最多,實惠遍敷,而文書修正,慮有論賞,自備穀物,減數以報,他境流丐之類,設粥而饋之,製衣而衣之,治績挽近無比,賑政道內爲最,所當別樣論賞。嘉山郡守李奎成,自備之穀,幾滿千石,設粥賑民,親自看檢,乾糧分給民間,他餘蠲減民役等事,多有可稱,亦宜分等論賞,事係恩典,不敢擅便,上栽,何如?啓柳以復乙良加資,李奎成乙良□□□職除授。
以兪命凝爲假注書。
領議政南九萬箚子。大槪,敢陳疾病沈奄之狀,乞蒙恩遞,以幸公私事。入啓。答曰,省疏具悉卿懇。積瘁之餘,所患如此,予用慮念,從速調理,神明所扶,勿藥有喜,卿其須體予意,安心勿辭,益加善攝。仍傳曰,遣史官傳諭,遣御醫看病。郞廳白大成校正。郞廳具允明書。
上在昌德宮。停常參·經筵。
下直,江界府使申鍵。
吏曹判書朴泰尙上疏。大槪,冒死更申血懇,附陳愚見事。入啓。答曰,省疏具悉。疏辭,令該廳稟處,卿其安心勿辭,調理行公。
政院啓曰,今日爲政事,命下矣。卽者吏曹郞廳來言,判書朴泰尙疏批未下,參判吳道一呈辭,參議崔達瑞未肅拜,不得開政云,呈告未肅拜人員,竝卽牌招,使之開政,何如?傳曰,允。
又啓曰,憲府無行公之員,以監察茶時,事甚未安,新除授守令,亦多有未署經者,憲府在外人員外,呈告人員,竝卽牌招,使之斯速開坐署經,何如?傳曰,允。
咸鏡監司書目,洪原縣監李㙫,以不法不治之狀,御史旣已論移,爲先罷黜事。
戶曹參判洪萬朝辭職上疏。入啓。答曰省疏具悉。卿其勿辭,從速察職。
謝恩,吏曹參議崔奎瑞,同經筵崔錫鼎。
京畿監司書目,安山呈,以工曹判書尹趾善病重上去不得事。啓。傳曰,卿勿固辭,從速上來事,回諭。又書目,安城呈,以判尹李秀彦病重上去不得事。啓。傳曰,卿勿固辭,從速上來事,回諭。又書目,安山呈,以修撰鄭齊泰辭職上疏上送事。啓。答曰,省疏具悉。爾其勿辭,徒速上來察職。
工曹參判李畬辭職上疏。入啓。答曰,省疏具悉。卿勿過辭,從速察職。
判中樞府事申汝哲上疏。大槪,新授本兵之命,遽及於俟罪之中,惶隕罔措,亟收成命,以重名器,以安微分事,入啓。答曰,省疏具悉卿懇。今玆新命,意非偶然,卿其安心勿辭,從速行公。
鐵原府使金昌集上疏。大槪,麥秋尙遠,賑資已乏,一境民命,擧行塡壑,而萬無救活之勢,玆冒萬死,猥請移粟賑急,而適値道臣出巡嶺東,轉報上聞之際,恐有遲滯後時之患,不得不封章直呈于喉司,伏乞聖慈,特垂諒察,亟命有司,劃卽許副,以濟垂死之民命,仍治臣越例陳請之罪事。入啓。答曰,省疏具悉。疏辭,令該司稟處。
政院啓曰,卽者鐵原府使金昌集,陳疏到院,觀其措語,則請得賑資,而適値本道監司出巡轉報之際,恐有後時之患,使邑吏直爲來呈,其意雖急於救民,終未免違越規例之失,後弊所關,不可無警責之道,鐵原府使金昌集,推考,何如?傳曰,允。
傳曰,今月三十日,還御于大造殿矣,政院,知悉。
傳曰,今年,乃大內修理之歲,而今月三十日,當爲還御,二十四日爲始,昌德宮爲先修理事,分付該曹。
政院啓曰,注書李世維同姓八寸,幼學世延身死,服制已行四日,出仕,何如?傳曰,允。
院啓,請還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷事。措辭見上寧邊府使李宇恒,以將家之子,爲武弁中翹楚,曾前履歷,不無聲稱,而頃任通津府使也,擧措乖悖,判作異人,莅民爲政,無一善狀,新當保障之地,唯以侵漁爲業,肥己善事,恬不知恥,隣邑之人,至今唾罵,臺閣彈劾,初非泛論,而一經査覈,終歸無實,曾未幾何,遽爾收敍,除目之下,物情未快,寧邊,自是西關雄府,値此大無之歲,賑饑蘇殘之策,比他邑尤難,決不可付諸已試病民之人,以貽其害,請寧邊府使李宇恒,罷職不敍。答曰,不允。
吏曹啓目粘連,觀此忠淸監司洪受疇上疏,則所抱素病,轉輾沈痼,疝塊結核,顯有成膿之漸,卽今症情,萬分危惡,乞遞本職亦爲白有臥乎所,此是一時偶發之症,聞其病勢,數日頗得差愈云,而藩臬重任之頻數遞易,事體亦爲未安,忠淸監司洪受疇,使之從速赴任,何如?啓依允。以上朝報
有政。政望缺
上在昌德宮。停常參·經筵。
禮曹,謝恩使拜表吉日,來七月二十五日卯時,方物封裹,同月二十二日,改推擇。啓。
傳曰,明日晝講爲之。
平安監司書目。平壤等四邑飢民死亡一百九十七名,龍川飢民死亡一百九十名,其中全家俱沒者居多,誠極慘酷,而穀物殆盡,勢將靡有孑遺。又自今月初一日以後,熙川等七邑,或雨雪交下,或嚴霜連降,立苗黍粟及木花枯損,民事節節可慮事。以上朝報
上在昌德宮。停常參,只晝講。
下直,理山郡守南崙,長鬐縣監梁澐,巨濟縣令崔荊石。
都承旨閔鎭周三度呈辭。入啓。遞差。
傳曰,明日晝講爲之。
判中樞府事申汝哲辭職上疏。入啓。答曰,省疏具悉。卿其須勿過辭,從速行公。
政院啓曰,來二十一日輪對日次,取稟。傳曰,爲之。
晝講入侍,知事李世華,特進官李世白,承旨尹世紀,玉堂趙大壽·李鼎命,假注書兪命凝,史官崔昌大·李宜顯,武臣李世璜。
京畿監司書目,高陽郡守趙泰期,種子租請得上疏上送事。啓。答曰,省疏具悉。疏辭,令該廳稟處。
吏曹啓曰,承旨有闕,政事,取稟。傳曰,明日爲之。
晝講時,兵曹判書申汝哲疏批已下,牌招察任事,榻前下敎。判義禁尹趾善,別爲下諭,斯速上來事,榻前下敎。
黃海監司書目,辭職上疏上送事。啓。答曰,省疏具悉。卿辭至此,本職當許遞焉。
吏曹啓曰,新除授河東縣監權詢呈狀內,新授本職之後,疾病非輕,未及調治,徑先出肅,乃以添傷,症勢極重,斯速入啓處置云。當此賑事未必,催促發送之時,有難等待其差歇,河東縣監權詢,依近例罷黜,何如?傳曰,允。
吏曹啓目,粘連啓下是白有亦,向前价川郡守閔聖得段,爲饋飢民末醬五十餘石,代捧於還上太應納之民,以太燻造,量納官庭之際,所費頗多,不無民怨是白乎旀,巡營受來銀木,分授於品官將官差人等處,使之貿納穀物,而不計秋冬市直之低仰,必準當初折定之數,故添補以納,民或稱怨是白乎旀,爲貿自備之穀,馬鐵一千九百部,責納於冶匠等處,匠人太半逃散是白乎旀,性本嗜酒,廢衙常多,故飢民之持瓢告急者,每逢退去是如爲白有臥乎所,旣多招怨之端,且有廢事之失,不可仍置其任,罷黜,何如?啓依允。
以備邊司啓辭,兵曹判書申汝哲牌招察任,訓鍊大將改差事,允下。
備局薦望,以徐文重爲訓鍊大將。以上朝報
晝講入侍時,知事李世華所啓,牙山倉稅船,到泊江邊,故昨日入啓,親往點船,則漕船元數十五隻,而常年則穀多船小,十五隻滿載之外,加賃私船六七隻,一時漕運矣。今番則田稅船三隻,大同船一隻,皆不能滿載,不但湖西穀數之些少如此,湖西所納,亦不滿常年十分之一,嶺南則元無上納之穀,該曹經費,將何以爲繼乎?誠可寒心。各倉中別營所儲,尤甚零星,前日自廟堂啓達,劃給江都米一萬石,移捧於別營,而不過爲軍兵三朔放料之資而已,此後則無物繼饋,卽今江都所儲之米,分給各處之外,餘存無多,而本曹事勢如此,不可不加數移給矣。上曰,令廟堂稟處,可也。李世華曰,賑廳·戶曹,皆運江都米,而以左右水站船,數朔使用,船體甚少,不能多載,尙未畢運,自前江都運米之際,漕船來到,則缷下納倉後,仍送漕船於江都,一二巡運致後放送矣,今亦依此施行,何如?上曰,依爲之。以上備局謄錄
嘉禮都監啓曰,三揀擇後,例有別宮進排禮物,而啓下物目中,不爲載錄,故今始考見從前謄錄,則辛卯謄錄,載各色數目,辛酉年定王妃嘉禮時,以戊寅謄錄疏漏之故,自都監有難酌定其加減,只從辛卯數目別單書入,則有減付標啓下之事矣。今亦依辛酉啓下別單,懸注以入,以備睿覽之意,敢啓。傳曰,知道。依此爲之。以上禮曹謄錄
備邊司啓曰,在前兵曹判書,或兼訓鍊大將,而卽今則,禁衛大將,爲兵曹判書之例兼,則兩大將,有難竝兼,訓鍊大將,似當改差,而前日徐文重,以訓鍊大將,移拜兵判也,自爲陳疏,得解訓局,故今亦姑待新兵判之陳疏自解矣。明日,乃是訓局習陣日次,而大將申汝哲以爲,旣移禁衛,則於訓局,便是已遞之任,兵判時未出仕,則訓局又不敢先爲乞解,習陣奏稟草記,亦不敢爲之云,事勢亦然矣。本兵重任,不可久曠,判書申汝哲陳疏,亦以批下,卽爲牌招,使之察任,訓局大將,旣是終不可兼之任,則亦卽改差,以重軍門事體,何如?答曰,允。以上備局謄錄
上在昌德宮。停常參·經筵。
下直,海南縣令金榏,義興縣監尹濂,高靈縣監沈棡。
副應敎沈權三度呈辭。入啓。遞差。
政院啓曰,行大司憲崔錫鼎,呈辭受由,執義李宜昌,掌令呂必容,在外,掌令洪受漸,持平柳鳳瑞,呈辭,持平柳重茂,未肅拜。連以監察茶時,事甚未安,受由在外人員外,呈告未肅拜人員,竝卽牌招察任,何如?傳曰,允。
謝恩,持平柳重茂。
傳曰,晝講爲之。
政院啓曰,今日晝講爲之事,命下矣,罪人行刑相値,依例停止之意,敢啓。傳曰,知道。
府啓,請還收罪人金光宇減死定配之命,令該府嚴飭得情,依律勘斷。措辭見上請還收穩城罪人減死定配之命事。措辭見上請前兵使柳以發,前府使姜聖佐拿問定罪。措辭見上答曰,勿煩。合啓,請罪人張希載按律處斷。措辭見上答曰,亟停勿煩。
院啓,請還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。措辭見上請寧邊府使李宇恒,罷職不敍。措辭見上答曰,勿煩。
刑曹,賊人吳壽男·林男,當日西小門外行刑。啓。
黃海監司書目,白川郡守李東亨,御史旣已封庫,爲先罷黜事。
京畿監司書目,果川兼任衿川呈,以平安監司鄭載禧辭職上疏上送事。啓。傳曰,還出給。
吏曹口傳政事,以趙龜祥爲白川郡守。以上朝報
有政。政望缺
上在昌德宮。停常參,只晝講。
下直,江東縣監吳羽進,新溪縣令吳斗龍。
大司憲崔錫鼎三度呈辭。入啓。遞差。
傳曰,明日晝講爲之。
兵曹判書申汝哲辭職上疏。入啓。答曰,省疏具悉卿懇。予之倚任,實非偶然,旣往之事,不必追咎,卿其安心勿辭,速出行公,以副予意。
領議政南九萬箚子。大槪,賤疾一向淹延,決無復起之勢,本職及嘉禮都監都提調之任,竝命鐫改,以重國事,以安殘喘事。入啓。答曰,省箚具悉卿懇。雖有一時之疾恙,筋力尙旺,自有勿藥之喜,何用連章丐免,以孤我倚毗之誠乎?不覺愕然,無以爲喩。卿其須念國事,安心勿辭,俟病少間,速出論道,以濟時艱。仍傳曰,遣史官傳諭。
右議政申翼相箚子。大槪,喪慽之餘,賤疾苦劇,實無更起爲人之望,本兼諸任,乞賜遞免,俾延殘喘事。入啓。答曰,省箚具悉卿懇。喪慽之餘,所患如此,予用慮念,從容調理,可見勿藥之喜,卿其須體至意,安心勿辭,俟得少間,速出論道,以濟時艱。仍傳曰,遣史官傳諭。
明日輪臺官落點,左通禮李煿,奉常僉正安健之,奉事愼碩泰,繕工監役成揆憲,平市令朴崇阜,西氷庫別檢李海朝。
晝講入侍,知事徐文重,特進官申厚命,承旨黃欽,玉堂趙大壽·李鼎命,假注書兪命凝,史官崔昌大·李宜顯,武臣李基泰。
京畿監司書目,廣州等三十六邑及開城經歷呈,以本月十五日雨澤,或一鉏許,或浥塵而止,楊根·砥平,非時雨雹,事係異常事。
黃海監司書目,追入飢民之數,一萬三千七百五十二口之多,死亡亦至一百五十二口,而麥秋尙遠,穀物難繼,民事罔知攸措事。
院啓,請還收罪人韓重爀·李時檜·崔格等,按法處斷之命,不問拘忌,逐日嚴刑,期於輸情,依律處斷。措辭見上又啓曰,臣等以寧邊府使李宇恒罷職不敍事,有所論啓,而以勿煩爲敎,臣等竊以爲不然也。宇恒以將家之子,爲武弁中翹楚,曾前履歷,不合聲稱,而頃任通津府使也,擧措怪悖,判作異人,莅民爲政,無一善狀,新當保障之地,惟以侵漁爲業,肥己善事,恬不知恥,隣邑之人,至今唾罵,臺閣彈劾,初非失實,而終歸自脫,曾未幾何,遽爾收敍,除目之下,物情未快,寧邊自是西關雄府,値此大無之歲,賑飢蘇殘之策,比他尤難,決不可付諸已試病民之人,以貽其害,請寧邊府使李宇恒罷職不敍。仕路陞遷,自有常制,其不可苟然,明矣。設有久遠因循之流例,知其苟且,則亟罷之,可也。文官參下六品,陞出之路,或由四館,或由年五十,抑或由於科前資窮,所謂科前資窮者,有祿秩資陞通訓禦侮者也,近以忠義資窮,橫出六品者間有之,大抵忠義嫡長付祿者,旣有軍銜,自應陞至禦侮之階,至於支孫忠義,則旣無祿秩,只出郞與校尉之階,而循套漸陞,終加大夫·將軍之資,其爲無漸,甚矣。況朝家旣定新制,功臣後裔,忠義又有限代之擧,則支孫之定限者,亦無忠義之名,藉比橫出,尤無可據。且於頃年,因宰臣建白,甲子以前,已受告身者,則許令仍存,而旣知其非,事當永罷,曾前已陞六品之人,固不可更論,從今以往,不可無一定之道,功臣支子支孫忠義之已資窮者,毋論告身久近,登科之後,勿許橫出六品事,請命該曹,定式施行。答曰,不允。末端事,令該曹稟處。
吏曹啓曰,臺諫有闕,政事,取稟。傳曰,明日爲之。
政院啓曰,兵曹判書今日疏批又下,卽爲牌招,命召傳授之意,敢啓。傳曰,知道。
傳曰,淑徽公主宿患沈痼,委臥牀席,已有年矣,近日添劇,欲一臨視矣。令該曹擧行。
謝恩,兵曹判書申汝哲。
禮曹啓曰,命下矣。擧動吉日,問于日官,則今月二十五日爲吉云,以此日定行之意,敢啓。傳曰,知道。
兵曹,以金世翊爲左邊捕盜大將。
持平柳重茂啓曰,卽者詣臺之後,伏見諫院啓辭,以忠義資窮橫出六品者苟且,至請令該曹定式,臣於此,不勝慙恧之地。臣幸藉先蔭,有忠義口傳,又於庚申年間,出校尉之資,而忠義之有校尉資者,每有別加之擧,漸次陞進,至有禦侮之階,自是國朝故典,而有禦侮之資者,登科後以資窮陞六,亦有故例,故及臣登科之後,該曹據例入啓,陞付六品。臣非不知躐等之爲未安,而旣有前規,義難獨辭,故晏然冒受矣。今者諫院之啓,雖以曾前已陞六品之人,固不可更論爲言,其橫出之嫌,臣實有之,其何敢以此自解,而晏然於職次乎?請命遞斥臣職。答曰,勿辭,退待物論。以上朝報
備邊司啓曰,以戶曹判書李世華所啓,各倉中別營所儲,尤甚零星,前日劃給江都米一萬石,移捧於別營,而不過爲軍兵三朔放料之資而已,此後則無物繼饋,卽今江都所儲之米,分給各處之外,餘存無多,而本曹事勢如此,不可不加數移給矣。上曰,令廟堂稟處事,命下矣。江都米上年冬留庫十萬餘石,而諸處劃給之餘,卽今留儲,僅四萬餘石,前頭加用之數,又未知幾許,誠極可慮,而戶曹經費之匱竭,至於如此,別營則又是軍兵放料之地,卽今留在僅七百石云,不可不加給。但前給江都米一萬石,時未用下,又加給七千石,則此可爲五朔之用,延至五朔之後,及於秋成,則多少間,亦必不無新捧,姑以大米七千石加劃給之意,分付該曹及江華府,何如?答曰,允。以上備邊司謄錄
嘉禮都監啓曰,王世子嬪玉印篆文書寫官,依前例,令吏曹差出,何如?傳曰,允。以上禮曹謄錄
上在昌德宮。停常參·經筵。
下直,孟山縣監金重錫。
都承旨金載顯上疏。大槪,銀臺首席,決非如臣庸駑老病者所可承當,乞賜遞改,以重名器,以安微分事。入啓。答曰,省疏具悉。卿其勿辭,從速察職。
傳曰,明日晝講爲之。
政院啓曰,擧動日字不遠,摠管有闕之代,不可不趁卽差出,兩道兵使遞罷未出代,已至累月,夫馬來待之弊,亦甚可慮,而兵曹判書申汝哲,今日政,病不來云,卽爲牌招,使之參政差出,何如?傳曰,允。
又啓曰,今日晝講爲之事,命下矣。罪人行刑相値,依例停止之意,敢啓。傳曰,知道。
刑曹,賊人劉挺邦·崔益俊,當日西小門外行刑。啓。
京畿監司書目,陽川縣監鄭祥龍,御史旣已封庫,爲先罷黜事。
黃海監司李思永上疏。大槪,新授藩臬之任,決非衰病如臣所可堪任,乞賜遞改,以幸公私事。入啓。答曰,省疏具悉。卿其勿辭,速往欽哉。
合啓,請罪人張希載,亟命按律處斷。措辭見上答曰,亟停勿煩。
院啓,請還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。措辭見上答曰,勿煩。
府啓,請還收穩城罪人減死定配之命。請前兵使柳之發,前府使姜聖佐拿問定罪。措辭見上新除授大司憲李秀彦,時在忠淸道淸州地,請斯速乘馹上來事,下諭。引嫌而退。資窮陞六,旣循前例,從今定式,在我何嫌?請持平柳重茂出仕。答曰,不允。下諭事,處置事,依啓。寧邊府使李宇恒,罷職不敍事,停啓。罪人金光宇,令該府更加嚴訊得情,依律勘斷事,停啓。
京畿監司書目,安山呈,以工曹判書尹趾善辭職上疏上送事。啓。答曰,省疏具悉卿懇。卿其須體予意,安心勿辭,從速上來行公。
左議政柳尙運箚子。大槪,病廢職務,乞賜遞免,仍陳區區所懷,以備裁幸事。入啓。答曰,省箚具悉卿懇。所患如此,予用慮念。箚中所陳,出於憂愛之誠,予甚嘉歎。上年秋,已曾修理處,則勿爲磨鍊,以示節損之意,卿其須體予意,安心勿辭,速出論道,以副至望。仍傳曰,遣史官傳諭。
吏曹口傳政事,以金啓明爲陽川縣令。以上朝報
刑曹啓曰,頃者,楊州禿音居民人陳日云等,呈狀於本曹曰,洞內居朴㖍間妻,卽靈豐君家婢子,而贖良已久矣,今月初二日,宗室夏川都正,多率奴子,突入㖍間家,家藏雜物,沒數掠去,又於初六日,乘一南船,率無賴十餘人,到泊江邊,換着戰笠,稱以㖍間妻隱匿,而陳日云女子懷胎六朔之人,結縛拘留,周牢亂杖,家內雜物,掠奪無餘,寡女玉伊之小女及守護軍朴乙乞之妻,結縛載船,仍爲率來,其家藏亦皆奪取,村人唜立等九人家中雜物,亦爲盡數搜括而去。安有稱以兩班,而劫奪人之妻女家藏,白晝行盜賊之事,至於此極者乎?無勢常漢,無處告愬,不得不齊聲來訴云云,而所奪各人物件,後錄來呈。觀此狀辭,夏川都正所爲,不勝驚駭,欲爲推問其曲折,推促事知奴子,已至五日,而百般周遮,終不出給,其肆行不法,蔑視法曹之狀,殊極可惡,而掠人妻女,事係重大,不可不詳加査覈。夏川都正椅罪狀,請令義禁府稟處,何如?傳曰,允。
禁府啓曰,以刑曹啓辭,夏川都正椅罪狀,令本府稟處事,命下矣。椅今方待命,拿囚之意,敢啓。傳曰,知道。以上禁府謄錄
有政。政望缺
上在昌德宮。停常參,只晝講。
下直,宣川府使南五星,延日縣監柳亨運。
修撰朴權三度呈辭。入啓。遞差。
賑恤廳啓曰,自今月十一日至二十日,食粥飢民,東賑所,多則六千六百餘名,少則五千八百餘名,物故七十名,春賑所,多則九千四百餘名,少則七千五百餘名,物故八十五名矣。傳曰,知道。
晝講入侍,同知事閔鎭長,特進官權是經,承旨朴世,玉堂徐宗泰·崔錫恒,假注書兪命凝,史官崔昌大·李宜顯,武臣尹淑。
忠淸監司書目,藍浦縣監黃鐸,御史旣已封庫,爲先罷黜事。
吏曹口傳政事,權聖大爲藍浦縣監。
晝講時,應敎沈權,明朝待開門牌招察任事,榻前定奪。
京畿暗行御史閔鎭厚,全羅道暗行御史金時傑入來。
院啓,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上答曰,勿煩。
謝恩,獻納金時傑。以上朝報
觀象監,辰時巳時,日暈。啓。
上在昌德宮。停常參·經筵。
夜三更,有氣如火光。
中殿誕日,中殿,政院·玉堂·二品以上·六曹·大司諫問安。答曰,知道。
大殿·世子宮,政院·玉堂問安。答曰,知道。
政院啓曰,憲府無行公之員,連以監察茶時,事甚未安。除在外人員,呈告人員,竝卽牌招,何如?傳曰,允。
合啓,請罪人張希載,亟命按律處斷。答曰,亟停勿煩。
院啓,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上答曰,勿煩。
府啓,穩城罪人減死定配之命還收事,及前兵使柳之發,前府使姜聖佐拿問定罪事,停啓。
謝恩,應敎沈權。
江原監司書目,道內列邑飢民,加減抄擇,則四萬二千四百六十一口,流丐死亡十二名緣由事。又書目,道內嶺東·嶺西各邑春秋兩麥,大都茂盛,雨澤亦爲適中緣由事。以上朝報
傳曰,今此世子嘉禮,進定於五月事,卽爲分付。以上禮曹謄錄
禮曹啓曰,王世子嘉禮後,翌日陳賀時,諸道所封方物·物饍封進事,曾已啓下矣。嘉禮吉日,只隔二十餘日,物饍則猶可及期封進,而方物則依傳敎,雖只捧弓帒筒箇,其勢必將未及,自前如此之時,旣有追後封進之規,今亦依此例封進之意,分付,何如?傳曰,允。以上禮曹謄錄
上在昌德宮。停常參·經筵。
下直,价川郡守李泰貞。
明日淑徽公主家親臨擧動時,出宮正時,辰初初刻。
合啓,請罪人張希載,亟命按律處斷。措辭見上答曰,亟停勿煩。
院啓,請還收罪人韓重爀·李時檜·崔格等,按法處斷之命,令該府,不問拘忌,逐日嚴刑,期於輸情,依律處斷。措辭見上南海縣監金榏,癃老愚陋,不合字牧之任,而遽爾辭朝,未及彈論矣。卽聞多雇從馬,轉自西畿鄕居,尙今不爲發行云。此時賑政,一日爲急,朝家之催送守令,意非偶然,渠何敢怠緩濡滯,若是其無嚴乎?荒歲吏事,不可責之於如此之人,而其所雇價,行將責徵於縣人,則貽害飢民,尤不可不念,請南海縣令金榏罷職。答曰,不允。末端事,依啓。以上朝報
嘉禮都監啓曰,嘉禮吉日,旣已進定於來五月十九日,初度習儀,亦在今月二十八日,而敎命文製述官,朴泰尙啓下之後,不卽製進,卽今則病勢極重,有難撰成文字云。不可等待其差復,敎命文製述官,以吏曹參判吳道一,改啓下,使之數日內製進,何如?傳曰,允。以上禮曹謄錄
大司諫兪得一,司諫金演,獻納金時傑,正言李彦經·尹星駿等箚曰,伏以臣等,俱以無似,濫叨匪據,才識旣淺,見聞且孤,上而不能規補聖德,下而無所駁論時政,缺不敢强爲之說,而苟有所懷,亦何可泯默無言,以負聖上翕受之盛意哉?臣等伏見日昨答大臣箚批,有曰,曾修理處,勿爲磨鍊,以示節損之敎。凡在瞻聆,孰不欽仰惜費從儉之至德也?然而臣等於此,復有所蘄望於聖明者,玆敢略陳其槪焉。大內修理,固是限年例行之事,矧當移御曠廢之餘,宜有修治整掃之擧,而但意殿下之所以遇大災荒,日夕憂勤者,想必無樂於罘罳廈氈之奉,顧此修理一款,今姑寢之,以待來歲,則可謂聖德事也。以殿下之明聖,茅茨卑宮之休,何難躬行,而猶且斤斤於此等瑣事耶?臣等伏念,曾修理之處,只是昌慶宮諸殿,而時御大內,則皆當改修云。然則殿下節損之美意,恐亦終無實着處。宜卽更下處分,除非大段可修處外,一倂停輟,以示聖明終始節損之意,不勝幸甚。臣等且伏惟念,春宮大婚已定,六禮將擧,一國臣民,普深欣慶。以殿下止慈之心,其爲嘉悅,有不可喩,而裕後之謨,養福之源,其要只在於儉約,殿下之蠲罷求請,自版曹依例顧助者,實由此聖意所在,夫孰不知哉?第念有實心,行實政然後,方可以昭克儉之德,而奏無疆之福矣。臣等竊伏聞備用之具,未祛繁文,賜與之典,多不節嗇,已非所以自家而國,觀感於臣庶者,至於三揀之日,本家支費,殆過千錢云。其財之出自公私與否,姑置勿論,其致惑於群聽,濫觴於浮費則大矣。當此國勢岌嶪,民命靡孑之日,殿下宜先愛養財力,刪去文具,使本家,奉體聖意,務從簡約也。沁園問疾之幸,亦出於聖上親親之至意,一時動駕,雖不必諫而止之,玉體纔經疢疾,群下區區之慮,誠有不能自已者。少愈之戒,固宜恒存於聖意之中,而賜賚米錢等品,又甚不貲,自主家,方具百餘果盤,以待從蹕近侍諸臣云。流聞之言,不審信然否乎?聖上降屈至尊,臨貺私第,其在主家分義,豈不欲殫心輸誠,以答敦親之殊禮哉?殿下之恩賜,非出於外府,主第之豐備,可辦於咄嗟,而財有當惜,則宮府何異,事苟過當,則貧富奚論?已賜諸物,旣往不諫,而申飭主第,無若豐豫時擧措,公私俱幸。殿下顧今日國事民憂,謂何等時耶?庚·辛災癘,實是史乘之所未見,今歲飢饉之慘,有甚於庚·辛,特疾疫之熏熾,比其時有間。缺環東土億萬蒼生,無非殿下之赤子,而流丐顚連於道路,僵屍枕藉於溝壑,噫噫,此何時運耶?八路死亡之報,日奏於聖聽,仰惟登覽之際,亦必對案披筋矣。今日急先之務,惟在於救民,而國儲蕩然,地部之藏,幾乎空虛,竊聞內司諸宮,亦皆常患匱乏,有用輒貸云,殿下雖欲發出內帑,如向日美擧,更無着手處矣。不但此也,近日凄風旱氣,已有可憂之漸,播種多愆其期,牟麥之向茂者,亦頗傷損云,前頭民事,尤無津涯。言之至此,不但心寒氣短而已。宋臣司馬光知諫院,陳箚論凶荒節省之事,其言曰,南郊事天,帝王之殷禮,而牲幣外儀仗之類,皆可減也。又言,上自乘輿服飾,下至親王公主婚嫁之具,亦可省也。夫以中國四海之富,遇小災,其所節損如此。況我一隅小邦,遭此無前大侵,其在惜財省費之道,斗米銖錢,宜敵於千鍾百金,其何可少忽也?臣等雖甚愚昧,特擧此數事爲言者,非謂今日節省之道,只在於此,亦豈不知數事禮親愛之當然,而殿下之宜損而不損者,擧此可以推類,臣等之勤勤進戒者。惟願聖明,因此澄省,隨事節約,如司馬光所論之言,則事天之儀仗,猶可減也,況大內之修乎?乘輿服飾,亦可省也,況六禮之需乎?其他恩賜之過濫,非所可論也。臣等待罪諫席,不勝憂愛之忱,草草陳箚,敢效獻規之義,惟聖明,少垂省納焉。取進止。答曰,省箚具悉。憂愛陳戒,言甚切實,予用嘉尙。昌慶·儲承兩處,使之待來歲修理,申飭主家事,亦當留意,而至於大婚時,公家之賜與,本家之接待,其流來之規,固已久矣,而箚中多不節嗇,致惑群聽等語,有若自今創始者然,未可曉也。噫,辛亥舟梁之禮,適當無前之大侵,惟我先王,大加軫念,凡係可減之物,多所裁損,而不得不已者,仍前擧行,誠以莫大之禮,不可太草草埋沒也。況辛亥,曾無求請蠲罷之例,而今自戶曹顧助者,實出於曲軫民事也。減而益減,予未可解也。
上在昌德宮。停常參·經筵。
朴世啓曰,明日常參·經筵,取稟。傳曰,停。
黃欽啓曰,內乘來言,輦輿捲簾,取稟。傳曰,捲三面。
大駕到淑徽公主家,入幕次後,藥房·政院·玉堂問安。答曰,知道。
王世子,遣宮官問安。答曰,知道。
傳于朴世曰,還宮時刻,定以酉時。
大駕還宮後,藥房·政院·玉堂問安。答曰,知道。
吏曹口傳政事,李祥輝爲南海縣監。
領敦寧府事尹趾完箚曰,伏以臣,不幸爲人世間棄物,縷喘雖存,不似人形,自被斯疾,羞面見人,閉戶蟄伏,只待死期,身帶職務,決無是理,而前疏血懇,未蒙開許,伏想聖意,似出於愍然垂憐,未忍遽以棄物待之也。聖上所以眷顧微臣者,一至於此,感泣之餘,悶蹙罔措。臣之不可仍冒,非但自斷於心,物論皆知必遞,今臣不獲恩遞之前,抑菀煎迫之情,息食靡寧。其在體下之仁,固宜諒察至願,俾得粗安心慮,以終餘日。揆以國體,亦不當徒施誤恩,使緊重諸任,久作虛窠。伏乞聖慈,亟命將臣所兼扈衛大將,諸司提調,一倂遞改,以幸公私。臣無任懇祈切祝之至。答曰,省疏具悉卿懇。已諭於前疏之批矣,卿胡不諒,連章丐免至此乎?益庸愕然,無以爲喩。卿其安心勿辭,從容善攝,以副予望。仍傳曰,遣史官傳諭。
工曹判書尹趾善疏曰,伏以臣,敢將抑鬱之忱,不避煩猥,冒死呼籲,至於數四而不知止者,實出於萬不獲已。竊冀聖明,幾盡下燭,特垂矜諒之仁,而非但不賜允兪,反下溫批,榮諭非常,寵眷愈隆,臣雖無狀,粗識分義,臣之悸恐,一倍有加。强欲趨命,則病難自力,更欲陳情,則有所不敢,廻徨累日,罔知所以爲計。況於此際,伏見京司所報,嘉禮進定,期日不遠,都監諸務,萬分緊急,習儀等事,亦必迫頭。臣旣叨敦匠之任,未得蒙遞,則所當扶舁上京,周旋於諸臣之後,而顧臣賤疾,尙今彌留,欲起還仆,無計登塗,臣之進退,可謂路窮矣。朝家若待臣病之少愈,而未有變通之擧,則必有臨時狼貝之患,其於國體,何如哉?且金吾之滯囚,亦甚可慮,玆不敢淟涊泯默,復此陳懇,而當此時急之日,付諸縣道,恐不無稽遲之弊,敢使家人,直呈政院,違越禁令之罪,尤無所逃。伏乞聖慈,俯察事勢,將臣本兼諸任,一倂鐫罷,仍治臣傲慢之罪,以警具僚,千萬幸甚。臣無任煎灼祈懇之至。答曰,省疏具悉卿懇。卿之一向控免,實涉太過。宜遵前旨,安心勿辭,從速上來行公。
上在昌德宮。停常參·經筵。
自昧爽至卯時,有霧氣。申時,日暈。
朴世啓曰,明日常參·經筵,取稟。傳曰,只晝講。
黃欽,以都摠府言啓曰,都摠管林昌君焜,新番軍士點考坐起事,除標信,外兵曹進去之意,敢啓。傳曰,知道。
朴世,以侍講院言啓曰,王世子嘉禮,旣已進定,習儀擇日,亦爲迫近。本院及翊衛司,不可不備員,輔德有闕之代,司禦未差之窠,後日政竝爲差出。侍直李濟,洗馬趙泰老,方以都監監造官,除本司。莫重大禮侍衛之官,如是不備,殊涉未安。合有變通之道,亦令該曹,斯速稟處,何如?傳曰,允。
備忘記,自前嘉禮時,正·副使,必以多子之人爲之,意非偶然也。今此嘉禮時副使實差,固合此任,而正使實預差,則或以獨子,或以新喪子之大臣擬入。該曹所爲,殊甚可駭,政院之無緣捧入,亦甚無據。吏曹當該堂上承旨,竝罷職。
傳于金澋曰,吏曹判書,方在身京中,參判·參議皆罷職,而嘉禮習儀,迫在再明,正使不可不急時啓下。吏曹佐貳之官,問于大臣,趁卽差出。
吏曹口傳政事,徐宗泰爲吏曹參判。
黃欽,以兵曹言啓曰,侍講院啓曰,措辭見上傳曰允事,命下矣。李濟·趙泰老,旣差都監監造官,則當此大禮,勢難兼察,侍直李濟,洗馬趙泰老本職,姑爲改差,差出其代,以爲大禮時備員之地,何如?傳曰,允。
以全羅監司,以扶安漁人私奴順順等渰死,又以沃溝居鮑作良人金小同等渰死事狀啓,傳于金斗明曰,渰死人等,令本道恤典擧行。
以黃海監司,以海州居私婢禮節等燒死事狀啓,傳于金斗明曰,燒死人等,令本道恤典擧行。
以江原監司,以杆城海尺禹永年等渰死,江陵等官居營吏金承漢女等燒死事狀啓,及慶尙監司,以榮川居御營軍崔榮會渰死,密陽君別隊保趙泰宗燒死事狀啓,傳于金斗明曰,渰死·燒死人等,令本道恤典擧行。
金斗明啓曰,卽伏見黃海監司李徵明啓本,則以渰死人金泰仁,燒死人者斤金等,恤典擧行事馳啓矣。其啓本中,本縣牒報內,金泰仁不喩,金士仁,及燒死不喩,致死奴者斤金等處,會付租各一石題給云云,更考當初狀啓,則私奴者斤金,入往漁所,因病致死云。李氏及金士仁等,以燒死·渰死,應在恤典之科,而至於流連漁所,因病致死者,亦爲混同啓聞,致令恤典,濫施不當施之地。監司李徵明,推考,士仁之誤稱泰字,皆是行關時該吏誤書之罪,令本道從重推治,何如?傳曰,允。
司諫金演,持平柳鳳瑞,正言李彦經·尹星駿啓曰,張希載事。措辭見上答曰,亟停勿煩。司諫金演,正言李彦經·尹星駿啓曰,韓重爀事。措辭見上答曰,勿煩。
領議政南九萬箚曰,伏以,昨日吏曹堂上,以嘉禮時正使,以大臣擬入事,來言於臣等陪從會坐之處,而臣思慮昏塞,不得使之勿擬矣。卽伏聞,以正使誤爲擬入之故,吏曹當該堂上,有罷職之命,承旨亦以無緣捧入,坐罷云。臣於此,不勝驚惶戰慄之至。臣若於吏曹堂上來問之時,言其不可,則吏曹必不擬入,而謬戾迷罔,不知出此,自惟負犯,無以自贖。伏乞聖明,亟命削罷臣職,以懲其罪,不勝幸甚。取進止。答曰,省箚具悉卿懇。備忘主意,非以大臣之差正使,爲不可,如産室廳之捲草官,嘉禮時正副使,自前差除,實非泛然,辛卯·辛亥·辛酉累年謄錄,班班可考,非比久遠難知也。卿等之未及覺得,雖或然矣,不爲據例,更問其責,專在該曹,何必引嫌至此乎?卿其安心勿辭焉。仍傳曰,遣史官傳諭。
左副承旨黃欽,同副承旨金澋疏曰,伏以臣等,卽伏見備忘記,以王世子嘉禮時正·副使望單子,無緣捧入之故,有承旨罷職之命,臣等不勝惶悚之至。當初望單子來呈之時,臣等與諸僚,同在院中,矇不致察,則凡有罪罰,理無異同。何敢諉之於該房,而晏然而已乎?伏乞聖明,俯察臣等之負犯,均施譴責,以正王法,以安私分,不勝幸甚。臣等無任屛營俟罪之至。答曰,省疏具悉。爾等勿辭察職。
上在昌德宮。停常參,只晝講。
金澋啓曰,來五月初一日輪對日次,取稟。傳曰,停。
又啓曰,二十八日,納采·納徵·告期,初度二度習儀,二十九日,三度習儀,三十日,冊嬪親迎。初度二度習儀相値,此三日視事,頉稟。傳曰,知道。
下直,定州牧使李徵龜,白川郡守趙龜祥,藍浦縣監權聖大,陽川縣令金啓明。
黃欽,以都摠府言啓曰,今日入直軍士,中日習射,請出標信。傳曰,知道。
黃欽啓曰,左承旨金斗明,右承旨朴世,右副承旨尹世紀,皆病不仕進,凡干出納,晝講入侍,無以推移。左承旨金斗明,右承旨朴世,拘於廳規,不敢直請牌招,而右副承旨尹世紀,卽爲牌招,何如?傳曰,依啓。竝牌招。
備忘記,史官二員待命,騎馬六匹立之。
尹世紀,以兵曹言啓曰,當日贖良女保香臺稱名人,自丹鳳門入來,差備門外擊錚,極爲駭惡,令攸司囚禁治罪,同門守門將韓厚信,常時不能禁斷雜人,以致闌入,亦難免其責,推考,何如?傳曰,允。
金澋啓曰,承旨及守令有闕,政事當爲取稟,而吏曹參判徐宗泰,今日不爲肅謝。卽爲牌招,使之開政,何如?傳曰,允。
金澋啓曰,政官牌招,開政事,命下矣。吏曹參判吳道一,參議崔達瑞,旣有只推勿罷之命,參判吳道一,參議崔達瑞,卽爲牌招,以爲開政之地,何如?傳曰,允。
傳于金澋曰,吏曹當該堂上及該房承旨,旣已只推勿罷,其推考傳旨中可駭二字,改以䑃朧,無據二字,改以不察,書入。
吏批,判書朴泰尙受由未出仕,參判吳道一進,參議崔達瑞進,右承旨朴世進。兵批,判書申汝哲進,參判朴慶後進,參議安垕進,參知權持進,右副承旨黃欽進。
朴世,以吏曹言啓曰,嘉禮時正使實預差,今當皆啓下,而取考前例,則必以正一品差出。卽今外朝,則無一可合之人,儀賓中,亦無可合之人,宗班正一品中可合人,只有全城君混,臨昌君焜,亦是可合之人,而階級是從一品。從前未有以從一品差下之例,何以爲之?敢稟。傳曰,加階差下。
吏批啓曰,右通禮南宮垕呈狀內,重患毒瘧,已過數月,死亡之期,指日可待,斯速入啓處置云。聞其病勢,果是實狀,嘉禮習儀時,決難進參,改差,何如?傳曰,允。
吏批啓曰,嘉禮副使預差,初以禮曹判書李世白,啓下矣,卽見其疏本,則以只有獨子爲言。副使預差,亦當改差,而正卿中可合人,只有工曹判書尹趾善,資級是從一品。未嘗有以一品差下之例,何以爲之?敢稟。傳曰,從二品中,有可合之人耶?吏批啓曰,從二品中可合人,江華府留守金鎭龜,行副提學徐宗泰兩人外,聞見未逮,未得的知之意,敢啓。傳曰,江華留守金鎭龜,加階差下。
閔鎭厚爲輔德,崔錫鼎爲判尹,韓公俊爲長湍府使,崔商翼爲豐德府使,申懹爲茂朱府使,趙益彬爲龍仁縣監,邊世英爲陽城縣監,閔鎭嵩爲交河縣監,洪重廈爲靈光郡守,金盛最爲淳昌郡守,吳遂一爲高山縣監,李萬楨爲谷城縣監,李後說爲監察,李尙勛爲右通禮,李允明爲南原縣監,崔東準爲珍山縣監,禹濟博爲興陽縣監,柳昌運爲監察,南啓夏爲活人別提,吳斗宬爲義禁府都事,洪錫胤爲監察,臨昌君焜今加興祿,江華留守金鎭龜今超資憲。
兵批啓曰,前萬戶强以敏,出身南國翰,囕殺人命惡虎捕捉,幼學全天憲,品官申維極,犯越罪人陳告,俱有加資之命矣。强以敏·南國翰,雖已資窮,未經準職,全天憲·申維極,係是閑良,何以爲之?敢稟。傳曰,竝特爲加資。
兵批啓曰,新除授順天營將李彭壽,呈狀于政廳曰,以無兄弟承重之人,父母俱沒,祖母年今八十,人子情理,勢難遠離赴任云。無兄弟獨子,而親年七十以上者,許遞還任,已有定式,依近例改差,何如?傳曰,允。
兵批啓曰,因全羅監司狀啓,格浦僉使,降爲別將事,備局覆啓蒙允矣。時任僉使沈欞,以曾經禁軍將之人,除拜於檢營中軍之時,則今降別將之後,不可仍置其任,沈欞改差,何如?傳曰,允。
李壽涵爲侍直,鄭覺先爲洗馬,金載文爲司禦,楊憲奭爲三陟營將,李命徵爲順天營將,鄭德謙爲同知,李後昉·洪聖元·李震白·金世翊·朴尙郁爲僉知,成晪·蔡以宰爲訓鍊判官,金夏重爲兼司僕將,朴進益·李緝·任弘亮爲五衛將,洪世普·李井來爲部將,禹順弼爲高山里僉使,羅煥爲從浦萬戶,申鎰爲上土僉使,吳定邦爲月串僉使,李瀞爲車嶺僉使,金鎭旭爲平山浦萬戶,洪重楷爲洗馬,晉平君澤爲都摠管,朴權爲副司果,金弘祉爲副護軍。
注書李世維啓曰,臣承命馳往于安山西面元堂里領敦寧府事尹趾完所住處,傳宣聖批則以爲,臣之廢疾,不齒人類,瀝盡肝血,再籲宸嚴,而誠意淺薄,不能感回天心,復遣史官,賜以溫批,所辭之職,又不允許。聖恩愈往愈隆,臣情愈往愈急,涕逐言出,不知所達。一向瀆擾,殊極煩猥,貽辱朝紳,決不可爲。勢將申暴危懇,冀蒙所欲必從之恩云矣。敢啓。傳曰,知道。
左議政柳尙運箚曰,伏以日昨,臣等陪從會坐處,吏曹堂上,以嘉禮時正·副使擬入事來言,而臣於故事,實所昧昧,不能可否矣,當該堂上及捧入承旨,有罷職之命。臣忝在大臣之列,當此大禮之日,旣有與聞,無所可否,昏謬之責,理難獨免,臣不勝惶恐待罪之至。仍竊伏念,自今朝臣當品之中,絶無無故可合之人,故該曹之擬差,政院之捧入,實出於此。其不能援據前例,稟知擧行之失,則誠有之矣,論其所坐,不過矇不致察而已。事出無情,譴罰太重,群情皆以爲未安,而銓官今已出代,雖不敢以牽復爲請,儻於此等處分,深留聖意,恕究其情之所在,而務加包容,則益有光於臨下之德矣。臣無任祈望之私,敢此附陳於俟罪之章,臣尤死罪。取進止。答曰,省箚具悉卿懇。該曹之事,正坐做錯,而惟其事重,故罰亦從重而已,今於筵中,已有所改處分也。卿不必過自引嫌,安心勿待罪。仍傳曰,遣史官傳諭。
右議政申翼相箚曰,伏以臣,昨伏聞吏曹堂上及承宣之臣特罷之命。備忘之下,臣不勝驚惶戰慄焉。臣之喪椓之餘,不可備擬於莫重之選,臣所自知,而迷罔失誤,不能使之已之於擬入之際,以致多官之罪罷,臣之負犯,有浮他人,而適緣病作,引罪後時,愧懼冞增,無所容措。且臣方待罪尙方提調之任,凡事之有係於大禮者,雖使他提調,照管以入,而事體之苟簡,臣心之不安,終有所不敢仍帶者。伏乞聖明,亟命鐫罷臣本兼諸任,以正臣罪,以重國事,不勝幸甚。取進止。答曰,省箚具悉卿懇。已諭於領相箚批矣,何必引嫌至此乎?尙方提調之控免,尤涉太過,卿其安心勿辭焉。仍傳曰,遣史官傳諭。
戶曹判書李世華疏曰,伏以臣,忝叨度支之故,今此嘉禮都監提調之任,該曹循例啓下,而臣自惟命道素薄,中年作鱞,至老單居,只有一子,且無姓孫,不但臣少無室家之樂,人皆以薄福之人目之。凡於親舊家婚媾,不能參涉將事之任,況國家莫重莫大吉慶之禮乎?臣於提調啓下之初,卽欲陳疏自列,乞賜鐫遞,而凡百酬應,皆出於臣曹,區區之淺誠,未及行禮之前,竭心殫力,看檢工役,措置諸具之後,臨期乞退,是臣所定於心者。今則六禮迫近,諸具已備,都監之事,幾乎完畢,習儀之日,只隔一宵。當此之時,如臣薄福者,誠不可隨參於吉禮習儀之列,至於六禮正日,則尤不當自同無故之人,陪從外庭末班,此實臣爲國家赤心敬謹之意,夫豈有一毫私便圖哉?伏乞聖明,俯諒微悃,將臣本職及兼帶都監提調之任,亟賜遞改,回授可合之人,使國家大禮,無欠過行,不勝千萬幸甚。臣無任激切屛營之至。答曰,省疏具悉。都監提調,本無拘礙,卿其安心勿辭,從速察職。
右承旨朴世疏曰,伏以,臣於昨日申退之後,伏見備忘記,辭旨極嚴,至有嘉禮時正·副使望單子捧入承旨罷職之命,臣不勝惶悚之至。當初望單子捧入之時,臣在院中,與諸僚,循例參見,則不察之失,臣所不免,罷職之罰,獨及該房,臣安得晏然而已乎?且臣近得熱上之症,面部烘熱如醉,頭部隱痛如割,精神昏瞀,如墮煙霧,手臂戰掉,不能拈筆,出納之事,判付之書,亦不能堪任。以此病狀,決無供職之望,伏乞聖慈,均施譴責,以正王法,以安私分,不勝幸甚。臣於請罪之章,不宜更贅他說,而竊有區區所懷,玆敢忘僭附陳,伏惟殿下,少垂察焉。夫父母之於子,慈愛之情,冀望之意,無所不至,其少也,冀其長壽,其長也,望其多男,此是人情天理之不能自已者,雖以王者之至尊,亦豈不然哉?是故殿下於世子嘉禮之時,必欲以夫婦偕老,子孫繁多之人,將其事行其禮,不欲以子孫寡小者,參涉乎其間者,誠以冀望之心,乃若是矣。該曹之差出正副使也,不能深體聖心,援例更稟者,果有疎漏之失矣。然惟彼該曹之官,亦殿下之臣子,則夫豈有一毫魔戱大禮之意,而故以獨子喪子之大臣,備望也哉?特未之深察之然耳。殿下以爲不合,則從容降旨,開示聖意,使之改入,實爲大聖人包荒之量,而不此之爲,遽下嚴敎,特罷其職,大臣因此而不安,銓曹因此而一空,此何擧措,此何景象?實非平日所望於殿下者也。殿下於涵養工夫,有些未盡,故少有不槪於聖心,則輒施威怒,無所寬容,此所以群下之恒懷悶鬱者也。古人云,須將性偏難克處克將去,又云人孰無過?改之爲貴。殿下繼自今,凡於出一令行一事,必曰此爲過擧耶?此爲合理耶?如其過擧也,速改之,如其合理也,亟行之,則群臣,自無疑阻之心,國家,可致和平之福,豈不休哉,豈不美哉?臣無任跼天蹐地,激切祈懇之至。答曰,省疏具悉。疏中措語,未免謬戾,是豈情意相孚之道乎?實未可曉也。勿辭察職。
禮曹判書李世白疏曰,伏以臣,於本職除拜之初,非但自揣才分,不宜屢叨重任,至於都監之任,尤有萬萬不敢當者,冒昧陳疏,雖不敢悉暴賤悃,而槪亦出於區區敬謹之意,旣未蒙準許,則分義所在,亦不敢終辭,黽勉供仕,常懷愧慄。日昨銓曹之混擧臣名,已是意料之外,臣於是一倍惶感,莫知其故矣。卽者戶曹判書李世華,才又陳疏請免。臣與世華,事事未必盡同,而其有獨子則一也。以臣眇福,不敢叨參於莫重吉慶之禮,宜無異同。伏乞聖明,特加諒察,亟遞臣本職及嘉禮都監提調之任,以重國事,以安私分,千萬幸甚。臣無任惶懼愍蹙之至。答曰,省疏具悉。已諭於戶判疏批矣。卿其安心勿辭,從速察職。
巳時,上御時敏堂,晝講。同知事崔錫鼎,特進官洪萬朝,參贊官金澋,侍讀官閔鎭厚,檢討官鄭齊泰,假注書兪命凝,記事官崔昌大,記事官李宜顯,武臣南巘入侍。上曰,自前嘉禮時正·副使,必以福人差除,意非偶然。辛卯年則永安尉爲正使,辛亥年〈則〉靑平尉爲正使,金相壽恒爲副使,辛酉年則金相爲正使,李䎘爲副使。此非久遠難知之事也。昨見正·副使望單子,則副使實差,固合此任,而正使預差,俱非可合人。該曹擬入,大段做錯,該房承旨無緣捧入,亦甚無據,不可不警責,故特命罷職矣。惟其事重,故罰亦從重,非有致疑於其間而然。卽見右承旨世疏,則抑勒操切,無所不至。蓋此事前例分明,非予創開,而疏中必欲以夫婦偕老,子姓繁多之人,將其事行其禮云者,有若予自創始者然。此非意思所到,殊甚可怪也。凡臣下以言獲罪,則爭執可也,而今此該曹大段做錯,故循例警責而已,謂之不槪於聖心者,有若進逆耳之言,而被罪者然。且予之處分,未知其爲過,而謂之人孰無過,改之爲貴云者,有若予眞有過者然。臆逆操切,至於如此,誠極駭然,世罷職,可也。錫鼎曰,世疏本,臣姑未見,而今承下敎,可知世之非矣。然此不過疏章之間,辭不達意而然也。且完福之人甚鮮,故正·副使之任,無人可合,而該曹不爲啓稟,疎漏甚矣。殿下至情所在,靡不庸極,而群下不能奉行,見昨日備忘者,孰不惶恐?今者自上開釋至此,誠好矣。上曰,日昨備忘辭意,夫豈致疑而發哉?初非創出之事,且非臣下逆耳之言,而疏中不槪聖心,改之爲貴等語,臆逆太甚,豈有槪與不槪,過與非過之可論哉?上讀前受音,自上悉以軍國事,至六軍十二衛事,一遍訖。鎭厚進講自司馬光曰,宦者用權,至上論內臣聽政之禍,上受而讀之一番訖。鎭厚陳文義曰,文義別無可陳,司馬光所論,曲盡事情,無復餘蘊矣。錫鼎曰,東西在其意,如高下在心之意也。鎭厚曰,其時宦者,專擅權勢,脅持人君,可勝痛惋哉?昌遐,避宋太祖諱,稱其字也。錫鼎曰,歐陽脩五代史,論之矣。深於女禍者,擧其重而言也。鎭厚曰,以挾兵而言,則宦者爲重,以起居飮食而言,則女色爲重,彼此或有時而輕重矣。此則以宦者歸重,女禍亦豈輕歇哉?上曰,然。鎭厚曰,而去之之字,觀其文義,則當作捽。錫鼎曰,捽字是矣。鎭厚曰,忠勤驕恣云者,其言好矣。人君之抑制宦官,非獨爲國,其在宦官,亦有利矣。且以人臣言之,恩寵太過者,必難保全,人君愛臣之道,可不惜其恩寵哉?錫鼎曰,易曰致寇至,孟子曰天作孽,猶可違,自作孽,不〈可〉逭。自古謹愼者不敗,驕恣者必敗,不但爲宦者戒也。玉堂之言,可謂切實矣。錫鼎曰,禁府長官在外,且囚人之病,症涉可疑,文書出納,誠爲未安,故久廢開坐矣。聞判義禁上來云,前頭開坐之意,敢達。上曰,依爲之。鎭厚進曰,王世子嘉禮已定,臣民慶幸,不可勝言。嘉禮執事,必擇完福之人者,不必出於經常道理,而非但殿下止慈之仁,無所不至,群下之情,亦皆同然。正·副使差出之後,下情果有不叶之心,吏曹堂上,豈不念及于此,而宗班儀賓中,別無表表可合者,兩大臣夫妻偕老,且有子女,故不得已差除,而不爲啓稟,輕先擬入,誠有疎漏之失矣。若以爲全不致謹,則其罪不但罷職而止,若以爲疎漏之失,罷職之罰,亦或太過,恐有乖於大聖人喜怒中節之道矣。罰名或有推考者,或有遞差者,豈無參酌之道耶?世之疏,臣不得見,而今承聖敎,不槪於聖心等語,果爲謬戾矣。殿下纔以以言獲罪,則爭執可也爲敎。今世之特罷,豈非以言獲罪者乎?喉司之臣,陳疏被罪,恐有傷於言路,若蒙還收則幸矣。齊泰曰,當該堂上,一時罷職,誠爲過中,而世罷職,亦甚未安矣。鎭厚曰,若以批辭,嚴示聖意,則渠必惶恐知罪,上下情志,亦可以交孚,而近侍之臣,以言獲罪,有駭於瞻聆矣。錫鼎曰,玉堂所達,非爲世全無所失也。但其本意,非敢有所抑勒,而渠之文辭不贍,以致下語失當矣。詩,吉蠲爲饎,註云擇定用占。我國雖無此事,而大吉事必擇福人,不爲無稽矣。卽今大臣數少,正·副使之任,無可合人,故該曹不得已有此擬入,而不先啓稟,雖甚疎漏,初非專不致謹而然,體念幸甚。上曰,已諭予意矣。特罷之擧,非有他意,予若致疑,則奚但罷其職而止哉?莫重大禮正使,全不致察,直爲啓下,事甚做錯,故從重罷職。世疏中,不槪聖心,改之爲貴等語,終不襯着,故特命罷職矣,諸臣所達如此,世勿爲罷職,吏曹堂上及承旨,只從重推考,勿爲罷職。榻前下敎澋曰,吏曹參判纔已差出,何以爲之?敢稟。上曰,仍前任,可也。榻前下敎澋曰,視事,溫繹間頉稟之意,敢達。上曰,知道。諸臣退出。
上在昌德宮。停常參·經筵。
夜一更,流星出亢星,入東方天際,狀如拳尾,長三四尺許,色赤。三更,流星出匏瓜星上,入艮方天際,狀如鉢,尾長四五尺許,色赤。
下直,洪原縣監姜聖泰。
朴世啓曰,臣與左副承旨黃欽,納采·納徵·告期,初度·二度習儀進去,下直。傳曰,知道。
黃欽啓曰,昨日嘉禮都監郞廳,以敎命文製述改啓本及,監造官李濟等付軍職草記二丈來呈,適與晝講相値,未卽入啓,而臣則以該房,仍詣政廳矣。今朝仕進之後,聞草記啓下與否,該吏則答以爲雜置他文書中,以致遺忘,今曉始爲入啓云。莫重時急公事,如是遲滯,至於經宿,該吏所爲,殊極痛駭,令攸司囚禁治罪,而臣亦有不能申飭之失,惶恐待罪。傳曰,依啓。勿待罪。
備忘記,今下弓矢,北虞候河重圖處,給送。
朴世,以嘉禮都監郞廳,以都提調意啓曰,以兵曹啓辭,監造官侍直李濟,洗馬趙東老,本職旣已改差矣。令該曹卽爲口傳付軍職,以爲冠帶察任之地,何如?傳曰,允。
朴世,以嘉禮都監郞廳,以都提調意啓曰,敎命文製述官,以吏曹參判吳道一,啓下矣。未及製進,有罷職之命,以工曹參判李畬改啓下,使之急速製進,何如?傳曰,允。
金澋,以嘉禮都監郞廳,以都提調意啓曰,嘉禮時副使,以刑曹判書閔鎭長,旣已啓下矣。竹冊文,今當書寫,而刑官職銜,似有妨於嘉禮文字,刑曹判書閔鎭長,遞移他職,何如?傳曰,允。
以忠淸都事,以舒川向化金小日等渰死,唐津居韓淪男等燒死事,狀啓,傳于金斗明曰,渰死·燒死人等,令本道恤典擧行。
金澋,以吏曹言啓曰,嘉禮都監郞廳,以都提調意啓曰,嘉禮時副使,以刑曹判書閔鎭長,旣已啓下矣。竹冊文,今當書寫,而刑官職銜,似有妨於嘉禮文字,刑曹判書閔鎭長,遞移他職,何如?傳曰,允事命下矣。嘉禮副使閔鎭長,以竹冊書寫之故,刑官補銜,有妨體例,理當移差他職,而本曹則正二品中三四窠六卿判尹,皆已充差,無他推移窠闕,何以爲之?敢稟。傳曰,然則卽爲開政,刑判差出,以爲次次推移之地,可也。
金斗明啓曰,以嘉禮都監草記,卽爲開政事,命下矣。同僚皆已申退廳中,只有臣斗明及同副承旨進去乎?敢稟。傳曰,左承旨,吏兵批兼進。
傳于金澋曰,吏曹參議崔達瑞,勿爲罷職,推考傳旨捧入。
吏批,判書朴泰尙受由未出仕,參判吳道一進,參議崔達瑞牌不進,左承旨金斗明進。兵批,判書申汝哲進,參判朴慶後進,參議安垕進,參知權持進,左承旨金斗明進。
吏批啓曰,判書朴泰尙受由未出仕,參議崔達瑞牌招不進,小臣獨政未安,何以爲之?敢稟。傳曰,仍爲之。
崔錫鼎爲刑曹判書,朴權爲校理,閔鎭長爲判尹,李畬爲知義禁,洪禹錫爲敦寧判官,李畬爲同義禁,朴自挺·黃世禎·權慶業·李文演·沈欞·金相爲副護軍。
賑恤廳啓曰,春賑所排設時,南北庭,各造假家十餘間,分設粥釜矣。今二十八日朝粥未饋之前,偶然失火,南邊粥所假家,沒數燒盡,飢民饋粥,亦不無紛踏散亂之患云,聞來殊甚驚駭。臣世白·臣鎭長,卽爲馳到,本所問其出火曲折,則草創假家,煙熏已久,且因旱風連吹,十餘釜煮粥之際,火焰自易延及,以致如此云,其勢似果然矣,而許多人物,無一死傷,所燒穀物,亦不過若干,此爲多幸。前頭撤賑,雖在不遠,設粥之所,不可不遮蔽風雨,故今方看檢改修之意,敢啓。傳曰,知道。
金澋,以嘉禮都監郞廳,以都提調意啓曰,工曹參判李畬,請以敎命文製述之任,還屬於啓下之人事陳疏,有令都監稟處之命矣。敎命文製述官,吏曹參判吳道一啓下之後,未及製出,有罷職之命,故旣以李畬改啓下。今以吳道一罷職還收之,故更爲啓下,使之製進,則變易煩複,事體未安。且李畬今方職在館閣,儲望文苑,膺此製述之任,實爲合當,宜使仍爲製進,俾無莫重文字稽遲窘急之弊,以此分付,何如?傳曰,允。
工曹判書尹趾善疏曰,伏以臣屢暴懇悃,冀荷矜愍,而朝家終無變通之擧,習儀諸日,次第迫至,嘉禮凡事,都監實主,而緣臣在外,不得備員,未免爲事體苟簡之歸,則臣雖萬死,無所逃罪,是用惶懼,不敢退伏,力疾上來,祗謝恩命,仍參於今日習儀之列,顚仆之前,臣不敢更爲祈免之計,而至於金吾之任,實有萬分不敢冒居者。臣旣帶都監堂上,則凡係於六禮之物,皆將照管看檢,若復兼察刑獄之事,日對囚人,箠楚爲事,則其熏染穢惡之氣,有不可言,而纔坐禁府,旋赴都監,往來參錯,無所拘忌,殊非致愼於吉慶之禮也。前居是任者,已以此自籲蒙遞,臣亦固是當遞之人,而病伏鄕廬,久稽承命於都監之任,致令應遞之職,虛帶至此,伏乞聖慈,俯諒危悃,仍照已例,亟命遞改臣判義禁之任,以便公私,千萬幸甚。答曰,省疏具悉。疏辭令該曹稟處。啓下吏曹。
工曹參判李畬疏曰,伏以卽者,因嘉禮都監草記,有敎命文製述官,以臣差下之命,無論臣文詞拙鈍,事勢窘迫之,如何?初旣以吏曹參判臣吳道一啓下,屬草未及呈進,而因其一時罷職,有此改啓下之擧,今道一旣還本職,則顧此製述之任,揆以事體,亦宜還屬前人,使之仍以其所製書進,伏願聖明,亟命都監,趁速變通,俾無臨急狼貝顚倒之患,以重大禮,不勝幸甚,臣無任屛營之至。答曰,省疏具悉。疏辭令都監稟處,啓下嘉禮都監。
都承旨金載顯疏曰,伏以如臣無似,猥忝喉司,凡干出納之際,靡不致謹,況於嘉禮時事重,豈敢有一毫怠忽之意哉?勒緣識見之昏,不覺拘礙之端,正·副使望單子,矇然捧入,臣之罪戾,理宜難逭,特罷之罰,實所甘心,縮伏省愆,方切兢悚矣。還收之命,遽下於夢寐之外,臣誠一倍警惶感激,無所容措,聖德天大,雖欲寬恕,而王法至嚴,決難倖免,臣何敢晏然仍冒於出納之地乎?且臣年衰病痼,數日奔走之餘,精神筋力,消鑠已盡,尤無夙夜供職之望,伏乞聖慈,亟許鐫免,以安微分,千萬幸甚,臣無任祈懇屛營之至。答曰,省疏具悉。卿其勿辭,從速察職。
大司成趙相愚疏曰,伏以今者王世子嘉禮時,以臣差竹冊書寫之任,此實出於夢寐之外,臣無任惶隕之至。臣之筆法荒拙,決難承當,姑不暇論,而凡此都監大小執事,必擇其完福無故者以差之,自有前例,其來已久。如臣之纔喪配耦,荐遭慘慽者,其不敢與相斯役也,晰矣。況於再昨,自上有特罷銓官之命,則臣之是任,亦當次第鐫罷,而臣之因循苟冒,不卽辭遞之失,於此著矣。伏願聖明,特許遞改,以重其事,勘臣罪責,以警具僚,不勝幸甚。臣無任屛營祈懇之至。答曰,省疏具悉。爾其勿辭寫進。
輔德閔鎭厚疏曰,伏以臣不才而忝榮選,匪分而叨恩渥,憂畏懍惕之心,實未常一日弛,不料除命又降,移授春坊之職,臣冞增震駴,直欲循墻,而不可得也。夫調護·輔導,責任甚重,至於首席,地望尤別,如臣魯莽,素蔑學識,豈宜苟充,重貽譏笑?況臣超升太驟,致有物議,玉署東壁,曾免控免,今於此職,理難冒據,臣非敢飾讓,國體則然也。且臣弟鎭遠,方兼說書,竝居一院,迭侍离筵,榮輝雖極,滿盈益懼,以聖上覆燾之仁,寧不念及於此,而思所以曲全之哉。臣於私悃之外又有在法當遞者,不得不援例自陳,冀蒙早賜處分焉。顧今六禮將擧,神人交慶,凡諸執事,必求完福之人,矧玆宮僚,尤當十分愼擇,臣之不合廁迹於其間,卽同朝之所共知也。與覩盛儀,固臣至願,而冒嫌承當,義不敢出,惟聖明,俯察至懇,亟許鐫改,俾得無歉大禮,少安微分,則其在公私,實爲萬幸,臣無任惶隕祈祝之至。答曰,省疏具悉。爾其勿辭,安意察職。
忠淸監司洪受疇疏曰,伏以臣奉使還朝之後,疾病沈淹,尙未往省先隴,雨露之感,常自耿結。今者猥承藩臬之命,近將辭陛,而父母墳山,在於安山地,去大路不過數十里驛程,有分不敢自便,玆不得不冒死仰籲,伏乞聖明,特許歷路展掃,俾申人子至情,不勝幸甚,臣無任祈懇屛營之至。答曰,省疏具悉。卿其依疏辭往省焉。
持平柳重茂疏曰,伏以臣敢以難安情勢,略陳於頃日避辭,而處置請出,出於意外,尙今蹲冒,心竊閔蹙矣。昨在闕庭,又伏聞該曹覆啓,亦以循套漸陞,爲不可,措語之嚴峻,比之諫臣之啓,又加一倍云。臣益復媿恧,罔知攸措,卽欲更暴私情,請受濫陞之罪,而適値動駕之時,不遑自列,泯默淟涊,陪從往返矣。還家之後,得見其謄本,則一篇主意,乃以橫出爲無當,而末又曰,旣知苟且,則告身久近,不必可論,似此措語,蓋謂定式前已受告身,不可仍存也。告身旣不下仍存,則已出之六品,亦當在於應削之中矣。臣之當初陞六,雖循舊例,及今公議已發之後,則固不可因,其不可仍之告身,而仍冒應削之六品,況臺閣自處,廉隅爲重,其何敢冒此苟且無當之嫌,而一日仍據於職次,以益其驟陞之罪乎?伏乞天地父母,俯賜諒察,先收臣六品告身,仍削臣所帶職名,使官方有漸,公議益伸,千萬幸甚,臣無任屛營祈懇之至。答曰,省疏具悉。爾其勿辭察職。
上在昌德宮。停常參·經筵。
夜三更,南方有氣如火光。
金載顯啓曰,臣與右承旨朴世,納采·納徵·告期,三度習儀進去,下直。傳曰,知道。
朴世啓曰,行大司憲李秀彦,執義李宜昌,掌令呂必容在外,掌令洪受漸呈辭給由,持平柳重茂呈辭,持平柳鳳瑞受由,今日以監察茶時之意,敢啓。傳曰,知道。
尹世紀,以禁府言啓曰,以京畿暗行御史書啓刑曹粘目,前陽川縣監鄭祥龍,龍仁縣監李達年,交河縣監孟淑夏等,移本府處置事,允下矣。鄭祥龍·孟淑夏,今方待命,卽爲拿囚,而李達年,時在任所,依例發遣府羅將拿來,何如?傳曰,允。
朴世啓曰,以禮曹啓辭,今日納采·納徵·告期三度習儀時,諫院多官,皆有故不得進參,令政院稟處事,允下矣。兩司之官,不可不進參,除在外受由人員外,竝卽牌招,使之進參,何如?傳曰,允。
尹世紀,以嘉禮都監郞廳,以都提調意啓曰,今此嘉禮時諸執事中掌苑署官員,例爲執鴈之任,而本署官員三人,皆有頉,不合於此任云。令吏曹擇諸各司中可合人換差,何如?傳曰,允。
尹世紀,以禮曹言啓曰,傳曰,副應敎沈權,卽本家家長,世子嘉禮時,六禮及凡事,使之主管,參奉沈浩,世子親迎時引導及執事等事,使之擧行事,命下矣。六禮時凡事,沈權,以家長自當主管,而親迎之時,沈浩若爲引導,則此又便是家長,諸議皆以爲,一般行禮之時,主人之前後各異,事未妥當,且以家無二尊之嫌,言之,則尤有所未安者云。此係大段禮節,臣曹不敢擅便,就問于大臣,則亦以爲不可不變通,而親迎習儀在於明日,必須趁速稟定,可無臨時顚倒之患,何以爲之乎?敢此仰稟。傳曰,然則竝以沈權爲之。
備忘記,今觀生員姜五章上疏,神道碑一事,已有朝家埋置之令,此則渠不知曲折之致,而至於潛埋兇物,撞破標石之變,看來不覺驚駭,問其虛實,則上年冬間,果有撞破標石之變,而此則猶是歇後也。春間又有毁破墓上,埋置兇物之變,而刻木爲人,揷以環刀,又有文字,不啻明白,噫,世子外祖之墓,有此肆然,咀呪之變,此豈只辱其墓之意乎?人心世道,雖曰日下,自古及今,安有如此兇悖罔測之事耶?萬萬痛惋,其令攸司,卽爲開坐,爲先推問本家人,詳問曲折,木人使之現物,考其文字,以爲鉤得作變人,速正王法,以快人心,而勿拘拘忌,逐日開坐,除尋常各別嚴鞫,而此與尋常疏章有異,而不卽入啓,殊甚駭然,昨日當該承旨,從重推考。
尹世紀啓曰,卽者左承旨金斗明,同副承旨金澋,伏見備忘記辭旨,卽爲出去,左副承旨黃欽,病不仕進,廳中只有臣世紀,出納之際,事多苟簡,而金斗明·黃欽,拘於廳規,不得請招,同副承旨金澋,卽爲牌招,何如?傳曰,竝牌招。
傳于尹世紀曰,禧嬪父墳埋兇之物,今雖現發,而此外或不無未盡現出者,其令本道監司,別定地方官,墳塋近處,親自看審,如有可疑之物,一一掘出後,更爲封築,趁卽啓聞之意,分付。
傳于尹世紀曰,今此作變人,自該曹當移禁府鞫問,而至擧世子生辰,書諸木人,其爲兇悖,誠極痛駭,昌慶宮內,兵曹卽爲設鞫事,分付。
尹世紀啓曰,設鞫事,命下矣。大臣·禁府堂上·兩司,竝卽牌招,何如?傳曰,允。
以政院微稟,判義禁尹趾善,仍爲察任事,下敎。
尹世紀啓曰,設鞫時左右捕盜大將,依例命招,何如?傳曰,允。
傳于尹世紀曰,禁都都事沈鳳瑞,以別宮出入之人,不可進參鞫廳,卽爲換差事,分付該曹。
傳于尹世紀曰,世子外家山所改封築事,命下矣。日字不可不擇,更爲擇日封築事,分付。
傳于尹世紀曰,世子外家墳墓改封築時擇日事,纔已分付矣。可疑之物,掘出時,亦爲擇日事,分付。
黃欽,以義禁府言啓曰,新除授本府都事吳斗宬,與參下都事李之星,同姓四寸妹夫,法當相避,李之星,令該曹卽爲口傳換差,何如?傳曰,允。
吏曹口傳政事,禁府都事沈鳳瑞,內侍敎官孟萬擇相換,禁府都事李之星,氷庫別檢李光朝相換。
黃欽,以義禁府言啓曰,今此推鞫時假都事四員,令該曹差出,何如?傳曰,允。
傳曰,鞫廳事體嚴急,凡干罪人拿來之際,趁卽擧行,雖在外數日程之罪人,急速拿來,事體則然。今此本家奴子,不過待令於刑曹,或在其家,而其家亦非遠地,啓辭允下之後,尙不拿來,事體殊甚未安。當該承旨從重推考,禁府都事拿問定罪。
黃欽,以義禁府〈言〉啓曰,推鞫廳假都事四員內,二員拿囚,只有二員,假都事四員,卽令該曹更爲差出,何如?傳曰,允。
尹世紀啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
金澋,以禮曹言啓曰,傳曰,世子外家山所改封築事,命下矣。日字不可不擇,更爲擇日封築事,分付事,及傳曰,世子外家墳墓封築擇日事,纔已分付矣。可疑之物,掘出時,亦爲擇日事,分付事,命下矣。卽問于地官等,則可疑之物掘出,來五月初一日辰時巳時平吉,改封築,初五日辰時巳時未時爲吉,而亦於掘出爲吉,初六日入節以後,則例是修墓不用之月云。以此日時,隨勢爲之意,分付京畿監司處,地官一人,給馬下送,何如?傳曰,允。
司諫金演,持平柳重茂,獻納金時傑,正言尹星駿啓曰,請罪人張希載,亟命按律處斷。措語見上答曰,亟停勿煩。
司諫金演,獻納金時傑,正言尹星駿啓曰,請還收罪人韓重爀等按法處斷之命,令該府不問拘忌日嚴刑,期於輸情,依律處斷。措辭見上答曰,□。
京居生員姜五章疏曰,伏以臣,一腐儒耳,雖在韋布,秉彝之天,同得乎賦生之初,則愛君憂國之忱,豈以未嘗一瞻耿光,而自疎也哉?區區有懷,愚衷自激,刳肝爲紙,瀝血爲辭,冒死仰瀆於紸纊之下,伏願聖明,不以人廢言,而試垂察焉。臣竊伏聞禧嬪張氏先壟,在於西都延曙地,墓有碣石,其下樹神道碑碣者,是表墓之石,而神道碑者,敍恩典而紀世係,倂自內司,董役而樹之者也。昨年之間,忽有作變於墓道者,撞破其碣,後且潛埋兇穢之物於其塚中,自本家卽拔其碣而埋瘞,又從而得其兇穢之物云,臣未知其何人所爲,而萬口騰說,有耳皆聞,則雖閭巷婦孺之愚,孰不膽慄而心寒也耶?其在本家之道,遭此冢墓罔測之變,埋其破碑,勢所固然,而至於果得兇穢之物,則迄今默默,亦何意耶,抑其傳說誤耶?日者姜敏著陳疏,請今去其神道碑,而其前楊州牧使,已發官丁,仆而埋之云,臣未知敏疏未上之前,果有朝令而埋之,敏著猶未審知而發耶?其間事情,殊未可知,而惟我東宮,亦入於神道碑序文之中,則是碑之不輕而重,較然矣。旣不可妄意疏斥,又何敢率爾埋之耶?以此以彼,臣未知其可也。噫,神理人道,不甚相遠,血氣感應,厥理昭昭,則今我中宮殿下,雖托世子爲己子,其誕膺者,張氏也。作凶於張氏父墳者,雖或私讐之人,故意中禍於本家之計,冥冥潛釀之禍,安知其獨歸於其家也哉?況我東宮血脈,亦自其墓相屬,則今此作凶者,定是國賊,其不可以尋常妖惡之罪,罪之也決矣。噫,巫蠱之禍人家,自古何限,而至於彼墓之作凶,迹其心術,陰慘極矣。是可忍也,孰不可忍也?臣聞神道寧,則子孫吉,神道亂,則子孫危,此理之常也。豈不深可畏且危哉?此說之喧騰,經年不止,今日廷臣,必飫聞,而無一人爲東宮驚懼奏達,鉤得其實狀者,抑何故耶?人言雖甚狼藉,或未之信而然耶?此雖一人臣之塚,而何不覺其所關至重耶?臣竊不勝憂憤之忱,玆敢唐突叫閽,伏惟殿下,亦疑其事而惕其變耳。儻殿下究覈其虛實,果如傳說,則特令有司,跟其人而誅殛之,速改其莎土,祭以慰安,俾無神道亂子孫危之患,則宗社幸甚,臣民幸甚,傳說之言,雖浪而歸虛,臣何傷乎杞國之過憂乎?伏願殿下,勿以採納蒭言爲歉,而試究覈焉。臣於昨日,懷疏詣闕,先納大槪於騎省及政院,則騎省·政院,表裏相應,恣意阻搪,累度往復,故拖時刻,托以日暮,終乃退却,其意所在,臣實未曉也。近來喉司之臣,一以壅蔽爲能事,今臣此疏,不觸時諱,而亦不得上徹,言路之阻絶,莫今日若也。臣竊痛惜焉,臣無任憂憤之至。
兵曹參判朴慶後疏曰,伏以臣才本倥侗,百無一取,適承乏人之際,輒叨執管之任,臣固自知其萬萬不似矣。況敎命織本下筆,最難一點誤畫,墨花易漬,若或妄着,急難改造,以臣耄弊之精神,終必有僨事之患,則其如國家大禮,吉期已迫之後,將何以爲哉?且臣賦命素窮,自少而三産不育,如此福薄之人,尤不宜混與於吉禮任使之列,伏乞聖慈,俯諒微忱,亟許遞改,將臣書寫之任,回授可堪之人,不勝幸甚,臣無任惶悚祈懇之至。答曰,省疏具悉。卿其勿辭寫進。
左承旨金斗明疏曰,伏以臣於昨日,與同副承旨臣金澋,伴直院中,及至向暮,有儒生姜五章,來到闕門外,呈其上疏大槪,而措語太不分明,故以詳書疏槪,待明來呈之意,臣與金澋,同坐送言,則渠亦無辭退去矣。今朝始見其疏,則恣意阻搪,壅蔽爲事等語,誠是萬萬情外,伊時不卽入啓之罪,臣與同僚,元無異同,而問備之罰,只及當該,臣誠惶隕悚懍,不知所出。意外召牌之下,不得不趨詣闕下,而顧臣負犯非輕,誠有所不敢晏然職次者,請命亟遞臣職,以安私分,不勝幸甚,臣無任危蹙兢惶之至。踏啓字
上在昌德宮。停常參·經筵。
朴世啓曰,冊嬪親迎初二度兼行習儀進去,下直。傳曰,知道。
大駕移御大造殿後,政院·玉堂問安。答曰,知道。中宮殿問安。答曰,知道。王世子問安。答曰,知道。
大殿移御後,藥房問安。答曰,知道。中殿問安。答曰,知道。世子宮問安。答曰,知道。
大殿移御後,朝廷二品以上單子問安。答曰,知道。中宮殿問安。答曰,知道。政院·玉堂問安。答曰,知道。
黃欽,以都摠府言啓曰,今日入直軍士,當爲中日習射,而闕內推鞫排設,限罷出間姑停之意,敢啓。傳曰,知道。
黃欽,以都摠府言啓曰,都摠管閔鎭周,以嘉禮都監,親迎初二度兼行習儀時侍衛事,除標信,議政府進去之意,敢啓。傳曰,知道。
朴世啓曰,行都承旨金載顯,以式暇不爲仕進,左承旨未差,右副承旨尹世紀鞫廳進去,臣以習儀進參,纔已下直,同副承旨金澋身病猝重,呈辭出去,其中只有左副承旨黃欽。今日吏兵批政廳,無進參之員,何以爲之?敢稟。傳曰,都承旨牌招。
朴世啓曰,廳中位不齊,事甚苟簡,左承旨遞差之代,以在京無故人差出,卽爲牌招察任,何如?傳曰,允。
傳于黃欽曰,罪人應先刑推時,禁府執杖羅將緩刑之狀,誠極痛駭,令攸司囚禁,從重科罪事,分付。
傳于黃欽曰,親鞫殿坐之後,不能禁喧,以致喧聒,事甚可駭,當該結束色書吏囚禁,從重科罪事,分付。
傳于黃欽曰,卽今罪人現發者,只應先一人,若一向忍杖,終不取服而徑斃,則更無鉤得端緖之路,神人之憤,無以得洩矣。罪人同儻,不可不懸賞購捕,若有發告之人,則以超二資賞千金之意,廣加頒布,以爲期得之地事,分付,而自左·右捕盜廳,京中及延曙近處,別加伺察,期於必捕事,亦爲分付。
傳于黃欽曰,明日親鞫事,分付。
黃欽啓曰,嘉禮後嬪宮,似當有問安牌及馬牌造入之事,而取考本院日記,無可據前例,何以爲之?敢稟。傳曰,造入。
吏批,判書朴泰尙受由未出仕,參判吳道一進,參議崔達瑞病不來,都承旨金載顯進。兵批,判書申汝哲待命,參判朴慶後病,參議安垕病,參知權持進,行都承旨金載顯進。
吏批啓曰,南原縣監李允明呈狀內,老母宿患添劇,危苦之症,久而無減,千里遠地,決無將往之勢,以此情理,實難遠離赴任,斯速入啓處置云。聞其母病,果爲危重,有難强令赴任,當此賑事未畢之日,亦難等待其差復,南原縣監李允明,依近例罷黜,何如?傳曰,允。
宋昌·金世翊爲承旨,趙錫周爲掌令,林濩爲修撰,沈搢爲草溪郡守,尹推爲靑松府使,趙鼎期爲監察,洪受漸爲司成。掌苑別提柳以謙,司瞻主簿南錫明相換。宋昌爲左承旨,金世翊爲同副承旨,李浚爲南原縣監,尹德駿爲刑曹參議,洪受漸爲副護軍。
黃欽,以兵曹言啓曰,上年移御昌慶宮儲承殿時,建陽·銅龍兩門,加定把守之卒,本曹郞廳,輪回晝直於舊臺廳,與當廳部將,眼同禁喧矣。今則旣已還御,大造殿郞廳晝直禁喧還罷之意,敢啓。傳曰,知道。
親鞫入侍時,領議政南九萬所啓,凡事關係重大者,不能覺察,則雖非慢忽,而然安得辭其責哉?今此姜五章之疏,所關旣如許重大,則勿論虛實,所當卽爲捧〈入〉俟上處分,而政院不卽捧入,其不識事體,甚矣。其入直承旨兩人,竝請罷職。上曰,依爲之。親鞫入侍時,南九萬所啓,武一·業同言內,前冬表石撞破時,呈狀本官,成出立旨云,此非等閑墳山之比,而有此變故,則爲地方官者,所當驚動,卽報上司,以爲究覈處置之地,而只泛然成給立旨,甚失事體,其時楊州牧使請削職。上曰,其時本官,只出立旨,事甚無據,削職,可也。
右參贊尹拯疏曰,伏以糞土微物,衰朽賤喘,久辱恩命,長負罪戾,前月二十五日,道臣傳諭聖批,一向優容,不賜鐫遞,臣每承批旨,惶隕冞深,徊惶感泣,祈死不得。噫,臣之所冒重秩高爵,已是匪分,而春坊國子,俱是先朝特置之官,位遇不輕,今乃一以委之於不肖無似之臣病伏垂死之中,噫號不足以自達,款誠未得以上格,踰時引月,解免無期,臣於呻吟之頃,一念至此,輒不覺發悸,不知置躬之所也。臣今老病日深,而眩暈日增,累月淹枕,精神昏瞀,方寸茫昧,眞元內憊,多臥少坐,一段生理不絶者無幾,而眼暗甚㞃,如遮重霧,終日面壁,有同土偶,夫如此而遙據官位,偃然自在,其爲僭猥無狀,雖萬殞何足以塞責耶?至於周急之恩,不敢瀆辭,終不免於惶恐秪受,虛蒙天賚,慙悚交極,涯分踰溢,死期日促,亦不知所以仰籲也。伏乞聖慈天地父母,特垂矜憐,將臣本兼爵秩,竝許刊削,上以重朝家之名器,下以安溝壑之微分,千萬幸甚。臣每以螻蟻之私,露章天門,雖蒙恩貸,實爲猥越,以此恐懼,遷延至今,將不敢更以文字仰瀆,惟當缺俟朝廷之處分而已。臣無任憂惶煎灼悶迫祈懇之至。答曰,省疏具悉。卿其須體前後之旨,更勿固辭,安心上來,以副予望。
兵曹參議安垕疏曰,伏以臣伏見儒生姜五章上疏,卽禧嬪先壟碣石作變之事,而末端乃以騎省·政院,恐意阻搪爲辭。又伏見備忘記,有當該承旨從重推考之命,臣於此不勝震惶之至。凡儒生疏章,來到本曹,則只送其大槪於政院,自是規例也。昨者姜五章上疏,大槪,來到而政院以其措語,殊不明的,改書以呈之意,送言於儒生,則向暮之時,更爲來呈,使本曹送其大槪於政院而已。至於疏中措語,實所昧然,何以逆料某事,而有阻搪之意耶?然臣旣被儒疏之斥,問備之罰,與承宣宜無異同,何敢以苟免爲幸,而晏然於職次乎?伏乞聖明,亟命鐫削臣職,俾與喉司之臣,同被譴罰,不勝幸甚,臣無任兢惶戰慄之至。答曰,省疏具悉。爾其勿辭察職。郞廳白大成校正。日記廳郞廳具允明書。
上在昌德宮。停常參·經筵。
下直,交河縣監閔鎭嵩。
都摠經歷李倜,敦寧判官洪禹錫,草溪郡守沈搢,珍山縣監崔東準,僉知朴尙郁,高山縣監吳遂一,部將洪世普。
中殿·世子宮,藥房問安。答曰,知道。
藥房啓曰,昨日移御之後,又有親鞫之擧,聖體勞動,伏未審夜間氣候,若何?臣等不勝區區伏慮之至,敢來問安。答曰,知道。無事矣。
忠州牧使宋相琦,靈巖郡守南彦昌,月課連三次不作,依承傳罷職。
四月三十日親鞫入侍時,領議政所啓,凡事關係重大者,不能覺察,則雖非慢忽,而然安得辭其責哉?今此姜五章之疏,所關旣如許重大,則勿論虛實,所當卽爲捧入,俟上處分,而政院不卽捧入,其不識事體甚矣。其時入直承旨兩人,竝請罷職。上曰,依爲之。又所啓,武一·業同言內,前冬標石撞破時,呈狀本官,成出立旨云,此非等閑墳山之比,而有此變故,則爲地方官者,所當驚動,卽報上司,以爲鉤覈處置之地,而只泛然成給立旨,甚失事體,其時楊州牧使,請削職。上曰,其時本官,只出立旨,事甚無據,削職可也。
罷職,前承旨金斗明·金澋,削職前牧使金盛迪。
吏曹啓曰,掌令有闕,政事,取稟。傳曰,明日爲之。
傳曰,親鞫姑罷,待罪人拿來,昌慶宮內,兵曹依前設鞫。
親鞫姑罷,還宮後,藥房·政院·玉堂問安。答曰,知道。
合啓,請罪人張希載按律處斷事。入啓。府啓,新除授掌令趙錫周,時在京畿驪州地,請斯速乘馹上來事,下諭。
院前啓,請還收罪人韓重爀等按法處斷之命,令該府不問拘忌,期於輸情,依律處斷事。新啓,前承旨金斗明·金澋等,昨因大臣陳達,有罷職之命,而姜五章當初疏槪,雖欠分明,不爲入見其疏本,自外退却,事之不審,莫甚於此。至以爲世子願死等說,改呈大槪,則尤當驚心悚身,趁卽登徹,何可以日暮之故,矇然不捧,以待翌朝同僚之齊會耶?關係甚重,不可罷職而止,請前承旨金斗明·金澋,竝命拿問定罪。右承旨朴世,日昨陳疏,實多謬戾之語,筵席嚴敎之下,理難晏然,而不顧物議之非斥,因仍冒居於近密之班,其在事體,不可無規警之道,右承旨朴世,請命遞差。
答合啓曰,亟停勿煩。答府曰,依啓。答院曰,不允。末端兩件事,依啓。
嘉禮都監郞廳,以都提調意啓曰,王世子嬪印篆文實副兩本封入,以備睿覽取舍之意,敢啓。傳曰,以實用之。
又啓曰,行江華留守金鎭龜,旣以嘉禮時副使,預差啓下矣。使之預爲上來以待,何如?傳曰,允。
又啓曰,敎命文書寫官朴慶後,竹冊文書寫官趙相愚,竝有頉,敎命文書寫官,實差吏曹參議崔奎瑞,預差承政院左副承旨黃欽,竹冊書寫官,實差行弘文館副提學徐宗泰,預差行江華留守金鎭龜,改啓下使之寫進,何如?傳曰,允。以上嘉禮都監謄錄
問事郞廳,以大臣意啓曰,罪人朴一南拿來事,更遣都事,已過一日,左右捕將亦新差嚴督,而一南之逃走,在於李萬雄上疏前一日,卽今當在京畿近地,有不可必,且京城內,則捕廳自可窺捕,而搜覓於稍遠之地,則有難竝責於捕廳,令禁府,問一南容貌疤記於昨日囚罪人萬雄·枝一等,詳細開錄,發關分付於京畿監司處,以爲知委各邑,期於捕得之意,竝令分付,何如?答曰,依啓。禁府謄錄
上在昌德宮。停常參·經筵。
卯辰時,日暈。
罪人順男·應先·禮雲·金天樞拿來。去夜,罪人應先·金天樞面質,罪人應先,刑問三次不服。傳曰,推鞫姑罷。
下直,忠淸監司洪重疇,慶尙監司李善溥。
謝恩,上土僉使申鎰,司贍主簿柳以謙,訓鍊判官成晪。
都承旨金載顯初度呈辭。入啓。給由。
賑恤廳啓曰,兩所就粥飢民,自四月二十一日至三十日,東賑所多或七千三十餘名,少則五千九百餘名,而五六千,槪其恒數,物故五十七名,南賑所多則九千九百餘名,少或七千五百餘名,而槪其恒數,不下九千,物故九十八名矣。敢啓。傳曰,知道。
吏曹參判吳道一上疏。大槪,臣於諫院之啓,有不敢晏然者,乞賜鐫罷事。入啓。答曰,省疏具悉。卿其勿辭察職。
政院啓曰,今日爲政事命下,而卽者吏曹郞廳來言,判書朴泰尙,病不得進,參判吳道一陳疏,參議崔奎瑞呈辭,不得開政云,參判吳道一疏批已下,吳道一·崔奎瑞竝牌招,以爲開政之地,何如?傳曰,允。
昨日親鞫時,左議政所啓,如此獄事時,牌招左右捕盜大將,來待闕下者,蓋爲捕捉事也。卽者罪人捕捉命下之後,捕捉形止,久無回報之事,稽緩甚矣,不可無警責之道。左右捕盜大將,從重推考,何如?上曰,依爲之。
傳曰,史官一員待命,騎馬三匹·卜馬二匹,立之。
政院啓曰,吏曹參判吳道一,參議崔奎瑞,牌招俱不進,崔奎瑞,則罷職傳旨,今方捧入矣。吏曹堂上無他推移之員,吏曹參判吳道一,更爲牌招開政,何如?傳曰,允。
吏曹參議崔奎瑞,牌不進,依承傳罷職,吏曹參判吳道一,再牌不進。
鞫廳大臣,請對入侍,判義禁亦爲入侍。入侍時,吏曹判書朴泰尙本職及兼帶大提學,今姑改差,判中樞府事申汝哲兼兵曹判書,今姑改差,吏曹參議崔奎瑞,只推勿罷事,榻前定奪。
政院啓曰,吏曹參判吳道一,再牌不進,推考傳旨,今方捧入,而今日政事,何以爲之?敢稟。傳曰,更爲牌招開政。
政院口傳啓曰,吏曹參議崔奎瑞,旣已只推勿罷事,命下矣。一體牌招之意,敢啓。傳曰,知道。
合啓,請罪人張希載按律處斷事。入啓。答曰,亟停勿煩。
院前啓,請還收罪人韓重爀等按法處斷之命,令該府,不問拘忌,逐日嚴刑,期於輸情,依律處斷事。入啓。答曰,勿煩。
罪人金天樞,刑問一次不服。
副提學徐宗泰上疏。大槪,竹冊文書寫官之任,乞命移差事。呈政院。還出給。
罪人金天樞,刑問二次不服。傳曰,推鞫姑罷。以上朝報
有政。以韓聖佑爲三陟府使,以柳成運爲禮賓正,以金鎭龜爲漢城判尹,以睦天祺爲靈巖郡守,以趙相愚爲承旨,以呂翼齊爲忠州牧使,以吳命羲爲松禾縣監。
上在昌德宮。停常參·經筵。
夜二更,流星出須女星上,入東方天際,狀如拳,尾長二三尺許,色赤。
下直,星州牧使金一夔,興陽縣監禹濟博。
謝恩,監察趙鼎期,右副承旨趙相愚。
都承旨金載顯再度呈辭,以國忌齋戒,留政院。
大司諫兪□□啓曰,臣素抱痼疾,不堪供職之狀,非但通朝之所共知,仰惟聖明,亦必下燭也。今者大臣,以泛然稱病不來,鞫問未免遲緩,至有承旨請推之事,則臣何敢晏然於臺席乎?請命遞斥臣職。答曰,勿辭,退待物論。
問事郞廳李敏英病,代任胤元改啓下。
假注書兪命凝出仕,代金萬胄·洪重益·權詹。
昨日鞫廳大臣請對時,領議政所啓,吏曹判書,自尹趾善引入時,職務之曠廢已久矣。朴泰尙纔經大政,卽又病不得行公,冢宰之職,有國重任,而以一人之病,無限曠務,誠爲未安,今姑改差,似可矣。上曰,頃送別監,問其安否,則朝夕難支云矣。今過累日,尙無所聞,其病勢有差焉否。領相曰,病勢極危,更無可望云,設或幸得延命時月之間,決無更起察任之勢,而前頭多有製進文字,文衡亦不可曠闕。且朴泰尙病患不亟之時,亦累辭文衡矣。近來則病甚,亦不得陳疏,而今若許遞,則雖在病困中,如有知覺,必爲感激矣。上曰,病勢非一時所患,而事勢亦然,不得已今姑許遞。左相曰,兩任皆遞耶?上曰,吏判·文衡,竝遞,可也。又所啓,應先事,姑未知結末之如何,而本兵之任,自徐文重引入時,累月久曠,申汝哲數數出仕,又以其奴就鞫之故,方惶恐待罪云,獄事未知何時出場,而本兵職務之曠廢,誠爲可慮,兵判,今姑許遞,何如?上曰,以故事觀之,子惡父不知,奴惡主不知者有之,故昨日文書搜探時,不許主家之竝探,有意存焉,本兵重任,不可以此遞之也。左相曰,下敎如此,體念臣隣之意至矣,極爲感激,而數數行公之餘,曠廢又如此,亦爲可悶,自上旣知下情,則豈待爵名之遞否,而後始爲孚信之道哉?今若不遞,則本兵事務,將一向曠廢,此爲可慮矣。右相曰,下敎如此,非但汝哲,凡在臣隣,孰不感激?但以國體言之,則曠廢之患如此,遞之似可矣。上曰,予意已言之,而本兵之累月曠廢,則誠亦可慮,本職,今姑許遞,可也。又所啓,聞日昨,以作變者發告,則超二階賞千金之意,下諭知委云,發告之人,必出於同謀中,他人則決無知得之理矣。其購賞文字中以初雖同謀,今若發告,則當特赦其罪,施以超二階賞千金之意,更爲知委,然後同黨中庶有發告之道矣。上曰,令政院更爲添入,下諭中,可也。領相,聞購賞千金,政院,知委八道云,兇人行止,誠不可測,而必是京中或畿甸中人,非遐方諸道之人,頒布中外,俱煩听聞,亦不着實於摘發兇人之道,此則只爲分付京中及畿甸,何如?上曰,此是搜捕之事,故分付八道矣。此必是京中及畿甸人所爲,今番則着實分付於京中·畿甸二處,可也。
政院啓曰,事變假注書李鼎相,連日來待於鞫廳矣。今朝鞫廳開坐之時,稱有身病,不卽仕進,致今罪人上闕單子入啓,稽遲之弊,新進怠慢之習,不可不警,請從重推考。傳曰,先罷後推。
傳曰,明日大提學圈點。
吏曹判書崔錫鼎辭職上疏。還出給。
政院啓曰,明明日大提學圈點事,命下矣。大臣及六曹·判尹·政府西壁,依前例當待開門,牌招圈點之意,敢啓。傳曰,知道。
引嫌而退,最後赴闕,未免失當,揆以臺體勢難在職,大司諫兪請命遞差。答曰,依啓。
鞫廳大臣,請對入侍,罪人應先,刑問五次不服。
吏曹啓曰,臺諫有闕,政事,取稟。
上在昌德宮。停常參·經筵。
去夜,罪人應先,壓膝一次不服。傳曰,推鞫姑罷。
傳曰,政事,過國忌後爲之。
下直,寧邊府使李宇恒。
謝恩,三陟府使韓聖佑,松禾縣監吳命羲,靈巖郡守睦天祺,五衛將任弘亮,高山里僉使禹舜弼。
平安監司書目,德川等二十邑,或於本月初二·三日·四日·五日,連夜嚴霜,雲山等九邑,本月十五日,雖得一鉏之雨,大旱之餘,不足蘇枯,郭山等五邑,凄風連吹,閱月不雨,中和·理山,則十二日·十六日·十八日,雨雹交下,昌城則開春以來,點雨不下,十六日嚴霜如雪,道內麥秋,已無可望,而淸北各邑,尤甚慘酷,民事節節罔極事。
慶尙監司書目,順興呈,以四月十七日,雨雪交下,小白山,又爲下雪,事係異常事。
罪人應先,刑問二次不服。
罪人應先,物故。啓。
吏曹口傳政事,以徐文重爲知義禁,林世良爲掌苑別提。
罪人金天樞,一次加刑不服。傳曰,推鞫姑罷。
謝恩,知義禁徐文重。以上朝報
問事郞廳,以大臣之意啓曰,同知義禁府事李畬,以敎命文製述事,因嘉禮都監草記,旣已遞差矣。鞫廳之坐,禁府堂上,不可不備員,李畬同知義禁府改差之代,卽令該曹口傳差出,牌招肅拜,以爲參坐之地,何如?答曰,依啓。以上禁錄
嘉禮都監郞廳,以都提調意啓曰,竹冊文草圖書,書寫以入,以備睿覽之意,敢啓。傳曰,知道。字畫或有不均處,正書時,知悉繕寫,可也。嘉禮都監謄錄
上在昌德宮。停常參·經筵。
忠州牧使呂翼齊,慶尙都事權,掌苑別提林世良。
判尹金鎭龜上疏。大槪,大禮迫近,不敢留待交代,來到城外,而格外資級,旣不可承當,京兆新命,尤不任惶悚,伏乞亟命收回臣新授資級職名,以安私分事。入啓。
吏曹判書崔錫鼎,兵曹判書閔鎭長,判尹金鎭龜,牌招不進。
兵曹判書閔鎭長上疏。大槪,新授本兵之任,決難承當,數日之內,再違召命,臣罪至此,益無所逃,乞遞臣職,回授可堪之人,仍命勘臣負犯,以肅朝綱事。入啓。
都承旨金載顯再度呈辭。入啓。傳曰,與朴世事有異,此呈辭還出給。
政院啓曰,明日仁政殿親臨擧動時,承旨不可不備員,而都承旨金載顯呈辭,左副承旨尹世紀就理,將不得備員,何以爲之?敢稟。傳曰,都承旨牌招,尹世紀改差。
又啓曰,今日以大提學圈點事,大臣及政府西壁·六卿·判書·判尹,旣以出牌矣。前大提學朴泰尙,身病危重,不得議薦,在前如此之時,則以大臣中曾經大提學,有薦望之例,何以爲之?敢稟。傳曰,依爲之。
吏曹判書崔錫鼎辭職上疏。入啓。
答判尹金鎭龜,兵曹判書閔鎭長,吏曹判書崔錫鼎疏曰,省疏具悉卿懇。卿其安心勿辭,從速行公。
左承旨宋昌上疏。入啓。答曰,省疏具悉。爾其勿辭,從速察職。
明日仁政殿親臨殿坐正時,初嚴寅正二刻,二嚴卯初一刻,三嚴卯正初刻,開門罷漏後。
大提學圈點。七點崔錫鼎,六點李畬·吳道一,五點任相元·李玄錫·金昌協。
政院啓曰,今日習儀時,閔鎭長當爲進參,而疏批已下,更爲牌招,何如?傳曰,允。
忠淸都事書目,淸州呈,以大司憲李秀彦辭職上疏上送事。啓。答曰,省疏具悉。卿其勿辭,從速上來察職。
謝恩,兵曹判書閔鎭長,左副承旨趙相愚,右副承旨兪得一。
備邊司啓曰,刑曹判書朴泰尙,身病危重,必無行公之勢,亦難自爲,陳疏乞免,秋曹煩劇之地,不可任其久曠,刑曹判書朴泰尙遞差,卽出其代,俾無廢務之弊,何如?傳曰,允。又所啓,監司有闕之代,斯速下送,例也。平安監司鄭載禧,除授已久,陳疏批下,辭狀,亦有還出給之命,而至今不爲肅謝,當此飢荒孔極之時,遠途夫馬,久留呼飢,殊甚可慮。且朝廷命令不得行於一藩臣之催送,事體所仕,不可一任其行止,平安監司鄭載禧,從重推考,使於數日內赴任,何如?傳曰,允。又所啓,工曹判書尹趾善,本司堂上差出,弘文館副提學徐宗泰,本司有司堂上差出,使之察任,何如?傳曰,允。
江原監司書目,道內各邑,去四月以後,飢死者,流丐十五名,土民五名,合二十名緣由事。又書目,江陵呈,以去四月十一日,珍蕩里,凍氷如石,下雪數寸,事係變異事。
政院啓曰,禁府都事,以鞫廳大臣意來言,大提學圈點後,所當設鞫,而今日三度習儀相値。領議政·判義禁,俱以都監堂上,進去,明日又是親臨擧動,令政院微稟云,敢此仰稟。傳曰,過今明日後爲之。又啓曰,京畿監司李彦綱狀啓,未赴任守令,稟旨變通事,啓下矣。不但畿邑,他道守令,亦有署經者,而憲府之官,擧皆在外,行公只有一員,開坐署經,勢所未易,荒歲守令赴任之稽遲,事甚可慮,而他無變通之道,何以爲之?敢稟。傳曰,掌令呂必亮改差,卽出其代,以爲署經之地。又啓曰,掌令呂必亮改差,卽出其代,以爲署經之地事,命下矣。明日擧動相値,再明以後,連有國忌齋戒,開政未易,政官卽爲牌招,使之開政,何如?傳曰,允。
京畿監司書目,廣州等四邑呈,以去四月三十日,雨雹交下,大如鳥卵,小如豆太,豆苗·木花·莁芽摧傷,民事可慮事。
合啓,請罪人張希載,按律處斷事。入啓。答曰,亟停勿煩。
院前啓,請還收韓重爀等按法處斷之命,令該府不問拘忌,逐日嚴刑,期於輸情,依律處斷事。入啓。答曰,勿煩。
吏曹判書崔錫鼎上疏。大槪,一日之內,召牌再降,嚴畏分義,不得不趨詣闕下,而本職旣難承當,新兼文職,又不敢冒受,敢伸危懇,乞遞本兼兩任,以幸公私事。入啓。答曰,省疏具悉。今玆之命,實循公議,卿其安心勿辭,從速行公。以上朝報
禮曹啓曰,敎命文書寫官實差,以江華留守崔奎瑞,啓下矣。崔奎瑞自以爲筆法不孰,或恐未盡於莫重之事,疏陳其狀,政院不爲捧入,故又爲累度送言於都監,有難强迫,漢城判尹金鎭龜,以善寫有稱,旣已竹冊文書寫官,預差啓下,而竹冊文,則實差副提學徐宗泰,今方繕寫,敎命文書寫官實差,改以金鎭龜啓下,使之寫進,何如?傳曰,允。以上禮錄
禁府啓曰,數日前因月令醫官手本,以罪人張希載,病勢可疑,令兩醫司宿醫等,看審症情後變通之意,敢達於榻前矣。連見醫官等手本,則可疑與否,未能的知云,旣不知其某症,則莫重罪人,不可輕議,姑觀數日,更爲稟處,何如?傳曰,允。以上禁錄
有政。以崔奎瑞爲江華留守,以崔錫鼎爲大提學,以朴泰尙爲刑曹判書,以李畬爲大司成,以洪受瀗爲大司諫,以兪得一爲承旨,以李光迪爲禮曹參議,以金戩爲禮曹正郞,以沈枋爲黃海都事,刑曹判書朴泰尙遞,代以徐文重爲刑曹判書,以金弘楨爲掌令,以閔鎭周爲知義禁。
上在昌德宮。停常參·經筵。
下直,河東縣監李濟冕。
謝恩,刑曹判書徐文重,參議尹德駿,大司諫洪受瀗,同義禁閔鎭周,大司成李畬,吏曹判書崔錫鼎,禮曹正郞金戩,洗馬鄭覺先。
政院啓曰,漢城府判尹金鎭龜,敎所文薦官,旣已啓下矣。卽爲牌招,以爲及時書寫之地,何如?傳曰,允。
謝恩,判尹金鎭龜。
右議政箚子。大槪,賤疾卒劇,今日擧動,不得進參,伏地惶隕,罪無所逃,乞罷臣職,仍治臣罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
大司諫洪受瀗啓曰,臣之曾忝本職也。以被詆諸臺,有所引避,不料其時憲長,臆逆太深,因其處置,恣意駁擊,齗齗以旨意乖激,斥之,作重惹鬧端,其餘語意,節節深切,到今齗齗俟辨,誠有所不敢者,而若其復玷名選,羞辱臺端,則決知其不可也。今者新命,出於意外,固當蹜伏不出,以俟物議之不暇,而適値國有慶禮,不敢不趨參,其爲冒設,亦已多矣。顧臣情迹,決無仍據之理,請命遞斥臣職。答曰,勿辭,退待物論。
吏曹參判吳道一上疏。大槪,臣於昨日晨,赴政廳,忽覺渾身寒戰,扶舁以還,又於午後,有開政之命,無他推移之員,忍死詣闕,而歸家之後,症情一倍添劇,熱氣極盛,殆不省事,委頓牀席,欲起還仆,今日親臨行禮之時,終不得趨參,臣罪至此萬殞猶輕,伏乞亟削臣職,仍治臣罪事。入啓。答曰,省疏具悉。卿其勿辭,調理察職。
傳曰,史官一員待命,騎馬三匹·卜馬二匹,立之。
合啓,請罪人張希載按律處斷事。入啓。答曰,亟停勿煩。
院啓,請還收罪人韓重爀等按法處斷之命,令該府不問拘忌,逐日嚴刑,期於輸情,依律處斷事。新啓,引嫌而退,當初處置,非有深意,到今追嫌,無亦太過,大司諫洪受瀗,請命出仕。答曰,不允。處置事,依啓。
獻納金□□啓曰,臣於今日擧動後,馳出闕門之外,所騎不馴,目見重臣在後,而不能回避,臣以無似,久冒匪據,曾無一言之效,反犯應遞之科,臣心愧懼,至此冞增,其何可一刻晏然乎?請命遞斥臣職。答曰,勿辭,退待物論。
禮曹參議李光迪上疏。大槪,臣之曾忝本兵佐貳時,有除下之吏,自外圖出僞關之事,而矇然不省,則臣實有尸職之罪,恩敍旋降,罪疑唯輕,適値赦章,申暴未徹,不圖新命,又下於夢寐之外,而南宮淸選,非臣庸陋所敢承當,懇乞亟鐫臣新授之職,以重官方,以安私分事。入啓。
江華留守崔奎瑞上疏。大槪,沁留寵擢之命,出於夢寐之外,驚惶震惕,不知所措。顧臣才分,決無承當之理,伏乞還收新授資級及所叨職名,以重名器,以安賤分事。入啓。答曰,省疏具悉。卿其勿辭,從速察職。
〈答〉禮曹參議李光迪疏曰,省疏具悉。爾其勿辭察職。
咸鏡監司書目,臣旣被罪囚之誣詆,乞遞職名事上疏上送事。啓。答曰,省疏具悉。卿無所嫌,勿辭,從速察職。以上朝報
禁府啓曰,鞫廳罪人上闕單子,必須趁早書入,而今朝大臣以下齊到之後,猶不書入,故問於承旨,則注書稱病不來,旣晩之後,不得已承旨自爲書入云。鞫廳事體,極爲嚴重,而怠慢如此,誠極寒心,承旨不能檢下,鞫問罪人,未免遲緩,承旨推考,何如?依啓。以上禁錄
都監郞廳,以都提調意啓曰,王世子嬪輦輿儀仗,旣已畢造,明日陪詣闕下內入後,依前例送于內司僕寺及儀仗庫,使之藏置,以待冊禮之日,何如?傳曰,允。
又啓曰,納采後翌日,嬪本家進排禮物,別單書入,令都監郞廳領納之意,敢啓。傳曰,知道。
傳曰,自前六禮時,或値雨下,則雨傘之外,雨具不得爲之矣。今亦依此擧行乎?各別申飭事,分付。以上禮曹儀軌
上在昌德宮。停常參·經筵。
下直,豐德府使崔商翼。
謝恩,禮曹參議李光迪,黃海都事沈枋,司儀辛聖重。
兵曹啓目,粘連全羅道暗行御史金□□書啓云云。左水使崔克泰,身爲掌禁之官,爲民要譽,許斫棺材,論以事目,自有應施之律,爲先罷出狀啓,令攸司稟處,何如?啓依允。
義禁府啓曰,數日前,因月令醫員手本,以罪人張希載病勢可疑,令典醫司宿醫等,看審症情後變通之意,敢達於榻前矣。連見醫官等手本,則可疑與否,未能的知云。旣不知其某症,則莫重罪人,不可輕議,姑觀數日,更爲稟處,何如?傳曰,允。
黃海監司書目,平山等官呈,以人物飢餒致死,至於二十七名之多,極爲驚慘事。
江原監司書目,原州等官呈,以染病熾發,方痛八十六名,已差三十二名,死亡至於十二名之多,民事悶慮事。
注書李世維出仕,代假注書朴萬恒。
傳曰,前日筵中,聞前判書申汝哲,待命闕外云,尙今待命耶?勿待命事,卽爲分付。
禁府啓目,前承旨尹世紀·金斗明·金澋,假都事金履中·李信英原情云云,旣已遲晩,照律,如何?啓依允。
禮曹啓曰,副護軍朴泰尙,當日卒逝云。自今日至初八日,停朝市,弔祭致賻,依法例擧行,何如?啓依允。喪需葬需,令該府特爲從優題給,以表予震悼軫恤之意。
院啓,引嫌而退,紛沓之中,未及回避,其勢則然,何必爲嫌?請獻納金□□出仕,何如?
罪人金天樞,刑問七次不服。傳曰,推鞫姑罷。
答院曰,依啓。以上朝報
傳曰,自前竹冊文啓下之後,自都監,謄進一本,以爲令女官預習之地矣。今則尙不書入,未知其故,政院問啓。以上禮錄
上在昌德宮。停常參·經筵。
下直,陽城縣監邊世英。
謝恩,江華留守崔奎瑞,掌令金弘楨。
去夜,政院啓曰,鞫廳,當以兩司長官進參矣。憲府,大司憲李秀彦,執義李宜昌俱在外,掌令金弘楨時未肅拜,諫院大司諫洪受瀗,方在呈告中,大司諫洪受瀗,掌令金弘楨,明日待開門牌招,以爲參鞫之地,何如?傳曰,允。
罪人金天樞,刑問九次不服。傳曰,推鞫姑罷。
司憲府照目,濟州牧使李益泰矣,上年十二月朔封進乳柑,全數腐傷,無一完全者,莫重進上,如是朽敗,其在事體,殊甚未安,罪杖八十贖,奪告身三等,私罪。啓功減一等。
忠淸道暗行御史李廷謙入來。以上朝報
禮曹啓曰,問啓事,命下矣。問於都監,則以爲冊嬪時儀註中,元無竹冊文開讀之事,故今此竹冊文啓下之後,不爲謄書以入云矣。敢啓。傳曰,知道。以上禮錄
上在昌德宮。停常參·經筵。
自昧爽至辰時,有霧氣。
下直,龍仁縣監趙益彬,草溪郡守沈搢。
領議政箚子。大槪,賤疾卒劇,今日鞫廳之坐,不得進詣,伏乞鐫削臣本職及兼帶,仍治臣罪事。入啓。答曰,省箚具悉卿懇。有疾未參,別無所嫌,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
罪人金天樞,刑問十一次不服。傳曰,推鞫姑罷。
禁府罪人金天樞,物故。啓。
政院,以司謁口傳啓曰,鞫廳大臣及禁府堂上·兩司臺諫·問事郞廳,前後參鞫,刑房承旨,今方待罪闕下矣。傳曰,罪人兇獰,忍杖不服,以致自斃,此非大臣治鞫未盡之致,安心勿待罪事,遣史官傳諭。
領議政上疏。大槪,國家不幸,有此大變,而臣當按問之任,不能鉤覈得情,以明王法,鈇鉞之誅,固所甘心,而疾病卒發,不得趨伏於闕門之外,尤不勝震怖事。入啓。答曰,省疏具悉卿懇。已諭予意矣。卿其安心勿待罪。仍傳曰,遣史官傳諭。以上朝報
禮曹啓曰,定親禮物,別單書入,都監郞廳,今日領納之意,敢啓。傳曰,知道。又啓曰,納徵前一日,嬪父母家進排禮物,別單書入,都監郞廳領納之意,敢啓。傳曰,知道。以上禮錄
上在昌德宮。停常參·經筵。
夜一更,月暈。
平安監司書目,義州府尹李德成罷出事。
左右相上疏。大槪,臣等奉職無狀之罪,終不可倖免,乞賜鐫削,仍治臣等之罪事。入啓。答曰,省疏具悉卿懇。已諭予意矣,何用引罪至此乎?卿等須體至意,安心勿辭,亦勿待罪。仍傳曰,遣史官傳諭。
明日仁政殿親臨擧動時,殿坐,初嚴卯正初刻,二嚴卯正三刻,三嚴辰初二刻。
政院口傳啓曰,禁府都事,以大臣意來言,領議政南九萬,有身病,左議政柳尙運,右議政申翼相,方在待罪中,今日推鞫,不得爲之云矣。敢啓。傳曰,知道。
領議政南九萬上疏。大槪,疾病垂死,都監都提調之任,卽賜遞改事。入啓。答曰,省疏具悉卿懇。所患如此,深用慮念,卿其須體予意,安心勿辭,從容善攝,俟間進參焉。仍傳曰,遣史官傳諭,遣御醫看病。以上朝報
司僕寺啓曰,全羅道暗行御史別單,備邊司覆啓,海南牧場,移設珍島之後,監牧官則仍在海南,事之無據,莫此爲甚。監牧官居處,移設於牧場所在之邑,然後方司無虛疎之患,此則分付該寺,使之依此擧行事,允下矣。珍島牧場移設與否,雖不可知,諸島監牧官居處之在於傍邑,非上海南而已,則不必以此移設牧場,而今若移設於珍島,則海南牧子,能無往來偏苦之患,可以兩便與否,令本道量度事勢,啓聞後稟處,何如?傳曰,允。
都監郞廳,以都提調意啓曰,敎命文草圖書封入,以備睿覽之意,敢啓。傳曰,知道。依此正書。
又啓曰,納徵時禮物,別單書入之意,敢啓。傳曰,知道。以上禮曹謄錄
上在昌德宮。停常參·經筵。
下直,靈巖郡守睦天祺,南海縣令李祥輝。
平安監司書目,四月以後追入飢民,一千八百五十四名,飢病死者,至於二百三十二名,極爲驚慘事。
慶尙監司書目,道內有無土飢民九十三萬四千九百五十七名,三萬三千八十八戶,物故二百四名,未及麥秋,穀物先竭,飢死之數,亦至二百餘名之多,民事竭悶事。又書目,比安縣監兪命興,五月初三日遭母喪事。又書目,去月三十日,雨雹交下,事係異常事。又書目,安東呈,以去四月二十日·今月初三日,雨雹大作,木花·豆太·牟麥,無不被傷緣由事。
全羅監司書目,務安縣監李泰東,全不解事,不成貌樣,古阜郡守朴昌漢,聚穀些少,死亡最多,興德縣監柳世章,稱有疾病,坐衙常罕,竝只罷出事。又書目,兩麥傷於雨水,一時枯黃,有若經霜之草,民事節節可慮事。
平安監司書目,道內江東等三十邑,四月以後,染病方痛,一千九百六十九名,死亡五百一名事。
咸鏡監司書目,永興等三邑雨雹,係是變異事。南北諸邑,一向旱乾,各穀枯傷,民事渴悶,祈雨祭設行緣由事。
弼善安圭,兼說書閔鎭遠上疏。入啓。答曰,省疏具悉。疏辭切實,可不听納焉。
政院啓曰,禁府都事,以鞫廳大臣意來言,今日擧動後,當爲開坐,而判義禁尹趾善,以都監堂上,進詣別宮,何以爲之之意,微稟云矣。敢啓。傳曰,明日開坐。
合啓,請張希載事。答曰,亟停勿煩。
院前啓,請韓重爀事。答曰,勿煩。
吏曹啓曰,守令有闕,政事,取稟。傳曰,明日爲之。
吏曹判書崔錫鼎,文衡辭免上疏。答曰,省疏具悉。卿其須勿過辭,安心行公。
兵曹判書閔鎭長上疏。大槪,冒死陳懇乞命,廟堂議啓遞改臣本職事。入啓。答曰,訓局提調,令該司考例稟處,卿其安心勿辭行公。以上朝報
禮曹啓曰,敎命文草圖書封入,以備睿覽之意,敢啓。傳曰,知道。依此正書。又啓曰,納徵時禮物,別單書入之意,敢啓。傳曰,知道。以上禮錄
上在昌德宮。停常參·經筵。
下直,忠淸兵使鄭弘佐,珍山縣監崔泰準,高山縣監吳遂一,谷城縣監李萬揆,月串僉使吳定邦,松禾縣監吳命羲。
觀象監,今月十一日,自辰時至酉時,日暈。啓。
濟州牧使書目,判官盧三錫,賑救之事,全不掛念,民怨載路,不得已罷出事。又書目,本島三邑飢民壯弱,竝一萬一千一百三十九口,自正月至四月晦日,分賑事。
黃海監司書目,道內各邑,今五月初二日雨澤形止及延安等五邑雹災,事係變異事。
大司諫洪受瀗啓曰,臣於昨日庭禮罷出之際,憲府以合啓聯名之意,發簡於臣,臣不復致察文字之間,泛然書送謹悉矣。追聞物議,則啓辭中諫長之批,辨釋已悉一疑,卽指臣曾忝本職時事也。今旣聯名,則不當引此爲言云,臣不勝瞿然之至。凡奏御文字,雖有一字之誤,不敢仍居臺職,例也。況此措語之做錯,非但一字之誤而已,則臣何敢一刻晏然於職次乎?請命遞斥臣職。答曰,勿辭,退待物論。
明日仁政殿親臨殿坐時,初嚴卯正初刻,二嚴卯正三刻,三嚴辰初二刻。
賑恤廳啓曰,兩所就粥飢民,自今月初一日,至初十日,東賑所,多則六千餘名,少則五千餘名,物故七十八名,南賑所多或一萬餘名,少或六千餘名,而卽今恒食之數,不下八千名,物故一百三十九名矣,敢啓。傳曰,知道。
鞫廳大臣以下,請對入侍。
吏曹啓目,權知成均館學諭朴萬恒·金龜瑞·金㦳·李鼎相·金遇華,權知校書館副正字朴其良爲等如,口傳施行,何如?啓依允。
開城留守李寅煥上疏。大槪,松留寵擢之命,出於夢寐之外,揣量才分,決無堪承之望,懇乞亟賜改正,以重名器,以安私分事。入啓。答曰,省疏具悉。卿其勿辭,從速察職。
謝恩,工曹參判閔鎭周。
今日鞫廳大臣以下請對時,罪人順男·應先·禮定·順益·老全等五名,分揀放送事,及工曹判書尹趾善,兼帶判義禁,今姑改差,平安監司鄭載禧罷職,其代趁卽差出,催促下送事,榻前下敎。
合啓,請罪人張希載事。答曰,亟停勿煩。
正言李□□所啓,請罪人韓〈重〉爀事。上曰,勿煩。
又所啓,引嫌而退,元非大段,請大司諫洪受瀗出仕。上曰,依啓。
黃海道暗行御史朴萬鼎,入來。
謝恩,軍資正朴萬鼎。
大司諫洪受瀗,就職。以上朝報
有政。以柳以復爲義州府尹,以朴宗發爲興德縣監,以李碩臣爲濟州判官,以李相殷爲庇安縣監,以崔錫恒爲舍人,以金萬㘽爲石城縣監,以李鳳徵爲古阜郡守,以李弘迪爲判決事,以金坽爲務安縣監,以柳成運爲宗簿正,以閔鎭周爲工曹參判,以李後晟爲濟州牧使,以鄭復先爲平壤判官,以李頤命爲平安監司。
上在昌德宮。停常參·經筵。
謝恩,五衛將崔文徵,同知車宗轔,副摠管權是經,綿川君榰,判決事李弘迪,舍人崔錫恒。
注書南相夏遷轉,代以洪重益爲假注書。
昨日鞫廳,大臣請對入侍。左議政柳尙運所啓,平安監司鄭載禧,除授本職之後,久不上來,故頃有推考催促之命,而尙今不爲肅謝,事甚未妥矣。載禧之律己奉公,乃其長處,而但其執滯之病,自上亦已下燭也。近聞載禧,身有疾病云,而朝家之催促敦勉如此,則揆以分義,所當出肅恩命,以爲從容進退之地,亦無不可,而退在田廬,終不應命,其在事體,實涉未安。況今西關飢饉之慘,有甚他道,前監司旣已罷職,則尤當速令赴任,遠地夫馬留京之弊,亦甚可慮,平安監司鄭載禧,自上參酌警責,其代趁卽差送,未知,何如?右議政申翼相曰,人之出處行藏,有非他人所可指揮,而鄭載禧,雖有疾病,肅謝恩命之後,從容辭退,固無不可。且以難進而易退之義言之,朝家敦勉至此,則今雖强起赴任,亦豈無他日可退之時,而載禧之終始不赴,以致朝令之不行,極爲非矣。然以此加之重罪,則不可,而何可以一人之故,當此災荒孔酷之日,西藩重地一向曠廢耶?以事體警責其違慢,其代趁速差送,似可矣。上曰,鄭載禧,曾前或推考或罷職,今番又有還給辭疏之事,而載禧本非恬退之人,只因鄭澔之疏斥,稱病不爲上來矣。凡仕宦而被人情外之侵斥者,固非一二,如以一時情外之言,終始引退,則豈有供仕之人哉?亦豈可以人言,一向自廢乎?藩臣事體,且與京職自別,而催促已久,尙不肅謝,朝家命令之不行如此,誠可寒心,鄭載禧罷職,其代卽爲差出,催促發送,可也。
京畿監司書目,廣州等三十六邑呈,以本月初六·七·八日,雨澤緣由,及楊州·驪州等邑,雨雹霜降,事係變異事。
左副承旨趙相愚辭職上疏。入啓。踏啓字
合啓,院前啓。措語見上批答。措語見上
吏曹啓曰,承旨有闕,政事,取稟。傳曰,當日爲之。
戶曹啓曰,本曹事務之繁劇,比他司最甚,郞廳之任,不可頻數遞易,當此無前大侵,國家大小經費,未免東西破補,而今本曹難處之端,尤倍於常時矣。本曹佐郞鄭復先,以剛明解事之人,兼管別營別任,應辦於諸色之任,所掌最緊,故曾已久任置簿,而今日政除拜平壤判官,本曹之事,極爲可慮,其代可合之人,亦未易得,鄭復先平壤判官之任,今姑改差,使之仍察本職,何如?傳曰,允。
全羅監司書目,濟原察訪鄭宇樞,以其身病,受由歸家,今已四朔,無意還任,罷出事。
領議政南九萬上疏。大槪,病伏私室,累過大禮,惶恐欲死,乞命亟遞臣都監都提調之任事。入啓。答曰,省疏具悉卿懇。所患彌留,予用慮念,事勢如此,都提之任,今姑勉副,卿其安心善攝。仍傳曰,遣史官傳諭。以上朝報
政院啓曰,全羅左水使崔克泰拿來事,允下矣。新水使交代後,拿來,何如?傳曰,允。以上禁錄
禮曹啓曰,敎命及竹冊,今已正書,玉印亦已畢刻,明日臣等,趁早朝當爲陪詣闕下內入矣。敎命則當有按寶之擧,令政院依例擧行,何如?傳曰,允。又啓曰,世子宮進排各樣物件,已爲畢造,具別單以入,而當初啓下物目中,小烏巾則,例當自尙衣院造入,而本院啓下物目時,有勿爲造入之命云,故都監亦不敢更爲分付本院,使之造入矣。敢啓。傳曰,知道。又啓曰,世子宮嬪,自別宮詣闕時班次圖,依前例入啓,以備睿覽之意,敢啓。傳曰,知道。又啓曰,都監各房工役,皆已完畢,諸色工匠,竝爲罷送,監造官則仍前直宿,堂上郞廳,輪回往來看檢之意,敢啓。傳曰,知道。以上禮錄
有政。以李頤命爲平安監司,戶曹佐郞鄭復〈先〉仍任,以李熊徵爲承文正字,以尹聖瑀爲平壤判官,以沈得元爲兵曹正郞,以李弘迪爲承旨,以李世機爲庇仁縣監。
上在昌德宮。停常參·經筵。
自未時至酉時,日暈。
下直,慶尙都事權。
謝恩,戶曹佐郞鄭復先,玉浦萬戶金天普,宗簿正柳成運,石城縣監金萬栽,護軍金聖徽,濟州牧使李後晟,全羅左水使李䎙,善積僉使柳文燧,鐵串僉使鄭陽復。
江原監司書目,道內各邑,去四月十八日以後飢民追入,二千九百三十三名,同月二十三日以後,飢民死亡二十二名緣由事。
全羅監司書目,錦山等十三邑呈,以四月三十日·五月初一·二·三·四日,或爲雨雹,或爲霜降,事係變異事。
明日仁政殿親臨殿坐時刻,初嚴寅正二刻,二嚴卯初一刻,三嚴卯正初刻,開門罷漏後。
謝恩,左副承旨李弘迪。
副校理南正重上疏。大槪,猥陳私懇,冀蒙矜許事。答曰,省疏具悉。疏辭,令該府稟處。
合啓,請罪人張希載事。措辭見上答曰,亟停勿煩。
院前啓,請罪人韓重爀事。措語見上答曰,勿煩。
吏曹啓曰,新除授淳昌郡守金盛最呈狀內,自經草土,重患痰火之病,每當春夏,輒復發作,又當三月初,如期復發,昏瞀悶塞,不省人事,呈旬太僕,遞職還鄕,以爲調理之計,源委已深,日漸沈痼,萬無自力赴任之望,斯速入啓處置云,賑政方急,從速調理赴任事題給矣。除拜已過一月,呈狀又至累度,聞其病患,乃是實狀,當此荒政未畢之日,有難等待其差歇,淳昌郡守金盛最,依近例罷出,何如?傳曰,允。
吏曹啓目,權知成均館學諭金龜瑞,登科前年滿五十,依法典六品遷轉,何如?啓依允。
上在昌德宮。停常參·經筵。
辰時,日暈。夜三更,流星出天津星上,入東方天際,狀如鉢,尾長三四尺許,色赤。
下直,平山萬戶金震旭。
謝恩,比安縣監李相殷,承文正字李熊徵,古阜郡守李鳳徵,興德縣監朴宗發,務安縣監金坽,法聖萬戶朴斗漢。
吏曹啓曰,守令多闕,政事,取稟。傳曰,當日爲之。
合啓,請罪人張希載事。措語見上答曰,亟停勿煩。
院前啓,請罪人韓重爀事。措語見上答曰,勿煩。
府啓,南宮左貳,卽淸選階梯也。參議李光迪物論素輕,除目之下,物情未允,請命遞差。忠州,物衆地大,素稱難治,牧使呂翼齊,纔經畿邑,多有民怨,當此大飢之餘,講其蘇完之責,而不可付之已試蔑效之人,新除授牧使呂翼齊,請命遞差。答曰,不允。末端事,依啓。
吏曹啓目,粘連觀此弘文館副校理南正重上疏,則請得一縣,欲伸反哺之私情亦爲白有臥乎所,偏母在堂,菽水難繼,乞外便養,情甚懇迫,似當听施是白乎矣。經幄之臣,職在榮近,當此聖明典學開講之日,有難輒許其私懇,疏內辭緣,今姑勿施,如何?啓依願施行。
京畿監司書目,豐德府使崔商翼,累度呈狀,無意上任,不得不罷出事。
吏曹啓目,粘連啓下是白有亦,延安府使李觀周,善治施賞,考例稟處事,命下矣。取考前例,則尙州牧使李恒,咸悅縣監李萬亨,俱以善治居首,有增秩之典,瓮津縣令尹宗甲,安峽縣監具文洙,以善治賑,蒙表裏之錫是白遣,其他或陞敍或賜弓之類,不可枚擧是白遣,果今此李觀周,以衰老之年,當賑荒之政,淸淨爲治,不負朝廷破格委任之意,則以治最施賞,不爲過濫,而御史書啓措語,如是草率,至於論賞,亦或得宜,上裁,何如?啓。表裏一襲賜給。以上朝報
有政。金泉察訪韓配夏,栗峯察訪權以鎭,相換,以宋光涑爲林川郡守,以丁道徽爲永春縣監,以尹諴爲燕岐縣監,以權卨爲濟用副奉事,以金時傑爲弘文館副修撰,以尹德駿爲舒川郡守,以李徵明爲判決事,以李溭爲淳昌郡守,校書正字單朴其良,以朱椗爲典籍,以徐文淑爲刑曹正郞,以吳道一兼同知成均館事,以蔡廷麟爲校書校理,以韓㙉爲奉尙判官,以朴泰昌爲禮曹佐郞,以金昌協爲弘文提學,以鄭推爲錦山郡守,以安垕爲谷山府使,以洪天敍爲戶曹正郞,以柳挺翼爲康竛縣監,以李益壽爲獻納,以崔天瑞爲泰陵參奉,以金萬埰爲兵曹參議,以尹世紀爲刑曹參議,以高緯奎爲殷栗縣監,以朴行義爲兵曹正郞,以朴鐔爲工曹佐郞,以宋炳夏爲忠州牧使,以趙明彬爲敦寧參奉,以金重三爲濟州牧使,以權爲信川郡守,以洪璛爲相禮,以朴乃貞爲濟原察訪,以權相夏爲豐德府使,成均博士單曺善徽,以李礥爲典籍,以尹趾仁爲兵曹佐郞,以元夢翼爲司僕主簿。
世子嬪竹冊文,王若曰,重明繼四方之照,旣正宗儲,大昏爲萬世之基,幸得佳耦,肆頒冊立之命,庸示簡在之心,咨爾沈氏,端淑成姿,柔嘉有則,名門種德,共稱馬鄧之家,夙歲揚徽,仍服詩禮之訓,修飭不煩於姆敎,動止咸備於婦儀,方擇配於少陽,迺叶吉於貞卜,臣民胥悅,奚獨父母之情,家國同休,實關宗社之慶,宜膺六禮之顯美,克相貳極之元良,玆遣正使臨昌君焜,副使兵曹判書閔鎭長,持節備物,冊爾爲王世子嬪。於戱,坤從惟德之恒,女巫乃家之利,整治鞶帨,勗恭儉而靡愆,承事姑嫜,敦孝敬而罔懈,可致宮闈之和豫,益見本支之緜長,維毋替於策詞,期永保於茀祿,故玆敎示,想宜知悉。
上在昌德宮。停常參·經筵。
下直,江華留守崔奎瑞,茂州府使申懹,黃海都事沈樘,潤浦萬戶羅煥。
謝恩,舒川郡守尹德駿,淳昌郡守李溭,成均博士曺善徽,鳥島萬戶金胄寬,南原縣監李浚,濟州判官李碩臣,奉常判官韓㙉,平壤判官尹聖瑀,司僕僉正元夢翼,戶曹正郞洪天敍,林川郡守宋光涑,庇仁縣監李世機,校書副正字朴其良,刑曹正郞徐文淑,錦山郡守鄭推,兵曹佐郞尹趾仁。
持平柳聖茂,正言尹□□啓曰,啓辭措語,若有刪改之事,則必簡問於參啓諸臺後傳啓,自是臺閣舊例也。臣等於頃日齊會之時,以合啓中文字刪去事,有所相議,將於傳啓之時,更爲點看,則又有下語未妥處,悤卒之際,不復簡議,抹去數段,傳啓之後,宜卽通報,而矇不覺悟,拖至四日,今始來避,昏謬做錯之失著矣。不可一刻仍冒,請命遞斥臣等之罪。答曰,勿辭,退待物論。
合啓,請罪人張希載事。措語見上答曰,亟停勿煩。
院前啓,請還收罪人韓重爀事。措語見上答曰,勿煩。新啓,引嫌而退,齊會刪去,大意已同,抹去數字,無甚關緊,而未及簡問,事出急遽,以此爲嫌,殊涉過矣。請正言尹□□出仕,如何?答曰,依啓。
府啓,春官佐貳,卽淸選階梯,參議李光迪,名論素輕,物情未允,請遞差。臣等伏聞,有闕門搖鈴將軍士,刑推定罪之命云,臣等竊以爲未安也。凡軍卒,分排直處之後,各守信地不敢暫離,雖他處亦然,況闕門乎?深夜傳命,不由政院,則其所不往,出於不敢離次之意,至於不恭之言,則似非微賤門卒所敢公肆,而今玆處分未免過重,以此成罪,有關後弊,而喉司之不爲稟覆,亦有違於出納惟允之義,請還收闕門搖鈴軍士,刑推定罪之命,當該承旨推考。引嫌而退,所刪文字,元非大段,則未卽簡示,何至深嫌?請持平柳重茂出仕。
平安監司書目,順川等二十七邑,本月初二日以後,均得一犁之雨,而三和等邑,雨雹交下,多被損傷,至於淸北,則麥秋終無可望事。
答府曰,依啓。自內時急傳通之事,闕門已閉,則招搖鈴將軍士傳送,非今斯今,則今此各門軍士所爲,極可寒心,而啓辭中一則曰,其所不往,出於不敢離次之意,一則曰不恭之言,似非微賤軍卒所敢公肆,替門卒曲爲發明,非但臺體之苟且,爲他日頑卒藉口違拒之資,予未知有關後弊云者,在於此乎,在於彼乎?凌夷之紀綱,予欲振之,而言責之臣,反欲壞之,予實寒心也。處置事,依啓。
持平柳鳳瑞啓曰,臣以搖鈴軍事,有所論列矣。伏承聖批,辭旨極嚴,重以替門卒曲爲發明,非但臺體之苟且,爲他日頑卒藉口違拒之資,凌夷之紀綱,欲振而反壞,實爲寒心爲敎,臣於此竦蹙靡容,繼之以慙恧也。自內時急之事,招門卒傳通,雖未知創於何時,而闕門內外分排守直軍士,徹夜搖鈴,軍號相應者,意有所在,則門卒所謂,非政院·兵曹分付,則不得往傳云者,似出於此,而殿下之遽以語言間不恭,爲門卒之罪者,終未免過重之歸,夜深闕門,下人傳語,亦不無意外之慮,故臣敢論之矣。若殿下有時急傳通之事,則何不使政院傳命,而必使掖庭下人,招門卒而傳之乎?今日紀綱之振不振,不當在於一門卒之罪不罪,而殿下之言至此,至以言責之臣,反欲壞之,爲臣之罪,如臣無狀,固不足惜,獨不念王言之重乎?臣意出於恐君有過,而殿下反疑臣以替門卒發明,此臣所以竦蹙慙恧,置身無地者也。無似如臣,忝居臺席,一言纔發,嚴敎至此,臣何顔面,復立於朝端乎?丙枕之中,此又瀆擾,臣罪至此,益無所逃,請命遞斥臣職。答曰,今玆還收之啓,極涉苟且,爾自以爲得體,而有此張皇務勝耶?若夫事應由於政院,而由於掖庭,則何不使政院傳命之說,容或了也。內出之書,出給政院,曾所未有,則今此無前之事,爾必欲創開耶?自古招搖鈴軍士傳通之事,爾必欲變改,至有此替頑卒發明之擧,安有如許臺體乎?況罪門卒,在於時急之事,終不傳通,則稱以言語間不恭爲罪云者,抑何意耶?此雖似微細,實關紀綱,亦係後弊,則隨現徵治,元非異事,而避辭中乃曰,不但在於一門卒之罪不罪,顯有呶呶之色,今日國體,可謂不尊也。勿辭,退待物論。以上朝報
上在昌德宮。停常參·經筵。
謝恩,殷栗縣監高緯奎,校書校理蔡廷麟,谷山府使安壁,濟州牧使金重三,兵曹正郞朴行義,豐德府使權相夏,濟用副奉事權卨,掌令趙錫周,刑曹佐郞朴泰昌,永春縣監丁道徽,燕岐縣監尹緘,相禮洪璛,康翎縣監柳挺翼,同成均吳道一,濟原察訪朴乃貞。
兵曹參議金萬埰上疏。大槪,新授之命,出於千萬夢寐之外,警隕感激,固當奔走就列之不暇,而以臣癃病垂死之狀,決無復起供職之望,當此國有慶禮之日,宿衛之任,不可暫時虛滯,伏乞聖明,亟賜鐫改,以便公私事。入啓。答曰,省疏具悉。爾其勿辭,從速察職。
掌令金弘楨啓曰,搖鈴軍刑推定罪還收之啓,臣亦隨參矣。伏見聖批,辭旨極嚴,臣於此實不勝悚慄之至。大凡軍卒,分排直處之後,無政院·兵曹分付,則不敢暫離信地者,科律至嚴,搖鈴軍之不爲往傳,似出於此,而殿下處分,未免爲過當之歸,故臣之論啓者,蓋以此也。及承批旨,反以替軍卒發明,壞了紀綱爲敎,臣切慨然也。軍卒之罪不罪,果係於紀綱之振不振,則臣雖無狀,忝居言地,所欲存者紀綱也。其何敢替軍卒曲爲發明,而獨不念紀綱之壞了乎?臣之愚忱,只欲隨事論列,而一言發口,遽加疑怒,摧折太過,少無留難,竊惜聖明,待臺閣太薄也。臣旣不得感回天听,反承嚴旨,將何顔面,復齒於臺端乎?請命罷斥臣職。答曰,勿辭,退待物論。
大司憲李秀彦上疏。大槪,癃廢垂死之中,適當國有大禮之日,不敢言病,擔輿登程,寸寸作行,行到龍仁地,添得暑感,症情危劇,今至累日,有加無減,大禮已迫,而不得趨參於率舞之列,罪戾如山,求死不得,玆敢涕泣陳懇,請伏違慢之誅,而亦不敢遲回,縣道使家人,直呈政院,乞賜遞免,仍治臣違慢之罪事。入啓。
領議政南九萬上疏。大槪,疾病轉劇,死亡無日,大禮後藥房問安,亦無趨參,將臣本職及兼帶藥房都提調之任,亟賜鐫免。入啓。答曰,省疏具悉卿懇。有疾未參,別無所嫌,卿其須體至意,安心勿辭,益加善攝。仍傳曰,遣史官傳諭,遣御醫看病。
合啓,請罪人張希載事。措語見上答曰,亟停勿煩。
院前啓,請還收罪人韓重爀事。措語見上答曰,勿煩。
府啓,搖鈴軍事。措語見上請還收刑推定罪之命,當該承旨推考。持平柳鳳瑞,掌令金弘楨,竝令出仕。
黃海監司書目,平山縣監柳星彩,賑政疎闊,民怨益深,不得已罷出事。又書目,延安府使李觀周,身病沈重,曠廢職事,不得已罷出事。
傳曰,今觀大司憲李秀彦上疏,不但來到近地,大禮亦且迫頭,不宜直呈辭疏,此疏,還爲出給。
答府曰,不允。身爲臺閣,替作罪之門卒,曲爲發明,安有强請出仕之理乎?良可異也。依啓。
持平柳重茂啓曰,搖鈴軍定罪之擧,雖是微細之事,實有歉於原情定罪之道,臺臣爭執,蓋出於隨事論列之義,非爲一卒發明之地,而前後聖敎,皆是情外,不可以此,輕遞言官,故敢請出仕矣。反承聖批,乃以强請出仕,良可異也爲敎,臣之處置乖當之失,著矣。請命遞斥臣職。
備邊司啓曰,以兵曹判書閔鎭長辭疏,訓局提調,令該曹考例稟處事,命下矣。觀其措語,則與都提調南九萬,大將徐文重,俱有姻戚之嫌,輦下將兵之任,與文重,一時竝據,爲未安,而他軍門將任,本無相避之法,訓局都提調,則曾前本兵之長,與軍門都提調,有嫌避遞者,亦有前例,閔鎭長例兼訓局提調之任,使之許遞,何如?傳曰,允。備局謄錄
上在昌德宮。停常參·經筵。
下直,開城留守李寅煥。
謝恩,獻納李□□,刑曹參議尹世紀,信川郡守權,文學朴泰恒,典籍李礥·朱椗。
江原監司書目,平昌等四邑呈,以五月初一·二·七·八日,雨雹交下,大風兼作,至於洪川,亦有霜降,前頭民事,極爲可慮事。
忠淸監司書目,今月初八日雨澤及春秋兩牟俱爲不實,春牟甚於秋牟,木花擧被風災,間有霜雹之災,民事可慮事。
政院啓曰,右承旨兪得一,今方被論,臺啓未殺前,勢難出仕,明日大禮時,將不得備員,事甚苟簡,何以爲之?敢稟。傳曰,今姑改差。又所啓,憲府,方有該房承旨請推之啓,右承旨黃欽,其日伴直之人,稱以情勢之難安,亦不仕進,旣非該房,則累日引入,似涉過當,卽爲牌招察任,何如?傳曰,允。
掌令金弘楨,持平柳鳳瑞牌不進,依承傳罷職。
吏曹啓曰,臺諫有闕,政事,取稟。傳曰,當日爲之。
明日仁政殿親臨殿坐時,出宮初嚴辰初三刻,二嚴辰正二刻,三嚴巳初一刻,王世子出宮,寅時辰正二刻。
掌令趙錫周上疏。大槪,敢陳區區所懷,冀蒙財察事。入啓。答曰,省疏具悉。此不過罪有罪之門卒而已。旣不知追悔,亦不料紛紜之至此也。
右承旨黃欽上疏。大槪,憲臣之啓,有不敢晏然者,縮伏私次,恭俟處分,而不意此際,召牌遽降,嚴畏分義,不得不趨詣闕外,而顧臣情迹,斷無冒進之理,伏乞聖慈,亟許遞改臣職名,以安私分事。答曰,爾其勿辭,從速察職。
謝恩,副修撰金時傑。
謝恩,同副承旨金演,兼春秋尹會。
院前啓,請罪人韓重爀事。措語見上答曰,勿煩。
謝恩,護軍呂必容。
合啓,請罪人張希載事。措語見上答曰,亟停勿煩。
府啓,請還收搖鈴軍士刑推定罪之命事。及引嫌而退,處置請出,臺體則然,意外嚴旨,不必爲嫌,請持平柳重茂出仕。答曰,不允。處置事,依啓。當該承旨推考事,停啓。
謝恩,兼春秋柳重茂。以上朝報
禁府啓曰,以忠淸道暗行書啓,刑曹粘目,藍浦前縣監黃鐸,燕岐前縣監姜璘,庇仁前縣監方廉等,移本府處置事,允下矣。黃鐸今方待命於本府,卽爲拿囚,而姜璘·朴廉,自任所,時未上來,依例發遣府羅將拿來,何如?傳曰,允。以上禁錄
戶曹啓曰,別營砲放三手米匱乏之代,江都米七千石移給事,自廟堂,旣已入啓定奪,而左右水站船,以兩都漕運事,已爲下去,容載船隻,他無辦出之路,姑待湖南稅船上來卸下後,當爲因便定送江都,依前例一番載運矣。今則湖南漕船十二隻連次來到,未及下去之前,竝與領船差員,而下送江都,一時運來後,還送本處,何如?傳曰,知道。以上戶錄
有政。以朴紭爲慶興府使,以丁時潤爲麻田郡守,以趙泰耉爲說書,以廉公五爲軍器主簿,以宋徵殷爲兵曹佐郞,以牟世蕃爲奉常主簿,以沈廷輔爲司饔僉正,以林濩爲司諫,以金洵爲刑曹佐郞,以趙爾重爲穩城府使,以李寅錫爲平山縣監,以金昌國爲工曹正郞,以李坦爲全羅都事,以趙相愚爲禮曹參議,以朴台東爲咸鏡都事,以兪命弘爲兵曹正郞,以李敏英爲掌令,以趙相槪爲延安府使,以尹趾仁爲持平,以金演爲承旨,以申汝述爲㓒原縣監。
上在昌德宮。停常參·經筵。
謝恩,訓鍊副正李碩寬,軍器主簿廉公吾,刑曹佐郞金洵,都摠管金鎭龜,兼春秋獻納李□□,掌令李敏英,持平尹趾仁,工曹正郞金□□,司饔僉正沈廷輔,大司憲李秀彦,兵曹參議金萬埰,禮曹參議趙相愚,兵曹佐郞宋徵殷,正郞兪命弘,說書趙泰耉。
明日親臨陳賀時殿坐,初嚴辰初三刻,二嚴辰正二刻,三嚴巳初一刻,王世子朝見禮正時,辰初一刻。
黃海監司書目,新寧等二十五邑,去月三十日·今月初三日,雨雹交下,兩麥及豆太·木花,慘被其災,便成赤地,民事極爲罔涯事。
持平尹趾仁啓曰,臣之庸愚鈍拙,無所肖似,而甫登朝籍,過蒙洪造,前後除命,輒在人先,宮僚之選,濫冒已極。郞署之任,昇遷大驟,方以不副職責,有負國恩,爲夙宵之憂矣。不意今者,柏府新命,又下於千萬夢寐之外。臣誠驚惶震惕,不知置身之地也。夫臺閣之職,實掌風憲,上而任人主耳目之寄,下而主官邪糾正之責,公論伸屈,紀綱頹振,皆在於是,以臣之才分,環顧揣量,百無一堪,不稱之愧,不翅如梁鵜軒鶴,而適會國有慶禮,百僚歡赴,當此之時,奔走奉職之義爲重,冒沒貪榮之嫌反輕,不得不黽勉出肅,仍參於今日侍從之班矣。第臣於兩司合辭之啓,有不敢晏然隨參者,當希載罪狀發露之日,臣之兄領敦寧府事臣尹□□,雖病在鄕廬,而因大臣有私書相問,與死溥生之間,有往復可否之事,其後終至於上章自暴,大臣之爲國深慮,臺諫之據法爭執,固不害爲權經之道,而顧臣私義,則實難容喙於其間,何敢一刻苟冒,以貽臺端之羞乎?請命遞斥臣職。答曰,勿辭退待。
上在昌德宮。停常參·經筵。
謝恩,僉知丁時悌,㓒原縣監申汝述,加德僉使朴炫,奉常主簿牟世蕃。
今日親臨陳賀時,初嚴巳初二刻,二嚴巳正一刻,三嚴午初二刻,改啓下。
傳曰,頒赦百官,加爲之。
藥房啓曰,昨日出御外殿,親臨大禮,伏未審夜來,聖體,若何?王世子冒熱勞動,兩處行禮,氣候亦復安寧乎?臣等無任區區仰慮之至,敢來問安。答曰,知道。中殿·世子宮·嬪宮,藥房問安。答曰,知道。
政院啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥之。又啓曰,頒赦事,命下矣。判義禁今方有闕,政官卽爲牌招開政,判義禁差出,何如?傳曰,允。
合啓,請罪人張希載事。措語見上答曰,亟停勿煩。
府前啓,請還收搖鈴軍刑推定罪之命事。新啓,捕盜軍之巡更警夜,不但爲機捕竊盜而已,亦以禁人犯夜之行,而左邊大將金世翊,私借牌卒於所親之人,任其行止,遍踏城中,其蔑法放肆,殊甚無據,請命罷職。御史封庫,所以防旣罷之後,開倉庫盜財物也。日者湖西御史,入藍浦縣封庫而去,則時囚前縣監黃鐸,私乞御史所送鑰匙於兼官,開庫取物,一任其意,而其縱恣无忌之罪,反有甚於御史書啓中罪狀,請令禁府添此一款於問目中,依律定罪。保寧縣監尹晳,以藍浦兼官,爲藍浦前縣監黃鐸所誑誘,私與御史封識之鑰匙,一任貪吏之開庫取物,其循私朋惡之罪,不可不懲。請保寧縣監尹晳,罷職。引嫌而退,私義公義,雖有輕重,嫌難參涉,其勢固然,請持平尹趾仁遞差。答曰,不允。末端三件事,依啓。
院前啓,請還收罪人韓重爀事。措語見上答曰,勿煩。又所啓,新除授司諫林□□時在全羅道羅州地,請乘馹上來事,下諭。答曰,依允。
吏曹啓,在前有頒赦之擧,則例有別歲抄之事,何以爲之?敢稟。傳曰,依例爲之。
又啓曰,別歲抄爲之事,命下矣。永不敍用,準期不敍,災傷罷出居中·居下,竝書入乎?敢稟。傳曰,竝書入。以上朝報
禮曹啓曰,今此嘉禮冊禮時,都提調以下及正·副使以下員役工匠竝書啓事,傳敎矣。都提調以下及正·副使以下諸執事,別單開錄以入,而員役·工匠等,亦爲分等書入之意,敢啓。傳曰,知道。以上禮錄
有政。以尹趾善爲判義禁,以金時傑爲副應敎,以李益壽爲吏曹佐郞,以金昌國爲麟蹄縣監,以林世良爲禁府都事,以尹徵商爲工曹佐郞,以南啓夏爲禁府都事,以沈樘爲保寧縣監,以鄭尙獻爲直講,以李萬選爲扶安縣監,以趙相愚爲吏曹參議,以洪夏臣爲三和府事,以趙泰東爲持平,以沈廷協爲軍資判官,以鄭齊泰爲獻納,以朴廷賓爲㓒原縣監,以朴琳爲寧遠郡守,以吳尙文爲仁同府使,以南正重爲襄陽縣監,成均博士單,愼碩泰。
上在昌德宮。停常參·經筵。
下直,黃海監司李思永,上土僉使申鎰,高山里僉使禹舜弼。
謝恩,全羅左水使元德徽,咸鏡都事朴相東,副應敎金時傑,禁府都事林世良·南啓夏。
輔德閔鎭厚,文學朴泰恒,說書趙泰耉,奉敎閔鎭遠,待敎權尙游,檢閱崔昌大·李宜顯,注書李世維,假注書金萬胄,加資肅拜。
領議政南九萬上疏。大槪,賤疾日漸危綴,再昨盛禮及昨日賀班問安,俱不得進參,鈇鉞之誅,有不可逭。且念疾病決無更起之望,本職及兼帶,竝乞亟賜鐫削,仍治臣罪事。入啓。
判尹金鎭龜上疏。大槪,格外資級,終不可因仍冒竊,以大禮之前,瀆擾是懼,今始畢暴肝腸,伏乞亟命收回資級及本職兼帶,以幸公私事。入啓。
左尹李世選初度呈辭。入啓。給由。
答領議政柳尙運疏曰,省疏具悉卿懇。所患至此,不得進參,有何所傷?卿其須體至意,安心勿辭,益加善攝。仍傳曰,遣史官傳諭。
答判尹金鎭龜疏曰,卿無所嫌,安心勿辭,從速行公。
禮曹啓曰,自前頒赦後,有設科取人之擧,以示與一國同慶之意,今者頒赦已過,設科取人之事,依前例擧行,何如?傳曰,允。又啓曰,命下矣。取考前例,則辛卯年嘉禮後,嘉禮·入學及討逆三慶合設增廣,翌年壬辰退行,辛亥年則以嘉禮及王大妃殿平復之慶合設,初試則京外取六百人,而至於翌年壬子退行,今此頒赦慶科,參以前例,當爲三百人初試,而上年上候平復後慶科,旣以庭試退定於今式年諸科,亦將於今秋設行,今若又設初試,則科事稠疊,勢所未遑。至於庭試,式年之變易進退,非但事涉未安,亦不無妨礙之端,莫重慶科,雖不當踰年,辛卯·辛亥兩年,旣有翌年退行之例,重試對擧初試,曾以明春退行啓下,而對擧別試之合於慶科,只有丙午年前例,而亦援據各年已行之事,頒赦慶科與重試對擧,以合設六百人初試磨鍊,待明春卽爲設行,咸聚京師,分三所各取二百人,初試賦·表,終場策問,依近例定式講經試取之,似或便當,故議于大臣,則大臣之意,亦皆如此,依此擧行,何如?傳曰,允。
府前啓,請還收搖鈴軍士刑推定罪之命事,捕將金世翊罷職事,新除授持平趙泰東,時在平安道永柔縣任所,請命斯速乘馹上來事。答曰,不允。金世翊推考,下諭事,依啓。
政院啓曰,頒赦後,禁府罪人放未放啓本,所當修正以入矣。今日日勢已暮,判義禁尹趾仁,明日待開門牌招察任,何如?傳曰,允。
判義禁尹趾善,牌不進。政院啓曰,赦令旣下之後,禁府罪人放未放,尙未修正以入,事甚未安,而判義禁尹趾善,牌招不進,更爲牌招,以爲趁卽擧行之地,何如?傳曰,允。
右議政申翼相箚子。大槪,乞蒙沐浴之暇,兼陳所懷事。入啓。答曰,省箚具悉卿懇。箚中所陳,大意則好,予當留心,卿其安心往來焉。仍傳曰,遣史官傳諭,給由馬。
刑曹判書徐文重上疏。大槪,臣所兼帶軍任,決難仍存兼帶,以致物議之疑惑,伏乞聖明,下臣此章於廟堂,更議當否,亟許鐫免,以重國體,以安私分事。入啓。答曰,省疏具悉。卿其安心勿辭,從速行公。以上朝報
備忘記,王世子嬪冊禮時,正使臨昌君焜,鞍具馬一匹,副使兵曹判書閔鎭長,熟馬一匹,都提調左議政柳尙運,提調判書尹趾善,各半熟馬一匹,提調判書李世華,判書李世白,敎命文書寫官金鎭龜,竹冊文書寫官副提調徐宗泰,各熟馬一匹賜給,傳敎官左承旨宋昌,都廳副司直李三碩,舍人崔錫恒,竝加資,敎命文製述官大司成李畬,竹冊文製述官判書崔錫鼎,敎命篆文書寫官郡守尹德駿,各半熟馬一匹賜給,郞廳正郞兪信一·金昌國,都事洪重模,主夫李寅熺,正郞宋光涑,佐郞丁道徽,竝陞敍,監造官別檢李世勉,副司勇趙泰老,參奉南磐,副司勇鄭勗先·李濟·申瓛,別工作監役官徐文在,別宮修理所監役官李維漢,儐者殿司直沈麟瑞,竝六品遷轉,已出六品者陞敍,奉敎命官佐郞尹會等八員,各兒馬一匹,擧案者判官柳胤興等八員,捧褥席官別提蔡時謙等三員,捧舃襪函官奉事李斗相,謁者奉事權德玄,禮貌官假引儀沈樺·朴鍟,各加一資,資窮者代加,員役·工匠·醫女等,令該曹米布分等磨鍊題給,一人雖兼數事,毋得疊授。備忘記,王世子嘉禮納采時,正使臨昌君焜,副使判書閔鎭長,納徵時正使臨昌君焜,副使判書閔鎭長,告期時正使臨昌君焜,副使判書閔鎭長,各鞍具馬一匹賜給,謁者直長鄭橝以下諸執事,各加一資,資窮者代加,都提調領議政南九萬,熟馬一匹,左議政柳尙運,提調判書尹趾善,各半熟馬一匹,判書李世華,判書李世白,各熟馬一匹賜給,都廳副司直李三碩,舍人崔錫恒,傳敎官左承旨宋昌,輔德閔鎭厚,弼善安圭,相禮洪璛,司饔副提調礪原都正柱,竝加資,都廳副應敎沈權,上絃弓一張賜給,薦饍官參奉金昌說,准職除授,郞廳正郞兪信一·金昌國,都事洪重模,主簿李寅熺,正郞宋光涑,佐郞丁道徽,竝陞敍,監造官別檢李世勉,副司勇趙泰老,參奉南磐,副司勇鄭勗先·李濟·申瓛,別工作監役官徐文在,別宮修理所監役官李維漢,儐者副司直沈麟瑞,竝六品遷轉,已出六品者陞敍,郞廳正郞金日省,上弦弓一張,佐郞鄭復先,正郞崔休,各不糢弓一張,嘉禮時,陪從侍講院實兼官及世子宮長番內官等,各兒馬一匹,翊衛司陪從官及世子宮·嬪宮內官等各一弦弓一張,奏時官李相遇等,各不糢弓一張賜給,世子宮·嬪宮司鑰別監及嘉禮日陪從各殿別監等及員役·醫女·工匠等,令該曹米布分等磨鍊題給,次知內官吳善業加資,同牢宴次知金厚白,半熟馬一匹,排設次知金起聲,別輦侍朴成益·朱彬·張厚載·邊義賢,同牢宴薛里崔世峻,各兒馬一匹,排設從事官嚴橡·金成善,各上弦弓一張賜給,敎命差備官林成翼·金禹鼎,竹冊差備官楊世胤·劉起漢,玉印差備官全重性·趙汝弼,命服差備官金成輝·朴瑌,竝加資,尙傳鄭希哲,案差備金興斗等八人,陽繖差備鄭尙賢等四人,各兒馬一匹賜給,其餘諸執事內官等,各加一資,資窮者代加,排設司鑰尹衡卿·咸俊英·尹聖遇,竝別坐除授,次知副監金天錫,書題除授同牢宴造果次知別監李廷完,排設次知別監庾多興,竝司鑰除授。傳曰,嘉禮及冊禮備忘中,一人雖兼數事,從重論賞,毋疊授。以上嘉禮都監儀軌
上在昌德宮。停常參·經筵。
謝恩,三登府使洪啓徵,五衛將崔諠,內禁將金聖徽,工曹佐郞尹徵商,成均博士愼碩泰,伊川府使朴思弘,新塘萬戶李基命,蒜山僉使閔相魯,全羅都事李坦,平昌郡守權穎老,平山縣監李寅錫,穩城府事趙爾重,襄陽縣監南正重,軍資判官沈廷協,㓒原縣監朴廷賓。
領議政南九萬初度呈辭。入啓。傳曰,不允批答。
工曹判書尹趾善辭職上疏。入啓。答曰,省疏具悉。卿其安心勿辭,從速行公。
政院啓曰,赦令之下,今已三日,而因判義禁不卽行公,尙未擧行,事甚未安,判義禁尹趾善,更爲牌招,何如?傳曰,允。
判義禁尹趾善,牌不進。
假注書洪重益改,代金栽。
賑恤廳啓曰,自今月十一日至二十日,就粥飢民等,東賑所,多則六千八百餘名,小則六千四十餘名,物故六十一名,南賑所,多則九千二百餘名,小則六千八百餘名,物故七十七名矣。敢啓。傳曰,知道。
忠淸監司書目,新昌等二十一邑,今月初八日雨澤,及忠州等四邑雨雹,事係變異事。
政院啓曰,左邊捕盜大將金世翊推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
府啓,請還收闕門搖鈴軍士刑推定罪之命事。請捕將金世翊罷職事。答曰,勿煩。
大司成李畬上疏。大槪,敢陳煎迫之情,乞得覲暇,往省病母事。入啓。答曰,省疏具悉。依疏辭往省焉。
備邊司啓曰,頒赦之後,禁府時囚罪人放未放文書,卽當修正以入,而因判義禁尹趾善連日違牌,尙未擧行,事體極爲未安。判義禁尹趾善改差,其代當日內開政差出,以爲趁卽擧行之地,何如?傳曰,允。
謝恩,吏曹參議趙相愚。
應敎金時傑上疏。大槪,敢陳難冒之勢,冀賜鐫改,仍治臣罪事。入啓。以上朝報
有政。以李濟爲造紙署別提,以兪得一爲禮曹參議,以呂必容爲掌樂正,以吳命說〈爲〉禮賓寺正,以南磐爲司畜別提,以徐文在爲掌苑署別提,以金日省爲司藝,以趙泰老爲掌樂主簿,以李蓍徵爲永柔縣令,以李益壽爲兼校書校理,以金時傑爲弼善,以李廷謙爲副修撰。奉常奉事單金克謙,參奉單金遇華。以宋徵殷爲兵曹正郞,以林世良爲工曹正郞,以成琓爲刑曹正郞,以李維漢爲活人別提,以宋儒龍爲弼善,以李世鴻爲永禧殿參奉,以東善都正炳爲司饔院副提調,以朴繗爲禮曹正郞,以尹衛爲承文校檢,以李世華兼判義禁。
備邊司啓曰,會寧·慶源開市完畢回咨,令承文院撰出,付送使行之意,曾已啓稟,允下矣。使臣行期,退定於七月,不可等待,別定禁軍,下送于義州府,使之傳給於鳳凰城將處,以爲轉送北京之地,何如?傳曰,允。備局謄錄
上在昌德宮。停常參·經筵。
謝恩,判義禁李世華,礪原君柱,僉知朴希說,刑曹正郞林世良,訓鍊僉正鄭道徵,麟蹄縣監金昌國,寧遠郡守朴琳一。
政院啓曰,判義禁李世華,今始承牌肅謝,當爲開坐,而今已夜深,禁府堂上,或在城外,或在呈告中,不得齊會。明日則國忌齋戒,明明日則國忌正日,兩日之內,亦不得開坐,今此頒赦疏決之坐,勢當過國忌後爲之云矣。敢啓。傳曰,知道。
答副應敎金時傑疏曰,省疏具悉。爾無所嫌,勿辭,從速察職。
領議政南九萬三度呈辭。不允批答。王若曰,上天之載無聲,必資四時之宣氣。皇王之道不宰,蓋有萬幾之代工。所以大猷之尤升,實由賢佐之協理。同心共濟,豈去就之自輕。一體相須,寔安危之攸係。肆勤敷告,毋執撝謙。惟卿,以丹穴之羽毛,作巨川之舟楫。笙鏞治道,經學乃其本源。黼黻皇猷,文章特其餘事。氷淸玉潔,四紀修名。髮白作丹,三朝苦節。夷險不變所守,斷乎無他。進退皆合于宜,綽然有裕。赫赫副朝野之望,巍巍稱柱石之臣。前後之休告斯頻,蓋非本意。上下之情志無間,幸回遐心。方當仰成之辰,遽伸丐閒之請。才經鞫獄,幾多焦勞於夙宵。兼悤慶儀,固知勤瘁於時月。雖或榮衛之少損,所恃精力之尙强。神明有扶,庶看勿藥之喜。遜辭不已,胡切釋負之忱。顧今大侵之餘,已著必危之象。村閭皆空,田野盡廢。民事已無可爲。風雹相擊,霜雪交零。天災又至此極,政急協謀而拯濟。詎合引疾而退休,豈寡躬誠禮之或虧。有以致此,念藎臣休戚之與共。不當若玆,卿勿復辭。予不多誥。於戱,爲君無樂,遇風波於中流。舍卿疇依,望雲霓於大旱。亟去若浼之志,勉副如渴之思。所辭宜不允。故玆敎示,想宜知悉。知製敎李益壽製進
傳曰,史官一員待命,騎馬三匹立之。
上在昌德宮。停常參·經筵。
謝恩,副修撰李廷謙,敦寧參奉趙明彬,掌樂正呂必容,主簿趙泰老,司藝金日省,學諭柳萬恒,扶安縣監李萬選,掌苑別提徐文世,奉常奉事金克謙,活人別提李維漢,永柔縣令李蓍徵,兵曹正郞宋徵殷,司畜別提南磐,禮曹正郞朴璘,護軍任繼勳。
領議政南九萬再度呈辭。入啓。傳曰,不允批答。
大殿·中殿·世子宮,政院·玉堂問安。答曰,知道。中殿·世子宮,藥房問安。答曰,知道。以上朝報
戶曹啓曰,故驪陽府院君閔維重,癸亥年恩賜田結,尙未準受矣。忠淸道堤川縣數外官屯及無主火田竝畓一結二十一負八束,田六結五十三負八束,沃川郡數外官屯畓八十負,自本家望呈願受,依其願折給之意,敢啓。傳曰,知道。
上在昌德宮。停常參·經筵。
未時,日暈。
下直,淳昌郡守李溭,石城縣監金萬栽。
謝恩,兼弼善金時傑,都摠經歷金命宗,部將李井來,校檢藩尹衛。
左承旨宋昌上疏。大槪,分外資級,不敢承當,乞賜還收,以安微分事。入啓。答曰,省疏具悉。今玆賞典,實循舊章,卿其勿辭,從速察職。
大殿·中殿·世子宮,藥房·政院·玉堂問安。答曰,知道。
說書趙泰耉上疏。大槪,敢暴痛迫之情,冀蒙垂察,兼陳難冒之勢,乞賜遞改事。入啓。
黃多飢死,罪實難逃,而譴罰不加,新命遽下,感激惶隕,罔知攸措。乞令有司,勘臣罪名,以爲尸位不職者戒事,上疏上送事。啓。答曰,省疏具悉。爾其勿辭,從速察職。
全羅監司書目,光州牧使任弘澤,眼患甚重,有難察任,玉果縣監呂必寬,母病添重,還任無期,竝以罷出事。
江原監司書目,道內各邑,今初十日以後,飢民致死二十六名,及二十日以前,停賑緣由事。
禮曹參議兪得一上疏。入啓。答曰,省疏具悉。爾其勿辭,從速察職。
持平柳重茂上疏。大槪,敢暴病狀,冀蒙恩遞,兼陳所懷,以備財察事。入啓。
領議政再度呈辭。不允批答。王若曰,聞卿有疾彌留,不啻痛癏在己。見卿連章遜避,曷勝愕怡于心。顧予倚毗者,何如?而卿控免之若此。國家之艱虞孔棘,可謂岌岌乎殆哉。君臣之情志交孚,何必望望然去也。顚沛已迫,敢曰在家。不知筋力雖衰,不妨臥閤而〈?〉理。惟當鞫躬而盡瘁,詎宜奉身而投閑。連參累日鞫廳,所傷必夥。或因一時嚴敎,以致不安,神明實所扶持,可以勿藥。予意亦已開釋,洞然無疑。百爾思之,再辭過矣。言念輔相之去就,實係宗社之安危。大廈將傾,必待匹石之改搆。殘棋垂敗,豈容奕秋之傍觀,當今世舍卿其誰。故寡人擧國以听,人心世道之漸下,待卿而挽回。天災時變之沓臻,待卿以燮理。朝論橫潰,望卿之調和。生靈倒懸,望卿之拯濟。卿雖有於我如浮雲之志,予不替用汝作霖雨之誠。況觀今夏之雪霜,殆甚去歲之水旱。三南年事,已有凶荒之徵。兩西民憂,正在危急之地。周黎之孑遺將盡,漢室之存亡未分。雖庶僚職事之微,尙宜殫心竭力。矧大臣責任之重,其可釋負弛擔。予所以望卿者,只在於危可持而顚可扶,卿必欲舍予者,諒由於誠之淺而禮之薄,惟卿,自爲計善矣,奈予罔攸濟何哉?司馬光疾病雖深,諄諄於國事。范純仁老耄旣及,眷眷於公家。覽古人休戚之與同,知今日斂退之不可。於戱,委任累歲,冞篤仰成之心。歷事三朝,必有追報之悃。卿無困我,吾不多言。所辭宜不允,故玆敎示,想宜知悉。知製敎朴權製進
戶曹判書李世華上疏。大槪,乞收賜弓之命,以重賞典,仍陳私悃,以備財察事。入啓。答曰,省疏具悉。今玆賞典,實循舊章,兩人令次官照勘,卿其安心勿辭焉。
弼善宋儒龍上疏。大槪,胄筵新命,忽下於千萬夢寐之外,而宮僚榮選,決非滓穢屛伏之蹤,所可復沾聞命,惶殞罔知攸措。且臣老父,方患泄痢,曠日彌留,症情苦劇,臣以一子,晝夜扶護,情理煎迫,萬無出承供仕之望,伏乞亟賜遞改,以安微分事。入啓。答曰,省疏具悉。勿辭扶護。
傳,前牧使金正夏·趙持恒·李文興·宋相琦·金盛迪·李蔓著·鄭悚,獻納李禎·崔恒齊,佐郞權相殷·洪宣,判官李禎·尹緩,副正字洪克濟,縣監李萬程·金潪·金麟至·尹潤卿·金重南·邊是說·金鼎臣·李世興·權淳·金榏·李允明·李相東·柳世章·黃夏一·張鈺·張斗泰·尹必弘·韓世讓,府事沈夢良·李宇謙·李觀周·李麟徵·尹淳萬·李彦紀·金宗萬·崔商翼·韓樞·鄭行百,府尹兪集一·李德成,司諫尹誠孝·金兌一,文學朴涏,副修撰閔鎭埛,持平李世哉·柳鳳瑞,校理鄭澔,正言李師尙·朴見善,郡守朴重周·南彦昌·金盛最·金錫胤·許寀·沈徵,察訪鄭玄極,掌令金弘楨,大司諫姜世龜,判尹任相元,右尹李東郁,監司鄭載禧·李墅·李濡,參判柳之發,承旨徐文裕,副應敎金瑞圭·韓豐副正枰,水使金淑,大將沈搢,護軍鄭載隆,兵使姜弘碩·元振洙,僉使白興齡·安大元,萬戶崔逸賢,司正李鼎相,哨官柳挺斗等,敍用,秋冬等褒貶居中·居下,竝勿論,前府使姜聖佐·李泰龜降資,還授。
大司憲李秀彦上疏。大槪,卽聞母病卒劇,情事罔極,乞蒙恩遞,及時救護事。入啓。答曰,卿其勿辭,歸護母病。以上朝報
禁府啓曰,今此頒赦後,罪人放未放單子,當爲修啓,而諸道御史復命之後,罪囚滿獄,前囚通計,多至四十餘人,未及拿來者六人,如此許多罪人放未放,分秩書啓之事,本府堂上,不可不齊會同議,知事臣申琓,同知事臣閔鎭周,則今方來參,而同知事臣李蓍晩,方在呈告中,不爲來會,聞其病狀,不至大段云,李蓍晩卽爲牌招,使之同參,何如?傳曰,允。禁府謄錄
上在昌德宮。停常參·經筵。
禁府,罪人李弘渤物故。啓。
禁府啓曰,埋凶作變罪人李東樑,旣已承服正刑,依律文破家潴澤,降其邑號,罷其守令,妻子爲孥,緣坐籍沒等事,令各該司捧承傳施行,何如?傳曰,允。
掌令李敏英啓曰,日者延曙墓所埋凶之變,實是神人之所其憤,凡有血氣,熟不欲鉤得正犯,卽行屠臠,而不幸罪人,相繼殞斃,端緖莫尋,卽今庶幾之望,惟在於捕廳之善爲機捕,而淹延時日,斯得無期,其不能盡心搜捕之狀,殊甚稽緩,欲爲別樣警責之道,而臣於病中,猥承恩命,適値國有慶禮,忍死出肅,病情益苦,徒尋乞免之章,未發請罪之論,卽聞物議,以臺閣之久不論罪捕廳爲非,玉堂公論之地,言議愈峻,至欲陳箚而中止云,臣不勝瞿然之至。旣在言地,孤負職責,以致非議之來,不可晏然,請命遞斥臣職。答曰,勿辭退待。
掌令趙錫周,司諫鄭齊泰,亦以捕將不卽論劾事,引避退待。避辭上同
正言李坦啓曰,臣日昨請鞫姜五章之啓,所謂尹善道之孫尹進士者,與逆燦同謀,嗾人陳疏之狀,略有所論列,而臣意以爲尹哥·五章固無異同,初欲竝請嚴鞫矣。及詣臺廳之後,右僚以爲旣問五章,則尹哥自在其中,不必竝請云,故往復數三,竟未歸一,日勢已暮,急於傳啓,不能固守前見,仍從右僚之意矣。今聞物議,以爲五章之疏,實由於尹哥之指嗾,則其陰凶之迹,元無彼此,旣鞫五章,不問尹哥,大失法意,譁然非斥,臣不能堅執於初,以致物議之來,不職之失,到此著矣。請命遞斥臣職。答曰,勿辭退待。以上朝報
傳曰,時囚罪人尹楦·孟淑夏·鄭祥龍·李奎年·南尙熏·梁重廈·成瑨·全克泰·李秀英·金澥·李東馣·李聖佐·柳晳·姜璘·申伯周,未及拿來罪人朴廉·徐贊勳·宋永基等,放送,時囚洪起天·金履中·李信英等,削職放送,李聖佐徒配,朴再興定配爲只爲義禁府傳敎爲良如敎。
上在昌德宮。停常參·經筵。
下直,豐德府使權相夏,鐵串僉使鄭陽復。
謝恩,泰陵參奉吳天瑞。
正言李坦,尹□□,加資肅拜。
傳曰,政事,明日爲之。
都承旨金載顯三度呈辭。入啓。遞差。左尹李世選三度呈辭。入啓。只遞本職。兵曹參議金萬埰再度呈辭。入啓。遞差。
中殿·世子宮,藥房問安。答曰,知道。
刑曹判書徐文重上疏。入啓。答曰,勿辭行公。
正言李坦·尹□□啓,臣等頃於諸僚合席之日,以捕盜大將論劾事,相議歸一,卽擬同辭請罪,而適因慶禮之纔罷,事有未遑,不得陳啓而退矣。自是以後,各有身病,無以自力,尋單乞免,久未行公,循默之失,臣等自知,而今聞物議,以臺閣之不言,大加非斥,玉堂公論之地,至有陳箚之意,臣等於此,驚惶畏縮,實不知置身之所也。噫,國家不幸,有前古所未有之大變,而獄情難明,鞫事旋罷,使窮凶稔惡之人,尙今莊蹤匿影,公然假息於覆載之間,王法無以夬正,輿情無以少洩,此前後聖敎,申申嚴飭,期於得情而後已也。爲捕廳之任者,苟能惕念奉行,盡心詗察,則亦豈有終不鉤得之理,而命下數旬,一向悠汎,邈然無設機搜捕之擧,其怠緩不職之狀,不可不另加警責,而臣等,旣發其端,未卽論列,譏斥之來,在所難免,雖緣疾病深痼,難於供職,而其曠日尸居,孤負言責之罪,比他尤有加焉,臣等何敢一刻晏然仍冒於言地乎?請命遞斥臣等之職。答曰,勿辭,退待物論。
領議政南九萬三度呈辭。不允批答。王若曰,蓋人主依輔佐之賢者,其委任固切於平時。而尤切於艱危之極,伊大臣循國家之急者。其進退實係於輿望,而不係於疾病之徵。雖前後卿辭之至三,尙終始予心之如一。不幸時事之臲卼,至于比年而尤加。可想篤棐之憂懷,比諸平日而有倍。忘寢忘食,精神暗爍於憂國。移粟移民,心力畢彌於賙飢。原其疾恙之所由,莫非勞瘁之爲祟。使元老奔走於晨夕,夫豈安心。顧精忠炳燿於日星,不憚盡節。苟其氣力之可强,卿豈言病於此時。及夫遜章之繼投,予尤軫慮于中夜。偶嬰微疾,旋至沈淹於數旬。勉副巽辭,固爲禮待之一道。然念輔相之責,實是安危所關。朝著不靖,孰協論議之方潰。賑政垂畢,尙患餓殍之相望。而況天災之荐臻,可驗人事之有失。雨雹之變,霜雪之變,咎在寡躬。天地之和,陰陽之調,疇非卿責。所當協心而致理,豈可奉身而就閑。知其國事之可醫,宜速紳手之奏效。以民瘠而爲病,可忘沈病之在身。以時勢而言之,正急交修之方。以情迹而論之,元無可去之義。雖愧夫誠禮之甚薄,所恃者情志之交孚。曾或榮衛雖愆,當有勿藥之喜。年齡雖暮,亦非謝事之時。須體勉留,毋靳强起,所辭宜不允,故玆敎示,想宜知悉。知製敎趙大壽製進
判尹金鎭龜辭職上疏。入啓。答曰,省疏具悉。卿勿過辭,安心行公。
大司諫洪受瀗啓曰,今此埋凶之變,實是前古之所未有,罪人徑斃,正犯未得,機捕之責,端在捕廳,而留時引月,斯得無期,凶逆之罪,尙未夬正,神人之憤,尙未得洩,其慢忽不職之譏,在所難免,糾劾之論,果發於僚席,而適値庭禮之日,未及論啓。厥後因遭慘戚,且有疾病,淹延至今,未有一言,尸居之罪,臣實自知。及今公議已發,譏誚四至,儒臣方欲箚論,兩司相繼引避,則當論不論之失,臣實當之,臣何敢一刻晏然於臺地乎?請命遞斥臣職。答曰,勿辭,退待物論。
謝恩,輔德趙大壽,文學李世栽。
平安監司書目,龍潭呈,以前沃溝縣監李頣命辭免上疏上送事。啓。答曰,勿辭,從速上來。以上朝報
以李鼎相爲學諭,以李礥爲養賢庫主簿,以朴涏爲副校理,以洪瀅爲兵曹佐郞,以崔柱岳爲刑曹正郞,以洪受漸爲獻納,以李萬元爲忠州牧使,以元相元爲歸厚提調,以李世載爲文學,以安健之爲相禮,以金龜瑞爲典籍,以崔恒齊爲靑松府使,以朴泰恒爲光州牧使,以鄭齊泰爲副修撰,以尹有孫爲玉果縣監,以李萬徵爲社稷令,以趙大壽爲輔德,以鄭勗先爲禁府都事,以金構爲左尹,以鄭漢柱爲典籍,以李善咸爲繕工監役,以申必淸爲南原縣監,以李墪爲兵曹參議,以李健命爲吏曹正郞,以黃鎭爲工曹佐郞,以金洪範爲繕工假監役,以朱椗爲禮曹佐郞,李濡爲都承旨。
上在昌德宮。停常參·經筵。
謝恩,獻納洪受漸,兵曹佐郞洪瀅,禮曹佐郞朱掟,奉常奉事金遇華,光州牧使朴泰恒,禁府都事鄭勗先,宣傳官李元新。
領議政南九萬四度呈辭。入啓。答曰,亟斷來章,速出論道。遣承旨傳諭。
京畿監司書目,廣州呈,以判府事申翊相上疏上送事。啓。答曰,省疏具悉卿懇。於卿別無所嫌,須體予意,安心勿待罪。仍傳曰,遣史官傳諭。
府啓,金泰潤事。答曰,不允。
新除授明川府使鄭淵下直之時,听言觀貌,昏庸不識甚矣。請罷職。答曰,豈可以言貌取人哉?勿煩。
持平柳重茂啓曰,兩司之員,以不卽論啓捕廳事,相繼引避,處置歸於臣手,而臣之忝叨本職,爲日最久,連値公家有事,身病且苦,未能趁卽糾劾,則不言之失,比他人尤有大焉。況聞玉堂之非議兩司,已在於臣疏未入之前云,臣亦物議中人,豈敢以草草一疏,自謂塞責,而晏然處置乎?且前特平尹趾仁之引避也,臣猥當處置,參以公私,措辭請遞矣。今聞物議,以臣當日處置,言議糢糊,顯加非斥云,臣何敢自以爲是,而不恤人言,苟然仍冒,請遞臣職。答曰,勿辭退待。
獻納洪受漸啓曰,大司諫洪受潤,卽臣之從兄也。在法當遞,請命遞斥臣職。答曰,勿辭退待。
玉堂箚子,請李敏·趙錫周·李彦經·洪受潤,竝遞差,持平柳重茂,獻納洪受漸出仕,何如?答曰,依啓。
延曙幼學李萬雄上疏。入啓。傳曰,大臣及禁府堂上·左右捕盜大將,竝卽牌招。
政院啓曰,設鞫事,命下矣。何處爲之乎?傳曰,昌慶宮內,兵曹爲之。
鞫廳問事郞廳六,金時傑·李世載·朴權·朴萬鼎·趙泰采·朴行義。以上朝報
上在昌德宮。停常參·經筵。
下直,庇安縣監李相殷。
謝恩,社稷令李萬徵,兵曹參議李墅,養賢主簿李礥,相禮安健之,判決事李徵明,同敦寧金壽增,司書魚史徽。
傳曰,左右捕盜大將·從事官等,拿囚。
左捕將閔暹,右捕將金重器。
傳曰,推鞫姑罷。
禁府,興世·興愛·興守,韓山郡爲奴,是梡子,介也只,韓山郡爲婢,是梡母,是柱,沃溝縣,是檉,林川郡爲奴,是梡同生兄弟,金應溟·金時五,密陽府流三千里安置。是梡叔侄,大得,梁山郡爲奴,今年生梁山郡爲婢,燦子女,方必憲·方必享,蔚山府,方必恒,金海府,方必亮,機張縣流三千里安置。燦三寸叔,李尙彬,康津縣,李尙梗海南縣流三千里安置。燁三寸叔,旕生,豐川府爲婢,黑世今年生,豐川府爲奴,斗方妻子九月,歙谷縣爲婢,點贊·三贊,歙谷縣爲奴,鶴仙妻子應禮,平康縣爲婢,東樑母愁豆伊,橫城縣爲婢,國憲妻緣坐。啓。
府啓,金泰潤事。答曰,勿煩。
禁府,洪奇昌刑問三次不服,加刑得情,何如?啓依。以上朝報
政院啓曰,御營大將李世選,旣已還納命召矣。本廳夜巡及凡事,都提調所當主管,而領敦寧府事尹趾完在外,何以爲之?敢稟。傳曰,使禁義大將兼察。以上禁營錄
問事郞廳,以鞫廳大臣意啓曰,罪人書名,以給都事之後,都事稱以不知去處,空手還歸,已是無前可愕之事,而更送他都事之時,分付左右捕盜廳,使之多定牌將,分去廣推,期於必捕矣。想其罪人,逃匿於京城內外或近京之地,而窮日搜捕,尙不拿來,其在鞫廳事體,不可無嚴懲之道,左·右捕盜大將及從事官,竝卽拿問,其代大將,令該曹卽爲口傳差出,以爲嚴督逮捕之地,何如?答曰,依啓。以上御錄
禁府啓曰,今此推鞫時,假都事十員,令該曹依例差出,何如?傳曰,允。又啓曰,因鞫廳啓辭,左邊捕盜大將金世翊,右邊捕盜大將李世選,拿問事,命下矣。金世翊則今方就囚,而李世選則卽今身病極重,方在奄奄垂死之中,舁至獄門之外,不能運步就囚,何以爲之?敢稟。傳曰,削職,勿爲拿囚。以上□□
有政。以朴安道爲承文正字,以元泰龜爲沃溝縣監,以柳鳳瑞爲兵曹正郞,以洪柱震爲司成,以洪九齡爲載寧郡守,以申瓛爲司䆃主簿,以蔡成胤爲兵曹正郞,以徐宗泰爲左副賓客,以李日三爲司藝,以鄭澔爲義城縣令,以李師尙爲洪川縣監,以兪準一爲繕工假監役,以南延年爲祥原郡守,以洪有龜爲奉常僉正,以金始徽爲掌令,以兪信一爲正言,以李健命兼文學,以吳道一兼同經筵,以李濡爲大司諫,以李健命爲校書校理,以金昌錫爲禁府都事,以金弘楨爲掌令,以徐宗憲爲正言,以李益著爲淸州牧使,以權始經爲都承旨,左副賓客李畬,右副賓客徐宗泰。
政院啓曰,御營大將李世選,旣已還納命召矣。本廳夜巡及凡事,都提調所當主管,而領敦寧府事尹趾完在外,何以爲之?敢稟。傳曰,使禁衛大將兼察。備局謄錄郞廳白大成校正。日記廳郞廳李廷重書。
上在昌德宮。停常參·經筵。
下直,馬島萬戶金胄寬。
吏曹參判吳道一三度呈辭。入啓。遞差。
中殿·世子宮,藥房問安。答曰,知道。
備邊司郞廳,以三公意啓曰,昨日左右捕盜大將拿問命下之後,招致兵曹書吏,代出大將,以金重器·柳重起擬入事,使之傳言于兵曹判書矣。俄而書吏,以望單子草來示,而左邊捕盜大將,以閔暹首擬矣。閔暹,積年抱病之狀,人所共知,大將拿問之代,有才智之人,雖難猝得,決不可以抱病奄奄之人,苟充差出。且自廟堂送言之後,不爲更議,乃以病人擬差,其在事體,極涉未便,兵曹判書閔鎭長,從重推考,左邊捕盜大將改差,何如?傳曰,允。
義禁府啓曰,因鞫廳啓辭,左邊捕盜大將金世翊,右邊捕盜大將李世選拿問事,命下矣。金世翊則今方就囚,而李世選則卽今身病極重,方在奄奄垂死之中,舁到獄門之外,而不能運步就囚,何以爲之?敢稟。傳曰,然則削職。
備邊司,御營大將李基夏。
兵曹,左邊捕盜大將柳重器。
副提學徐宗泰上疏。大槪,賓客新除,萬萬不稱,決無以承當。且於私分,尤有不敢安者,伏乞亟賜鐫改,以安微分事。入啓。答曰,省疏具悉。卿其勿辭,從速察職。
京畿監司書目,安山呈,以領敦寧府事尹趾完上疏上送事。啓。答曰,省疏具悉卿懇。屢悉予意,卿胡不諒,連章控免若是乎?至於御營都提調之任,不得已今姑勉副,卿其安心,更勿固辭,以副至意。仍傳曰,遣史官傳諭。以上朝報
禁衛營啓曰,去五月朔,本營無軍將官朔試射時,哨官趙完璣,未滿四中,依例汰去之意,敢啓。傳曰,知道。以上禁營謄錄
備邊司啓曰,御營大將李世選,摠戎使金世翊,以捕盜大將事,竝在拿囚中矣。莫重將任,曠闕未安,御營大將及摠戎使,竝差出其代,何如?傳曰,允。備局謄錄
上在昌德宮。停常參·經筵。
下直,庇仁縣監李世機,加德僉使朴炫,玉浦萬戶金天益。
同敦寧金壽增初度呈辭。入啓。給由。
政院啓曰,憲府之官,位甚不齊。鞫廳進參之外,無他行公之員,監察之代行茶時,事甚未安,除受由在外人外,未肅拜之員,竝卽牌招察任,何如?傳曰,允。
禁府,金載文拿囚。啓。
謝恩,掌令金弘楨·金始徽。
備邊司啓曰,統制使李基夏,新除授御營大將,將任不可久曠。其代統制使,今日開政差出,以爲趁速交代後,上來之地,何如?傳曰,允。
政院啓曰,因備局草記,今日開政,統制使差出事,允下矣。政官卽爲牌招開政,何如?傳曰,允。
有政。吏批,以洪重模爲麻田郡守,趙錫周爲仁同府使,柳以謙爲松羅察訪,李之老爲氷庫別檢,朱泰炫爲智陵參奉,柳賀爲安陵參奉,任相元爲知義禁府事,吳道一爲禮曹參判,徐宗泰爲吏曹參判,任胤元爲司僕寺正,李世勉爲軍資主簿,李厚芳爲京畿左道水運判官,金載顯爲同知義禁府事,李廷謙爲校理。
賑恤廳啓曰,東西賑所就粥飢民,五月二十五日以後,從其遠近,給糧放送之數,八千五百九十餘名,二十九日朝粥後,竝爲撤罷。東賑所,篤病七十七名,移送春賑所,與本所篤病五百四十名,依壬子年例,一處留賑,員役若干及將校三人,仍留監饋,郞廳三員,亦使往來看檢,以爲前頭,從其蘇完,次第放送之意,敢啓。傳曰,知道。
中殿·世子宮,藥房問安。答曰,知道。
輔德趙大壽上疏。大槪,臣卽聞病母,耳下痰聚結核,半面浮紅,達夜痛楚,將有成膿之漸,至情所迫,不得已陳疏徑出,伏乞治臣擅離之罪,遞臣所帶職名,俾得安意救護,以卒生成之恩事。入啓。答曰,省疏具悉。爾其勿辭,救護母病。
府啓,臣伏聞,有闕門外搖鈴將軍士刑推定罪之命,臣竊以爲未安也。凡軍卒分排直處之後,各守信地,不敢暫離他處亦然,況闕門乎?深夜傳命,不由政院,則其所不往,出於不敢離次之意,至於不恭之言,則似非微賤門卒所敢公肆,而今玆處分,未免過重,以此成罪,有關後弊,請還收闕門搖鈴將軍士刑推定罪之命。捕盜軍之巡更警夜,不但爲譏捕竊盜而已。亦所以禁人犯夜之行,而前左邊大將金世翊,私借牌卒於所親之人,任其行止,無所忌憚,其蔑法甚矣。不可推考而止,請命罷職。新除授行大司諫李濡,時在平安道監營任所,正言徐宗憲,時在江原道洪川縣任所,正言兪信一,時在京畿果川地,請竝斯速乘馹上來事,下諭。答曰,不允。罷職事,及下諭事,依啓。李濡事,交龜後,自當上來,勿爲,下諭。
合啓,諫院無城上所,姑停。
注書李世維出仕,代假注書李東彦。
問事郞廳,以大臣意啓曰,知義禁申琓,自昨日,以病陳疏不進,同義禁閔鎭周,卽者又有身病,不得參坐,鞫廳之坐,堂上二員之不參,事體未安,知義禁申琓,同義禁閔鎭周,竝改差,趁今政差出其代,牌招肅拜,以爲備員參坐之地,何如?傳曰,允。
弼善宋儒龍,牌不進,依承傳罷職。
謝恩,養賢直長李東彦,知義禁任相元,同義禁金載顯,校理李廷謙。
鞫廳大臣以下請對入侍。入侍時罪人李萬雄·車枝一·成時象·玉禮·業同·命月等,分揀放送,朴一奉,令該府參酌定罪,捕捉部將三人,令該曹考例論賞事,榻前下敎。
傳曰,推鞫罷。
禁府,李震白拿囚。啓。以上朝報
上在昌德宮。停常參·經筵。
中宮·世子宮,藥房問安。答曰,知道。
判尹金鎭龜上疏。大槪,臣於待罪留後時,有還穀請得外加給之事,玆敢陳暴曲折,乞命勘臣罪狀事。入啓。答曰,省疏具悉。卿其安心,勿辭行公。
注書李世維書啓,臣承命馳往于安山西面元堂里領敦寧府事尹趾完所住處,傳宣聖批則以爲,臣之冒死哀籲,至再至三,而不知止者,惟出於萬不獲已,而煩瀆之誅,實所難逭。方在惶隕俟罪之中,伏蒙聖慈,又遣史官,賜以恩批,軍門緊任,先許遞改,仰戴體下之仁,伏地感泣而已云矣。敢啓。傳曰,知道。
吏曹參判徐宗泰上疏。大槪,佐銓新命,以臣庸陋,萬無承當之理,且賓客重選,批旨之下,益深惶蹙,區區私義,終有所不敢晏然祗承者,竝乞亟賜鐫改,以重名器,以安微分事。入啓。答曰,省疏具悉。卿其勿辭,從速察職。
平安監司書目,道內龍川等二十二邑,去月初七日·八日·十一日·〈十〉二日,連爲雨澤,牟麥稍蘇,而嘉山·熙川等邑,雨雹交下,或如鳥卵,積地三寸,各穀慘被損傷,事係非常事。
副校理朴涏上疏。大槪,臣有狗馬之疾,敢乞恩遞,仍略陳瞽見事,入啓。政院啓曰,卽者副校理朴涏,陳疏到院,其下款語,因朴萬鼎疏,曾有禁令,有難捧入,而涏方在論思之職,與庶官不同,不得捧入之意,敢啓。傳曰,違禁陳疏,極涉未安,還出給。以上朝報
禮曹啓曰,都監儀軌次知郞廳儀賓府都事洪重模,昨日政,移拜外任其代以戶曹佐郞鄭復先原單子中,改付標以入之意,敢啓。傳曰,知道。以上嘉禮都監儀軌
上在昌德宮。停常參·經筵。
下直,三陟府使韓聖佑,舒川郡守尹德駿,㓒原縣監朴廷賓,信川郡守權。
咸鏡監司書目,安邊府使金儁相,鄙瑣斂怨,賙賑疏漏之狀,御史旣已論移,爲先罷黜,其代令該曹卽速擇差,給馬下送事。
中殿·世子宮,藥房問安。答曰,知道。
同敦寧金壽增再度呈辭。入啓。加給由。
左承旨宋昌初度呈辭。入啓。給由。
領議政南九萬上疏。大槪,敢陳病狀,乞解本職及兼帶,以幸國事事。入啓。答曰,省疏具悉卿懇。企待之餘,幡然造朝,方切欣幸于中矣。引疾之章,又出意外,是何予仰成之勤勤,而卿棄予之邁邁耶?覺愕然,繼以慙恧也。顧今日之時事,胡忍恝然?況大臣之職責,不在奔走,以卿深忠,亟體此意,更勿以疾病爲辭,卽出視事,勉副至望。仍傳曰,遣史官傳諭。
平安監司書目,五月初三日以後,道內各邑追入飢民一萬三百二十七名,死亡一千二十七名,各道所報,多不實,而其數猶且如此,民事慘不忍言事。
開城留守書目,本府境內飢民,五千九百十七名,及流丐九百十三名等處,自正月十六日,至五月二十日,以乾糧分賑後,畢賑緣由事。
義禁府啓曰,朴一奉參酌定罪事,榻前下敎矣。罪人定配,自有次第,先以一奉逃避不現辭緣,發爲問目,捧招後稟處,何如?傳曰,別無更爲捧招之事,考律定罪。
副校理朴涏,牌不進,依承傳罷職。
傳曰,明日晝講爲之。
兵曹判書閔鎭長上疏。大槪,更申難冒之義,乞遞本兵之任。且今賑事已罷,臣作一剩官,所兼賑廳堂上,亦乞許免,仍治臣不能救活餓殍之罪,以彰其慢,以慰民心事。入啓。答曰,省疏具悉。卿其安心勿辭,從速行公。
京畿監司書目,果川呈,以左尹金構辭職上疏上送事。啓。答曰,省疏具悉。佞倖之斥,大是情外,有罪無罪,惟予照察,末路嘵嘵,何足介懷?卿其安意勿辭,從速上來察職。以上朝報
上在昌德宮。停常參,只晝講。
下直,車嶺僉使李瀞,法聖萬戶朴斗漢。
都承旨權是經上疏。大槪,猝患暴泄,兩日之內,度數無筭,委頓牀席,斷無供職之望,乞遞職名,俾得及時調治事。入啓。答曰,省疏具悉。卿其勿辭,調理察職。
左承旨宋昌再度呈辭。入啓。加給由。
傳曰,明日晝講爲之。
持平柳重茂啓曰,業同情狀,多有可疑可問之端,而日昨鞫廳請對時,遽下分揀放送之命,臣不勝驚駭,敢以不可不刑訊之意,縷縷陳達,聖意持難,竟靳允兪。欲以啓辭,更加爭執,則不但短夜將半,引對遽罷,且拘於一日不再啓之規,黽勉退出,以待翌朝矣。冒夜還歸之路,吐血之症又發,到家昏窒,殆不省事,玆未能自力仕進,仍尋長單,此出病勢之不得已,而外間物議,乃以臣只陳所懷,不爲論啓,大加非斥云,臣何敢晏然仍冒,以益其不職之罪乎?臣之得聞物議,亦已有日,而病狀如右,委頓牀席,俟得小間,今始來避,所失尤大,請命遞斥臣職。答曰,勿辭。
府啓,今此鞫獄,實多可疑可問之端,而究覈未畢,遽有罪人等分揀放送之擧,臣竊不勝駭憤也。業同情狀,無非可疑,而姑撮其大者言之,則一奉·枝一·時俊·玉禮·命月等,俱以業同班奴婢,居在墓下,而各人之招,皆曰業同曾無來守墓所之事,忽於三月旬間,持一斗米無端來留,問其所以來之由,則業同不爲明言,而乃曰過十四五日,自有可知之事,吾當留待此日云,埋兇非逆料可知之事,而業同之先爲此言,已甚可疑。且破碑之事,在於去冬,而其間一不往守,獨於埋兇前數日,出往守直,而埋凶之變,又適在於業同往返京中之日,此尤可疑之大者也。況業同與玉禮·命月面質之時,玉禮·命月,俱言于業同,汝不曰十四五日,當有作變之事,後當知之乎云爾,則業同語窮,不敢爲發明之言,而只曰所持糧米,當盡於十四日,故吾答汝曰,過此日當還云云,此言,實爲遁辭,疑端如此,不可掩置,而乃以無證左之故,不加刑訊,徑先放釋,此臣所以竊惑於今日處分也。業同若無可疑之事,渠之同班中諸人,何必致疑於此漢,而一奉,至欲詣闕上變乎?埋兇,自是暗昧獨爲之事,犯者之外,誰得見而知之,墓所作變之日,果有目見業同而證之者,則固當直爲處斬,亦何必刑訊乎哉?疑端旣多,鞫獄至嚴,今若諉以無證左而不爲刑訊,則陰兇情節,無以究得,而臣民憤痛,難以小洩,請還收罪人業同分揀放送之命,嚴加刑訊,期於輸情。掌令金始徽,日昨詣不爲傳啓,無端退出,擧措顚倒,請命遞差。答曰,不允。末端事,依啓。前啓,闕門搖鈴將軍士刑推定罪之命,還收事,停啓。
注書李世維病,代假注書金栽。
晝講入侍。同知事吳道一,特進官金鎭龜,承旨金演,玉堂李廷謙·鄭齊泰,假注書金栽,史官崔昌大·李宜顯,武臣崔斗炡。
獻納洪受漸啓曰,臣於病伏中,得聞物議,皆以日昨筵中罪人放釋之日,不爲論啓,大加非斥云,臣聞來不勝瞿然之至。當初鞫廳請對時,罪人分揀之議,實出意慮之外,而倉卒當之,不能審思,只以所懷,累陳不可不訊問之意,而更鼓已深,前席遽罷,未及以啓辭,更爲爭執,退而思之,不覺慙恧不職之罪,臣旣自知非議之來,固其所也。臣何敢晏然於臺席乎?且本院,方以韓重爀不問拘忌,逐日嚴刑,期於輸情,按律處斷事,有所論列,而重爀,卽臣之五寸女壻也。揆以法典,雖無應避之嫌,而至親之間,情有所不忍,旣不得參啓,則勢難一刻苟冒,請命遞斥臣職。答曰,勿辭,退待物論。
合啓,諫院無城上所,姑停。
吏曹啓曰,臺諫有闕,政事,取稟。傳曰,明日爲之。
京畿監司書目,竹山呈以大司憲李秀彦辭職上疏上送事。啓。答曰,省疏具悉。卿辭至此,本職,當勉副焉。
今日晝講時,特進官金鎭龜所啓,臣待罪京兆,故敢有所達矣。平安道殷山出身李廷九呈狀以爲,上年間京居人李應吉及自鳳山移來京中人李弘民,自言當爲渠圖差邊將,故應吉處給錢文近七十兩及綿紬皮物等物,弘民處給銀子十五兩矣。至今無圖差之事,始覺其見欺,欲推所給之物,如是呈訴云,而弘民則私自還償云,故未及捉來,應吉捧招則無他辭,而只言李廷九處,果以圖差邊將事,受錢文及雜物云,故今方囚禁徵給爲計矣,但近來政官,豈有因行賂差除之事乎?此實萬無其理。且應吉,乃是無知常漢,異於政曹吏胥輩,元無因緣政官之路,而欺誘遠方之人,受其賂物之狀,極爲痛惡,李廷九雖甚迷劣,旣是出身,則欲以銀錢,行賂得官,其爲傷敗風俗大矣。與者受者,皆當有罪,李廷九·李應吉·李弘民三人,令該曹囚禁從重科罪,何如?上曰,依爲之。同知事吳道一所啓,儒生被罰停擧削籍之罰者,有不得赴擧之規,而以古規言之,則御前停擧外四館及儒生中施罰者,雖不赴式年別試循例之科,而庭謁聖,則係是特恩,故竝令許赴矣。中間,因一儒生有大段罪過,而被罰冒赴得占高科之故,其後遂有被罰冒赴之禁,而此非十分恰當永久遵行之事,自前庭謁聖時,許令被罰赴擧,意有所在矣。卽今庭試不遠,而此非例設之科,乃是慶科也。無論輕重枉直儒生中,多有被罰者,他科則解罰之前,雖不可許赴,而庭謁聖,則依古事特令赴擧,似合於疏通恢蕩之道矣。小臣待罪春曹,科場之事,非職掌之外,故敢達。上曰,庭謁聖則雖被罰者,亦許赴擧云,令該曹稟處,可也。以上朝報
司僕寺啓曰,濟州判官盧三錫遞任,進上馬三匹,今纔上來,禾毛色別單書入,而內廐立養之意,敢啓。傳曰,知道。以上司僕寺謄錄
上在昌德宮。停常參,只晝講。
下直,古阜郡守李鳳徵,蒜山僉使閔相魯,新塘萬戶李基命。
左承旨宋昌,同敦寧金壽增三度呈辭。入啓。遞差。
領議政南九萬上疏。大槪,冒死更陳病狀,冀蒙鐫遞本職及兼帶事。入啓。答曰,省疏具悉卿懇。已諭至意於前疏之批矣。卿胡不諒,連章丐閑,若是其太過乎?心切愕然,無以爲諭。卿其亟遵前旨,安心勿辭,速出論道,以副上下之望。仍傳曰,遣史官傳諭。
傳曰,明日晝講爲之。
晝講入侍。同知事崔錫鼎,特進官金載顯,承旨金世翊,玉堂朴權·鄭齊泰,假注書金栽,史官崔昌大·李宜顯,武臣李世璜。
正言兪信一啓曰,臣衰鈍病劣,百無當似,待罪郞署,尙有古人不知馬之譏,況此諫省言議之職,任重責大,是豈微臣夢寐之所到也哉?召旨之下,感愧交至,實不知所以自處也。顧臣名添己巳榜下,厚被儒臣之醜詆,情勢之難安,固非尋常引咎之比,而嚴畏分義,不敢悉暴於乞解之章,賤疾沈痼,殊無奔騖職事之望,適値鞫獄方張,揆以事理,不敢退在,浴椒未幾,力疾入城矣。封章乞免,未獲登徹,則一向引入,亦有所未安,不得不冒昧出肅,而臣之稽謝恩命,雖出於病情之難强,來伏私次,亦已信宿矣。今於罪人業同之事,論以一日盡職之責,誠有未卽出謝,趁時論啓之失,見方自効之不暇,何敢可否於同僚處置之際乎?請命遞斥臣職。答曰,勿辭,退待物論。
府啓,今番鞫獄,實多可疑可問之端,而究覈未畢,遽有罪人等分揀放送之擧,臣竊不勝疑惑也。業同情狀,無非可疑,而姑撮其大者而言之,則一奉·枝一·時俊·玉禮·命月等,俱以業同班奴婢,居在墓下,而各人之招,皆曰業同曾無來守墓所之事,忽於三月旬間,持一斗米,無端來留。問其所以來之由,則業同不爲明言,而乃曰過十四五日,則當有可知之事,吾當留待此日云。埋兇之變,非逆料可知之事,而業同之先爲此言者,已甚可疑。且破碑之事,在於去冬,而其間一不往守,獨於埋兇前數日,出往守直,而埋兇之變,又適在於業同往返京中之日,此尤可疑之大者也。況業同與玉禮·命月面質之時,玉禮·命月,俱言于業同,汝不曰十四五日,當有作變之事,後當知之乎云爾,則業同語窮,不敢爲發明之言,而只曰所持糧米,當盡於十四五,故吾答汝曰,過此日當還云云,此言實爲遁辭。疑端如此,決不可置之,而乃以無證左之故,不加刑訊,徑先放釋,此臣所以慨惋於今日之處分也。業同,若無可疑之事,同班中諸人,何必致疑於此漢,而一奉至欲詣闕上變乎?埋兇,自是暗昧獨爲之事,犯者之外,誰得見而知之,作變之日,果爲目其狀而證之,則不得多言,而固當按法處斷,亦何必刑訊乎哉?鞫體至嚴,疑端且多,今若諉以無證左,而不爲刑訊,則陰兇情狀,無以究得,而臣民憤痛,亦難小洩,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。前輔德閔鎭厚,都監都廳崔錫恒,俱以未經准職之人,直授通政,官序無漸,有違法例,請竝命改正。答曰,勿煩。
持平柳重茂啓曰,諫院處置,歸於本府,其中獻納洪受漸,以鞫廳罪人放送時,不卽論啓爭執,有所自列,而臣亦以此事,昨纔引避,則今不可晏然處置,請命遞斥臣職。答曰,勿辭,退待物論。
禁府啓目,前捕盜大將金世翊,都事鄭勗先等元情云云。旣已遲晩,竝只照津,何如?啓依允。又啓目,假都事李震白元情云云。旣已遲晩,照律,何如?啓分揀放送。又啓目,前萬戶李雄俊元情云云。泛稱遲晩,前僉使金載文元情云云。承服不冬,刑推得情,何如?啓姑停刑推,議處。又照目,前府使申光浹矣。病廢坐衙,犯禁徵贖,爲其供母及醬需,屠殺牛犢,不必深罪,而其中五百四十餘結,不稟營門,不報地曹,擅自充補民役,誠極可駭,罪杖一百,收贖告身,盡行追奪,私罪。啓功減一等。
義禁府啓曰,朴一奉,別無更爲捧招之事,考律定罪事,命下矣。取考律文,則拒捕條云,犯罪逃走者,本罪上加二等,罪止杖一百流三千里云,而今此朴一奉,則元無本罪,只坐於逃避不現,則不可以犯罪逃走之律勘斷,參其情罪,決杖徒配,何如?傳曰,允。同府,朴一奉,黃澗新興驛徒三年定配。啓。
中殿·世子宮,藥房問安。答曰,知道。
有政。吏批,以李基夏爲韓城君,權希卨爲承文博士,權持爲承旨,李廷謙爲吏曹正郞,申翼相爲御營都提調,吳道一爲大司憲,梁聖揆爲掌令,任舜元爲安邊府使,李文興爲南陽府使,朴泰昌爲咸鏡都事,金昌協爲副提學,趙麟祥爲儀賓都事,趙大壽爲副校理,申鳴華爲典獄參奉,李敏英爲弼善。
謝恩,左承旨黃欽,右承旨李弘迪,左副承旨金世翊,右副承旨金演。
謝恩,同副承旨權持。
今日晝講時,內地因年凶,除挈眷守令,秋分後挈眷事,榻前定奪。
咸鏡監司書目,道內農事形止及咸興等邑,六月霜雪,變異事。
忠淸監司書目,懷德呈,以同知宋奎濂辭職上疏上送事。啓。答曰,省疏具悉。卿其勿辭,調理上來察職。以上朝報
義禁府啓曰,罪人朴一奉押去,啓目,旣已啓下,而臺諫方以仍囚論啓,不得發配之意,敢啓。傳曰,知道。以上義禁府謄錄
禮曹啓曰,卽接宗廟署牒報,則去夜下雨後,壁道里上及東邊柱上內外,大段滲漏,西挾空室後壁道里上外面滲漏云。依例,本曹與本署提調,眼同奉審後,稟處之意,敢啓。傳曰,知道。又啓曰,臣世白·臣得一,與本署提調臣徐文重,卽詣永寧殿,眼同奉審,則第一室後壁道里上及東邊柱上內外滲漏,果涉大段,西挾空室後壁道里上內外,亦皆有滲漏之痕,不可不急時修改,不卜日來初九日修改,而始役吉時,同日辰時爲吉云。以此時擧行,第一室·第二室·第三室·第四室,西狹第一室·第二室·第三室先告事由祭,同日曉頭行移安,同日同時還安,及還安祭事畢後,臨時設行,東挾第一室·第二室·第三室,只行告由,祭所用雜物,令各該司急速措備進排之意,分付,別定監役官擧行,而臣曹與戶曹堂上本署提調,眼同修改,何如?傳曰,允。以上禮曹謄錄
上在昌德宮。停常參,只晝講。
下直,錦山郡守鄭推,林林郡守宋光涑,平壤判官尹聖瑀,殷栗縣監高緯奎,康翎縣監柳挺翼,永春縣監丁道徽。
右尹李蓍晩初度呈辭。入啓。給由。
傳曰,下直守令,留待引見。
兵曹判書閔鎭長辭職上疏。入啓。答曰,省疏具悉。疏辭,令廟堂稟處,卿其勿辭行公。
府啓,竝引嫌而退,只陳所懷,不卽論啓,則其在事體,殊未妥當,揆以法例,旣無應嫌,則强爲引避,亦涉苟且。儒臣疏論,旣非直斥,則以此追嫌,殊涉太過。身有疾病,勢難出肅,則未及論啓,不必爲嫌,榻前未啓,初無異同,則不敢處置,其勢固然。請獻納洪受漸遞差,正言兪信一,持平柳重茂出仕。答曰,依啓。
晝講入侍。同知事崔錫鼎,特進官徐宗泰,承旨李弘迪,玉堂朴權·李鼎命,假注書李東彦,史官權尙游·李宜顯,武臣李後晟。
正言兪信一,持平柳重茂,就職。
刑曹判書徐文重上疏。大槪,贈領議政金漢佑碑文,敢此改撰投進,而初不能詳審,不勝悚惕之至事。入啓。答曰,省箚具悉。箚辭,知道。
今日晝講時,忠州牧使李萬元,除朝辭赴任事,榻前定奪。吏曹佐郞李益壽,催促行公事,榻前下敎。
玉堂箚子。大槪,請亟允臺啓,更加鞫問,以正王法,以快輿憤事。入啓。答曰,省箚具悉。已諭予意於日昨筵中矣,不允。
吏曹啓曰,臺諫有闕,政事,取稟。傳曰,明日爲之。
同副承旨權持上疏。大槪,臣朝自直廬,聞有母病,蒼黃出來,方切憂遑悶迫之中,決無離側供職之望,懇乞將臣職名,亟賜鐫削,俾得專意救護事。入啓。答曰,省疏具悉。爾其勿辭,救護母病。
合啓,法者萬世之公也,恩者一時之私也。苟以一時之私恩,廢萬世之公法,則亂臣賊子,無所知懼,而國不爲國矣。今夫希載謀害國母之罪,實是神人之所共憤,覆載之所難容,律以王法,在所必誅,而兩司爭執,已閱三載,而天聽愈邈,兪音尙閟,臣等竊不勝悶鬱焉。希載陰兇情節,殿下旣已暴其罪狀,付諸有司,則殿下之於希載,初豈有一毫容貸之意,而今乃違一國公共之論,拒兩司閱歲之請,終始堅執,必欲曲全,臣等竊未曉殿下之處分也。殿下每以不當慮之事,有所持難,則尤有所不然者。諸臣之疏章論列,已盡聖上之批辭,開釋已悉,則日後之慮,理所必無,而猶靳夬斷者,抑何意哉?幺麼一希載之死生,非有輕重於國家,而臣等之所以合辭齊籲於累歲苦爭之餘者,只欲殿下,守三尺之王法,扶萬古之倫常而已,豈有所私惡於希載而然哉?今此希載之罪,非但今日臣民之義所當討,在春宮,亦當以義滅親,則其不可以私恩,有所容貸也決矣。王法至嚴,公議難遏,請罪人張希載亟命按律處斷。答曰,亟停勿煩。
院啓,罪人韓重爀等,輸情處斷之命,已過半年,而未獲准請,論以逐日嚴刑,期於輸情者,亦臻三朔日者,前席所達,不趐縷縷,而聖明猶靳允兪,臣等不勝竊惑焉。今此崔格·李時檜二人罪狀,昭著於鞫廳文案之中,至於重爀之事,渠之手筆書札,具在論其獄情,無復可疑,大臣之前後箚陳,亟請致法者,槪出於此,殿下之不少持疑,快賜開納,卽下按法之命,誠以重爀等情犯,辱及國家,誣歸聖躬,爲國人皆曰可殺之罪,雖有目前之快,不無日後之弊,此臣等之所以反覆爭執,而不知止者也。伏聞向日筵中,殿下以罪囚必待輸情,然後方可致法,雖以逆獄之重,未承款之前,不得致法例也爲敎,聖意槪欲守祖宗之成憲,審克於討罪之典也。然而殿下之不爲允從於執法之論,抑獨何哉?殿下初因大臣之疏,亟令處斷者,視諸招結如律,有所違礙,而其無累於聖德,有快於輿情則大矣。今此臣等,以嚴刑取款,論啓而不止,殿下則以勿煩爲敎,而終始堅執,則將使重爀等,偃息獄中,延過時月,畢竟爲可生之人,殿下之所以深惡痛嫉於陰翳邪枉之徒,廓揮乾斷,昭示邦刑之意,果安在哉?殿下若以循例還收之請,只歸遷就而有所不允,則尤宜亟從臣等之論,嚴刑鞫問,明白處分然後,方可以輸情正法,悠悠噂之言,一掃而灑之也。頃年李松全所坐,在於僞造御批,而猶此逐日嚴刑,則矧今重爀等罪名,不下於惡逆,其所痛惡,豈但松全而止哉?請勿留難,還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷,國家不幸。有此埋兇罔測之變,其凶謀禍心,誠有不忍言者,擧國臣庶之駭怖憤痛,奚但寢騖夢怕而止哉?日者設鞫時,在逃罪人,幸卽捕得,獄情端緖,幾乎盡露,神人之憤,可以少伸,而究覈未畢,遽有罪人等分揀放送之擧,臣不勝憂歎駭惑之至。今此業同之疑端遁辭,已悉於憲府論啓中,臣不必更費疊床之言,而墓道埋兇之處,業同招辭,刑曹則曰在於墓後龍尾,鞫廳則曰在於墓上向南而下數尺云,已是違錯之端,而去冬破碑之後,一不往守。今年三月旬間,始爲出往,亦非所以守護墓所者。至於今番鞫問時,墓下各人所引業同之言,過十四·五日,當有可知之事,吾當留待此日云者,埋兇非逆料之事,先唱有自鳴之疑,而與玉禮等面質時,於此語窮不敢發明,則此尤可疑之大者。然則業同,決不可無端放釋,一奉之初欲詣闕上變,旋卽逃躱,亦涉可疑,此等情節,若不盤問,而徑先勘罪,則甚非所以讞斷重獄之道,此不但人心之咈鬱,亦必有物情之疑惑,獄事未竟,則枝一·時俊·玉禮·命月等,俱不可放送也,明矣。嘻,人妖物怪,何代無之,而似此巫蠱之變,豈意必出於聖明之世乎?考之前史,斑斑可見,以殿下之明聖,想已照燭於此也。世變無窮,人心莫測,業同之事,實多可疑之端,則何可誘之於無證左,而不復訊問,直爲放釋耶?必須明白覈得,裁商善處,然後方合於獄體,無誤於國事。今若不究覈,明示處分,則設令異日,何許變怪,有進於此者,將無以究得其情,明覈其實,豈不大可懼哉?請還收罪人業同分揀放送之命,亟令嚴刑得情,其他罪人,一倂仍囚,憑問處斷。答曰,勿煩。
府啓,請還罪人業同分揀放送之命,嚴加刑訊,期於輸情,一奉·枝一·時俊·玉禮·命月等亦爲仍囚,以待結末。措語見上前輔德閔鎭厚,都監都廳崔錫恒,俱以未經準職之人,直授通政,官序無漸,有違法例,請竝命改正。答曰,勿煩。以上朝報
上在昌德宮。停常參·經筵。
下直,興德縣監朴宗發,全義縣監兪命弘。
李弘迪啓曰,明日永寧殿修改相値,視事,頉稟。傳曰,知道。
以領議政南九萬初度呈辭,傳于權是經曰,安心調理。
金世翊,以都摠府言啓曰,都摠管金鎭龜,除標信,漢城府坐起進去之意,敢啓。傳曰,知道。
李弘迪,以弘文館言啓曰,本館上番副應敎臣金時傑,今日奉常寺諡號同議事,晝仕出去之意,敢啓。傳曰,知道。
權是經,以吏批言啓曰,新除授靑松府使崔恒齊呈狀內,身病甚重,方在委頓中,旬月之內,實無赴任之望云,依近例罷黜,何如?傳曰,允。
有政。吏批,判書崔錫鼎進,參判徐宗泰病,參議趙相愚進,都承旨權是經進。兵批,判書閔鎭長陳疏,參判朴慶後服制,參議李墪進,參知未差,左副承旨金世翊進。
吏批啓曰,春坊闕員,今當差出,而擬望之人乏少,相避竝擬,何如?傳曰,允。
吏批,以鄭齊泰爲獻納,李彦紀爲參知,閔鎭周爲禮曹參判,柳格爲禮曹佐郞,李弘逸爲同敦寧,孫萬重爲校檢,申應澄爲右水運判官,李鼎命爲輔德,鄭壽俊爲濟用正,金栽爲學諭,洪柱震爲靑松府使。兵批,以金壽增·洪爲副司直。
李弘迪,以弘文館言啓曰,本館下番見存二員內,今日政,修撰李鼎命,移拜輔德,副修撰鄭齊泰,移拜獻納,他無推移之員,不得已以上番,姑降入直之意,敢啓。傳曰,知道。
又以吏曹言啓曰,書筵官抄啓事,命下矣。就戊辰·乙亥兩年經明行修別薦,更加遴擇,別單書入,而其中外任人,待其遞來,無職人付軍職,在外人自春坊,下諭,以爲輪日侍講之地,相避人員竝擬以入之意,敢啓。傳曰,知道。
又以禮曹言啓曰,光陵丁字閣腐朽頹圮之處,因本曹堂上奉審書啓,重建之役,待秋擧行事,曾已定奪於榻前,所入材力,料理措備之意,亦卽分付戶曹矣。卽接本陵參奉牒報,則今番潦雨,殿內外雨漏處甚多,殿閣傾圮處,比前益甚,若此不已,則無事過夏,似不可必云。雨漏處則不可不及時修改,爲先別單子磨鍊以入,而至於傾圮處,則比前奉審時,漸有所加,又當此霖雨之節,亦不無過慮,重建廳堂上,令該曹斯速差出,詳細奉審其形止後,工役早晩,參酌稟旨擧行,何如?傳曰,允。
掌令金弘禎,正言兪信一啓曰,張希載事。啓辭見上答曰,亟停勿煩。
掌令金弘禎啓曰,業同事。啓辭見上閔鎭厚·崔錫恒事。啓辭見上答曰,勿煩。
正言兪信一啓曰,韓重爀事。啓辭見上業同事。啓辭見上答曰,勿煩。
持平柳重茂啓曰,臣於昨者,暴得暑瘧,吐瀉無算,昏倒垂死之中,府吏以處置請出之,大槪來示,而恩召繼降,臣不敢以狗馬賤疾,偃然違牌,左右扶曳,忍死趨命矣。還家少醒之後,諦觀其措語,則請遞洪受漸之辭曰,其在臺體,殊未妥當。請出臣之辭曰,榻前未啓,初無異同,臣與受漸,俱入前席,不能論啓之失,彼此一般,而今玆處置之辭,旣曰初無異同云爾,則與受漸竝落,事體當然,而同僚强欲區而別之,一遞一出,臣實未曉其意之所在也。受漸,旣以此見遞,則臣之獨爲仍蹲,已極無據,而病未省察,矇然就職之失,益無所逃,何敢一刻苟冒於職次乎?請命遞斥臣職。答曰,勿辭。
金演啓曰,持平柳重茂,再啓煩瀆,退待物論矣。傳曰,知道。
左尹金構疏曰,伏以臣縣道封章,乞鐫職名,聖批不允,辭旨隆重,益復惶隕,靡所容措。臣之陋劣,無一善狀,而獨蒙聖上收錄於衆棄之中,終始昭察,委曲保全,如此生成之澤,與天無極,非臣隕結所能上報,感激涕泣,不知死所。臣蹤跡孤危,寡合多忤,半世從宦,阱阬滿路,今則汚辱已極,釁累已深,復登朝籍,靦面周行,不惟私心之所已斷,抑亦公議之所不饒,今若仰恩私迫於嚴命,不顧廉隅,冒昧趨承,則終未免爲恣肆無忌,力抗公議之歸,是將臣前愆之中,復添新尤,旣已至是,則雖欲包羞忍恥,貪戀苟容,亦不可得矣。至於新資,尤不敢仍受,臺章再發,物情可見,今臣每當具書官銜,忸怩不寧,持筆遲回,無以爲心,心所不安,卽義之所不當也。豈有未允於物情,不安於私心,如此而可以苟然仍受者乎?擬因縣道,更申血懇矣。臣母以望八之年,素多疾病,近來添感暑濕,半月沈淹,昨聞症情轉劇,臣心神飛越,不暇顧他,卽卽奔馳入京,而母病一向危篤,頭痛·咽痛·腹痛·泄瀉等症,一時兼發,食飮專却,近口輒吐,寒熱交極,眞氣日削,綿綿柴惙,藥餌無效,臣憂遑焦迫之中,一念以職名猶在,進退無據,情跡窮蹙,罔知攸處,悚縮危惕,如坐鍼氈,不能頃刻自安。玆敢疾聲哀籲於天地父母之前,伏乞聖慈,特垂矜憐,將臣職名資級,一倂鐫改,仍許永刊臣名於朝籍,勿復檢擧,以安微分,俾得任便去留,省視病母,專意救護,千萬幸甚,臣無任懇迫怔營之至。答曰,省疏具悉。卿其勿辭,從速察職。
大司憲吳道一疏曰,伏以臣於頃者,猥忝銓職,適緣僚員未備,力疾供仕,輾展添傷,而國有大禮,未敢言病,扶曳踢蹶,漸就憊頓,不得不尋單請急,幸蒙恩遞。又於日者,有春曹新命,分義所在,不敢稽謝,忍死出肅,仍參講筵,罷對之後,痁患毒痢,挾暑竝作,落席呻楚之中,誤恩又加,畀臣以風憲長席,臣誠驚惶憫縮,罔知容措。臣之病勢,非等閑一時之感傷,源委深痼,差復未易,旬望之內,實無陳力之望,而且臣伏覩答左尹金構之批,則辭旨嚴截,至有情外嘵嘵之敎,臣亦其時連啓臺官也。而侫倖二字,亦臣連啓中文字也。遭此嚴旨,決不敢抗顔復廁於臺憲之地,伏乞聖慈,俯諒臣危懇,亟許鐫遞臣職名,以重名器,以安私分,不勝幸甚。臣無任惶隕㦖縮之至。答曰,省疏具悉。卿其勿辭,從速察職。
左議政柳尙運,右議政申翼相疏曰,伏以臣等,伏見玉堂箚本,有曰,急急請釋於半夜,未曉其意辭,臣等不勝瞿然慙悚之至。臣等俱以不逮之淺見,遭此無前之變故,區區之慮,蓋出於詞證未備,不敢遽斷之意,而反貽聖朝失刑之譏,臣等雖被重誅,不足以謝一國齊憤之輿情矣。至於請對,不過因一時事勢之適然,而亦未免見責公議,臣等之罪,不但在於按獄不審而已。伏乞聖慈,俯察臣等危迫之懇,亟罷臣等之職,仍治臣等之罪,以謝公議,以明王法,不勝幸甚。臣等無任兢惶祈懇之至。答曰,省疏具悉卿懇。別無所嫌,卿等,安心勿辭,亦勿待罪。仍傳曰,遣史官傳諭。以上燼餘
吏曹,書筵官抄啓別單,前正李世弼,前縣監鄭齊斗,仁川縣監李喜朝,永平縣監閔以升,前主簿李箕疇,工曹佐郞朴鐔,前主簿金昌翕,禮山縣監李世龜。以上朝報
上在昌德宮。停常參·經筵。
下直,伊川府使朴思敦,平昌郡守權彭老。
巳時午時,日暈。
權是經啓曰,明日常參·經筵,取稟。傳曰,停。
領議政南九萬初度呈辭。傳曰,安心調理。
答大司憲吳道一疏曰,省疏具悉。所論明的,予甚嘉之。卿其勿辭,從速察職。元疏在下
答掌令梁聖揆疏曰,省疏具悉。已諭予意矣,爾其勿辭,從速察職。元疏在下
權是經啓曰,假注書金栽,母病猝重,勢難察任,今姑改差,他假注書差出,何如?傳曰,允。
以鄭維漸爲假注書。
以忠淸監司洪受疇,靑陽縣居御營軍朴戒男等五名,稷山居牙兵宋愛禮等二名,燒死事狀啓,傳于黃欽曰,燒死人等,令本道恤典擧行。
掌令金弘楨啓曰,臣伏見同僚避辭,則拈出臣處置措語,至以旣曰,初無異同云爾,則與洪受漸竝落,事體當然,而同僚區而別之,一遞一出,臣實未曉其意爲言,臣竊瞿然也。諫臣同僚之入侍前席也,只爲爭執,未卽論啓者,未免欠當,同僚則引避自列,旋發其啓,雖有一日之差遲,不害爲臺體之得宜,故臣於處置之際,與諫臣區別者,蓋以此也。而今者同僚,强爲引避,費辭譏斥,臣何敢自以爲是,晏然仍冒乎?請命遞斥臣職。答曰,勿辭。
持平柳重茂啓曰,臣卽伏見長僚疏本,則其論今日請鞫事也。有曰大臣之意,有不可專攻者云。臣之所以爭執者,只在業同情狀之難掩,玉禮·命月證左之難誣,而未嘗有一毫侵及大臣之意,則長僚之言,未知何所指而發耶?第其中不無一二可辨者,其言曰,應先之事,果無實犯,則爲天下至冤,又曰業同,雖有可疑之迹,亦難徒執疑似,遂成大獄云。夫應先之當初受刑者,以號牌一款,而遺落之牌,與渠所佩之牌,主爵年條,有所相左,則不可謂萬分無疑之正犯,而猶且累次刑訊,致斃而後已者,誠以埋兇國家之大變,臣民之至痛,故冀其多方尋索,萬一捕得之致。況今業同情迹之可疑者,非一命月等所證者相符,則其可問之端,視應先尤有緊焉,其可懲羹於應先之事,而不思所以鉤覈之方乎?其曰巫蠱之事,暗昧難覈云,考其勢則誠然矣。欲得正犯之賊,旣有捕求之令,而旣捕之後,又以疑似而放之,則不但有乖於懸購之意,亦終無斯得之日,豈不痛心乎?若曰奸人,藉此移禍他人之計云,則此實兇逆之尤甚者,其不可不窮覈痛懲,夫正王法也明矣。若曰深長之慮,寓於其間,則覈得情狀之後,從容善處,亦爲未晩,何必徑先放釋於未覈得之前,以致公議之激發,輿情之憤鬱乎?臣之意見,旣與長僚差異,而長僚又以大臣,無一言於親鞫之日,至謂之不得辭其責,則臣以其時參鞫臺諫,決不可晏然仍冒於職次,請命遞斥臣職。答曰,旣有號牌,關係至重,而鞫獄至嚴,則伊時上下,莫不齊憤,惟以鉤得端緖,爲急務,豈能預料疑端之在他乎?此則憲長之言,未必恰當,予所謂明的云者,非混指此事也,勿辭。
正言兪信一啓曰,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。元啓在前國家不幸,有此埋兇罔測之變,其兇謀禍心,誠有不忍言者,擧國臣庶之駭怖憤痛,奚但寢驚夢怕而止哉?日者設鞫時,在逃罪人,幸卽捕得,獄情端緖,幾乎盡露,神人之憤,可以少伸,而究覈未畢,遽有罪人等分揀放送之擧,臣不勝憂歎駭惑之至。今此業同之疑端遁辭,已悉於憲府論啓中,臣不必更費疊牀之言,而墓道埋兇之處,業同招辭,刑曹則曰在於墓後龍尾,鞫廳則曰,在於墓上向南而下數尺云,已是違錯之端,而去冬破碑之後,一不往守,今年三月旬間,始爲出往,非所以守護墓所者,至於今番鞫問時,墓下各人所引業同之言,過十四·五日,當有可知之事,吾當留待此日云者,埋兇非逆料之事,先唱有自鳴之疑,而與玉禮等面質時,於此語,窮不敢發明,則此尤可疑之大者。然則業同,決不可無端放釋,一奉之初欲詣闕上變,旋卽逃躱,亦涉可疑,此等情節,若不盤問,而徑先勘罪,則甚非所以讞斷重獄之道,此不但人心之咈鬱,亦必有物情之疑惑,獄事未竟則枝一·時俊·玉禮·命月等,俱不可放送也明矣。嘻嘻,人妖物怪,何代無之,而似此巫蠱之變,豈意近出於聖明之世乎?考之前史,斑斑可見,以殿下之明聖,想已照燭於此也。世變無窮,人心莫測,業同之事,實多可疑之端,則何可諉之於無證左,而不復訊問,直爲放釋耶?必須明白覈得,裁商善處,然後方合於獄體,無誤於國事矣。請還收罪人業同分揀放送之命,嚴鞫得情,其他罪人,一倂仍囚,憑問處斷。平山縣監李寅錫□起自下庠,爲人癡騃,作事多濫,干謁要津,自爲身謀,曾任北郡,貪饕是事,題目之下,物情多駭,孔道鉅邑,不可付諸如此之人,平山縣監李寅錫,請命遞差。持平柳重茂以避辭在初八日,掌令金弘禎,以避辭在上,竝引嫌而退,前席倉卒,雖未卽啓,旋發其論,差遲何傷,處置請出,旣叶公議,則措語相嫌,似非大段,請持平柳重茂,掌令金弘楨,竝出仕。答曰,不允。遞差事及處置事,依啓。
金演啓曰,掌令金弘楨,再啓煩瀆,退待物論矣。傳曰,知道。
金世翊啓曰,持平柳重茂,再啓煩瀆,退待物論矣。傳曰,知道。
大司憲吳道一疏曰,伏以臣病甚情蹙,理難供職,敢露短章,冀蒙鐫免,反下從速察職之命。臣誠感激,兢惶踢蹶趨承之不暇,而顧臣病勢,非一時感傷比也。源委深痼,挾暑增劇,飮噉全廢,元氣苶然,旬望之內,無望痊可,風憲長席,不宜容臣虛帶爲養病之坊也。不得不更陳危懇,冒瀆宸嚴。伏乞聖慈,亟許鐫遞,以便公私,不勝幸甚。且臣有區區所懷,附陳於章末,而冀有以垂察也。今此鞫獄之徑先收殺,人多歸咎於大臣,請鞫之論,至於三司齊發,此固出於輿情之憤鬱,公議之激發而然,臣愚淺淺之見,則大臣之意,亦有不可專攻者。蓋埋兇之擧,實前古所未有之變也。凡有血氣,孰不欲究得正犯,快正王法,以洩神人之憤,而但念妖魅巫蠱之事,其情則誠兇慘而罔赦,其事則實暗昧而難覈,當初應先等之至於親臨訊鞫,已未知爲十分恰當,而況且事端,初不明白,終歸無實,兩人之命,徑隕於數日之內,此輩雖曰輿儓下賤,若其果無實犯,則豈不爲天下之極冤,而終有歉聖明之至仁也。伊時大臣,壓於雷威,終無一言,此則誠有不得辭其責者矣。至於業同之事,臣旣不參鞫廳,未詳事情,而槪聞大臣之言,其意以爲雖有言語間可疑之迹,幽暗之事,詞登未備,則亦難徒執疑似之端,遽成莫大之獄。此其所執,亦不可爲全然無據,而深長之慮,不無寓於其間。夫豈以業同,爲全無可疑而然哉?方今天佑聖朝,國有元良,率土含生之類,莫不延頸懽忭,人心雖曰難測,夫孰有陰懷謀害之計者乎?今此兇變,雖未知果出誰手,必奸人欲藉此,而移禍於他人之計也。苟殿下明燭於此,堅定聖心,更無他岐之疑,則終爲國家之福,而業同之不爲明覈,雖欠洞快,不害爲長慮善處之一道也,臣非敢以方張之論爲過當也。適臣之謬見如此,故職忝言地,畢陳衷曲於天地父母之聽,而自附於無隱之義,伏惟聖明,恕其愚妄而留神察納焉。謹昧死以聞。
掌令梁聖揆疏曰,伏以臣本無似,濫蒙洪造,前後添竊涯分已踰,而涓埃蔑效,罪戾徒積,臣常愧懼,若隕淵谷。不意今者,新命又降,臣誠感激惶隕,不知措躬之所也。顧此已試僨敗之踪,理難復叨匪據,而且臣宿患痰濕之症,遇暑添劇,胸膈痞塞,飮啖全廢,元氣澌敗,委頓牀席,以此病狀,無望自力,稽謝至此,一倍惶蹙。風憲重地,不宜久曠,玆不得不冒死呼籲於天地父母之前,伏乞聖慈,俯賜諒察,亟許遞改臣職,俾得專意調治,不勝幸甚。臣於乞免之章,不當贅及他說,而略有區區所懷,敢此附陳,惟聖明之垂察焉。今此鞫廳罪人事,已悉於兩司之啓,玉堂之箚,則臣不必更爲疊牀之說,而第念埋兇,何等惡逆,設鞫,何等重事,以殿下止慈之念,曁大臣願死之忱,其所以鉤覈處斷者,宜無所不用其極,而旣得其可疑可問之端緖,而謂無證左,徑先放釋者何哉?臣於此,不勝驚惑,臨食忘餐,中夜不寐,思之又思,終不能無訝於今日之處分也。大凡治獄之規,必須反覆鉤問,得其實情而隨其輕重,裁商善處,然後方可合於議讞之道,而今乃不然,究覈未畢,鞫事遽罷,罪人旣捕而旋放,情節幾露而還掩,輿情之憤鬱,固不足言,而事體之顚倒爲如何哉?設令業同,果無可疑可問之事則已,其齎糧留待之日,跡涉殊常,各人面質之際,自明未快,則其在按獄之道,惟當請刑嚴鞫之不暇,其不可率爾全釋,糢糊處之也審矣。臣伏覩殿下,於兩司之啓,玉堂之箚,或以勿煩,或以已諭爲敎,而迄無開悟允從底意,益致中外之悶鬱,此豈平日所望於殿下者哉?伏願殿下,亟允臺啓,更加窮覈,以正王法,以快輿憤,不勝幸甚。臣無任屛營祈懇之至。謹昧死以聞。以上燼餘
上在昌德宮。停常參·經筵。
李弘迪啓曰,明日常參·經筵,取稟。傳曰,只晝講。
金演啓曰,吏曹郞廳來言,承旨有闕,政事,何以爲之?敢稟。傳曰,明日爲之。
金世翊,以都摠府言啓曰,都摠管金鎭龜,除標信,漢城府坐起進去之意,敢啓。傳曰,知道。
又啓曰,今日入直軍士,中日習射,請出標信。傳曰,知道。
領議政南九萬三度呈辭。傳曰,安心調理。
金演,以義禁府言啓曰,弑夫罪人愛禮,移本府處置事,允下矣。係是綱常,依法例三省推鞫,何如?傳曰,允。
金演啓曰,弑夫罪人愛禮,三省推鞫事,命下矣。委官何大臣進去乎?敢稟。傳曰,右相進去。
又啓曰,弑夫罪人愛禮,三省推鞫事,命下矣。兩司進參事,城上所牌招言送,何如?傳曰,允。
又啓曰,卽者禁府郞廳,以委官意來言,有身病,將陳箚,勢難參鞫云,何以爲之?敢啓。傳曰,左相進去。
又啓曰,今此三省推鞫時,兩司進參之意,城上所掌令金弘楨,正言兪信一,竝牌招言送矣。卽者皆引避自列,無他行公之員,兩可除在外人外,呈告未肅拜人員,竝卽牌招,以爲推移參鞫之地,何如?傳曰,允。
又啓曰,卽者禁府郞廳,以委官意來言,三省推鞫,今方開坐,而判義禁李世華,以身病在呈告中,自政院頉稟云,何以爲之?敢稟。傳曰,牌招。
又啓曰,判義禁牌招不進,且自前省鞫,若値日暮,則有頉啓之例,今日日勢已暮,何以爲之?敢稟。傳曰,然則明日爲之。
右議政箚子。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
戶曹判書李世華上疏。答曰,省疏具悉。卿其勿辭,從速察職。
掌令金弘楨啓曰,昨者同僚,因長僚之疏陳獄事,有所引避,臣當處置,而臣有不敢晏然者,同僚所謂意見與長僚差異云者,蓋以卽今論啓而發也。臣之意見,與同僚少無異同,而旣參其啓,則勢難處置,且長僚又以大臣,無一言於親鞫之日,至謂之不得辭其責,臣雖不參於親鞫之時,連日進去於鞫廳,則不言之責,臣亦有之。以此以彼,決不可一刻仍冒,請命遞斥臣職。答曰,勿辭。
金演啓曰,掌令金弘楨,再啓煩瀆,退待物論。傳曰,知道。
正言兪信一啓曰,昨伏見大司憲吳道一疏本,其論三司請鞫之論,有曰大臣之意,不可專攻,又曰,巫蠱之事,暗昧難覈。又曰,業同之不爲明覈,不害爲善處之一道也。臣誠愚迷,不知道一指意之所在也。人雖至愚,孰不至巫蠱之獄,暗昧難覈,而不幸有此獄,則明覈而善處固可也。今此業同之事,疑端不一,遁辭亦多,又復言窮於墓下人面質之時,則若是而謂之暗昧難覈,不爲嚴鞫明覈,則當初朝家懸賞購捕之意,果安在哉?亦非所以按獄討罪之道也。臺閣請鞫之論,斷斷無他,實出於覈得罪人,少洩神人之憤,而臣之啓辭中明白覈得裁商善處云者,憲長所謂深思長慮之意,未嘗不寓於此,方遭如許莫大之變,有如許可疑之迹,而端緖旣露而掩置之,獄情未別而漫漶焉,則其所長慮,反爲三思之歸,前頭不但一時之憂而已。且臣所論,元無一毫侵及大臣之言,則憲臣專攻之說,臣實未曉,而大臣於今日獄事,如其覈得情實,而從容稟裁,則方合於善處之道,而此獄關係惡逆,端緖旣露之後,何可諉之於無證左,而徑請放釋耶?此則大臣恐未深思也。臣聞不直則道不見,業同卽遇變家奴子,今日君臣上下之深思難處者,只在於此,臣愚以爲誠無可慮也。昨日下敎中子惡父不知,奴惡主不知者,實是千古不易之明訓也。業同以本家奴子,反爲墓下諸人之所證援,此固常理之外,而臣曾不以告耶。世變無窮,人心莫測,今夫業同之獄,律之以奴惡主不知之訓,則處之亦無難事矣。應先等斃於杖下,當初親鞫之際,雖未的得其冤狀,而果若憲臣所論,爲天下之極冤,則以殿下之明聖,雖或得天下,有所不忍於此者,論以聖上不忍人之仁政,何可忍之於此,而不忍於他耶?誠如憲長之論,則臣之誤請鞫問之失較然矣。其何敢晏然於臺次?請命遞斥臣職。答曰,勿辭。
金演啓曰,正言兪信一,再啓煩瀆,退待物論。傳曰,知道。
掌令梁聖揆啓曰,臣之忝叨本職,已有日矣。適有賤疾,未免稽謝,今此業同請鞫之啓,雖未及聯名,而臣之昨日所陳之疏,與兩司方張之論,語意自相符合,則臣於長官之疏,難安之勢,與諸僚無異,其何敢獨爲晏然而已。請命遞斥臣職。答曰,勿辭。
金演啓曰,掌令梁聖揆,再啓煩瀆,退待物論。傳曰,知道。
獻納鄭齊泰啓曰,臣除授諫職,已有日矣。不但匪據之任,有難承當,素抱狗馬之疾,挾暑添劇,累日稽謝,惶悚縮伏之中,恩召忽降,分義是懼,黽勉出肅,而伏見大司憲吳道一疏本,槪以今日處分,不爲專然無據,且不害爲長慮善處之道,臣竊訝惑焉。大臣之意,雖出於長慮,三司之論,惟在執法,則今此原恕之言,出於憲長,曾所不意如此莫大之獄,舍其可疑之端,不思鉤覈之道,實有乖於按獄之體,而反謂之深長之思,寓於其間者,恐非臺閣直截之語也。果如此言,臣頃忝玉堂,有所陳箚,其誤爲論列之失著矣。臣於此,已不敢晏然,況其疏中,以不可專攻大臣爲言,而大臣旣因館箚,有陳疏引咎之事,臣尤何敢一刻仍冒於臺席乎?請命遞斥臣職。答曰,勿辭。
金演啓曰,獻納鄭齊泰,再啓煩瀆,退待物論。傳曰,知道
同副承旨權持再度呈辭。傳曰,還出給。
戶曹判書李世華上疏,伏以臣自入夏以來,重患痁疾,初則間日作痛,今爲逐日之症,彌留數三朔,有加無減,而猶且忍死奔走,無日不仕者,誠以分義不可不顧,職責不可不盡,私身顚仆,都不顧恤矣。又自四·五日前,猝得風痺之疾,手足不遂,精神昏瞀,仍成類中作一僵屍,以此病勢,無望供仕,不得已冒呈辭單,見阻喉司,方切憫蹙之中,禁府有事,召牌遽降,臣欲聞命卽進,而累日臥痛之餘,飮啖專廢,氣息奄奄,戶庭之間,亦不能自力起動,未免違牌,臣罪萬死萬死。因竊伏念臣之忝叨重任,今已三載,睯睯憒憒,無一事稱塞,所費者,只是些少筋力,到今危症,已至萬分難醫之境,決難復起爲人,致身於朝端,敢此疾呼於天地父母之前,伏乞聖慈,亟治臣罪,將臣本職兼帶,竝賜遞罷,以爲人臣慢命者之戒,千萬幸甚。謹昧死以聞。
右議政申翼相箚子,伏以臣見識昏謬,臨事顚錯,終致物論沸騰,國勢將傾,雖被重誅,無以塞罪。昨日聯呈一疏,甘伏刑章,而聖度天大,反降溫批,徊徨踧踖,益不知置身之所。自惟無狀,釁孽旣積,人非之外,鬼責隨至,宿患塊病,重發於積傷之餘,宛轉牀簀,叫苦欲絶,缺轉劇於暑濕之中,度數無筭,不能收拾。近又添得暑感頭痛,長在委頓,種種疾患至此,私而受由已久,無以起力辭陛,公而所兼諸司殿最,緣臣未易磨勘,憂憫弸中,不敢安於病席,玆不避煩猥之誅,敢竭疾痛之呼,伏願天地父母,察臣危迫之情,所帶本職及尙方·繕工·社稷·御營都提調之任,速賜遞改,以幸公私。臣方在危苦之境,擬上辭章,繕寫未及,遽有三省推鞫進去之命,而欲起還仆,無計趨承,雖蒙聖慈,改命僚相,臣之逋慢之罪極矣。伏地惶隕,恭竢斧鉞,亟命有司,勘臣罪名,以嚴國體,是臣之望也。臣無任祈懇戰灼之至。取進止。
同副承旨權持上疏,伏以臣之辭單,已再矣。還給之命,出於格外,臣誠惶感隕越,不知置身之所也。臣於日昨,急於救護病母,猥陳辭疏,反承溫批,聖恩天大,報答無階。第臣之母病,一向彌留,而臣狗馬賤疾,又此危劇,頭疼眼眩,精神昏憒,胸膈痞憫,食飮不下之症,固已不輕而重,其他種種病情,不可盡言,長單所陳,夫豈有一毫假飾也。臣之病狀如此,旣不得陳力就列,而顧惟出納重地,緣臣久曠,臣罪至此,萬隕猶輕,伏乞聖慈,俯燭微懇,將臣職名,亟命鐫削,俾臣得以專意於藥物,不勝幸甚。謹昧死以聞。踏啓字以上燼餘
上在昌德宮。停常參·經筵。
領議政南九萬四度呈辭。傳曰,安心調理。
傳于李弘迪曰,今日晝講停。
金世翊,以都摠府言啓曰,都摠管金鎭龜,除標信,漢城府坐起進去之意,敢啓。傳曰,知道。
吏批啓曰,禮曹佐郞權世恒,成均館典籍鄭漢柱,司䆃寺主簿申瓛,繕工監假監役官金洪範,俱以身病甚重,不得察任云,竝改差,何如?傳曰,允。
有政。吏批,判書崔錫鼎進,參判徐宗泰進,參議趙相愚病,都承旨權是經進。兵批,判書閔鎭長陳疏未回答,參判朴慶後服制,參議李墪病,參知李彦紀進,左副承旨金世翊進。
以洪受瀗爲承旨,宋昌爲工曹參判,韓命相爲平山縣監,吳相玉爲龍潭縣令,李鼎相爲獒樹察訪,黃鎭爲工曹正郞,申廣濟爲禁府都事,權希卨爲典籍,元萬春爲右尹,李蓍晩爲副護軍,李寅錫爲副護軍,權持爲副司直,李世弼·鄭齊斗·李箕疇·金昌翕爲副司果。
李弘迪啓曰,明日常參·經筵,取稟。傳曰,停。
又啓曰,來十五日儒生殿講日次,取稟。傳曰,停。
金演啓曰,大司憲吳道一未肅拜,執義李宜昌奉使在外,掌令金弘楨·梁聖揆,持平柳重茂退待,持平趙泰東在外,今日監察茶時之意,敢啓。傳曰,知道。
玉堂箚子。答曰,依啓。
金演啓曰,卽者禁府郞廳,以委官意來言,判義禁李世華,以實病不得行公,今日三省推鞫,勢難開坐,令政院頉稟云。敢啓。傳曰,知道。
副應敎金時傑,校理朴權,副校理趙大壽·趙泰采等上疏。答曰,省疏具悉。爾等,勿辭察職。
副提學金昌協上疏。答曰,省疏具悉。卿其勿辭,從速上來察職。
傳曰,頃者鞫廳大臣以下請對陳達,不惟以語言間疑似,遽爾訊問,而有違獄體深長之慮,自寓其中,其所謂深長慮者,非因大臣之言而知之。及見罪人之供辭,深長之慮,忽先萌于予心矣。今觀太學儒生李世耆等上疏,侵斥參鞫諸臣,不遺餘力,而一篇逞憾,專在首相。噫,以元老前後爲國長慮之誠,反被護逆之極罪,安有如許至冤之事乎?其乘時構揑擠陷大臣之狀,極可痛心,疏頭李世耆,姑先停擧。
傳于金演曰,太學儒生李世耆等上疏,還出給。
金世翊·金演啓曰,臣等卽伏見備忘記,有疏頭儒生李世耆,姑先停擧之命,臣等竊以爲過當也。今番獄事,未及究覈,徑先罷鞫,此三司之臣所以交章力爭者也。世耆等若以輿情所共憤者,必欲疏陳,則只宜就事論事,明辨義理而已。此則不然,遣辭之際,全不擇發。上自鞫廳大臣,下及三司諸臣,恣意侵攻,殆無餘地。其所爲說,誠甚謬戾,而第念世耆等,身居首善之地,徒懷憤慨之忱,不量事勢之如何,相率陳章,言雖不中,固當優容寬假,以示含垢莊疾之意,不害爲大聖人包荒之德也。況士氣朝論,各自不同,年少儒生輩,設有狂妄乖激之擧,不宜遽加摧折,輕施譴罰,以駭中外之瞻聆,請加三思,還收疏頭李世耆停擧之命。臣等職在近密,區區所懷,惶恐敢達。答曰,勿煩。
以三公待命禁府門外事,傳曰,安心勿待罪事,遣史官傳諭。
副校理趙泰采·趙大壽等箚子。大槪,竝引嫌而退,三司請鞫之論,實出公議,法外原恕之言,何足爲嫌?請持平柳重茂,掌令金弘楨,正言兪信一,掌令梁聖揆,獻納鄭齊泰,竝命出仕。取進止。
弘文館提學金昌協上疏,伏以臣於日昨,伏奉批旨不允臣辭免提學之任,方擬更具疏本,以申籲呼,疏成未及上,而又被本月初六日有旨,以臣爲弘文館副提學,令斯速乘馹上來者,臣尤驚惶憫蹙,不知所出焉。臣之自分屛廢,絶意仕宦,前後辭疏,已悉其故,而聖上亦每賜聽許,不隨以誅譴,此見天地日月,至仁至明,曲體一箇微物,使不枉其性,而獨恨銓曹不諒此意,每於注擬之際,輒擧不肖姓名,以致頻有除命,畢竟徒使賤臣積違命之罪,而國家受曠官之弊,此果何利於公私哉?臣仄聞頃日筵中,憲臣猥擧臣名,請別爲召致,而其所爲言,大有不近似者,臣深切驚駭,曾不料同朝之間,不能通志意,至於如此也。今日銓官,卽前日之憲臣,無怪其致臣於臲卼之地,陷臣於違傲之誅,而所仰恃而求解脫者,獨賴殿下仁聖耳。且臣所叨職名,前此亦嘗屢除,而屢辭得免,其難曲折,殿下亦宜照燭無餘矣。敢乞聖慈,諒臣至誠,亟許鐫免,再勿檢擧,使臣得安意丘壑,以沒餘齒,千萬幸甚。謹昩死以聞。
副應敎金時傑,校理朴權,副校理趙大壽·趙泰采等上疏,伏以鞫獄徑罷之擧,實出於千萬意慮之外,輿情由是而益憤,公議因此而益激,臣等待罪論思,不忍終默,乃與同僚相議陳箚,敢論獄情之十分可疑,處分之不可顚倒,而微誠未格,天聽斯邈,臣等相顧愕然,心切慙恧。昨伏見大司憲吳道一疏本,則辭說多端,臣等不欲一一論辨,而至以三司爭執之論,謂之專攻大臣,臣等竊不勝訝歎焉。夫埋兇之變,何等惡逆,則窮覈罪人,快正王法,乃是終始按獄之體,而設令伊日獄情,果有可恕之端,從容盤問,反復相確,不害爲審愼善處之道,疑端旣露於諸囚之招,情節未暴於平問之下,半夜前席,一倂放釋,自有鞫廳以來,未聞有似此擧措,而懸賞購捕之意果安在哉?徒貽凶徒之竊笑,重致國人之疑惑,臣等之箚辭,蓋取公共之論,而實無一毫他意於其間,則大臣之陳章引咎,已是料外,憲長之執此爲言,尤所未曉也。然兩司多官,旣因此引避,而處置歸於本館,則嫌難可否,無異於兩司,其何敢仍冒於職次乎?伏乞聖明,亟遞臣等之職,以便公私,謹昧死以聞。
館學儒生生員李世耆·李世璉·趙鳴謙·沈宗海·尹熙佐·趙有熵·金澤·姜服周·李聖元·尹徵三·李齊漢·朴濟·李寶臣·洪啓漢·洪大猷·宋聖齊·安重仁·李漢明·李執中·許混·李時潤·柳奎廷·朴思良·南宮鋏·李相休·柳珹·李世瑋·李翊良·尹桔·安澂·金胄·朴楷·李惟勳·高道原·尹百休·朴奎端·李命臣·李邦彦·洪夢巖·李世英·趙文輔·田尙泰·李世泰·沈檍·魚有龜·趙景命·李相虁·李泰漢·許源·洪啓迪·尹休績·尹匡績·申瀁·沈廷瑞·任琥·許潡·沈埈·沈益鼎·李昌彦·金百朋·李惟彬·宋鉉·崔琬·李震昌·閔受觀·李世胄·林華·金必壽·金之瑀·安節·宋震璟·李受觀·李廷彦·蔡文揆·尹時衡·徐宗賢·李相堯·許湜·吳命周·李泰齊·柳重百·廉元維·黃尙坤·文璨·韓翊箕·金萬載·曺漢老·李東樑·黃尙夏·李齊松·曺漢傑·貢震夏·張弘瓘·朴尙燁·朴泰明·崔信哲·崔挺雲等上疏,伏以國之爲國,人之爲人,蓋以三綱五常,爲氣脈而維持,無是則國不爲國,人不爲人,而春秋筆法,昭揭日星。臣等忝居明倫之地,目見殿下之國,倫常掃地,氣脈垂絶,臣等痛哭流涕之不足,相率抆血而仰籲,其必亡之象焉。嗚呼,我聖朝儲位久曠之餘,天佑國家,誕降元良,三百宗祧,億萬民命,於是乎依歸,莫不延頸鼓舞,斯效願死之忱矣。日者姜儒之疏纔入,木偶之究始出,杖斃相續,獄情無驗,非但輿人之情,痛迫欲死,惟我殿下衋傷于心,嚴敎鞫廳曰,罪人終未斯得,則大臣以下,難免其罪。在殿下止慈之道,天理固然,此賊未正法之前,非特大臣諸臣,擧國臣庶,無非殿下之罪人。而及聞罪賊逮捕,鞫廳旋設,此誠上天之故誘其衷,使自發覺,夫豈人力所能詗得者哉?雖以輿儓之賤,婦孺之微,率皆驚喜失措,攅手祝天者,庶幾因此而鉤得正犯,少洩神人之憤,則爲殿下掌鞫之臣者,鉤摭隱情,盤詰疑端,凡所以訊覈奰奸,摘抉凶孽之道,宜無所不用其極,而今之按獄者,私用前規,援證告的,兇賊語窮,少加究問,則情節立現,而徑遏吐實之賊口,面漫參鞫之諸臣,而蒼黃暮夜,顚倒請對,同聲衆證者,謂之無證,面質語窮者,謂之無實,游辭遁語,曲護國賊,若是其懇至。噫,謀害春宮,暗埋凶蠱,萬右所無之凶逆,而不忍窮問於端緖旣露之後,急急請放於夜半密席之間,猶恐賊情之盡露,亦慮凶謀之畢吐者,抑何義理耶?凡人見有關,弓剚刃於父母者,則其爲子者,莫不遑遑嫉痛,有同矢攅於其肌,刃剔於其骨,必欲食其肉寢其皮者,此人情天理之所同然也。人臣之視國賊,宜如視父母之讐,理無一毫間隔,況受殿下之嚴敎,治春宮之讎賊者,委棄明命,圖緩國獄,通天凶逆,掩目解辨,使殿下購求之意,歸於虛地,使厭禱春宮之賊,偃保支體,爲人臣子一視君父之義,固如是乎?噫嘻,凶人之陰結賊臣,謀害國母之狀,雖使異國之人見之,寧忍有一刻假貸之意,而力戰公議必欲私貸而後已。使三百年禮義之邦,彝倫斁絶,綱常廢墜,國人之憤,三載積鬱,而此則曾以爲世子圖安爲言,而今此向世子埋凶厭禱者,又是何樣劇賊,而不思所以畢覈情狀,具刑臠磔,黮伸救於一國人情之外,而亦惟曰爲世子深遠慮云爾耶?大凡鍜鍊無刑之獄,濫殺冤人,固爲人臣之罪惡,而掩護斯得之賊,貽禍宗社者,厥罪惟均,以殿下之明聖,何不洞辨而夬斷,以正祖宗之王法乎?噫嘻,我殿下視如股肱,擧國專聽者,惟彼大臣一人,而去歲臣節,旣止於私貸國母之讐賊,今年相業,又極於故縱春宮之蠱盜,前後爲世子深遠之慮,一何與三綱,每每相反耶?擧國臣民,皆懷憤鬱,于今一旬之間,中外鼎沸,人心已潰散矣。殿下深居九重,偏任一人之周遮,坐失一國之人心,而莫之恤焉,臣等,恐殿下後雖無悔悟改圖,不可及已,抑臣等尤有所抑鬱者何也?此賊之證援端緖,不啻昭著,而按獄之臣,全顧自己之禍福,圖釋一國之惡逆,而旣無藉口之辭,乃諉之深長遠慮,外人之聽聞,有若別樣難處之端,又有所隱伏於其間者然,國人之駭惑,於是乎又添一節,到此地頭,殿下尤不可不明覈顯戮,以解輿情之疑鬱,而處殿下耳目之列者,無一打破其頭䐉血誠回悟之言,阿附大臣用意緩頰之疏,又出於臺閣之上,一以爲奸人。欲藉此移禍他人之計,一以爲不覈凶賊,不害爲長慮善處之道,是何語意錯舛,抑揚眩惑至此耶?噫,此獄何等重獄,而獄情未究,徑有此凝譎臆逆之說,奸人心術,彼何能移着於腹中耶?設令一如其疏之言,眞有奸人欲爲移禍於他人,而作此窮凶之變,則其爲兇慘,有不可勝言。在臣子沐浴請討之義,但當嚴鞫正刑之不暇,彼乃阿悅相臣,蔑絶大義,其所謂深長善處者,果可謂此輩一身深長之圖也。其所以違拂輿情,前後護賊,都出一人誤國之手,而布列朝著,瞻忌位勢者,迄不敢斥然正呼,兩司之啓,玉堂之箚,藏頭卷尾,文不貫語,宜乎肉食之輩,畏勢媕婀,而如臣等韋布之賤,有不忍負累朝陶養之化,敢以明春秋討賊之義,爲春宮願死之誠,冒瀆宸嚴,冀回天聽,伏願殿下,窮覈埋凶之賊,以振王綱,克正護逆之罪,以洩輿憤,宗社幸甚,臣民幸甚。臣等無任激切戰灼之至。謹昧死以聞。以上燼餘
上在昌德宮。停常參·經筵。
下直,麟蹄縣監金昌國,金泉察訪權以鎭。
權是經啓曰,明日常參·經筵,取稟。傳曰,停。
金演啓曰,卽者玉堂上下番,以儒疏侵斥,情勢難安,皆徑出云。莫重禁直,任意徑出,事極未妥,上下番竝推考。卽爲牌招,使之入直,何如?傳曰,允。
獻納鄭齊泰避嫌。答曰,勿辭。
掌令金弘楨避嫌。答曰,勿辭。
持平柳重茂避嫌。答曰,勿辭。
洪受瀗啓曰,獻納鄭齊泰,掌令金弘楨,持平柳重茂再啓煩瀆,退待物論。傳曰,知道。
正言兪信一避嫌。答曰,勿辭。
金演啓曰,正言兪信一再啓煩瀆,退待物論。傳曰,知道。
金演啓曰,卽者禁府郞廳來言,今日三省推鞫事,往問于委官,則以爲今方待罪,不得開坐云矣。敢啓。傳曰,知道。
洪受瀗,以義禁府言啓曰,卽接月令醫員慶起昌手本,則囚人李相勛,素有土疾,時時吐血眩冒矣。數三日前,添得暑感,頭痛及嘔吐大作,食飮專廢云。自前罪人,如有病重,則例有保放救療之規,敢此仰稟。傳曰,保放。
傳于權是經曰,三公處,遣承旨敦諭。
成均館官員,以知館事意啓曰,本館儒生李世耆等,昨日陳疏,有疏頭停擧之命,參疏儒生等,自闕下歸到本館,拜辭神門外,仍爲散去,莫重聖廟,不可一刻暫曠,臣錫鼎,與同知館事閔鎭周及郞僚,來詣泮中,以爲守直之地,而事體重大,合有變通之道。敢啓。傳曰,捲堂之擧,殊涉太過,開諭勸入可也。
金演,以侍講院言啓曰,書筵官,該曹旣已抄選,而以其中外任人,待其遞來,其餘在外之人,自本院,下諭之意,入啓蒙允矣。司果李世弼,時在京畿振威地,工曹佐郞朴鐔,司果鄭齊斗,時在安山地,司果李箕疇,司果金昌翕,時在楊州地,書筵侍講事緊,竝斯速乘馹上來事,下諭,何如?傳曰,允。
權是經啓曰,左承旨臣黃欽,左副承旨臣金世翊,右副承旨臣洪受瀗,三公處以敦諭出去,廳中只有臣及同副承旨臣金演,出納之際,事甚苟簡,右承旨臣李弘迪疏批已下,牌招察任,何如?傳曰,允。
金演,以吏曹言啓曰,曹所屬司饔院官員等矣。今丙子年春夏等褒貶等第,當爲磨勘,而都提調有故,不得磨勘之意,敢啓。傳曰,知道。
金演,以工曹言啓曰,今丙子春夏等本曹郞廳及瓦署·造紙署官員褒貶等第,磨勘以入,而尙衣院·繕工監·掌苑署·四山·典涓司官員,則各其司堂上有故,不得磨勘之意,敢啓。傳曰,知道。
金演,以禮曹言啓曰,曹所屬各司中典牲署,去甲戌年春夏秋冬等,校書館·典牲署,乙亥年春夏秋冬等,掌樂院,乙亥年秋冬等褒貶,各其司提調有故,限內不得磨勘矣。今始等第以入而奉常寺·宗廟署·社稷署·東·西氷庫·內醫院·東·南關王廟·禮賓寺·司畜署·司譯院·弘文館·藝文館·春秋館·成均館·承文院·觀象監等官員,今丙子春夏等褒貶,各其司提調堂上有故,限內不得磨勘之意,敢啓。傳曰,知道。
成均館官員,以知館事·同知館事意啓曰,臣等,招集出齋諸生,以傳敎內捲堂之擧,殊涉太過。開諭勸入事,反復開諭,則諸生等以爲,蠱害春宮之賊,何等惡逆,而頃日鞫廳之事,大拂常情,彝倫將晦,國人咸憤,臣等忝居明倫之地,不勝慷慨願死之忱,乃敢叫率多士,同聲叩閽,忠憤所激,只欲扶植綱常而已,寧有一毫私意,故爲侵逼大臣之計,而不惟微誠未格,聖敎極嚴,至有逞憾構揑擠陷等敎,仍下疏頭停擧之命,臣等惶隕震惕,置身無所,卽當陳章自列,請同被罰,而分義所在,有所不敢,疏頭被停之後,亦不敢自齒於章甫之列,蒼黃半夜,相率入泮,拜辭聖廟,席藁泮村,以竢嚴譴矣。不意聖諭丁寧,有此勸入之敎,臣等非不知奉行之不暇,而旣承情外之嚴旨,又見疏首之被罰,臣等所當同被其罰,豈可以倖免爲幸,而晏然復入於賢關乎?聖敎雖勤,有不敢黽勉奉承,祗切惶怖之至云。疏頭旣已被罰,則其在諸生廉隅,不敢還入,其勢誠然,似當有別樣變通之擧,何以爲之?敢啓。傳曰,遣承旨勸入。
副校理趙大壽·趙泰采等上疏。答曰,省疏具悉。爾等勿辭,從速察職。
李弘迪上疏。答曰,省疏具悉。爾其勿辭,從速察職。
平安監司李頤命上疏。答曰,省疏具悉。私情雖切,公務亦重,卿其勿辭,速往欽哉。
李弘迪啓曰,以成均館草記,遣承旨勸入事,命下矣。臣弘迪以該房,今方進去,而左承旨臣黃欽,左副承旨臣金世翊,右副承旨臣洪受瀗,以大臣處傳諭事,纔已出去,廳中只有同副承旨臣金演,無推移泮直之員,都承旨臣權是經,當爲牌招,而拘於廳規,不敢直請,何以爲之?敢稟。傳曰,牌招。
金演,以宗簿寺言啓曰,今春夏等宗學勤慢,抄出計畫,則密昌正樴居首,韓山副守澳爲之次,依事目令該曹,紙筆墨施賞,二分以下,全安都正潢等九員,自本寺笞奴驚責,密城君栻·坡陵都正杉·全陽守樸,無緣不進,事極怠慢,竝從重推考,何如?傳曰,允。
金世翊啓曰,臣承命馳往領議政南九萬家,路聞已出南城云。臣轉往崇禮門外時住處,傳宣聖諭,則以爲臣猥叨負乘之任,終陷滔天之罪,只當卽伏刑章,以謝衆怒,而誤恩愈隆,罪戾愈深,跼天踖地,無所措身。不得不出伏城外,席藁竢命。不意承宣來臨,傳諭聖旨,感極悲泣,不知所言。臣今所遭罪名之駭慘,固已難容於覆載,而所患賤疾,亦且日益沈綿,實有頃刻奄忽之狀,視聽言動,已非陽界人氣候,自悼此生,永負天恩,尙何言哉?精神昏錯,不成言語,若令縷息,不絶於數日之間,則謹當更具一疏,仰陳將死之鳴號云矣。敢啓。傳曰,三公之一時出城,前所罕有,此何爻象,此何擧措?愕然之極,如失左右手也。卿其亟體如渴之意,安心卽速入城之意,爾等更往傳諭于三公,仍與偕入。
黃欽啓曰,臣承命馳往于左議政柳尙運家,則旣已出往崇禮門外蓮池下閭家矣。臣轉往其所住處,傳宣聖諭,則以爲臣昨伏見儒疏。大槪,以先治曲護惡逆之罪爲辭,看來震驚,歸命司敗,聖恩天大,至遣史官,諭以勿待罪,不得不奔迸出城,席藁私次,恭竢威命矣。不意近侍之臣,臨諭十行之札,開釋丁寧,敦諭備至。在臣分義,豈不欲踢蹶趨承,而人臣得護逆之名,則滅身湛宗,不足以贖其罪,雖荷天地父母生成之澤,不卽金木之誅。罪名甚重,公議至嚴,終不敢冒昧祗承,以益其蔑法之罪,伏地惶隕,不知所達云矣。敢啓。傳日,知道。
洪受瀗啓曰,臣敬奉聖旨,馳往右議政申翼相家,則朝已出往于往十里村舍,臣追到所住處,傳諭聖旨,則以爲臣負犯旣重,在法罔赦,若下司敗,庶洩輿憤,而天恩寬假,許逭刑章,臣不敢以免罪爲幸,惟以失刑爲懼,舁出國門,誠不獲已,而遣承旨敦諭之命,出於意外,十行溫綸,反復丁寧,臣惶感蹜踖,益不知置身之所。臣之今日顚隮,實由自作,身陷大戮,罪名狼藉,以聖上天地之仁,縱欲拔之深淵,豈可忘廉冒恥,蠅營狗苟於衆怒之中,以益聖朝之羞辱哉?雖伏嚴誅,終有不敢冒進者,伏地惶恐,不知所達云矣。敢啓。傳曰,知道。
金世翊啓曰,臣承命馳詣于新門外尾井洞領議政南九萬所住處,傳宣聖旨,且諭仍與偕入之意,則以爲卽今宿患猝然添劇,萬無扶曳入城之望,神思昏潰,亦難以文字,仰暴情悃,第切惶隕而已云。目今病勢,果難起動,而臣旣承偕入之命,仍留之意,敢啓。傳曰,俟疾小間,卽速偕入之意,更爲傳諭,爾其仍留。
獻納鄭齊泰啓曰,臣伏見館儒疏本,以兩司之啓,玉堂之箚,謂之莊頭卷尾,文不貫語,斥之以畏勢媕婀,臣不勝訝惑,繼之以瞿然也。今此鞫獄處分,有乖獄體,大拂輿情,大臣之意,雖出於長慮善處之道,執法之淪,唯以訊鞫嚴討爲請,固不害爲各執權經,互爭是非,是以三司交章,合辭爭執,明辨義理,期回天聽而已。至於舍其事而專攻其人,汲汲聲罪,如儒疏所論,以致上下激惱,朝著潰裂,此非臣之本意,而仍此被斥,實非尋常,臣於是已難晏然。且臣昨者,詣闕還歸之際,路遇一品重臣,未及隱避,揆以臺體,虧損亦甚,以此以彼,俱不可仍冒臺席,請命遞斥臣職。批答在上
掌令金弘楨啓曰,今此埋凶,實是前古所未有之變,擧國臣民,腐心痛骨,孰不欲斯得罪人,夬正王法,而頃日鞫獄端緖旣露,情實幾吐,則詳悉鉤覈,在所不已。而方張之獄,遽罷於一夜之間,三司之齊聲力爭,固出於輿情之憤,公議之激,而臣誠意淺薄,莫回天聽,抑鬱悶塞,繼以慙恧矣。卽伏見館儒疏本,則至以兩司之啓,莊頭卷尾,畏勢媕婀等語,大加非斥,不遺餘地,臣不勝瞿然之至。臣苦口爭執,兪音尙閟,誠未格天之責,臣亦自訟,而其所謂莊頭卷尾,畏勢媕婀等語,未知何所據而發耶,臣竊訝然也。然而旣被無限詆斥,其何敢一刻仍冒乎?請命遞斥臣職。批答見上
持平柳重茂啓曰,臣伏見李世耆等疏本,乃以莊頭卷尾,畏勢媕婀等語,侵辱兩司,不遣餘地,臣竊駭憤焉。業同之事可問者多,而放釋之擧,出於意外,臣之所以力爭於前對之日,論啓於退出之後者,蓋出於宰相·諫官相可否之義,而至如詬辱大臣,勒加護逆之名,實非臣之本意,故前後所論,只在賊情之不可不問,獄事之不可遽罷,而未有一言侵及於按獄之臣矣。今者館儒輩,怒臣言之不快於己意,乃以萬萬不近似之說,恣意詬罵,至於如此,臣雖疲劣,何忍冒此深羞,仍據臺席,以貽淸朝之辱乎?請命遞斥臣職。批答見上
正言兪信一啓曰,如臣陋劣,待罪言地,未效絲毫之報,而徒積尸素之罪,赧渥踧踖,靡所容措。卽伏見館學儒生李世耆等疏本,至以莊頭卷尾,畏勢媕婀等語,侵攻三司,以爲罪案,臣於此不勝驚悚駭歎之至。今此罪人等,徑先放釋於獄事未及究覈之前云。實非所以按獄討罪之道,亦恐有違於遇變兼劇之道,故臣陳啓引避之章,極論力辨,此實聖明之所乘燭也。三司交章,朝議崢嶸,而章甫峻激之論,猶且未厭,則就事論事,據理卞斥固可也。何可以畏勢媕婀,極意侵詆哉?臣於自列之章,不宜更贅他說,而嘻噫,今日國事,尙何言哉?朝論之橫潰,不趐若峽拆河決,源深弊痼,將至於國不爲國而後已,此豈但一人一時之憂哉?大臣之前後斷獄,不無三思過慮,未允於物情,大咈於輿論者,而此不過連値大獄,事有至難,終不免於大段失着之歸,而原其本心,斷斷無他,則此實公罪也。何可因此一事,遽驅大臣於罔測之科,以空殿下之朝耶?似此論議,甚非國家之福也。臣雖無狀,實不爲媕婀苟且之態,以負我殿下也。旣被館學疏儒之斥,理難晏然於臺席,請命罷斥臣職。批答見上
平安監司李頤命上疏,伏以臣頃在湖郡,敢上瀝血之章,干冒宸嚴,聖度天大,不加譴責,諭令上來。臣自惟草芥微賤,罪戾餘生,得有今日,踵頂莫非聖恩,偃然遠在,力拒嚴命,非臣分義之所敢出,一身顚仆,有不暇顧,强病登途,今到江外,若其才分之不稱,疾病之難强,言歸飾讓,跡涉辭難,不敢更煩,卽當入謝恩命,以伸微誠,而臣有至情危懇,未蒙矜察者,今若上畏嚴威,俯戀榮祿,含忍泯默,不自陳暴,則是傷聖朝體下之仁,負慈母劬勞之恩,玆敢不避鈇鉞之誅,冒死申籲,臣罪至此,萬殞難贖。臣母景迫桑楡,宿疾沈綿,臣嘗屢陳情事,聖明必已俯燭,同朝所共悶惻,病情之種種危厲者,不暇悉陳,而爾來形神氣力,日漸消鑠,實有今日不如昨日之勢,乍冷則傷感,稍熱則下痢,將理之道,若保嬰兒,口無完齒,啗嚼甚艱,所食至少,身無點肉。且有腰痛,不能久坐,臣曾任錦山郡,距臣所居持呼地僅百餘里,往還之際,數里一休,日行不過數十里,四·五日而達,道中多經危症,行餘必生他病,奄奄若難保,臣自恨爲親慮不周,但爲一日之養,幾成莫追之悔,攀輿默禱,涕泣於岐□者數矣。至今思之,澟澟體生粟矣。今者關西之遠,十倍於錦山之道,必至之憂,冒已驗之危,使之輿疾作行,臣所不忍爲也。古人謂往而不可待者,親年也。家貪親老,不擇官而仕,凡今爲養而仕者,得一命之官,宰十室之邑,然亦自喜,況雄藩致養,榮且豐矣。若不及此餘日,少伸反哺之願,則寸草之報,更待何時,而不幸事不如意,決無偕往之勢,臣心悼恨,曷有其已。臣母旣不能往,則臣之情理,實難獨赴,自有此命,方寸焚灼,寢食殆忘,誠不知所以爲計。臣來時,見其未離牀褥,乍別數日,魂夢猶驚,三年千里之別,又何忍絶裾而去也?孟子有言,凶歲子弟多暴,今歲之人,或有父子相棄者,西俗貿貿,罕聞仁義,若見臣棄老母而赴官,必將曰朝廷大吏,猶且貧榮而遺親,吾儕小人,救死不贍,安知倫理,其爲無狀,不復忌憚,則臣身固不足恤,亦豈國家以孝悌敎民之道耶?夫忠孝,本非二道,公義私恩,實難兩全,詩云王事靡盬,不遑將母,臣亦嘗聞此義矣。且自弱冠,受聖上罔極之恩,常願肝䐉塗地,以酬涓埃,亦願迨年力之未衰,宣力四方者,實所蓄積,苟非篤老沈疴之親,何敢爲辭,自速不忠之誅乎?伏乞天地父母,俯諒臣血懇,亟許改正臣職名資級,以安愚分,以伸至情,千萬幸甚。謹昧死以聞。
副校理趙大壽·趙泰采上疏,伏以臣,得見館學儒生李世耆等疏本,以臣等論獄事之箚,爲莊頭卷尾,畏勢媕婀,恣意詆斥,不遺餘力,臣等看來,不勝駴歎之至。日昨鞫獄事情,十分可疑,而前席處分,未免失當。輿情大咈,公議益激,其在三司之道,惟當苦口力爭,冀回天聽,而臣等,俱以庸陋,忝居論思,一番陳箚,有同塞責,譏議之來,固其宜矣。而今乃以情外不近之說,抑勒侵攻,謂若畏憚威勢,含糊苟且者然,何其言之謬戾至此耶?伊日箚辭,不過直陳事理而已,而憲長,疑之以專攻,泮儒斥之以媕婀,此無非臣等言議無當之致,固宜自訟之不暇,而第念臣等所遭,實非尋常被斥之比,其不敢冒居榮次也決矣。徑出直廬,迹涉逋慢,而譴罰不加,召命遽降,嚴分畏義,不得不趨詣闕外,而顧此情勢,決無抗顔供職之望,伏乞聖慈,亟遞臣等之職,仍治臣等擅離之罪,以謝人言,以安愚分,不勝幸甚。謹昧死以聞。
右承旨李弘迪上疏,伏以愚魯如臣,鈍拙無能,居官奉職,一未稱塞,冥擿之愧,臣亦自訟矣。頃於設鞫之日,臣以該房進參,而請對之論,遽出於完席,臣亦同詣於入侍之列,今見太學儒生李世耆等疏本,以參鞫諸臣,蒼黃暮夜,顚倒請對,顯加譏刺,臣亦參鞫諸臣之一也。冥摘之責,益無所逃,臣何敢不有公議,晏然仍據於職次乎?伏乞聖明,諒臣難冒之勢,亟賜遞免,治臣不職之罪,以謝人言,不勝幸甚。謹昧死以聞。以上燼餘
上在昌德宮。停常參·經筵。
自巳時至申時,日暈。
有政。吏批,判書崔錫鼎進,參判徐宗泰進,參議趙相愚進,都承旨權是經進。兵批,判書閔鎭長進,參判朴慶後進,參議李墪進,參知李彦紀進,右承旨李弘迪進。
金演啓曰,備邊司郞廳來言,今日賓廳坐起日次,而大臣皆有故,不得開坐云。敢啓。傳曰,知道。
李弘迪啓曰,明日常參·經筵,取稟。傳曰,停。
吏批啓曰,兩司·玉堂闕員,今當差出,而擬望之人乏少,相避·外任,竝擬,何如?傳曰,允。
金演啓曰,新除授兩司·玉堂牌招事,命下矣,今日日暮,明日待開門牌招之意,敢啓。傳曰,知道。
金演,以都摠府言啓曰,今日入直軍士,中日習射,請出標信。傳曰,知道。
金演啓曰,都摠管金鎭龜,除標信,漢城府坐起進去之意,敢啓。傳曰,知道。
金演啓曰,禁府郞廳來言,今日三省推鞫,往稟於委官,則方在待罪中,不得爲之云矣,敢啓。傳曰,知道。
成均館官員,以知館事·同知館事意啓曰,卽者承旨,來到泮中,傳諭聖旨於出齋諸生,勸令還入,則諸生等,以爲旣承嚴旨,且以同事倖免爲不安,不敢承命,仍爲退去。本館堂上及郞僚,相率直宿之意,敢啓。傳曰,知道。
弘文館啓曰,本館下番四員,俱有窠未差,上番姑降入直,已至累日,事體苟簡。下番闕員,今日政一倂差出,卽爲牌招察任之地,何如?傳曰,允。
以李鼎命爲副應敎,南相夏爲禮曹佐郞,尹世綱爲繕工監假監役,李益壽爲修撰,曺善徽爲典籍,李世勉爲工曹佐郞,尹星駿爲正言,宋徵殷爲持平。
李弘迪啓曰,光陵丁字閣重建廳啓曰,本陵丁字閣,今將重建,臣昌·臣得一,今日會同,依缺陵重建時例,應行事目,別單書入,而臣等與監役官缺事知工匠爲先進去,奉審形止後,早晩稟旨擧行之意,敢啓。傳曰,知道。
光陵丁字閣重建廳啓曰,今此本陵丁字閣重建之役,當俟奉審後,稟旨擧行,而所入材瓦等物,不可不預爲措置,令戶曹急速措備,以爲臨時始役之地,何如。傳曰,允。
金演,以兵曹言啓曰,當日假吏朴尙天稱名人,自金虎門,入差備門外擊錚,極爲駭愕,令攸司囚禁治罪,同門守門將韓厚信,常時不能禁斷雜人,以致闌入,亦難免其責。推考,何如?傳曰,允。
金世翊啓曰,臣卽奉聖旨,更爲傳諭於領議政南九萬,則以爲所患方劇,實無起動之勢,涕泣號呼,不知所對云。臣謹遵聖敎,仍留矣。傳曰,知道。
黃欽啓曰,臣承命馳到崇禮門外議政府左議政柳尙運所住處,更爲傳諭聖旨,則以爲無狀小臣,忝按重獄,旣陷不測之科,虛辱聖眷,又犯逋慢之誅,縮伏悸恐,不知置身之所矣。近侍跋來,傳宣聖敎,辭語勤摰,眷待隆重,實非負罪賤臣所可得預於其間者,臣奉讀以還,涕汗交零,顧臣所遭人言罔極,業已聖明之所下燭。臣若徒知承命之爲恭,而不顧公議之至嚴,則臣之區區自靖之義,雖不敢言,其於國體損傷,果何如也?臣於此際,一疏陳暴,亦所不敢,而承宣之臣,仍留委巷,促臣偕入,使臣苟有一分冒入之勢,則何苦而自絶於仁覆之下哉?寧受違傲之罪,決無趨承之望,伏地涕泣,不知所達云矣。敢啓。傳曰,大臣之久留城外,其非事體之得宜,入城陳章,小無所妨,卿其須念此意,安心卽速入城事,更爲傳諭,仍與偕入。
洪受瀗啓曰,臣承命更到往十里右議政申翼相所住處,傳諭聖旨,則以爲臣之罪名之非常,情勢之不安,有不敢煩瀆,而所患泄瀉之症,至於直下,度數無算,不能收拾。宿患塊病,十分苦劇,方在悶絶不省之中,以此病狀,雖欲匍匐而進,其勢末由云。以臣目見,病勢果爲深重,似無起動之望,而臣旣承偕來之命,仍爲留在之意,敢啓。傳曰,俟病小間,卽速偕入之意,更爲傳諭,爾其仍留。
洪受瀗啓曰,臣卽奉聖旨,更爲傳諭於右議政申翼相,則以爲泄患塊痛,一向苦劇之外,添得頭痛嘔逆之症,悶塞昏倒,無路起動,而近侍之臣,承命相守,徒損國體,此尤臣之惶恐欲死,而病勢至此,精神昏憒,亦末由構成文字,以暴崩迫之情,但俟死罪,不知所出云。卽今病勢如此,造朝似未易期,而臣則依傳旨,仍爲留在之意,敢啓。傳曰,知道。
李弘迪啓曰,臣承命馳到泮宮,招集諸生,反覆開諭,則諸生等以爲臣等齊聲叫闔,旣未能格天,而遽承情外之嚴敎,儒籍薄罰,又未得同被,反承還入之恩命,至於別遣近侍,來傳聖旨,臣等惶隕感泣,益無措躬之所。乘時構揑,逞憾擠陷,實是奸細之態,臣等忝居首善之地,久被培養之恩,則雖曰無狀,豈忍爲此,第緣忠憤所激,敢陳狂率之言,不惟妄觸時諱,未槪聖心,至以士子羞恥之名,猝加於臣等之身,臣等將何顔面,復廁章甫之列,以辱菁莪之化乎?聖德天覆,溫諭再宣,而負此罪名,無路伸暴,同事倖免,且傷廉隅,承命隕越,不知所達云而,仍爲四拜而退矣,敢啓。傳曰,旣已區別處分,更往勸入。
李弘迪啓曰,臣敬奉聖旨,馳往泮宮,招集諸生,以區別處分之意,十分開諭,反覆勸入,則諸生等,以爲臣等情勢,已悉於再度宣諭之時,今不敢更暴危悃,仰瀆宸聽,而復遣喉司之臣,至有區別處分之敎,臣等非不知分義之至嚴,事體之重大,而旣已同事,罪無異同,廉隅所關,進退無據,聖旨愈懇,情勢尤蹙,彷徨歧路,仰天感泣而已云而,仍爲四拜而退去矣,敢啓。傳曰,莫重聖廟,不可久曠,更往勸入。
李弘迪啓曰,臣更奉聖旨,馳往泮宮,以莫重聖廟,不可久曠之意,招集諸生,再三開諭,則諸生等,以爲承宣之傳諭,至再至三,臣等之情勢,愈往愈蹙。聖廟空虛二宿,宸衷軫念,勸諭彌懇,其在分義,所當奉承,而臣等所懷,與前無異,只俟嚴誅,不知所對云而,四拜而退矣,敢啓。傳曰,知道。
黃欽啓曰,臣敬奉聖旨,傳諭于左議政柳尙運,則以爲臣旣犯罔赦之罪,坐徼非常之數,聖旨屢勤,臣罪愈重,而猶不敢爲承命之計者,祗恐重拂於公議,大傷於國體而已。勢窮理極,思慮昏錯,亦不敢以言語,屢煩仰對,謹當具疏,仰請鈇鉞之誅云矣,敢啓。傳曰,知道。
金世翊啓曰,臣卽者,又爲入見領議政南九萬,諭以斯速偕入之意,反覆開諭,則以爲身病比昨添重,決難起動入城,欲以章疏,陳暴情悃,而亦不能自力,惶恐涕泣,不知所達云。觀其病狀,恐無偕入之望,而臣則依聖敎仍爲留在之意,敢啓。傳曰,知道。以上燼餘缺十五餘行
戶曹啓曰,譯官韓有相,乙卯年恩賜田三結,韓錫祚,壬戌年恩賜田三結,俱未受出矣。黃海道載寧郡數外官屯田畓,韓有相則三結,韓錫祚則一結十三負,望呈願受,依例折給之意,敢啓。傳曰,知道。以上戶曹謄錄
上在昌德宮。停常參·經筵。
自未時至酉時,日暈。
大司憲吳道一初度呈辭。入啓。給由。
政院啓曰,傳曰,在前空館時變通前例,問于成均館以啓事,命下矣,卽者招本館官員,前例考出,則曾前空館之時,不爲不多,而文書浩繁,倉卒之際,不得遍考,僅以甲辰·丁未·己未·癸亥四年前例,謄書敢啓。傳曰,不參疏儒生,使之招入。
刑曹判書徐文重辭職上疏。入啓。答曰,省疏具悉。卿其安心勿辭,調理行公。仍傳曰,遣內醫看病。
謝恩,持平宋徵殷,正言尹星駿,修撰李益壽。
政院啓曰,禁府郞廳來言,三省推鞫事,往稟於委官,則方在待罪中,不得爲之云矣。敢啓。傳曰,知道。
合啓,請罪人張希載,亟命按律處斷。措語見上答曰,亟停勿煩。
院啓,請勿留難,還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。請還收罪人業同分揀放送之命,亟令嚴刑得情,其他罪人,一倂仍囚,憑問處斷。措辭見上竝引嫌而退,被斥疏儒,固無可嫌,虧損體例,勢難在職,就事爭執,誠得臺體,譏斥之言,在我何嫌,請獻納鄭齊泰遞差,正言兪信一出仕。答曰,不允。處置事,依啓。
府啓,請還收罪人業同分揀放釋之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。前輔德閔鎭厚,都監都廳崔錫恒等,請竝命改正。措辭見上竝引嫌而退,鞫獄徑停,重咈輿情,而或疏或啓,俱有論列,則過激之言,不必爲嫌,請掌令金弘楨,持平柳重茂,掌令梁聖揆,竝命出仕。答曰,不允。處置事,依啓。
掌令金弘楨·梁聖揆,正言兪信一,持平柳重茂就職。
持平宋徵殷,正言尹星駿啓曰,凡於傳啓之時,啓草必袖傳於承宣者,自是臺閣規例也。今日合啓傳啓之際,旣書啓草,而忘未入袖,承旨出接之後,始令替取而傳之,臣等昏謬做錯之失,大矣,不可晏然仍冒於臺席。請命遞斥臣等之職。答曰,勿辭,退待物論。
京畿監司書目,驪州兼任陰竹呈,以大司成李畬辭職上疏上送事。啓。答曰,省疏具悉。憂愛進言,予甚嘉尙,當與廟堂議處。卿其勿辭,從速上來察職。
慶尙監司書目,丹城縣監金遇一,今月初五日身死事。
吏曹啓曰,臺諫有闕,政事,取稟。傳曰,明明日爲之。
成均館官員,以同知館事意啓曰,以承旨書啓,不參疏儒生招入事,命下矣。今此疏擧時,齋任一人及上下色掌中數人,適有有故不參疏者,故使之入泮,招集儒生守齋矣,齋任尹世緯,先爲來到泮村,以爲今因疏儒之空館,有不參疏儒生招入之命,臣聞命慙懼,益不勝駭惑之至。日者多士之陳章叫闔,實循一國公共之論,欲效爲春宮願死之忱,而疏頭停擧之命,遽出於千萬意慮之外,參疏儒生,惶蹙罔措,不敢復入首善之地者,其勢誠然。乃者聖明,不少寬假,摧沮士氣,至有替入之敎,臣雖甚無似,亦有秉彝之心,豈敢諉之以姓名之偶漏於疏錄,而苟然冒入,以傷士子之廉義,重爲名敎之罪人乎?聖敎雖嚴,終不敢承當,伏地惶隕,不知所達云。再三勸諭,固守廉隅,終不回聽,莫重聖廟,連日空虛,誠極未安。明日乃文廟焚香,而迄無入齋之人,必有臨時狼狽之患,何以爲之?敢稟。傳曰,終不守齋,殊涉未便,更爲開諭勸入。
左副承旨金世翊書啓,臣今日,更爲入見領議政南九萬,復申以偕〈入〉之聖敎,則以爲疾病轉苦,決無起動之望,而違傲君命,日復一日,鈇鉞之誅,分所甘心,只俟嚴命之下云矣。臣依聖敎,仍留之意,敢啓。傳曰,縱有所患,大臣之累日出城,實爲未安,須體如渴之意,安心强疾入城事,更爲傳諭,必與偕入。以上朝報
義禁府啓曰,今春夏等本府郞廳褒貶,當爲等第,而判義禁臣李世華,方在待罪中,限內不得磨勘之意,敢啓。傳曰,知道。以上義禁府謄錄
禁衛營啓曰,本營郞廳及諸將官等,今春夏等褒貶,當爲等第,而都提調臣柳尙運有故,限內不得磨勘之意,敢啓。傳曰,知道。以上禁衛營謄錄
議政府啓曰,三公皆有故,今春夏等本府褒貶,限內不得爲之之意,敢啓。傳曰,知道。以上議政府謄錄
上在昌德宮。停常參·經筵。
下直,全羅左水使元德徽,善績僉使柳文燧。
禁府都事李廈成,前全羅左水使崔克泰拿來事,出去。
大司憲吳道一再度呈辭。入啓。加給由。
左尹金構初度呈辭。入啓。傳曰,還出給。
成均館官員,以同知館事意啓曰,臣謹以聖敎,招集入泮儒生齋任色掌等,出示批旨,則以爲臣等之所懷,旣已略陳於前,而臣等之情勢,與疏儒別無異同,聖明不諒,至下未安之敎,惶悚悶蹙,不知置身之所。臣等雖無狀,豈不知聖廟之至重,君命之極嚴,而今若不恤公議,冒沒入齋,則非徒廉義都喪,亦將得罪於名敎。聖敎雖勤,不敢奉承,席藁俟罪,不勝隕越之至云。臣更以聖敎如是丁寧,聖廟累日空虛,其在分義事體,不可不卽爲承命入齋之意,反覆開諭,則諸生等,以非不知分義之至嚴,事體之未安,而士子所守廉義爲重,終不敢冒沒承命爲對。臣以館官,言不見重,終不能勸入,不勝惶悶之至。聖廟空虛,一時爲急,不可無別樣更諭之擧,惶恐敢啓。傳曰,聖廟之空虛,已至累日,極爲未安。遣禮官勸諭,以爲從速入齋之地,可也。
平安監司李頤命上疏。大槪,昨陳血懇,伏承聖批,辭旨森嚴,誨諭諄切,分義所在,不宜復事陳籲,而顧臣情理,終有所萬萬難忍者。玆敢冒死更暴,伏乞聖明,特加哀憐,將臣前後疏本,下詢銓部,亟許改正臣新授職名資級,仍治臣再三瀆擾之罪,以光孝理,以肅朝綱事。入啓。答曰,省疏具悉。卿辭至此,令廟堂稟處。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上引嫌而退。偶然遺忘,元非大段,無情之事,不必爲嫌,持平宋徵殷,請命出仕。答曰,不允。處置事,依啓。前啓,閔鎭厚·崔錫恒加資改正事,停啓。
左議政柳尙運上疏。大槪,情窮理極,不得不冒死號籲,伏乞聖慈,召還近侍,以在國體,仍令勘臣罪名,以正王法事。右議政申翼相上疏。大槪,病勢情勢,俱無承命冒出之路,理窮情迫,不得不冒死號籲,伏乞亟命召還偕留承旨,以安微分,仍令攸司勘定臣罪,以正王法事。入啓。答曰,省疏具悉卿懇。今玆處決鞫獄,意實有在,予之心卽卿等之心也,然事有經權,三司之交章,不害爲爭是非之義矣。至於館儒輩,則一篇精神,專在擠陷,致令三事之臣,蒼黃迸出,國事泮渙,是何爻象之不佳,一至於此哉?不覺痛心也。噫,大臣,非人主之股肱乎?安有去一身之股肱,而能國其國者耶?以卿等恢弘之量,念及于此,則必幡然造朝,而不必介懷於用意構揑之說也。噫,自卿等出矣,深念國事,殆忘寢食,允若玆罔或改圖,使予將不免抑鬱而成疾也。此時企待,不啻大旱雲霓而已。卿毋困我,安心卽日入城,以副如渴之望。仍傳曰,留在承旨,批答傳諭後,仍與偕來。
參知李彦紀上疏。大槪,職在宿衛,身先犯科,亟削臣職,仍治臣罪,以嚴朝綱事。入啓。答曰,省疏具悉。爾其勿辭察職。
副應敎李鼎命上疏。大槪,臣重被多士之斥,愧恧悶蹙,不意新命又降,此際臣誠驚懼,尤不知措躬也。況玉堂東壁,地望自別,其不可冒沒承當也,明矣。伏乞聖明亟遞臣職名,以便公私事。入啓。答曰,省疏具悉。爾其勿辭,從速察職。
左副承旨金世翊書啓,臣敬奉聖旨,傳諭于領議政南九萬,則以爲臣之病狀,實無自運跬步之望,而若言承命之不可進,則又有大於疾病者。設令臣,幸延縷息,終逭嚴誅,惟當裹足自竄於遐外,而尙今遲留於都門咫尺之地者,一則以罪名之未定,一則以疾病之方劇也。至於徼恩沽寵,乍退復進,此豈分義之所敢出哉?臣欲以〈此〉意,仰陳尺疏,以俟天日之照察,而精神迷罔,尙未得省,尤切悶鬱矣。今者又承承宣之傳諭,不得不冒萬死哀籲云矣。臣則仍留之意,敢啓。傳曰,今玆處決鞫獄,意實有在,予之心卽卿等之心也。然事有經權,三司之交章,不害爲爭是非之義矣。至於館儒輩,則一篇精神,專在擠陷,致令三事之臣,蒼黃迸出,國事泮渙,是何爻象之不佳,一至於此哉,不覺痛心也。噫,大臣非人主之股肱乎?安有去一身之股肱,而能國其國者耶?以卿等恢弘之量,念及于此,則必幡然造朝,而不必介懷於用意構揑之說也。噫,自卿等之出矣,深念國事,殆忘寢食,允若玆罔或改圖,使予將不免抑鬱而成疾也。此時企待,不啻大旱雲霓而已。卿毋困我,卽日入城,以副如渴之望。仍傳曰,留在承旨,批答傳諭後,仍與偕來。
院啓,引嫌而退。蒼卒之際,忘未袖傳,事非大段,何必爲嫌?請正言尹星駿出仕。答曰,依啓。
禮曹啓曰,以成均館啓辭,傳曰,聖廟之空虛,已至累日,極爲未安,遣禮官勸諭,以爲從速入齋之地可也事,命下矣。臣世白,卽爲馳詣本館,招致諸生,宣諭聖敎,仍與本館堂上,反覆開諭,使之祗遵聖敎,從速入齋,則諸生等,以爲臣等屢違勤敎,恭俟嚴誅,聖度天大,不惟不罪,爲慮聖廟之久曠,有此宗伯之來諭,臣等奉讀未半,不覺感淚之自零也。第臣等雖未參疏,耿耿愚衷,與被罰儒生,固無異同,臣等豈以獨免爲幸,而忘廉喪隅,冒入於首善之地,以負我聖上陶養之恩哉?聖敎雖勤,決難奉承,伏地惶霣,不知所達云。臣等又以不可不速入之意,十分勸諭,而終不回聽,仍爲退出矣。敢啓。傳曰,更爲開諭勸入。
正言尹星駿就職。
合啓及院啓,日暮姑停。
假注書鄭維漸改,代兪命凝。
禮曹啓曰,以本曹草記,傳曰更爲開諭勸入事,命下矣。臣世白與本館堂上,更爲招致儒生,傳諭聖敎,則以爲荐承溫諭,瞻天感泣,屢違嚴敎,跼地難容。第館儒陳章,斷無他腸,疏頭被罰,實出意外,參疏諸生,引嫌空館,則臣等雖不克隨參於叫闔之擧,名漏於疏籍之中,而乃若意見,實無異同,何可以幸逭郵罰,委罪他人,而冒沒廉義,晏然入齋哉?只自席藁泮村,恭俟譴罰,不惟聖明不加嚴誅,屢降明旨,諄諄誨諭,不啻耳提。臣等非不知聖廟之不可久曠,勤敎之不敢終違,而難入之勢,與疏儒小無所異,廉隅所關,不暇念分義之至重,如使臣等,迫於嚴敎,苟然承當,則不惟三百年培養之士氣,沮喪無餘,亦惟我聖上扶植禮待之意,果安在哉?此臣等之所以寧被違命之罪,斷無冒入之理,徊徨蹜踖,不知所達云。臣等更以前後聖敎,反覆勸諭,而堅守所執,不肯回聽,終無入齋之意。聖廟之累日久曠,誠極未安,而儒生旣不可威脅而强迫,實未知所以善處之道,此無非臣等不善開諭,以副明命之致,惶恐敢啓。傳曰,遣承旨勸諭。
右副承旨洪受瀗書啓,臣卽奉聖旨,傳諭于右議政申翼相,則以爲病伏之中,草草封章,未暴危悃,愧懼方切,聖度天大,不以爲罪,十行溫綸,丁寧懇至,不啻若耳提而面命,臣何人也,膺是恩耶?臣雖無狀,豈不念今日國事之泮奐,而使國事至此,伊誰之罪乎?自古人臣之被人言去國者何限,而未有若臣等之所遭,負此罪名,尙此遲回於國門之外者,亦臣之罪也。病劇委頓,寸步難移,旣不能承命,又末由遠離,臣之蹤迹,亦可謂窘蹙矣,伏地涕泣,不知所達云矣,敢啓。左承旨黃欽書啓,臣謹奉聖批,傳諭于左議政柳尙運,且傳仍與偕來之敎,則以爲臣之冒死陳章,雖出疾痛之呼,固知無所逃於僭□。以下缺
上在昌德宮。停常參·經筵。
下直,南陽府使李文興,幽谷察訪潘尹衛。
大司憲吳道一三度呈辭。入啓。遞差。
合啓,請罪人張希載亟命按律處斷。答曰,亟停勿煩。
院啓,請勿留難,還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。請還收罪人業同分揀放送之命,亟令嚴刑得情,其他罪人,一倂仍因,憑問處斷。措辭見上答曰,勿煩。
府啓,請還收罪人業同分揀放釋之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
持平柳重茂初度呈辭。入啓。給由。
京居幼學李顯命上疏。大槪,今此埋兇之變,實是前古所無之大變,而大臣特以長慮善處之道,遽罷於幾得端緖之際,旣爲之大臣,背公循私,一至於此哉?臣不勝愚忱之切至,敢陳所懷,冀蒙察納,更加嚴鞫事。入啓。傳曰,今此李顯命上疏,還出給。
右副承旨洪受瀗書啓,臣更奉聖旨,傳諭于右議政申翼相,則以爲伏蒙聖諭,責勉君臣之大義,使臣從速入來,伏地惶恐,不知死所。臣雖至愚無識,豈不念分義之至嚴且重,亦豈不知前後聖敎之至勤且切,而猶不敢奉承趨命者,惟以罪名之未勘,而病勢之難動也。聖恩愈隆,臣罪猶大,惶隕涕泣,但俟鈇鉞,螻蟻之命,儻或少延,更以一疏,仰陳危悃云矣。敢啓。左承旨黃欽書啓,臣於今日曉頭,謹奉聖旨,卽爲傳諭于左議政柳尙運,則以爲誨諭荐降,責勉愈嚴,震恐之極,靡所容措,區區情勢,略已陳暴於前後,今何更爲煩複,以干天誅乎?伏地崩迫,只俟嚴命而已云矣。臣仍爲留在之意,敢啓。左副承旨金世翊書啓,臣伏奉聖旨,傳諭于領議政南九萬,則以爲臣之情勢,業已聖明之所洞燭,更將何辭,仰對嚴命乎?事君之道,雖以承命爲恭,至於分義之所不敢出者,則雖萬被誅戮,亦有甘心而不得進者,此豈全昧於君臣大義而然哉?臣於此,事窮理極,惟待命卒之時,伏地悲泣,不知所達云矣。臣則仍留之意,敢啓。傳曰,卿等以國事謂無可爲則已矣,如其不然,今日是何等時,而盍念同休共戚之義,一向邁邁,棄予如遺,此豈平日所望者乎?卿等之過自引罪,正中擠陷之計,亦豈不有傷於事體耶?日夕冀望,只在於速改遐心而已。卿其諒哉,毋孤至望事,更爲傳諭,與之偕入。
吏曹判書崔錫鼎請對入侍。
右承旨李弘迪書啓,臣承命更往泮宮,宣諭聖旨,反覆勸入,則儒生等以爲,承宣再臨,聖敎丁寧,嚴畏分義,固當奉承之不暇,而揆以廉隅,不可冒沒而苟入。聖廟久曠而未能入守,溫諭荐降而不敢將順,臣等之罪,至此尤大,難安之勢,與前無異,只自席藁,恭俟嚴誅云。更以昨日開諭之言,再三申復,而終不回意,四拜而退矣。敢啓。
今日知館事崔錫鼎請對入侍時,親承傳敎右承旨李弘迪書啓,還下。
政院啓曰,卽見今春夏等褒貶啓本,則京畿監司李彦綱,前黃海監司李徵明,守令無一人居下,平安監司李濡,統制使李基夏,黃海兵使洪夏明,慶尙左水使金重元,京畿水使崔橚,江華留守崔奎瑞,邊將亦無一人居下,殊無嚴明殿最之意,竝推考,何如?傳曰,允。
左副承旨金世翊書啓,臣敬奉聖旨,傳諭于領議政南九萬,則以爲今臣情勢之窮極,已到萬分地頭,而十行綸音,一日屢降,無地自容,無言可對,至有求死不得而已。謹當稍定心神,構疏仰暴云矣。臣則仍留之意,敢啓。傳曰,知道。
有政。吏批,以尹趾仁爲兵曹正郞,徐文重爲大司憲,鄭齊泰爲副修撰,沈權爲輔德,洪天敍爲麻田郡守,韓㙉爲丹城縣監,權尙夏爲宗簿寺正,呂必容爲獻納,趙儀漢爲監察。
今日吏曹判書崔錫鼎請對時所啓,守令有年限,而自前或有精力不衰,才局可惜者,則雖過年限,有破格差除之事矣。文堂上張世良,卽平安道人也,官案中,不書年限,故頃日政,擬守令望矣。聞其年限已過,而曾前受業于鮮于浹,頗深於易學,且有才局,前爲守令,亦有治績,勿拘年限,差除守令,何如?仁祖朝,臣祖父臣鳴吉秉銓時,以金敬直勿拘年限除守令之意,有所箚論矣。上曰,自前亦有如此變通之事,依爲之。又所啓,典籍孫志,本是寒微之人,而孝廟時,因災異請對,陳達所懷,孝廟嘉之,將除和順縣監,則以善治,至有褒啓,有準職除授之敎矣。其後又任三邑,皆有治聲,到今年限不遠,而寒遠之人,且在微官,準職則有難遽爾陞差,以相當郡守差送,似或便當,故敢此仰達。上曰,依爲之。又所啓,侍講院弼善李敏英之父夢錫,以侍從臣父,有加資之命,而以曾犯永勿除職之科,陞資之後,不得付職。此人年過七十,無任職居官之望,似不必太拘文法,而其在朝家推恩之典,亦似有欠,許付西樞軍職,何如?上曰,許付西樞軍職,可也。平安監司李頤命,仍令赴任事,榻前定奪。以上朝報
義禁府啓曰,禁府郞廳來言,三省推鞫,往稟于委官,則時在待罪中,不得爲之云矣,敢啓。傳曰,知道。以上義禁府謄錄
摠戎廳啓曰,本廳受料將官等,去五月朔試射退行時,哨官金樞,未滿四矢,例例汰去之意,敢啓。傳曰,知道。以上摠戎廳謄錄
上在昌德宮。停常參·經筵。
下直,保寧縣監沈樘。
持平柳重茂再度呈辭。以私忌,留政院。
吏曹啓曰,來二十一日,都目政事爲之之意,敢啓。傳曰,知道。
右副承旨洪受瀗書啓,臣敬奉聖旨,傳諭于右議政申翼相,則以爲聖諭便蕃,愈往愈摰,臣之死不敢進者,此豈忘休戚之義,忽天地之恩,故忍爲邁邁也哉?公議至嚴,衆怒〈觸〉犯,而聖上之不捨而勉出者,適足爲臣無限之罪,今此李顯命之疏,亦可見矣。今若拘於大臣之名,不早賜譴斥,則直言必將四面而至,方生之論,威不可折,而國隨以傾,言念及此,罔非臣罪,雖伏違命之誅,終無冒出之勢,伏地惶蹙,不知所對云矣,敢啓。左承旨黃欽書啓,臣更奉聖旨,往諭于左議政柳尙運,則以爲臣之待罪都門之外,今已有日,而未蒙聽勘,反徼格外非常之恩數,聖眷日加,臣罪日積,臣情勢到此,而進退路窮,若無所歸矣。卽伏承傳諭聖旨,責之以同休共戚之義,臣雖不肖,亦豈全昩,而俟罪之身,惟以此義,偃然承命,誠有所不敢。至於棄予如遺之敎,尤非臣子所敢聞者,而猶且坐違明命,頑然若木石之無知者然,其情雖可戚,罪戾難逃於天地之間矣。伏地涕泣,不知所達云矣,臣仍留之意,敢啓。傳曰,予意已竭,造朝愈漠,是何情志之不孚至此哉?益用慙靦,無以爲諭。卿其須念國事,亟回遐心,卽日入城,毋孤企望事,更爲傳諭,與之偕入。
左承旨黃欽書啓,臣卽奉聖旨,更爲傳諭于左議政柳尙運,則以爲一日之內,恩諭至三,爲人臣子,荷此寵靈,而猶不敢趨承,寧欲無生而不可得也。情勢之窮蹙到此,而更無餘地,煩複仰對,尤有所萬萬惶恐者,謹當具疏,以請爲人臣事君無狀之罪云矣,敢啓。傳曰,知道。
領議政南九萬上疏。大槪,負罪未勘,不敢遠離城闕,遲回近地,至於此久。至使承宣,坐守於閭巷,恩諭屢降於席槀,王法不申,群情益激,不敢更計病軀之將斃,象魏之漸遠,爲退伏江外之計,謹此齎送信符於政院,尤不勝死罪之至事。左議政柳尙運上疏。大槪,臣之情勢,萬分窮蹙,不得不留呈一疏,替納命召,退伏江外,以爲俟罪之計,伏乞命有司,勘臣前後負犯事。右議政申翼相上疏。大槪,負罪之蹤,終不敢久稽城外,虛辱寵命,賤疾且劇,將斃道路,留疏徑出,齎納信符,臣罪至此,實合萬死,亟命有司,勘臣前後罪犯,以爲人臣負國者之戒事。入啓。答曰,省疏具悉卿懇。前後敦勉,不啻屢屢,而旣不能感回卿心,轉展不安,決意去國,此無非情志阻隔之致,愕然之極,寧欲無言。噫,卿之前後議讞,出於爲國家深長之慮,斷斷無他,而不幸朝論橫拆,公道淪喪,小有差異,輒疑心迹,構揑斥逐,略不顧藉,此殆世道之變,而非大臣眞有一毫近似於謢逆而然也。噫,卿之心事,予已照燭,今日國事之艱危,卿亦知之,而以極艱辛之國勢,雖聚精會神,早夜孜孜,猶懼其顚隮,而今則三公一時去朝,而朝廷空虛矣,自古及今,安有如許景象乎?予恐一日二日,不肯幡然,則亂亡無日也,思之至此,心寒氣塞。卿等,俱以喬木之臣,受累朝之恩渥,縱寡昧誠意淺薄,胡忍捨去而,不思追報之意耶?噫,今日卿等之進退,實關國家之安危,雖欲自輕,有不可得也。至於命召,已令史官齎傳,卿其安心領受,須體心腹之辭,亟回若浼之志,與近侍卽速偕來,毋孤虛佇之望。
左副承旨金世翊書啓,卽者領議政南九萬,離發其所寓,今日將渡江,向廣州地。臣旣承偕入之命,自此追詣其所住處之意,敢啓。傳曰,知道。
左承旨黃欽書啓,卽者左議政柳尙運,方發向陽川地云,臣旣未能與之偕入,以仰副明命,値此去國之行,不得不追往之意,敢啓。傳曰,知道。
右副承旨黃瀗書啓,卽者右議政申翼相,留疏徑向廣州淨淋地,臣旣受偕入之命,而不能挽止其行,不得不仍爲追往之意,敢啓。傳曰,知道。
府啓,請〈還〉收罪人業同分揀放釋之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
成均館官員,以知館事意啓曰,傳曰,事有經權,今此鞫獄,朝家之的處,出於權宜之道,而臺閣所爭,知其爲執法論,儒生之所論大旨,與臺閣一般,此則予不以爲非,而至以萬萬情外之言,攻斥大臣,不遺餘力,殊甚可駭,故略施罰責。疏下儒生,以同罪引嫌不入,不無所執,故參考前例,不參疏儒生,使之勸入矣,儒生等,稱以意見相同,不敢還入云。夫意見相同云者,乃指討罪之論,則元無可嫌之端,而前日空館時,不參疏儒生之入齋,亦有其例,而累度開諭,無意承命,廉隅甚微,分義至嚴,揆以事體,誠甚未安。知館事親承傳敎,更爲入往勸諭,期於還入事,命下矣。臣錫鼎,來詣泮中,招集泮村儒生等,以傳敎辭意,反覆開諭,則以爲累違聖敎,恭俟嚴譴,不料聖度包容,至令師儒之長,勸諭還入,至以廉隅甚微,分義至嚴爲敎,臣等惶悚罔措,置身無地。第疏儒之齊聲叫閽,專出於扶植綱常沐浴請討之義,而忠憤所激,言不知裁,非有一毫侵逼大臣之意,而論斥鞫事之失當,自不覺其語逼於按獄諸臣,聖明不諒儒生之本情,遽加威怒,至施郵罰於疏頭,諸生之退去,事理則然。以臣等姓名之偶漏於疏錄,督令守齋,臣等,雖甚無似,久沐菁莪之化,粗知君臣之義,豈敢膠守偏見,終違聖敎,而第諸儒之所執,乃是春秋之大義,則言雖過中,意實可尙,豈可以情外之敎,待儒生若是其太薄乎?臣等竊伏念,士氣者,國家之元氣,廉隅者,士子之大節,所以維持乎世道,扶植乎名敎者也。自古人君,必以扶植士氣爲先,士子必以謹守廉隅爲重,無是則國不爲國,人不爲人,惟我列聖之所以培養而扶植者,逈出千古,而殿下之處分太過,疑之於不當疑之地,斥之以不當斥之事,臣等惶恐自訟之不暇,而亦不能無憾於天地之大矣。自前空館時,不無不參疏儒生入齋之規,而已未空館之時,齋任,率他儒若干人,承命入齋,公議峻發,至被貼黃之罰,癸亥空館之時,齋任四五輩,承命入齋,卽被四館之罰,旋又空館,其時所執,不過論議間微細之事,而猶且得罪於公議,爲一世所嗤點,矧乎今日所執,何等重事,臣等雖欲因此而爲例,獨不畏公議之至嚴乎?且於傳敎中,以儒生所論,不以爲非,而不參儒生,元無可嫌之端爲敎,臣等聞命駭惑,竊以爲聖上未悉臣等之本情也。日者疏事,實出於一國公共之論,欲效爲春宮願死之忱,臣等身雖不參,意則相同,而停擧之罰,旣及於疏頭,守齋之敎,屢及於臣等,疏儒之心事,未能申暴,而臣等之情勢,到此愈蹙矣。臣等,豈忍歸罪於參疏諸人,自以爲無所嫌,而晏然苟處於首善之地乎?苟若迫於嚴敎,冒沒入齋,則是忘廉喪恥之一鄙夫,而未免爲名敎中罪人,如此之輩,不可一刻齒之於章甫之列,殿下亦何必勤懇勸入,驅一世儒生於忘廉喪恥之域哉?臣等難安之勢,已悉於前,辭窮意竭,不知所對,瞻天感泣,席藁俟罪云矣,敢啓。傳曰,所謂意見相同者,卽討罪之論也。朝家罰責,不在於此,而儒生等,强執謬見,終不奉承,以致聖廟之久曠,豈料賢關士習之不美至此乎?不參疏之勸入,非今斯今,以此更爲開諭,期於入齋。
京畿監司李彦綱,領議政南九萬陪行事,出去。
京畿都事吳命峻,左議政柳尙運陪行事,出去。
合啓,諫院無城上所,姑停。
京畿都事吳命峻,落後入來。以上朝報
義禁府啓曰,禁府郞廳來言,三省推鞫委官,方在待罪中,今日亦不得開坐云。鞫廳坐起,逐日頉稟,亦涉煩瀆,此後姑待委官行公後擧行之意,敢啓。傳曰,知道。以上義禁府謄錄
昨日入侍時,吏曹判書崔錫鼎所啓,平安監司李頤命,仍令赴任事,榻前定奪。備局謄錄
上在昌德宮。停常參·經筵。
巳時午時,日暈。
下直,三和府使洪夏臣。
成均館官員,以知館事意啓曰,傳曰,所謂意見相同者,卽討罪之論也。朝家之罰責,不在於此,而儒生等,强執謬見,終不奉承,以致聖廟之久曠,豈料賢關士習之不美至此乎?不參疏之勸入,非今斯今,以此更諭,期於入齋事,命下矣。謹將傳敎內辭言,更爲開諭於諸生,則以爲聖敎之開釋,不啻丁寧,聖廟之空虛,已至七日。臣等非不知分義之至嚴,事體之未安,而難冒之勢,已悉於前,席藁泮村,恭俟嚴譴,不料聖明不諒,嚴旨荐降,至以强執謬見,士習不美,不參疏之勸入,非今斯今爲敎,臣等奉讀未半,寧欲鑽地以入,而不可得也。第館學儒生疏意,只欲效願死春宮之忱,不暇念不非大夫之義,忠憤所激,言不擇發,遽觸雷威,至被郵罰,參疏儒生,因此空館。臣等適有事故,雖未同參,聞其風聲,祗恨姓名之見漏,自分見棄於士類中矣。今雖有勸入之命,而不敢晏然承當者,蓋出於秉彝之天,是豈强執謬見,不顧君臣之大義者哉?今若迫於嚴命,黽勉將順,則不但爲章甫之所羞恥,輿儓下賤,亦將嗤點而譏罵之矣。臣等竊以爲不顧廉義而冒入者,適足爲不美之習也。且臣等,久處泮宮,粗識前例,疏頭之被罰,非止一再,疏儒之空館,不爲不多,而間或有他儒承命入齋之時,旋卽狼狽,不容於公議,轉展層加,復致空館。臣等雖欲援此爲例,非徒身名之點汚,抑恐鬧端,職此而疊生,了無收殺之期,此臣等所以,寧被逋慢之誅,斷無冒沒之理,屢違勤敎,惶恐罔措云終無入齋之意。臣以館官之長,承命勸諭,至於累次,而稱以廉隅,終不回聽,臣實惶愧,罔攸善處。請令禮官從長稟處,而行大司成李畬受由在外,當此聖廟空虛,諸生渙散之日,主管堂上,不可任其下鄕,令政院措辭下諭,使之趁卽上來,何如?傳曰,允。
都承旨權是經上疏。大槪,猝得暴泄,度數無筭,眩病兼發,昏窒僅甦,種種危惡之症,已到萬分地頭,旬月之內,斷無復起爲人之望,懇乞遞免,俾得生路事。以私忌,留政院。
京畿監司李彦綱,落後入來。
合啓,請罪人張希載亟命按律處斷。答曰,亟停勿煩。
院啓,請還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。措辭見上請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上答曰,勿煩。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
禮曹啓曰,允下矣。儒生空館,實是莫大之事,聖廟久矌,殆浹一旬,特遣承宣及禮官,開諭勸入,前後聖敎,不啻勤摰,而疏頭旣已被罰,則疏儒之不敢承命還入,勢所固然。至於不參儒生等,雖以廉隅爲辭,而自前空館之時,亦有入齋之規,今者聖廟之空虛至此,朝家之勸諭若是,則似當承命入齋,而第念祖宗朝以來,館儒之因嚴旨空館者非一非再,每降溫旨,開釋還入,而儒生之空館,雖出於過激,未嘗以威而制之,則祖宗朝久遠故事,雖未及考出,而曾在孝廟朝,因儒生空館,有聖廟空虛,一刻爲急,若過今日,無入守之人,則予何敢安處之敎。先朝待士之寬容,勤懇如此,則別爲溫諭開釋,善處之外,臣曹恐無從長稟處之道,惶恐敢啓。傳曰,不參疏之承命入齋,非一非再,而諸生之謬守偏見,一至於此,朝家之待士,異於他人,旣不可以威制,一日二日,聖廟之空虛,已至七日,事之未安,孰有大於此者乎?不可無別樣變通之道,罰已行矣,李世耆特爲解停,令知館事,以此意開諭,以爲卽速入守聖廟之地。
三公處傳諭承旨狀啓,傳曰,噫,昨者疏批,敷心腹竭所蘊,庶幾卿之諒,予誠而回遐心矣。及見書啓,大違所料,未知貴相知心之道,果若是乎?益用愕然,繼之以慨也。大臣之一日在外,尙云不可,況三公之蒼黃迸出,今幾日耶?此誠前古所未有之事也。藉令廉隅不可不恤,比之國事,輕重自別,而矧伊所遭,萬萬意外,前後開示,不啻諄複者乎,不可一向恝然,以孤至意,卿無困我,安心卽速就途,以副上下之望事,更爲傳諭,必與偕來事,下諭于三公處傳諭承旨。以上朝報
禮曹啓曰,卽接永昭殿參奉牒報,則今此大雨,正殿後面煙桶上雨漏,後面南邊第二間雨漏,仰壁剝落,後面西邊春椽滲漏云,依例本曹堂上進去奉審後,稟處之意,敢啓。傳曰,知道。又啓曰,臣得一,卽詣永昭殿,奉審雨漏處,則正殿後簷東西煙桶上,及南邊挾門上三處,仰土皆爲剝落,後面西邊春椽上,亦有滲漏之痕,不可不及時修改,不卜日,來二十一日修改,而始役吉時,同日辰時爲吉云。以此時擧行,先告事由祭,同日曉頭行,移安,同日同時,還安及還安祭事畢後,臨時設行,別定監役官擧行,而取用雜物,令各該司急速磨鍊進排之意,分付,何如?傳曰。允。以上禮曹膽錄
上在昌德宮。停常參·經筵。
工曹參判宋昌,禮曹參議兪得一,繕工監役朴泰成,光陵丁字閣重建處奉審事,出去。
下直,扶安縣監李萬選,濟源察訪朴乃貞。
都承旨權是經上疏。入啓。答曰,省疏具悉。卿辭至此,本職,今姑許遞焉。
大司憲徐文重辭職上疏。入啓。答曰,省疏具悉。已有前例,本職,今姑勉副焉。
持平柳重茂再度呈辭。入啓。加給由。
正言兪信一,永平地加土呈辭。入啓。給由。
成均館官員,以知館事意啓曰,命下矣。臣錫鼎,與館僚,招致齋任及參疏儒生等,以聖敎疏頭特爲解停之意,開諭勸入,則以爲屢違勤敎,方俟嚴譴,不惟不罪疏頭,特爲解停,俾卽入齋,臣等不勝惶隕感祝,卽當承命入齋云。儒生二十餘人,使之守齋,仍設夕食堂,臣等與諸館官罷出之意,敢啓。傳曰,知道。
政院啓曰,都承旨權是經,纔已許遞矣。近日廳中,位甚不齊,出納之際,事多苟簡,且都目大政,只隔一日,都承旨有闕之代,政官卽爲牌招,開政差出,何如?傳曰,允。
有政。吏批,以金鎭龜爲刑曹判書,洪重箕爲戶曹正郞,閔鎭周爲都承旨,申琓爲大司憲。
忠淸監司書目,尼山呈,以右參贊尹極辭職上疏上送事。啓。答曰,省疏具悉卿懇。輔導春宮,捨卿其誰?參贊之任,前後固辭至此,不得已勉副,卿其安心勿辭,幡然上來,以副至望。又書目,淸風呈,以副護軍權尙夏辭職上疏上送事。啓。答曰,省疏具悉爾懇。輔導春宮,捨爾其誰?安意勿辭,從速上來,以副予望。
京畿監司書目,廣州呈,以領議政南九萬上疏上送事。啓。答曰,省疏具悉卿懇。一自卿等之去國,鬱鬱思想,未嘗暫安,乃於昨夜之夢,見卿等之來思,欣喜之極,握手流涕,覺來一倍缺然,無以爲懷,信乎元首股肱一體相須,而誠之所存,至發於夢寐也,以卿等之深忠,亦豈無戀予之心乎?苟或不卽改圖,使予必不免焦慮成疾也。噫,世道至此,吾無樂乎爲君,卿等去國之行,豈樂爲哉?然念王室之多難,思小子之仰成,則意外人言,不必介懷,而汲汲然捨予長往,必欲釋負,甚非期待於輔弼之臣者也。卿其亟體此意,安心勿辭,與承宣卽日就途,以副如渴之望。仍傳曰,遣史官傳諭。又書目,楊州呈,以副提學金昌協辭職上疏上送事。啓。答曰,省疏具悉。卿辭至此,本職,今姑許遞焉。
合啓,請罪人張希載亟命按律處斷。措辭見上答曰,亟停勿煩。
府啓,請還收罪人業同分揀放釋之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
院啓,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上答曰,勿煩。以上朝報
上在昌德宮。停常參·經筵。
正言兪信一,加土事,永平地出去。
下直,光州牧使朴泰恒。
掌令金弘禎上疏。大槪,所患痢病,一向危重,已到萬分地頭。伏乞聖明,特憐垂死之喘,亟許遞免,俾無曠職之罪事。入啓。遞差。
持平柳重茂三度呈辭。入啓。遞差。
臨昌君焜,高陽地焚黃呈辭。入啓。給由馬。仍傳曰,澆奠牀備給。
平安監司李頤命辭職上疏。入啓。答曰,省疏具悉。卿之固辭至此,可見情理之切迫,一向强迫,有乖體下之道,本職今姑許遞焉。
護軍閔鎭厚·崔錫恒辭職上疏。入啓。答曰,省疏具悉。今玆賞典,實循舊章,爾其勿辭焉。
左右相處傳諭承旨狀啓。傳曰,一自卿等之去國,鬱鬱思想,未嘗暫安,乃於昨夜之夢,見卿等之來思,欣喜之極,渥手流涕,覺來一倍缺然,無以爲懷,信乎元首股肱一體相須,而誠之所存,至發於夢寐也。以卿等之深忠,亦豈無戀予之心乎?苟或不卽改圖,使予必不免焦慮成病也。噫,世道至此,吾無樂乎爲君,卿等去國之行,豈樂爲哉?然而念王室之多難,思小子之仰成,則意外人言,不足介懷,而汲汲然捨予長往,必欲釋負,甚非期待於輔弼之臣者也。卿等亟禮此意,安心勿辭,與承宣,卽日就途,以副如渴之望事,更爲傳諭,仍與偕還事,下諭。
合啓,請罪人張希載亟命按律處斷。措辭見上答曰,亟停勿煩。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
院啓,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上
請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上答曰,勿煩。
假注書金萬胄書啓,臣承命馳往于廣州宮村領議政南九萬所住處,傳諭聖批,則以爲昨朝承宣傳諭恩旨,伏地悲泣,方切氷炭之交懷,又於夕後,史官鼎來,齎傳疏批,奉讀未半,乃有夜夢之敎,失聲號慟,涕血橫流,不覺衣袖之盡濕也。臣精爽飛越,五內無主,不知以何辭奉對,謹當稍定神心,更具一疏,以請鈇鉞之誅云矣。敢啓。傳曰,知道。
工曹參判宋昌,禮曹參議兪得一,繕工監役朴泰成,光陵丁字閣重建廳奉審後,入來。
慶尙監司書目,昌原府使李昌肇,以其父病,一邊請由,一邊發行,不得已罷黜事。
京畿監司書目,廣州呈,以右議政申翼相上疏上送事。啓。答曰,省疏具悉卿懇。才付至意於書啓之批矣,更何多誥。但當益篤誠禮,期致朝端而已。遐心未回,而召還近侍,斷無是理,卿其體予心腹之懇,安心勿待罪,從速偕來,毋孤企望。仍傳曰,下諭于偕來承旨處,使之傳諭。以上朝報
禮曹啓曰,今此對馬島主處問慰兼弔慰譯官,堂上洪禹載,堂下宋裕養入送事,纔已啓下矣。卽接司譯院牒呈,則洪禹載身病,代以卞廷郁改差云。原單子中,改付標以入之意,敢啓。傳曰,知道。以上禮曹謄錄
上在昌德宮。停常參·經筵。
大司憲申琓上疏。大槪,風憲長席,決非已試僨敗之人所可復叨,情勢之難冒,疾勢之難强,尤無陳力就列之望,乞賜遞改,以安愚分,以全殘喘事。入啓。答曰,省疏具悉卿懇。卿其安心勿辭,從速行公。
刑曹判書金鎭龜上疏。大槪,新授司寇之任,非臣所可堪當,乞賜鐫免,以幸公私事。入啓。答曰,省疏具悉卿懇。卿其安心勿辭,從速行公。
左議政柳尙運處傳諭承旨狀啓。傳曰,才付至意於書啓之批矣,更何多誥,但當益篤誠禮,期致朝端而後已,卿其體予心腹之懇,安心從速偕來,毋孤企望事,更爲傳諭事,下諭。
咸鏡道暗行御史李宜昌入來。
謝恩,執義李宜昌。
合啓,請罪人張希載,亟命按律處斷。措辭見上答曰,勿煩。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
院啓,請還收罪人韓重爀·李時檜·崔格等,按律處斷之命,令該府不問拘忌,逐日嚴刑,期於輸情,依律處斷。措辭見上請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上答曰,勿煩。
輔德沈權上疏。大槪,臣之素患痰闕之症,日益危重,而又添暴泄,元氣大陷,凜凜朝夕,趨謝無路,敢陳實狀,冀蒙恩遞,兼陳所懷,以備裁察事。入啓。答曰,省疏具悉。縷縷疏陳,出於憂愛春宮之誠,予甚嘉尙,當令該曹稟處,爾其勿辭,調理察職。
京畿監司書目,衿川呈,以左議政柳尙運上疏上送事。啓。答曰,省疏具悉卿懇。予意已竭,而卿辭愈懇,是何君臣間情志之不孚,一至於此哉?缺然且慙,無以爲諭。雖日呈三章,萬無允許之理,反有損於事面,卿其亟遵前旨,安心勿辭,從速偕來,以副日夕虛佇之望。又書目,廣州呈,以領議政南九萬上疏上送事。啓。答曰,省疏具悉卿懇。予意已竭,而卿辭愈懇,是何君臣間情志之不孚,一至於此哉?缺然且慙,無以爲諭。雖日呈三章,萬無允許之理,而反有損於事面,卿其亟遵前旨,安心勿待罪,從速偕來,以副日夕虛佇之望。
右議政申翼相處傳諭承旨狀啓。傳曰,予意已竭,而卿辭愈懇,是何君臣間情志之不孚,一至於此哉?缺然且慙,無以爲諭。雖日呈三章,萬無允許之理,而反有損於事面,卿其亟遵前旨,安心從速偕來,以副日夕虛佇之望事,更爲傳諭事,下諭。
有政。吏批,判書崔錫鼎進,參判徐宗泰進,參議趙相愚進,都承旨閔鎭周進。兵批,判書閔鎭長進,參判朴慶後進,參議李墪進,參知李彦紀進,右承旨李弘迪進。
以宋基泰爲司䆃寺正,安世徵爲掌令,李坦爲持平,李文白爲鎭海縣監,金洵爲臨陂縣令,蔡時謙爲陽智縣監,趙泰果爲司贍寺主簿,李纂爲英陽縣監,金鎭瑞爲狼川縣監,柳重茂爲兵曹正郞,李庭萬爲瓦署別提,李明世爲茂山縣監,李震壽爲兵曹正郞,李天挺爲平市奉事,黃汝楫爲慈山郡守,尹萬慶爲尙衣直長,金淮爲明川府使,孫志爲興海郡守,李彦經爲咸平縣監,金萬英爲珍島郡守,徐文重爲漢城判尹,吳道一爲禮曹參判,尹明運爲濟用奉事,具昌柱爲濟用直長,成璹爲眞寶縣監,金萬埈爲大興郡守,南定星爲泗川縣監,宋相琦爲校理,崔泰基爲造紙別提,李世玉爲禮賓奉事,崔錫弼爲戶曹佐郞,柳述爲司䆃主簿,閔震炯爲江原都事,魚瑞龍爲奉常判官,崔啓翁爲全羅都事,李時輝爲監察,南淵爲軍資直長,張善潭爲軍器判官,辛聖重爲工曹正郞,崔鼎臣爲尙瑞直長,李廷謙爲兼文學,南相夏爲兵曹佐郞,尹徵商爲尼山縣監,南哲明爲尙瑞副直長,李敏佐爲禁府都事,尹寔爲工曹佐郞,金昌說爲軍資主簿,李綏晩爲尙衣別提,申益恬爲會寧府使,李時宰爲富寧府使,張萬里爲昌原府使,李世瑜爲歸厚別提,李益壽爲副修撰,任命元爲司饔奉事,姜琂爲廣興副奉事,朴斗寅爲司饔直長,金潚爲刑曹佐郞,具廷柱爲忠勳都事,吳斗宬爲司議,閔銓爲慶源府使,李東杓爲西部主簿,魚史徽爲兵曹正郞,崔世珪爲義盈主簿,柳雸爲南部主簿,報恩縣監李蕃,果川縣監成虎列,相換。以上朝報
上在昌德宮。停常參·經筵。
寅時卯時,有霧氣。夜一更,流星出虛星下,入巽方天際,狀如拳,尾四尺許,色白。
金演,以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
又以都摠府言啓曰,副摠管柳重起,除標信,訓鍊院能磨兒坐起進去之意,敢啓。傳曰,知道。
金萬胄遷轉,代朴彙登爲事變假注書。
李弘迪,以弘文館言啓曰,新除授校理宋明琦,時在忠淸道懷德地,經筵入番事緊,請斯速乘馹上來事,下諭。且上番姑降,已過累日,事體苟簡,新除授副修撰李益壽,牌招入直之地,何如?傳曰,允。
李弘迪,以侍講院言啓曰,新除授說書權抃,時在忠淸道韓山地,書筵入番事緊,斯速乘馹上來事,下諭,何如?傳曰,允。
吏批,判書崔錫鼎進,參判徐宗泰進,參議趙相愚進,都承旨閔鎭周進。兵批,判書閔鎭長進,參判朴慶後進,參議李墪進,參知李彦紀進,右承旨李弘迪進。
以金龜瑞爲禮曹佐郞,韓在垕爲工曹佐郞,趙泰耉爲司書,權斗經爲司甕奉事,鄭淵爲明川府使,南磐爲監察,白光璘爲長水察訪,田有成爲典獄主簿,典籍單金萬胄,四館去官,申廣濟爲刑曹佐郞,洪受漸爲司成,金弘禎爲掌樂院正,閔鎭長爲軍器提調,趙大壽爲兼弼善,李泰錫爲典籍,趙鳳徵爲禁府都事,李秀彦爲右參贊,尹趾善爲左參贊,鄭尙樸·李坦·李世載·成瑍·崔啓翁·閔震烱·朴泰昌·李世奭·尹星駿·沈樘·李萬選·韓在垕爲兼春秋,元致道爲監察,鄭期遇爲司畜別提,權抃爲說書,金日佐爲成均博士,李齊說·李萬年爲司饔參奉,崔煊爲承文正字,趙命禎爲宣陵參奉,尹熙佐爲齊陵參奉,李箕翊爲泰陵參奉,南極杓爲慶基殿參奉,韓世箕·申輔爲掌苑別檢,李濟爲翼陵參奉,安瑞羽爲昌樂察訪,丁道復爲自如察訪,咸泰碩爲造紙別提,任尙元爲工曹判書,崔宇泰爲典籍,金鳴夏爲奉常主簿,四館去官,曺夏榮爲分差兼東學敎授,鄭堯天爲中學敎授,曺善徽爲南學敎授,金萬胄爲西學敎授,張世良爲高原郡守,朴彙登爲學正,兼春秋李鼎命,減下。
以宋時達爲慶德假衛將,韓五相爲呂島萬戶,趙重廉爲恃寨僉使,宋必興爲彌串僉使,金興濟爲阿耳僉使,金琓爲委曲僉使,安後謙爲部將,韓績爲守門將,金鼎夏爲仁遮外萬戶,辛蕙爲伐登萬戶,南斗光爲宣傳官,李岋爲武兼,趙重藺爲部將,安伸爲都摠經歷,權聖行·金禹卿爲訓鍊主簿,魏赫萬爲阿山萬戶,洪熙長爲何吾地萬戶,吳達源爲部將,羅弘佐·鄭重泰·李斗光付副護軍,洪時九爲珍島監牧官,楊遇漢爲咸興監牧官,趙重藺爲宣傳官,李錫爲曹司衛將,張好德·李震發·李熙然爲武兼,李岋爲宣傳官,權管秩,小農堡李學萬,舊波崔興運,江口申禹圭,曲浦金愛星,小吉虎里朴貴碩,廟洞金俊益,甲巖金尙明,小坡兒金悌札,嗭洞李淹,加軒洞張致元。以上燼餘
謝恩,兼弼善趙大壽,兼文學李廷謙,兼春秋李世戴,司書趙泰耉,副修撰李益壽,學正朴彙登。
兵曹判書閔鎭長請對入侍時,戶曹判書李世華牌招察任事,榻前定奪。
吏曹判書崔錫鼎,兵曹判書閔鎭長初度呈辭。入啓。給由。
戶曹判書李世華上疏。大槪,情勢窮蹙,病勢沈痼,冒死呼籲,乞治臣罪,仍削本職兼任,以謝人言,以重國事事。入啓。答曰,省疏具悉卿懇。卿其安心勿辭,從速入來行公。
合啓,請罪人張希載亟命按律處斷。措辭見上答曰,亟停勿煩。
院啓,請還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。措辭見上請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上答曰,勿煩。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
三公處傳諭承旨狀啓,傳曰,噫,屢度傳宣之批,反覆開示,不啻縷縷,而卿等曾不諒予之誠,引罪太過,造朝漠然,使予日增焦憂,國事日益泮渙,豈以卿等之赤心體國,而乃有是耶?愕然之極,實不知所以爲諭也。噫,廊廟之空虛,倐過一旬,機務一向廢却,卽今切急之慮,無大於此,其不可終始邁邁也決矣。予不多誥,卿其深思,亟回遐心,卽速就途,勉副如渴之望事,更爲傳諭,仍與偕還事,下諭。
今日,兵曹判書閔鎭長請對入侍時,閔鎭長所啓,平安監司今當差出,而備局議薦,送于大臣處而問之,則方在辭職中,不敢可否云。本道方伯,再度遞易,已經累月,官事誠爲可慮,且夫馬留京已久,飢餒轉甚云,不可不急速差出矣。使有司堂上,往議于大臣而備望乎?若以方在郊外之故,不爲薦望,則事極難處,以諸堂上,薦送于吏曹,使之擬望乎?合有變道之道,敢稟。上曰,西關事重,備局有司堂上,往問于大臣處,備望以來。
兵曹判書問鎭長請對入侍時所啓,新頒大儻購捕人論賞節目中,捕賊五六名者,閑良則差權管,出身則差萬戶,朝官則差相當職云者,蓋以許通仕路,有勝於空御堂上,而但捧承傳者甚多,窠闕則尠少,故捕賊者,不得依承傳除職,殊非重賞之本意,渠輩情願,則欲爲加資云矣。上曰,當初除職之意,以其優於加資,而凡都目政,以各廳久勤遷轉之故,窠闕甚少,捕賊人可除權管·萬戶者甚多,不得遍差,雖有激勸之名,反無施賞之實矣。閔鎭長曰,然則除職之類,從其情願而加資乎?上曰,從願加資,可也。又所啓,三·甲·江界邊將,以宣傳官差遣者,依宣傳官朔數,以二十四朔定限,而宣傳官積仕准朔不遠之類,差除邊將者,除其本仕朔數,復以邊將差除日月,計其二十四朔之數,實爲稱冤之端矣。本來厭避之地,此一款,尤以爲切迫,京外官通計仕日,雖無前例,而此則合有變通之道,今後三·甲·江界邊將,許令通計宣傳官前仕,何如?上曰,幾至准朔,而差除邊將之後,別爲計朔,似有稱冤之端矣。閔鎭長曰,然矣。上曰,今番大政,宣傳官准朔不遠,而差除邊將者,凡幾人耶?閔鎭長曰,今番則皆以新除宣傳官差送,只有一人,除授稍久,而仕日不過十餘朔矣。今若更爲定式,通計京外仕,則似無稱冤之端,未知何如。上曰,通計無害矣。閔鎭長曰,三·甲·江界邊將淮朔之後,必以京職陞差事定式,而窠闕狹少,故每以虛司果,陞六矣。若自宣傳官陞出,則例除武兼·部將·訓鍊主簿等職,而若以邊將陞出,則不復爲實職,此爲厭避之一端,此後則權管·萬戶瓜滿者,爲先陞遷京職後,內三廳,以次陞出,則渠輩必不厭避邊將矣。上曰,依爲之。又所啓,臣今方待罪宗簿寺,故敢此仰達。頃者數三宗室,以飢餓切迫之狀,呈單于賑廳,而廳儲匱乏,無以優給,又不可以升斗之穀塞責,故欲待登對時稟處,姑爲留置矣。卽今麥秋後,窮乏益甚,無以資活云,其在聖朝敦親之道,合有顧恤之典,其中尤甚之類,抄出入啓,令該曹以若干米石,周急似宜矣。上曰,抄入,可也。又所啓,大王子孫六代後賤庶,則例定軍役矣,已巳七月,因特進官睦昌明所達,錄於璿源者,充定軍役,有所未安。自今以後,大王子孫,勿論賤庶,且不限代數,勿定軍役,皆以族親衛口傳事,自備局回啓定式,而考見宗簿寺規例,則九代以上,則入於璿源錄,十代以下,則謂之十代錄,而別作一錄矣。璿源與十代錄,名目旣異,而當初陳達時,無區別之事,混稱璿源入錄之人,故本寺眩於奉行,應爲族親衛之人,尙不得口傳,不可不明白定奪,故敢達。上曰,只限璿源所錄,勿定賊役,可也。以上朝報
今日兵曹判書閔鎭長請對入侍時所啓,近因大臣在外,備局回啓公事多滯,而其中東萊府使狀啓金擇善事,不可不速爲回答,故送備邊司郞廳,問議于大臣,則大臣以爲金擇善,以倭館米偸竊之事,不告我國,而先入倭館密告之狀,論其情罪,萬無可生之理。及其被捉之後,稱以倭人拿去窮問,故不得已現告云。渠若初不密告于倭館,則倭人何由知之而捉去乎?納招之辭,無非飾詐,梟示館門之外,在法當然。小通事洪立,雖無干犯之事,旣知賊情,不卽告官,當以次律處斷,船人安玉,則捧貰給船而已,元無與知偸米之事,放送爲宜。金擇善,自倭館逃走,而終得譏捕,則捕捉形止及捕捉人姓名,似當一一馳啓,以爲論賞之地,而全不擧論於啓聞中,殊涉疎漏,東萊府使李喜龍推考宜當。以此啓稟于榻前,而行關分付爲可云,故仰達。上曰,金擇善發明之言,皆是飾詐,決非可生之罪,金擇善,館門外梟示,洪立,以律定罪,船人安玉,放送,府使,推考,可也。以上禮曹謄錄
上在昌德宮。停常參·經筵。
吏曹啓目,粘連觀此咸鏡道暗行御史李宜昌書啓,則安邊前府使金儁相段,處事輕躁,爲政顚錯,捧糴賑飢,一委監色,分給不均,怨謗載路,蠱惑邑婢,駭擧非一,鄙瑣之誚,亦甚喧藉。推問該色,則前後私用之穀,多至百餘石是白乎旀,移運米二十石,直授於官奴,貿錢以納是如,明白納招,各人等捧招文書封進是如爲白乎旀,酷施刑杖,擧措謬妄,一境之民,如在水火是如爲白乎旀。洪原前縣監李㙫段,性本貪滑,年且衰耗,賑政不均,餓死相續,前後不法文書及各人招辭,一倂封進是如爲白乎旀。村民酷施亂杖,經句卽斃,殘酷濫刑,謗言藉甚是如爲白有臥乎所,其貪虐不法之狀,不可以旣罷而置之,竝只令攸司稟處爲白乎旀。高原郡守崔柱天段,年旣衰耗,政多解弛,還上所捧,半爲空殼,一斗皮稷,計給十日糧,餓死甚多,頗有毁言是如爲白乎旀。慶興前府使李弘肇段,賑政頗均,民多稱譽,而所畜咸興妓,欲爲贖良,辦價運致之際,不無人言是如爲白有臥乎所,此兩邑守令,或不善賑政,或身犯禁令,竝只罷黜爲白乎旀。三水郡守呂謙齊段,到任之初,事無頭緖,殿最居中之後,小心自新,開賑之日,精抄分給,減捧柴炭,自備戶紙,官牌不出,民多稱頌,而近於要譽,不可謂純善是如爲白乎旀。甲山府使李宇晉段,盡誠撫摩,開賑甚均,而束下不嚴,將官及官吏,多有濫雜之事是如爲白乎旀。端川郡守洪禹績段,奉職唯勤,束下不嚴,多備穀物,分等賙賑,而有田土者,不入於還上,分給在外遠倉,親給之日常少是如爲白乎旀。會寧前府使禹瑞圭段,諳鍊吏事,撫愛飢民,例捧柴草,亦皆半減,還上乾糧,親自分給,而但失之寬緩,太無刑杖,有罪者多免,以此爲欠是如爲自有臥乎所,此四邑守令,雖有治績,不無些欠,竝只今姑置之爲白乎旀。德源前府使李文海段,爲人勤幹,處事着實,嚴束下吏,撫恤飢民,凶歲居官,節用是務,趁早開賑,分等亦均,垂死之民,得以支保,官事亦多修擧,賊人方便捉致是如爲白乎旀。富寧前府使李斗望段,三載居官,一意爲政,民役多有蠲除,鄕校及倉庫,亦皆重修,而不煩民力,賑政段置,用誠料理,計口均分,量給種子,使卽落種,民雖飢困,而農不失時,感頌之聲,聞於境內是如爲白乎旀。穩城前府使崔槅段,爲政純實,處事勤幹,官事無不修擧,賑政尤加留意,抄飢分等,親自均給,盡誠賙賑,自備穀累百餘石,民間稱頌是如爲白乎旀。慶源前府使申益恬段,勤於爲政,廉以束下,銳意救民,盡力聚穀,精抄飢餓,計口賙賑,境土無流丐之人,傍邑亦有稱道之聲,其他減捧之事,自奉之簡,亦多稱說,治蹟最著是如爲白有臥乎所,此四邑守令,當此荒歲,竭心救民,官事亦多修擧,而申益恬之律己勤政,治績表著,合有分等施賞之典是白乎矣,恩賞重事,自下不敢擅便,上裁敎是白乎旀。監司李光夏段,供俸務節,騶從亦簡,深軫歲儉,盡誠料理,一道之內,頌聲洋溢是如爲白有矣,按道之臣,事體自別,擧論安徐爲白乎旀。南·北兵使及邊將等乙良,令兵曹稟處,何如?啓依允。考例稟處。
京畿監司書目,廣州呈,以右議政申翼相上疏上送事。啓。答曰,省疏具悉卿懇。辭已竭矣,意已窮矣。只恨誠禮之未至而已,更何多誥?此時企待,不啻飢渴之於食飮,卿毋困我,幡然上來,以副虛佇之望。仍傳曰,此批答,下諭于偕來承旨處,使之傳諭。
領議政南九萬,左議政柳尙運處傳諭承旨狀啓。傳曰,辭已竭矣。意已窮矣,只恨誠禮之未至而已,更何多誥?此時企待,不啻飢渴之於食飮,卿毋困我,幡然上來,以副虛佇之望事,更爲傳諭,必與偕還事,下諭。
慶尙監司書目,寧海府使李鳳徵,不爲請由,徑先上去,罷黜事。
判尹徐文重上疏。大槪,連處劇地,精神耗弊,實無剸劇理繁之路,本職兼帶,勢難兼察,伏乞亟遞臣新授判尹之任,以便公私,兼陳區區所懷,以備裁察事。入啓。答曰,省疏具悉卿懇。疏辭甚是,予用嘉納,當令該曹稟處,卿其安心勿辭,從速行公。
京畿監司書目,驪州兼任陰竹呈,以大司成李畬辭職上疏上送事。啓。答曰,省疏具悉。卿其勿辭,俟母病間,上來察職。
京畿監司書目,驪州兼任陰竹呈,以右尹元萬春辭職上疏上送事。啓。答曰,省疏具悉。卿其安意勿辭,從速上來察職。
忠淸監司書目,道內各邑無田土丐乞飢民十一萬六千二十九名,流丐飢民五千五百二十一口內,飢死一千二百四十一口,病死五百十口之多,極爲驚慘緣由事。
合啓,請罪人張希載亟命按律處斷。措辭見上答曰,亟停勿煩。
院啓,請還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。措辭見上請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上答曰,勿煩。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。以上朝報
上在昌德宮。停常參·經筵。
下直,靑松府使洪柱震,載寧郡守洪九齡,麻田郡守洪天敍,永柔縣令李蓍徵。
金演,以都摠府言啓曰,副摠管柳重起除標信,捕盜廳坐起進去之意,敢啓。傳曰,知道。
傳于金演曰,地部煩劇之地,不容久曠,戶曹判書李世華,更爲牌招察任。
以黃海監司,以所江土兵朱得哲等渰死事,狀啓。傳于金演曰,渰死人等,令本道恤典擧行。
以江原監司,以旌善等官居私奴裵成元等,渰死·燒死·囕死事,狀啓。傳于金演曰,燒死·渰死·囕死人等,令本道恤典擧行。
金演啓曰,卽者備邊司有司堂上來言,平安監司薦望事,因傳敎,往問於三大臣,則皆以方在待罪中,不敢承命爲言,終不薦望云矣。敢啓。傳曰,以備局議薦,送于吏曹,使之擬望以入。
掌令梁聖揆,持平宋徵殷,獻納呂必容,正言尹星駿啓曰,請罪人張希載亟命按法處斷。措辭見上答曰,亟停勿煩。
掌令梁聖揆,持平宋徵殷啓曰,請還收罪人業同分揀放釋之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上答曰,勿煩。
獻納呂必容,正言尹星駿啓曰,請還收罪人韓重爀等按法處斷之命,令該府不問拘忌,逐日嚴刑,期於輸情,依律處斷。措辭見上請還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上邊地守令,固宜擇送,至於六鎭,視他尤別,而新除授慶源府使閔銓,全未經事,且有疵累,曾在衛將,亦致人言,除目之下,物議譁然,請命罷職。答曰,不允。以上燼餘
吏曹判書崔錫鼎,兵曹判書閔鎭長再度呈辭。入啓。加給由。
戶曹判書李世華上疏。大槪,更申瀝血之懇,乞治慢命之罪,仍將本兼諸任,竝賜鐫罷事。入啓。答曰,省疏具悉卿懇。卿其安心,須勿過辭,從速行公。
左副承旨金世翊狀啓,臣祗奉聖旨,卽爲傳諭,則領議政南九萬,以爲臣久抱必死之疾,又當罔極之境,終日不食,終宵不寐,精神旣散,氣息將絶,未及暝目,欲陳尺疏云矣。大臣尤無偕還之意,臣仍爲留在緣由事。
左承旨黃欽狀啓,臣與左議政柳尙運偕還事有旨祗受,卽爲傳諭,則以爲以臣罪戾言之,則違拒君命,萬殞難贖,以聖朝待遇言之,則恩數非常,聽聞皆惑,臣之日夜憂恐,唯在於此。不意傳宣之旨,又有誠禮未至之敎,臣一倍惶惑,欲無知而不可得也。罪積如山,而反徼無限寵靈,聖敎日勤,而末由致身司敗,情窮理極,只自伏地涕泣而已。緣由馳啓事。
右副承旨洪受瀗狀啓,臣祗受有旨,卽爲傳諭于右議政申翼相,而卽今尙無還入之意,臣則仍爲留在,緣由馳啓事。
三公處傳諭承旨狀啓,傳曰,噫,予之反覆敦勉,不啻勤懇,近侍之留住,殆近二旬,而造朝之漠然,若大旱之望絶雲霓,是豈卿等不諒予誠,不顧國事而然哉?蓋出於不獲已也。到此地頭,罔攸善處,仍記昔先朝丁未年間,三公遽遭意外之臺論,一時迸出郊外而待罪,先王至誠勉諭,必欲回其遐心矣,及其終難强迫,則不得不勉從,此非大臣眞如言者之言而然也,誠以廊廟不可久曠,國事不可不念也。今日小子之意,亦出於此也。今姑勉副,卿其體此至意,安心更勿固辭,與近侍卽日就途,以副日夕思想之心事,更爲傳諭,與之偕還事,下諭。以上朝報
上在昌德宮。停常參·經筵。
下直,祥原郡守南延年。
假注書兪命凝改,代以崔煊爲假注書。
黃海監司書目,豐川府使李世剛,松禾縣各衙門穀物反庫差任,而不待本縣監還官,亦不開庫知數,一從監色之所告,文書修報,其爲反庫之疎漏,極爲可駭,爲先罷黜事。
京畿監司書目,果川呈,以副修撰李健命辭職上疏上送事。啓。答曰,省疏具悉。疏中自義理沮於利害,至幸冀目前之無事數十字,定是臆逆之甚者,斷非大臣之本心,不料情志之不通,一至於此,予實慨然也。爾其勿辭,上來察職。
吏曹參判徐宗泰上疏。大槪,平安監司,以備局薦擬望以入之命,決非佐貳所敢祗承,乞命待本曹長官出仕後擧行,以重事體事。入啓。答曰,省疏具悉。疏辭知道。
吏曹啓曰,大臣置處政事,取稟。傳曰,當日爲之。
有政。吏批,判書崔錫鼎呈辭受由,參判徐宗泰病不來,參議趙相愚進,行都承旨閔鎭周進。
吏批啓曰,判書崔錫鼎呈辭受由,參判徐宗泰病不來,小臣獨政未安,何以爲之?敢稟。傳曰,只出緊任。
以權持爲寧海府使,韓以原爲固城縣令,安圭爲豐川府使。
合啓,請罪人張希〈載〉亟命按律處斷。措辭見上答曰,亟停勿煩。
府啓,請還收罪人業同分揀放送之命,嚴加刑訊,期於輸情,一奉·枝一·時俊·玉禮·命月等,亦爲仍囚,以待結末。措辭見上新啓,寧邊士民等,呈狀于本府,以爲本邑百嶺·檢方兩防,皆是民人田土,明有契券,而曾在壬申年京居鄭榮錫稱名人,與本府人金京連,安州人吉仁暉等,諉以宮家折受,比年收稅,征斂無藝,瞞告宮家,盡歸私用。其他叫囂隳突,侵虐毒痡之狀,固不可以殫記,民不堪命,如在塗炭。至擊登聞鼓,該曹覆啓本道査聞,而榮錫,百計圖免,事歸無實,窮民抱冤,訖今未伸云,臣等看來,不勝駭然。夫山海折受之事,爲累年痼弊,狐鼠之輩,憑藉宮家,侵奪小民,恣橫州里,凋瘵遍於諸路,怨謗歸於國家者久矣。聖明特加軫念,詢問諸道,自戊辰以後,諸宮折受之處,一倂革罷,至於新設,亦皆定限,此誠聖德事也。湖山千里之外,莫不涵濡於聖澤,而惟此寧邊之民,獨不免向隅之歎,當此飢困顚連之日,裹足遠來,有此號訴,豈非可哀之甚者乎?請令該曹査問本道,如有文券之可考者,則特許還給民人,鄭榮錫等罪狀,令攸司更加詳覈,從重科斷,以懲他人,以慰遐氓。今日中外積弊,莫甚於軍籍之未修,而生民之困苦,實由於隣族之侵徵,有識之竊歎,久矣。諸臣累次陳達,朝家特加軫念,自辛未以上騎步兵及各樣軍丁逃故番布,一倂蕩減,已有定奪,成命之下,殆至周年,各道査報,亦成卷軸,而該曹尙未有擧行之事,遠方小民,不得蒙至仁之澤,殊甚未安。請本曹前後當該堂上竝命推考,趁速頒布,以慰窮民。答曰,不允。第二件事,曾因擊錚,回啓本道,旣已査問,則一事再査,殊未妥當,令該曹更考其時啓本稟處。第三件事,依啓。
院啓,請勿留難,還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。請勿留難,還收罪人業同分揀放送之命,嚴鞫得情,其他罪人,一倂仍囚,憑問處斷。措辭見上邊地守令,固宜擇送,而至於六鎭,視他尤別,新除授慶源府使閔銓,全未經事,且有疵累,曾在衛將,亦致人言,除目之下,物議譁然,請命罷職。新除授高原郡守張世良,雖有學易之名,別無可記之績,重有訾謗,固多竊議。及今年限已過,筋力衰耗之後,輕擺常憲,遽付孔道蘇殘之責,此路一開,大關後弊,物情爲駭,公議未允,請高原郡守張世良遞差。答曰,不允。閔銓遞差。
左副承旨金世翊狀啓,前領議政南九萬病不得上去事。傳曰,所患如此,雖未能卽日就途,稍俟少間,與近侍偕還,毋孤至望事,爾其更爲傳諭事,下諭。
左承旨黃欽狀啓,前左議政柳尙運,稍俟少定,卽當入去云。臣段先爲上去事。
右副承旨洪受瀗狀啓,前右議政申翼相,有遲待一兩日,病勢少間,當卽就途事。傳曰,爾其先爲上來事,下諭。
掌令安世徵上疏。大槪,已試僨敗之蹤,不宜復叨言地,冀蒙恩遞,以安私分,兼陳區區所懷,以備財察事。入啓。答曰,省疏具悉。噫,朝論岐貳,爻象不佳,意見差異,輒加詬辱,是豈和平之福哉?所謂深長之慮者,已先萌于心中,而吳道一之疏,適與相符,直陳所懷而已,曷嘗有媚悅大臣之意乎,而其所以臚列罪狀者,殆無餘地。儒臣唱之於前,臺臣和之於後,氣習之不美,一至於此,予爲世道,發一慨也,爾其勿辭察職。以上朝報
司僕寺啓曰,上年各邑分養馬,今己幾盡上納,間或有瘦瘠者,歲末當爲分等抄啓矣。其中慶尙右兵營分養馬六匹,今始上來,而擧皆瘦瘠,皮骨相連,全無下送養飼之意,所見殊甚駭然,不可以循例等待歲抄,慶尙右兵使姜萬碩,爲先罷職,何如?傳曰,允。以上司僕寺謄錄
禮曹啓曰,卽接典牲署牒報,則祭享所用之猪,流來遺在之數,雖是三百餘口,皆是久遠無面。卽今見在實數,不過五十餘口,而自今七月,至十二月,應行祭用之數,多至一百六十餘口,不足者,殆至百餘口。若有無時別祭,則所用多少,亦未可預料,而今年異於常年,閭閻之間,救死不贍,故商猪之處,亦將絶種,貢物主人等,雖持重價,貿得無處。從前無面之數,雖欲督徵,其久遠逋欠,其勢誠難,亦有所不忍者。若非別樣變通,則前頭祭享之外,卽今秋享大祭所用,亦將闕封,本署之事,萬分渴急,而提調方在呈告中,不得有所啓稟。京畿各邑所在戶曹會付猪二百口,別爲卜定,以爲秋享及各項祭時,無弊封進事,自本曹斯速入啓變通云。本署所報雖如此,亦不可准信,再三査問,則久遠無面之難捧,卽今遺在之不足,誠如所報內辭緣,其所無面之數,則稍待前頭,雖可漸次徵捧,而目今大祭迫頭,事勢果爲切急,不可無變通之道。令戶曹參酌善處,俾無莫重祭享時闕封之弊,何如?傳曰,允。以上禮曹謄錄
上在昌德宮。停常參·經筵。
懿仁王后忌辰齋戒。
下直,安邊府使任舜元。
京畿監司書目,振威呈,以前正李世弼,安山呈,以司果鄭齊斗,上疏上送事。啓。答曰,省疏具悉。輔導春宮,是所望於爾者,安意勿辭,從速上來,以副予意。
平安監司書目,彈墨未乾,謬恩荐加,敢陳微悃,冀速鐫削職名事,上疏上送事。啓。答曰,省疏具悉。非出掩諱,何必深嫌?卿其勿辭察職。
藥房啓曰,淫霖浹月,伏熱轉熾,伏未審聖體,若何?中宮殿玉候,亦何如?而王世子起居,嬪宮氣候,一向安寧乎?臣無任區區伏慮之至,敢來問安。答曰,知道。無事。內殿氣候無事,世子嬪宮,一樣平穩矣。
中殿·世子宮·嬪宮,藥房問安。答曰,知道。
傳曰,明日開政事,分付。
慶尙監司書目,蔚山等六邑,民命致死,至於四百四十九名,極爲驚慘事。
右副承旨洪受瀗狀啓,都承旨閔鎭周,成貼爾其先爲上來有旨祗受,而日勢已暮,待明日發行上去緣由,惶恐馳啓事。踏啓字。
奉敎閔鎭遠,實錄曝曬後入來。
左副承旨金世翊狀啓,臣祗奉聖旨,卽爲傳諭于前領議政南九萬,則以爲臣旣負非常之罪,又抱難强之疾,決無更入脩門之望,以此雖承千古所未有之恩禮,而終有所不敢承命者矣。卽又伏見論思之臣,臚列臣罪,心駭膽慄,寒粟遍身,雖欲卽死,無知而不得,方欲具疏乞罪云矣。大臣復擬陳疏,上去無期,臣則仍爲留在緣由馳啓事。踏啓字。
政院啓曰,慶源府使閔銓遞差事,命下矣。臺諫,方以罷職論啓,遞差傳旨,不得捧之之意,敢啓。傳曰,知道。
戶曹啓曰,卽接廣興倉所報,則來七月朔頒料次,倉官進去于前領議政南九萬,前左議政柳尙運,前右議政申翼相所住處,請受祿牌,則皆以爲方在江外待罪中,祿牌不爲出給云。係是大臣祿俸,何以爲之?敢稟。傳曰,竝令倉官輸送。
吏曹判書崔錫鼎,兵曹判書閔鎭長三度呈辭。以國忌齋戒,留政院。
京畿監司書目,廣州呈,以前領議政南九萬上疏上送事。啓。答曰,省疏具悉卿懇。儒臣之疏,意在傾軋,誠不料世道之至此也。於卿,有何一毫所失,而引咎若是乎?心切愕然,無以爲諭。卿其須體至意,安心勿待罪,與近侍,卽速偕還,以副虛佇之望。仍傳曰,此批答,偕來承旨處,下諭。以上朝報
上在昌德宮。停常參·經筵。
懿仁王后忌辰。
自昧爽至辰時,有霧氣。
有政。吏批,判書崔錫鼎呈辭受由,參判徐宗泰進,參議趙相愚進,都承旨閔鎭周進。以崔錫鼎爲兼知春秋,李益壽爲修撰。
備忘記,傳于吏批曰,左參贊尹趾善拜右相,右議政尹趾善,承文都提調尹趾善。
兵批,判書閔鎭長呈辭受由,參判朴慶後病,參議李墪進,參知李彦紀差祭,右承旨李弘迪進。以黃世耉爲司果。
事變假注書朴彙登服制,代以愼碩泰爲假注書。
掌令安世徵啓曰,日者鞫獄徑罷之後,凡有血氣,莫不駭憤,而終無糾正之言,反有和附之論,此不但言議之訛謬而已,其爲世道之害,有不可勝言者,臣誠痛惋,敢附瞽說於乞免之章矣。及承聖批,乃許道一以直陳所懷,而擬臣以論議之岐貳,斥臣以氣習之不美,臣始焉悚懼,終焉慨歎。今此獄事,實係大倫大義,人皆扼腕切齒,而獨道一,爲此營護分疏之言,此非媚悅大臣而何?況其首尾語意,無非詖遁苟且,則其可謂之直陳所懷耶?臣之辯斥其情狀,實出共公之憤,非有岐貳之意,竊恐聖明於此,猶有所未盡洞燭者矣。若如聖敎,則出言莫敢矯其非,必若衛侯之君臣上下然後,方可〈爲〉國家之福歟?容悅大臣,其習不美,臣之所深惡者,政在於此,而殿下乃反以是而斥臣,臣尤慙靦,無所措躬也。至於深長慮云者,臣誠愚昧,莫曉所慮之何事,而苟聖心有所先萌,則初何不以明諭群下,使皆洞知,乃於道一陳疏之後,遽下此敎,以爲慰安大臣,違拒公議之資耶?臣忠憤所激,妄陳一言,微誠未格,反承嚴旨,宜不敢一刻苟冒職次,而賤疾沈苦,今始自列,臣罪到此,益無所逃,請命遞斥臣職。答曰,勿辭,退待物論。
奉敎閔鎭遠上疏。大槪,臣有應避當遞之嫌,乞命該曹,照例處置事。及檢閱崔昌大上疏。大槪,所帶之職,法有應避,乞命照例遞改事。以國忌,留政院。
持平宋徵殷啓曰,掌令安世徵,引避退待,臣當處置,而臣意則以爲,向者前大司憲吳道一,當鞫獄徑罷之日,疏陳所懷,而以今日處分,謂不害爲善處,此有乖於臺閣執法之論。若以此事,就事論列,則固未爲不可,而今世徵,謂之媚悅和附,忘君冒恥,詆斥大深,全不稱停。夫論人論事之道,據事而直陳其是非,不宜抑勒捃摭,訿詆醜辱,以傷士夫之風習也。此是近來臺閣上痼弊,而論議之乖激,世道之壞亂,實由於此,則臣嘗慨然於斯者久矣。世徵之所執,在於大倫大義,而措語之謬戾,臣實不韙,故臣欲以此請遞,發簡于同僚,則答以世徵之疏與避,皆以終無糾正爲非,則此非獨指憲長,不可晏然處置爲言。噫,大臣之徑停重獄,雖出於輿情之外,而原其本情,斷無他意,則固當據法爭執而已。糾正之擧,非臣意慮之所及,故不知世徵之言,泛指臣等而發,今聞同僚之言,不覺瞿然之至。臣不先自劾,反欲論人,昏謬不察之失大矣,何可一刻仍冒於臺席乎?請命遞斥臣職。答曰,勿辭,退待物論。
左副承旨金世翊,領中樞府事南九萬處傳諭狀啓。傳曰,卿之決不可棄予邁邁之意,已悉於前後批辭矣。不惟遐心之難回,至有輾轉南歸之計,益用愕然,愧前言之未孚也。今日此擧,適足以中其斥逐之願而已,以卿弘量,胡不深思耶?予不多誥,卿毋困我,與近侍從速偕還,以副如渴之望事,更爲傳諭事,下諭。
京畿監司書目,廣州呈,以判中樞府事申翼相上疏上送事,啓。答曰,省疏具悉卿懇。儒臣之疏,意在傾軋,誠不料世道之至此也。於卿有何一毫所失,而引咎若是乎?心切愕然,無以爲諭。至於常廩,尤無可辭之義,卿其須體至意,安心勿辭領受,從速就途,以副虛佇之望。仍傳曰,遣史官傳諭。以上朝報
禮曹啓曰,今此王世子嘉禮陳賀方物中,濟州牧使李益敬封進大殿弓帒筒箇四部,結弓獐皮十張,織毛馬粧一部代,結弓獐皮五張,及世子宮織毛馬粧一部代,結弓獐皮五張等物,今始上來。依例看品,則其中弓帒二部,黍皮起紋,頗似不精,而海外之邑,異於內地,雖不得不一倂捧入,莫重方物,不能致察之責,在所難免。當該封進官牧使李益敬,推考,何如?傳曰,允。以上禮曹謄錄
上在昌德宮。停常參·經筵。
仁穆王后忌辰。
傳曰,昨聞卿不我遐棄,來到城外,欣幸曷已?卿其須體思想之意,安心入來事,遣史官傳諭于柳判府事。
傳曰,召對爲之。入侍,承旨洪受瀗,玉堂李鼎命·鄭齊泰,假注書崔煊,史官崔昌大·李宜顯。
掌令梁聖揆啓曰,昨者僚臺,引避退待,當爲處置,而第其疏中,以大獄之遽爾疏釋,萬口一談,歸咎大臣,凡在言地者,是宜糾正之不暇爲言,臣於此不勝瞿然。噫嘻,日者埋兇之變,實是前古所未有之事,而獄情未究,罪人徑釋,王法以之不伸,輿情以之益激,則當初按獄之臣,烏得以辭其責哉?旣以終無糾正爲非,則在言地者,均有其責,豈可諉以末梢,歸重只在於憲長,而自謂無嫌,晏然聯名於處置乎?揆以臺體,理宜自劾,故同僚簡問,以比回答,而臣父暑癨彌留,症情危重,急於救護,未卽詣臺,俟得少間,今始來避,一倍難安,請命遞斥臣職。答曰,勿辭,退待物論。
持平李坦啓曰,臣以無似,猥忝言地,屢呈辭疏,見阻喉司,稽謝恩命,亦涉逋慢,不得不冒昧出肅,而凡於政令之得失,論議之是非,只自蒙昧,未有明見的識,恒切愧懼,若無所容。卽伏見同僚,因掌令安世徵疏辭中,以鞫獄遽爾疏釋,咎在大臣,而終無糾正之論,爲非相繼引避。噫,重獄徑罷,輿情咸惑,兩司方張究問之啓,以冀終回天聽,則據法之論,於是盡矣,何必過爲矯激之議,至有糾正之擧而後,方可爲得耶?此實臣意慮之所未到,然世徵之言,指在言地者發,而臣忝叨本職,爲日亦多,則其不能糾正之責,不可處置之嫌,與同僚少無所異,何敢仍冒於臺席乎?請命遞斥臣職。答曰,勿辭,退待物論。
判府事柳尙運上疏。大槪,昨纔扶舁,來伏城外,而情勢之外,病狀方苦,恩諭之下,不得祗承,將至前後負犯,亟命勘正罪名,以謝公議,以肅朝綱事。入啓。答曰,省疏具悉卿懇。儒臣之疏,臺臣之避,意在傾軋,誠不料世道之至此也。於卿有何一毫所失,而引咎若是乎?心切愕然,無以爲諭。至於常廩,尤無可辭之義,卿其須體至意,安心勿待罪,領受,從速入來,以副虛佇之望。仍傳曰,遣史官傳諭。以上朝報
上在昌德宮。停常參·經筵。
下直,洪川縣監李師尙,沃溝縣監元泰龜。
吏曹判書崔錫鼎,兵曹判書閔鎭長三度呈辭。入啓。加給由。
大司憲申琓初度呈辭。入啓。給由。
修撰李健命上疏。大槪,嚴敎之下,不敢晏然,力疾入城,冒死仰籲,乞削臣名於朝籍,仍治臣罪,以爲妄言者之戒事。入啓。答曰,省疏具悉。爾其勿辭察職。
兵曹啓曰,文武科庭試,來八月二十七日設行事,啓下矣。武科初試日期,令日官推擇,則八月初八日爲吉云,以此知委擧行,何如?傳曰,允。
奉敎閔鎭遠,檢閱崔昌大上疏。入啓。下該曹。
京畿監司書目,安山呈,以司果朴鐔上疏上送事。啓。答曰,省疏具悉。輔導春宮,是所望於爾者,安意勿辭,從速上來,以副予意。
執義李宜昌啓曰,臣於累千里撼頓之餘,前患阿暏之疾,一倍添劇,且得暑感,症情非細,復命之後,尋單冀免者,蓋出於趁時醫治之計,而見阻喉司,方切悶蹙矣。昨者諸僚,以同僚疏避中,宜有糾正之語,相繼自列,臣當處置,而第臣新從遠外來,雖未詳鞫獄顚末之如何,而蓋以臺啓中措語觀之,旣有可疑之端,宜盡究覈之道,則大臣之遽爾徑罷,雖拂於輿情,而究其本心,斷無他意,則務爲深刻之論,至有糾正之意者,非臣賤慮之所可到也,而諸僚,旣以同僚之言,指在言地,引以爲嫌,有以忝叨本職,爲日亦多爲辭,則臣之祗謝恩命,亦已累日矣。病狀之外,難冒之勢,與諸僚無異,臣何敢獨爲晏然處置乎?請命遞斥臣職。答曰,勿辭,退持物論。
院啓,請勿留難,還收罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。請勿留難,還收罪人業同分揀放送之命,嚴鞫得情。其他罪人,一倂仍囚,憑問處斷。請高原郡守張世良遞差。措辭見上竝引嫌而退。當初處置,只循公論,僚議參差,在我何嫌?强避之失,自有所歸,嫌難處置,其勢固然。請遞之論,發於僚席,揆以臺體,理難仍在,疏中論列,意實有指,引以自當,殊涉苟且,祗謝屬耳,行公無日,隨人强避,事涉未妥。請持平宋徵殷,執義李宜昌,竝命出仕,掌令安世徵·梁聖揆,持平李坦,竝命遞差。答曰,不允。處置事依啓。前啓,慶源府使閔銓罷職事,停啓。
合啓,憲府無城上所,姑停。
今春夏等褒貶,洪州收使鄭來祥,沔川郡守柳長培,槐山郡守金南一,利仁察訪柳晑,以上中。德山縣監曺錫禹,鎭岑縣監李世瑗,結城縣監申奎,以上下。
吏曹啓曰,守令多闕,政事,取稟。傳曰,明日爲之。以上朝報
兵曹啓曰,武科初試日期,纔已推擇啓下,而事目及取人額數·試取規矩,則上年冬,曾已啓下矣。到今經年之後,似不當仍用,更爲磨鍊啓下乎?敢此仰稟。傳曰,依爲之。以上兵曹謄錄
上在昌德宮。停常參·經筵。
自午時至申時,日暈。
下直,襄陽縣監南正重。
大司憲申琓再度呈辭。入啓。遞差。
吏批啓曰,判書崔錫鼎,受由未出仕,參判徐宗泰病不來,小臣獨政未安,何以爲之?敢稟。傳曰,只出緊任。
有政。吏批,判書崔錫鼎呈辭受由,參判徐宗泰病,參議趙相愚進,都承旨閔鎭周進。
以趙亨期爲忠州牧使,權爲結城縣監,洪受漸爲掌令,李敏英爲掌令,李世載爲持平,李秀彦爲大司憲,尹誠敎爲洪州牧使,尹淑爲慶源府使,睦天麟爲德山縣監,宋元錫爲鎭岑縣監。
執義李宜昌就職後啓曰,日昨同僚之避,有不敢處置之嫌,不得不隨卽自列,而嫌難處置,旣與同僚無異,行公無日,又與同僚相類,則今者諫院之處置也,區而別之,一遞一仍者,不但臣心之不安而已,臣何敢以請出爲幸,而晏然冒據於臺次乎?請命遞斥臣職。答曰,勿辭,退待物論。
吏曹啓目,粘連觀此奉敎閔鎭遠上疏,則與監春秋館事,有應避之嫌云。所兼春秋,不可仍帶,依陳疏改差,何如?啓依允。又啓目粘連,觀此檢閱崔昌大上疏,則與知春秋館事,有應避之嫌云。所兼春秋,不可仍帶,依陳疏改差,何如?啓依允。
禁府,黃鎰拿囚,啓。
戶曹判書李世華辭職上疏。入啓。答曰,省疏具悉卿懇。卿辭至此,判義禁之任,今姑勉副。卿其安心勿辭,從速行公。
左尹金構辭職上疏。入啓。答曰,省疏具悉。卿勿固辭,從速察職。
兵曹,庭試武科初試規矩,六兩三矢百十步,片箭一巡一中,騎蒭一次二中,三技取二技,落點。
持平宋徵殷就職後啓曰,臣朝者就職詣臺之後,伏見執義李宜昌引避之辭,以爲嫌難處置,行公無日,俱與同僚無異,而諫院之處置也,一遞一仍,以此爲不安之端,至於引避而退。臣亦是昨日處置中人,有難可否於其間,何可晏然仍冒,處置同僚乎?連事引避,實涉疲軟,而廉隅所係,又不免自列,瀆擾之罪,亦無所逃,請命遞斥臣職。答曰,勿辭,退待物論。
禮曹參判吳道一上疏。大槪,被人醜辱,決難抗顔於淸朝,乞遞臣職,仍治臣罪,以謝人言,以快人心事。入啓。答曰,省疏具悉。意外構揑,不足介懷,卿其安意勿辭,從速察職。
戶曹啓曰,來七月朔頒料,依傳敎令倉官,輸送于領中樞府事南九萬,判中樞府事柳尙運·申翼相所住處,則領中樞府事南九萬,以爲身伏江外,且在乞罪請命之中,其在分義,決無坐受廩祿之理,不敢冒受云。判中樞府事柳尙運·申翼相,以爲方出江外,時未肅謝云,竝不受。係是大臣祿俸,何以爲之?敢稟。傳曰,更令倉官輸送。
吏曹啓曰,平安監司備局議薦,送于吏曹,備擬以入事,命下矣。西伯累次遞易,夫馬留滯可慮,故有此變通備擬之敎,而該曹之越例備望,事體未安,況今右相,旣已新拜,臣曹有難仍爲擧行,依例令廟堂薦望,何如?傳曰,允。
兵曹啓曰,庭試武科初試,在前試取之數,多寡不同,或有不定額數之時,或取三百,或取五百,上年則二百人啓下,未及擧行矣,今番則當取幾人乎?敢此仰稟。傳曰,取二百人,可也。
獻納呂必容,正言兪信一·尹星駿啓曰,卽者憲臣,引嫌退待,處置又歸本院,而臣等觀其避事,不勝瞿然之至。日昨前掌令安世徵之疏斥,明有所指,而强避之論,初出於一人之偏見。前持平李坦,肅謝屬耳,行公無日,尤無可避之端,而必爲自劾而後已,則執義李宜昌之繼避,蓋出於不得已,故臣等只循公議,有所立落矣。又爲引避,實非所料,而至曰一遞一仍者,不但其心之不安而已云,則臣等處置乖當之失著矣,何敢自以爲是,而晏然冒據乎?請命遞斥臣等之職。答曰,勿辭,退待物論。
前左參贊尹趾善上疏。大槪,誤命之下,惶懼駴惑,恭俟累日,未聞有駁正之擧,玆不敢一向悶默,瀝盡肝血,冒瀆宸嚴,伏乞亟命收還臣新授議政職秩,改卜賢德,以重國事事。入啓。答曰,省疏具悉卿懇。卿有才有德,允叶輔弼,何用控辭,以孤至意?卿其須念國事,安心勿辭,速出論道,以副朝野之望。仍傳曰,遣史官傳諭。
謝恩,輔德沈權。
京畿監司書目,龍仁呈,以領中樞府事南九萬上疏上送事。啓。傳曰,覽卿之疏,益用愕然。噫,姑許卿之相職者,非卿眞有可遞之失也,亶爲國事也,非獨爲國事也,實爲卿之亟入都門也。豈料事與心違,侵攻之言,接踵而起,使卿轉益不安,決歸鄕園耶?然而所貴乎君臣之間者,以其情志交孚也。予之於卿,已燭心事之斷斷無他,則末路浮薄喜事輩,又何足介懷也?自古大臣之遭逆境者何限,而及其勉副所請,則不得不出而應命者,誠以君臣之大義存焉故耳。矧當殆哉岌岌之秋,想卿推誠體國之心,必不以釋負而暫弛也。玆以手書申誥,卿其深思熟量,宜與近侍,卽日就途,少慰思想之志。仍傳曰,遣史官傳諭。
兼弼善趙大壽牌不進,依承傳罷職傳旨。傳曰,只推勿罷。以上朝報
義禁府啓曰,以江原監司狀啓刑曹粘目,前縣令黃鎰,移本府處置事,允下矣。黃鎰今方待命,卽爲拿囚之意,敢啓。傳曰,知道。以上禁府謄錄郞廳白大成校正。日記廳郞廳金弘澤書。
上在昌德宮。停常參·經筵。
下直,仁同府使趙錫周,靈光郡守洪璛,玉果縣監尹有孫,西生僉使張俊。
兵曹判書閔鎭長上疏。大槪,格外加由,惶感罔措。顧臣私義,旣難仍冒,病勢亦難自力,乞賜遞免,以幸公私事。入啓。答曰,省疏具悉卿懇。卿其安心勿辭,從速行公。
政院啓曰,執義李宜昌,持平宋徵殷,引避退待,憲府無行公之員,新除授掌令李敏英·洪受漸,持平李世載竝牌招,以爲茶時之地,何如?傳曰,允。
謝恩,掌令李敏英·洪受漸,持平李世載。
工曹判書任相元辭職上疏。入啓。答曰,省疏具悉。金吾之任,今姑勉副。卿其安心,勿辭行公。
吏曹判書崔錫鼎上疏。大槪,三度加由之命,出於格外,惶隕罔措。已試蔑效之身,不宜久處重地,病狀且苦,無望陳力,懇乞遞改職名,以幸公私事。入啓。答曰,省疏且悉卿懇。卿其安心,勿辭從速行公。
傳曰,吏兵判,疏批已下,卽爲牌招察任。
傳曰,地部劇務,不宜久曠,戶曹判書李世華,卽爲牌招察任。
府啓,請還收罪人業同放送之命,嚴加刑訊,期於輸情,一奉等,亦爲仍囚,以待結末事。措辭見上新除授行大司憲李秀彦,時在忠淸道淸州地,請斯速乘馹上來事,下諭。竝引嫌而退。處置之失,自有所歸,以此引嫌,殊涉太過,同避之人,又爲引嫌,不無可否,其勢固然,强爲區別,未免乖當,揆以臺體,勢難仍在。請執義李宜昌,持平宋徵殷,竝命出仕,獻納呂必容,正言兪信一·尹星駿,竝命遞差。答曰,不允。下諭事及處置事,依啓。
吏曹判書崔錫鼎,兵曹判書閔鎭長,身病出仕。
執義李宜昌,持平宋徵殷就職。
副校理趙大壽上疏。大槪,昨承嚴召,母病深重,不得祗赴,反被格外之恩,驚惶罔措,益不知置身之所。伏乞聖慈,遞臣本兼諸職,仍治臣違慢之罪,俾得專意救護,以安私分事。入啓。答曰,省疏具悉。爾其勿辭,救護母病。
吏曹啓曰,臺諫有闕,政事,取稟。傳曰,明日爲之,
上在昌德宮。停常參·經筵。
下直,濟物萬戶南弘績,阿耳僉使金琓。
右承旨李弘迪上疏。大槪,自昨日夕後,暑感猝重,僵臥直廬,殆不省事,不得已留疏徑出,伏乞聖慈,遞臣職名,俾得及時調治,以尋生路事。入啓。遞差。
同義禁金載顯·李蓍晩辭職上疏。入啓。答曰,省疏具悉。金吾之任,今姑許遞焉。
修撰李健命初度呈辭。入啓。遞差。
前左參贊尹趾善上疏。大槪,伏乞聖慈,曲察臣言之出於肝腑,亟命收還臣新授職秩,使恩寵不至大謬,愚分粗得自安事。入啓。答曰,省疏具悉卿懇。已諭至意,更何多誥?廊廟一空,國事多虞,卿其亟遵前旨,安心勿辭,速出論道,以濟時艱。仍傳曰,遣史官傳諭。
府啓,業同等事。措辭見上答曰,勿煩。
判尹徐文重上疏。大槪,今玆陞擢,出於銓曹擬格之外,驚惶震駴,不知所以容措。且臣於本府,私情有不可仍冒者,伏乞聖明,亟命還收新授職名資級,以重名器,以安微分事。入啓。答曰,省疏具悉卿懇。今玆陞擢,意非偶然,兩人議讞,令次官擧行,卿其安心勿辭,從速行公。
京畿監司書目,廣州呈,以判中樞府事申翼相上疏上送事。啓。答曰,省疏具悉卿懇。噫,姑許卿之相職者,非卿眞有可遞之失也,亶爲國事也。非獨爲國事也,實爲卿之亟入都門也。豈料事與心違,侵攻之言,接踵而起,使卿轉益不安耶?然而所貴乎君臣之間者,以其情志之交孚也。予於卿,已燭心事之斷斷無他,則末路浮薄喜事之輩,又何足介懷也?自古大臣之遭逆境者何限,而及其勉副所請,則不得不出而膺命者,誠以君臣之大義存焉故耳。矧當殆哉岌岌之秋,想卿推誠體國之心,必不以釋負而暫弛也。至於薄廩,何用過辭?卿其須體至意,安心勿辭領受,從速就道,以慰思想之志。仍傳曰,遣史官傳諭。
謝恩,左副承旨洪受瀗,同副承旨崔錫恒。
吏曹啓目,粘連,以咸鏡道暗行御史李宜昌書啓覆啓,四邑守令施賞一款,考例稟處事,命下矣。取考前例,則賑政治績之爲最者,多蒙增秩之典,其次有表裏馬匹之錫是白在果,申益恬陞品屬耳,施以次賞,恐或得宜是白乎旀。李斗望·崔槅·李文海等善賑之績,俱爲可嘉,論以次等賞典,似合事宜,上裁,何如?啓。申益恬熟馬一匹,李斗望·崔槅·李文海等乙良,表裏一襲賜給。
京畿監司書目,楊州呈,以前主簿李箕疇辭職上疏上送事。啓。答曰,省疏具悉。輔導春宮,是所望於爾者,安心勿辭,從速上來,以副予意。
有政。吏批,以呂必容爲弼善,閔鎭厚爲戶曹參議,兪命雄爲獻納,尹趾仁爲文學,李震壽爲正言,李世白爲知義禁,柳重茂爲正言,李漢珪爲軍器僉正,權是經爲同義禁,宋昌爲同義禁,南迪明爲兵曹正郞,朴守儉爲禮賓正,沈枰爲江原監司,李宜晩爲兵曹正郞,徐宗泰爲弘文提學,崔錫恒爲承旨。
觀衆監,夜一更,流星出璧星上,入艮方天際,狀如拳,尾長二三尺許,色白。啓。
上在昌德宮。停常參·經筵。
司諫林濩上疏。大槪,炎程跋涉,重得暑痢,筋力澌盡,心神昏窒,實無扶曳出肅之望,乞蒙恩遞,俾得調理,兼陳區區所懷,以備財察事。入啓。答曰,省疏具悉。已諭予意矣,爾其勿辭,從速察職。
戶曹啓曰,今七月朔頒料,依傳敎更令倉官輸送,則領中樞府事南九萬,以爲方在陳疏待罪中,判中樞府事柳尙運,以爲未肅拜,判中樞府事申翼相,以爲身在江郊,不敢冒受云,竝皆辭而不受。係是大臣祿俸,何以爲之?敢稟。傳曰,姑待入來,輸送。
府啓,業同事。措辭見上答曰,勿煩。
傳曰,召對爲之。入侍,承旨崔錫恒,玉堂趙泰采·李益壽,假注書崔煊,史官權尙游·李宜顯。
假注書愼碩泰書啓,臣承命,馳往于龍仁慕賢村領中樞府事南九萬所住處,傳宣聖批,則以爲臣瀝血封疏,席藁俟罪,而遽聞史官來臨,仍奉天書,下諭雲漢之章,煥燿蓬蓽,懇惻之旨,感動神鬼,臣以眇末之賤,汚衊之蹤,何以誤聖恩而辱君命至此哉,跼天蹐地,寧欲滅死而不可得也。殿下,責臣以君臣之義,勉臣以體國之誠,殿下之敎,誠是也。臣雖萬萬無狀,亦豈全昧此義,本無是誠哉?第事君之義,本以廉隅爲重,一失於此,則雖有體國之誠,終無可施之地。今臣,名爲大臣,而人之所以爲罪者,重則敗倫,輕則畏禍,以致三年之內,四出城門,而蠅營狗苟,驅去復還曰,我欲爲國事,寧有是理哉?臣之前遭人言,亦至極矣。每因聖眷之異常,不得不黽勉趨承,而至於今日,則積釁旣多,受罵益深,喪敗身名,更無餘地。殿下若欲爲國家計,則決不可更進臣於朝廷,以增其洶湧之勢。若憐臣恤臣,必欲保全其餘命,則亦願永不檢擧,使之銜恩祝聖於畎畝之中而已。臣苟遲可以扶國勢之岌岌,而故此遲回流落,敢爲忘國便私計,則天日昭昭,必卽殛滅之矣。臣旣請承宣之召還,反致史官之特來,而終不得承命,旣辭常廩於江郊,反被遠及於鄕村,而亦不得奉受,臣罪尤合萬死。謹當更以一疏,仰請罔赦之嚴誅云矣。敢啓。傳曰,知道。
東平君杭上疏。大槪,出彊之期已迫,乞蒙恩暇,往省先壟事。入啓。答曰,省疏具悉卿懇。卿其依疏辭,安心往來焉。仍傳曰,給由馬,澆奠牀備給。
今日召對時,參贊官崔錫恒所啓,相避之法,自有定式,雖有親戚之誼,若係法外,則凡於奏讞之際,不得引以爲嫌者,法例然也。頃者戶曹判書李世華,爲判義禁時,前郡守李東亨,仍其異姓六寸親,而强以爲嫌,終至不參矣。昨日判義禁徐文重,又以前郡守徐宗望事,陳疏引嫌,宗望,乃文重之七寸姪云。揆以法例,小無可引之嫌,而至於陳疏辭避,若此不已,將成謬規,其在事體,極爲未安。徐宗望議處公事,使文重照勘,而自今爲始,雖曰親屬,如是法外,則不得引嫌事,定式施行,何如?上曰,徐宗望事,旣以疏批允許,今不可更令議讞。此後法外親屬不嫌事,定式施行,可也。
注書李世維書啓,臣承命馳往于廣州西部面甘泉井林村判中樞府事申翼相所住處,傳宣聖批,則以爲臣誠未格天,反紆異渥,近侍來臨,傳諭聖批,丁寧諄復,不啻耳提而面命,頓地以首,惶隕欲死。以臣之無狀,從前虧損國體者何限,而至於今日,恩竭無餘,莫非臣難貸之罪,而天地之大,亦不能無憾也。聖諭之下,情勢之臲卼,不敢計枕席之間,病狀之危苦,至於此極,而寒熱纔定,頭痛未已,神思怳惚,不知所對,竢得小甦,當以尺疏,仰暴危迫之情云矣,敢啓。傳曰,知道。
京畿監司書目,龍仁呈,以領中樞府事南九萬上疏上送事。啓。答曰,省疏具悉卿懇。心腹之辭,已竭於手書,而只緣情志不孚,卒莫回卿心,缺然且慙,無以爲懷。予志已定,遐心未回,而近侍先還,寧有是理哉?卿其須體前後勤懇之旨,幡然改圖,與承宣從速偕來,毋孤如渴之望。至於祿俸,已令上來後輸送,卿其安心焉。
兼說書閔鎭遠上疏。大槪,臣於實錄曝曬時,淸白吏謄出事,有疎漏之失,玆敢露章首實,伏乞聖明,亟命勘臣罪名,以爲奉使無狀者之戒。仍令春秋館,今秋曝曬時,更爲考出謄進,俾朝家文獻,得以有徵事。入啓。答曰,省疏具悉。疏辭,令春秋館擧行,爾其勿辭察職。
上在昌德宮。停常參·經筵。
夜一更,流星出天津星上,入艮方天際,狀如拳,尾長三四尺許,色赤。
下直,興海郡守孫志,寧遠郡守朴琳,加背梁萬戶金自重。
執義李宜昌初度呈辭。入啓。給由。
忠淸監司書目,溫陽呈,以前護軍姜世龜辭職上疏上送事。啓。答曰,省疏具悉。卿其須勿過辭,從速上來。
前左參贊尹趾善上疏。大槪,臣不得不更申前懇,疾聲哀籲於天地父母之前,伏乞聖慈,勿以臣言謂虛辭例讓,而亟命收還新除授職秩,改卜賢德,以重國事事。入啓。答曰,省疏具悉卿懇。屢悉予意,卿胡不諒,連章撝謙至此乎?心切愕然,無以爲諭。卿其安心,須勿固辭,速出論道,以副上下之望。仍傳曰,遣史官傳諭。
合啓,請張希載亟命按律處斷事。措辭見上答曰,亟停勿煩。
府啓,業同等事。措辭見上院啓,請韓重爀等事,業同等事,新除授高原郡守張世良遞差事。措辭竝見上答曰,勿煩。
京畿監司書目,驪州呈,以右尹元萬春辭職上疏上送事。啓。答曰,省疏具悉。卿勿過辭,從速上來察職。
上在昌德宮。停常參·經筵。
執義李宜昌再度呈辭。入啓。遞差。
文學尹趾仁辭職上疏。入啓。答曰,省疏具悉。爾其勿辭,從速察職。
江原監司沈枰上疏。大槪,新授藩臬之任,決非如臣庸陋所可冒當,玆敢不避煩猥,昧死仰籲,懇乞亟命鐫改新授職名,以重藩任,以安微分事。入啓。答曰,省疏具悉。卿其勿辭,速往欽哉。
吏曹啓曰,臺諫有闕,政事,取稟。傳曰,明日爲之。
以右承旨金世翊,領中樞府事南九萬病不得登途事,狀啓。傳曰,卽今所患如此,則稍俟小間,安心偕還事,更爲傳諭,爾其仍留事,下諭。
合啓,請罪人張希載亟命按律處斷事。答曰,亟停勿煩。
府啓,業同等事。答曰,勿煩。
院啓,韓重爀等事。業同等事。高原郡守張世良遞差事。答曰,勿煩。
上在昌德宮。停常參·經筵。
自卯時至巳時,日暈。
下直,龍潭縣令吳相玉,金甲島萬戶金廷龍,豆毛浦萬戶金峻錫。
政院啓曰,頃日禁府郞廳,以三省坐起事,往稟于判中樞府事柳尙運,則以爲今己遞職,更勿來言云,故曾以此意啓達矣。鞫坐之至今還就,亦甚未安,何以爲之?敢稟。傳曰,右相進去。
右議政尹趾善箚子。大槪,臣所帶諸司提調,令該曹照例處置事。入啓。答曰,省箚具悉卿懇。箚辭,令該曹稟處。
兵曹判書閔鎭長上疏。大槪,臣之所帶軍器提調之任,有應避之嫌,乞命該曹照例處置事。入啓。答曰,省疏具悉。疏辭,令該曹稟處。
禁府,三省推鞫問事郞廳李彦經外任,代鄭齊泰。啓。
正言李震壽啓曰,司諫李宜昌,卽臣同姓四寸妹夫也。在法當避,請命遞改臣職。答曰,勿辭,退待物論。
成均館官員,以知館事意啓曰,今七月初七日,儒生上旬輪次當爲設行,而大司成李畲受由在外,不得設行,今月內無故日退行之意,敢啓。傳曰,知道。
備邊司啓曰,洪州爲邑,物衆地大,素稱難治,而累經匪人,自爲弊邑,積有年所。前後爲牧使之人,必於十朔內圖遞,官事漸至於莫可收拾之地,事之寒心,莫此爲甚。前牧使鄭來祥之濫率,亦不無故犯之意,中考蕩滌後,使之仍任,監司之曲循其情,處置中考,亦有不察之失,本道監司洪受疇推考,何如?傳曰,允。
合啓,張希載事。答曰,亟停勿煩。
府啓,業同等事。答曰,勿煩。
院啓,韓重爀等事,業同等事。以上措辭竝見上引嫌而退。相避之法,在下當遞,請正言李震壽遞差。答曰,不允。處置事,依啓。
政院啓曰,今此三省之坐,禁府堂上不可不備員,而知義禁李世白,今日政,除授知經筵,未肅拜,卽爲牌招察任,問事郞廳新除授兼司書鄭齊泰,亦爲牌招,以爲進參之地,何如?傳曰,允。
謝恩,知經筵李世白,兼輔德李鼎命,兼司書鄭齊泰,弼善呂必容,護軍李亨蕃,奉敎權尙游,奉常直長崔煊。
吏曹啓曰,臺諫有闕,政事,取稟。傳曰,明日爲之。
吏曹啓目,粘連啓下是白有亦,觀此右議政尹趾善箚子,則所兼諸司提調,令該曹照例處置亦爲白有臥乎所,所帶掌樂院提調,則二員衙門,自前相臣,有仍帶之規是白乎旀。長興庫·惠民署,則係是單提調衙門,似難仍帶是白乎矣。事係大臣,臣曹不敢擅便,上裁,何如?啓依回啓施行。
三省罪人愛禮,刑問第十度承服。
有政。吏批,以閔鎭周爲平安監司,鄭齊泰爲兼司書,金始慶爲禮曹正郞,李宜昌爲司諫,任胤元爲司成,李鼎命爲兼輔德,金戩爲兵曹佐郞,權尙夏爲執義,林濩爲副修撰,李世白爲知經筵,申琓爲左參贊,金載顯爲承旨,崔煊爲奉常直長,金裁〈爲〉奉常副奉事,單付前郡守郭昌徵,今加通政,加資事承傳。以上朝報
義禁府啓〈曰〉,弑夫罪人愛禮,不待時凌遲處死事,承傳啓下矣,卽當擧行,而法典內,雨未晴夜未明,勿行死刑云,待明日行刑之意,敢啓。傳曰,知道。
上在昌德宮。停常參·經筵。
下直,慶基殿參奉南極杓,咸鏡都事朴泰昌,濟州判官李碩臣,臨陂縣令金洵,獒樹察訪李鼎相,永宗僉使韓信哲,廣梁僉使李成俊,鹿島萬戶李業。
左承旨黃欽初度呈辭。入啓。遞差。
合啓,張希載事。措辭見上答曰,亟停勿煩。
府啓,業同等事。措辭見上新除授執義權尙夏,時在忠淸道淸風地,請斯速乘馹上來事,下諭。答曰,不允。下諭事,依啓。
院啓,韓重爀等事。業同等事。措辭見上答曰,勿煩。
禁府,弑夫罪人愛禮,當日堂古介行刑。啓。
禁府,崔克泰拿囚。啓。
有政。吏批,以申汝哲爲惠民提調,金鎭龜爲活人提調,李坦爲正言,洪萬紀爲宗簿正,徐宗泰爲同成均,徐文裕爲承旨,金禹鼎〈爲〉楊花渡別將。單付
上在昌德宮。停常參·經筵。
下直,陽智縣監蔡時謙,平山縣監韓命相。
吏曹參判徐宗泰上疏。大槪,新授提學之任,在臣萬萬不相近似,決不可靦然承當。伏乞亟命改正,以安私分,以解衆惑事。以秋享大祭齋戒,留政院。
咸鏡監司書目,永興呈,以去六月十二·三日,耀德社大淑里嶺上,下雪,係是變異事。
禁府啓曰,弑夫罪人愛禮,旣已承服正刑,降其邑號,罷其守令等事,依例擧行,而甲戌年因領議政南九萬箚辭,大臣收議,勿罷守令,只降邑號,以準十年之限事,已有定奪。今此愛禮所居官,只降邑號,子女爲奴等事,令各該司,捧承傳施行,何如?傳曰,允。
傳曰,史官三員待命,騎馬九匹立之。大祭所內摘奸。
平安監司閔鎭周上疏。大槪,西藩重任,決非如臣庸陋所可堪承,冒死陳懇。乞賜鐫罷,俾無僨敗國事之患事。留政院。
謝恩,護軍韓碩良。
京畿監司書目,廣州呈,以判中樞府事申翼相上疏上送事。啓。答曰,省疏具悉卿懇。日昨近侍書啓中,有竢間就途之語,則豈因喜事之輩,而有食言哉?此時思想,不啻大旱雲霓,卿其須體至意,勿以疾病爲辭,安心上來,以副企望。仍傳曰,遣史官傳諭。
上在昌德宮。停常參·經筵。
注書李世維出使,代趙正緯爲假注書。
上在昌德宮。停常參·經筵。
注書李世維,以判中樞府事申翼相,病不得登途事,狀啓。傳曰,姑竢病間,仍與偕還事,下諭。
京畿監司書目,龍仁呈,以領中樞府事南九萬上疏上送事。啓。答曰,省疏具悉卿懇。予意已竭,而造朝愈邈,實不料以卿體國之誠,而終始恝然至此也。慙靦之極,寧欲無言。噫,去國愈久,而思想日深,將必抑鬱而生病也。予不多誥,卿其宜體此意,安心勿待罪,與近侍須速偕還,以副如渴之望。
掌令李敏英啓曰,昨於路上,遇一宰臣,而適緣雨甚,所騎且鈍,未及回避,彼已馳過,所帶府吏,至被拘留。宰臣犯馬,固已失禮,而至於罰及下吏,實非循例規責之比,則難冒之勢,至此而更加一層矣。廉隅事體,俱不可晏然於臺席,請命遞斥臣職。答曰,勿辭,退待物論。
副校理趙大壽上疏。大槪,母病添劇,情理尤迫,不得不瀆擾。伏乞天地父母,早賜處分,亟遞臣職,以安微分事。留政院。
全羅監司書目,潭陽府使曺殿周,今月初三日身死事。以上朝報
政院啓曰,禁府都事來言,罪人業同就拿,推鞫卽當開坐,而判義禁身病,不得開坐云。判義禁卽爲牌招,以爲參鞫之地,何如?傳曰,允。
又啓曰,今此推鞫時,假都事七員,令該曹差出,何如?傳曰,允。以上禁府謄錄
上在昌德宮。停常參·經筵。
夜五更,流星出天津星上,入東方天際,狀如拳,尾長二三尺許,色赤。
下直,尼山縣監尹徵商,松羅察訪柳以謙,牛峴僉使張萬翔,所斤僉使田萬春,鉢浦萬戶李長蓂,薪智島萬戶金時挺,多慶浦萬戶李振發,文山萬戶黃興度,位羅萬戶金昌郁。
文學尹趾仁初度呈辭。入啓。給由。
平安監司閔鎭周上疏。入啓。答曰,省疏具悉。卿其勿辭,速往欽哉。
吏曹參判徐宗泰上疏。入啓。答曰,省疏具悉。卿勿過辭,從速察職。
副校理趙大壽上疏。入啓。答曰,省疏具悉。爾其勿辭,救護母病。
政院啓曰,左承旨徐文裕,女婿學生黃維河身故,服制已行四日,出仕,何如?傳曰,允。
又啓曰,吏曹參判徐宗泰,外四寸兄司僕寺僉正李成朝身死,服制已行四日,出仕,何如?傳曰,允。
禁府,朱恒道拿囚,啓。
禮曹,奏請兼冬至使拜表吉日,來十月二十七日辰時,方物封裹,同月二十四日,推擇,啓。
三司請對入侍。入侍時,古兵曹設鞫,大臣及在京原任大臣·禁府堂上,竝命招事,榻前下敎。
合啓,張希載事。措辭見上答曰,亟停勿煩。三司,以罪人業同還收分揀放釋之命,更爲嚴鞫,期於輸情事,陳達。上曰,此不必累次多言。當初意外因儒疏,猝聞有罔測之變。父子之間,旣聞此事,有所驚動,人情之所不免也,而意謂此出於窮凶之人之所作爲,元無混同疑及不當疑之意,故應先文書搜探之時,不許竝及申汝哲之家,其後筵中,亦有子惡父不知,奴惡主不知之敎。予之本意,於此可知矣。頃又因李萬雄之疏,更爲設鞫。予之欲爲究覈之心,前後何異,而被告之人,乃是遇變家奴子,則其間之必有所謂深長慮與否,雖不可的知,但獄事輾轉,畢竟有延及事,則亦不能保其必無,大臣未請對之前,見其原情,予之心中,先有此慮矣。適會大臣請對,皆以重獄無證左,不當遽加鞫問爲言,而其言不無所見。且懸賞購捕之令,亦爲仍前申飭,此亦詳審之意,故有所允兪,而至於深長慮之言,予及大臣,皆不說出矣。其後吳道一之疏,始有此語,而此是予心中所有之慮,故於館疏之批,始爲發端矣。且非以今日獄事是非之言,爲出於朝論之歧貳也,只以館學儒疏,不察大臣本心之無他,至以臣子不忍聞之說,驅之於罔測之科,以致大臣之不安,以此爲非而已,初未嘗以論列獄事爲非也。且安世徵疏語,亦有不知予本心者,故批旨,亦爲開釋矣。然而所謂深長之慮,自是未然之事,不能明知其有無,而三司之爭論,出於公議,且輿情如彼拂鬱,何可一向不爲允從乎?更爲鞫問,可也。司諫李宜昌所啓,請還收韓重爀等按法處斷之命,令該府不問拘忌,逐日嚴刑,輸情處斷事。上曰,勿煩。掌令洪受漸所啓,引嫌而退。未及回避,雖緣倉卒,旣失體面,理難在職,請掌令李敏英遞差。上曰,依啓。又所啓,京畿監司李彦綱,與掌令李敏英,昨於路上相遇,雨中忙遽之際,未及回避,是非故犯,而彦綱捉去所帶府吏,宰臣犯馬,旣損事體,則待其自處,未爲不可,而至於拘留下吏,前所未有之擧,不但有失於相敬之道,亦有歉於待臺閣之意,京畿監司李彦綱,從重推考。上曰,依啓。持平宋徵殷所啓,卽者本府,以京畿監司李彦綱,與掌令李敏英,相遇路上,未及回避,拘留下吏之故,方有請推之啓,而臣與彦綱,有婚家相避之嫌,有難可否,請命遞斥臣職。答曰,勿辭。推考之啓,旣以允從,勿爲退待。司諫李宜昌所啓,今日入侍假注書趙正緯,出入之際,誤由相臣出入之門,請命推考。上曰,推考。
判中樞府事柳尙運,牌不進後上疏。大槪,賤疾危苦,未赴嚴召,乞命有司,勘臣罪名,以正王法,以肅朝綱事。入啓。答曰,省疏具悉卿懇。病未赴召,有何所傷?卿其安心勿待罪,竢得小間,速出行公,以副予意。仍傳曰,遣史官傳諭。
韓城君李基夏上疏。大槪,臣於萬萬夢寐之外,遽被萬萬不近似之除命,驚惶震駴,不知置身之所也。駁正之論,宜發於臺端,側聽累日,未有處分,催促交龜,又出於備局之啓達,則情窮勢迫,無所逃遁,今纔來伏城外,而顧此非分之任,決不可晏然承當。玆不避僣越之誅,冒死呼籲,伏乞聖慈,將臣新授將任,亟許遞改,以安私分事。入啓。答曰,省疏具悉。今玆新命,實循公議,卿其安心勿辭,從速察職。
傳曰,御營大將疏批已下,卽爲牌招察任。
今春夏等褒貶,廣興守洪受湸,中。
忠淸監司書目,懷德呈,以校理宋相琦辭職上疏上送事。啓。答曰,省疏具悉。爾其勿辭,從速上來察職。
上在昌德宮。停常參·經筵。
下直,丹城縣監韓㙉,天城萬戶鄭興益。
吏曹啓曰,臺諫有闕,政事,取稟。傳曰,明日爲之。
文學尹趾仁再度呈辭。入啓。遞差。
刑曹,罪人金益銘·尹仲生·趙小一·鄭義迪·鄭義先·金次男·朴仲孫·崔春男·金益振,當日西小門外行刑。啓。
合啓,張希載事。答曰,亟停勿煩。
院啓,韓重爀等事。答曰,勿煩。
平安監司閔鎭周上疏。大槪,猥陳私懇,乞得恩暇,俾於陛辭之前,往省父母墳塋事。入啓。答曰,省疏具悉。卿其依疏辭往來焉。
右承旨金世翊,以領中樞府事南九萬處傳諭狀啓。傳曰,辭已竭矣,更何多誥?唯當益盡在我之誠禮,期回遐心而已。卿毋困我,與近侍卽日偕還,勉副虛佇之望。
禁府,黃鎰,陽川南山驛,徒二年定配。啓。
京畿監司書目,廣州呈,以判中樞府事申翼相上疏上送事。啓。答曰,省疏具悉卿懇。卿之宿恙,予非不知,稍竢少間,卽起登途,亦何難哉,而一向邁邁,以孤至意乎?卿其安心勿待罪,與近侍須速偕還,勉副如渴之望。仍傳曰,此批答,偕來注書處傳諭事,下諭。
司諫李宜昌啓曰,臣頃以北關御史復命後書啓中,阿吾地萬戶具永發之永字,以英字書塡矣。卽者兵曹回啓公事中,有誤書之語,臣於此,實不勝瞿然之至。莫重奏御文書中名字,有此誤錯不察之失,揆以臺例,當在應遞之科,臣何敢一刻晏然於臺次乎?請命遞斥臣職。答曰,勿辭,退待物論。
備邊司郞廳,以右議政意啓曰,平安監司前後見差之人,相繼遞免。如此之際,自至遲久,夫馬三四朔留京之弊,已不可言,而本道形勢,尤爲可慮。新除授監司閔鎭周,數日內催促發送,何如?傳曰,允。備局謄錄
上在昌德宮。停常參·經筵。
下直,安義僉使金順錢,蛇渡僉使鄭弼周,在德萬戶梁武徵,登山萬戶金承天。
判義禁徐文重,牌不進後上疏。大槪,昨日猝得暑癨,證勢危惡,屢試鍼藥,幸得生路,而卽今胃腕牽痛,腰脊如折,匍匐宛轉,不能起動,召牌之下,竟未祗赴。伏乞聖明,亟削臣職,仍治臣罪,以肅朝綱事。入啓。答曰,省疏具悉。所患如此,判義禁之任,今姑勉副焉。仍傳曰,遣內醫看病。
政院啓曰,判義禁李世華,旣已差出,卽爲牌招,以爲進參鞫坐之地,何如?傳曰,允。
合法,張希載事。措辭見上答曰,亟停勿煩。
院啓,韓重爀等事。措辭見上濟州,乃海中雄鎭也。必以已經閫帥之人,擇差以送,意有所在。新除授牧使金重三,素乏莅歷,且有訾議,除目之下,未厭人望。請濟州牧使金重三遞差。引嫌而退。一字差誤,元非大段,事在旣往,何必追嫌?請司諫李宜昌出仕。答曰,不允。處置事,依啓。
判義禁李世華上疏。大槪,召牌之下,分義至嚴,扶曳病軀,來到闕門之外,而頃參鞫坐,僨事遞任之後,復叨前任,抗顔參鞫,斷無是理。伏乞聖慈,俯諒危悃,亟遞臣判義禁之任,以幸公私事。入啓。答曰,省疏具悉。卿其安心勿辭,從速參鞫。
禁府,推鞫問事郞廳朴行義·任胤元·李健命改,代李宜晩·金時傑·李相勛。啓。
謝恩,判義禁李世華,舍人沈權。
注書李世維,判中樞府事申翼相病不得上去事狀啓。傳曰,才諭予意,復何多誥?卿其須體日夕思想之心,更勿撝謙,俟間就途,毋孤至望事,更爲傳諭事,下諭。
忠淸監司書目,韓山呈,以說書權忭辭職上疏上送事。啓。答曰,省疏具悉。爾其勿辭,上來察職。
罪人業同,刑問一次不服。
罪人業同,加刑第一度,援引人拿問間停刑。傳曰,推鞫姑罷。
有政。吏批,以李世華爲判義禁,沈權爲舍人,尹訓甲爲高原郡守,李三碩爲潭陽府使,吳道一爲長興提調,李畬爲司譯提調,李敏英爲文學,金弘楨爲掌令,朴弼揆爲敬陵參奉,兼掌令任胤元。單付以上朝報
司饔院啓曰,本院年例進上沙器,有春秋兩等,而晉州白土二百五十石船載之後,沒數致敗,楊口白土五百石及前前用餘之土一百五十石,以此兩等進上,預爲推移燔造矣。今番嘉禮時各樣器皿加燔內入之數,至於六百餘竹,秋等所用白土,僅有二白石,不足之數,所當趁期掘來,而當此大侵之餘,農時役民,其弊不貲。辛亥年則秋等燔造,因年凶停止,而莫重御用,亦難盡數停廢。今番秋等進上,元數內減半燔造,恐或便當,敢此仰稟。傳曰,依爲之。以上司饔院謄錄
上在昌德宮。停常參·經筵。
下直,西坪萬戶高愛天。
右承旨金世翊,領中樞府事南九萬處傳諭狀啓。傳曰,才諭予意,復何多誥?卿其須體日夕思想之心,更勿撝謙,俟間就途,毋孤至望事,更爲傳諭事下諭。
京畿監司書目,驪州呈,以右尹元萬春病重上去不得事。啓。傳曰,卿勿固辭,調理上來事,回諭。
合啓,張希載事。措辭見上答曰,亟停勿煩。
院啓,韓重爀等事。濟州牧使金重三遞差事。措辭見上答曰,勿煩。
鞫廳,罪人金以萬,刑問一次第七度,援引人拿問間停刑。
禁府,李廷皐拿囚。啓。
上在昌德宮。停常參·經筵。
下直,狼川縣監金鎭瑞,安義僉使金順釴,呂島萬戶韓愚相,開雲萬戶金世熙,安骨萬戶吳益成。
罪人方贊·成斗方·李弘渤拿來元情。
假注書崔煊改,代以金普澤爲假注書。
禮曹啓曰,浹月霪雨之餘,及致中間小旱,自今月初七日以後,或雨或晴,陰曀常多,而猶不至於害農。且於數日間,炎威甚烈,謂可自此快霽矣。夜來雨勢非常,尙今不止,若至連日如此,仍致極備之災,則農事誠爲可慮。卽今秋節已過,祈晴四門禜祭,不卜日,來十七日爲始,三日而止事,知委各該司,何如?傳曰,允。
假注書金普澤改,代洪重益爲假注書。
鞫廳,罪人方贊·金以萬,面質。
合啓,張希載事。措辭見上答曰,亟停勿煩。
院啓,韓重爀等事。濟州牧使金重三遞差事。措辭見上答曰,勿煩。
鞫廳,罪人金以萬·成斗方,面質,罪人金以萬·李弘渤,面質,罪人李弘渤更招。罪人金以萬冠名是梡,刑問二次第十九度承服,罪人方燦刑問一次承服。
上在昌德宮。停常參·經筵。
下直,忠州牧使趙亨期,大興郡守金萬埈。
右副承旨金演辭職上疏。入啓。答曰,省疏具悉。爾其勿辭,調理察職。
政院啓曰,漢城府判尹徐文重,身病陳疏受由,右尹元萬春在外,左尹金構,除授已久,尙不出肅。本府以詞訟重地,堂上時無行公之人,事甚未安。左尹金構,卽爲牌招察任,何如?傳曰,允。
禁府,推鞫問事郞廳李益壽改,代呂必容。啓。
傳曰,史官二員待命,騎馬六匹立之,祈晴祭等所內摘奸。
合啓,張希載事。措辭見上答曰,亟停勿煩。
院啓,韓重爀等事。濟州牧使金重三遞差事。措辭竝見上答曰,勿煩。
鞫廳,罪人崔國憲·李東燁拿來,元情。罪人成斗方,刑問一次第十四度,承服。
京畿監司書目,竹山呈,以大司憲李秀彦辭職上疏上送事。啓。答曰,省疏具悉。卿其勿辭,俟母病間,上來行公。
鞫廳,罪人方燦,承服後變辭,加刑一次。傳曰,推鞫姑罷。
上在昌德宮。停常參·經筵。
下直,江原都事閔震炯,臨淄僉使公是貞。
政院啓曰,卽者禁府郞聽來言,今當推鞫,而去夜大臣,猝得暑感,證勢極重,不得開坐云矣。敢啓。傳曰,知道。
右議政尹趾善箚子。大槪,今日鞫廳之坐,病未進參,使獄事淹滯,不勝惶恐俟罪之至事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
合啓,張希載事。措辭見上答曰,亟停勿煩。
院啓,韓重爀等事。措辭見上答曰,勿煩。
慶尙監司書目,軍威縣監李相仁,今月十一日身死事。
右承旨金世翊狀啓,臣敬奉聖旨,領中樞府事南九萬傳宣爲白在果,大臣身病,一向彌重,時無就途之望,而屢次違命,措辭仰煩,亦有惶恐不敢云。臣則仍爲留在,以俟其病間,緣由馳啓事。踏啓字。
上在昌德宮。停常參·經筵。
下直,豐川府使安圭,方踏僉使申汝淑,昌原府使張萬里,德山縣監睦天麟。
備邊司粘目,慶源前府使申益恬,慶興前府使李弘肇,拿問定罪事,承傳。
政院啓曰,近來廳中,位甚不齊。卽者左副承旨洪受瀗,呈病不進,右副承旨金演,稱以嫌難參鞫,呈疏出去,其所引嫌,殊涉太過,故還爲出給,而今日鞫廳,無進參之人。左副承旨洪受瀗,右副承旨金演,卽爲牌招察任,何如?傳曰,允。
京畿監司書目,廣州呈,以判中樞府事申翼相上疏上送事。啓。答曰,省疏具悉。卿之造朝,予日望之,而殆浹兩朔,尙此寂然,此無非情志未孚之致,益用缺然,無以爲諭。疾患雖如此,醫治將攝,必不如京裏,卿其須體此意,安心勿辭,稍俟病間涼生,幡然上來,則近侍之姑令召還,亦何難乎?卿宜諒哉,毋孤企望。仍傳曰,此批答,偕來史官處傳諭事,下諭。
正言柳重茂上疏。大槪,敢暴病狀,冀蒙遞改,兼陳所懷,以備財幸事。入啓。答曰,省疏具悉。疏辭,令該曹稟處,爾其勿辭察職。
鞫廳,罪人方燦·崔國憲,面質。罪人方燦·李東燁,面質。
司諫李宜昌疏。大槪,病未行公,尋單縮伏之中,臣父所患猝劇,不得不疾聲仰籲,乞遞臣職,得以專意救護事。入啓。答曰,省疏具悉。爾其勿辭,救護父病。
鞫廳,罪人崔國憲·李東燁,面質。罪人方燦·李弘渤·成斗方,面質。傳曰,推鞫姑罷。
上在昌德宮。停常參·經筵。
下直,葱嶺萬戶申汝逵。
韓城君李基夏,籌司堂上辭免上疏。入啓。答曰,省疏具悉。卿勿過辭,從速察職。
罪人成斗方,承服後變辭,加刑一次,不服。
禮曹啓曰,粘連啓下是白有亦。觀此正言柳重茂疏辭,則庭試日期不遠,擧子輩裹糧誠難,聚集京中,主客必有俱困之患。請令該曹,差退初試日字,殿試,亦令退定於晩穀成熟之後亦爲白有臥乎所,農事姑未知前頭出場之如何,而科事又在此時,遠途裹糧之弊,主客俱困之患。臣曹亦非不念是白乎矣,大比之科,自上年而漸退,將以今秋設行大小科,排日推擇於今年之內,亦甚苟艱是白在如中。庭試則上年應行之慶科,又不可退定,而若欲差退數月後,則旣與式年相値。爲此之故,退行於明春,則明春亦有別試是白乎等以,事勢節節相妨,實無推移之地。曾已問議於大臣,則大臣取見科擧擇日單子,旣知其無可變通,而初試日字,是乃略有差退之勢是白乎乙可,分付兵曹,而兵曹亦以爲所可退者,不過數日,殆近於有名無實,不果退定是如爲白有如乎,今此諫臣疏辭,實出於軫念中外形勢之意,固當依此施行是白乎矣,許多難便之端,旣如上所陳哛不喩。卽今則日期已迫,遠途擧子,必將登途,設令差退日字,發馬知委爲白良置,到付各其道,必在於臨科之後,反致擧子輩中路狼狽之患。更以此意,就議于大臣,則大臣之意,亦以退行爲難爲白去乎,疏內辭緣,似不可施行是白在果,初試日字差退與否,令兵曹稟處,何如?啓依允。
禁府,煜拿囚。啓。
罪人方燦面質時,有隱情,加刑施威次承服,罪人李東燁,刑問一次第七度承服,罪人崔國憲,刑問一次不服。
注書李世維,以判中樞府事申翼相病不得上去事。啓。傳曰,昨日疏批中,有稍竢病間,涼生上來之敎。必不孤至意,爾其姑爲上來事,下諭。
罪人李東樑·千鶴仙拿來。罪人崔國憲,刑問二次第七度承服。罪人成斗方,承服後變辭,加刑三次,施威次更爲承服。罪人李弘渤,刑問一次不服。罪人李東樑·千鶴仙,原情不服。以上朝報
義禁府啓曰,王獄事體至重,雖尋常罪人,不可不嚴囚,況鞫廳究覈之類乎?今此鞫廳罪人中,初招承款者,或於更推之際,頓變前說。此必下獄之後,不能檢飭,致有相通之弊,雖無明白顯著之迹,不可無別樣警飭之道。守直書吏羅卒等,自本府各別治罪,當該入直都事,姑先從重推考,何如?傳曰,允。以上禁府謄錄
備邊司啓曰,中江開市,例在於八月十五日,依前商賈預爲整齊,多持物貨,及期入送,俾無埋沒之弊事,兩道監司及開城留守處,知委擧行,何如?傳曰,允。備局謄錄
上在昌德宮。停常參·經筵。
下直,英陽縣監李纂,眞寶縣監成璹,昌樂察訪安瑞羽。
鞫廳,罪人李弘渤,刑問二次,不服,罪人李東樑·千鶴仙,刑問一次,不服。
兵曹啓目,粘連禮曹回啓云云。庭試武科,初試日期不遠,雖欲差退,勢難周旋,徒爲擧子輩中路狼狽之歸,庭試武科初試,仍前設行,勿爲退定,何如?啓依允。
刑曹,賊人春男,當日西小門外行刑。啓。
吏曹口傳政事,以南錫明爲禁府都事。
鞫廳啓曰,罪人斯得,幾皆取服。自迎曙拿來車枝一·成時俊·玉禮·命月等,別無可問之事,請竝放送。朴一奉則請令該府,仍前發配。傳曰,依啓。兇賊斯得,王法將行,奚但予心之爲快?輿憤可以少洩也。李萬雄,依當初下敎,令該曹超二資,賞千金,以示朝家酬功之意,可也。
罪人李弘渤,壓膝一次,不服,罪人李東樑·千鶴仙,刑問各二次,不服。
謝恩,禁府都事南錫明。
咸鏡監司書目,臣敢冒萬死,猥陳煎迫之情理,乞蒙恩遞,以幸公私事,上疏上送事。啓。答曰,省疏具悉。卿其勿辭察職。
傳曰,推鞫姑罷。
禁府,罪人方燦·成斗方·李東燁·崔國憲,當日軍器寺前路行刑。啓。
咸鏡監司書目,安邊等邑染病人五百八十九名,方痛二百七十一名,向差一百九十四名,死亡二十四名事。以上朝報
義禁府啓曰,當此鞫獄方張之日,本府都事,不可不備員,而都事李敏佐,以病親呈辭,下往金堤地,不可等待其回還。李敏佐今姑改差,以在京無故人,令該曹口傳差出,何如?傳曰,允。
又啓曰,罪人斯得,多數取服。自延曙拿來車枝一·成時俊·玉禮·命月,請竝放送,朴一奉,令該府發配,何如?答曰,依啓。
又啓曰,罪人車枝一等放送事。及朴一奉仍前發配。李萬雄依當初下敎,令該曹超二資賞千金事。傳曰,允。以上禁府謄錄
上在昌德宮。停常參·經筵。
夜五更,流星出五車星下,入東方天際,狀如鉢,尾長四五尺許,色赤。
下直,慈山郡守黃汝楫,楊下萬戶趙壽碩。
判尹徐文重辭職上疏。入啓。答曰,省疏具悉。卿勿過辭,安心行公。
戶曹參議閔鎭厚上疏。大槪,不避猥越,冒陳私悃,乞解職名,改葬亡妻事。入啓。答曰,省疏具悉。爾其勿辭往來焉。
右承旨金世翊,以領中樞府事南九萬病不得上去事。傳曰,前後批旨,不啻縷縷,而尙無造朝之期,缺然之心,曷勝云喩?第所患如此,而一向强迫,有乖於待大臣之道,卿若體予至意,稍俟病間涼生,幡然上來,則近侍之姑爲召還,亦何難乎?卿宜諒哉,毋孤企望事。更爲傳諭事,下諭。
禁府,金萬鍾拿囚。啓。
罪人方燦,年二十八。矣身自幼受學於李大將義徵,情義親密。李義徵罪死之後,常常往來於其子弘渤家是白在果,迎曙墓所石物段,崔國憲,與李尙植子名不記新門外居生者,同往撞破,有若西人之所爲是白乎旀。木人段,矣身適往國憲家,果爲目覩是白如乎,及得墓所凶物之後,往見國憲,則便得握手而言曰,吾或欲言於汝而未果矣。設計埋兇,乃換局之計,移禍於西人,要功於南人,我與汝當做好官云云是白去乙,矣身亦樂聞其說是白乎旀。成斗方,言於矣身曰,李弘渤,使其矣身,圖得申大將奴號牌,累度催促,而不能得是如爲白去乙,矣身因果爲指揮斗方,先爲納交於應先,誘引應先於酒家,乘其沈醉,割取號牌,使斗方,持納於弘渤,的實是白乎旀。弘渤,與矣身相議曰,以撞破碑石之變,歸之於西人,今若埋兇於墓所,落置戶牌於墓上,仍令張家人出往,掘得兇物,拾見戶牌,必以爲西人所爲,必有好事,汝等之功,亦大矣。弘渤,仍令國憲,往埋木人於墓所之際,矣身見其出去是白遣,弘渤每令矣身,往于張家,勸以看審是白去乙,矣身果言於是梡,出送業同,掘得而來是白乎旀。矣身初意,或自內間,有變通之事是白乎乙可,等待是白如可,往見尹善道孫尹進士,則以爲姜五章,聞有埋兇之變,欲爲陳疏,汝須往探本家亦爲白去乙,矣身往來傳通,勸令陳疏是白置。矣身向王世子埋兇,作變於迎曙墓所時,同參謀議的實的只罪。罪人成斗方,年四十二矣。方燦,使矣身,先爲納交於應先後,有可爲之事是如爲白去乙,矣身聽其招使,往往於申大將家門外老翁家,請見應先,仍爲接話,自是頻頻往見是白如乎,其後備局坐起之日,方燦又使矣身,誘引應先,招往酒家,相與飮酒之際,方燦佯若捉去矣身,自外猝至,探見矣身及應先號牌,有若分別彼此者然,乃曰吾以香徒人捉去事來矣。汝輩誰是契人乎?乘其沈醉,方燦割斷其號牌所佩之革,以給矣身,使之持納於李弘渤亦爲白去乙,矣身,問其曲折,則燦曰,此乃換局之謀也。矣身依其言,傳給於弘渤,則弘渤曰,善爲持來是如爲白乎旀,翌日,方燦與金是梡,會于李弘渤家是白去乙,矣身亦爲進去,逢見方燦,更問之曰,昨日之事,甚爲可怕,何不明言乎?燦曰,此號牌,棄置於延曙墓所,以爲拾得之狀,則當有換局之事云,而仍爲散去爲白有置。矣身向王世子埋兇於延曙墓所時,同參謀議的實的只罪。罪人崔國憲,年五十二矣。矣身與弘渤相親是白如乎,弘渤常言於矣身曰,打破玉山府院君碑,仍爲埋兇墓所,則有好事矣。矣身曰,雖或破碑,其誰致疑於西人乎?弘渤曰,如此則必有換局之事是如爲白遣,去冬間,使矣身出往墓所,撞破碑石,亦懇請爲白去乙,矣身與李東燁兄弟及千鶴仙,果爲持酒出往墓所,至於打破,東燁爲之爲白乎旀,埋兇一款,此事益有根本。是梡之兄弟,方燦之妹夫也。方燦,以張家連婚之人,自前親密於其家是白如乎,方燦言於弘渤曰,吾因張家聞之,不久當有換局之事是如云云,弘渤樂聞其說,急於復讐,始生兇謀,使矣身圖得申大將奴子號牌是白去乙,矣身以難得爲言。厥後弘渤,使方燦,偸得號牌是如爲白遣,仍爲造作木人,褁以油紙,傳致于矣身,使之埋置延曙墓所是白乎矣,木人所書,禧嬪·王世子年甲,其餘則不記是白乎旀。矣身數日留置,不爲出去。弘渤曰,送書于矣身曰,厥事埋置耶?矣身還送于厥家,翌日往見弘渤,則弘渤,何不擧行耶?厥物送于東燁家,汝須出往,探問其埋置與否亦爲白乎等以,矣身卽爲往見東燁而問之,則東燁曰,尙不埋置是如爲白去乙,矣身曰,李喪人,以不卽埋置,憎之矣。東燁曰,早晩何關?雖今夕可爲之矣。仍與矣身,偕往埋置。此時日不記,三月間也。矣身向王世子埋兇,作變於延曙墓所時,同參謀議的實的只罪。罪人李東燁,年四十二矣。崔國憲,隨行於李義徵幕下,情義親密,卽今無料,專賴弘渤而聊生是白遣。矣身孽弟東樑,與國憲相知己久是白乎等以,矣身亦往見國憲,得聞弘渤·國憲·方燦·金是梡等相與謀議之事是白如乎,去冬一日夕,國憲·方燦·千鶴仙,載酒出來矣身所居門外家,潛招矣身是白去乙,矣身着戰笠出見,則國憲以爲,斫家材木,吾等出去,汝亦同往是如爲白去乙,矣身率矣孽弟東樑,果爲隨去。方燦則自門外落後入去是白遣,矣身等,及到延曙墓所,國憲,使矣身兄弟,持弓矢立於靑龍頭,以禦墓下人出來者,渠與鶴仙上墓,以斧子頭,撞碎碑石,響震山谷。矣身始知其破碑之事,來路問其曲折,則國憲曰,將來自可知矣。有冤讐之故,撞破以去是如爲白遣,待罷漏入來是白如乎,矣身與國憲,出往弘渤家,則饋以午飯。國憲與弘渤,提起打碑之事,以文字酬酢,得聞其槪是白置。還來之後,矣身問國憲曰,打碑之事,果何事耶?國憲曰,李喪人,以吾之將帥,冤死。吾欲報讐,與方燦·是梡,往來弘渤家,潛相謀議,以打碑事,歸於西人,必有換局之擧是如爲白乎旀。國憲謂矣身曰,申大將奴號牌,汝能得來耶?矣身曰,死則易矣,得之甚難。國憲曰,果是難矣。厥後國憲,果得申大將奴應先號牌,而稱以方燦得來是如爲白遣,又以木人二箇,納於扇子家二件合付之中,三月日不記夜半,仍令矣身及千鶴仙,同往延曙墓所,各埋於兩墳前面牀石上邊是白置。矣身向王世子埋兇,作變於延曙墓所時,同參謀議的實的只罪。罪人金是梡,年二十五矣。所謂敎練官方燦,卽李義徵家最所親切之間。迎曙碑石撞破之後,來見矣身而言曰,有如此之事,立旨不可不出是如爲白去乙,矣身傳于叔母張希載妻,則自禁府,希載所書送立旨草,故果爲呈出是白遣,三月初九日,燦又來言於矣身曰,應先上典家,前頭將有埋兇咀呪之事云,而仍使矣身,通言於張家亦頻頻言說是白去乙,矣身果卽傳言,而出送業同,掘得兇物是白乎旀。燦又言於矣身曰,若乘此時,嫁禍西人,則吾輩可以得志於南人,做得官爵。仍爲設計,造成木人,書以內間及王世子年甲,埋置墓所,以爲巫蠱之變,則自上必驚動,以爲西人之所作爲是如爲白乎旀。燦使成斗方,誘引應先於酒家,乘其沈醉,潛偸號牌。木人埋置後,仍落號牌於墓上,則應先乃西人之奴,以此移禍於西人是如爲白乎旀。弘渤送方燦,求見業同所得號牌是白去乙,矣身持其號牌,親自往示是白乎旀。矣身與李弘渤·方燦·崔國憲等,親密往來,而至於木人,則雖自中所造,實不知某人作爲是白乎旀。木人埋置時段置,方燦不爲言及乙仍于,未及〈知〉出於何人之手是白乎旀。木人所書之意,矣身於掘得後,見而解之者,而离爲火三字,离者南也,火者禍也,爲禍南人之意也。以此爲言者,欲使觀者,無不以爲近理是白乎旀,號牌持視諸人之事段,以爲要功於南人之計是白乎旀。墓所作變之後,方燦來言于矣身曰,此事不可不發覺,吾使尹哥士人陳疏,未久當出是如爲白乎旀。矣身亦言于方燦,使其所知兩班,勸令陳疏是白如乎,及其疏出,乃姜五章是白置。矣身旣知其情,又參其謀,而不卽發告。矣身向王世子埋兇,作變於延曙墓所時,同參謀議的實的只罪。方燦·成斗方·崔國憲·李東燁·金是梡等段,凌遲處死。父子年十六以上皆絞,十五以下及母女·妻妾·祖孫·兄弟·姊妹,若子之妻妾,給付功臣之家爲奴,財産竝入官。男夫年八十及篤疾婦人年六十及廢疾,竝免緣坐之罪。伯叔父兄弟之子,不限籍之同異,皆流三千里安置事。
罪人李弘渤·李東樑·千鶴仙,刑問各三次,不服。
同副承旨崔錫恒上疏。大槪,臣之偏母,猝得腹痛泄瀉之症,達夜叫苦,症勢甚重,不避煩瀆,仰籲宸極,伏乞亟賜遞改,以便公私事。入啓。答曰,省疏具悉。爾其勿辭,救護母病。
吏曹判書崔錫鼎箚子。大槪,敢陳所懷,冀蒙裁處,以裨官方事。入啓。答曰,省箚具悉卿懇。所陳事,當令廟堂,議而處之焉。
禁府,罪人金是梡,當日軍器寺前路行刑。啓。
罪人李東樑·千鶴仙,壓膝各一次,不服。罪人李弘渤,壓膝二次,不服。傳曰,推鞫姑罷。
義禁府啓曰,埋兇作變罪人崔國憲子天柱,李東燁父尙植,方在京中云。卽爲拿囚,依律文緣坐處絞之意,敢啓。傳曰,知道。
禁府,緣坐罪人李尙植·崔天柱,當日堂古介處絞。啓。以上朝報
義禁府啓曰,正刑罪人崔國憲,以全羅道靈光地居在云,依律文緣坐擧行次,同國憲父母·妻妾·子女·祖孫·兄弟·姊妹,若子之妻妾,三寸叔與侄,令本道一一査出,年歲及出繼與否,詳査開錄啓聞,而應爲緣坐之類,姑爲嚴囚,以待朝家分付之意,本道監司處□□移,何如?傳曰,允。以上禁府謄錄
上在昌德宮。停常參·經筵。
下直,咸平縣監李彦經,結城縣監權,鎭海縣監李文白,恃寨僉使趙重廉,許沙僉使具文漢,撫夷萬戶李時儉,自如察訪丁道復。
義禁府啓曰,埋兇罪人金是梡·方燦·崔國憲·李東燁·成斗方等,旣已承服正刑。破家瀦澤,罷其守令,降其邑號,妻子爲奴,緣坐籍沒等事,令各該司捧承傳施行,何如?傳曰,允。
政院啓曰,禁府郞廳,以大臣意來言,推鞫,以方物封裹相値,不得開坐云矣,敢啓。傳曰,知道。
假注書洪重益改,代以愼惟益爲假注書。
合啓,張希載事。措辭見上答曰,亟停勿煩。
院啓,韓重爀等事。措辭見上答曰,勿煩。
傳曰,召對爲之。入侍,承旨徐文裕,玉堂李鼎命·林濩,假注書愼惟益,史官權尙游·李宜顯。
今日召對時,前楊州牧使金盛迪職牒還給事,榻前下敎。以上朝報
義禁府啓曰,部官所報內,正刑罪人成斗方,妻子之外,父母俱無,罪人金是梡父應海,今月十七日結項致死,方燦父必濟,同日飮藥致死,燦妻桂英,十九日結項致死云。令漢城府檢屍後,依例啓聞事分付,而其餘緣坐之類,獄事究竟後,區別發配之意,敢啓。傳曰,知道。以上禁府謄錄
上在昌德宮。停常參·經筵。
政院啓曰,自前鞫廳之坐,兩司必長官進參。卽今長官在外,則次官當進,而司諫李宜昌陳疏受由,掌令金弘楨·洪受漸,在呈告中,竝卽牌招察任,何如?傳曰,允。
京畿監司書目,喬桐呈,以旱澇之餘,又有海溢之變,民事可慮事。
平安監司書目,道內各邑,六月以後飢民死亡,至於三千九百七十三名之多,而卽今嘉山以北,牟麥先絶,新穀無望,餘存之民,將未免盡劉而後已,慘不忍言事。
右議政尹趾善箚子。大槪,敢陳所懷,以備裁處事。入啓。答曰,省疏具悉卿懇。今玆箚陳,亦有意見。李萬雄,只陞堂上,賞金則勿減,朴一奉,特命分揀焉。仍傳曰,遣史官傳諭。
傳曰,召對爲之。入侍,承旨崔錫恒,玉堂李鼎命·李益壽,假注書愼惟益,史官權尙游·李宜顯。
右承旨金世翊,以領中樞府事南九萬病不得就途事狀啓。傳曰,以大臣體國之誠,必不孤至意,爾其姑爲上來事,下諭。
罪人李弘渤,壓膝二次,刑問四次,不服,李東樑,壓膝一次,刑問四次,不服,千鶴仙,壓膝一次,刑問四次,第一度承服。
合啓,張希載按律處斷事。措辭見上答曰,亟停勿煩。
院啓,韓重爀等事。措辭見上上天誘衷,罪人斯得,五逆伏辜,輿憤少洩,而主謀之賊,訖未承款,同惡之情,尙有隱匿,臣民之痛惋,可勝言哉?噫,今日朝廷,孰非爲春宮願死之人,而一種奸兇之徒,妖言惡語,潛吹暗蜚,必欲眩惑天聰,嫁禍人國,至于巫蠱之變,而其爲計,極巧慘矣。臣等竊見逆燦·是梡等供辭,有曰埋兇作變之後,乃與尹善道之孫尹進士者,往來傳通,勸令姜五章陳疏,其所以陰共締交,迭相和應之跡,不啻狼藉。臣就五章之疏,摭其奸情,夫業同之掘得木人,在於三月望間,五章之陳疏上聞,出於四月晦前。中間日子,僅過四旬,而其疏乃曰,此說傳騰,經年不止,今日廷臣,想必飫聞。又曰,萬口傳謄,有耳皆聞,閭巷婦孺,孰不膽慄心寒?渠何能先知有埋兇之變,而得聞於未發之前乎?且業同之招曰,所掘木人,納于上典,上典尙今藏置云,則固非外人所可與知,渠又何能獨知有他人藏置之物,而敢斥以廷臣飫聞,且謂之閭巷皆傳,必欲售其幸禍之陰計耶?若使五章,覰得奸人情節,從實直告於當日,則雖謂之有功於國家,亦可宜矣,而今其姓名,反出於諸賊之所引,則其密附蠱賊,專受陰嗾,同情相議之迹,尤不可掩。若不明覈其罪,以施當律,將無以尊國體嚴王法,請姜五章亟命拿鞫嚴問。答曰,不允。末端事,依啓。
左副承旨洪受瀗上疏。大槪,臣旣被儒臣之斥,理難仍冒於近密之地,請遞臣職,以安私分事。入啓。答曰,省疏具悉。爾其勿辭,從速察職。
罪人李弘渤,壓膝二次,刑問五次不服。李東樑,壓膝一次,刑問五次不服。
吏曹啓曰,以義禁府啓辭,犯逆罪人,罷其守令,降其邑號事,允下矣。頃年大臣箚子,以惡逆罪人革邑之弊,有所陳請,有依箚辭施行之敎,則今番罪人等胎生之邑,似當依新定奪施行。李東燁胎生高陽郡,今當降爲縣監,而係是陵寢所在,依例勿降,崔國憲胎生咸平,則勿爲革罷,使之班次諸縣之下,以眎貶降之意。兩邑守令,依新定奪,勿罷宜當,何以爲之?敢稟。傳曰,依爲之。
罪人千鶴仙,年四十六矣。矣身亦李大將義徵,爲戶曹參議時及訓鍊大將時,以帶率下人,累年隨行爲白有旀。矣身貸出銀子於李大將家,而典當矣身及子息等贖良文記是白如乎,久未還報之故,同邑,督令矣身率妻子息仰役亦爲白去乙,矣身移接於西氷庫行廊是白如乎,其後,還爲來接于戶曹近處矣妻父家是白有旀,矣身與崔國憲,素所相知是白如乎,上年十二月日不記,國憲引誘矣身,出往李尙植家,國憲仍與矣身及李東燁·東樑,稱以伐木,出往延曙亦爲白去乙,矣身及東燁等,果爲隨往,及至墓所,矣身立於墓所墻隅是白遣,東燁,撞破碑石是白去乙,矣身不勝驚怖,卽爲逃來是白如乎,行到中路,問其曲折於國憲,則曰自當有好事是如爲白乎旀,至於埋置木人事段,矣身亦隨國憲·東燁·東樑等出去,而參見而已。東燁擔當埋置是白在果,當初埋置木人設計時,國憲謂矣身曰,汝亦同往迎曙墓所亦爲白去乙,矣身初不欲往,則國憲曰,汝旣納汝矣父子贖良文券於李喪人家,則汝便是李家奴也。汝若不同往,則李喪人,當爲殺汝,不可不同往是如爲白去乙,矣身果爲同往爲白置,矣身向王世子埋兇,作變於迎曙墓所時,同參謀議的實的只罪。凌遲處死。父子年十六以上皆絞,十五以下及母女·妻妾·祖孫·姊妹,若子之妻妾,給付功名之家爲奴,財産竝入官。男夫年八十及篤疾婦人年六十及廢疾,竝免緣坐之罪。伯叔父·兄弟之子,不限籍之同異,皆流三千里安置事。
禁府,罪人千鶴仙,當日軍器寺前路行刑。啓。
罪人李弘渤,壓膝二次,刑問五次,烙刑一次,不服。李東樑,壓膝一次,刑問五次,烙刑一次,不服。傳曰,推鞫姑罷。
今日召對時,檢討官李益壽所啓,小臣有區區所懷,敢此仰達。臣於春夏間,待罪賑恤郞廳,其時聖上,焦勞於上,廟堂諸臣,盡心於下,任事之臣,孰不竭力奉行,而第臣以往來賑所時,所見聞者言之。自上若別遣中使,使之監饋,則飢民輒悅,受一器者,如得二器,設粥一也,而民情如此者,感聖上眷念之深也。今年朝家,極意賑救之故,中外延活之民,莫不稱頌德意,必曰吾輩之保有今日,罔非國恩云,其所感戴,此可見矣。及至賑事旣罷之後,兩麥又爲失稔,未及成熟之前,徑皆取食無餘,目今死亡之患,比春間尤倍。頃日江華留守崔奎瑞,入來諸糶,其民間渴急之狀,擧此一方,亦可知矣。臣聞江都·廣州等處,皆無遺儲,國用罄竭,良可哀痛,而但殿下爲民父母,未有民亡而國存者也。今若不之恤焉,則民將靡有了遺,春間辛勤救活之功,亦未免歸虛。遠途則雖未得遍施惠澤,至於近畿,終不可立視而不救,此不必下詢廟堂,直爲斷自聖心,量宜除給,以爲分賑之地,則濱死之民,皆知聖上愛恤之誠,而雖延一日之命,亦將感恩於無窮。此等事,非微末小臣所可容議,而臣曾經賑恤郞廳,目擊飢民氣象,故敢此仰達矣。上曰,纔經大侵之歲,牟麥又爲不實,罷賑之後,民事孔棘。近見諸道狀聞,死亡相續,言念及此,可爲寒心。益壽曰,齊宣見觳觫之牛,而有不忍之心。殿下若親見行路之餓莩,則玉食且將思與之分矣。民事迫急,有難等待時日,自上若親發恩旨,及時濟活,則望哺之民,庶無盡劉之患矣。上曰,國儲已竭,雖欲推移,實無措手之路。諸道則雖不能一體賑救,近畿根本之地,不可不及時拯濟。該廳,急速變通,稟旨擧行,可也。上曰,上年年事之大無,八路同然,而平安道,不但一歲之失稔而已,五六年來,連値飢荒。及至今年,以狀啓觀之,水災之餘,惡風連吹,又無西成之望,而至於淸北,則尤甚被災,將未免爲廢棄之地。關西一路,不可無別樣軫恤之道,卽令賑廳,急速變通,以爲稟旨擧行之地,可也。
上在昌德宮。停常參·經筵。
下直,柔遠僉使韓廷弼。
兼說書閔鎭遠上疏。大槪,敢援古事,猥陳血懇。伏乞聖明特許恩暇,使之解職投閑,養疴看書,以延殘喘,以遂微志事。入啓。答曰,省疏具悉。爾其勿辭,安意察職。
吏曹啓曰,濟州牧使金重三除授之後,臺論請遞,雖已停啓,物議旣以莅歷不足爲言,則不宜仍令赴任,今姑改差,何如?傳曰,允。
合啓,張希載,亟命按律處斷。措辭見上答曰,亟停勿煩。
院啓,韓重爀等事。措辭見上答曰,勿煩。
府啓,王獄事體,至嚴且重,況罪人在南間,則尤宜嚴防內外,而今此賊人之招,破碑變出之後,通于希載,書出所志云。希載何等罪囚,王獄何等嚴重,而致有此內外相通之擧?事之可駭,莫此爲甚。其常時不能嚴防之責,在所難免。請其時入直都事拿問定罪,該吏則令攸司囚禁推治。近來都下穿窬之患,罔有紀極,朝家申飭,非止一再,而竊盜之恣行,愈往愈甚,閭巷之間,不得安眠,此豈細憂哉,而該廳旣無別樣譏捕之擧,巡邏一事,又未免爲塞責之歸,誠極可駭。請左右捕盜大將,姑先從重推考,以視嚴飭之意。答曰,依啓。
罪人李弘渤,壓膝二次·烙刑一次·刑問六次,不服,李東樑,壓膝一次·烙刑一次·刑問六次施威次,承服。
禁府,姜五章拿囚。啓。
右議政尹趾善請對入侍。入侍時,政官牌招開政,守令有闕之代,卽爲差出事,榻前下敎。
罪人李弘渤,刑問七次,不服。傳曰,推鞫姑罷。
罪人李東樑,年二十三矣。月日不記,崔國憲,與千鶴仙及矣身兄東燁,出往延曙,矣身亦隨往爲白乎矣。國憲使矣身,立於墓前路,守其所騎馬是白遣,至於撞碎碑石,非矣身所自爲是白乎旀。木人埋置時段置,矣身果與國憲·鶴仙及矣身兄東燁等出往,而亦立於墓前路,察見人出入而已,別無手犯埋置之事是白乎乃。國憲,前後率去矣身時,以爲與吾同往,則必有好事是如乙仍于,矣身果爲同往,與知凶謀爲白有置,矣身向王世子埋兇,作變於延曙墓所時,同參謀議的實的只罪。凌遲處死。父子年十六以上皆絞,十五以下及母女·妻妾·祖孫·兄弟·姊妹·若子之妻妾,給付功臣之家爲奴,財産竝入官。男夫年八十及篤疾,婦人年六十及廢疾,竝免緣坐之律。伯叔父兄弟之子,不限籍之同異,皆流三千里安置事。
禁府,罪人李東樑,當日軍器寺前路行刑。啓。
戶曹判書李世華上疏。大槪,臣於臺啓中,禁府郞廳拿問定罪之事,不敢獨免譴何,乞削臣職,仍治臣罪,以重法綱,以謝公議事。入啓。答曰,省疏具悉。卿其安心勿辭,從速行公。
義禁府啓曰,因臺諫啓辭,姜五章拿鞫事,命下矣。罪人五章,今方拿來,囚禁本府,而五章所坐,旣出於鞫廳罪人之招,移送鞫廳,何如?傳曰,允。
義禁府啓曰,埋兇作變罪人千鶴仙,旣已承服正刑,依律文破家瀦澤,降其邑號,罷其守令,妻子爲奴,緣坐籍沒等事,令各該司,捧承傳施行,何如?傳曰,允。以上朝報
義禁府啓曰,卽接部官所報,則罪人千鶴仙妻子,捉致拘留於捕盜廳,當爲照法發配,而其中鶴仙長子點同年今十八,應被處絞之律,而今方逃走云,令左右捕盜廳譏捕之意,敢啓。傳曰,知道。
又啓曰,埋兇作變罪人李東樑,旣已承服正刑,依律文破家瀦澤,降其邑號,罷其守令,妻子爲奴,緣坐籍沒等事,令各該司,捧承傳施行,何如?傳曰,允。以上禁府謄錄
有政。吏批,以趙持恒,爲司僕僉正,李良佐爲翼陵參奉,趙大壽爲輔德,南世珍爲戶曹佐郞,李頤晩爲全羅都事,南就明爲注書,鄭復先爲戶曹正郞,朴台東爲軍威縣監,李鼎命爲檢詳,柳漢明爲濟州牧使,李萬夏爲會寧府使,南錫明爲禁府都事。承文著作單李熊徵,副正字單鄭宇柱,校書正字單朴其良。
右議政尹趾善請對入侍時,右議政尹趾善所啓,臣以獄事,有所仰稟停當之事。從古巫蠱之獄,最難究治,而今審獄事,幸得端緖,同黨皆已就服正法,而李弘渤,以年少之人,獨爲忍杖不服,極是凶獰也。獄事旣盡究竟,而姜五章拿問之啓,發於臺閣,因禁府草記,又有移送鞫廳之敎,而臣意有不然者。姜五章之疏,其意專在於嫁禍朝廷,其心術之叵測,有不可言,而但以賊人輩招辭觀之,則似無大段干預之迹矣。上曰,當初予亦非謂五章必爲同參凶謀也。尹趾善曰,五章將欲陳疏,使尹哥問其虛實於本家,而使之回報,渠若與知凶謀,則豈可使他人稱知耶?當初鞫廳之不爲請拿,蓋以此也。右副承旨金演曰,以推案觀之,疏儒姓名,狼藉於方燦·是梡等結案招辭,且燦與是梡面質之招,是梡向燦言曰,其時,汝不曰弘渤,使尹哥兩班陳疏,汝其徵言於張家乎?燦又向是梡言曰其時,汝面無人色來言,聞將有推問疏儒之擧云,若然則大事將出,當初吾因汝所言,而傳及於張家,吾將由汝而死云。五章,若只以風聞陳疏,則渠等何如是恐怯耶?以此觀之,則五章與燦等,往來同謀之狀,昭不可掩,且探問虛實之說,本不可信。然而初頭設計之時,雖不同謀,及其埋凶之後,往來綢繆,始乃陳疏,則其與聞凶計無疑矣。尹趾善曰,此雖然矣,而其欲陳疏,在於掘去凶物之後,則豈可以疑似之事,謂之同謀,而必爲推覈於鞫廳耶?且今獄事治逆之端,只在埋凶一款,若不同參埋凶,則有何鞫問之事乎?上曰,禁府草記,纔已允下,而更思之,眞有可疑之迹,則不可不自鞫廳拿問,而但諸賊之招,五章無同參埋凶之說,此鞫廳之所以不請拿者也。當初是梡曰,聞尹哥上疏之說矣。及其疏出,則乃姜哥也云,且五章,若有同情之事,則何以問其虛實於本家乎?若其嫁禍心術,誠如臺啓,而自鞫廳混同推治,則條件似異矣。依前臺啓之批,自禁府拿問,可也。又所啓,今此罪人,皆已伏辜,獨李弘渤,尙未承款,物故與不服間,獄事之完畢不遠,業同當有處置之事,而以是梡招辭觀之,有曰業同,引我爲證,終至死地,我豈有向渠顧惜之意,而但業同,以其上典分付,出往掘得而已,實無同謀議之事云爾,而外間之議,皆以爲不可全釋云。當令禁府參酌論罪乎?上曰,只以上典之言,出往掘得而已,無與知謀議之事,則似無可罪之端,而外議如此,令禁府參酌定罪,可也。又所啓,因京畿監司李彦綱,請得江華移轉之啓,有所防啓矣。自上有根本之地,理宜優恤,參酌劃給之敎,而目今國儲蕩然,實無容手之地,且江都穀物船運之際,禾粟幾盡成熟,不必題給,以副其請,而聖敎如此,移轉參酌題給,以爲沿海若干邑尤甚處分給之地,似當矣。上曰,今年,非常年之比,根本之地,不可不別樣軫恤,而國儲已竭,海邊尤甚之邑,爲先重給,可也。尹趾善曰,昨日儒臣所達之事,已下該廳,而與此爲一事,不爲覆啓之意,敢達。上曰,依爲之。
上在昌德宮。停常參·經筵。
謝恩,正使東平君杭,副使洪萬朝,書狀官任胤元,出去。
下直,慶興府使朴泓,珍島郡守金萬英,舒川萬戶朴尙彬。
政院啓曰,禁府郞廳,以大臣意來言,今日鞫坐,拜表相値,不得爲之云矣,敢啓。傳曰,知道。
合啓,張希載事。措辭見上答曰,亟停勿煩。
院啓,韓重爀等事。措辭見上答曰,勿煩。
拿問現告,禁府都事金洵。
咸鏡監司書目,定平府使全百祿病重罷黜事。
謝恩,護軍李溶·右承旨金世翊。
上在昌德宮。停常參·經筵。
夜五更,流星出井星,入參星下,狀如拳,尾長二三尺許,色赤。
下直,平安都事李世奭,阿山萬戶魏赫萬。
禁府,罪人李弘渤物故。啓。
左尹金構三度呈辭。入啓。遞差。
右承旨金世翊上疏。大槪,臣旣被儒臣之斥,理難晏然,賤疾方且苦劇,無望供職。伏乞聖明,亟遞臣職名,以謝人言,以安私分事。入啓。答曰,省疏具悉。爾其勿辭,從速察職。
正言李坦啓曰,臣日昨請鞫姜五章之啓,所謂尹善道之孫尹進士者,與逆燦同謀,嗾人陳疏之狀,略有所論列,而臣意以爲,尹哥·五章,固無異同,初欲竝請嚴鞫矣。及諸臺廳之後,右僚以爲,旣問五章,則尹哥自在其中,不必竝請云,故數三往復,竟未歸一,日勢已暮,急於傳啓,不能固守前見,仍從右僚之意矣。今聞物議,以爲五章之疏,實由於尹哥之指嗾,則其陰凶之跡,元無彼此。旣鞫五章,不問尹哥,大失法意,譁然非斥。臣不能堅執於初,以致物議之來,不職之失,到此著矣,何可一刻苟冒於臺席乎?請命遞斥臣職。答曰,勿辭,退待物論。以上朝報
禁府啓曰,本府,名雖王府,殘弊莫甚,京中所居典僕鮮少,凡干使喚,不成貌樣。今此正刑罪人中,是梡·燦等在京奴婢,定屬本府,以爲使喚之地。傳曰,允。又啓曰,因大臣請對時榻前定奪,罪人姜五章,自本府拿問事,命下矣。姜五章,今方囚禁本府,當以傳旨內辭意,發爲問目,而今此傳旨,出於臺啓,鞫廳文書中應問之端,多有落漏處。拈出各人招辭中緊要之語,添入問目,推問捧招,何如?傳曰,允。又啓曰,卽接月令醫員邊時泰手本,則保房罪人李相勛病勢,今已差歇云,還囚之意,敢啓。傳曰,允。
上在昌德宮。停常參·經筵。
校理趙泰采上疏。大槪,病勢甚重,無望供職,投疏見阻,終未上徹,僵臥直廬,達宵苦痛。卽今症情,萬分危惡,有若頃刻垂盡者然,不得不疾聲呼籲於天地父母之前。伏乞聖慈,亟遞臣職,以爲及時調治,得尋生路事。入啓。答曰,省疏具悉。爾其勿辭,調理察職。
江原監司沈枰上疏。大槪,臣受任東藩,陛辭不遠,請得數日之暇,往省父母丘墳,以伸私情事。入啓。答曰,省疏具悉。卿其依疏辭往來焉。
政院啓曰,領中樞府事南九萬,以泄瀉,症勢危重云。係是大臣病患,敢啓。傳曰,遣御醫,持藥物看病。
禁府,蔡悌胤·吳壽昌拿囚。啓。
正言柳重茂啓曰,姜五章之陳疏,出於尹姓人之指嗾,而其與凶賊輩,往來傳通者,情迹陰凶,謀計叵測,及今罪人伏法之後,決不可置而不問,故臣與同僚相議,欲以竝鞫爲請矣。同僚詣臺,乃以艸本,送視右僚,則右僚以鞫問五章,則尹姓人名字自當現出,且不知其名字之爲何,而泛然請鞫,事欠詳備爲答,詣臺之同僚,又以右僚之言,書通於臣,而刪去尹姓人竝論之語,臣不復爭執,只以唯唯爲答矣。今聞物議,以爲五章之疏,實由於尹姓人之指嗾,則陰凶情態,彼此無異,只論五章,而不論尹姓人,大失臺體,非斥之言,譁然而起。臣之不能堅守己見,論事疏漏之失著矣,其何敢一刻仍冒乎?同僚於昨日,旣以此引避,則臣以同參之人,所當詣臺自列,而賤疾適苦,不能起動,俟病少減,今始來避,所失尤大。請命遞斥臣職。答曰,勿辭,退待物論。
司諫李宜昌〈?〉臣於日昨參鞫坐也。同僚,以姜五章拿鞫事,簡問於臣,啓草末端,以所謂尹進士使之指名,一體拿鞫爲辭。臣意以爲,尹姓人·姜五章,旣與之同心共謀,其陰兇情迹,宜無同異,而然其疏陳者五章也。旣鞫五章,則尹姓人,自當現出於鞫問之際,故不必竝論,而且臺啓中,使之指名拿鞫云者,其在事體,似涉苟簡,往復消詳,不爲竝請矣。昨者同僚,以不能堅執,大失法意爲避,臣於此,實不勝瞿然之至。其所失著,蓋緣臣迷滯之見,則臣之難冒之嫌,比同僚尤萬萬矣。物議之非斥,臣無以自解,臣何敢一刻苟冒於臺次,而昨因賤疾猝劇,經宿之後,今始來避,所失益大。請命遞斥臣職。答曰,勿辭,退待物論。
判中樞府事柳尙運上疏。大槪,伏乞亟命有司,勘正臣罪,以嚴國法事。入啓。答曰,省疏具悉卿懇。於卿別無所嫌,須體予意,安心勿待罪。仍傳曰,遣史官傳諭。
府啓,鞫獄諸賊,次第伏法,而惟其賊魁,忍杖自斃,神人憤痛,爲如何哉?蓋其奸細之徒,潛結死黨,欲售罔測之禍,陰兇之跡,言之慘矣。進士金泰潤,身爲士子,名出賊口,其與狐鼠之輩,素相親密之狀,灼然可知。斗方所得號牌,是梡,袖往傳示之本家,慰安祭文,又請構草,諸賊所供,若是甚明,此非同黨與親屬,則決無傳示請構之理,而泰潤之爲其所援引,何也?雖不可謂必有與於埋凶之事,其黨惡幸禍之心,昭著難掩。如此不逞之徒,不可置諸輦轂之下,請進士金泰潤邊遠定配。明川,北路巨邑,且當凶歲,不可不擇差可堪之人,而新除授府使鄭淵下直之時,聽言觀貌,其昏庸不識之狀,甚矣。如此之人,決不可畀諸字牧之任,以貽生民之害,請明川府使鄭淵罷職。竝引嫌而退。初欲竝論,誠得臺體,終不堅守,未免失當,差異僚議,見非物議,揆以臺體,勢難仍在。請正言李坦·柳重茂,司諫李宜昌,竝命遞差。答曰,不允。處置事,依啓。
京畿監司書目,坡州呈,謝恩,副使戶曹參判洪萬朝辭職上疏上送事。啓。答曰,省疏具悉疏辭。令該曹稟處。
又書目,龍仁呈,以領中樞府事南九萬上疏上送事。啓。答曰,省疏具悉卿懇。於卿別無所嫌,須體予意,安心勿待罪。仍傳曰,遣史官傳諭。
修撰李益壽牌不進,依承傳罷職。
吏曹啓曰,臺諫有闕,政事,取稟。傳曰,明日爲之。以上朝報
禁府啓曰,以姜五章所援,尹宗緖·蔡悌胤等拿囚事允下,而蔡悌胤,時在京中,卽爲拿囚。尹宗緖,下去全羅道靈岩郡本家云,依例府羅將發遣,拿來,何如?傳曰,允。以上禁府謄錄
上在昌德宮。停常參·經筵。
下直,高原郡守尹訓甲,彌串僉使宋必興。
全羅監司書目,綾州牧使朴致道,身病沈重,還任無期,不得已罷黜事。又書目,臣奉職無狀,莫效蒭牧之責,立視民死而不能救,令攸司勘臣罪名,以謝一道民情事,上疏上送事。啓。答曰,省疏具悉。卿其勿待罪,宜速察職。
禁府,柳海,延安府深洞驛徒二年,徐宗望,衿川縣盤乳驛,徒一年半定配。啓。
京畿監司書目,竹山呈,以大司憲李秀彦,病重上去不得事。啓。傳曰,卿勿固辭。調理上來事,回諭。又書目,廣州呈,以判中樞府事申翼相上疏上送事。啓。答曰,省疏具悉卿懇。於卿別無所嫌,須體予意,安心勿待罪。仍傳曰,遣史官傳諭。
吏曹啓目,粘連觀此謝恩副使洪萬朝上疏,則奉使出彊,不宜虛帶職名是如爲白有臥乎所。竣事復命,當在五朔之後,而地部旣非閑局,似當許遞是白乎矣。宰臣進退,自下不敢擅便,上裁,何如?啓依回啓施行。
府啓,請進士金泰潤邊遠定配,明川府使鄭淵罷職事。措辭見上答曰,不允。末端事,豈可以言貌取人哉?勿煩。
應敎沈權牌不進,依承傳罷職。以上朝報
有政。吏批,以兪信一爲正言,尹星駿爲正言,張世良爲定平府使,崔錫弼爲臨陂縣令,徐文重爲右參贊,李鼎命爲司諫,權是經爲左尹,李健命爲東學敎授,柳成運爲綾州牧使,沈權爲應敎,安重震爲假引儀,李東郁爲戶曹參判,朴泰翊爲戶曹佐郞,李宜昌爲掌樂正,學諭金遇華單付,李畲判尹除授事,承傳。
禁府啓曰,正刑罪人東燁·東樑等同生東彦,當爲緣坐爲奴,而東彦,曾以他罪,定配於濟州牧,仍其配所,本牧爲奴之意,敢啓。傳曰,知道。以上禁府謄錄
上在昌德宮。停常參·經筵。
下直,泗川縣監南定星,長水察訪白光璘。
禁府,興世·興愛·興守,韓山郡爲奴。是梡〈妻〉子介也之,韓山郡爲婢。是梡母時柱,沃溝縣,是聖,林川郡爲奴。是梡同生兄弟,金應溟·金時五·金□,密陽府流三千里安置。是梡叔姪大得,梁山郡爲奴。今年生梁山郡爲婢。燦子女方必憲,梁山郡,方必亨,蔚山府,方必恒,金海府,方必亮,機張縣流三千里安置。燦三寸叔李尙彬,康津縣,李尙梗,海南縣流三千里安置。東燁三寸叔旕生,豐川府爲婢。墨世今年生,豐川府爲奴。斗方妻子九月,歙谷縣爲婢。點贊·三贊,歙谷縣爲奴。鶴仙妻子應禮,平康縣爲婢。東樑母然豆伊,橫城縣爲婢。國憲妾定配。啓。
以權詹爲假注書。
成均館官員,以知館事意啓曰,今月初七日儒生上旬輪次,今月內退行之意,曾已啓達矣。其後朝家,連有事故,此月亦已垂盡,不得設行之意,敢啓。傳曰,知道。
府啓,請進士金泰潤邊遠定配,明川府使鄭淵罷職事。措辭見上答曰,勿煩。
禁府啓目,洪壽星刑問三次,不服,加刑得情,何如?啓依允。又啓目,罪人業同,雖不如諸賊同參於埋凶之謀,知情不首之罪,在所難免。以杖一百,流三千里,照斷,何如?啓依允。旣受嚴刑,除決杖。
又啓目,蔡悌胤元情云云。其間隱情,不可以平問取服,姜五章·蔡悌胤等,爲先刑推得情,何如?啓姑待尹宗緖拿來,推問後,稟處。
又啓目,業同,固城流三千里,李廷皐,仁川重林驛,徒三年定配。啓。
禁府,金儁相·李㙫拿囚。啓。以上朝報
禁府啓曰,以咸鏡道暗行御史書啓刑曹粘目,前安邊府使金儁相,前洪原縣監李㙫,前柔遠僉使韓世增等,移本府處置事,允下矣。金儁相·李㙫,方待命於本府,卽爲拿囚,而韓世增,自任所,時未上來,依例府書吏發遣,拿來,何如?傳曰,允。以上禁府謄錄郞廳白大成校正。日記廳郞廳徐孝修書。
上在昌德宮。停常參·經筵。
自昧爽至辰時,有霧氣。
政院啓曰,近來諫院,無行公之員,合啓闕啓,已至多日,事甚未安。新除授司諫李鼎命,正言尹星駿·兪信一,竝卽牌招察任,何如?傳曰,允。
禮曹啓曰,今此凶逆之變,實是前古之所未有,賊魁弘渤,雖凶獰無比,忍杖自斃,而其主張謀逆之跡,畢露於諸賊之招。其餘徒黨,竝皆承服,次第伏法,神人之憤,方可以少洩矣。自前逆賊正刑之後,輒有告宗廟,頒敎京外,進箋·陳賀等節目,今亦依例磨鍊擧行,何如?傳曰,廣考前例,稟處。
禮曹啓曰,各陵展謁,只稟秋幸事,曾已下敎矣。今秋展謁,定於何陵,而擇日於何間乎?敢稟。傳曰,當展謁於昌陵,以今月旬間,推擇以入,而道路全勿修治。摘奸一款,節目中拔去,隨駕百官軍兵,務從省約,丁字閣丹艧修改等事,竝安徐,陵內御路外,勿舖地排,釜鼎·馬槽之屬,切勿責出於民間,宜當。以此明白知委,而雖塡一杯土,當有重責也。
禮曹啓曰,以本曹陵幸取稟草記,傳曰,當展謁於昌陵,以今月旬間推擇以入事,命下矣。展謁吉日,卽令日官推擇,則今月初九日爲吉云,以此日擧行,何如?傳曰,允。
吏曹啓曰,臺諫有闕,政事,取稟。傳曰,明日爲之。
禮曹啓曰,昌陵展謁吉日,旣已推擇以入,應行節目,今方磨鍊,而上年昌陵展謁定行時,以仍詣敬陵展謁,次詣翼陵親祭,順懷墓,亦當行展拜之禮,依此磨鍊事,下敎矣。今番則何以爲之?敢稟。傳曰,依上年下敎擧行。
禮曹啓曰,以討逆後告宗廟·頒敎·陳賀草記,廣考前例稟處事,命下矣。本曹久遠文書,皆無見存者,只就丙子以後謄錄相考,則仁祖朝甲申年討逆後,告廟·頒敎,而進箋·陳賀,因傳敎權停。丙戌年討逆後,則告廟·頒敎·陳賀等事,竝爲擧行。孝廟朝辛卯年討逆後及近歲己未年·庚申年夏秋兩巡,壬戌年討逆時,皆爲告廟·頒敎,而進箋·陳賀,亦因傳敎權停矣。昨日啓稟之時,旣據此等前例,而大臣之意,亦以爲擧行宜當,故敢爲仰請。今因聖敎,更爲考出,則此外他無廣考之例,而今此兇逆之變,旣是前古之所未有,凶賊之承款伏法者,至於七人之多,賊魁弘渤主謀情節,畢露無餘,則雖其陰毒莫甚,終斃杖下,而與已伏天誅者,實無所間。揆以成例,參以輿情,告廟·頒敎等節目,終不容但已,依前啓請,磨鍊擧行,何如?傳曰,依啓。進箋·陳賀,權停,可也。
司憲府啓曰,請進士金泰潤邊遠定配。措語見上臣等,以明川府使鄭淵罷職事,有所論啓,而昨承批旨,以不可言貌取人爲敎,固知聖敎之至當,而但身言之法,意有所在,則言貌之不似,亦可知其爲人。況曾任西邑,蔑有治效,謗言且多,至今未已,當此北路連歲凶荒之日,決不堪字牧之責,請明川府使鄭淵罷職。答曰,勿煩。以上出朝報
禮曹啓曰,今八月初九日昌陵·翼陵親祭時,敬陵則當有遣大臣攝行之禮,而取考謄錄,則辛酉年敬陵親祭時,順懷墓,有遣官致祭之例,今亦依此例,具祭文致祭之意,分付,何如?傳曰,允。
禮曹啓曰,昌陵·翼陵親祭事,命下矣。取考續錄,則辛酉年翼陵親祭時,亞·終獻不爲磨鍊,以單獻行禮,祭文亦爲撰進矣。今亦依此磨鍊擧行,何如?傳曰,允。以上禮曹謄錄
上在昌德宮。停常參·經筵。
自昧爽至辰時,有霧氣。
下直,鎭岑縣監宋元錫。
判尹李畲上疏。大槪,濫被恩擢,惶惑罔措,冒陳血懇,乞賜改正事。答曰,省疏具悉。今玆陞擢,誠非偶然,卿其安心勿辭,從速行公。
京畿監司書目,永平縣監閔以升,連呈辭狀,無意還任,不得已罷黜事。
慶尙監司書目,慈仁縣監吳世周,無一善狀,設賑之時,見欺下吏,貽弊多端,略擧其實,責其來效,則少無自反,自衒其能,人事顚妄,罷黜事。
慶尙監司書目,英陽兼任奉化呈,以七月初五日霜降,事係異常事。
戶曹參判李東郁上疏。大槪,滓穢之蹤,分甘屛廢,地部新除,遽下於千萬夢寐之外,兢惶震越,不知所措。乞罷臣職,仍削朝籍,以副人言,以安私分事。答曰,省疏具悉。卿其勿辭,從速察職。
以鏡城判官宋廷奎,月課連三次不作,罷職傳旨,傳曰,勿爲罷職,推考傳旨捧入。以上出朝報
司僕寺啓曰,今此昌陵擧動時,入把馬匹數,別單書入,而其中驛馬,則依前例,令兵曹知委各驛,直爲入把,何如?傳曰,允。
兵曹啓曰,今此陵幸時,各差備所把馬,依上年孝陵行幸時例磨鍊,別單書入,而司僕寺添補馬,則從本寺啓下數,分付京畿,使之直爲入把之意,敢啓。傳曰,知道。以上出司僕謄錄
是日行政。吏批,以金時傑爲副校理,盧重徽爲永平縣監,金始徽爲慈仁縣監,李震壽爲正言,前府使申益恬,今降通政,加資還收事承傳。出吏曹政望單子
上在昌德宮。停常參·經筵。
自昧爽至辰時,有霧氣。
下直,平安監司閔鎭周,阿吾只萬戶洪鄕長。
政院啓曰,今日,乃賓廳日次,兩司當爲入侍,而時無行公之員,兩司呈告人員,竝牌招察任,何如?傳曰,允。
注書南就明病,代以金裁爲假注書。
備邊司啓曰,陵幸擧動不遠,京兆多有擧行之事,而判尹李畲疏批已下,卽爲牌招,使之察任,何如?傳曰,允。
政院啓曰,兩司人員,承牌詣臺矣。掌今金弘楨·洪受漸,持平李世載,皆無端尋單,持平宋徵殷,稱以疏批未下,相繼出去,事甚未便。憲府無他行公之員,竝更爲牌招,以爲推移入侍之地,何如?傳曰,允。
傳曰,平安監司閔鎭周留待引見。
正言兪信一上疏。大槪,敢陳病篤實狀,乞遞臣職,安意調治,以尋生路,仍陳所懷,冀蒙採納事。答曰,省疏具悉。有懷必陳,予用嘉尙。噫,未伸瞻拜,只有一陵,而道路孔邇,今又遷就,情甚缺然,故有涓吉之命矣。如其不然,則予獨何心,而必汲汲於此時乎?諸陵展謁,不可不趁此晷長,則似難差退也。爾其勿辭,從速察職。
持平宋徵殷上疏。大槪,不勝憂愛之忱,敢陳狂瞽之說,以待聖明裁處事。答曰,省疏具悉。縷縷陳戒出於忠愛之誠,予甚嘉尙,可不留心而省察焉?可以議處事,令該司稟處。
傳曰,大臣·備局堂上引見。
掌令金弘楨,持平李世載牌不進,依承傳罷職。
吏曹啓曰,臺諫有闕,政事,取稟。傳曰,過齋戒後爲之。
弼善呂必容上疏。大槪,臣於憲臣之疏,諫臣之啓,俱不敢一刻冒據於榮次,不得不陳疏徑出,臣罪萬死。伏乞鐫罷,以警具僚事。及司書趙泰耉上疏。大槪,臣於持平宋徵殷之疏,有不敢晏然仍居者,不得不陳疏徑出。伏乞聖明,亟遞臣職,仍治臣罪,以重僚選,以安微分事。答曰,省疏具悉。爾其勿辭,從速察職。
傳曰,前應敎沈權,修撰李益壽敍用。副護軍權讓,正郞李健命·柳鳳瑞,佐郞李益壽,司果李光佐,都事吳命峻,以上居中。居下勿論。以上出朝報
丙子八月初三日,大臣·備局堂上引見入侍時,三司居中,及玉堂罷職人員,書入變通事,下敎。
今此陵行擧動時,沙峴·碌磻兩處,則若干修治,其餘一路,切勿治道事,及植炬,只限弘濟院爲之事,及陵所齋室,勿爲修理事,下敎。
兩司合啓,請張希載按律處斷。措辭見上上曰,亟停勿煩。
司諫李鼎命所啓,請還收韓重爀等按法處斷之命,令該府不問拘忌,逐日嚴刑,輸情處斷。措辭見上上曰,勿煩。又所啓,朝家之使臺諫參鞫者,只欲其執法爭論,以補國事之不逮也。日者姜五章上疏事,緊出於諸賊供辭,而況業同前日所供有云,掘得木人事,只其奴主知之,而五章能知國人之所不知,與逆燦·尹宗緖輩,通議而陳疏,則此非出於爲國發奸上變之意也。其間情狀,殊涉可疑,其在治獄之道,固當卽爲拿致,與諸賊一處鉤問,覈其情狀淺深之果如何,而鞫廳之不爲請拿,未知其故。爲臺官者,是宜執法爭論,或陳啓以請,或引嫌不參,而兩司參鞫之臣,終無一言。晩乃迫於物議,草草論啓於諸賊就誅獄事垂畢之後,致令奸細之徒,抵賴掩匿,將難以悉得其情態,朝家置臺閭之意,果安在哉?晩後論啓之臺官,今以他事已遞,不必追論,而至於終無一言之臺官,不可無規警之道,請參鞫臺官,竝命遞差。上曰,五章別無埋凶同謀之迹,故鞫廳不爲請拿,臺官亦不論啓,而追後論啓,未爲不可,予未知其當遞也。又所啓,頃者前掌令安世徵之上疏也,憲府諸臣,相繼引避,蓋世徵疏中所指言地云者,固不區別兩司而言之,則在諫臣自處之道,亦宜一體引嫌,以待公議之是非,而正言兪信一等,俱在圖避之科,不思自反之道。同臺是非,晏然處置,臺閣之上,豈有如許體例,如許廉隅?此其所失,有非尋常,不可以事在旣往而旋置言地,請正言兪信一遞差。上曰,何必兩司皆避乎?兪信一之事,未知其不可也。又所啓,定平府使張世良,彈墨未乾,遽爾陞拜,事體不當,物情未允,請命遞差。上曰,前旣變通,每每論劾,事涉已甚,勿煩。又所啓,吏曹判書崔錫鼎,當臺啓方張之時,敢爲分疏之說於榻前,揆以事體,殊涉未妥,請命推考。上曰,此是陳達曲折而已,別無推考之事矣。又所啓,會寧府使李萬夏,本以鄙夫,隨時趨附,爲世嗤點,固已久矣。曾守湖邑,瞞報上司,猥增資級,授鉞南北,俱以貪虐見敗,而夤緣形勢之門,得居將校之任矣。今玆除拜又出意外,物議駭然,久而愈甚,請命遞差。上曰,不允。又所啓,頃日一奉之欲上急變於政院之際,兵曹結束吏,任意阻搪,使不得接迹。至於當該堂上·郞廳,一任該吏之操縱,漫不覺察,莫重上變之書,不得登時上徹,不職之責,在所難免。請其時兵曹結束吏,令攸司囚禁,從重科罪,兵曹當該入直堂上·郞廳,竝命罷職。上曰,下人不爲告知,則堂·郞何以知之?別無罷職之事,該吏,令攸司囚治。又所啓,臣因論張世良事,遽承已甚之敎,何敢一刻苟冒乎?請命遞斥臣職。上曰,此非避嫌之事也。又所啓,臣非爲侵斥鞫廳,只爲臺官不能執法,以補其不逮而已,致令大臣待罪。又承聖上以爲太過之敎,臣何敢一刻晏然仍冒?請命遞斥臣職。答曰,勿辭,退待物論。
右議政尹趾善所啓,吏曹判書崔錫鼎,以官制變通事上箚,有與廟堂議而處之之敎,而卽今參下甚多,多有窒礙之事,似不可無變而通之之道,而此係大典之法,輕易變更,事體重大。不可不啇確講準,姑待諸大臣之還朝,相議稟定,何如?上曰,諸大臣齊會,啇議稟定,可也。趾善曰,其箚中,庶孽許三曹一款,非錫鼎創始之言,乃錫鼎祖父之所曾奏達而行之者。其時先輩之論,或以爲宜,或以爲不便,論議之不一,古今何異?此亦不可不更加啇確而處之,與官制變通事,一時稟定,何如?上曰,我國用人之道甚狹,姑俟後日,同時稟處,可也。趾善曰,庶孽之不通任路,乃我國之法,而古今所無者也。先正臣李珥,始創許通之法,蓋爲庶孽通仕路之階梯,而適於其時,有北路軍兵之事,故有此捧米之規,似爲永以爲法之意也。此非金石之典,變通不難矣。上曰,許通之規,除去,宜矣。
吏曹判書崔錫鼎所啓,副校理金時傑,前應敎金鎭圭,以兼校書校理,乙亥春夏秋冬等褒貶,居中下等,而以其磨勘在於今六月之故,不入於五月頒赦勿論之中。今當一體勿論,敢此仰稟。上曰,依爲之。
兵曹判書閔鎭長所啓,辛亥年設粥時定出埋葬監官,使之埋瘞飢民之死亡者,罷賑之後,以功勞,或給堂上帖,或差邊將,已有前規。今番監官中,擇其功勞尤著者,別單啓下,依前論賞,何如?上曰,依前例爲之,可也。
平安監司閔鎭周所啓,淸北龜城,爲今年科擧設場之所,而淸北則不可以常年責之。卽今使行不遠,擧子多參,則必有主客俱困之患。合設淸南,古有其規,今亦依此爲之,何如?上曰,依爲之。
閔鎭周又所啓,江都移轉之米,石數甚多。卽今似無收捧上納之望,捧留本道,以助一分賑恤之資,何如?上曰,其地形勢如此,則依此爲之,似好,未知,如何?尹趾善曰,姑爲捧留本道,追後上送於京中,似好矣。上曰,依爲之。
戶曹判書李世華所啓,小臣,句管一國經費,故敢有所達之事矣。値此無前大飢,賑救之餘,內外蕩盡。今年農事,又將未免凶歉,當此急務,莫如聚穀,以爲前頭救民之資,雖有錢布,何所用之?向者李畬疏中,各道所貸賑錢,從市直作米事,其言甚好,故廟堂許之。臣所管南漢木一百十五同,亦因廟堂稟啓,分貸各邑矣。當此木花甚貴之時,本色難捧,依賑貸例,作米代捧,雖豆太雜穀,亦爲折定換貿,以補國用,似爲便當矣。上曰,此事,何如?尹趾善曰,以穀代捧,似好矣。崔錫鼎曰,貸布收穀,泛然聞之,雖似不美,而若減價捧之,則民必便之矣。尹趾善曰,以穀代捧,而今年則木花甚貴,減價捧米,民亦爲便矣。上曰,依爲之。
尹趾善所啓,司饔院進上沙器燔造次,白土自嶺南取來,而致敗於中路,今方移掘於加平地,而其弊甚鉅,峽民殘氓,不能支當,而曾在辛亥年,減其一等云。今亦依辛亥年例,減除今年秋等所燔,似當,本院提調崔錫鼎,今方入侍,下詢而處之,何如?崔錫鼎曰,辛亥年則秋等燔造減除,而御用不可闕,今年有前用白土若干石,故以折半燔造啓稟矣。大臣之言,出於爲民之意,啇量處之,似可矣。上曰,大臣所達好矣。今年秋等,減之,可也。以上出朝報
尹趾善所啓,江華留守崔奎瑞以通津府文殊山城倉舍營建當否,有所報稟矣。孟山倉材瓦,旣有之後,朝家姑令停役矣。今若積置不構,則必有朽傷之患,且聞其役事,不過數月,可以完了,趁此農歇,使之始役,何如?刑曹判書金鎭龜曰,臣於江都事,備知之矣。其地材木最難,及今不爲,則必朽棄不用矣。上曰,更備材瓦有弊,趁農隙爲之,可也。
尹趾善所啓,因全羅·忠淸監司今秋水陸操請停狀啓,以諸道一體停止事,覆啓行會矣。關文未到之前,各道請停狀聞,連續入來,此則勿爲回啓,何如?上曰,依爲之。
尹趾善所啓,自前備局堂上一員,例爲次知江都之事,而今則無主管堂上,關西·東萊等處,亦多有緊急酬應之事,各有次知堂上,則凡事可以句管擧行。關西則崔錫鼎,江都則閔鎭長,東萊則徐宗泰,使之各掌事務,以爲句管擧行之地,何如?上曰,依爲之。
刑曹判書金鎭龜所啓,慶尙監司,以東萊罪人萬昌等事狀啓,而此事獄情難明,而事體則不輕矣。上曰,南垕事耶?鎭龜曰,道臣狀啓,與臣上年受任嶺南時所聞者,相同矣。南垕死後,別無可疑之事,而以其急死之故,以銀著,驗之於尸口而色變,觀者始爲生疑,倭館率去下人,盡爲推問,則其中小童一人,以南垕發行時,飮燒酒半盞納招,其餘則皆以飮茶納招。酒則乃易於致毒之物,故推官,疑其置毒於酒而詐稱飮茶,累加刑訊,而善山府使所報,則平常病死之人,亦以銀筋驗之而色變云云。蓋其時慶尙左水使,以南垕之常時過用刑杖,致疑於下人,而其日率居下人中,亦有被罪者之同生云,而亦何可疑其因同生之一時被罪,至於毒害官員乎?南垕之子,以屍體靑黑爲疑,而急死之人,例多靑黑,醫人所言亦如此,實爲難明之獄。故甲戌年春,拿致京獄,而不得端緖。其秋還送本道,而行凶之跡,至今終難究得,故李善溥如是啓聞。臣意則難明之獄,一向刑訊,旣涉不可,而下人之毒害官員,事係重大,似當問議大臣後處之,故敢達。上曰,其獄終始難明矣,雖不置毒,亦多有急死之人矣。尹趾善曰,急死之人,今古何限,而屍身之靑黑者,亦嘗有之,故臣亦目見,而銀筋之變色,亦多如此者矣。旣不得端緖,而至今滯獄者,以其罪名之重大故也。上曰,獄事無分明摸捉之端,何可只以急死之一故而致疑乎?問于大臣,稟處,可也。以上備局謄錄
戶曹判書李世華所啓,曾因承旨朴世所達,各衙門屯田監官·別將,一竝革罷,使各其官,收捧上送。此出於爲民除弊之意,而各官不善奉行,屯民則使役無藝,不能保存。屯穀則或送監色,或送所親,而所出不能着實收捧。此固可慮,而至於小臣所管訓鍊都監糧餉廳及守禦廳,專以屯穀,爲頒料之資,而諸屯所收大縮,不能繼用。且守禦屯民,作隊如束伍軍,而自本官句管之後,則不堪侵虐,擧皆逃散,勢將如前遣哨官收拾,推用其所出矣。上曰,本廳事勢如此,而所捧不得着實,則依前爲之,可也。尹趾善曰,屯田,若永罷則已,不然則不可使本官主之矣。耆老所,亦有若干田畓,亦入於革罷監官之中,而所謂舍音者,見侵於本邑監色,不得支堪云矣。司諫李鼎命曰,各衙門屯田之弊,其來久矣。言議之臣,每請革罷,主管之臣,輒請復置,以致沿革廢置,反復無常。別將色吏,互相侵漁,而各衙門事,不可猝然盡爲變通。李世華方任度支,兼管糧餉廳及守禦廳,此則自戶曹差遣監官,所捧之穀,亦令戶曹,磨鍊除給,則或可除弊矣。李世華曰,臺臣所達,不爲明白矣。糧餉廳則例自戶曹主之,而至於守禦廳,臣之兼任,故有所仰達,而非戶曹之所管也。若自戶曹次知,則必有掣肘之患,守禦廳屯田,依前爲之,而似無更爲變通之事矣。李鼎命曰,小臣,非不知糧餉廳之爲戶曹所管,而守禦廳,亦依糧餉廳例,凡干捧上及給料,自戶曹爲之,而守禦廳,爲先變通,則事體得宜,而臣意則不但爲此,以屢次變易,爲不當矣。且設屯與否,彼此爲有毁譽,今若問諸外方,則京差之作弊必鉅矣。上曰,初旣變通而無實效,故不得已復舊,與無端變易者異矣。李世華曰,摠戎使雖不入侍,該廳屯田,亦依守禦廳,一體爲之乎?上曰,一體爲之。
尹趾善所啓,司僕寺則自司僕寺喂飼,而勿爲責出本官,何如?上曰,司僕馬,則令司僕擔當,可也。閔鎭長曰,然則侍衛軍士馬草,亦令自備,勿爲進排,何如?上曰,依爲之。以上出摠戎廳謄錄
尹趾善所啓,軍兵,只有訓局可以隨駕。至於留都,則當用兩局標下軍,訓將不爲入侍,故不得定奪矣。上曰,標下軍,其數幾何?閔鎭長曰,訓局軍兵,除各處入直外,餘數只四千四百餘名。此則皆當隨駕,禁衛·御營七色標下軍兵數,幾至一千二三百名,以此留都,亦且派定於各處伏兵,何如?上曰,依爲之。隨駕軍兵,亦減於常時行幸隨駕之數,可也。
閔鎭長所啓,以年凶之故,不得捧保米,禁衛·御營軍,竝皆停番,待秋更稟事,曾已定奪,而卽今糧餉之窘乏,與春無異,勢將姑觀今年秋事與來春上納之數,而更爲稟定矣。上曰,前頭復觀年事,稟定,可也。鎭長曰,御營廳,亦一體爲之乎?上曰,一體爲之。以上出禁衛營謄錄
李世華所啓,上年禧·孝陵擧動時,內水刺間所用等物陶器·釜鼎·柴炭·氷丁,地方官待令,鍮鐵器皿及雜物,自內水刺間,以司僕馬及兵曹驛馬,直爲輸運矣。今亦依此爲之乎?上曰,依爲之。出禮曹藏氷謄錄
李世華所啓,小臣待罪金吾,故敢達。獄無滯囚,然後合於欽恤之道,而其間亦不無參情定罪之事矣。卽今囚徒中,前定平府使金珏,以本道監司狀啓觀之,則不法之狀,極爲狼藉,而第其供辭,則與道臣之啓,大相不同,故啓請刑推,已至如此矣。詳考文案,則蓋出於欲爲衒能善賑,多有虐民聚斂之端。若論以貪贓,則其所私用,不過俠布數同及紬段木疋而已,至於封庫之後,擅開庫門,出於下輩之用奸,亦非渠偸竊國穀之事。循例刑推,已至半年,尙不得情,以其虐民聚斂之罪,照法處置,以爲懲礪之地,似合法理,敢此仰稟矣。上曰,金珏,貪贓不多,而已經累次刑推,以其顯著之罪,除刑推照律,可也。
李世華所啓,禁府罪囚中,前都事李世遇,乃前御營大將李世選之四寸弟也。中人洪壽星,以奸惡不測之人,自前多行非理之事,累犯死罪,幸以得免。又與世遇相交,欲爲構陷御營廳鑄錢監官趙興緖於世選之子,斥黜興緖,仍以壽星代其任,與世遇分利。壽星,先造匿名書,世遇付之其侄李重輔,往傳於李宜相之妻娚韓相朝,僞造宜相之書。其意蓋以宜相之兄宜昌,適於其時爲臺諫,故以臺諫方欲駁論之意,竝與壽星所造匿名書及相朝所書代宜相之書,恐動李世選,欲售其計,情迹之陰巧,有不可勝言矣。其後因韓相朝之呈狀憲府,憲府之枚擧發論,洪壽星·李世遇·李重輔·韓相朝等,次第囚禁,累次推覈面質。世遇·重輔·相朝三人,則旣已首實自服,方當從輕重照法處決,而惟當壽星,以極惡之人,匿名書造作一款,旣已取服,而乃謂世遇構草以給,故使其子書之云。欲爲推諉於世遇之計,又令世遇·壽星,一處面質,則壽星理屈辭窮,不能自辯。已施三次之刑,猶且忍杖不爲遲晩納招,情狀尤極痛駭矣。以禁府循例之刑,萬無輸情之理,而法杖之輕重加減,自下不敢擅便。若此不已,雖經年百次之刑,獄事無出場之期,敢此仰達。上曰,洪壽星,嚴刑得情,可也。以上出義禁府謄錄
上在昌德宮。停常參·經筵。
下直,固城縣令韓以原。
政院啓曰,司諫李鼎命,引避退待,而兩司無行公之員,只有持平宋徵殷,方在呈告中,卽爲牌招,以爲處置之地,何如?傳曰,允。
持平宋徵殷啓曰,臣伏見昨日筵中,司諫李鼎命論啓之辭,以鞫廳不卽請拿姜五章,而兩司參鞫之臣,終無一言,一倂論遞,臣不勝瞿然之至。臣以下僚之故,雖不一日參鞫,臺閣論事之道,不以參鞫與否而有間,則不言之失,臣亦有之,何可以只論參鞫臺官爲辭,而苟然冒據,處置諫官乎?且諫臣,以頃日安世徵疏出之後,其時諫院,不爲引嫌,同臺是非,晏然處置,大加非斥,至於論劾,而辭意極其嚴峻,臣看來尤不勝慙悚。臣於其時,亦不覺世徵之言,泛論言地,初欲處置,迫於僚議之參差,終至引避而出。臣之意見,初旣與諫院諸臣無異,而況又以諫院之晏然處置爲非,則處置中人,尤何可安?以此以彼,俱無一刻仍冒之理,請命遞斥臣職。答曰,勿辭,退待物論。
傳曰,史官一員待命,騎馬三匹立之。
玉堂箚子。大槪,請司諫李鼎命,持平宋徵殷,竝命出仕事。答曰,依啓。
右議政尹趾善上疏。大槪,兩司參鞫之臣,旣已被彈,則臣非倖免,不過以官位猥高之故,姑未入於駁正之論,何敢觸冒臺議,蹲據重任,以傷事體?伏乞聖明,亟削臣職,仍治臣罪,以謝公議,以安愚分事。答曰,省疏具悉卿懇。已諭予意於前席矣。卿胡不諒,陳章引咎,若是其太過乎?心切愕然,無以爲喩。卿其安心勿辭,亦勿待罪,速出論道,以副至望。仍傳曰,遣承旨傳諭。以上出朝報
上在昌德宮。停常參·經筵。
下直,鎭東萬戶鄭泰寧,伐登萬戶辛蕙。
兵曹判書朴慶後三度呈辭。遞差。
持平宋徵殷牌不進,依承傳罷職。
司諫李鼎命啓曰,臣於再昨詣臺之際,伏聞持平宋徵殷呈疏批下,而未及取見,因以入侍,引避退待矣。春坊多官,或徑出直廬,或上章乞罷,蓋以宋徵殷,侵斥宮官之故。臣兼帶輔德,卽是寮屬之一也,不早讓免,終被人譏詆,他事引避,又未卽自列,所失尤大,何敢苟冒?請命遞斥臣職。答曰,勿辭,退待物論。
政院啓曰,漢城府判尹李畲,除拜多日,尙不出肅,陵幸不遠,本府多有擧行之事,李畲,卽爲牌招察任,何如?傳曰,允。
政院啓曰,今日爲政事,命下矣。吏曹郞廳來言,判書崔錫鼎被論,參判徐宗泰陳疏,參議趙相愚呈辭受由,卽今無行公之員,不得開政云。參判徐宗泰陳疏到院,而旣已還給,卽爲牌招開政,何如?傳曰,允。
戶曹判書李世華上疏。大槪,參鞫諸臺,皆被彈論,則臣以金吾首任,不可獨免罪罰。乞伏刑章,以謝公議事。答曰,省疏具悉。卿其安心勿辭,從速行公。
判尹李畲上疏。大槪,臣方陳疏見阻,而召牌又降,謹復來伏闕下,席藁呈進,乞命改正臣職秩,仍治臣前後違慢之罪,以謝公議,以肅朝綱事。答曰,省疏具悉。卿不喜矯激,忠慤可尙,今日陞擢,豈云無名?一時泛論,不須過嫌,卿其安心勿辭,從速行公。
知義禁李世白,同義禁權是經·宋昌,辭職上疏。答曰,省疏具悉。卿等,勿辭察職。
忠淸監司書目,淸風呈,以執義權尙夏辭職上疏上送事。答曰,省疏具悉卿懇。爾其須勿過辭,安意上來察職。
都承旨金載顯上疏。大槪,冒萬死,敢陳老病實狀,乞賜遞免,以幸公私事。答曰,省疏具悉。卿辭至此,本職當許遞焉。
左承旨徐文裕上疏。大槪,臣於朝者,傳諭大臣,還歸之路,猝得暑痢,症勢危劇,不得不陳章徑出。伏乞聖明,亟許遞改臣職名,俾尋生路事。踏啓字。
政院啓曰,吏曹參判徐宗泰牌不進,推考傳旨,今方捧入,而今日日勢已晩,尙不得開政,事甚未安。本曹他無推移之員,參判徐宗泰,更爲牌招,開政,何如?傳曰,允。
玉堂箚子。大槪,請司諫李鼎命出仕事。答曰,依啓。
司諫院啓曰,請還收罪人韓重爀等,按法處斷之命,令該府,不問拘忌,逐日嚴刑,期於輸情,依律處斷。請參鞫諸臺,竝命遞差。請正言兪信一遞差。請定平府使張世良遞差。請會寧府使李萬夏遞差。措辭竝見上臣以兵曹結束吏囚禁科罪事,入直堂·郞罷職事,有所論列矣。自上以爲,下人不爲告知,堂·郞何以知之?別無罷職之事,只令囚治該吏,聖敎誠爲允當。第臣意,則漫不致察,任他該吏,不告於官員,阻搪於門外,至使上變之書,未得上徹。其所以不知,乃所以不職也,何可諉以不知而不爲論劾乎?請其時入直兵曹堂上·郞廳,竝命罷職。新除授正言李震壽,時在京畿衿川地,請斯速乘馹上來事,下諭。答曰,不允。下諭事,依啓。
京畿監司書目,龍仁呈,以領中樞府事南九萬上疏上送事。答曰,省疏具悉卿懇。卿之所患,尙未痊可,予用慮念,內局提調,自當推移隨駕,卿其安心勿辭,俟病少間,宜速就道,以慰至望。仍傳曰,遣史官傳諭。
左承旨黃欽上疏。大槪,臣於向者奉命出城之日,不覺稟命之爲宜,徑先隨往,重被儒臣之非斥。卽此一款,理難復叨近密之地,而且臣纔遭慘慽,任情悲疚,重敗傷損,病勢方苦,決無奔走供職之望。伏乞聖明,亟遞臣新授職名,以謝公議,以延殘喘事。答曰,省疏具悉。爾其勿辭,從速察職。
是日行政。吏批,以崔寔爲廣興主簿,金載顯爲兵曹參判,申銋爲持平,鄭壽俊爲掌令,李益壽爲修撰,金鎭圭爲司僕正,李宜晩爲持平,鄭重徽爲行都承旨,黃欽爲左承旨,壺平副守橒·壺山副守檉,竝單付,慶尙道檢律張有恒單付,待敎李宜顯單付,承文正字朴安道單付。以上出吏曹政望單子
右承旨金世翊,右副承旨金演,同副承旨崔錫恒上疏。大槪,臣等於右僚之疏,有不敢晏然者,請遞臣等之職,以便公私事。答曰,省疏具悉。爾等勿辭察職。出朝報
上在昌德宮。停常參·經筵。
左副承旨洪受瀗辭職上疏。踏啓字。
政院啓曰,憲府,無行公之員,連日監察茶時,事甚未安。除在外人員外,新除授掌令鄭壽俊,持平申銋,竝牌招察任,何如?傳曰,允。
政院啓曰,武科初試開場,在於再明,兩司當爲進參,而大司憲李秀彦,執義權尙夏,持平李宜晩,行大司諫李濡,正言李震壽,皆在外。獻納兪命雄,受由下鄕。掌令洪受漸,正言兪信一被論。卽今行公之員數少,且與陵幸擧動相値,決無推移備員之勢,合有變通之道,何以爲之?敢稟。傳曰,執義權尙夏,掌令洪受漸,獻納兪命雄,正言兪信一,竝今姑改差,政官牌招,開政差出。
傳曰,罰已行矣,前大將李世選·金世翊,竝敍用。
兩司合啓,請罪人張希載,亟命按律處斷。措語見上答曰,亟停勿煩。
司諫院啓曰,請還收罪人韓重爀等按法處斷之命,令該府不問拘忌,逐日嚴刑,期於輸情,依律處斷。措語見上會寧府使李萬夏,素無才能,徒負衆謗,爲世嗤點,固已久矣。授鉞南北,到處見敗,今玆新除,又出意外,物情莫不爲駭,請命遞差。請兵曹入直堂上·郞廳,竝命罷職。措語見上答曰,勿煩。
司憲府啓曰,請進士金泰潤邊遠定配。措語見上請明川府使鄭淵罷職。措語見上答曰,勿煩。
司諫李鼎命啓曰,姜五章上疏事,緊出於諸賊之招,而鞫廳不爲請拿,其時參鞫臺臣,所當據法爭執,而默無一言,其在臺體,殊涉未安。至於李坦,雖有論啓之事,未免稽緩之歸,故臣於參鞫臺諫請遞之啓,雖不竝劾,而略有所論及矣。今聞物議,坦則旣發拿鞫之論,與前後參鞫終不爭執之人,有間,而啓辭中,迫於物議論啓等語,大欠稱停云。臣之遣辭不審之失,著矣,臣何敢一刻苟冒於臺席乎?請命遞斥臣職。答曰,勿辭,退待物論。
修撰李益壽上疏。大槪,嚴召之下,不得不趨詣闕外,而顧臣情勢,終不敢復冒於榮次。乞賜遞免,以安微分事。答曰,省疏具悉。爾其勿辭察職。以上出朝報
是日行政。吏批,以沈權爲副應敎,李敏英爲掌令,申琓爲尙衣提調,鄭齊泰爲獻納,柳鳳瑞爲兵曹正郞,洪受瀗爲大司成,李坦爲正言,李畲爲掌樂提調,林濩爲執義,李健命爲修撰,徐宗憲爲文學,兪集一爲刑曹參議,金鎭圭爲中學敎授,李廷謙爲兼校書校理,任堂爲濟用正,尹世紀爲承旨,兼春秋南世琛單付,進善權尙夏單付,尙瑞副直長南哲明,濟用直長具昌柱相換。以上出吏曹政望單子
上在昌德宮。停常參·經筵。
夜一更,月入氐星。
下直,晉州牧使南至熏。
敎大小中外人民書,王若曰,妖孽潛逞,敢干貳極之尊,王誅夬行,聿正三尺之典。旣明告於太室,玆誕諭於多方。念予寡昧之資,値此艱屯之會,常喜主鬯之重,允屬元良,每見延頸之情。普同臣庶,思絶讒賊之交亂,不悟禍機之隱藏。乃有鬼蜮之徒,遽釀巫蠱之變,造偶像而埋私墓,欲將何爲?書誕甲而帶長鋩,所不忍見,至於竊牌而混迹,將以移禍而陷人。本爲搆害朝紳之圖,遂作沮厭春宮之術。心懷怨國,謀始奸孽之遺雛,意在希功,事成卵育之餘黨。藏踪匿影,謂天地之可欺,惡積罪盈,宜鬼神之交怒。予固無愛於重購,人果上言其微端。鞫廳旣罷而復開,詎國論之終拒?罪人幾失而斯得,固天網之難逃,雖渠魁徑斃於訊刑,顧凶徒悉輸其情節。旣皆狼藉而盡露,夫豈晻昧而不明?蛇舌梟音,卽爰書而莫掩,妖腰亂領,伏常刑而無辭。蓋亂賊何代無之,而奸逆未有若此,已將逆賊燦·國憲·是梡·東燁·東樑·斗方·鶴仙等,依法正刑。於戱,春秋嚴於討賊,周禮謹其糾奸。輿情少伸,已見飾怒於鈇鉞,邦基永固,寧無志喜於絲綸?故玆敎示,想宜知悉。藝文提學李畲製進。
判中樞府事柳尙運上疏。大槪,情勢窮蹙,旣負廢禮之罪,病狀且劇,未卽祗謝於留都命下之後,乞削臣職,仍治臣罪,以嚴國法事。答曰,省疏具悉卿懇。卿其體予至意,須勿以疾病爲辭,安心速出行公,以副企望。仍傳曰,遣史官傳諭。
司諫院啓曰,引嫌而退。雖曰差晩,旣已論啓,竝及彈章,殊欠稱停,請司諫李鼎命遞差。答曰,依啓。
吏曹啓曰,臺諫有闕,政事,敢稟。傳曰,過齋戒後爲之。
持平李宜晩牌不進,依承傳罷職。
正言李坦牌不進,依承傳罷職。
政院啓曰,明日武科兩處初試時,兩司當爲進參,而諫院行公之員,只有二人,且再明陪從之列,兩司亦當備員,而無推移進參之員,合有變通之道,何以爲之?敢稟。傳曰,明朝,政官牌招,開政。
武科初試一所試官任相元·金重器·韓碩良,參試官朴守儉·安紳·李望雲落點,二所試官李畲·李基夏·閔邊,參試官洪萬紀·鄭佶·朴世衡落點。以上出朝報
兵曹啓曰,今此庭試武科初試試官可合之人乏少,不得備三望。依近例每望各二員備望以入,而不但陵幸時陪從人員,多在試官擬望之中,動駕之日,仍設科場,事涉未安。初九日則一二所俱爲罷場,大駕還宮後,復設之意,分付試所,何如?傳曰,允。出兵曹謄錄
上在昌德宮。停常參·經筵。
傳曰,日晷頗短,展禮諸陵之際,自底遲延。時刻,以寅正一刻進定,前路植炬,亦使量宜加設事,分付。
京畿監司書目,陽智縣監蔡時謙,今月初六日母在喪事。
政院啓曰,明日擧動,兩司當爲進參,而諫院,只有獻納鄭齊泰,正言李震壽,而試所進去,他無推移之員。今日政差出諫官,除在外人員外,卽爲牌招察任,何如?傳曰,允。以上出朝報
是日行政。吏批,以金時僚爲司諫,李方岳爲陽智縣監,梁聖揆爲正言,柳重茂爲持平。出吏曹政望單子
禁衛營啓曰,今此昌陵擧動時,以禁衛·御營標下軍兵留都,而各處伏兵,亦爲派定事,定奪矣。本營標下軍一百十五名,哨官李世進領屬于留都大將,八十八名斥候伏兵定送,二百五名城內左右屛門把守定送,千摠閔會重,把摠尹以就,哨官文道器率領本營入直。別破陣二百名,別將鄭祥斗,哨官辛晙率領火藥庫守直。中軍以下諸將官,率領各差備手,留待本營之意,敢啓。傳曰,允。出禁衛營謄錄
上在昌德宮。停常參·經筵。
大駕詣晝停,入幕次後,藥房·政院·玉堂問安。答曰,知道。
大駕詣昌陵,入幕次後,藥房·政院·玉堂問安。答曰,知道。
昌陵親祭後,藥房·政院·玉堂·二品以上·六曹問安。答曰,知道。
大駕詣敬陵,入幕次後,藥房·政院·玉堂問安。答曰,知道。
大駕詣翼陵親祭後,藥房·政院·玉堂·二品以上·六曹問安。答曰,知道。
傳曰,還宮時,百官揷羽。
傳曰,自新村里,至出馬橋,捧上言事,分付。
大駕詣順懷墓,展拜後,還詣敬陵,入幕次後,藥房·政院·玉堂問安。答曰,知道。
大駕還詣晝停,入幕次後,藥房·政院·玉堂問安。答曰,知道。
傳曰,仁城大君之墓,年久荒蕪,心甚衋傷,其令禮官,致祭後改莎草事,分付。
傳曰,仁祖大王別墅,欲爲親審後還宮,政院知悉擧行。
大駕還宮後,藥房·政院·玉堂·二品以上·六曹問安。答曰,知道。
執義林濩啓曰,臣隨駕至陵所作門下,不知大臣在前步行,未卽下馬。至有掌吏將爲捉囚之擧,其虧損事面,爲如何哉?且臣,猥以班次作頭而行,臣若先下,則同僚與諫院,寧有不下之理乎?以此言之,所失比他人尤大,臣何敢一刻苟冒於臺次乎?請命罷斥臣職。答曰,勿辭,退待物論。
掌令李敏英啓曰,臣於今日,隨駕至陵所作門,大臣在前先已步行,而紛踏之中,未卽下馬,府吏將被囚推而還寢,臣不勝慙悚之至。旣忝憲職,重失體面,決不可一刻晏然於臺席。祗俟還宮,敢此自列,瀆擾之罪,益無所逃。請命罷斥臣職。答曰,勿辭,退待物論。
司諫金時傑啓曰,臣於今日,隨駕及至作門外,適値紛踏,大臣在前,未卽下馬,以致院吏將被囚推,而僅倖得解,緣臣無似,重損事面,以至於此,臣誠愧汗,如不自容。旣有應避之嫌,非不知一刻仍冒,亦甚苟簡,而備員陪從,退進是懼,不得不祗俟還宮,犯暮自列,瀆擾之罪,尤所難免。請命遞斥臣職。答曰,勿辭,退待物論。以上出朝報
大駕臨御仁祖大王遺基,碑閣奉審時,戶曹判書李世華所啓,先王遺址,旣已樹石記實,又此親臨,則不可置之尋常,當定着實守直之人,以爲永久守護之地,似好矣。右議政尹趾善曰,李世華所達之言,誠是矣。上曰,分付該曹,擧行,可也。出戶曹謄錄
上在昌德宮。停常參·經筵。
下直,江原監沈枰,於蘭萬戶金萬鎰。
禮曹參判吳道一,吏曹參議趙相愚三度呈辭。遞差。
藥房啓曰,伏未審夜來,聖體,若何?昨日侵晨動駕,進詣陵所,不避暑雨,登陟諸陵,奉審行禮,至暮還宮,不瑕有勞傷之患乎?臣等不勝終宵憂慮之至,敢來問安。答曰,知道。無事矣。
大殿,政院·玉堂·二品以上·六曹問安。答曰,知道。
中宮殿·世子宮·嬪宮,藥房問安。答曰,知道。
以海昌尉吳泰周陽城地掃墳呈辭。傳曰,給由馬,澆奠牀備給。
修撰李健命上疏。大槪,負犯深重,分甘廢棄,今此駕幸之日,亦不得抗顔趨陪於諸臣之後,分義已虧,罪戾益大。乞賜遞改臣職,仍治臣罪,以肅朝綱,以安微分事。答曰,省疏具悉。爾其勿辭察職。
傳曰,明朝右相牌招,使之卜相。
傳曰,明朝,政官牌招,開政。
京畿監司書目,竹山呈,以大司憲李秀彦辭職上疏上送事。啓。答曰,省疏具悉。卿辭至此,本職,今姑勉副焉。
玉堂箚子。大槪,請執義林濩,掌令李敏英,司諫金時傑,竝命遞差事。答曰,依啓。
正言李震壽上疏。大槪,臣有犯科之事,乞賜遞免,兼陳區區所懷,仰備財擇事。答曰,省疏具悉。疏辭,令該曹稟處,爾其勿辭察職。
戶曹判書李世華上疏。大槪,冒死陳懇,乞遞賓客·經筵之任,仍將本職,竝賜鐫削,以謝人言,以幸公私事。答曰,省疏具悉卿懇。於卿別無所嫌,安心勿辭,從速行公。
左參贊徐文重上疏。大槪,敢陳私悃,乞遞兼帶賓客·經筵之任,以便公私事。答曰,省疏具悉卿懇。卿無所嫌,安心勿辭,從速行公。
判決事李徵明上疏。大槪,更陳乞免之章,兼陳所懷事。答曰,省疏具悉。疏辭,令廟堂稟處,爾其勿辭察職。
同副承旨崔錫恒上疏。大槪,日昨判決事李徵明,於乞免之章,兼陳所懷,而適當擧動臨迫之時,故姑爲退却矣。卽者徵明,又呈前疏,而末端侵斥本院,語意頗峻,臣以該掌,不可晏然於出納之地。請遞臣職,以謝人言事。答曰,省疏具悉。爾其勿辭,從速察職。
刑曹參議兪集一上疏。大槪,庸陋賤臣,罪名非常,自分沒齒屛廢矣。聖度三覆,曲加恩貸,收敍之恩,新除之命,俱出於夢寐之外,驚惶感激,罔知攸措。秋曹佐貳,不但如臣所可堪承,況此釁咎之蹤,決不可復廁朝端,以辱名器,而適値園陵駕幸之日,不敢偃伏私次,黽勉出肅,而以此情迹,終難仍冒職次。伏乞聖明,俯賜諒察,亟命鐫削職名,以重名器,以謝人言事。答曰,省疏具悉。爾其勿辭,從速察職。以上出朝報
禮曹啓曰,今八月初九日陵幸時,傳曰,仁城大君墓,年久荒蕪,心甚衋傷,其令禮官,致祭改莎草事,分付事,命下矣。取見本曹文書,則曾於庚午年間,大臣因京畿監司所言,陳達於榻前,以爲敬陵至近之地,有一古塜,見其碑石,則乃大君之塜,而其名則字也。考見璿源譜略,則睿宗朝仁城大君名字,而其下註云,早卒,贈大君,諡孝昭,墓在高陽,此明是仁城大君之塜也。塜上松木,遣禮官,斫伐似宜云,故自上以特進禮官,伐木改封,而致祭可也爲敎,其時卽遣禮官致祭,仍爲修墓伐木矣。今此下敎,出於臨視其墓,特爲隱卒之意,卽當依庚午例擧行,今月二十三日發遣本曹郞廳,受香祝,致祭祭物及執事,令本道,分定待令,而至於改莎草一款,纔於庚午年,旣已改封築,則其間歲月無多,至今應爲改莎與否,使本邑守令往審後,論移本曹,更稟擧行,宜當。以此意,該道監司處,竝爲分付,何如?傳曰,允。出禮曹謄錄
武二所差備官,以試官意啓曰,今此武科初試,兩所取人之數旣同,則擧子錄名多寡,亦必相等,然後計畫立落之際,可無輕重之異,而本所錄名單子,加於一所,多至八百二十六張,其不均甚矣。出榜之後,必多有入格者不參,而不無稱冤之端,自前如此之時,則例爲割給,以均其數,今亦依此就其所加之數,分半移送,何如?傳曰,允。出兵曹謄錄
上在昌德宮。停常參·經筵。
下直,慶源府使尹淑,穩城府使趙爾重,水口萬戶吳俊建。
弼善呂必容再度呈辭。遞差。
左承旨黃欽上疏。大槪,冒萬死,敢陳慘痛煎迫之情,冀蒙恩遞,俾得歸葬亡子,以伸至情事。踏啓字。
以賓廳卜相封入。傳曰,加卜。
備忘記,大臣之久在鄕園,事體之未安,予心之缺然,當復如何?矧今秋涼漸生,昔疾宜瘳,卿其亟遵前旨,安心卽速登途,以副至望事,遣史官,傳諭于南領府事·申判府事處,仍與偕來。
禮曹判書李世白上疏。大槪,賤疾危重,無望起動,本職兼任,竝乞遞免,以延殘喘,毋曠職務事。答曰,省疏具悉。卿其勿辭,安心調理行公。
修撰李健命牌不進,依承傳罷職。
待敎李宜顯上疏。大槪,臣卽伏聞父病危篤,方寸煎灼,晷刻靡定,不得不冒死仰籲於孝理之下。伏乞亟遞臣職名,俾卽將護,千萬幸甚。答曰,省疏具悉。爾其勿辭,救護父病。
政院啓曰,獻納鄭齊泰,以武二所監試官進去矣。今日政,移拜副修撰,新除授司諫洪受漸,獻納李敏英,卽爲牌招,以爲推移進參之地,何如?傳曰,允。
司諫洪受漸啓曰,日者鞫廳之坐,臣以憲職,亦爲隨參,姜五章之名,果出於賊招,而方燦招內,以爲尹進士稱名人傳言,姜五章將欲疏陳張家遇變之事,而未能的知其實狀云,而仍令渠探問於本家云云,則此乃埋凶以後之事,似不干涉於行凶之時,故臣初以請拿之意,發言於完席,而亦不固守己見,槪欲姑待諸賊之更推,得其句端而後,更爲爭執,而適以身病,不能參鞫,旋卽遞出矣。物議以臺臣之不卽論啓,亦不引避爲非,臺彈峻發,而特以適當擧動之時,故喉司入啓變通,已遞本職,故臺啓無可施之地而停之耳,非以臣爲無所失也,則實與未停之論無異。臣何敢不畏公議,耐彈苟冒,以貽淸朝之差乎?且臣所叨薇垣亞席,地望自別,決非如臣已試僨敗者,所可承當,尤難一刻仍冒。請命遞斥臣職。答曰,勿辭,退待物論。
備邊司薦望,以申汝哲爲訓鍊大將。以上出朝報
是日行政。吏批,以兪集一爲承旨,洪受漸爲司諫,權爲掌令,鄭齊泰爲副修撰,申琓爲大司憲,呂必容爲執義,李鼎命爲應敎,林濩爲副修撰,林涑爲引儀,李敏英爲獻納,宋昌爲禮曹參判,尹趾善爲世子傅,承文都提調,柳尙運·徐文重,竝單付,兼執義李宜昌,兼持平李光佐,兼監察金斗南,竝單付。以上出吏曹政望單子
賓廳,卜相單子,以柳尙運爲領議政,徐文重爲右議政。出議政府謄錄
傳曰,今番隨駕軍兵,令各軍門犒饋事,分付。出禁衛營謄錄
上在昌德宮。停常參·經筵。
夜五更,坤方,有氣如火光。
假注書權詹受由,代以金遇華爲之。
假注書金遇華出使,代以朴彙登爲之。
禮曹啓曰,今月初三日引見時,以吏曹判書崔錫鼎箚子,右議政尹趾善所啓,上曰,許通之規,除去宜矣事,命下矣。以此變通定式之由,卽當知委中外,使得依此擧行,而至於科擧時,旣有未許通者,冒赴之禁,自今科爲始,勿論未許通已許通,或以幼學或以業儒,書錄之意,原啓下事目中,改付標啓下,以爲趁科前急急知會之地,何如?傳曰,允。
政院啓曰,司憲府掌令鄭壽俊,持平申銋,武試所進去,掌令權在外,持平柳重茂,呈辭受由,行大司憲申琓,執義呂必容未肅拜,連以監察茶時,事甚未安,除在外公故受由外,未肅拜人員,竝卽牌招察任,何如?傳曰,允。
執義呂必容牌不進,依承傳罷職。
大司憲申琓啓曰,引嫌而退。初未論啓,旣致物議,則今雖事過,勢難在職,請司諫洪受漸遞差。答曰,處置請遞,未知穩當,而已遞之官,不可仍在,依啓。
大司憲申琓啓曰,臣於今日諫臣之處置,非不知被彈之後,旋因喉司之啓,已遞本職,事過之後,今又請遞,似涉過當,而第姜五章欲爲陳疏,探問本家之說,緊出於賊招,旣與之偵探事情,綢繆往來,則知情之狀,昭不可掩。其時參鞫臺官,卽當據實陳啓請鞫,而因循遷就,不爲論啓,則此所以物議之愈激而臺章之追發者也。喉司啓遞,非因玆事,卽今所帶,乃是臺職,則在臺臣之道,旣難晏然行公,在臺閣之體,亦難苟然請出,故玆循公議,敢爲請遞矣。今此批辭,旣以處置請遞,未知穩當爲敎,臣之處置乖當之失,著矣,何可一刻苟冒於臺席乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,過國忌後爲之。
假注書金遇華,以判中樞府事申翼相病不得登途事狀啓。傳曰,留待其差歇,仍與偕來事,下諭。
傳曰,永禧殿酌獻禮吉日,以今月念間晦前,推擇以入,而世子一番瞻拜睟容,揆以情禮,似不可已。依戊戌年例磨鍊擧行事,分付該曹。以上出朝報
上在昌德宮。停常參·經筵。
禮曹啓曰,命下矣。永禧殿酌獻禮吉日,令日官推擇,則念日以後,皆有拘忌,三十日爲吉云,以此日定行乎?敢稟。傳曰,依爲之。
玉堂箚子。大槪,請大司憲申琓出仕事。答曰,依啓。
京畿監司書目,安山呈,以領敦寧府事尹趾完上疏上送事。啓。答曰,省疏具悉卿懇。屢諭至意,卿胡不諒,陳章丏免至此乎?心切愕然,無以爲喩。至於太僕,卽今事勢,不得不變通,故今姑勉副,卿其須體予意,安心勿辭,從容善攝。仍傳曰,遣史官傳諭。
武一所差備官,以試官意啓曰,入場擧子,今日畢射,依判下規矩,兩技入格者,只得六十人,未滿定數者,至於四十人之多。事雖埋沒,勢不得已,以此出榜之意,敢啓。傳曰,事甚埋沒,令該曹卽爲稟處。以上出朝報
上在昌德宮。停常參·經筵。
持平柳重茂再度呈辭。遞差。
左副承旨金演上疏。大槪,賤疾猝劇,無望自力,懇乞亟遞臣職,俾得及時調治事。踏啓字
江原監司書目,高城郡守金盛達,今月初七日身死事。
兵曹啓曰,命下矣。今此武科初試規矩頗重,一所入格之類,只是六十,其在同慶取人之道,誠甚埋沒。從前如此之時,取其兩技俱入,矢數未準者,以充定額,非止一再。今亦依此爲之,則似無落莫之歎,而但庚申年庭試武科初試,元額百人內,一所入格者,僅三十八人,二所則額數之外,尙餘近百人。其時特命兵曹判書金錫胄,卽爲稟處,則請以二所額外入格之人,移充一所不足之數,自上敎以武才可惜,二所入格之類,盡許參榜矣。卽今一所入格之人,雖未滿額,二所則六兩入格者,已過百人,片箭入格者,亦且不少云。待一兩日,二所畢射後更稟乎?姑令一所,取其兩技入格未準矢數者四十人,充補百人之額,先爲出榜乎?敢此仰稟。傳曰,二所畢射後,更稟。
備邊司啓曰,今此庭試及式年諸科,初旣退定於今秋。今不可又爲差退,勢將仍爲設行,而大侵荒政之餘,今年秋事,未及登場,公私物力,蕩殘無餘,中外試場諸事,不可不另加節省,以爲一分除弊之地。以此意申飭擧行,而事目磨鍊時,亦爲添入此條,應入物力之可減者,量宜裁減,宜當,該曹及諸道,以此分付,何如?傳曰,允。
大司成洪受瀗辭職上疏。答曰,省疏具悉。爾其勿辭,從速察職。
應敎李鼎命上疏。大槪,臣以無似,曾忝諫職,妄有所論列,致令被劾之人,欲爲分疏之計,其爲貽辱臺閣,固已大矣。且於憲臣處置之批,尤不敢一刻晏然於論思之地。伏乞聖明,亟削臣職,以安愚分,以快人心事。答曰,省疏具悉。爾其勿辭,從速察職。
咸鏡監司書目,臣情理所迫,猥申前懇,乞蒙恩遞,以幸公私事,上疏上送事。啓。答曰,省疏具悉。卿勿過辭,宜速察職。
忠淸監司書目,尼山呈,以贊善尹拯辭職上疏上送事。啓。答曰,省疏具悉卿懇。贊善·祭酒之任,微卿莫可,則輕許遞改,萬無是理。卿其須勿撝嫌,安心登道,以副至望。
假注書朴彙登服制,代以金相稷爲之。
知事申汝哲上疏。大槪,痼疾在身,已無起動之望,乞收誤恩,回授可堪之人,以重國事,以全餘命事。答曰,省疏具悉卿懇。噫,卿世篤忠勤,爲國倚仗,惟其如是,故奸凶之徒,必欲甘心於卿家,豈非絶痛者乎?予知卿忠,卿知予心,何用乞免,若是其過乎?宜體至意,安心勿辭,從速行公。
領議政柳尙運上疏。大槪,臣苟逭刑章,旋膺寵命,五情爽惑,不能自定。惟當縮伏,以俟公議,而亦不敢一向虛帶,冒死號籲,乞蒙鐫削臣新授職名,以幸國事事。答曰,省疏具悉卿懇。今玆重卜,意非偶然,何用撝謙若是其過乎?心甚愕然也。卿其須念國事,安心勿辭,速出論道,以副上下之望。仍傳曰,遣史官傳諭。
前左參贊徐文重上疏。大槪,千萬夢寐之外,枚卜之命,遽及於不似之身,驚隕震惕,不知措躬之所。縮伏屢日,未有刺擧,不得不刳瀝肝血,仰籲於天地父母之前。伏乞聖明,更察微臣無用實狀,將臣新授議政資職,竝行鐫改,無貽淸朝之累,俾得退守本分事。答曰,省疏具悉卿懇。卿之才德,允叶輔弼,何用控辭若是其太過乎?卿其須體至意,安心勿辭,速出論道,以副上下之望。仍傳曰,遣史官傳諭。以上出朝報
是日行政。以李宜昌爲執義,吳道一爲工曹參判,李龍徵爲校檢,南宅夏爲高城郡守,林濩爲司諫,申琓爲右賓客,李畬爲知經筵,黃欽爲刑曹參議,李世白爲左參贊,兪信一爲弼善,徐文裕爲承旨,趙泰耉爲持平,宋相曾爲漢城判官,李畲爲禮曹判書,洪重禹爲典籍,洪受漸爲掌樂正,李廷謙爲副修撰,金時傑爲副校理,李益壽爲兼東學敎授,兼持平柳鳳瑞單付,兼春秋金始慶單付,全羅兵營審藥邊昌潤單付。以上出吏曹政望單子
上在昌德宮。停常參·經筵。
大殿誕日,政院·玉堂·二品以上·六曹問安。答曰,知道。
中宮殿·世子宮·嬪宮,政院·玉堂問安。答曰,知道。
兼春秋南世琛書啓,臣承命馳往于安山郡元堂里領敦寧府事尹趾完所住處,傳諭聖批則以爲,臣之廢疾,爲一人世間棄物,仍帶職務,決無是理,而屢辭不獲,遷延至今,不避煩瀆之誅,復陳肝血之懇,以冀天地父母之仁,有以憐察至願矣。伏蒙特遣史官,賜以恩批,太僕多事之地,先許遞免,仰戴體諒之意,不勝感泣之至云矣。敢啓。傳曰,知道。
兵曹啓曰,二所畢射後更稟事,命下矣。武二所今日始爲畢射,而兩技入格一百三十七人云,元額之外,餘數三十七人矣。一所則雖未滿額數,只以入格六十人,使之出榜乎?敢此仰稟。傳曰,二所元額外三十七人,移充一所,可也。
武一所差備官,以試官意啓曰,以兵曹啓稟,二所入格擧子三十七人,移送一所,以補不足之數事,命下矣。取考庚申謄錄,則一所先爲出榜,二所試場未畢,入格且多,故令二所,額外加取,以補一所不足之數矣。今則一二所同日出榜,而第念科場事體,極爲嚴愼,入格文書之割移他所,似關後弊。自各其所,從其入格之多少出榜,則取人之數,元無異同,依前例各自出榜,何如?傳曰,允。
持平申銋啓曰,臣始差武一所監試官,旣肅之後,意謂與試官韓碩良,有姻親之嫌,問于政院,將欲引避矣。政院乃引前例,有微稟換易之事,而臣又考見法文,則妻外三寸,元無相避之規,臣於此,不勝瞿然之至。臣以積年癃廢之人,纔經草土,衰毁已甚,軀殼雖存,神精甚喪,重以暑瘧,泄痢之病方劇,忍死奔趨,氣息昏窒,相避有無,初不覺察。旣以自誤,重誤政院,至有換差之擧,錯顚之失,實所難逭,故未赴試場之前,詣臺自列,則政院以爲,旣已奉命試所,雖有嫌難之事,科場未畢之前,不得來避,累次往復,終不捧入。臣不得已泯默退出,强赴試場,冒沒供職,心切愧恧,而又於陵幸還宮之時,姑罷試場,故自郊外祗迎之列,仍爲隨駕闕下。散歸之際,狹路紛畓中,猝遇宰臣,未及隱身回避,雖緣事勢之急遽,其爲損傷體面則大矣。臣有此兩失,而未卽引咎,苦待出榜,今始自劾,請命遞斥臣職。答曰,勿辭,退待物論。以上出朝報郞廳白大成校正。郞廳權崇書。
辭朝,到任日字,令本州牧使,卽爲馳啓事,分付。
政院啓曰,臣等卽伏見備忘記,有持平申銋特遞之命,繼下絶島補外之敎,臣等竊以爲過當也。銋疏固多過激不中之語,而臺閣之臣,論斥大臣,遽有特遞補外之擧,實有歉於大聖人包容之意,而亦非盛世之美事也。伏願聖明,少加舒究,亟命還收特遞補外之命,不勝幸甚。臣等待罪近密,區區所懷,惶恐敢達。答曰,勿煩。
政院又啓曰,臣等以還收持平申銋特遞補外事,有所陳啓,誠意淺薄,未蒙允兪,以勿煩爲敎,臣等不勝惶愧之至。銋之疏語,固多謬戾失當者,而其在聖明優容寬假之道,不宜摧折太過,擯斥於窮溟絶島之外,有駭於四方之聽聞。臺閣之臣,以言獲罪,決非淸朝之美事,絶島補外,亦非尋常譴何,伏願聖上,少加恕諒,亟收特遞補外之命。臣等旣有區區所懷,不避煩猥,惶恐敢啓。答曰,勿煩。
下直,旌義縣監申銋。
以申銋上疏,傳曰,一篇主意,全出於挾雜私邪,敲撼大臣,亂我朝廷。如此浮薄事黨之輩,予不忍正視也。
廣州幼學李顯命上疏。大槪,請治三臣護逆之罪,兼附所懷,冀蒙察納事。入啓。
傳曰,義禁府坐起,姑勿罷坐事,分付。
應敎李鼎命上疏。大槪,被人侵侮,理難仍冒,敢陳微懇,乞蒙遞改,兼附所懷,以備裁察事。答曰,省疏具悉。爾其勿辭察職。
吏曹判書崔錫鼎上疏。大槪,臣於憲臣之疏,有不敢晏然者,亟命鐫削臣職名,以謝人言,以安微分事。答曰,省疏具悉卿懇。少無所嫌,安心勿辭,從速行公。
司憲府·司諫院合啓,請罪人張希載亟命按律處斷。措語見上答曰,亟停勿煩。
司憲府啓曰,請進士金泰潤邊遠定配。措語見上臣卽伏見備忘記,有持平申銋特遞之敎,繼而有旌義縣監除授之命,臣聞來,不勝驚惑之至。其原疏姑未得見,雖未知措語之如何,而蓋因侵斥兩大臣之故,有此過中之擧,此非所以慰安大臣,鎭定朝著之道也。銋之疏論,雖或有過激謬妄之言,在聖上含弘之道,固宜優容,以示天地之大度,而今乃摧折太過,斥逐於窮溟絶島,不少假借,豈不貽駭瞻聆,有關言路乎?請還收前持平申銋旌義縣監特除之命。新除授掌令權,時在忠淸道韓山地,持平柳重民,時在京畿楊根地,持平趙泰耉,時在忠淸道韓山地。請竝斯速乘馹上來事,下諭。答曰,不允。下諭事,依啓。
司諫院啓曰,請還收罪人韓重爀等按法處斷之命,令該府不問拘忌,逐日嚴刑,期於輸情,依律處斷。措辭見上請會寧府使李萬夏遞差。措辭見上定平府使張世良,彈墨未乾,遽陞右職,厚招物議,終被臺評。自處之道,莫宜少緩,而偃然出肅,略無顧忌,忘廉喪恥,莫此爲甚。請定平府使張世良罷職。軍兵改都案,乃是應行節目間事,而雖在常年,每於逃故充定之際,民間之騷擾則極矣。況今大饑之餘,死亡居半,流散未集,村落蕭條,若經兵燹,雖欲搜括良丁,以補闕額,其可得乎?適足爲官吏輩叫呼隳突,侵虐窮民之資,而終無一毫所裨於軍政,請令諸軍門,姑停改案及歲抄之擧,以待年豐。新除授司諫權讓,時在忠淸道韓山地,請斯速乘馹上來事,下諭。答曰,不允。末端事,令廟堂稟處。下諭事,依啓。
玉堂請對入侍。
傳曰,入直承旨引見。
右承旨尹世紀書啓,臣承命馳往右議政徐文重處,傳宣聖諭則以爲,臣以庸陋譾劣,千萬夢寐之外,有此台府之命。臣亦自知其不似,人言之來,固所當然,而歷擧從前職事之失,有若數罪,臣實慙靦愧赧,無以自解。縮伏恭竢譴責之加,不意玆者,近侍下臨,傳諭聖旨,開釋備至,指敎丁寧,有足以泣鬼神而動金石,臣誠惶感泣涕,不知所達。姑待物議,當陳一疏,以俟處分云矣。敢啓。傳曰,知道。以上出朝報
政院啓曰,卽者京居幼學李顯命,投進一疏,而觀其措語,無非假托討罪,傾陷大臣之意也。如此危險不正之疏,固當退却,而旣稱儒疏,侵斥本院,不遺餘力,不得不捧入之意,敢啓。無批答還下。出朝報
是日行政。吏批,以趙泰東爲司書,李秀彦爲判尹,沈權爲執義,趙泰老爲刑曹佐郞,權讓爲司諫,李益壽爲吏曹佐郞,李世白爲大司憲,柳重茂爲持平。□□平川君申琓單付,純陵參奉韓在恒單付,義陵參奉朴世栢單付。以上出吏曹政望單子
義禁府啓曰,卽接月令醫員李廷楘手本,則保放罪人金珏,病勢差歇云,還囚之意,敢啓。傳曰,知道。
又啓曰,平山縣監韓命相拿推事,傳旨啓下矣。韓命相,時在任所,依例發遣府書吏,拿來,何如?傳曰,允。以上出義禁府謄錄
禮曹啓曰,仁城大君墳墓改莎草與否,使本邑守令往審後,待其論移,更稟擧行之意,曾已覆啓蒙允矣。卽接京畿監司粘關內,高陽郡守趙泰期牒報,則同郡守,親往墓所看審,則墓上莎草及左右階砌莎草,少無崩頹破缺處,獨於墓前一二處莎草,略有枯損,而其廣僅如大貼許,若用一二張莎草,則可以改補,陵軍等言內,莎葉,雖因旱枯損,其根則不枯,若得雨澤,則必將依舊生葉云云。本郡所報如此,似不必以此,至於改莎草,今姑勿改,何如?傳曰,允。出禮曹謄錄
左捕盜廳啓曰,本廳軍官全壽萬·李根番等,以逆賊千鶴仙之子點同追捕事,行至黃海道平山地太白寺,則寺僧等,錯認以賊徒,馳告於本縣。本縣,調發討捕軍人,不時掩捕,壽萬等,不得已出示其所佩通符及所持關文,而所謂討捕軍官等,不計通符關文,恣意亂打,結縛捉去。及其縣監韓命相,親自審問,然後始乃解送。捕盜軍官之佩通符持關文者,見縛於人,實是前古所未有之事也。初則雖不知之,而至於示通符出關文之後,則可知其捕盜軍官之爲追捕逆黨者矣,而猶不思量,一向結縛,更加亂打,略無顧忌,其獰惡冥頑之習,誠極可駭。不可不一處査治之故,曾因平山縣監所報,其時進去刑吏及討捕軍官等,一倂起送事,論理題送,則縣監韓命相,費辭營救,不卽起送。平山縣監,例兼討捕使,而逆黨追捕,旣是王命,則其在體例,本廳分付,不可少緩,而急於庇護獄卒,不思事體之大段損傷者,殊甚未妥。平山縣監韓命相,爲先令該府拿推,刑吏及討捕軍官等,令本道定刑吏,押領上送,以爲一處面閱後處置之地,何如?傳曰,允。出左捕廳謄錄
丙子八月十九日玉堂請對及入直承旨引見入侍時,旌義縣監申銋,移差鏡城判官,判官宋廷奎,遞付京職事,下敎。
傳曰,今此投疏人李顯命,假托儒生,敢生傾陷諸大臣之計,勒加護逆之罪。構揑罪狀,罔有紀極,必欲空人國家而後己,此不但擠陷大臣而已,實是侮弄君父之意也。自有姜敏著以來,少有不叶於其心,則百計媒孽,無所不至。此而不爲嚴治,國何以爲國乎?且觀其疏,片片粘付,顯有添刪之迹,決非幺麽一怪鬼輩所可構出,必有指嗾謀議之人,而咫尺親問之下,諱不直告,情狀尤極痛駭。不可不別樣處之,以其上疏,發爲問目,令該府各別嚴刑窮問。以上出朝報
上在昌德宮。停常參,只晝講。
下直,仁遮外萬戶金鼎夏。
判義禁李世華,同義禁權是經·宋昌上疏。大槪,李顯命之疏,專攻鞫廳大臣,而臣等俱爲參涉鞫坐,則旣不敢晏然推治。且其疏中,以尹宗緖等不卽訊問,大加非斥,臣等難安之勢,尤加一節。乞削臣等之職,以幸公私,仍陳所懷,以備裁察事。答曰,省疏具悉。今玆顯命,特一亂民,儒之一字,極可笑也。卿等勿辭察職。
禮曹啓曰,科擧事目內,以擧子禁用好紙,前後受敎,不啻丁寧,而如有不遵禁令,擧子停擧,踏印四館,從重科罪。或有冒參者,拔去,試官亦爲論罪之意,在先朝庚子·辛丑年間,再三申飭,而到今士子等,專用好紙,爭相務勝,以致紙價翔貴,都無朝家禁斷之意,誠極寒心。此不可以循例事目,有所禁抑,今番監試,則別爲分付于四館及試所,一遵事目所載,先朝成憲施行,毋或少饒,庭試正草紙,亦令四館所,一依本曹見樣紙,許其踏印,如或紙品稍過,則各別禁抑之意,申飭施行,何如?傳曰,允。
禁府啓目,李顯命,刑問一次,不爲直招,加刑得情,何如?啓弄君父於股掌之間,驅大臣於湛宗之科,此亦世道之一變故,而當世之亂民,漢法之不敬也。論其情狀,萬萬痛惋是去乙,巧飾於親問之時,牢諱於訊問之下,指嗾謀議之人,終不直告之狀,尤極悖慢是置,卽爲開坐,除尋常,各別嚴刑鉤問,期於得實。
禁府啓目,尹宗緖原情云云。但其所供,如是相左,顯有矯飾推諉之狀,爲先面質後稟處,何如?啓依允。
下直,鏡城判官申銋。
禮曹參議兪得一上疏。大槪,臣昨於園寢歸路,宿患胃痛,猝臻危惡,扶舁還家,症勢尤劇,昏窒叫呼,方有頃刻近死之憂,而丁字閣定礎,只隔二日,以此病狀,萬無進往監董之望。懇乞亟遞臣本職及重建堂上之任,俾得調治,以畢天地生成之澤事。答曰,省疏具悉。爾其勿辭,調理察職。
傳曰,前執義李宜昌·呂必容,司諫林濩,副校理朴涏,弼善宋儒龍,掌令金弘楨,持平李世載·宋徵殷·李宜晩,正言李坦·尹星駿,竝敍用。
司憲府啓曰,請進士金泰潤邊遠定配。措語見上臣於昨日,以持平申銋特遞補外還收事,有所論啓矣,聖批以不允爲答,臣於此,益不勝悶鬱焉。夫臺閣之臣,爲人主耳目,君相過失,無所不言,則今者申銋,身居言地,自以有懷必達,敢陳一疏者,乃其職責,而第其疏論,率多矯激謬妄之語,雖或不槪於聖心,而其在大聖人包容之道,固宜不大聲色,從容開釋,以底和平鎭定之域,而今乃遽加威怒,斥補於窮溟絶島之中,是豈所以慰安大臣,優容臺閣之道哉?旋因玉堂之請對,乃有移補鏡城之命,絶島與邊邑,雖似有間,終未免爲以言獲罪之歸,則豈不貽累於聖德,有妨於言路乎?請加三思,還收前持平申銋特遞補外之命。答曰,勿煩。
獻納李敏英啓曰,持平申銋特遞補外之命,實爲聖朝過擧。雖因儒臣之陳達,旋命移授鏡城,而塞外窮溟,所爭無多。不可以憲府之方請還收,不爲爭執,故朝以此意,發簡於同僚矣。同僚以不必竝發爲答,累次往復,終未歸一,臣竊慨然之至。銋之疏語,誠有過激妄率之失,而耳目之臣,以言獲罪,決非聖世之美事。齊聲力爭,感回天聽,冀以納吾君於無過之地者,臺體當然,而緣臣疲劣,言不見信於僚席,何敢一刻苟冒於臺次乎?請命遞斥臣職。答曰,勿辭,退待物論。
備忘記,今日所遭,於卿無一毫不安之端,而因此待罪,豈不大損國體乎?須體至意,安心勿待罪,速出論道,以濟時艱事,承旨傳諭于左相。以上出朝報
義禁府啓曰,罪人李顯命所援成揆憲,拿來憑問事,允下矣。發遣羅將,則揆憲,今日因私事,下去廣州地云,依例府羅將發遣,拿來,何如?傳曰,允。出義禁府謄錄
禮曹啓曰,來十月初八日行宗廟冬享大祭,親行事,啓下矣。永寧殿則只行春秋之祭,而宗廟旣爲親祭,則永寧殿,有遣大臣一體擧行之例,今亦依前例遣大臣行祭事,知委,何如?傳曰,允。出禮曹謄錄
訓鍊都監啓曰,文殊山築城處,門樓修粧及女墻之役,因年凶停止矣。今月二十五日爲始,始役之意,敢啓。傳曰,知道。出備邊司謄錄
丙子八月二十日晝講入侍時,同知事崔錫鼎,特進官申厚命,參贊官徐文裕,侍讀官金時傑·趙泰采,注書南就明,記事官權尙游·李宜顯,武臣裵尙珪。上講大學衍義,自保傅篇,止無餘蘊矣。
三司牌不進,罷職人員書入事,及平山縣監韓命相,勿爲拿推,姑先從重推考事,及玉堂下番鄭齊泰,明朝牌招,推移入直事,榻前下敎。
趙泰采所啓,觀此講保傅篇,可知前代輔導太子之方矣。古有師·傅·保三公之職,而今則有師傅而無保。保者,保其身體之謂也。雖閹寺之類,必擇淳厚恪謹之人,使侍左右,則亦輔養之一道也。王世子,今方向學,自內敎導之道,想無所不至,而第師傅之臣,罕有引接之時,似有欠於輔翼之規矣。崔錫鼎曰儒臣所達,誠爲着實矣。上曰,儒臣之言,誠好,當爲體念矣。三代之所以輔翼太子,可謂曲盡,而今則相見禮外,無師傅入侍之規,此後則一月三度入侍時,分付侍講院,可也。
崔錫鼎所啓,淸北試所,合設於淸南事,定奪矣。試場固當合設,而額數,不可不從其原定之數試取。在前如此之時,試券,書南北字以表之。今亦依此擧行,俾無不均之嘆,似當。故敢此仰稟。上曰,曾前亦有試券分書南北字試取之規,依此擧行,可也。
趙泰采所啓,臣有所懷,敢此仰達矣。今番永禧殿擧動時,王世子,亦當隨駕,瞻拜御容,甚盛擧也。王世子嘉禮後,展謁太廟,情禮當然,而考據禮文,則無此節目。第以閭閻家言之,加冠成人,則必有見廟之規矣。今且王世子,旣行嘉禮,似當展禮太廟及永昭殿,而尙未擧行,其在情禮,似爲缺然。永禧殿展謁後,次第展謁於太廟·永昭殿,似宜矣。上曰,自前冠禮後,則有展謁之規,而嘉禮後則無之,故該曹不爲稟之矣。今聞儒臣之言,情禮誠然,令該曹稟旨擧行。以上出朝報
上在昌德宮。停常參·經筵。
夜四更五更,月暈。
正言李震壽啓曰,臣伏見同僚避辭,以臣之不爲同參於前持平申銋還收之論,至於引避,臣不勝慨然之至。申銋之疏,語意之謬戾則極矣,而第其職在言責,莫宜過加摧折,憲臣之請收外補,旣由於此,則必欲兩司之齊發,不幾於過重之歸乎?臣之意見,本來如是,而且疏中,有云書筵官之不協人望,其抄啓中數人,於臣有應避之嫌,亦不當舍嫌而隨參,數次往復,終不見信,致令同僚,先有自列,臣何獨晏然仍冒乎?昨緣日暮,今始來避,所失尤大。請命遞斥臣職。答曰,勿辭,退待物論。
正言梁聖揆啓曰,昨者右僚,以前持平申銋補外還收事,簡問於臣,臣亦以爲銋之疏語,雖或侵逼於大臣,不槪於聖心,而臺臣之以言獲罪,蒼黃去國,決非淸朝之美事,則兩司之齊聲力爭,臺體當然,故書送謹悉,有所酬酢矣。首發之人,以僚議參差,旣已先避,臣安得獨爲晏然?請命遞斥臣職。答曰,勿辭,退待物論。
左承旨徐文裕書啓,臣敬奉聖旨,傳諭于左議政尹趾善,則以爲,臣材本駑劣,年且衰老,濛濛昏昏,遇事憒憒,一經鞫獄,訿謗四起,而拘於格例,彈墨移及於參鞫臺臣,臣之情勢,實爲窮蹙,而只緣鼎席皆空,不得不冒沒行公矣。今者李顯命之疏,將臣罪狀,臚列不已,臣雖欲貪榮戀寵,苟然冒出,其於廉隅何哉?不意近侍來臨,傳宣聖旨,因諭勤摯,臣奉讀未半,感淚自零,不知所以爲對。當以一疏,仰暴微忱云矣,敢啓。傳曰,知道。
平安監司書目,安州呈,以謝恩正使東平君杭,病重留滯中途,待罪上疏上送事。啓。答曰,省疏具悉卿懇。所患猝劇,深用慮念,中途滯留,有何所傷?卿其安心勿待罪,調理前進。
修撰鄭齊泰牌不進,依承傳罷職。
禁府啓目,李顯命更招云云。陳疏時指嗾謀議之人,旣以成揆憲直告爲白乎矣。疏本中間間粘付處,亦是成揆憲所構文字刪削處是白有置,成揆憲,爲先拿來,憑問後稟處,何如?啓依允。
禮曹啓曰,傳曰,今日晝講時,因儒臣陳達,王世子展謁宗廟及永昭殿事,纔令禮官,稟旨擧行矣。私家則有新婦見祠堂之禮,而宗廟異於闕內,姑不當擧論。永昭殿,旣是闕內,王世子展謁時,嬪宮之一體展謁,其在情禮,似爲無妨,亦令禮宮,問議于大臣,稟處事,命下矣。議于大臣,則領議政柳尙運,方在辭免中,不得收議。左議政尹趾善,非但方在待罪之中,身病亦苦,不得獻議。右議政徐文重,時未肅謝,且在被論中,不得收議云。領中樞府事南九萬,領敦寧府事尹趾完,判中樞府事申翼相,俱在外,不得收議,何以爲之?敢稟。傳曰,更爲問議于三公以啓。
吏曹口傳政事,以李宜晩爲慶尙左道災傷敬差官,李坦爲全羅左道災傷敬差官,金始慶爲咸鏡南道災傷敬差官,南相夏爲忠淸道泰安推考敬差官,尹星駿爲全羅左道京試官。
左議政尹趾善上疏。大槪,臣之情勢,決難仍冒於具瞻之地。伏乞聖明,亟命遞改臣職名,仍勘臣罪戾,俾得退守私分事。答曰。省疏具悉卿懇。噫,顯命侮弄君父之罪,萬萬痛心,如此兇言悖說,何足掛諸牙頰,而至於陳章引嫌,大損國體,若是耶?心切愕然也。所謂大慝,卽指五章云,此人,豈爲巫蠱獄之大慝乎?其急於傾陷,而自不覺其語不成說者,尤可駭憤也。卿之暫時引入,尙云不可,況今已累日乎?其所引入,關係非細,不得不重言複言也。卿其須體此意,且念時事,安心勿辭,亦勿待罪,卽起視事,少慰予心。仍傳曰,遣承旨傳諭。
假注書金遇華,以判中樞府事申翼相病勢,無離席還朝之望事狀啓。傳曰,卽今所患如此,慮念曷已?秋風鄕園,想多齟齬,調治之便,不如京路,卿其須體至意,俟得少間,卽速偕還,以副如渴之望事,更爲傳諭事,下諭。以上出朝報
上在昌德宮。停常參·經筵。
夜五更,月暈。
注書南就明出使,代以金日佐爲假注書。
禁府啓目,尹宗緖·蔡悌胤·姜五章等面質云云。三人之陰共締結,互相和應之迹,不翅狼藉。其密附蠱賊,同情謀議之狀,昭不可掩飾辭自明,不爲吐實,殊極痛駭,竝只刑推得情,何如?啓除尋常,各別嚴刑,期於得情。
禮曹啓曰,命下矣。更議于三公,則領議政柳尙運,以爲方在縮伏俟罪中,不敢獻議。左議政尹趾善,以爲方欲陳疏自列,不敢獻議。右議政徐文重,以爲方在俟罪之中,且時未肅謝,不敢獻議云,何以爲之?敢稟。傳曰,安心獻議。
司憲府啓曰,竝引嫌而退。還收之論,臺體則然,僚議捱異,何必爲嫌?兩司齊發,未爲太過,意見旣異,勢難仍在。請獻納李敏英,正言梁聖揆出仕,正言李震壽遞差。答曰,依啓。
禮曹啓曰,今月二十日晝講時,以侍讀官趙泰采所啓,王世子展謁宗廟及永昭殿事,因本曹草記,議大臣定奪事,命下矣。議于大臣,則領議政柳尙運,以爲所遭非常,方在待罪之中,累勤聖敎,終不得承命,不勝死罪之至云。左議政尹趾善,以爲婚禮後見廟之節,不載於五禮儀者,蓋亦有意。加冠則便爲成人,故有見謁太廟之禮,而此後則自當出入於太廟,嘉禮後展謁一款,似不擧論矣。以此推之,則王世子,雖有見謁太廟之擧,循例擧行而已,至於禮文所無之禮,不必創以成法,而以臣臆見,有難輕議,伏惟上裁。右議政徐文重,以爲罪名旣重,終不敢承命獻議云。領中樞府事南九萬,領敦寧府事尹趾完,判中樞府事申翼相,俱在外,不得收議。大臣之意如此,上裁,何如?傳曰,不必創以成法,而世子,時或展謁太廟·永昭殿,情禮當然,以此擇日擧行。
禮曹啓曰,命下矣。更議于三公,則領議政柳尙運,以爲所遭非常,方在待罪之中,累勤聖敎,終不得承命,不勝死罪之至云。左議政尹趾善,以爲臣於禮經,素所昧昧,今承詢問之命,茫然莫知所以爲對,而第以臆見論之,帝王家典禮,與私家不同,故嬪宮廟見,未之曾聞。永昭殿,雖在闕內,事體與宗廟,似無異同,今此嬪宮展謁之禮,未知其必可行之擧,伏惟上裁。右議政徐文重,以爲罪名旣重,終不敢承命獻議云。大臣之意如此,上裁,何如?傳曰,此與見謁宗廟有異,未爲不可,磨鍊擧行,可也。
吏曹啓曰,臺諫有闕,政事,取稟。傳曰,明日爲之。
副校理趙泰采,牌不進,罷職傳旨。傳曰,只推勿罷。
禮曹啓曰,以今月初五日晝講時,同知事吳道一所啓,庭謁聖則雖被罰者,亦許赴擧云,令該曹稟處事,命下矣。筵臣啓請,雖出於疏通恢蕩之意,而儒生之被停擧削籍之罰者,例不得赴擧。惟於庭謁聖則無四館錄名之事,故雖或冒赴,本非有朝家定式許赴也。頃年,因一儒生,冒重罰占高科之事。有此後凡儒生被罰者,勿論庭謁聖,勿許赴擧事,永爲定式之敎。筵臣所達,似未詳其時上敎本意之致,而旣有成命之後,續續更改,不惟於事體未安,其欲許儒生冒罰赴擧,亦非所以礪士風之道也。儒臣所稱古規,旣無可據成法,而揆以事體,士風有不可輕易變通,依前聖敎,凡被罰儒生,勿爲許赴,何如?傳曰,允。
兼春秋成瑍,以領中樞府事南九萬,病不得登程事狀啓。傳曰,所患彌留,慮念曷已?秋風鄕園,想多齟齬。調治之便,不如京洛,卿其宜體至意,俟得少間,卽速偕還,以副如渴之望。更爲傳諭事,下諭。
傳曰,明日晝講爲之。以上出朝報
上在昌德宮。停常參,只晝講。
左副承旨金世翊,弼善兪信一,再度呈辭。遞差。
傳曰,明日晝講爲之。
吏曹參判徐宗泰辭職上疏。答曰,省疏具悉。於卿少無所嫌,安意勿辭,從速察職。
忠淸監司書目,臣所患疝病作苦,方在死生路頭,秋序已半,決難出巡,不得不陳情哀籲,冀蒙遞改,兼陳所懷事,上疏上送事。啓。答曰,省疏具悉。疏辭,令廟堂稟處,卿其勿辭,從速察職。
全羅監司書目,寶城郡守安績,身病甚重,差復無期,不得已罷黜事。
禮曹啓曰,王世子宗廟及永昭殿展謁事,旣已啓下矣。日期,當依筵臣所達,以永禧殿展謁後推擇,而永昭殿展謁時,嬪宮一體展謁事,有磨鍊擧行之命。兩宮展謁時節目,今當磨鍊以入,而若於一時行禮,則其間多有妨礙之勢,似當差分先後,而旣無前例,臣曹不敢直爲磨鍊,何以爲之?敢稟。傳曰,依啓。永昭殿,當親行展拜,依上年例,磨鍊擧行,可也。
禮曹啓曰,王世子宗廟展謁吉日,王世子及嬪宮永昭殿展謁吉日,令日官推擇,則宗廟展謁,來九月初三日,永昭殿展謁,同月十二日爲吉,而其間皆有拘忌,他無吉日云。以此日定行,何如?傳曰,永昭殿展謁,定於九月初三日,世子宗廟展謁,今月內推擇吉日,可也。
禮曹啓曰,命下矣。宗廟展謁吉日,令日官推擇,則今月二十七日,二十八日,平吉云,以何日定行乎?敢稟。傳曰,以二十八日定行。
禮曹啓曰,王世子宗廟展謁出·還宮,當由敦化門,上年歲首展謁時,冠禮後展謁時,皆由北神門矣。今則以何門取路磨鍊乎?敢稟。傳曰,出·還宮,皆由北神門,可也。
平安監司書目,平壤呈,以八月十三日地動事。
侍講院啓曰,王世子今月二十八日宗廟展謁時,同月三十日永禧殿展謁,九月初三日永昭殿展謁擧動時,宮官不可不備員,而兼實官十員內,兼弼善·兼司書未差,兼文學李廷謙,以親病受由下鄕,還歸遲速,姑未預定,說書權忭在外,時未上來,只以見存六員陪從,事甚埋沒。況永昭殿展謁時,嬪宮當爲一時擧動,而陪從宮官,亦有分差之擧,則尤不可不備。兼弼善·兼司書未差之窠,以在京無故人,今日政差出,竝與卽今見存人員,限擧動前,勿移他職,俾無臨時窘迫之患,且兼文學李廷謙,說書權忭,亦不可等待其上來,合有變通之道,何以爲之?敢啓。傳曰,依啓。兼文學李廷謙,說書權忭,竝改差,其代卽爲差出。
司憲府·司諫院合啓曰,請罪人張希載,按律處斷。措語見上答曰,亟停勿煩。
司憲府啓曰,請進士金泰潤,邊遠定配。措辭見上請還收前持平申銋特遞補外之命。措辭見上答曰,勿煩。
司諫院啓曰,請還收罪人韓重爀等,按法處斷之命,令該府不問拘忌,逐日嚴刑,期於輸情,依律處斷。措辭見上請會寧府使李萬夏遞差。措辭見上請定平府使張世良罷職。措辭見上伏見備忘記,有前持平申銋特遞補外之命,雖因儒臣所達,旋命移授邊邑,而臣等以爲過當也。銋之疏語,固有過激妄率之失,而此不過職在言責,直陳所懷而已,何嘗有偏黨敲撼之意,而聖明不諒,雷威遽震,譴罰太過,督迫甚急,凡在聽聞,無不驚惑,此豈大聖人優容言者之道哉?臺閣之論,不以過激爲嫌,聖君受言,不以妄率加罪,誠以言路,國家之元氣,言路之通塞,而治亂係焉故也。今銋,以耳目之臣,語犯大臣,得罪於聖明之朝,黜補於絶塞之外,實非平日所望於殿下者也。況銋,以衰老癃病之人,趲進嚴程,觸冒風霜,或不保全其性命,未免顚踣於道路,則豈不貽聖朝殺諫之名哉?憲臣方有還收之啓,而臣之所以齊聲爭執,必欲準請者,非敢一毫爲銋地,只欲納吾君於無過。請還收前持平申銋特遞補外之命。守令之托病圖遞,實爲近來痼弊,而至於今年,則値無前之大侵,各邑守令,惟以救活人命爲主,傾倒官庫,廣費穀物,及其賑事旣畢之後,猶知收捧之難,皆懷厭避之計,稍有形勢,輒遞避事,自便之習,誠極可惡,已遞之人,雖難追論,來頭此弊,不可不嚴防。請令廟堂,申飭各道道臣,自今以後,凡守令之托病謀避者,勿許輕遞,雖其瓜滿者,亦限秋捧仍任。日者憲臣特遞命下之後,政院欲爲覆逆,而遞差傳旨,不當徑先捧入,而一邊奉行,一邊覆逆,事體顚倒,且欠誠實。請當該承旨推考。軍器寺,乃是武弁淸職,而近來官方淆雜,全不擇差,有識之竊嘆,久矣。主簿廉公吾,本以贓孽,且負重謗,而夤緣形勢,濫授是職,物情莫不爲駭,同列羞與比肩。如此之人,不可仍置,以貽衣冠之辱,請軍器寺主簿廉公吾汰去。答曰,不允。申銋事,憲府還收之請,已涉過當,爾等之齊發,尤可駭然也,勿煩。第五件事,令廟堂稟處。汰去事,依啓。
獻納李敏英啓曰,臣以前持平申銋補外還收事,有所論列矣。伏承聖批,以爾等之齊發,尤爲駭然爲敎,臣不勝慙悚之至。臣之竝發還收之請者,非以銋,爲無矯激之失,誠以耳目之臣,以言獲罪,非聖世之美事。若其本意,只欲納吾君於無過之地,而如臣無似,誠意淺薄,非惟不能見信於君父,乃反致勤嚴敎,將何顔面自立於臺閣之列乎?決不可一刻苟然仍冒,請命遞斥臣職。答曰,勿辭,退待物論。
左議政尹趾善箚子。大槪,敢陳病狀,冀蒙遞改,仍附所懷,以備裁處事。答曰,省疏具悉卿懇。昨者疏批,已諭至意,卿胡不諒,連章丏免,至於此乎?愕然之極,實不知所以爲喩,所患如此,慮念殊深。噫,申銋之用意敲撼,壞亂國事之罪,可勝言哉?兩司齊發還收之論,有若直臣獲譴者然,尤可駭也。卽今大臣,或引入或在外,廊廟殆空,是何爻象耶?言念時事,中夜無寐。噫,大臣心事,予已照燭,以體國之誠,必不忍終始恝然也。箚末事,當依施,李顯命之情狀,萬萬痛心,不可不重究也。卿其亟遵前旨,安心勿辭,俟得少間,卽起視事,以副如渴之望。仍傳曰,遣史官傳諭,遣御醫看病。以上出朝報
是日行政。吏批,以柳之發爲知義禁,趙大壽爲副修撰,朴鐔爲堤川縣監,李宜昌爲弼善,李光佐爲正言,朴龍見爲掌樂主簿,沈權爲承旨,金戩爲陜川郡守,徐文在爲河陽縣監,鄭佶爲寶城郡守,洪受漸爲執義,李健命爲修撰,尹誠敎爲寧海府使,林濩爲輔德,趙相愚爲副提學,旌義縣監愼聖源,仍任事承傳,兼持平李宜晩·李坦·尹星駿,竝單付,兼監察金始慶單付,金時傑爲兼弼善,權尙游爲說書,李健命爲兼文學,尹星駿爲兵曹佐郞。以上出吏曹政望單子
義禁府啓曰,今二十日本府開坐時,尹宗緖·蔡悌胤·姜五章等面質公事判付內,竝除尋常,各別嚴刑,期於得情事判下,而二十一日國忌齋戒,二十二日國忌正日,今日又是下弦,法典內勿行拷訊之日也。刑推一款,不得擧行,姑待無故日爲之之意,敢啓。傳曰,知道。
又啓曰,本府罪囚,今方開坐議讞,而同知事臣宋昌,以服制不得來參,只有臣李世華,同知事權是經,事甚苟艱,新除授同知事臣柳之發,卽爲牌招同參,何如?傳曰,允。出義禁府謄錄
禮曹啓曰,來九月初三日,永昭殿親行展拜,依上年例,磨鍊擧行事,命下矣。上年展拜時,無奠酌之禮,而只行展拜,今亦依此擧行之意,敢啓。傳曰,知道。出禮曹謄錄
禮曹啓曰,今此奉審執頉,宗廟第一室第三位,第二室第二位,第四室第一位,第六室第二位,第七室第三位,第八室第一位·第二位,座臺改備事啓下,分付尙衣院,則該院牒報內,本院前後文書,元無擧行之例,事係重大,有非循例營造之比,卽今奉常寺方設修改廳,一體付役於本寺,使之精造進排,實合事宜云,故以此意分付奉常寺,則該寺牒報內,今此修改廳,則別爲啓下,差出營造官,事體旣別,不可以該院所報,創開如許莫大之事云。當初祔廟時,自奉常寺設廳,造成座臺,進排之後,不曾有改備之事,則該院之以無前例爲言者,其勢誠然,而改備之擧,有異於執頉修補,則其在事體,亦甚重大。且匱與褥席,方自該寺,差出監造官,設廳造成,則座臺之一體精造進排,實合事宜,以此意分付奉常寺,何如?傳曰,允。出禮曹謄錄
丙子八月二十三日晝講入侍時,同知事崔錫鼎,特進官申厚命,參贊官崔錫恒,侍講官李鼎命,侍讀官金時傑,假注書金日佐,記事官權尙游·李宜顯,武臣南巘。上講大學衍義,自周文王,止宜太子之不終也。
崔錫鼎所啓,今年戶籍,以春間賑政方急,不得爲之,故待秋擧行事,曾已稟定矣。卽今秋節將半,事當擧行,而漢城判尹,今方在外,故大臣,送言于次官,使之擧行,則次官,以代行爲未安,故敢此仰達矣。纔經大無之餘,凡諸擾民之事,雖當一切停止,而至於戶籍,關係甚大,凶年之後,民戶減縮之數,朝家不可不知,戶籍似不可廢矣。上曰,戶籍,不可廢也。依當初定奪,令次官擧行,可也。出備局謄錄
上在昌德宮。停常參,只晝講。
下直,茂山縣監李明世。
政院啓曰,玉堂上番,斯速變通事,命下矣。政官卽爲牌招,開政差出闕員,仍爲牌招,以爲晝講入侍之地,何如?傳曰,允。
同義禁柳之發辭職上疏。答曰,省疏具悉。卿其勿辭,從速察任。
副校理趙泰采·金時傑,應敎李鼎命牌不進,依承傳罷職。
副提學趙相愚牌不進,罷職傳旨。傳曰,只推勿罷。
掌令鄭壽俊啓曰,臣以前持平申銋特遞補外還收事,有所論列矣。昨伏見諫院之批,乃以憲府還收之請,已涉過當爲敎,繼而伏見大臣箚辭之批,又以兩司齊發,尤可駭也爲敎,臣奉讀以來,惶隕震駴,罔知攸措。申銋之疏,語不擇發,誠有矯激妄率之失,而以言獲罪,實非淸朝之美事,故敢以草草數語,略陳還收之請矣。誠未格天,未蒙允兪,意外嚴批,遽下於諫院,大臣箚辭,亦甚峻截,至以助瀾不已,體統壞盡爲言,臣於此,益不勝瞿然之至。庸陋如臣,忝居言地,旣不見信於君父,又被大臣之峻斥,以此以彼,決不可一刻仍冒於臺席。請命遞斥臣職。答曰,勿辭,退待物論。
正言梁聖揆啓曰,迺者前持平申銋之特遞遠補,有乖於優容言者之道,則臣等齊發之論,在所不已矣。及承聖批,不惟不賜允兪,乃反以尤可駭然爲敎,臣奉讀以來,慙悚交切。如臣無狀,忝叨匪據,誠未格天,致勤嚴旨,則固不可一刻苟冒,而且大臣,箚論兩司還收之非,而費辭峻斥,無復餘地,臣之難冒之勢,轉加一層。請命遞斥臣職。答曰,勿辭,退待物論。
侍講院啓曰,今月二十日晝講時,因儒臣陳達,師傅一月三次入侍事,命下矣。自前師傅相見禮外,只在於會講時,會講則以世子方在沖年,故姑未設行,當以書筵時爲之乎,抑別爲入侍乎?臣等,取考本院所在己酉年日記,則先正臣宋時烈爲傅時,欲爲擺脫常規,入參書筵,故本院,以此稟達,世子,仍與贊善·賓客及宮官,一時偕入,以便禮進講,而師傅入講,異於常規,故出入之時,世子降階迎送云云。今此師傅入侍,無論某日,只限一月三次,以師傅無故日,入侍書筵,而接見儀節,依己酉年例施行,何如?傳曰,允。
大司諫李濡上疏。大槪,敢暴危悃,冀蒙矜許,以安愚分,仍陳西事切急之狀,以備裁處事。答曰,省疏具悉。疏辭,令廟堂稟處。卿其勿辭,從速察職。
副校理李益壽上疏。大槪,臣於兩司諸臣之避,有不敢可否之嫌,亟遞臣職,以便公私事。及修撰趙大壽上疏。大槪,臣於兩司之避,有難安之端,伏乞諒臣情勢,亟許遞免,以便公私事。答曰,省疏具悉。爾其勿辭察職。以上出朝報
是日行政。吏批,以趙大壽爲兼司書,李益壽爲副校理,呂必容爲輔德。已上出吏曹政望單子
義禁府啓曰,今二十七日庭試時,本府都事,竝皆赴擧,本府當直入直交代都事各一員,文·武科禁亂都事五員,令該曹前期差出,以爲分差之地,何如?傳曰,允。出義禁府謄錄
禮曹啓曰,卽接宗廟署牒報,則北邊墻外園中,枯大木一株,顚覆墻上,蓋瓦破傷,斫去後修補云。顚覆之木,在於墻外,則別無告由之事,分付各該司,使之斫伐後修補之意,敢啓。傳曰,知道。
又啓曰,上年八月,因傳敎,大殿·中宮殿·世子宮所封全羅·慶尙·咸鏡·江原等道朔膳,三名日物膳,及黃海道朔膳,別單書入,量減付標啓下後,仍存物種,依此封進,此外物種,竝限明秋停止矣。裁減物種,復舊之限不遠,來十月朔爲始,復舊封進之意,分付,何如?傳曰,姑勿復舊。以上出禮曹謄錄
丙子八月二十四日,晝講入侍時,同知事崔錫鼎,特進官金載顯,參贊官沈權,侍讀官李益壽,檢討官趙大壽,假注書金日佐,兼春秋南世珍,記事官李宜顯,武臣崔斗炡。上講大學衍義,自晉元帝,止吁可惜哉。
崔錫鼎所啓,前應敎李鼎命,見差奏請使書狀官矣,以牌不進,罷職。鼎命之差書狀,已過數月,遞易亦涉重難,似當有變通之道,敢此仰稟。上曰,書狀之任,不可遞改,今番罷職,亦非大段,李鼎命敍用,仍爲差送,可也。
崔錫鼎所啓,近來違牌之人甚多,續續變通,事體極爲未安,而玉堂之乏人,甚矣。前修撰鄭齊泰,爲先變通,何如?上曰,鄭齊泰,亦爲敍用,可也。
崔錫鼎所啓,慶德宮闕外,曾有吏曹直房,而卽無家舍,只有空垈,前頭或有移御之時,則本曹,職非閑漫,開政且頻,不可無直房,今番籍沒家舍中可合一處,令戶曹移給本曹,以爲直房營置之地,何如?上曰,依爲之。以上出朝報
司諫院啓曰,守令之托病圖遞,實爲近來痼弊,而至於今年,則値無前之大侵,各邑守令,惟以救活民命爲主,傾倒官庫,廣費穀物,及其賑事旣畢之後,揣知秋捧之難,皆懷厭避之計,稍有形勢,輒爲圖遞,避事自便之習,誠極可惡,已遞之人,雖難追論,來頭此弊,不可不嚴防。請令廟堂,申飭各道道臣,自今以後,凡守令之托病謀避者,勿許輕遞,雖其瓜限已滿者,亦令限秋捧仍任,何如?傳曰,令廟堂稟處。備局謄錄
上在昌德宮。停常參·經筵。
政院啓曰,兩司多官,引避退待,今已經宿,尙未處置,事甚未安,除在外人員外,未肅拜·呈告人員,竝卽牌招,以爲處置之地,何如?傳曰,允。
戶曹啓曰,卽接廣興倉所報,則來九月朔頒料次,倉官,進去于領議政柳尙運·右議政徐文重家,請受祿牌,則以爲,時未肅謝,而祿牌不爲出給,係是大臣祿俸,何以爲之?敢稟。傳曰,竝令倉官輸送。
傳曰,史官一員待命,騎馬三匹立之。
正言李光佐牌不進,依承傳罷職。
執義洪受漸啓曰,臣伏見前應敎李鼎命疏本,盛氣張皇,大加侵斥,臣不勝駭然也。臣之頃日避辭,只擧鞫廳事實,略陳不卽論啓之委折而已,何嘗有一毫分疏自解之意,而乃以情外不近之言,勒加於人,公肆詬辱,不少顧忌,臣實未曉其意也。臣不欲與之相較,以損事面,而旣被其無限譏詆,何敢諉以前事,晏然抗顔於臺端乎?且本府,方以前持平申銋補外還收事,有所論啓,銋之所坐,乃挾雜私邪,敲撼大臣之罪,而領議政臣柳尙運,卽臣之姨兄也,臣於此啓,嫌不敢是非於其間,則其不可苟然仍冒也,決矣。請命遞斥臣職。答曰,勿辭,退待物論。
政院啓曰,兩司多官,引避退待,已經兩日,事甚未安,故朝者,未肅拜臺官,竝請牌招矣。行大司憲李世白,行大司諫李濡,正言李光佐,竝皆不進,執義洪受漸,今亦引避,不但處置遲延之未安。武科庭試,兩司當爲進參,而亦無推移之人,正言李光佐罷職之代,事當牌招政官,卽爲開政差出,以爲趁卽處置之地,而今日,以國忌齋戒,不得開政,何以爲之乎?敢稟。傳曰,政官牌招,開政。
政院啓曰,兩司退待已久,不可不趁速處置,且再明日庭試武所,兩司亦當備員,新除授正言趙泰東,卽爲牌招,以爲處置之地,何如?傳曰,允。
司諫院啓曰,竝引嫌而退。申銋之疏,語極謬戾,齊發之論,事涉太過。臺臣遠補,有關後弊,還收之請,似不可已。事在旣往,不必提起,嫌難可否,其勢卽然。請獻納李敏英,正言梁聖揆遞差,掌令鄭壽俊,執義洪受漸出仕。答曰,依啓。以上出朝報
是日行政。吏批,以趙泰東爲正言,李鼎命爲掌樂正,柳重亨爲軍器主簿,李徵明爲吏曹參議,鄭齊泰爲副校理,鄭齊泰爲兼南學敎授,宋徵殷爲司書,禁府都事李光朝,司圃別檢李遇輝,相換。以上出吏曹政望單子
備邊司郞廳,以大臣意啓曰,前寧海府使權持,引嫌呈遞,而新差府使尹誠敎,時在忠淸道尼山地,而非但夫馬之上來,已過屢月,本府秋務方殷,不可不急速下送,令該曹,除朝辭催促赴任,何如?傳曰,允。出備邊司謄錄
上在昌德宮。停常參·經筵。
夜五更,雷動。
掌令鄭壽俊牌不進,依承傳罷職。
吏曹啓曰,臺諫有闕,政事,取稟。傳曰,明明日爲之。
禁府啓目,成揆憲·李顯命,面質云云。陳疏之顯命,改構之揆憲,可謂同情謀議是白乎旀,力勸陳疏事段,李顯命言內,前日取招時,嚴刑之後,精神昏錯,有此誤達是如爲白良置。揆憲,旣已相議,改構疏本,以給顯命,勸之之意,自在其中是白置,李顯命乙良,依前判下,加刑,成揆憲段置,亦爲刑推得情,何如?啓李顯命段,必欲驅大臣於罔測之科,空人朝廷者,何意是喩,不爲明白直招爲旀,成揆憲段,同情謀議之狀,亦甚痛駭是置,竝只各別嚴刑得情。
禁府啓目,尹宗緖·蔡悌胤·姜五章等,刑問一次,不服,加刑得情,何如?啓竝只各別嚴刑得情。
禮曹判書李畬箚子。大槪,冒陳所懷,冀蒙省納事。答曰,省箚具悉。箚辭如此,當更議于諸大臣,而亦令儒臣,考究禮意而稟處。
政院啓曰,明日慕華館庭試時,兩司進參事,城上所牌招言送之意,敢啓。傳曰,知道。
政院啓曰,明日慕華館武科庭試時,命官,何大臣進去乎?敢稟。傳曰,右相進去。
明日仁政殿文科庭試時,讀券官,崔錫鼎·李畲·金鎭龜·徐宗泰·吳道一·宋昌·申厚命,對讀官,趙相愚·洪受瀗·李徵明·李墪·金世翊·鄭齊泰·李鼎命·金鎭圭·朴萬鼎·李世載,落點。
明日慕華館武科庭試時,參試官,閔鎭長·李基夏·金重器,參考官,朴行義·李碩寬·柳重碩,落點。
左議政尹趾善箚子。大槪,明日庭試,讀券官之望,以臣備擬,而病勢一向彌留,萬無進參之路。請令政院,考例稟處,俾無臨時窘急之患事。答曰,省箚具悉卿懇。所患彌留,深用慮念,當令政院,考例稟處,卿其安心善攝。仍傳曰,遣史官傳諭,遣御醫看病。
右議政徐文重上疏。大槪,情迹臲卼,徊徨悶迫之中,明日武科殿試命官,有令臣進去之命,罪名深重,終不敢冒昧承命。伏乞聖明,亟命還收成命,仍令鐫削資秩,刊名朝籍,俾得省愆田廬事。答曰,省疏具悉卿懇。曩日之事,斷斷無他。不惟予所洞知,抑亦可資神明,則寧有一毫近似於申銋之搆捏,而至於顯命之疏,侮弄君父,罪固難貰,如此陰兇叵測之說,何足掛齒,而卿之引嫌,乃至於此,豈不大有損於國體耶?反復思惟,實無可辭之義也。今玆誥諭,實出心腹,卿毋困我,卽起視事,勉副如渴之望。仍傳曰,遣承旨傳諭。
傳曰,武科殿試命官,右相當爲進去,而不得進參云,在前如此之時,則有一品中變通進參之事。今番命官,知中樞府事申汝哲進去。
讀券官李畲病,代李東郁,對讀官趙相愚病,代李震壽,改落點。以上出朝報
司僕寺啓曰,諸道點馬發送,上年當次,而以年事凶荒,待今年擧行事,入啓定奪矣。今年兩湖及兩西沿海農事,不能豐熟,饑荒之餘,調發民夫,驅馬之役,亦似重難,今姑停止,以待來年擧行,何如?傳曰,允。出司僕寺謄錄
上在昌德宮。停常參·經筵。
夜二更,電光。
京畿監司書目,楊根呈,以持平柳重茂辭職上疏上送事。啓。答曰,省疏具悉。爾其勿辭,從速上來察職。
副提學趙相愚,稱病不進,試官,依承傳罷職。
左承旨徐文裕書啓,臣承命卽往于右議政徐文重家,傳諭聖批,則以爲,臣之蹤迹,有萬分難進之勢,無一毫可出之理,不得不敢陳短疏,以暴微悃,而誠未格天,不惟不賜允兪,至令近侍傳命,諭以卽起視事,臣驚惶蹙縮,罔知攸措。第臣卽今所遭,實非尋常規責之比,恩命雖重,終不得趨承,席藁私次,惶恐俟罪之至云矣,敢啓。傳曰,知道。
禮曹啓曰,本曹判書李畲箚辭,更議于諸大臣稟處事,命下矣。議于大臣,則領議政柳尙運,病不收議,左議政尹趾善以爲,臣當初旣已獻議,今無更議云,右議政徐文重以爲,方在縮伏俟罪之中,不敢獻議云,領中樞府事南九萬,領敦寧府事尹趾完,判中樞府事申翼相,俱在外,何以爲之?敢稟。傳曰,領·右相處,更爲問啓。
禁府啓目,洪壽星,刑問五次,不服,加刑得情,何如?啓各別嚴刑得情。
京畿監司書目,交河呈,以修撰李健命辭職上疏上送事。啓。答曰,省疏具悉。爾其勿辭,上來察職。
忠淸監司書目,韓山呈,以說書權忭,兼陳所懷事,上疏上送事。啓。答曰,省疏具悉。陳戒殊切,予用嘉尙,可不體念焉?
禮曹啓曰,命下矣。更問于領·右相,則領議政柳尙運以爲,縮伏之中,病勢危篤,終不得獻議,惶恐待罪之至,右議政徐文重,以爲情迹窮蹙,方在縮伏俟罪之中,終不敢承命獻議云,何以爲之?敢稟。傳曰,遣史官問議。
領議政柳尙運上疏。大槪,臣旣不能逃遁,又不敢露章,引日虛帶,久妨賢路,乞罷臣所有職名,仍削臣姓名於朝籍,俾得退死溝壑事。答曰,省疏具悉卿懇。日者勉副相職,實爲卿之造朝,則卿之不我遐棄,幡然應命,益可見情志之交孚而已,有何他意於其間哉?故於筵中,備悉予意,卿必聞而知之矣。至於顯命之侮弄君父,罪固難貰,如此陰兇叵測之說,何足掛齒,而卿之引嫌,乃至於此,豈不大有損於國體耶?反復思惟,實無可辭之義也。今玆誥諭,寔出心腹,卿毋困我,安心卽起視事,勉副如渴之望。仍傳曰,遣承旨傳諭。以上出朝報
上在昌德宮。停常參·經筵。
大司憲李世白再度呈辭。只遞本職。
戶曹判書李世華上疏。大槪,賤疾危劇,委頓叫苦,今日春宮展謁太廟之時,不得趨參於陪從之列,乞治逋慢之罪,仍將本兼諸任,竝賜鐫改事。答曰,省疏具悉。卿其安心勿辭,調理行公。
司諫院啓曰,請還收罪人韓重爀等,按法處斷之命,令該府,不問拘忌,逐日嚴刑,期於輸情,依律處斷。措辭見上請會寧府使李萬夏遞差。措辭見上請定平府使張世良罷職。措辭見上答曰,勿煩。
王世子還宮後,政院·玉堂問安。答曰,知道。
同副承旨沈權上疏。大槪,臣新入院中,事多生疏,只見諫院之論啓,錯認同僚之徑捧傳旨,有所仰達,而又因筵臣之繼陳,致有因臺啓推考之命矣。同僚齊會之後,始聞事實,則覆逆之前,申銋遞差傳旨,元無捧入之事云,臣率爾陳達,使同僚,誤被問備之罰,何敢晏然於職次乎?乞遞職名,以便公私事。答曰,省疏具悉。爾其勿辭,從速察職。
注書南就明,以領中樞府事南九萬,病不得登進事,狀啓。傳曰,已諭予意,更何多誥?噫,顯命之罪,可勝痛哉?侮弄君父,迹涉不敬,如此陰兇叵測之說,何足掛齒,而因此引嫌,轉輾不安,豈不大有損於國體耶?反覆思惟,實無可退之義也。今玆誥諭,實出心腹,卿毋困我,安心就道,勉副如渴之望事,更爲傳諭,必與偕來事,下諭。
右議政徐文重上疏。大槪,臣新授職,決無淟涊蹲據之理,朝家處分,亦不宜强抑苟且之歸。伏乞聖明,亟命鐫削臣所帶職資,準許前日所懇,屛退田畝,以保餘齒事。答曰,省疏具悉卿懇。屢悉勤懇之意,而卿辭至此,無非情志不孚之致,愕然且慙,無以爲喩。予志已定,決難允許,卿其須體虛佇之意,安心勿辭,速出論道,以濟時艱。仍傳曰,遣史官傳諭。
京畿監司書目,竹山呈,以判尹李秀彦辭職上疏上送事。啓。答曰,省疏具悉。卿其安心勿辭,從速上來察職。
戶曹啓曰,來九月朔頒料,依傳敎,令倉官,輸送于領議政柳尙運,右議政徐文重家,則皆以爲,時未肅拜云,辭而不受,係是大臣祿俸,何以爲之?敢稟。傳曰,更令倉官輸送。
假注書金日佐書啓,臣承命馳往于領議政·右議政處問議,則領議政柳尙運以爲,臣於病伏待罪之中,伏承遣史官下詢之命,不勝惶悚之至。嬪宮廟見一節,不載五禮儀,恐不可以似合一時情禮而創行。令儒臣,博考典禮而行之,似合愼重之道,伏惟上裁。右議政徐文重以爲,臣之情迹臲卼,累承嚴命,終不敢獻議,今此史官來問,亦不得偃然以對,惶恐俟罪之至云矣,敢啓。傳曰,知道。更往問議于右相。
注書李世維書啓,臣承命馳往于右議政徐文重處問議,則以爲,臣之情迹,有不敢仰對下詢之命,一夕之內,史官再三傳命,驚惶震惕之至。國朝典章,皆載於五禮儀,一時創行之禮,如臣蒙陋之見,不敢容易獻議,伏惟上裁云矣,敢啓。傳曰,知道。以上出朝報
是日行政。吏批,以李益壽爲獻納,李世載爲正言,金弘楨爲掌令,崔奎瑞爲大司憲,李世白爲左參贊,李德成爲判決事,尹拯爲右參贊。以上出吏曹政望單子
禮曹啓曰,來十月初八日宗廟冬享大祭親行時,亞獻官,世子例爲行之,而第方在沖年,勢難行禮,依近例不爲磨鍊之意,敢啓。傳曰,知道。出禮曹謄錄
義禁府啓曰,今三十日永禧殿擧動時,王世子左右考喧假都事二員,令該曹差出,何如?傳曰,允。出義禁府謄錄
上在昌德宮。停常參·經筵。
下直,綾州牧使柳成運,永平縣監盧重徽,慶尙左兵虞侯柳尙輅。
傳曰,永禧殿展謁出宮吉時,以卯時定行事,分付。
弘文館啓曰,因禮曹判書李畲箚陳,王世子嬪,永昭殿展謁事,有令本院,攷究禮意稟處之命矣。臣等,取考周禮·儀禮·通典·大明集禮等書,則儀禮,只載士昏禮三月廟見之文,而三代以上,則女后及妃嬪廟見之禮,無可考據之文。至漢平帝時,有皇后立三月,以禮見于高廟之文,而事在王莽柄國之日,其時創禮,固不當引以爲證。至唐,始著皇后謁廟之制,至宋,有天子納后,謁景靈宮之制,景靈宮,卽眞宗時因天書之降,創奉玉皇及聖祖,而太祖·太宗竝享之所,非宋之太廟也。至皇明,太祖皇帝,著爲皇后謁廟之制,而若太子妃,則唐·宋·皇明以來,只有朝見之禮,而謁廟之儀,本無所載,此外無他可據。惟大明集禮親王妃條,無謁廟之文,而及其編末,列謁廟儀註,而儀見冊拜篇,所謂冊拜篇,卽集禮中所付嘉禮篇之小條目,而篇中,只載皇后冊拜後謁廟儀註,而太子·親王冊妃之禮,更不提擧。蓋太子妃,旣無廟見之事,則親王妃,何獨有謁廟之擧乎?疑有闕誤之文而然耶?皇后,旣有廟見之禮,則太子妃,適體貳君,將以上承宗祧,宜若有謁廟之禮,而歷代典禮,俱不著錄,實莫究其當初制禮之本意。臣等,謹按儀禮士昏禮,婦入三月乃奠菜之下疏曰,此言舅姑俱沒者,若舅沒姑存,則當時見姑,三月亦廟見,若舅存姑沒,婦人無廟可見,或更有繼姑,自然如常禮也。太子妃之不爲廟見,或者取義於此耶?然而天王家禮,自與士庶有別,固非如臣等謏聞寡識,所可率爾容議也。恭惟我朝,自列聖以來,元無女后廟見之制,若自今創行,則將爲來世成典,所當十分講究,務盡詳愼,而雖以今日言之,內殿,旣未行廟見之禮,則王世子嬪之展謁於永昭殿,參諸禮意,似或遽庭,況不行於宗廟,而獨行於永昭殿?揆以事理,益涉未安。莫重莫大之禮,不宜草草定行,博詢于在外大臣及儒臣,參互考證,以爲嚴謹典禮之地,何如?傳曰,允。
正言李世載啓曰,臣待罪憲府之日,迫於情勢,召牌之下,竟未祗赴,斥罷之罰,不足塞違慢之罪。迄玆惶隕之中,恩敍遄降,復授言地,感激驚悚,不得不黽勉出肅,而第臣有難冒之嫌。頃日諫院,論參鞫諸臺之時,竝與發啓之人,而斥之不少饒,則如臣之終無一言者,所失尤大,而其時罷遞,只坐於違命,則重發之論,猶未伸於臣身矣,不可以事在旣往,晏然行公。且臣昨年掌試嶺外之日,聞兪集一奉使之失,略爲疏論,而因其推辭之侵攻,臣亦引避而辨釋矣。今見集一之疏,餘怒縮憾,猶未釋然,費辭發明,語意愈切,臣誠駭慙也。今若取臣之疏語避辭,參究於集一自卞之言,則事之有無,言之虛實,不待明卞而可知,臣何敢更爲呶呶,重損事體乎?然臣爲言事之人,反致非斥,至於如此,臣之難冒之嫌,又加一層矣。以此以彼,決難復廁於臺席,請命遞斥臣職。答曰,勿辭,退待物論。
政院啓曰,備邊司郞廳來言,今日雖非日次,而有時急稟定之事,今方來會賓廳云矣,敢啓。傳曰,引見。
京畿監司書目,廣州呈,以判中樞府事申翼相上疏上送事。啓。答曰,省疏具悉卿懇。申銋之疏,全出於挾雜私邪,壞亂朝廷之計,則此何足介懷乎?至於李顯命之侮弄君父,迹涉不敬,可勝痛哉?如此陰兇叵測之說,尤不足掛齒,而因此引嫌,轉輾不安,豈不大有損於國體耶?反復思惟,實無可退之義也。今玆誥諭,實出心腹,卿毋困我,安心勿待罪,從速偕還,以副如渴之望。仍傳曰,此批答,偕來史官處,傳諭事下諭。
領議政柳尙運上疏。大槪,恩批之下,更暴血懇,乞蒙準許所辭,以終生成之澤事。答曰,省疏具悉卿懇。已諭至意於昨者之批矣,卿胡不諒,一向邁邁,以孤倚毗之誠乎?允若玆莫或改圖,予將誰與爲國?言念及此,幾忘寢食也。予志已定,斷不可允許,卿其亟遵前旨,安心勿辭,卽起視事,以慰日夕思想之心。仍傳曰,遣史官傳諭。
右副承旨兪集一上疏。大槪,卽伏見正言李世載避辭,有不敢晏然於職次者。伏乞聖明,察臣難冒之情勢,亟命鐫遞臣職,以謝人言,以安微分事。答曰,省疏具悉。爾其勿辭,從速察職。
吏曹啓曰,臺諫有闕,政事,取稟。傳曰,明明日爲之。
持平趙泰耉上疏。大槪,乞暇省墓,病滯踰限,竝涉逋慢,情實惶懼,意外新除柏府之官,繼有馹召之命,嚴畏分義,不敢仍在,强病登途,來伏城外,而顧此言責之地,決非如臣庸陋,所可承當。況又臣之從兄,方在諫職,一家兄弟,分占兩司,揆以私義,益不自安。乞蒙恩遞,以重名器,兼陳所懷,以備裁察事。答曰,省疏具悉。爾疏中所陳,或已變通,而他餘事,令該司稟處,爾其勿辭,從速察職。
戶曹啓曰,來九月朔頒料,依傳敎,更令倉官,輸送於領議政·右議政家,則領議政柳尙運以爲,方在辭疏待罪中,右議政徐文重以爲,未肅拜前,不敢受祿云。又不受,係是大臣祿俸,何以爲之?敢稟。傳曰,姑待肅拜後,輸送。以上出朝報
傳曰,東平君杭,頃以中路病重,久留有弊,陳疏待罪,故以安心調理前進,爲批矣。連觀書啓,病勢非輕云,滯留今將一月,本官亦必有弊,萬里道路,又非尋常行役,設令少差,强迫前進,若有中路狼狽之事,殊非體下之道,不可無變通,令廟堂急速稟啓事,分付。出備邊司謄錄
丙子八月二十九日,大臣·備局堂上引見入侍時,江華留守崔奎瑞仍任事,及副提學趙相愚只推勿罷事,及今番庭試時遊街禁斷事,榻前定奪。
正言趙泰東所啓,請還收韓重爀等,按法處斷之命,令該府不問拘忌,逐日嚴刑,期於輸情,依律處斷。措辭見上上曰,勿煩。又所啓,引嫌而退。旣罷還敍,不必追嫌,彼此自列,俱係旣往,請正言李世載出仕。上曰,依啓。以上出朝報
吏曹判書崔錫鼎所啓,甲戌以後,被罰儒生,多至屢百餘人,今番庭試,係是慶科,不可不解罰,使之同赴。臣爲知館事,故通于大司成,使之開諭齋任,有所變通矣,以日字急迫之故,未及解罰云,而向來參疏儒生,雖有其罪,被罰旣久,宜有寬貸之道,庭試雖已過無及,前頭監試及東堂,似不當仍令廢擧,合有分輕重參酌變通之道,敢此仰稟。上曰,許多儒生,不可久爲施罰,分付成均館,使之開諭變通,俾得赴擧,可也。
左議政尹趾善所啓,曾因諫院啓辭,諸色軍兵改都案,及年例歲抄停止之意,令廟堂稟處事,命下矣。兵判今方入侍,下詢而處之,何如?上曰,兵判之意,何如?兵曹判書閔鎭長曰,軍兵都案,例於式年前一年爲之,而往年,以凶歉停止,今年若又停止,則軍政恐爲疎漏,臣意則都案,不可不爲之矣。左議政尹趾善曰,逃故若不得充定,則都案修正,恐無益矣。鎭長曰,新到守令,實難充定,而守令之留意於官事者,雖當年凶之時,亦有預先搜得,隨闕充定之邑矣。禁衛軍則拘於解由,故各邑逃故之代,今方充定,而改都案上送,此在守令從便善處之如何,莫重軍政,不可抛棄兩年矣。尹趾善曰,都案,旣有修正上送之邑云,仍爲之,而歲抄則何以爲之耶?上曰,大臣所見,何如?趾善曰,歲抄則逃故之代,雖不得盡爲充定,而似不當全然停止矣。鎭長曰,莫重歲抄,兩年全廢,實爲未安,使之隨便爲之,何如?上曰,從便爲之,可也。出摠戎廳謄錄
兵曹判書閔鎭長所啓,通津文殊山城,曾使三軍門,次知修築,而水邊土築,則待其堅固,然後築其女墻事,定奪矣。訓鍊都監所管門樓之役,今方更爲始役,而禁衛營次知土城女墻,異於門樓,當此大饑之餘,勞費甚鉅,姑待明年,何如?上曰,待明秋爲之,可也。出禁衛營謄錄
閔鎭長又所啓,上年秋,以年凶之故,御供以下諸貢物,限今年八月,竝爲裁減矣。卽今八月將盡,故敢此仰稟矣。上曰,姑爲仍減。鎭長曰,必有定限,然後可以奉行矣。上曰,限明秋仍減。出宣惠廳謄錄
左議政尹趾善所啓,平安監司閔鎭周,以本道所在諸宮家·各衙門屯田所收,及士夫家莊土所獲穀物,勿令船運,折價發賣事,馳啓矣。本道民事,誠甚切迫,而第士夫家若干農土穀物,不可勒賣,旣不奪買士夫家穀物,則諸宮家屯田所出,亦不可勒賣,而至於各衙門屯田所收,則停留本道,以爲相換補賑之地,似可矣。上曰,依爲之。出御營廳謄錄
尹趾善又所啓,忠淸監司洪受疇,以楊津·貢津·安興三倉米移轉,依上年例,除耗捧留本官事,上疏陳請矣。上年,或有腐朽米分給改色,今此移轉還上,不當,以此援例除耗,而大侵之餘,今年年事,亦未登熟,移轉之穀,若一切盡捧於本倉,則民間必有難堪之弊矣。卽今江都·南漢移轉,當令一半輸納本倉,一半捧留本官,此三倉還上,亦當一體施行,入侍諸臣處,下詢而處之,何如?上曰,諸臣所見,何如?兵曹判書閔鎭長曰,三倉移轉,旣至屢萬餘石,若使盡爲捧留各邑,則多有虛疏之弊,一半上納,一半捧留本邑,似爲得宜矣。吏曹判書崔錫鼎曰,三倉移轉,若使盡納,則民必不堪,折半上納于本倉,似爲得宜矣。刑曹判書金鎭龜曰,小臣別無他見,盡納本所,旣多輸運之弊,盡留各邑,亦有虛疏之慮,依大臣所達施行,似爲合宜矣。上曰,依大臣陳達施行,可也。
尹趾善所啓,大司諫李濡,以江都木二千同,移給平安道事,及各邑還上,勿定分數,隨民力捧納事,上疏矣。江都木綿,因本道啓請,一千五百同,覆啓許給,而還上則臣意以爲,不可不定其分數,新舊還上,皆以折半捧之,似爲合宜。入侍諸臣,下詢而處之,何如?上曰,諸臣,各陳所見。兵曹判書閔鎭長曰,若定分數,則又有不均之弊矣。朝家不必預定分數,使各邑守令,隨其農事與民力,以爲參酌捧納之地,似可矣。吏曹判書崔錫鼎曰,各邑守令,若着實奉行,則勿定分數,可也,而近來守令,只見目前難捧之勢,不思前頭之事,每致所捧之不實,自朝家,不可不定其分數,而勿論新舊還上,皆以折半捧之,似可矣。上曰,新舊還上,通融折半收捧,可也。出戶曹謄錄
尹趾善所啓,咸鏡監司李光夏,以三邑奴婢推刷,及各驛形止案,各邑戶籍,軍兵改都案,年例歲抄,校生考講,推奴徵債,詞訟各營月課,南北兵營親騎衛試藝停止事,啓請矣。北路凶荒,比他道最甚,朝家亦當優加顧恤,今此所請諸事,竝爲施行,何如?上曰,北路民事,異於他道,竝爲停止,可也。尹趾善曰,他道,以校生考講停止事,論報備局,故以狀啓稟定之意,題送矣。北路旣已停止,他道竝爲停止,何如?上曰,校生考講,則諸道一倂停止,可也。刑曹判書金鎭龜曰,頃日慶尙監司李善溥,以推奴徵債,及不緊詞訟一切停止事狀啓,而此等事例,於各道農事狀聞諸道齊到之後,自廟堂定奪,分付,故臣曹,以姑爲待之之意,回啓矣。今年西·北兩道,凡係民弊者,盡爲停止,而其餘他道,大侵之後,亦未蘇息,則推奴徵債,詞訟等事,似當一體停止矣。上曰,他道一體停止,可也。金鎭龜曰,各司奴婢推刷,咸鏡道則每年爲之,而他道則例於式年爲之矣。今年則咸鏡道推刷,旣已停止,他道式年推刷,亦一體停止,似當矣。上曰,依爲之。
又所啓,今年木花之不實,近古所無,而旱田給災,例多虛實相蒙之弊,故年分事目啓下時,西北外,不爲給災矣。木花被災,八路同然,而京畿監司李彦綱,啓請給災,諸道又將紛紜陳請,竝爲給災,何如?上曰,木花田被災如此,則諸道竝爲給災,可也。
兵曹判書閔鎭長所啓,曾因李弘述所啓,北路煙臺,待今秋移設事,命下矣。今年年事,又爲凶歉,今姑仍爲停止,何如?上曰,依爲之。以上出備邊司謄錄
上在昌德宮。停常參·經筵。
大駕·王世子,詣永禧殿,入幕次後,藥房·政院·玉堂問安。答曰,知道。
酌獻禮罷後,藥房·政院·玉堂·二品以上·六曹問安。答曰,知道。
大駕·王世子還宮後,藥房·政院·玉堂問安。答曰,知道。
禮曹啓曰,王世子嬪永昭殿展謁當否,在外大臣·儒臣處,詢問事,本曹郞廳,旣已下去,其回還,當在初三日之後,嬪宮展謁,則勢將差退,待其還來後,更爲稟定,而親臨及王世子展謁,依前擇日,仍爲擧行乎,何以爲之?敢稟。傳曰,依爲之。
全羅監司書目,臨陂等官呈,以八月初五日辰時量,地震,極爲驚駭事。
司憲府·司諫院合啓曰,請罪人張希載,亟命按律處斷。措語見上答曰,亟停勿煩。
司憲府啓曰,請進士金泰潤邊遠定配。措語見上請還收前持平申銋補外之命。措語見上答曰,勿煩。
司諫院啓曰,請還收罪人韓重爀等,按法處斷之命,令該府不問拘忌,逐日嚴刑,期於輸情,依律處斷。措辭見上答曰,勿煩。
弼善李宜昌上疏。大槪,臣於今日王世子迎香之時,因下人之誤告,致有失儀之擧,乞削臣職,仍治臣罪,以爲不職者之戒事。答曰,省疏具悉。爾其勿辭察職。
輔德呂必容,文學徐宗憲,司書宋徵殷,說書權尙游,兼說書閔鎭遠上疏。大槪,臣等,於同僚待罪之疏,有不敢獨爲晏然者,敢此齊籲,乞蒙鐫罷事。答曰,省疏具悉。爾等勿辭察職。
右議政徐文重上疏。大槪,伏承恩批,益切窮蹙,更申至懇,伏乞亟命鐫削臣職名,使得沒齒田間事。答曰,省疏具悉卿懇。辭已竭矣,意已窮矣,更何多誥?目今廊廟殆空,機務多滯,言念國事,中夜無寐,而其在卿休戚與同之義,決不宜若是恝然也。卿其須體此意,安心勿辭,卽起視事,以慰日夕思想之心。仍傳曰,遣史官傳諭。以上出朝報郞廳白大成校正。郞廳權崇書。
上御昌德宮。停常參·經筵。
夜一更至五更,電光。
下直,明川府使鄭淵一。
大司諫李濡初度呈辭。入啓。給由。
戶曹判書李世華上疏。大槪,眼病日劇,未免失明,本兼諸務,曠廢已久,太廟·永禧殿展謁之日,皆未得陪從,乞治違慢之罪,仍削職名,以便公私事。入啓。答曰,省疏具悉。卿其安心勿辭,更加調理行公。
領議政柳尙運上疏。大槪,情勢之外,賤疾危苦,乞蒙矜量,亟準所請,以幸國事,以遂微悃事。入啓。答曰,省疏具悉卿懇。卿之引嫌至此者,實非始慮之所及,豈意平日,體國誠深,而乃有此過當之擧耶?愕然之極,寧欲無言。卿若不出,使予必不免抑鬱生病也。玆不多誥,卿勿困我,安心速出論道,以副如渴之望。仍傳曰,遣史官傳諭。
合啓,請罪人張希載,亟命按律處斷。措辭見上答曰,亟停勿煩。
府啓,請進士金泰潤邊遠定配事,還收前持平申銋補外之命事。昨日永禧殿擧動時,王世子,出敦化門外幕次,因下吏之誤傳,錯認香祝出來,徑請出次,此則當該宮官,不能詳愼之失,而空輦過去時,禮貌官,妄呼鞠躬,以致失儀,至有王世子再次行禮之擧,其爲未安甚矣。不可無警責之道,請當該宮官從重推考,禮貌官摘發汰去。答曰,不允。末端事,依啓。
院啓,韓重爀等事。前日憲臣,論前捕盜大將金世翊事矣,世翊,全無所失,則恭俟物議,可也,而其子內禁將重徽,乃於稠坐中言官族人所聞之處,公肆怨罵,斥之以暗默,今日朝綱,雖甚不嚴,渠何敢乃爾?其矯妄無忌彈之習,不可不懲。請內禁衛將金重徽罷職不敍。答曰,不允。
江原監司書目,九月·八月令薦新,及朔膳生松茸等,月令內,終不得封進,當該應封官春川·原州·橫城·洪川等邑守令罷黜事。啓。傳曰,迎送有弊節兺,只推勿罷。
汰去現告,假引儀李益培。
有政。吏批,以李益壽爲漢學敎授,權是經爲大司憲,宋光澤爲繕工監監役,江華留守崔奎瑞仍任事,承傳。
政院啓曰,卽者廣州府尹朴泰淳,以刑獄面議,馳進監營事啓聞,來到本院,而廣州,自是保障重地,不可便離本鎭,故軍務面議外,曾無因刑獄事上來之規,此狀啓還下送,此後非軍務,不得離鎭事,定式,何如?傳曰,允。備局謄錄
上在昌德宮。停常參·經筵。
下直,加乙坡知僉使朴時顯。
傳曰,東平君杭,頃以中路病重,久留有弊,陳疏待罪,故以安心調理前進,爲批矣。連觀書啓,病勢非輕云,滯留今將一月,本官亦必有弊,萬里道路,又非尋常行役,設令少差,强迫前進,若有中路狼狽之事,殊非體下之道,不可無變通,令廟堂急速稟啓事,分付。
大司諫李濡再度呈辭。入啓。加給由。
兼說書閔鎭遠,驪州地掃墳呈辭。入啓。給由。仍傳曰,澆奠牀備給。
明日永昭殿擧動時,出宮正時,辰初二刻,王世子出宮定時,卯正三刻。
右議政徐文重上疏。大槪,臣之情勢,萬分窮蹙,雖被違慢之誅,終不敢仰承明旨,伏乞聖明,俯鑑微悃,毋拘常例,速賜處分,俾得準請,公私幸甚事。入啓。答曰,省疏具悉卿懇。卿之引嫌至此者,實非始慮之所及,豈意平日體國之誠深,而乃有此過當之擧耶?愕然之極,寧欲無言。予之日望卿等之造朝,不啻大旱雲霓而已,卿無困我,安心速出論道,以副如渴之望。仍傳曰,遣史官傳諭。
黃海監司書目,臣重被臺章,情勢決難仍冒,乞罷臣職,以謝人言,以幸公私事上送事。啓。答曰,省疏具悉。卿其勿辭,從速察職。
忠淸監司書目,沔川郡守柳長培,連中之後,又有科外徵斂之事,罷黜事。
全羅監司書目,礪山呈,以校理朴權辭職上疏上送事。啓。答曰,省疏具悉。疏辭,予未知其穩當也。爾其勿辭,上來察職。
合啓,請罪人張希載,亟命按律處斷。答曰,亟停勿煩。府啓,金泰潤·申銋事。答曰,勿煩。
院啓,韓重爀等事。內禁衛將金重徽罷職不敍事。答曰,不允。末端事,依啓。
前啓姑停。改都案·歲抄,以待年豐事,及守令之托病謀避者,勿許輕遞,瓜限已滿者,亦令限秋捧仍任事,停啓。
明日監試初試,一所試官三,金世翊·金鎭圭·朴萬鼎,二所試官三,洪受瀗·兪信一·南迪明。
兵曹口傳政事,副摠管二,全山君深·元萬春。已上朝報
左議政尹趾善請對入侍時,謝恩正使東平君杭,身病甚重,差復未易,雖得少愈,決難仍爲萬里行役。上使有故,則以副使仍送,亦有前例,以此意,下諭副使處事,榻前下敎。
又所啓,去夜,謝恩正使東平君杭,病勢甚重,不可不變通,令廟堂急速稟啓事,命下矣。以臣賤見,有難擅斷,本曹堂上,竝坐相議後,來詣請對矣。聞吏曹判書崔錫鼎之言,則其祖父故相臣崔鳴吉,己卯年,以聖節正使,受命發行之後,到義州病重,故副使以下,仍爲渡江前進云,而不可不考見公家文書,故送言于政院,使之考出日記,又考承文院文書,果有是事。前例如此,正使之病,終無前進之勢,則只令副使·書狀入去,似合變通之道矣。上曰,連見書啓,則正使所患非輕,不可促令前進,各官供億之弊,亦不可不慮。設令其病,暫得差愈,仍使進去,亦非體下之道,似當趁速變通,故使之稟處矣。大臣所達如此,依前例副使·書狀入送,可也。兵曹判書閔鎭長曰,副使·書狀,時住灣上,卽爲入去之意,似當,下諭于副使矣。左議政尹趾善曰,下諭,於事體,未知何如。鎭長曰,非下諭,則何以分付乎?上曰,下諭于副使,可也。又所啓,頃日入侍時,因忠淸監司洪受疇,楊津·貢津·安興三倉,移轉捧留本官之請,當依江都·南漢移轉例,折半輸納本倉,一半捧留本官事,覆奏,蒙允分付,而江都·南漢兩處移轉,則姑無明白定奪知委之事,一半輸納本府,一半捧留各其邑事,江都·南漢及京畿監司處,分付,何如?上曰,依爲之。
吏曹啓曰,更議于右相,以啓事,命下矣。更爲問議于右議政,則以爲方在縮伏乞解之中,固不敢獻議,而累承明旨,不勝惶恐之至。中路病滯,異於灣上先通,且有近事之可據,難容異議,伏惟上裁之矣,敢啓。傳曰,群議不一,依壬子例爲之。
政院啓曰,謝恩副使洪萬朝,獨爲進往事,旣已下諭矣。今依壬子年例,以全城君混,差正使,則副使,當爲留待其下去,以此意下諭,何如?傳曰,依爲之。已上備局謄錄
兵曹啓曰,日者昌陵擧動時,進定嚴時刻,故十里外,亦令植炬,而專責於其人矣。其人貢物甚多,在前國家大小之事,無不擔當,而曾不加給其價,今番則代行畿民之役,不可無若干給價之事,下詢于兵判而處之,何如?
閔鎭長曰,非渠之役,代行他人之役,似當有給價之道,令戶兵曹若干題給,何如?上曰,參酌題給,可也。兵曹謄錄
今日入侍時,上曰,延曙碑閣,以內奴守護事,頃已分付矣。第聞其所居稍遠,必使移接近處,劃給田土,厚其生利,使爲久任之計,然後可以爲着實守護矣。兵曹判書閔鎭長曰,其近處,旣無劃給之田,無他可以資生之道,給復爲之,使之捧食他人勿稅,則足以資生而守護矣。上曰,令戶曹稟處,可也。
左議政尹趾善,兵曹判書閔鎭長請對入侍時,左議政尹趾善所啓,頃日賓廳引見時,以平安監司狀啓,歲抄·戶籍·推刷之件事停止之意,覆奏蒙允矣。擧行條件中,無啓下之事,必是入侍注書遺忘之致,當該注書,推考。此件事停止之意,及凡係擾民之事,與北路一體竝停事,分付本道,何如?上曰,依爲之。又所啓,昨年,以諸般身役待明秋收捧事,定奪矣。今年農事,或有免凶,或有不免處,上年已上未收,決難收捧,姑爲停止,只今年條諸般身役,竝爲收捧之意,預爲分付,何如?上曰,曾前未收之數,今難收捧,今年條所納之數,收捧,可也。兵曹判書閔鎭長所啓,諸色還上,旣已折半定式,江都改色米,分給各邑者,亦折半收捧,何如?左議政尹趾善曰,今姑以準捧分付,待監司狀啓,臨時變通,何如?閔鎭長曰,元還上,勿論新舊,竝皆折半收捧,則改色米,亦不可不折半收捧矣。上曰,參酌折半,可也。又所啓,今年春夏都民分給還上,當爲收捧矣。卽今外還上,擧皆折半收捧,都民還上,其數不多,或有準捧之議,或有折半之論矣。上曰,不可異同,均爲折半,可也。又所啓,上年沿海各邑身布,使之從願作米,而皆以穀貴,不願矣。今年則木花極貴,如有以米願納者,則許令代納,以爲賑救之資,似爲便好,以此分付三南監司,使之詢民情,何如?上曰,依爲之。
上在昌德宮。停常參·經筵。
大司諫李濡三度呈辭。入啓。遞差。
成均館官員,以知館事意啓曰,被罰儒生開諭解罰事,命下矣。大司成洪受瀗,躬詣泮中,招致齋任等,以筵中下敎之意開諭,則被罰儒生中,生員李碩達等十八人,幼學朴萬鍾等八十七人,爲先解罰云,敢啓。傳曰,知道。
假注書金日佐改,代鄭維漸。
吏曹啓曰,臺諫有闕,政事,取稟。傳曰,明日爲之。
大駕·王世子,詣慶德宮後,藥房·政院·玉堂問安。答曰,知道。大駕·王世子,永昭殿展拜後,藥房·政院·玉堂問安。答曰,知道。大駕還宮正時,未正初刻,王世子還宮正時,未初三刻。大駕·王世子還宮後,藥房·政院·玉堂問安。答曰,知道。
左議政尹趾善箚子。大槪,敢陳使行前例,以備財處事。入啓。答曰,省箚具悉。壬子年,駙馬在喪之代,㮒爲定使,追後拜表之事,非不記得,而己卯之例,亦涉便順,故不爲提起矣。箚辭如此,令該曹,卽問于他大臣而稟處焉。仍傳曰,遣史官傳諭。
京畿監司書目,龍仁呈,以領中樞府事南九萬上疏上送事。啓。答曰,省疏具悉卿懇。予之前後勉諭,亶出誠心,每見封章,造朝邈然,此豈貴相知心之道乎?心之愧赧,已不可言,而亦非平日所望於卿者也。陰兇之輩,不宜緩遐,心未回,史官難召,卿其亟體思想之志,俟病少間,安心偕還,毋孤企望。仍傳曰,此批答,偕來史官處,使之傳諭事下諭。
上在昌德宮。停常參·經筵。
下直,軍威縣監朴泰東。
校理鄭齊泰,安山地加土呈辭。入啓。給由。
領議政柳尙運初度呈辭。入啓。傳曰,卿之連章祈免,已是意慮之外,方切愕然,必欲竭誠意而回遐心矣,今觀呈告,益用慙恧,只恨情志之不孚而已,更何言哉?第惟今日之事,不在多誥。大臣心,固已照燭無餘,卿言難進之嫌,予無勉副之意,此其事理明甚,而以卿弘量,胡不深思,棄予邁邁耶?殊非所望於輔弼之臣者也。玆遣承宣,諭予至意,卿其念古人盡瘁之義,亟斷來章,與近侍卽速偕來,以副虛佇之望。仍傳曰,遣承旨傳諭,仍與偕來。
禮曹正郞崔休,在外大臣處,收議後入來。
院啓,韓重爀等事。答曰,勿煩。
合啓,憲府,無城上所,姑停。
校理宋相琦上疏。大槪,頃陳辭疏,未蒙恩遞,重得毒腫,稽謝閱月,分義所在,不敢一向退伏,力疾登途,來伏城外,而病勢添㞃,無路供仕。且臣於待罪下邑時,有冒法之罪,敢此露章首實,席藁俟命,伏乞亟遞臣職,因勘臣罪,以爲人臣居官無狀者之戒事。入啓。答曰,省疏具悉。爾其勿辭,從速察職。
謝恩,獻納鄭齊泰。
禮曹啓曰,王世子嬪永昭殿展謁當否,發遣郞廳,問議于在外大臣及儒臣,則領中樞府事南九萬以爲,臣疾病危劇,情勢悶蹙,意外下詢之命,惶恐不敢仰對云。判中樞府事申翼相以爲,不但賤疾方苦,無所省識,陳疏俟罪,政在惶蹙中,不敢獻議云。進善權尙夏以爲,愚陋賤臣,一無所識,其於禮學,尤所昧昧,不意禮官,承命遠臨,至以王朝莫大之禮,下詢於蓬蓽之下,臣誠惶恐愕貽,莫知所以爲對,只自隕越慙汗而已云矣,敢啓。傳曰,更往問議。
禮曹正郞崔休,在外大臣及儒臣處,更爲問議事,龍仁等地出去。
副校理金時傑牌不進,依承傳罷職。
修撰趙泰采上疏。大槪,恩敍未幾,新除又及,嚴畏分義,不得不黽勉趨命詣詣闕下,而顧臣情勢,決難復起榮次。且臣於私分,有所不安者,一家三人,俱上三司,榮耀雖極,盛滿可懼,尤不可冒進,以速福過之災。伏乞聖明,矜察危懇,亟賜遞斥,以存國體,以安微分事。入啓。答曰,省疏具悉。爾其勿辭察職。
應敎李鼎命上疏。大槪,收敍未久,繼有新除,召牌儼臨,不得不趨詣闕下,而顧臣情勢,決難復叨於榮次。伏乞亟罷臣職,以安微分事。入啓。答曰,省疏具悉。爾其勿辭察職。
謝恩,應敎李鼎命。
有政。吏批,以李蓍晩爲漢城左尹,李鼎命爲應敎,趙泰采爲修撰,黃欽爲大司諫,趙廷淹爲假監役,辛聖重爲沔川郡守,閔鎭長爲知義禁,申淵爲延日縣監,金時傑爲副校理,李益壽爲吏曹正郞,鄭齊泰爲獻納,李益壽爲兼校書校理,李鼎命爲弼善,尹以道爲刑曹參議,金始昌爲定平府使,金涑爲司䆃寺正,崔世珪爲監察,尹普爲工曹正郞,閔鎭長爲知義禁,尹弘离爲掌樂正,奉敎單權尙游,承文副正字單丁道明。
禁衛營啓曰,昌陵擧動時,隨駕禁軍,標下各差備手犒饋,當於今月初十日慕華館所入器皿,依前例令各該司進排之意,分付,何如?傳曰,允。
上在昌德宮。停常參·經筵,只晝講。
右承旨尹世紀書啓,臣承命傳諭于領議政柳尙運處,則以爲,臣之前後號籲,實出肝膈,而未蒙矜量,徒勤恩批,臣已不勝惶蹙。且臣宿患,添劇於數日之內,不得不尋單請急矣。千萬夢寐之外,近侍之臣,來臨委巷,傳諭聖旨,至有偕來之命,臣於此,尤不知致身之所,臣之不敢冒進,爲國體也,非爲臣身計也。如使臣,有一分可進之勢,而姑爲此矯飾之辭,以徼寵靈,則不但國有常刑,神明亦必殛之矣。臣之凡今情勢·病狀,實無仰承明旨之望,伏地惶恐,只俟斧鉞之加云矣。臣旣承偕來之命,仍留之意,敢啓。傳曰,才諭至意,復何多誥?當此岌嶪之秋,予豈可捨卿,卿豈忍棄予乎?情如飢渴,倚毗方切,卿其須勿過嫌,與近侍從速偕來。以濟時艱事,更爲傳諭。
大司憲權是經上疏。答曰,省疏具悉。卿其勿辭,從速察職。
參知李彦紀,淸州地覲親呈辭。入啓。給由。
監察李後說,楊州地病親呈辭。入啓。給由出去。
京畿幼學李道世上疏。大槪,敢陳民弊,冀蒙採擇事。入啓。傳曰,下該司。
傳曰,明日晝講爲之。
晝講,入侍特進官金鎭圭,同知事吳道一,承旨兪集一,玉堂李鼎命·趙大壽,假注書鄭維漸,史官權尙游·李宜顯,武臣李基泰,左議政尹趾善,亦爲入侍。
政院啓曰,守令未署經,多至三人,外方夫馬,久留有弊,憲府無行公之員,呈告·未肅拜人員,竝卽牌招開坐,以爲署經之地,何如?傳曰,允。
傳曰,史官二員待命,騎馬六匹立之,監試一二所內摘奸。
合啓,請罪人張希載,亟命按律處斷。答曰,亟停勿煩。
府啓,請進士金泰潤邊遠定配事。請還收前持平申銋補外之命事。答曰,依啓。末端事,勿煩。
院啓,韓重爀等事。答曰,勿煩。
禮曹佐郞金龜瑞,在外大臣及儒臣處,問議後,入來。
修撰趙大壽,廣州地加土呈辭。入啓。給由。
謝恩,大司憲權是經,掌令金弘禎,持平柳重茂。
持平柳重茂上疏。大槪,臣於頃日諫臣之避,情勢一倍難安。且於申銋還收之啓,尤有嫌礙難冒之端,請遞事。還出給。
右議政徐文重上疏。大槪,更申前懇,乞賜處分,鐫免職名,無上下撕捱,以傷國體,公私萬幸事。入啓。答曰,省疏具悉卿懇。今日之事,不在多誥。大臣心事,固已照燭無餘,則卿無難進之嫌,予無勉副之理,此其事理明甚,而卿之棄予,若是其邁邁,抑未知深思耶?殊非所望於輔弼之臣者也。玆遣承宣,諭予至意,卿其念古人盡瘁之義,安心勿辭,須速偕來,以副虛佇之望。仍傳曰,遣承旨傳諭,因與偕來。
今日晝講時,開城經歷尹弘离仍任事,及謝恩正使全城君混改差,令該曹卽爲口傳差出,五六日內發送事,榻前定奪。
吏曹口傳政事,謝恩正使東原君潗。
右承旨尹世紀書啓,臣敬奉聖旨,傳諭于領議政柳尙運處,則以爲,近侍相守,與之偕來之命,實是恩數之絶異,而前史之所未覯者也。雖在外諸臣,亦皆有惶恐不敢安之意,臣之人微罪重,姑置勿論,近在京輦之下者,一例施以異數,一日之內,荐承恩諭,而辭旨隆重,有非微臣賤分,所敢冒受而承當者。聖恩如天,臣罪如山,進無陳暴之路,退無逃遁之所,疾病危篤之中,宛轉號籲,不知所以仰對云矣。臣以前後批旨,再三敦勉,姑無入城之意,敢啓。傳曰,予志堅定,必無允許之理,而一向邁邁,造朝逾邈,缺然之懷,曷〈勝〉云諭?此時思想,不啻飢渴,卿其亟遵前旨,與近侍從速偕來,以副至望事,更爲傳諭。已上朝報
左議政尹趾善所啓,臣以使臣變通事,率爾陳達,以致事體顚倒,使事遷就,實深惶恐矣。正使,以全城君差出,今此謝使之行,實由於全城君赴京事,其時事狀,入於文書中,則又以全城君,差送正使,似甚難便,亦涉苟簡,宜有變通之道矣。上曰,予亦無心矣。今聞大臣之言,似極殊常,亦涉難便,以他人差送,可也。上曰,正使改差,則咨文亦當改之耶?尹趾善曰,興平尉赴京時,亦爲別咨文,今若以遷就未安之意,措辭爲文,所差正使,五六日內發送,可矣。上曰,斯速差送,可也。右副承旨兪集一曰,正使當爲改差,則政官牌招開政乎?上曰,雖非改政,分付吏曹,可也。
左議政尹趾善所啓,校理宋相琦之疏,自上雖以勿辭察職爲批,而玆事,旣已自首之後,置而不問,則不但渠自處難便,朝家處分,亦未免失當矣。臣聞忠州新牧使之言,則蓋是上年年分磨勘之後,追得餘結,以補民役云,此雖非私用之比,其在事體不可不問也。上曰,以渠上疏見之,則其非私用,出於補民之計,可知矣。尹趾善曰,遭此無前凶歲,欲濟飢民,不得已爲此計,而以法言之,則宜有罪矣。拿問後,觀其供辭而處之,何如?上曰,以事體言之,則大臣所達,亦然。宋相琦,拿推,可也。
上在昌德宮。停常參·經筵,只晝講。
酉時,雷動。初昏,雷動電光。夜一更二更,電光。
下直,富寧府使李時宰,慈仁縣監金始徽,臨陂縣監崔錫弼。
左承旨徐文裕三度呈辭。入啓。遞差。
戶曹判書李世華上疏。大槪,賤疾已劇,鍼藥無效,乞遞本兼諸任,往沐溫井,以尋生路事。入啓。答曰,省疏具悉。卿其安心勿辭往來焉。
刑曹參判申厚命上疏。大槪,秋曹佐貳,不可暫曠,乞遞臣職名,仍賜恩暇,歸省父母墳事。入啓。答曰,省疏具悉。卿其勿辭往來焉。
謝恩,修撰趙泰采。
晝講,入侍知事李畬,特進官李東郁,承旨崔錫恒·李鼎命·趙泰采,假注書鄭維漸,史官權尙游·李宜顯,武臣李䎙。
兵曹判書閔鎭長,知義禁辭免上疏。入啓。答曰,省疏具悉。卿其安心,勿辭察任。
京畿監司書目,廣州呈,以判中樞府事申翼相上疏上送事。啓。答曰,省疏具悉卿懇。予之思想,愈久愈切,卿之去國,倏已四箇月矣,亦豈無戀予之心乎?玆不多誥。須體此意,安心從速偕還,以副如渴之望。仍傳曰,此批答,偕來史官處,傳諭事,下諭。
政院啓曰,都承旨鄭重徽式暇,右承旨尹世紀,右副承旨兪集一,俱以傳諭事出去,廳中,只有臣錫恒·同副承旨沈權,出納之際,事甚苟簡,承旨有闕之代,政官牌招,開政差出,仍卽牌招察任,何如?傳曰,允。
右副承旨兪集一書啓,臣承命傳諭〈于〉徐文重處,則以爲臣之所遭,非尋常規警之比,有不敢冒昧承命之意,已悉於前後疏章中,而未蒙許,方切悶蹙之中,不意近侍降臨,傳諭批旨,至有偕來之命,臣驚惶震駴,罔知攸措,恩命雖重,終不敢冒沒趨進,惶悚涕泣,不知所達云矣。臣旣承偕來之命,仍留之意,敢啓。傳曰,已諭予意,更何多誥?但當益篤誠禮,冀回遐心而已。卿毋困我,與近侍從速入來,以副上下之望事,更爲傳諭。
謝恩,知義禁閔鎭長。
禮曹啓曰,王世子嬪永昭殿展謁當否,發遣郞官,問議于在外大臣及儒臣,則領敦寧府事以爲,臣素昩禮文,且於廢疾垂死之中,神思昏耗,固不敢以己見,有所仰對,而第觀宗伯之箚,玉堂之啓,俱似得宜。國朝所未行之禮,恐難創始於今日,伏惟上裁。右參贊尹拯以爲,草莽賤臣,久叨職名,冒死號籲,乞蒙鐫削,而昨者,伏承聖批,一向優容,臣誠惶感,莫知所出,惟縮伏煎灼,席藁俟罪而已,不意禮官遠〈臨〉以王世子嬪永昭殿展謁之禮,有所俯詢,聞命驚隕,不勝悸恐之至。伏念臣之前後蒙恩,無非〈越〉分,瀝血陳誠,終始不敢承當,則朝家有事,何敢輒與末議,以重犯僭踰之譏乎?以此,曾於甲子年前,蒙此隆命,已至八度,而臣終不敢越分仰對,卽今分外官命,雖猥至大夫之後,而其實則只是依舊糞土微分耳,守株迷惑,與前無異,況今衰病淹沈,神氣昏短,只在垂死之中,如使賤臣,萬分一可堪承命,則何敢一味緘縮,以朝廷詢蕘之盛意乎?虛辱寵命,罪又萬死,伏地惶恐,惟願亟伏違命之罪,以塞臣責而已云矣,敢啓。傳曰,知道。右參贊處,更往問議。
弘文館啓曰,繼講冊子,依傳敎往問于領議政柳尙運,右議政徐文重,則皆以爲,方在惶蹙待罪之中,經筵繼講冊子,不敢可否云,而以私問之,則春秋集傳,固好,而卷秩浩多,終不若聖學輯要之切緊簡略,更問於左議政尹趾善,則聖學輯要之便當,已達於筵中,更無可議云。三公之意旣如此,聖學輯要,以活字,令校書館卽速印出,以爲繼講之地,何如?傳曰,允。
左副承旨崔錫恒上疏。大槪,家有七十歲偏母,而家甚貧窶,菽水不給,素多疾病,藥餌難繼。伏乞聖慈,憐臣情事之切迫,特許一僻邑,以遂便養之願事。入啓。答曰,省疏具悉。疏辭,令該曹稟處。
合啓,請罪人張希載,亟命按律處斷。答曰,亟停勿煩。
院啓,韓重爀事。措辭見上姜五章·蔡悌胤·尹宗緖等,所供相左,情節旣露,而嚴刑命下之後,所當趁卽擧行,而日過旬望,尙今淹置,此雖由於堂上有病故之致,而其間,豈無一日開坐之時乎?其在獄體,稽緩甚矣。請禁府堂上推考,從速開坐,以爲收殺之地。奉命出疆,事體莫重,而東平君杭,旣差謝恩正使之後,累退行期,延至半年,已難免稽緩之失,而又以身病,臨急遞易,擧措顚倒之患,疾病之來,雖曰不免,其在重使行之道,不可無規警之擧,請東平君杭罷職。今年飢荒之慘,實有甚於辛亥,而京外死亡之患,不至於辛亥者,蓋以國家,傾囷倒廩,至誠求活之惠矣。一自罷賑之後,流丐之類,到處顚仆,道殣殆相望,而轉遞曳送,露置路傍,其驚心慘目之狀,固不可言,而近日以來,尤有甚焉,棄置於門外,不得掩土者,亦多云。掩骼埋胔,卽王政之所先,而辛亥已行之事,有以見先王不忍人之聖心,則及至今日,不可不申明擧行。請令京兆,嚴飭部官,一一埋瘞,俾無暴骨街路之弊。答曰,不允。第二件事·第四件事,依啓。
府前啓,前持平申銋補外還收事,停啓。
大司憲權是經啓曰,諫院,以姜五章等嚴刑命下之後,久不擧行,請推禁府堂上,臣於是,不勝瞿然之至。臣亦於伊時,待罪金吾,則莫重罪囚,未卽訊問,雖緣事勢之適然,而旣被諫臣之論斥,決不可一刻晏然於職次,請命遞斥臣職。答曰,勿辭,退待物論。
東原君潗上疏。大槪,敢陳罔極之私情,冀蒙矜察,亟收臣出价之命,以重國事,以安愚分事。入啓。答曰,省疏具悉。疏辭,令該曹斯速稟處。
吏曹參議李徵明,牌不進。
右承旨尹世紀書啓,臣敬奉聖旨,傳諭于領議政柳尙運處,則以爲臣自奉明旨以來,夙夜憂恐,氷炭交集,每承宣諭,若隕淵谷,誠不敢煩複仰對,益增罪戾,寧欲進身於九閽之外,悉暴叩額之懇,而所患眩症之外,重觸風寒,頭疼方劇,末由趨身,尤增死罪,賤疾如得少間,當以一疏,仰暴危迫之懇云矣。臣伏見卽今病情,雖不至深重,而宿患之外,風感添劇,姑俟其少兪,當以前後批旨,更加敦勉之意,仰啓。傳曰,知道。
假注書南就明,以領中樞府事南九萬病不得登途事,狀啓。傳曰,姑俟病間,與之偕還事,下諭。
有政。吏批,以沈澂爲漢城庶尹,尹行敎爲說書,兪信一爲掌樂正,朴世爲左承旨,承文博士單崔煊,開城經歷尹弘离,仍任事承傳,義盈主簿單陳起胄,本院去官。已上朝報
御營廳啓曰,通津文殊山城土築土墻之役,三軍門,事當一時擧行,而本廳所管之處,不但有異於一樓之役,當此大無之餘,勞費亦甚不貲,依禁義營例,待明秋一體爲之,何如?傳曰,允。
備邊司啓曰,司饔院燔造所用白土掘出事,楊口·忠州兩邑,本院今將發遣郞廳云。當此荒政之餘,京官之留滯之弊,本官亦可隨便擧行,依庚戌年例,勿送郞廳,令本道分付該邑,使之趁冬前掘取,待春上納,宜當,以此分付該院,何如?傳曰,允。
又啓曰,會寧開市事,北京咨文,今已出來,以此分付該道,使之依例擧行,而回咨,令承文院撰出,付送於前頭使臣之行,何如?傳曰,允。
晝講入侍,李畬所啓,今日大臣,開坐備局,故臣自其坐來詣矣。日者,兵曹判書閔鎭長,以江都改色米折半收捧事,有所定奪矣。南漢·江都,似無異同,一體爲之乎?上曰,依爲之。
又所啓,大興山城·永宗鎭等軍餉米,有分給各官,京倉及各司,亦有移轉之穀,而今年各邑還上,令折半收捧,大興等米,雖曰軍餉,自前本以還上斂散,至於京司移穀,亦與他還上無異,皆當一體折半乎?頃有稟定,可以分付,大臣之意亦如此,故敢達。上曰,一體爲之。已上備局謄錄
同知事李畬所啓,三名日方物,弓帶·筒箇外,亦限今秋停進矣,此則何以爲之?上曰,限明秋仍減,可也。已上禮曹謄錄左議政尹趾善,請對入侍時所啓,數日前,光陵重建廳堂上任相元,來見言,始役之日,臣往見之,則不無傷破之處,不至於改修之境,雖欲啓聞請停,而才已行告由祭,一邊毁撤,已無及矣。卽今邊首木手,卽丙午年修改時赴役者,其人見之,亦有嗟惜之言矣。當此凶歲,必行不急之役,致有民怨,國家莫大之役,何因一齋郞之所報,而如是輕遽?臣聞來,不勝駭然也。臣亦於未始役前,若聞不當改建之說,欲爲啓達停止,招致禮曹書吏,問其姑停便否,則答以所用雜物,皆已輸入陵所云,臣亦恐停止有弊,不爲請寢矣。主管堂上之言如此,參奉瞞報之罪,不可不重處,拿問,何如?上曰,丙午之修改,初未能記得,而或慮材木腐傷,許其重建矣。今聞大臣之言,齋郞所爲,誠甚無據矣,且禮官奉審,不爲詳細之失,在所難免,齋郞,拿推,禮官,先罷後推。參贊官兪集一曰,奉審郞官,一竝罷推乎?上曰,一倂罷推,可也。已上禮曹謄錄晝講入侍,參贊官崔錫恒所啓,近日禁府公事,因判義禁李世華,以病陳疏,積滯已久,姜五章等五名,各別嚴刑判付,已過旬望,而尙未擧行之事,其在事體,極爲未安,今則判義禁,以沐浴事,陳疏受由,還朝遲速,亦未可知,令次官開坐,以爲議讞之〈地〉,何如?上曰,令次官議讞,可也。
同知事李畬所啓,親祭後,例有謁聖取稟之擧,而壬申冬享時,則以日氣漸寒,且値饑饉,退行謁聖於翌年秋後,上年則因本曹判書朴泰尙所稟,自上敎以五禮儀宗廟祭享,皆爲親行,若無故則所當一一親祭,而輒皆謁聖取士,亦非事宜矣,今則何以爲之?上曰,姑觀明秋,更定,可也。又所啓,試士,國之所重,而我國試士之所,甚苟簡,東學,自前有狹窄之患,近來生齒漸繁,擧子之數,亦豈不增加乎?今番監試入門儒生,至有蹂傷者,殊極驚心矣,禮曹設場,曾有此議矣。昨聞筵臣,以此陳達,有該曹稟處之命,此固不可已之事,而本曹素無物力,無以設場屋。蓋試庭則幾盡恢拓,而其間郞官廳事,及書吏長房等屋,皆須改搆,可以設場,此雖當因其材瓦而用之,亦將添備物力矣,須使戶曹磨鍊上下,別定繕工監役,與本曹郞官,眼同營設,然後可成場屋。且其門路左右,民人作家公基者,有四五戶,勢當撤移開拓,而當此凶歲,失所呼冤之弊,亦不可不顧。今番逆家,或曾前籍沒之家,量宜劃給,使之移接,爲宜,不然則令該曹參酌題給,何如?上曰,分付戶曹,依此爲之。已上朝報
上在昌德宮。停常參·經筵。
自未時至酉時,日暈。
京畿監司李彦綱,東南道各陵奉審事,出去。
右副承旨兪集一書啓,臣敬奉聖旨,傳諭于右議政徐文重處,則以爲,如臣無狀,猥蒙稀有之盛禮,近侍來守,日奉聖旨,溫諭諄切,不啻若耳提而面命,至使臣偕來造朝,臣惶蹙涕泣,撫躬激仰,卽宜不俟駕而趨命矣。惟其區區情勢,終有所不敢冒進者,跼縮之心,狼狽之狀,至此而極矣。日夕冀祝之誠,唯望天地父母之仁,有所哀矜而垂恕云矣。臣謹傳批旨,更爲敦諭,而姑無入城之意,敢啓。傳曰,噫,當國家憂慮溢目之日,三公論道,協心共濟,猶懼其顚隮,而卽今兩相引入,左揆獨賢,小子之缺然,已不可言,而軍國事務之積滯者,又不知其幾,卿試思之。此果大臣翩然捨去之秋乎?卿若念及于此,必幡然而起矣。噫,卿等去就,實係安危,雖欲自輕,恐不可得也。卿其亟體前後之旨,更勿固辭,與近侍卽日入來,毋孤虛佇之望事,更爲傳諭。
右副承旨兪集一書啓,臣敬奉聖旨,更爲傳諭于右議政徐文重處,則以爲臣猥以滓穢之身,重辱隆厚之恩,近侍來守,諭旨相續,臣偃伏私室,不能承命者,今已多日矣。其虧損國體,慢滅分義,爲如何哉?今伏承聖旨,辭意愈勤,縷縷諄切,無非微臣不敢當之敎,至令卽日入來,其虛佇之意,逈出尋常,臣感激泣涕,不知所措。第臣之不敢冒進,不但係臣廉隅,實有關世道,雖使顯伏刑章,終不敢承命,伏乞還收踰分之恩,許臣哀籲,以爲人臣進退之節,是臣區區至願云矣。臣又以前後批旨,再三勉諭,而無意入城之意,敢啓。傳曰,予意已渴,而卿辭愈懇,是何君臣之間,情志之阻隔,一至於此哉?愕然之極,實不知所以爲諭也。卿若不出,使予必不免焦憂而疾作也。卿其依體至意,亟回遐心,與近侍從速偕來,少慰予心事,更爲傳諭。
吏曹啓目,粘目觀此東原君潗上疏,則老母今年七十二歲,無兄無弟,相依爲命。且其身病苦劇,庭戶之間,不能任意起動是如,請遞使价之命,亦爲白有臥乎所,偏母年深,無他兄弟,則出疆之任,情甚切迫,該曹之擬於末望,亦知其情理之如此,而乘〈承〉乏是白如乎,私情之外,身病亦重云,雖未知病勢輕重之如何,而當此使价之遞易,行李最急之日,情勢如此之人,有難强令仍赴,東原君潗謝恩使之任,他使臣卽爲差出,何如?啓依允。
禁府,宋相琦·李正臣拿囚。啓。
罷職現告,前禮曹參議韓聖佑,正郞崔休。
吏曹判書崔錫鼎,請對入侍。
吏曹口傳政事,謝恩正使臨昌君焜,陳奏兼冬至正使徐文重。
右副承旨兪集一書啓,臣敬奉聖旨,更諭于右議政徐文重處,則以爲,臣自蒙誤恩,進不能供職,退不得守分,虛辱厚禮,坐屈近侍,傲慢與日俱深,雖伏金木之誅,將無以贖臣之罪,伏承聖旨辭意益加勤摯,至有焦憂疾作之敎,此非臣子所敢願聞者,臣叩額泣血,以首頓地,直欲攢入而不可得也。士夫進退之節,實關廉隅,舍是,無以立身事君,而人君,亦何以取如此之臣哉?聖旨愈隆,臣罪愈重,敦諭備至,情勢益窮,瞻望雲天,終無致身之路,伏地俟罪,不知所達,終當以一疏,仰暴微忱云矣,仰啓。傳曰,知道。
刑曹,金泰潤,昆陽郡邊遠定配。
吏曹判書崔錫鼎所啓,吏曹正郞李益壽,以無郞薦引嫌,而旣已定奪之事,且多前例,而卽今亦有無郞薦而行公之人,以此爲嫌,殊無所執,事甚不當,推考,催促行公,何如?上曰,依爲之。
上在昌德宮。停常參·經筵。
成均館官員,以知館事意啓曰,今九月初九日儒生課製,與文武科放榜相値,限內不得爲之,今內無故日,當爲退行,而當此科日才過,儒生未散之日,趁卽設行,實合於激勸之道矣。大司成洪受瀗,方在試所,而在前,雖無大司成,亦有啓稟設行之例,今初十日,設行之意,敢啓。傳曰,知道。
府啓,引嫌而退。未卽刑訊,旣緣病故,行公亦有近例,請大司憲權是經出仕。答曰,依啓。
大司憲權是經,就職。
左參贊李世白上疏。大槪,賤疾一向沈痼,難望復起供仕,且齋郞·禮官之被罪,有不敢自安者,懇乞亟遞臣本兼諸任,仍命勘定臣罪,以爲奉職無狀者之戒事。及左承旨朴世上疏。大槪,千萬夢寐之外,忽叨新除之命,昨於嚴召之下,不敢不入謝恩命,而顧臣情跡,萬分難安,決無復據榮次之理,伏乞聖慈,卽遞臣職,以謝人言,以安私分事。及禮曹參判宋昌,參議兪得一上疏。大槪,臣等,於當初奉審禮官罷推之事,有不可晏然者,乞罷臣等之職,以安微分事。以國忌,留政院。
右議政徐文重上疏。大槪,前後陳疏書啓,窮蹙之狀已盡,而批旨愈勤,兢惶震惕,不知致身之地,伏乞聖明,亟命召回傳諭承宣,使微臣,得以自盡於進退之節,快賜處分,毋使相持,終陷於違慢之罪,千萬幸甚事。入啓。答曰,省疏具悉卿懇。予之望卿之造朝,愈往愈切,而至緣誠禮未至,竝辭之章,今已九上之多,益用愧恧,夫復何言?第疏中所引宋朝事,予以爲不然也。噫,輔相進退,本自不輕,今因挾雜邪私之說,竟至於解免而後已,則適足以中敲撼者計,揆以國體,寧有是理哉?此予所以決難允許者也。至意終不可孤,國事不忍恝視,卿其安心勿辭,與近侍須速偕入,以副如渴之望。仍傳曰,此批答,以偕來承旨傳諭。已上朝報
上在昌德宮。停常參·經筵。
夜自三更至五更,電光。啓。
下直,陽智縣監李方岳。
領議政柳尙運上疏。大槪,亟命召還近侍,遞罷臣職,以尊國體,俾臣得遂溝壑之諒事。入啓。答曰,省疏具悉卿懇。噫,當國家憂虞溢目之日,三公論道,協心共濟,猶懼其顚隮,而卽今兩相引入,左揆獨賢,小子之缺然,已不可言,而軍國事務之積滯,又不知其幾,卿試思之,此果大臣翩然捨去之秋乎?卿若念及于斯,必幡然而起矣。噫,卿等之去就,實係安危,雖欲自輕,恐不可得也。卿其亟體前後之旨,更勿固辭,與近侍卽速偕入,母孤虛佇之望。仍傳曰,此批答,偕來承旨處傳諭。傳曰,明日晝講爲之。
平安監司書目,定州牧使李徵龜,以親病受由歸家,久不還任,罷黜事。
黃海監司書目,情勢難安,病狀增劇,乞遞職名事,上疏上送事。啓。答曰,省疏具悉。卿勿過辭,從速察職。
左承旨朴世上疏。入啓。答曰,省疏具悉。爾其勿辭,從速察職。
左參贊李世白上疏。入啓。答曰,省疏具悉。卿其安心勿辭,亦勿待罪,從速行公。
禮曹參判宋昌,參議兪得一上疏。入啓。答曰,省疏具悉。卿等勿辭,從速察職。
吏曹參議李徵明上疏。大槪,病難供職,且被訟者之侵誣,乞命遞罷,以安私分事。入啓。答曰,省疏具悉。爾其勿辭,從速察職。
大司諫黃欽辭職上疏。入啓。答曰,省疏具悉。爾其勿辭,從速察職。
副提學趙相愚辭職上疏。入啓。答曰,省疏具悉。爾其勿辭,調理察職。
合啓,請罪人張希載,亟命按律處斷。答曰,亟停勿煩。
院啓,請勿留難,還收罪人韓重爀·李時檜·崔格等,按法處斷之命事。奉命出疆,事體莫重,而東平君杭,旣差謝恩正使之後,屢退行期,延至半年,已難免稽緩之失,而又以身病,雖有臨急遞易,擧措顚倒之患,疾病之來,雖曰不免,其在重使事之道,不可無規警之道,請東平君杭罷職。平安一道,徵斂多端,弊瘼日滋,而其中兵營新定木一款,尤爲無據,軍兵物故之代,簽補之日,名以新定木,每名輒徵一疋,竝與當年身布,而納三疋矣。民情一被歲抄,如陷死地,豈可於新入之初,又責科外之物,以增其愁歎之聲哉?此實諸道之所未有,朝家之所不知,而徒歸於兵使私用之資,當此西路連歲大侵,民窮財竭之日,尤不可仍循其謬例,請令廟堂,査問本道,當初創開之人,摘發科罪,仍加蠲革,以慰一路軍卒之心。答曰,不允。末端事,令廟堂稟處。
府啓,臣等,於近日連詣臺廳,每見女人,出入於差備門者,紛然絡續,盤盂袱帒之屬,荷戴挾持,往來無常,終日不止,雖未知所幹何事,禁嚴之地,異於私家,設或有不得已出入之事,豈無他路,而乃敢經由於賓廳·政院之間,穿過臺廳前路,肆然不忌?所見猥雜,事體無嚴,請令禁斷。答曰,依啓。
吏曹啓目,粘連,觀此左副承旨崔錫恒上疏,則所後偏母,年今六十九歲,居常善病,日以損削,而家本貧窶,菽水不給,無以供滫瀡之養,願得荒僻一郡,得以小遂寸草之誠,亦縷縷陳懇爲白有臥乎所。近密之臣,出補外邑,事體不輕是白乎矣,其爲情理之切,有足感動,當此孝理之日,特許一邑,俾伸情願,恐亦合於體下之道,伏惟上裁。啓依回啓施行。
政院啓曰,明日成均館儒生課製事,已爲允下,而政府東·西壁進參,然後方可開坐,左參贊李世白,時未肅謝,卽爲牌招,明朝使之進參,何如?傳曰,允。
謝恩,左參贊李世白。
右副承旨兪集一書啓,臣敬奉聖旨,傳諭于右議政徐文重處,則以爲臣之情勢,畢露無餘,而不得照燭於日月之明,聖意愈邈,未奉明旨,叩地叫天,更無號籲之路,天意聽卑之語,亦臣平日妄信耳。第臣不敢冒進之義,實是人臣廉隅大節,捨此,亦無以事君者,嚴旨之下,惶悸悶塞,伏地俟罪,不知所達云矣。臣依聖敎,仍留敦勉之意,敢啓。傳曰,知道。
右承旨尹世紀書啓,臣敬奉聖批,傳諭于領議政柳尙運處,且以前後批旨,再三敦勉,則以爲,臣之今日所遭,陳疏乞免,亦有所不敢,而實出於竭誠號籲,祈回天聽矣,誠未上格,反承溫諭,臣雖頑愚,亦異木石,豈不知違慢之可誅,分義之至嚴,而如使臣,迫於威命,抗顔冒出,則區區廉隅,雖不足恤,傷損國體,當復如何?聖恩愈隆,臣罪愈重,席藁俟罪,甘伏刑章,辭竭意窮,不知所達云矣,敢啓。傳曰,知道。
司僕啓曰,箭串所放馬匹,例於八九月間,本寺提調與軍門大將,出往無馬軍兵等處,捉給戰馬矣。今年則軍兵等,皆以山馬分養馬受出後,卽今無馬者,不過二十餘匹,比前數少,只令郞廳,出往捉給之意,敢啓。傳曰,知道。
禮曹啓曰,自癸酉三月以後,至丙子二月課製,得恩賜分數者,二分三十八人,一分十九人矣。給二分三十八人,則依近例直赴會試,給一分十九人,則分送漢城試兩所,較藝等第之意,分付,何如?傳曰,允。已上朝報及司僕謄錄·禮曹謄錄
備邊司啓曰,司諫院啓辭,平安道一道,徵斂多端,弊瘼日滋,而其中兵營新定木一款,尤爲無據,軍兵物故之代,簽補之日,名以新定木,每名輒徵一匹,竝與當年身布,而納三疋矣。民情一被歲抄,如陷死地,豈可於新入初,又責科外之物,以增其愁歎之聲哉?此實諸道之所未有,朝家之所不知,而都歸於兵使私用之資,當此西路連歲大侵,民窮財竭之日,尤不可仍循其謬例,請令廟堂,査問本道,當初創開之人,摘發科罪,仍加蠲革,以慰一路軍卒之心,何如?傳曰,令廟堂稟處事,命下矣。新定木一款,事之無據,莫此爲甚,所當依臺啓施行,而必須詳覈曲折,得其實狀,然後可以有所處,則令本道明査啓聞,以爲處置之地,何如?傳曰,允。備局謄錄
上在昌德宮。停常參,只晝講。
傳曰,明日晝講爲之。
注書李世維受由,代以崔煊爲假注書。
晝講入侍,同知事吳道一,特進官金載顯,承旨沈權,玉堂李鼎命·趙泰采,假注書崔煊,史官權尙游·李宜顯,武臣李後晟,持平柳重茂,正言趙泰東,亦爲入侍。
掌令金弘楨初度呈辭。入啓。給由。
黃海監司書目,安岳郡守李翊周,啓覆罪人見失後,限內不得捕捉,罷黜事。啓。傳曰,節哛,只推勿罷。
禮曹啓曰,自癸酉三月以後,至丙子二月課製,得恩賜分數者,二分三十八人,一分十九人,給二分三十八人,則依近例直赴會試,給一分十九人,則分送漢城試兩所,較藝等第之意,分付,何如?傳曰,允。
今日晝講時,合啓,請張希載亟命案律處斷。上曰,亟停勿煩。持平柳重茂所啓,卽伏見黃海道鳳山居士人李迨呈狀,以爲其兄李逅,曾於己巳年,爲推奴,下去于平安道龍川地,則叛奴孝一等,遽生橫叛之計,誣呈本邑,府使鄭淵,不爲明覈,偏聽叛奴之言,構成罪案,瞞報上司,律以壓良之罪,全家定配於朔州地,故不勝痛冤。乃於辛未年,上言籲訴,秋曹回啓,令本道定訟官接訟,至上年八月,始爲得決,而適於其時,卒聞老母之奇,留置決立案於其兄謫所,卽爲上來矣。此奴婢等,一自立訟之後,常懷憤怨之心,上年十月,郭山居婢夫金俊等十三名,瑞興居婢夫金戍先·朴戒一等,來到其寓所,自願贖良,誘說萬端,其兄,陷於術中,只率一奴,親往奴婢所住處,已至一年,了無聲息。其後卽遭母喪,傳訃人,往來尋蹤,卒莫知其去處,此必出於叛奴輩,誘引率去,戕殺滅跡之狀,明白無疑。又以此意,呈于刑曹,刑曹,以叛奴等掩捕究問之意,袐密行關於奴婢所在官,使之推治,則各邑,庇護土民,稱以逃走,無一懲治,徒自日夜呼號,無以解幽明之至痛至冤云云。若果一如李逅所訴之言,則此實綱常之大變,其爲驚慘,莫此爲甚,不可不登時捕捉,以正弑主之罪,而〈該〉曹行關之後,各邑視若尋常,慢不擧行,致有窮民含痛未伸之弊,雖未知其間曲折之如何,而守令偏護土民,罔恤綱常之重,尙今掩置,不卽譏捕究覈之狀,誠極駭然。請當該各邑守令,竝皆摘發論罪,仍令兩道監司,申飭刻期,搜捕叛奴等,一一明覈,啓聞處置。上曰,依啓。正言趙泰東所啓,請勿留難,還收罪人韓重爀·李時會·崔格等按法處斷之命,令該府不問拘忌,逐日嚴刑,期於輸情,依律處斷。上曰,勿煩。又所啓,近日官方無漸,用人大驟,識者之寒心久矣。掌樂正兪信一,纔離五品,旋授少卿之職,物情未允,請命改正。上曰,不允。前啓東平君杭罷職事,停啓。
禁府,金儁相拿囚。啓。
政院啓曰,明日晝講爲之事,命下矣。宗廟·永寧殿修改相値,頉稟。傳曰,知道。
備忘記,居首生員李熙台,直赴殿試,之次幼學鄭後周,直赴會試,生員李相休,幼學南壽夏,生員李秀實,幼學姜錫恒·鄭敷,各給一分。
今日晝講時,正言趙泰東所啓,臣有所懷,惶恐敢達。頃者蠱獄時,杖死人應先·金天樞等,設鞫之初,事出急遽,未假審愼,而及今諸賊輸情之後,冤狀畢露,雖是輿儓之賤,死非其罪,則伏想聖念,亦必矜惻於斯矣。渰死之人,尙有恤典,若應先·金天樞等冤死之人,宜在所先自朝家,或給米布,則實有光於聖德矣。持平柳重茂曰,若自朝家,有恤典之加,則處分得矣。上曰,予有此意亦久矣,諸臣之言,與予意正同,令該曹恤典擧行也。持平柳重茂所啓,臣於頃者在鄕之日,目見農事之失稔,災異之非常,欲以初不付種,全不除草處,及木花田與雹災尤甚者,給災之意,陳疏上請,而臣於伊時,有情勢難安之事,不敢以言官自處,玆以未果矣。及至還朝後聞之,則初不付種,全不除草及木花田,皆已給災,而雹災一款,未及變通,故有所仰達。去月二十七日,狂風大作,起自西北,終夕不止,折木拔屋,雨雹交下,如注如丸,田畓各穀,無不傷損,而早種租稷,被害尤甚,稍有向熟之意者,盡落於泥土之中,未有一粒之附在者,老少農人,一時聚哭於田畓之頭,聲徹于天,其驚心慘目,有不忍言。國以民生爲本,而民無其食,又無其衣,將何以爲生,而未知朝家,以何計策,以何財粟,何以救濟乎。一分可救之〈道〉,只在於給災輕徭,臣意以爲,被雹尤甚處,亦令許給全災,而但念雹之爲災,有同驟雨,數十里之間,或有來不來之異者,若諉之被災,而不分虛實,一倂給災,則必有混雜之弊,而稅入因此太縮,國用益至難繼矣,此亦不可不念處。今若別爲事目,分付各道監司,使各邑,分等數詳細報知,令敬差官,親自看審於覆驗之時,而從便給災,則實惠下究,而公家所失,亦不至甚多矣。同知事吳道一曰,雹災所被之處,雖曰慘然,與初不落種之類,有間,若開給災之路,誠有虛實相蒙之弊,若以此全不給災,則必有民怨,臺臣所達,誠是矣。上曰,今番雹災,有同驟雨,故田穀或傷或不傷,而昨日京畿監司狀啓,混稱被災,殊欠分明,前頭出巡後,使之區別啓聞,被災尤慘處,令廟堂精量給災,可也。已上朝報
上在昌德宮。停常參·經筵。
掌令金弘楨再度呈辭。入啓。遞差。
傳曰,明日晝講爲之。
禁府照目,前府使金儁相矣,嶺南米,專爲救民之資,升斗之剩出者,補用賑資,事理當然,而移送補民廳,事極不當,而穀物稱以戶籍價,出給京人,同戶籍紙留置之數,雖明白懸錄於重記中,而許人防納之罪,難免,至於潛奸邑婢,及捉致許多民庶,酷被刑杖等事,亦甚可駭。罪決杖一百,告身盡行追奪。啓功減一等。又啓目,光陵參奉李正臣元情云云,承服不,刑推得情,何如?啓。日昨大臣,以光陵參奉瞞報之罪,啓請拿問,仍有奉審禮官罷推之命是如乎,從容思惟,陵寢事體,至重且大,雖些少有頉之處,陵官當報而不報,則其罪固重,而此則只從所見牒報而已哛不喩,禮官奉審之時,加執頉,至於十餘處,則陵官所報,設有不能詳審之事,似出於過慮,而與瞞報有間是在如中,人臣犯罪,有公私之分,朝家用罰,有輕重之別,今若深罪陵官,則不無以此懲羹,掩置不報之弊是置,李正臣乙良,收贖放送,奉審禮官,只推勿罷。
合啓,請罪人張希載,亟命按律處斷。答曰,亟停勿煩。
府啓,南部主簿柳雸,爲人庸暗,不識事理,凡所以施爲,一聽吏言,坊民差役之時,多有濫雜操縱之弊,且以出入所騎,必令責立於部民,少不如意,笞杖狼藉,如此不職橫恣之人,不可仍置,以貽坊民之害,南部主簿柳雸,請命汰去。答曰,依啓。
院啓,請勿留難,還收罪人韓重爀·李時檜·崔格等按法處斷之命,令該府勿問拘忌,逐日嚴刑,期於輸情,依律處斷。請掌樂正兪信一改正。答曰,不允。末端事,依啓。
平安監司書目,殷山縣監金壽億,遭父喪事。
吏曹啓曰,臺諫有闕,政事,取稟。傳曰,明日爲之。
禁府照目,校理宋相琦矣,前任忠州牧使時,上年年分磨勘之後,追得餘結,以補民役,雖非私用之比,其在事體,不可置而不問,罪決杖一百,告身盡行追奪,私罪。啓功減一等,除決杖。
禮曹正郞崔林,在外大臣及儒臣處,問議後入來。
禮曹判書李畬上疏。大槪,敢陳煎迫私懇,冀蒙恩暇,往省病母。且於本曹擧行條件,有未敢自安於覆奏者,乞遞臣職,以便公私事。入啓。答曰,省疏具悉。卿其安心,勿辭往來焉。已上朝報
上在昌德宮。停常參,只晝講。
持平趙泰耉初度呈辭。入啓。給由。
領議政柳尙運上疏。大槪,情勢之外,賤疾且劇,決無時月起動之望,亟命召還近侍,仍治臣逋慢之罪事。入啓。答曰,省疏具悉卿懇。予當面諭至意於前席,卿其安心勿辭,卽速偕入,以副虛佇之望。仍傳曰,此批答,偕來承旨傳諭。
晝講入侍,知事閔鎭長,特進官柳之發,承旨崔錫恒,玉堂李鼎命·李廷謙,假注書崔煊,史官權尙游·李宜顯,武臣金夏重。
禮曹啓曰,王世子嬪永昭殿展謁當否,更問于在外大臣及儒臣,則領中樞府事南九萬以爲,垂死病中,更承下詢之命,惶隕之極,不知所諭,在京大臣·禮官·儒臣所獻之議,大略相同,臣於此外,亦無別見,伏惟上裁。行判中樞府事申翼相以爲,臣方在病昏中,以致下詢之命,再及於田里,不勝惶悚之至,王朝之禮,主於謹嚴,與凡庶不同,而嬪宮廟見,不載於五禮儀,則永昭殿,雖在闕中,與宗廟事體無別,無於禮之禮,一時創行,恐乖愼重之道,非臣懵陋,所敢輕議,伏惟上裁。進善權尙夏以爲,草莽愚賤之臣,與論朝家莫重之禮,非但事體猥僭,臣於禮學,旣無平日之所講究者,則强其所不知以爲知,亦有所不敢,故今者禮官,至於再度遠臨,而終不得仰對,惶恐俟罪云矣。在外大臣之意如此,上裁,何如?傳曰,知道。
備邊司啓曰,以諫院啓辭,令廟堂稟處事,命下矣。新定木一款,事之無據,莫此爲甚,所當依啓施行,而必須詳覈曲折,得其實狀,然後可以有所處分,令本道明査啓聞,以爲處置之地,何如?傳曰,允。
吏曹口傳政事,以趙泰老爲全羅道災傷敬差官。
工曹判書任相元上疏。大槪,近得痎瘧,累度苦痛,元氣大敗,決無供職之望,而且以都監之事,大被宰臣之非斥,不可一日冒居,本職及都監之任,一倂遞免,以便調治,以謝人言事。入啓。答曰,省疏具悉。旣有所見,疏陳何傷,而辭氣頗欠和平,非相敬之道也。安心勿辭行公。
謝恩,兼司書李廷謙。
右議政徐文重上疏。大槪,一日帶職,罪積萬誅,伏乞召還近侍,將臣爵秩,劃卽鐫改,俾得歸死於田畝事。入啓。答曰,省疏具悉卿懇。予當面諭至意於前席,卿其安心勿辭,卽速偕入,以副虛佇之望。仍傳曰,此批答,偕來承旨傳諭。
禮曹佐郞金龜瑞,在外儒臣處,更問議後入來。
右承旨尹世紀書啓,臣敬奉聖旨,傳諭于領議政柳尙運處,則以爲,伏承聖批,至有前席面諭之敎,臣惟當竭蹶趨承之不暇,而所患頭痛之症,方此甚劇,昏倒在地。末由起動,聖敎至此,而不能祗承,伏地涕泣,只俟死罪而已云矣。臣伏見卽今所患頭疼,症甚非細,實無趨命之望,姑俟小間,更以前後聖敎,反覆面諭之意,敢啓。傳曰,知道。
有政。吏批,以李廷撥爲連源道察訪,尹會爲唐津縣監,沈樺爲兼引儀,李台望爲定州牧使,趙大壽爲兼輔德,兪命雄爲掌令,洪重禹爲堤川縣監,辛後甲爲南部主簿,李晩成爲兵曹佐郞,李咸齡爲引儀,李廷謙爲兼司書,趙泰采爲副校理。
今日晝講時,知事閔鎭長所啓,李顯命之疏,語無倫脊,誠不足責,至於加刑,則尤爲不當。蓋渠若有隱情,或可更問,而旣以他人敎誘,陳疏納供,則有何更問之端耶?今若加刑,或至輕斃,則四方聽聞,必多駭惑,後弊所關,不可不慮。今若直爲勘罪,則似爲得宜,故惶恐敢達。上曰,頃日臺臣所達,已悉予意矣。閔鎭長曰,至於成揆憲事,則與顯命,尤有不同者,渠若有陳疏之意,則自爲之,可也,今乃改構疏本,給與他人,此固非矣。然朝家當初除職之意,本不偶然,今者遽施刑訊,則殊與前日褒奬之意,相反矣。檢討官李廷謙曰,顯命前日屢呈之疏,語無倫脊,全不成文理,今疏則語意尤悖,稍可解見,自下亦意其爲他人之所敎誘矣。今已直招,屛裔之典,足懲其罪,若或拷掠致斃,則實關後弊矣。侍講官李鼎命曰,李顯命,自上目之以亂民,不以儒待之,而渠旣服儒服·冠儒冠,來呈上疏,亦不可不謂之儒也,當初群臣之心,孰不知處分之過當,而只緣天怒震疊,欲問其指嗾之人,故人不敢言,今若遽施刑訊,終至於死,則遠近聽聞之驚駭,何可勝言?然而群下,猶此恐懼,不敢仰達矣。正言趙泰采,乃於頃日筵中,以此陳達,此可謂言人之所難言也。臣在三司之列,有懷不敢達,而他人先言之,心切愧赧,今日閔鎭長,又以此事陳達,其言誠爲得宜矣。且成揆憲,則臣不識其何狀人,而己巳年,有論以逆律之敎,而揆憲,挺身陳疏,衆皆危之,無不力挽,而揆憲,以死自誓,終不動念,臣之所聞,只此而已。揆憲,不死於曩日,而死於今日,則豈不貽累於聖德乎?閔鎭長曰,聖上,震怒於顯命之疏,固宜矣。蓋甲戌以後,大臣,每每不安其位,朝著無寧靜之日,不獨天怒如此,在朝臣僚,孰不以此爲可憂乎?至於李鼎命所謂以聖上震怒之故,群下不敢開口云者,此實聖上深加惕念處也。顯命之事至微,而群下猶不敢開口,則日後,設有大於此者,聖上,何由得聞群下之言乎?且顯命等事,若收殺得宜,則其爲召還大臣之意,亦爲有助矣。上曰,趙泰東,以此陳達,其時予有所答之言矣。諸臣復此陳達,其本意,亦非以兩人之罪,爲歇後也。姑爲除刑,照律勘罪,可也。已上朝報
傳曰,大臣·備局堂上引見。
今日晝講入侍時,特進官柳之發所啓,臣待罪西閫時,江邊七邑連値凶歉,木花又隨而不實,持公事往來軍民等,每當冬月,將未免凍死之意,告訴於營下,故臣以軍布,預造裌衣,隨訴許給,而常患其不能遍及矣。今聞本道七邑,又爲大侵,木花無一結顆者云,飢饉之民,設或有有無相資之道,赤脫之餘,往來旣難,凍斃亦迫。卽今適値監試,兩所落幅之數,殆至累千張,以此造作紙衣,而曾見其紙衣之製,稍爲闊長,以落幅紙三張,造作二件衣,則似涉便易,其數必多,依此造作紙衣,勿拘歲給之數,從優分送,而且聞咸鏡北道,凶歉大甚,木花元來不産,亦依平安道例施行,均被朝家惠澤,何如?上曰,比前從優下送事,分付,可也。
知事閔鎭長所啓,禁軍取才,有納馬·遠射兩件事,而近來馬甚不好,官給之馬,亦無好者,故先取納馬者,啓下口傳矣。年前納馬之類,已盡口傳,自今以後,遠射中自願納馬者,先爲口傳,則馬政似爲着實,敢此仰稟。傳曰,依爲之。已上兵曹謄錄
備邊司啓曰,因開城留守李寅煥所啓,管理使兼察當否,令廟堂稟處事,命下矣。旣無管理使稱號,徒有密符,誠爲不便,而徒設名號,又無軍兵管屬之事,則亦涉無實,卽今本府所屬軍兵之數,及前頭可以便宜設施之策,令本府一一照列,或爲馳啓,或親自上來,以爲從容講定後稟處之地,宜當。以此分付擧行,何如?傳曰,允。
又啓曰,頃因江原監司沈枰狀啓,罪人安龍福等十一名,押送京中事,覆啓分付矣。卽者龍福等十名,纔以押來,所當移刑曹推問,而係關邊情事體,與他罪人有異,令本司堂上·刑曹堂上各一員,齊會本司,一一究覈稟處,而其中金順立一名下陸之後,卽還延安本土云,今方密關分付,使之掩捕上送矣,敢啓。傳曰,知道。備局謄錄
上在昌德宮。停常參·經筵。
下直,楸坡萬戶李世甲。
吏曹參判徐宗泰三度呈辭。入啓。只遞本職。
持平趙泰耉再度呈辭。入啓。遞差。
政院啓曰,今日賓廳引見時,兩司當爲入侍,而諫院無一行公之員,除受由人員外,呈告·未肅拜人,竝卽牌招,以爲推移入侍之地,何如?傳曰,允。
假注〈書〉鄭維漸,代趙泰一。
右副承旨兪集一書啓,臣敬奉聖批,傳諭于右議政徐文重處,則以爲臣之情迹,有萬萬不敢承命者,十上辭本,窮蹙已極,伏承批旨,令臣偕入,有面諭至意於前席之敎,聖明必有垂矜之念,而臣亦有悉暴微懇之路矣。第臣之今日難進者,正以新授資職,此虞人所以雖死而不赴旌招者也。臣席藁私次,致身無路,區區所望,只是聖人之德,終無絶物之理,昂首雲霄,惟有霑灑而已云矣。臣仍留,更以前後批旨,反覆敎諭之意,敢啓。傳曰,知道。
禮曹啓曰,王世子嬪永昭殿展謁當否,發遣郞廳,更問于在外儒臣,則右參贊尹拯以爲,臣昨伏蒙參贊新命,前職未解,誤恩荐降,臣誠惶感,罔知所措,陳章瀆擾,亦所不敢,不得不呈病縮伏,席藁以俟罪矣。不意禮官更臨,再有問議之命,臣又不勝驚惶震悸之至,臣之有召而不敢趨,有命而不敢對者,律以法義,罪不容誅,而賤分至此,不敢踰越,螻蟻微忱,天日或已下燭矣,玆禮節,在士庶之家則有之,家禮昏禮,有新婦見祠堂之儀,自是應行之不容廢者,初非可議之事,而此則旣已詳其諸臣之奏列矣。至於國家之禮,則草野賤陋,實無所學,尤何敢强其不知,而妄有容喙耶?病伏之中,心神眩憒,不知所以仰對,虛辱降命,至於再度,臣罪至此,萬殞難贖,惟伏地戰慄而已云矣,敢啓。傳曰,知道。群議如此,姑勿擧行。
傳曰,明日晝講爲之。
謝恩,大司諫黃欽。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。引見時,戶曹判書李世華·兼帶內醫提調,及判義禁改差事,榻前定奪。
院啓,請勿留難,還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。答曰,勿煩。
今日引見時,大司憲權是經所啓,日昨同僚,以南部主簿柳雸,坊民差役不均,且其所騎,勒責部民,不可不汰去之意發簡,臣亦極以爲可駭,同參以啓矣。今聞大臣之言,事實與啓辭措語,大段相左,論事不審之失,著矣。不可一刻晏然於職次,請命遞斥臣職。上曰,勿辭,退待物論。大司諫黃欽所啓,堂上通淸之規,必待參議之與政,始乃擬望,自是流來舊例,蓋所以重其選也。今臣之所忝本職,適値參議呈病在家之時,則事出常格之外,人器不稱,姑置勿論,以此一款,已難冒昧承當,而且聞物議,亦有以事異前例,爲未安者云,尤何敢晏然仍據於職次乎?請命遞斥臣職。上曰,勿辭,退待物論。
執義洪受漸·持平柳重茂啓曰,前南部主簿柳雸,於大小差役之際,多有濫雜之事,且以責馬部民事,下吏,至於受罪兵曹云,臣等,聞而駭之,相議論啓矣。今聞大臣,以其事實與啓辭相左之意,言于長僚,而長僚,旣以論事不審,引避,臣等何敢晏然仍冒乎?請命遞斥臣等之職。答曰,勿辭,退待物論。
禁府啓目,洪壽星刑問六次,尹宗緖,蔡悌胤,姜五章等刑問各二次,不服,竝只加刑得情,何如?啓各別嚴刑得情。
忠淸監司書目,尼山呈,以右參贊尹拯病重,上去不得事。啓。傳曰,卿其安心勿辭,幡然上來,以副至望事,回諭。又書目,韓山兼任舒川呈,以司諫權讓辭職上疏上送事。啓。答曰,省疏具悉。爾其勿辭,上來察職。
今日引見時,左議政尹趾善所啓,伏見光陵參奉李正臣元情判付公事,則以參奉爲無罪,臣有妄率陳達之失矣。然陵寢事體甚重,有頉處,雖甚微細,參奉不可不報矣,但於春間,以其改建之意,報禮曹,則前判書李世白以爲,今年勢難董役,使之更報緩急實狀後,定奪分付爲言矣。參奉,又以今年潦雨,決難支過之意,更報禮曹,而至以陵官之責塞矣,爲言,渠何敢若是耶?其時政院,欲爲請推,而因人挽止而中寢云,臣每以不得啓稟姑停,爲恨矣。任相元,適爲來見,故聞其言而有所陳達於筵中,其後又聞兪信一之言,則丁字閣,豈至於當頹而改之耶?勢將匪久當改而十年之內,似無可慮之端矣。參奉之必以難經今夏爲言者,其意不美,亦以此略及於疏辭云,臣意以爲,參奉,必欲始役於今年者,固有其罪,不可全釋矣。上曰,予見李正臣原情,則似出於過慮之致,其未及詳察,不爲無失,而但其用意之跡,予所未知也。當報而掩置不報,則爲私罪,不當報而過慮報之,則爲公罪,若以此深罪,則不無後弊,故收贖放送,蓋以此也。左議政尹趾善曰,若有傷處,陵官何可不報乎?但其難經今夏之語,此其用意處也。李世白疏中,不但分疏正臣,侵逼任相元太過,至於任相元疏,則只陳其前後曲折,別無侵逼之語,而遽承頗欠和平之敎,似涉情外矣。上曰,李世白之疏,蓋陳曲折,而措語之間,不無過當處矣。任相元之疏陳所見,不爲非矣,而辭氣殊欠和平,故疏批中略示予意矣。今聞大臣之言,彼此俱失相敬之道,竝爲推考,可也。兵曹判書閔鎭長所啓,禁府罪人夏川都正椅,以出往江村,劫奪民家財産,掠取女子,使其廳直强奸之罪,拿囚,而廳直,逃走不現,萬無捉得憑覈之路,因此滯獄有弊,以其作弊民間之罪,姑先勘斷,以待廳直之捕得,何如?刑曹判書金鎭龜曰,夏川都正之他罪,則詳在於京畿監司狀啓中,刑曹別無更査之事矣。其時廳直逃走之故,自本曹多般推問,而廳直,旣是無根着之常漢,且劫奸,係是一罪,則萬無自現之理,而廳直推現之後,則夏川都正之罪,不無因此添加之事,故其家亦無捉現之理,今以廳直之不現,夏川都正之一向滯囚,誠極難處矣。上曰,夏川都正,性本悖戾,到處作弊,誠爲難處矣。閔鎭長曰,渠雖悖戾,名係屬籍,久滯牢獄,誠爲不可,以其本罪,姑爲勘斷,似宜矣。上曰,廳直之捉得,誠爲未易,而一向滯囚,亦涉不可,以其本罪定律,可也。已上朝報
今日,大臣·備局堂上引見入侍時,左議政尹趾善所啓,楊州儒生朴弘祺,疏陳江華築城·軍制變通事,啓下本司,而此時此事,有不可輕議,待年爲之之意,敢啓。上曰,旣已陳疏,故循例啓下,而此時不可爲之,徐議處之,可也。
開城留守李寅煥所啓,臣待罪舊都,多有緊急變通之事,頃者狀啓後,今又入來仰稟矣。本府地方甚狹,一年田稅所捧,不過二百餘石,以此各處祭享及使客支應官供億,許多需用,每患不足矣。癸酉年大駕臨幸時,兩宮碑石磨釘之役,及各樣需用之外,又有成均館三十餘石劃給之敎,通計其所用,則至於三百餘石之多,以二百餘石之稅米,無以支用,雖貸還上,猶未準數,自是以後,公儲蕩竭,不能成樣,必有推移劃給,然後庶可支撑矣。左議政尹趾善曰,似當劃給,而以何穀劃給乎?李寅煥曰,或以本府山城軍餉耗穀,或以傍邑還上,移給,何如?兵曹判書閔鎭長曰,以山城耗穀劃給,似好矣。尹趾善曰,待秋捧成冊上送後,可以量宜除給矣。上曰,軍餉耗穀,待秋捧成冊上來,量宜除給,可也。
又所啓,今年木花,最爲無實,前頭軍布,實無備納之勢,且冬節將迫,許多窮民,必多凍死之患,臣於到任之後,有若干拮据措備者,若以銀貨,換得江都木百餘同,則庶幾可紓民力,敢此仰達。上曰,此事,何如?左議政尹趾善曰,江都之木,元數不多,若開一路,則畿內諸邑,必有紛紜請得之事矣。李寅煥曰,雖未滿百同,旣備其價,量宜換給,則可救其急矣。上曰,松都異於他處,留守上來陳請,折半五十同換給,可也。
又所啓,本府雖曰設營,境內束伍,盡屬摠戎廳,本府則便爲無軍之營,不得已募得隣近五六邑閑遊之民,稱以牙兵,以爲緩急之用,而當此之時,絶無閑遊之民,故有役者,亦皆拔入,非但有弊於各邑,設有緩急,何暇招集於數日程乎?其他凡百,不成貌樣,有名無實,甚矣。若以境內束伍,專屬本府,以爲獨鎭,則可矣,不然則罷之,宜矣。營門則雖罷,山城米布,則留守專管糶糴,未爲不可,亦無中軍以下將校等料布浪費之患,且旣無軍兵,則徒受密符,亦無實矣。左議政尹趾善曰,李寅煥之所達誠然,而此事不可猝然變通,追後啓聞變通,似可矣。兵曹判書閔鎭長曰,事勢之如此,曾已知之矣。旣無管理,使之稱號,而徒有密符,亦似不便,管理使下批,兼察似當矣。上曰,令廟堂稟處,可也。
兵曹判書閔鎭長所啓,上年,以西北凶荒之故,新出身赴防,連二科停止,而除防米,則收納於文殊山城矣。今年西北,又爲大侵,今番庭試及前頭式年兩科出身,亦依上年例爲之乎?上曰,卽今西北形勢,誠難防,依前收米除防,可也。已上備邊司謄錄
義禁府,以李顯命配所單子。傳曰,定處單子,還出給,絶島定配所事,分付。義禁府謄錄
今日,大臣·備局堂上引見入侍時,左議政尹趾善所啓,摠戎使狀啓中,諸道操鍊,皆已停止,本廳所屬各邑秋操,何以爲之云,依他道例,分送中軍·別將,使之點閱於各其邑,以除軍民一分之弊,似可矣。上曰,依爲之。
開城留守李寅煥所啓,本府束伍軍米,一年上納於摠戎廳者,多至一千三百餘石,私奴則十五斗,良人則七斗,以此不能支當,怨咨旣久。今年則幸有二斗蠲減之令,民之蒙惠,可謂不貲,而今年農事,猶未免凶,卽今民間,萬無收納之勢,若以錢文,換送本廳,則庶有一分之惠矣。上曰,此事每以上言稱冤,而摠戒廳,無他推移之路,不可許之矣。李寅煥曰,束伍流散,物故者甚多,逃故之流,若欲一時收捧其米,則不過爲侵隣族之歸,此則有所不忍,決不可爲也。且欲代定,則其勢末由,設有遊閑之民,昨日代定,今日徵役者,亦無是理,逃故則徐待還集,漸次充定,而只以時存者,徵捧上納,何如?左議政尹趾善曰,逃故未及代定之前,侵及隣族,例也,而當此凶歲,誠不忍矣。上曰,時存者姑先徵捧,逃故則漸次充定,可也。已上摠戎廳謄錄
今日引見時,兵曹判書閔鎭長所啓內,中日試射時,閑良沒技之類,直赴殿試,已成近規,而外中日沒技之類,則以無入啓之故,不得蒙賞。年前因御營大將陳達,該廳敎鍊官沒技者,有直赴之命矣。禁軍甲戌秋等,丙子春等祿試射時,沒技之類李斗徵·李元直二人,而不得與焉,以此稱冤,以事理言之,則彼此無異,而近來恩賞大濫,故不敢陳達矣。議于大臣,則陳達于榻前,爲當云,故敢此仰稟。上曰,不可異同矣。左議政尹趾善曰,近來賞典雖濫,旣成流規,今番則許之,而此後則勿許之意,定式施行,似好矣。吏曹判書崔錫鼎曰,近來科擧頻數,取人甚多,以致積滯,內中日直赴,尙且不少,外中日直赴,若又許之,則前頭之弊,有不可勝言,此後則勿許直赴,爲當矣。上曰,御營大將之意,何如?韓城君李基夏曰,御營廳將校中,亦有沒技者,而都提調在外,不得陳達,故送言於小臣,欲使啓稟,而因兵曹所啓,又承下詢,敢此仰達。此輩以其才得中,而不得蒙恩,仍塞此路,則將士必多缺望者矣。閔鎭長曰,朝家若定爲令甲,渠輩豈有缺望之理乎?上曰,祿試射時,沒技禁軍二人,竝直赴殿試,御營廳沒技之人,自兵曹一體啓稟,可也。已上御營廳謄錄
引見入侍時,兵曹判書閔鎭長所啓,禁衛營焰焇煮取時,外南山蟲損木,曾已稟達斫取矣。前日所斫,今已乏盡,依前斫伐,取用,何如?左議政尹趾善〈曰〉,近來法禁不行,蟲損木斫伐之時,多有生松濫伐之事,實爲未安矣。上曰,分付漢城府,着實眼同取用,可也。已上禁衛營謄錄
上在昌德宮。停常參,只經筵。
忠淸監司書目,唐津縣監沈廷耉,今月初九日,父在喪事。又書目,槐山郡守金南一,今月初七日,身死事。
假注書趙泰一,代姜履相。
假注書金相稷狀啓,臣累日留住,目見行判中樞府事申翼相病勢,則宿患之外,連得感冒之症,不能就途爲白是如乎,更加調攝,數日後,將由水路作行計料爲白去乎,臣段,廚傳有弊,似當先爲上去是白去乎,旣有偕還之命爲白乎等以,姑爲留待事。踏啓字。
傳曰,明日晝講爲之。
禁府啓目,今此李顯命·成揆憲等罪目,在於傾陷大臣是白乎矣,考諸法文,絶無可當之律是白遣果,大典推斷條云,凡亂言者,杖一百流三千里爲白是如中,此稍相近是白置,上項李顯命·成揆憲,依此律施行,何如?啓依允。
晝講入侍,同知事吳道一,特進官申厚命,承旨崔錫恒,玉堂李鼎命·李廷謙,假注書姜履相,史官權尙游·李宜顯,武臣柳重起。
正言趙泰東啓曰,憲府多官,以南部主簿柳雸汰去事,因大臣之言,相繼因避,處置歸於本院,而雸之差役不均,借騎坊民之狀,從弟臣泰耉,在憲府時,欲論啓,而以其方在呈告之中,未得發簡,通于同僚,使之劾去,則泰耉雖已遞職,乃是首發之人也。臣旣有應避之嫌,何可晏然可否於其間乎?請命遞斥臣職。答曰,勿辭,退待物論。
吏曹判書崔錫鼎上疏。大槪,臣於諫長之避,有不敢晏然於銓地,請解職名,以幸公私事。入啓。答曰,省疏具悉。卿其安心勿辭,從速行公。
監試初試二所,出榜詣闕。
謝恩,掌令兪信一,校理趙泰采。
玉堂箚子。大槪,請大司諫黃欽,大司憲權是經,執義洪受漸,持平柳重茂,正言趙泰東,竝命出仕事。入啓。答曰,依啓。
右承旨尹世紀書啓,臣以前後聖批,更加敦勉於領議政柳尙運,則以爲,臣之情勢,萬萬窮蹙,而所患頭痛之症,亦方苦劇,決無起動之望,只自伏地待罪而已云矣。臣仍爲留住之意,敢啓。傳曰,知道。
禁府,李顯命·成揆憲定配單子。傳曰,絶島定配。同禁李顯命濟州牧,成揆憲珍島郡,定配。啓。
掌令兪信一避嫌。大槪,臣於前後被彈,旣非尋常,揆以廉隅,不可復叨言地,請遞事。呈政院
政院啓曰,卽者掌令兪信一,詣臺引避,而見其措語,則以頃日在諫院造彈之啓,日昨除正職改正之事,引嫌之端,而前事勿避,旣有成命,準職改正,尤非可論,累次往復,必欲捧入,此避嫌,何以爲之?敢稟。傳曰,勿爲捧入。
東平君杭上疏。大槪,猥蒙天眷,生還京洛,恩出古來,事未前聞,日夜涕泣,罔知攸爲。危篤之疾,實難登程,而値此西關大飢之日,滯留貽弊,殆過月餘,臣心已極惶悶,而且臣積敗於官供,對飯輒嘔,絶食度日,歸家調息,一刻爲急,忍死擔舁,僅到城外,而臣受恩最厚,無地報效,受命出疆,中途病遞,致令國事顚倒,臣罪如山,惶隕欲死。且臣病勢,十分危劇,又不得詣闕祗肅,伏乞天地父母,亟削臣職,仍治臣罪,以謝公議,俾安愚分事。入啓。答曰,省疏具悉卿懇。卿其須體至意,安心勿辭,亦勿得罪,從容善攝。
有政。吏批,以閔鎭遠爲奉敎,李坦爲持平,李庭萬爲刑曹佐郞,金日省爲槐山郡守,鷄林令炯遠爲鷄林君,濟昌令得胤爲濟昌君,濟興監枝胤爲濟興君,李畬爲內醫提調,沈麟瑞爲瓦署別提,閔鎭遠爲典籍,李聖肇爲典籍,趙泰老爲兼監察,申汝哲爲兼判義禁,柳壽崙爲司藝,朴萬鼎爲掌樂正,泰安郡守李澤,今加嘉善。
上在昌德宮。停常參,只晝講。
右議政徐文重上疏。大槪,更申微懇,乞命特許鐫改,使得粗守廉節,終始全安事。入啓。答曰,省疏具悉卿懇。予意已竭,更何多誥?矧卿以奏請上价,期日不遠,此又不可不念處也。卿其宜體此意,安心勿辭,須速偕來,毋孤企望。仍傳曰,此批答,偕來承旨傳諭。
傳曰,明日晝講爲之。
大司憲權是經,大司諫黃欽,執義洪受漸,持平柳重茂,正言趙泰東,就職。
晝講入侍,知事閔鎭長,特進官李蓍晩,承旨朴世,玉堂趙泰采·李廷謙,持平柳重茂,正言趙泰東,假注書姜履相,史官權尙游·李宜顯,武臣李行益。
文學徐宗憲再度呈辭。入啓。遞差。
右副承旨兪集一書啓,臣敬奉聖批,傳諭于右議政徐文重處,則以爲,臣之情勢,不敢承命之狀,前後十二疏,悉暴無餘,而日月高遠,兪音尙閟,臣撫躬涕泣,五內悶塞,高天厚地,竄身無路,今此出疆之役,義不敢辭,而區區情悃,亦有所不敢晏然承受者,當以一疏,更暴私懇云矣,敢啓。傳曰,知道。
掌令兪信一啓曰,臣昨於試院拆號之際,臣之友婿張世南之女婿李明升,入參於初場三等十四人,考見相避事目,則國典旣無,而主掌該吏,以爲數年前,有新立事目,應赴殿試之人,終至停擧云,故臣言及同席主司之人,卽爲拔去矣。復命還家之後,始聞婿金命圭之女婿李嵩鎭,亦爲參榜,而遠居年少之人,旣不審其姓名,故拆號之時,不能覺知,而一去一存,事理乖宜,故卽招律官詳問,則以爲,旣非國朝金石之典,無可考驗之事目云。臣不能詳愼,致令無相避之人,終至拔去,厚招其冤,決不可一刻仍冒於掌憲之任,請命遞斥臣職。答曰,勿辭,退待物論。
禁府都事尹扶,緣坐罪人崔天柱,處絞後入來。
監試初試一所,出榜詣闕。
謝恩,掌樂正朴萬鼎。
今日晝講時合啓,請罪人張希載,亟命按律處斷。措辭見上上曰,亟停勿煩。持平柳重茂所啓,頃者寧邊士民等,呈狀本府,以爲百嶺·檢方兩坊民田,明有契券者,爲京居人鄭榮錫,寧邊人金京連,安州人吉仁暉等,瞞告宮家,諉之壬申折受,而收稅無節,侵虐毒痡,民不支堪云,故其時臺臣,卽爲論啓,自上有令該曹稟處之敎。該曹,以令本道,取其文卷,辨別主客之意覆啓,則聖批,乃以不當每每行査爲敎,而終靳允兪,臣竊不勝疑惑之至。宮家折受,實爲積年難祛之弊,朝家之所以戊辰爲限,而竝許出給者,蓋出於此,而惟此寧邊之民,獨不蒙一視之仁者,誠爲不均,其所呼冤,勢所必至,至如狐鼠輩憑依虐民之習,尤不可不治。請勿留難,特令該曹査問本道,如有有文券可信者,還給本主,鄭榮錫等諸人,更加詳覈,從重科罪,以懲他人,以慰遐氓。上曰,不可以一事,每每行査,不允。正言趙泰東所啓,請勿留難,還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。措辭見上上曰,勿煩。
今日晝講時,特進官李蓍晩所啓,昨日宮城摘奸時,臣與兵曹·工曹堂上,分左右巡審,會同於右水臺,卽是倉洞之上也。此處生松,比他稍多,而剝去其皮,至於二百餘條之多,所見極爲寒心。卽問於當道監役,則稱以春夏飢民輩所爲云,而其中斧鎌之痕,明是近來所剝者,亦過百餘株,以臣目睹所及,狼藉如是,則他處亦可推知矣。四山蒼翠,已盡濯濯,而若干餘存,又至於此,若不隨現痛治,則將無以禁護,故當該分松人等,則自本府將爲推治,而當道書員,亦已囚禁,此則令攸司從重科罪,當該南道監役,常時慢不擧職之狀,亦甚可駭,汰去,何如?上曰,依爲之。
義禁府啓曰,罪人李顯命·成揆憲等,初以決杖一百,流三千里,照律判下矣。今則絶島定配,更判下,除決杖發配之意,敢啓。傳曰,知道。禁府謄錄
今日晝講入侍時,知事閔鎭長所啓,御營沒技之人,自兵曹啓稟事,昨日筵中,旣承下敎矣。考見文書,則御營廳敎鍊官李攀龍,今年正月,外中日試射時,片箭三中矣,敢此仰達。上曰,此人一體直赴,可也。
晝講時,參贊官朴世㒞所啓,日昨筵中,因兵曹判書閔鎭長所啓,禁軍李元直·李斗徵,以沒技,許令直赴,而內中日,則闕內入番武士激勸之事,故沒技之類,例有直赴之規,而此則乃祿試射,所謂祿試射,不過渠等祿升降,則事體與中日自別,而其時,旣受高品付祿,則今又直赴,不當疊施賞典矣。閔鎭長,今方入侍,更爲下詢處之,何如?閔鎭長曰,近來恩賞大濫,直赴多門,事體當爲未安,而他軍門,旣有此例,不可異同,故頃日筵中,有所稟達矣。上曰,禁軍都試沒技者,則有懸錄以啓之規矣。持平柳重茂曰,近來直赴之路大廣,不無濫觴之弊矣。凡係官試,似無異同,而獨於內中日沒技者,許令直赴乎?雖有他軍門已行之流規,科事至重,宜有撙節之道,李斗徵·李元直等,旣許直赴,今若遽收,則未免失信之歸,似不可擧論,而此後則內中日外,他官射沒技者,竝不許直赴事,定式似好,玆事非小臣所可干預者,旣有所懷,故敢達矣。閔鎭長曰,都試時沒技,雖有懸錄入啓之事,而此則無直赴之規矣。正言趙泰東曰,自設萬科之後,大有弊端,此後武科之類,不可不撙節,況如此等直赴之擧,大是謬例,而尤不可輕施也。閔鎭長曰,祿試射及外中日沒技之類,本無入啓之規,有同私射,事體與內中日有異,而諸臣奏達如此,此後施以他賞,似好矣。上曰,自前各軍門外中日沒技者,已有直赴之規,今番則竝許直赴,此後則禁軍都試沒技,及訓鍊都監中旬,御營·禁衛軍試射沒技之類,竝爲依前懸錄以啓,此外,如外中日及祿試射沒技之類,臨時啓稟,施以他賞,可也。已上御營廳謄錄
上在昌德宮。停常參,只晝講。
假注書崔煊病,代趙泰一。
傳曰,晝講正時,自今日以午初事,分付。
持平李坦辭職上疏。入啓。答曰,省疏具悉。爾其勿辭,從速察職。
領議政柳尙運上疏。大槪,日昨面諭之敎,不克秪承,至今惶悸,不知所出,乞蒙矜諒,許準微懇,以幸國事事。入啓。答曰,省疏具悉卿懇。君臣之間,貴在誠實,如可允許,豈區區於虛禮哉?予志已決,萬無勉副之理,而卿之巽牘,一至於此,於準請,少無所益,於國體,大有所損,以卿弘量,胡不念及於此耶?玆不多誥,亟遵前旨,安心勿辭,與近侍須速入來,以副日夕思想之心。仍傳曰,此批答,以偕來承旨傳諭。
晝講入侍,同知事崔錫鼎,特進官申厚命,承旨沈權,玉堂趙泰采·李廷謙,假注書趙泰一,史官權尙游·李宜顯,武臣李世璜。
敦寧都正趙泰來上疏。大槪,敢陳本府族譜分藏事,宜以備裁處事。入啓。答曰,省疏具悉。疏辭,令該曹稟處。
今日晝講時,副提學趙相愚牌招,前校理金時傑敍用事,榻前下敎。
謝恩,副提學趙相愚。
正言趙泰東啓曰,臣以傳啓事,詣臺矣,聞今日晝講時,吏曹判書崔錫鼎,以戶曹〈判書〉李世華受由之後,不爲拜辭而徑出爲非,至斥兩司之不加規正云。世華之不得拜辭,蓋出於實病之難强,則雖違常規,宜可以推恕,至於規正之擧,初非臣意慮之所到,而重臣之非斥至此,決不可晏然職次。請命遞斥臣職。答曰,勿辭,退待物論。
持平柳重茂啓曰,臣於詣臺之後,得聞今日筵中,吏曹判書崔錫鼎,以戶曹〈判書〉李世華爲沐浴受由出去,而不爲拜辭,事異常例,臺閣之不加規正,有所非斥云,世華眼病,果是實狀,則未得拜辭,其勢固然,規正之擧,非臣意慮之所到,然旣被重臣之非斥,何敢晏然於臺席乎?請命遞斥臣職。答曰,勿辭,退待物論。
大司成洪受瀗·兵曹正郞南迪明上疏。大槪,臣等於憲臣之避,有不敢晏然者,乞遞臣等之職,仍治臣等之罪,以爲掌試不職者之戒事。入啓。答曰,省疏具悉。爾等勿辭察職。
執義洪受漸啓曰,臣伏聞今日筵中,吏曹判書崔錫鼎,以戶曹判書李世華,沐浴受由,不爲拜辭爲非,而峻斥兩司之不卽規正云。世華之不能陛辭,蓋緣實病之難强,則雖違常規,亦可推恕,規正之擧,實臣意慮之所不到者,而旣被重臣之非斥,兩司亦已相繼引避,臣何敢自以爲無失,而晏然於臺席乎?請命遞斥臣職。答曰,勿辭,退待物論。
右承旨尹世紀書啓,臣敬奉聖批,傳諭于領議政柳尙運,則以爲,恩諭至此,私議有不可顧,稍俟病勢少間,當爲出肅云。臣則姑爲仍留之意,敢啓。傳曰,知道。先爲入來。
今日書講時,同知事崔錫鼎所啓,戶曹判書李世華,眼病頗重,受由往浴,而不爲陛辭,侵曉出城,世華,身帶將任,而將校輩,亦不知其行期,不得往見云。世華之眼病雖重,非他疾病不能運動之比,咫尺天陛,不爲拜辭而去,極爲不當。以古事言之,宰相,或當國事難處之時,則肩輿遁去者有之,世華則悃愊無華,恪勤奉職,必無矯飾之心,大官,爲小官之表率,失體如此,而臺臣不爲規警,年位雖重,隨事相規之道,豈可廢也?臣旣有所懷,敢此仰達。參贊官沈權曰,不但臺諫,不爲規警,臣等,忝在出納之地,不卽請推,極爲惶恐,吏判之言誠是,推考,何如?上曰,推考,可也。參贊官沈權所啓,臣伏見今番監試初試科次之文,二所一等詩一張,旣有誤字,又押疊韻,違格如此,則例當拔去,而至置高等,主司之臣,難免不察之失,二所試官,竝命推考,何如?上曰,推考,可也。侍讀官趙泰采所啓,臣伏見掌令兪信一避辭,其友婿之女婿李明升·李嵩鎭兩人,俱參初試,一人則以相避見拔,一人則矇然仍置,若有應避之法,則兩人皆當拔去,於法文無相避,則李明升之見拔,實爲冤矣。主司之臣,不能詳考律文,致令入格擧子,終至拔去,其爲不審甚矣。上曰,初不詳審,亦爲推考。已上朝報
政院啓曰,大殿別監崔二乭爲名者,去夜初更量,被捉於捕盜部將,達夜結縛,鎖足着庫,且自捕廳,先爲決棍,方請進來,其在事體,殊極不當。當該大將,從重推考,部將,汰去,令攸司囚禁治罪,此後設有別監犯夜之事,先爲進來後決棍事,定奪施行,何如?傳曰,依啓。事甚可駭,當該部將,令兵曹從重決棍後,汰去。禁衛營謄錄
上在昌德宮。停常參·經筵。
謝恩,正使臨昌君焜,出去。
下直,全羅右水使申鍒。
傳曰,明日晝講爲之。
禮曹,冬至使拜表吉日,來十月二十九日卯時,方物封裹,同月二十六日,推擇。啓。
右議政徐文重上疏。大槪,敢陳區區之懇,乞下臣章於廟堂,從速完定,使使事,不至狼狽事。入啓。答曰,省疏具悉卿懇。以大臣兼使事,意有所在,則遞相職而假其銜,寧有是理哉?況有宣祖朝已行之古事,尤不宜一向引入也,決矣。予意已竭,卿毋困我,與近侍須速偕入,以副日夕思想之心。仍傳曰,此批答,以偕來承旨傳諭。
大司憲權是經啓曰,伏見日昨筵中,吏曹判書崔錫鼎,以戶曹判書李世華受由下鄕時,不爲拜辭,而兩司不加規正,有所非斥云,世華眼病,果爲深重,則未得拜辭,其勢亦然,至於規正,非臣意慮之所及,然旣被重臣峻斥,不可晏然於臺席,而昨緣日暮,今始來避,臣之所失尤大,請命遞斥臣職。答曰,勿辭,退待物論。
大司諫黃欽啓曰,日昨戶曹判書李世華之請告下鄕也,以擔舁出城,不得拜辭,陳章自劾。原疏雖未登徹,可想病狀之難於詣闕也。夫不諒形勢之如何,責之以常禮,輕加規正,初非臣意慮之所及,而伏聞昨日筵中,重臣,以兩司之不論,爲非云,臣旣忝居諫職,重被非斥,則其何敢自以爲無失,而晏然仍據於臺端?請命遞斥臣職。答曰,勿辭,退待物論。
玉堂箚子。大槪,請掌令兪信一遞差,正言趙泰東,持平柳重茂,執義洪受漸,大司憲權是經·大司諫黃欽,出仕事。入啓。答曰,依啓。
左參贊李世白上疏。大槪,意外陞擢,尙無駁議,輒敢瀝血陳懇,請亟收回新命,以重名器,以安微分事。入啓。答曰,省疏具悉卿懇。今玆陞擢,實循公議,卿其安心勿辭,從速行公。
吏曹啓曰,臺諫有闕,政事,取稟。傳曰,明日爲之。
右副承旨兪集一書啓,臣敬奉聖批,傳諭于右議政徐文重處,則以爲,微臣今日之義,鐫免職名之外,無他道理,而適有使事,又不可遲延,情迹萬分臲卼,進退之難,不啻藩羊,敢將變通之宜,仰陳疏中矣。伏承聖批不許,至引前事爲敎,臣惶霣震悸,更無措躬之地,辭勢窮迫,不知所達云矣。臣則仍留,更爲敦勤之意,敢啓。傳曰,知道。
大司憲權是經,大司諫黃欽,執義洪受漸,持平柳重茂,正言趙泰東,就職。
汰去現告,南道監役辛迪。已上朝報
禁府啓曰,以忠淸道泰安郡,推考敬差官啓本刑曹粘目,弑主罪人承男·千伊等,移本府處置事,允下矣。承男·千伊等,係是綱常,依例發遣府都事,拿來,何如?傳曰,允。已上禁府謄錄
上在昌德宮。停常參,只晝講。
夜自一更至五更,電光。
假注書姜履相改,代李夏源。
政院啓曰,來二十一日,輪對,取稟。傳曰,爲之。
傳曰,明日朝講爲之。
忠淸監司書目,淸州呈,以判尹李秀彦,病重,上來不得事。啓。傳曰,卿勿固辭,從速上來事,回諭。
慶尙監司書目,迎日縣監柳亨運,遭母喪事。
以備邊司啓目,慶尙監司狀啓回啓,東萊府使李喜龍,病重,罷黜事,承傳。
政院啓曰,近來禁府無長官,議讞重地,事多積滯,判義禁李世白,疏批已下,牌招察任,何如?傳曰,允。
府啓,請勿留難,特令該曹,査問本道,如有文券可信者,還給本主,鄭榮錫等諸人,更加詳覈,從重科罪,以懲他人,以慰遐氓。措辭見上答曰,勿煩。
晝講,入侍同知事吳道一,特進官金鎭龜,承旨尹世紀,玉堂趙泰采·趙大壽,假注書李夏源,史官權尙游·李宜顯,武臣崔斗炡。
黃海監司書目,平山呈,以戶曹判書李世華辭職上疏上送事。啓。答曰,省疏具悉卿懇。卿辭至此,本職今姑勉副,卿其安心勿辭,調理上來。
禮曹,冬至使方物封裹,來十月二十七日。改啓下。
今日晝講時,校理金時傑·修撰鄭齊泰,牌招察任事,榻前定奪。
謝恩,修撰鄭齊泰·李健命,兼說書崔昌大。
明日朝講正時,卯正一刻。
有政。吏批,以梁聖揆爲兼掌令,以李相勛爲掌令,林濩爲副校理,鄭齊泰爲修撰,金時傑爲校理,李行益爲宣川府使,洪萬紀爲獻納,李震壽爲文學,崔昌大爲說書。
今日晝講時,同知事吳道一所啓,今番監試初試二所出榜時,幼學李明升,以試官兪信一友婿之婿,疑有相避,至於拔去,而信一友婿之婿一人,則參榜矣。法無相避之文,而一存一拔,不但外議譁然。莫重國試,事體之無據,極矣,自前雖大科拔榜之人,若有稱冤之事,則亦有復科之時,宜令該曹,元榜目中李明升名字,付標,明升之代,則還爲拔去,宜矣。侍讀趙泰采曰,明升之名,旣出於草榜,而疑有相避,始拔於入啓榜目云,若然則誠爲冤矣。上曰,一存一拔,稱冤宜矣。以李明升仍存,似可矣。特進官金鎭龜曰,吳道一之言,事理則然,而旣已出榜,入啓之後,還爲仍存,實是稀有之事,且係變通,令該曹稟處,何如?上曰,令該曹稟處,可也。
上在昌德宮。停常參,只朝講。
下直,定平府使金始昌。
假注書趙泰一改,代權詹。
傳曰,領議政肅拜後,朝講入侍事,分付。
朝講,入侍領事左議政尹趾善,同知事崔錫鼎,特進官金鎭龜·金載顯,大司憲權是經,大司諫黃欽,承旨崔錫恒,玉堂李鼎命·趙大壽,注書權詹,吏官權尙游·李宜顯。
傳曰,明日晝講爲之。
判中樞府事申翼相上疏。大槪,嚴畏分義,來伏城外,而前有誤國之罪,後犯慢命之誅,乞削臣職,仍治臣罪,以爲人臣事君無狀者之戒事。入啓。答曰,省疏具悉卿懇。卿不我遐棄,來到城外,欣喜曷已?卿其須體至意,安心勿辭,亦勿待罪,從速入來,以副予望。仍傳曰,使史官傳諭。
今日朝講時,領府事南九萬處,遣承旨敦諭,仍與偕來事,榻前下敎。慶尙左水使南五星·宣川府使仍任事,淸北守令,限明秋勿爲遷動事,及定州牧使給馬,數日內催促發送事,榻前定奪。
吏曹口傳政事,監察宋來栢。
右議政徐文重上疏。大槪,更申窮迫之懇,乞解臣所帶議政之任,移敍西樞,以爲以時奉命出疆之地事。入啓。答曰,省疏具悉卿懇。已諭予意,卿胡不諒?連章祈免,若是其邁邁乎?心切愕然,無以爲諭。卿其亟體心腹之辭,安心勿辭,與近侍從速偕來,以副如渴之望。仍傳曰,此批答,以偕來承旨傳諭。
合啓,請罪人張希載,亟命按律處斷。措辭見上上曰,亟正勿煩。
大司憲權是經所啓,請勿留難,特令該曹,査問本道,如有文券可信者,還給本主,鄭榮錫等諸人,更加詳覈,從重科罪,以懲他人,以慰遐氓。措辭見上上曰,勿煩。大司諫黃欽所啓,請韓重爀·李時檜·崔格,嚴刑輸情,依律處斷。措辭見上上曰,勿煩。
兼說書崔昌大上疏。大槪,敢陳私悃,乞蒙鐫免,得以自安賤分,看護病母事。入啓。答曰,省疏具悉。爾其勿辭,救護母病。
正言李世載避嫌。大槪,日昨諸僚,因筵臣之非斥,皆已引避,臣之不言之責,與同僚無異,不可以事在旣往,而獨爲晏然事。呈政院。還出給。
京畿監司書目,龍仁呈,以領中樞府事南九萬上疏上送事。啓。答曰,省疏具悉卿懇。纔付予意於承宣之行矣,更何多誥?卿其體前後勤摯之旨,安心勿辭,幡然上來,毋孤虛佇之望。仍傳曰,遣史官傳諭。又書目,高陽呈,以謝恩正使臨昌君焜辭職上疏上送事。啓。答曰,省疏具悉。疏辭,令該曹稟處。又書目,衿川呈,以禮曹判書李畬辭職上疏上送事。啓。答曰,省疏具悉。疏陳之事,已令道臣,詳審啓聞矣。疏末事,未知其意見之必是,而有懷則陳,亦何傷焉?卿其安心勿辭,從速上來行公。
夜一更,流星出牛星下,入南方天際,狀如鉢,尾長二三尺許,色赤,光照地。
上在昌德宮。停常參,只晝講。
正言趙泰東,再度呈辭。入啓。遞差。
假注書李夏源改,代洪重益。
禮曹啓曰,命下矣。今此李明升拔榜,只緣試官之不察,而擧子,初無所失,況兪信一友婿之婿,一人,旣已參榜,則一存一拔,果涉冤抑,聖敎之特令仍存,蓋出於此,而但科場事體甚重,一經變通,便爲式例,非該曹所可擅便,議大臣定奪,何如?傳曰,允。
右副承旨兪集一書啓,敬奉聖批,傳諭于右議政徐文重處,則以爲,臣伏讀聖敎,勤摯若是,而臣終不敢奉承,烏得免不忠之罪?而於此,亦可見臣至情,有萬萬不得已者也。西樞奉命之請,已落第二義,顧臣名,已不免霑塗之恥,而聖明,不賜下諒,尙靳允兪,臣實無顔面復爲丐免之辭。惟有席藁私次,惶恐涕泣而已,臣更以前後聖敎,仍留敦勉之意,敢啓。傳曰,知道。
傳曰,明日晝講爲之。
明日輪對官落點,左通禮李煿,奉常主簿牟世番,參奉金遇華,內資主簿禹玄圭,奉事權德玄,平市令朴崇阜,長興主簿李寅熺。
奉敎權尙游上疏。大槪,臣於今朝,以本館回薦之際,馬驚墜傷,症勢十分危劇,決難供仕,乞遞臣職,以延殘喘事。入啓。答曰,省疏具悉。爾其勿辭,調理察職。
晝講,入侍同知事吳道一,特進官李東郁,承旨朴世,玉堂李鼎命·趙大壽,假注書權詹,兼春秋韓在垕,史官李宜顯,武臣金重三,執義洪受漸,正言李世載,亦爲入侍。
吏曹啓曰,臺諫有闕,政事,取稟。傳曰,明日爲之。
大司諫黃欽上疏。大槪,敢陳煎迫之情,乞賜恩遞,俾得歸省父病,仍將據法歸養之請,冀蒙矜許事。入啓。答曰,省疏具悉。爾其勿辭往來焉。
吏曹口傳政事,兼春秋金龜瑞。
禁府,朴貴憲·韓孝建拿囚。啓。
合啓,請罪人張希載,亟命按律處斷。措辭見上上曰,亟停勿煩。
執義洪受漸所啓,請勿留難,特令該曹,査聞本道,如有文券可信者,還給本主,鄭榮錫等諸人,更加詳査,從重科罪,以懲他人,以慰遐氓。措辭見上上曰,本道行査,旣已上來,一事再三査覈,則適足使奸民,冀其僥倖而已,勿煩。正言李世載所啓,請罪人韓重爀·李時檜·崔格等,嚴刑輸情,依律處斷。措辭見上上曰,勿煩。
明日東堂初試,文一所試官三,金世翊·兪命雄·李健命,監試官宋來栢,二所試官三,閔鎭厚·趙大壽·朴萬鼎,監試官元致道,館試試官三,崔商翊·李宜昌·朴繗,監試官金克之,武一所試官柳重起,參試官三,朴守儉·金永宗·閔泳行,監試官趙鼎基,二所試官李䎙,參試官三,崔休·權聖輿·崔鎭漢,監試官李時輝。
兵曹參議李墪,試官牌不進,依承傳罷職。已上朝報
義禁府啓曰,以兵曹啓辭,刑曹啓目,崇禮門部將出身朴貴憲·敦義門護軍出身韓孝建等,移本府處置事,允下矣。朴貴憲·韓孝建,方拘留於典獄署,卽爲移囚之意,敢啓。傳曰,知道。禁府謄錄
上在昌德宮。停常參,只晝講。
巳時至午時,日暈。夜一更,流星出虛星下,人東方天際,狀如拳,尾長二三尺許,色赤。五更,月暈。
持平李坦,再度呈辭。入啓。遞差。
假注書洪重益·朴彙登改,代金相稷·李熊徵。
掌令權啓曰,臣本無似,猥蒙洪渥,叨忝憲職,愧懼冞深,而臣父臣讓,方爲司諫院司諫,父子通避,已有法例,其在分義,宜卽祗謝恩命,詣臺自列,而臣父宿患,閱月沈篤,人子情理,不忍遠離,俟得少間,今始來避,稽謝之罪,益無所逃,請命遞斥臣職。答曰,勿辭,退待物論。
晝講,入侍同知事崔錫鼎,特進官金載顯,承旨沈權,玉堂李鼎命·鄭齊泰,假注書李熊徵,兼春秋金龜瑞,史官李宜顯,武臣裵尙珪。
謝恩,左參贊申琓。
傳曰,史官三員待命,騎馬九匹立之,文三所內摘奸。
禮曹,來十月初八日,宗廟冬享大祭親行敎是時,初七日出宮時,令日官推擇,則同日辰時爲吉云,以此時知委擧行,何如?啓依所啓施行。
今日晝講時,副應敎金時傑上來,下諭事,及校理李益壽牌招察任事,榻前定奪。
政院啓曰,視事,縕繹間頉稟。傳曰,知道。
禮曹啓曰,李明升之代,還爲拔去當否,議大臣事,允下矣。議于大臣,則領議政柳尙運·左議政尹趾善以爲,辛酉年朱恒道復科之時,諸大臣獻議,皆以拔去之代,他人次陞,元額已滿,爲難,乃因特命復科,而許赴於後式年矣。今此李明升之拔去,非如恒道違格之比,誠爲無據,而元榜目已經御覽之後,次陞滿額之人,還爲拔去,事體未安,且關後弊,伏惟上裁。行判中樞府事申翼相以爲,創出所無之相避,拔去無罪之擧子,同是友婿之婿,而一存一拔,揆以法理,俱極無據,反有損於科場事體之嚴重,或慮日後之弊,知其非而不改,非臣之所敢知也。伏惟上裁。右議政徐文重以爲,方在陳疏辭免之中,不敢獻議。領中樞府事南九萬,領敦寧府事尹趾完,俱在外,不得收議,大臣之意如此,上裁,何如?傳曰,以李明升,付標於榜目中,明升之代,還爲拔去,可也。
謝恩,校理李益壽。
府啓,請勿留難,特令該曹,査問本道,如有文券可信者,還給本主,鄭榮錫等,更加詳覈,從重科罪,以懲他人,以慰遐氓。措辭見上引嫌而退,他司引嫌,雖無古規,父子通避,已成近例,請掌令權遞差。新除授正言閔鎭遠,時在京畿驪州地,正言崔啓翁,時在全羅道南原地,請竝斯速乘馹上來事,下調。答曰,不允。處置事及下諭事,依啓。
戶曹判書李世白上疏。大槪,更申危懇,乞收金吾陞擢之命,且陳地部重任,不敢承當之實,兼暴疾病危劇之狀,竝請亟行鐫改,以重國事,以幸私分事。入啓。答曰,省疏具悉。卿其安心,須勿過辭,從速行公。
有政。吏批,以李世載爲東萊府使,李晩成爲兼記事官,南五星爲宣川府使,閔鎭遠爲正言,崔敬中爲軍資正,吳命峻爲持平,李德成爲判決事,金弘楨爲宗簿正,申琓爲左參贊,朴守儉爲右通禮,李世勉爲新昌縣監,金時傑爲副應敎,尹星駿爲直講,崔啓翁爲正言,金昌協爲吏曹參判,尹趾仁爲京畿都事,洪有龜爲禮賓正,李世瑜〈爲〉工曹佐郞,尹遇明爲義禁府都事,崔煊爲典籍,徐文裕爲判決事,李益壽爲校理。
上在昌德宮。停常參·經筵。
辰時巳時,日暈。
下直,定州牧使李台望。
吏曹啓曰,臺諫有闕,政事,取稟。傳曰,過國忌後爲之。
左議政尹趾善上疏。大槪,臣有妄言之罪,不得不露章哀籲。伏乞聖明,察臣崩迫之情勢,亟命遞改臣職名,仍賜斥退,使私分粗安事。入啓。答曰,省疏具悉卿懇。是非不明之言,何必深嫌?卿其須體予意,安心勿辭,速出論道,以副予望。仍傳曰,遣史官傳諭。
獻納洪萬紀啓曰,臣於本院韓重爀等之啓,竊有所未曉者。夫重爀等罪狀,昭著難掩,則當初按獄之臣,宜若無罪矣。若以按獄之臣,果爲有罪,則重爀等,似不必鞫問矣。迺今按獄之臣,尙在罪藉,而重爀等則請鞫,經年相持,至今徒使兇穢之喘,得以久延,臣莫知其歸趣之所在也。至於張希載事,聖上處分,亦有所執,則三歲論爭,太涉支離,臣之謬見如此,何可苟冒於臺席乎?請命遞斥臣職。答曰,勿辭,退待物論。已上朝報
備邊司啓曰,宣惠廳堂上有闕之代,未及差出,堂上李世白,移拜戶曹判書,當爲例兼堂上矣。其代及未差之代,以兵曹判書閔鎭長,吏曹判書崔錫鼎差下,使之察任,何如?傳曰,允。宣惠廳謄錄
上在昌德宮。停常參·經筵。
府啓,引嫌而退。立幟異論,强拂公議,意見旣謬,情態難掩,請獻納洪萬紀遞差。答曰,依啓。
右議政徐文重上疏。大槪,臣情勢窮蹙,恭俟累日,未有處分,不得不更此呼籲。伏乞聖明,快許微懇,俾得安意出疆事。入啓。答曰,省疏具悉卿懇。至意已竭,而巽牘不止,每一覽疏,愧恧冞增,豈意以卿深忠,不諒我心至此耶?實非平日所望也。卿其體予日夕思想之懷,安心勿辭,須速偕入,以副上下之望事。以偕來承旨傳諭。
京畿監司書目,領府事南九萬,今月二十三日,自琵琶潭離發,仍向湖西事。啓。傳曰,噫,卿之去國,倏已四箇月矣,史官之留住,亦已兩月,而造朝之期,愈往愈邈,寤寐思想,無以爲心,才遣承宣,諭以心腹,庶冀其幡然改圖矣。今仍方伯馳啓,知卿已決南歸之計,不覺愕然而失圖也。噫,卿試思之,今日是何等時耶?大饑之餘,穡事又未登熟,譬如大病之人,氣血未復,當此憂虞溢目之日,少子之所以仰成者,不過一二元老,而卿以三朝宿德,不思同休共戚之義,望望然捨予長往,是豈平日所望於卿者乎?縱予不足與有爲,獨不念兩朝之渥恩耶?若念及于此,必惕然而悟矣。予不多誥,須體至意,亟回遐心,與承旨從速偕還,以副如渴之望事。遣史官,傳諭于南領府事所到處。
右副承旨兪集一書啓,臣敬奉聖批,傳諭于右議政徐文重處,則以爲,臣之陳懇,今已屢改矣。旣不得退斥,則由假銜而至西樞,籍依使事,終求必出之路,其鄙汚而苟且甚矣。聖明猶不準許,益著臣之罪戾。臣於是,叩心窮迫,更無以抗顔朝端,敬奉嚴旨,不知所達。涕泣霣越,恭俟鈇鉞之誅而已云矣。臣則仍留,依聖敎更爲敦諭之意,敢啓。傳曰,知道。
上在昌德宮。停常參·經筵。
靈昌副令翼哲,加資肅拜。
校理朴權辭職上疏。入啓。答曰,省疏具悉。爾其勿辭,調理察職。
兵曹判書閔鎭長上疏。大槪,醫·譯兩科,同在一日,勢難推移進參,乞遞臣所帶司譯提調,俾無狼狽之患事。入啓。答曰,省疏具悉。在外提調改差,使之差出其代焉。
府啓,請勿留難,特令該曹,査問本道,如有文券可信者,還給本主,鄭榮錫等諸人,更加詳覈,從重科罪,以懲他人,以慰遐氓。措辭見上頃者有還上折半之令,甚大惠也。第近來守令,不善奉行,率以免罪爲計,掩置關文,只準其元數之半。故富家土豪,或有全不納者,下戶殘氓,必至盡納而後已,朝家德意,果安在哉?前頭御史廉問時,添入此一款,摘發論罪之意,請令各道監司,嚴飭列邑,以爲着實奉行之地。王者,必以大公至正,建極於上,不可以左右使令之故,有所偏護,以示不廣於人也。近觀殿下,於掖庭所屬,不免有偏係之私,至於宋宗元事,而貽累聖德,大矣。日者捕盜部將之執捉掖庭下人,雖未知曲折之如何,而掖庭下人,果爲犯夜,則部將之執捉,固其職耳,至於進來與否,本非部將所知,決棍汰去,實非其罪。雖殿下謬有是命,近密之臣,所當封還爭執,而乃反導成之,其疏謬不職之責,在所難免,請當該承旨從重推考。答曰,不允。第二件事,令該曹稟處。
獻納呂必容,謝恩後啓曰,無狀賤臣,百無一能,濫蒙洪造,累忝臺省,曾無一言一事,有所補益。惟其迂疏之性,不能與人俯仰,樸陋之言,不能從他和應,群非衆議,固已山積,而駁擊之論,至於日昨諫臣之啓而極矣。其所侵斥,不啻嚴峻,而至以虧壞體例,冒沒廉隅,不可旋置言地爲言。噫,臺閣論事體例,爲士大夫處身廉隅最重,則臣得此題目,決難復廁臺端,以益淸朝之羞辱,而況且有不可旋置言地之斥乎?臣雖欲妄廉冒義,耐彈復據,有不可得矣。以此情勢,決難一刻晏然,請命罷斥臣職。答曰,勿辭,退待物論。
都承旨鄭重徵,左承旨朴世上疏。大槪,憲府請推當該承旨之啓,有不敢晏然仍冒者,伏乞聖慈,亟遞臣等之職,以謝物議,以安私分事。入啓。答曰,省疏具悉。卿等勿辭,從速察職。
校理朴權,牌不進,依承傳罷職傳旨。傳曰,只推勿罷。
武科初試一所,出榜詣闕。
京畿監司書目,龍仁呈,以領中樞府事南九萬上疏上送事。啓。答曰,省疏具悉卿懇。纔付如渴之意於史官之行矣。復何多誥?至於周急之命,意非偶然,卿其亟遵前旨,安心勿待罪領受,與近侍從速偕還,以副虛佇之望。仍傳曰,此批答,以偕來承旨傳諭。
傳曰,領府事處,偕來承旨崔錫恒,仍爲隨往所到處事,分付。
有政。吏批,以金栽爲司錄,金弘楨爲掌令,呂必容爲獻納,趙泰老爲兵曹佐郞,崔錫鼎爲司譯提調。
上在昌德宮。停常參·經筵。
下直,河陽縣監徐文在。
吏曹啓曰,來二十八日,祿都目政事爲之之意,敢啓。傳曰,知道。
假注書李熊徵,代呂必重。
慶尙道幼學朴重圭上疏。大槪,略陳本道弊瘼,冀蒙察納事。入啓。答曰,省疏具悉。進言之誠,予用嘉之,可以議處者,令該曹稟處。
禁府啓目,尹宗緖·蔡悌胤·姜五章,刑問各三次,洪壽星,刑問七次,不服,加刑得情,何如?啓各別嚴〈刑〉得情。
武科二所,出榜詣闕。
府啓,頃者寧邊士民等,呈狀本府,以爲百嶺·檢方兩坊民田,明有契券者,爲京居人鄭榮錫,寧邊人金京連,安州人吉仁暉等,瞞告宮家,諉之壬申折受,而侵虐毒痡,民不堪支云。故自本府,卽爲論啓,有令該曹稟處之敎,該曹,以令本道,取其文券,辨別主客之意覆啓,則聖批,乃以不當每每行査爲敎,而不賜兪允,臣竊不勝疑惑之至。夫宮家折受,實爲積年難祛之痼弊,一方民心之離合去就,未必不係於此。臣於上年七月入侍時前席,伏睹聖明,渙發德音,特將戊辰以後折受,盡許革罷,臣於是,實仰殿下無私之大德,恤民之至澤,庶幾今後永絶此弊矣。今於此等微細之事,留難至此,尙靳一兪,是聖明,有其名而無其實也。噫,匹夫不可失信,以堂堂聖明之朝,豈可與小民,爭尺寸之地,竟爲失信之歸,而厚招其怨咨乎?傳曰,食可去而信不可去,殿下,旣許以限戊辰革罷,今以壬申折受爲諉,而不出給,則此豈非失信之大者乎?臣竊爲聖明惜之也。至如狐鼠輩憑依毒虐之習,尤不可不治,請亟允該曹覆啓,査問本道,有文券者,一一還給本主,鄭榮錫等,從重科罪,以懲他人,以慰遐氓,請當該承旨,從重推考。措辭見上日者李世華之請沐出城,不爲陛辭,至使軍官,替納密符,其分義之未安,擧措之顚倒,爲如何哉?喉司之臣,所當請推退却,以存事體,而曾不爲異,瞢然稟啓,視若大臣,引嫌去國,解納密符者然,其昏謬不察之失,大矣。朝綱不肅,有識寒心,不可無規警之道,請當該承旨推考。引嫌而退,冒沒之斥,乖激實深,事且旣往,何足追嫌?獻納呂必容,請命出仕。答曰,不允。處置事,依啓。
備邊司啓曰,戶曹及義禁府,久無長官,事務積滯,委屬可慮,戶曹判書李世白,卽爲牌招,使之察任,何如?傳曰,允。
謝恩,戶曹判書李世白。
京畿監司書目,豐德呈,以校理金時傑辭職上疏上送事。啓。答曰,省疏具悉。爾其勿辭,上來察職。
上在昌德宮。停常參·經筵。
同義禁柳之發辭職上疏。入啓。答曰,省疏具悉。卿其勿辭,調理察任。
禁府都事李震華,弑主罪人承男·千伊拿來。
義禁府啓曰,弑主罪人承男·千伊等,旣已拿囚。係是綱常,依法例三省推鞫,何如?傳曰,允。
政院啓曰,以義禁府弑主罪人承男·千伊拿來草記,三省推鞫事,命下矣。委官,何大臣進去乎?敢稟。傳曰,左相進去。又啓曰,以禁府弑主罪人承男·千伊拿來草記,三省推鞫事,命下矣。兩司當爲進參,城上所,牌招定送之意,敢啓。傳曰,知道。又啓曰,卽者禁府郞廳,以委官意來言,今日三省推鞫事,命下矣。知事閔鎭長,式年雜科進來,同知事柳之發,陳疏受由,本府堂上不齊,不得開坐云矣,敢啓。傳曰,知道。
慶尙監司書目,高靈縣監沈堈,因一微事,濫刑下吏,及其査問,沒其實狀,罷黜事。
府啓,請亟允該曹覆啓,査問本道,有文券者,一一還給本主,鄭榮錫等,從重科罪,以懲他人,以慰遐氓。措辭見上請當該承旨從重推考。措辭見上請當該承旨推考。措辭見上答曰,勿煩。
假注書李熊徵書啓,臣承命馳往于龍仁慕賢村,領中樞府事南九萬所住處,傳宣聖批,則以爲,臣有萬分不可更起之疾,又有萬分不可更進之勢,昨具短疏,備陳血懇,今方舁載,將歸故土矣。不意玆者,史官遠臨,諭旨勤篤,有踰於前,奉讀嗚咽,忽若無生。噫,臣受恩三朝,名位已極,到今年耄疾劇,死亡在卽。雖餘日已盡,報答無階,寤寐耿結,惟在楓宸,寧有一分餘念,更及於自己分上事耶?然不計將斃於道路,有違於嚴命,而必有今日之行者,區區之意,非所以忘恩,乃所以報恩。伏惟天地父母,庶幾垂鑑。不敢更進煩辭,以浼宸聰云矣。敢啓。傳曰,知道。
東堂文科初試二所,及館試,出榜詣闕。
禁府,三省推鞫問事郞廳鄭齊華·李健命。已上朝報
禮曹啓曰,卽接宗廟署牒報,則今月內,當爲秋奉審,而都提調領府事南九萬在外,提調徐文重移拜,限內不得爲之云。各享大祭親行事,啓下之後,本署,卽以提調有故,不得奉審,自前如此之時,例有別爲修改之意牒報。故自本曹啓達後,宗廟·永寧殿室內外有頉處,一一修改,則到今別無更爲修改之事,而春秋奉審,自是年例應行之事,提調有故,限內不得擧行,何以爲之?敢稟。傳曰,提調出仕後更稟。
禮曹啓曰,松都等處,麗朝諸陵,三年一次摘奸事定式矣。今年當次,依例發遣本曹郞廳,摘奸,何如?傳曰,允。已上禮曹謄錄
嘉禮儀軌都監啓,今番嘉禮時儀軌,今始繕寫,粧纊以入之意,敢啓。傳曰,知道。
上在昌德宮。停常參·經筵。
掌令李相勛,再度呈辭。入啓。遞差。
禁府,問事郞廳李健命,改代李宜昌。啓。
都承旨鄭重徽上疏。大槪,臣於憲府請推該房之啓,有不敢晏然者,乞賜遞免,以便公私事。入啓。答曰,省疏具悉。卿其勿辭,從速察職。
傳曰,史官二員待命,騎馬六匹立之,津船等處內摘奸。
傳曰,史官三員待命,騎馬九匹立之,津船等處內摘奸。
持平吳命峻上疏。大槪,臣於承宣之疏,有不敢晏然者,乞遞職名,以安微分事。入啓。
政院啓曰,今日三省推鞫時,兩司當爲進參,而大司憲權是經,執義洪受漸,持平柳重茂,竝呈辭,持平吳命峻,疏批未下,掌令金弘楨,引避退待,呈告人員,竝卽牌招,以爲推移進參之地,何如?傳曰,允。
右議政徐文重上疏。臣之姓名,復登疏章,情勢益窮,斷無趨命之路,伏乞聖明,召還近侍,亟許准請,以重國事,以安私分事。入啓。答曰,省疏具悉卿懇。不韙之論,何必介懷?卿其體少子前後勤摯之意,安心勿辭,卽起視事,毋孤虛佇之望。仍傳曰,此批答,偕來承旨傳諭。
答持平吳命峻疏曰,省疏具悉。爾其勿辭,調理察職。
禮曹判書李畬上疏。大槪,臣於大廟親享之禮,旣有應差之任,受誓之期,只隔兩日,而賤疾彌留,末由趨朝,臣罪萬死。適値道臣離營,循例封章,勢當遲延,玆敢專人齎疏直呈,乞命先遞臣本職,使大祭執事,無苟簡之患,仍勘臣罪事。入啓。答曰,省疏具悉。本職今姑勉副,卿其安心勿辭,調理上來行公。
東堂初試文一所,出榜詣闕。
京畿監司書目,坡州呈,以護軍李世華辭職上疏上送事。啓。答曰,省疏具悉卿懇。卿不必深嫌,安心勿辭,從速上來行公。
戶曹啓目,自前還上,別定分數,則非但守令之不善奉行,土豪之輩,輒有觀望遷就〈之〉弊,反使少民,未得蒙恩,今此臺啓所論,亦出於此,以此意,嚴明知委各邑,各別詳査,准定數捧上之意,諸道監司處,分付,何如?啓依允。
右承旨尹世紀上疏。大槪,召牌之下,嚴畏分義,不得不趨詣闕外,而彈墨未乾,決難抗顔冒出,伏乞聖慈,亟遞臣職,以謝公議,以安私分事。入啓。答曰,省疏具悉。爾其勿辭,從速察職。
傳曰,光陵重建廳堂上以下,書啓。
吏曹判書崔錫鼎上疏。大槪,敢陳難安情勢,乞蒙鐫削職名事。入啓。答曰,省疏具悉。卿無所嫌,安心勿辭,從速行公。
禁府,韓世增拿囚。啓。
三省罪人承男·千伊,元情後推鞫姑罷。
傳曰,大臣·備局堂上引見。
引見時,掌令金弘楨所啓,臣以父母墳加土事,來呈由單之後,聞府吏所傳之言,則承旨,以久立臺廳,而臺諫不卽來詣之故,捉去下吏,至於重笞云,臣於此,不勝瞿然慙恧之至。設令承旨,先爲出待,臺諫,差遲入去,致有暫時立待之勞,政院之因此發怒,推治下吏,曾所未有之事也。其在相敬之道,豈容若是其輕侮,而無少顧藉乎?緣臣疲劣,至使下吏替受罪責,難可晏然。臣於本府該房承旨請推之啓,亦爲隨參矣。伏見都承旨鄭重徽疏批,則以憲臣所論,殊涉不公爲敎,臣尤不覺一倍惶悚矣。以此以彼,俱不可仍冒,請命遞斥臣職。答曰,勿辭。退待物論。
獻納呂必容所啓,請勿留難,還收罪人韓重爀·李時檜·崔格等,按法處斷之命,令該府不問拘忌,逐日嚴刑,期於輸情,依律處斷。措辭見上上曰,勿煩。又所啓,凡朝士受由,不可過限,亦不可轉往他所,而校理朴權,省覲湖邑,回到京畿,不遠之地,不爲還朝,迤向鄕庄,以到久滯,其在事體,不可無規警之道,請校理朴權遞差。上曰,依啓。又所啓,朝家待臺閣,事體自別,而今日掌令金弘楨加土呈辭時,承旨出待臺廳,以憲臣之遲入,撻罰府吏,彼此相距,只是數步,則其所差遲,不過一瞥之間,而至於推治府吏,有乖相敬之道,憲臣以此引避,誠爲未安,請當該承旨推考。上曰,依啓。
領議政柳尙運所啓,平安監司狀啓,纔已回啓,而淸北被災之中,又被雹損,已成赤地,民皆流入北道,邊民如是失所,誠極可慮矣。本道則道里絶遠,且無場市,民無資活之路,官家亦難貿穀轉販,若不別爲料理救活,則監司雖有銀布,亦無奈何。海西收米,山邑則小米,海邑則大米,每年捧入於戶曹別庫,以爲兩西貢物價者,例不下六千餘石,且於上年,爲給種子,捧留田稅於海邑,今秋當爲上納,而長山串,海路甚險,當此風高之節,船運亦不便。今年海西一道收米,及上年海邑留賑之米,都合今姑捧留本道,明年正月內,或自關西送船,或自海西雇船,直送淸北,分給各邑,則可救一時,而其數似未滿萬石,而淸北十九邑中,如義州·定州·寧邊·江界等邑,地大民衆,以此穀物,不可爲春夏賑資,姑待各道年分上來,令惠廳與戶曹相議,必以一萬五千石爲限,入送淸北,似不可已。戶曹別庫所用,則今年木綿甚貴,以留賑木布,代米給價,民必不怨,使之依此擧行,何如?上曰,依爲之。又所啓,京兆事務之煩劇,無異刑曹,而久無長官之故,決等及上言回啓,皆不得爲之云,上言人之久留待令,亦爲有弊,令左右尹逐日開坐,回啓公事,相議擧行,何如?上曰,依爲之。又所啓,吏曹判書崔錫鼎官制變通箚子,有令廟堂議處之敎,故持入其箚子矣。六品之窠,本來不多,都目陞遷之際,每患苟簡,今若減陵官之朔數,增奉事·直長之額,則陞六之際,必益苟簡矣。至於陵官之變爲直長·奉事,雖非損益於官制,而凡事變通甚難。臣意則參下察訪八員,竝以四十五朔爲限,直陞六品,則官制不變,而有外官久任之效,無陞六窒礙之弊,下詢僚相而處之,何如?左議政尹趾善曰,陵官之陞爲直長·奉事,似合於變通之道,而先以參下察訪,變作六品窠,爲宜矣。吏曹判書崔錫鼎曰,參下朔數,甚爲不均,陵官三十朔陞遷者,元非大典所載,而從仕六七年,始出六品,亦涉支離。臣意則減參下而增參上,減參奉而增奉事·直長。如五廟陵官,世室陵官,略與他陵區別,或置直長,或置奉事,以通參下·參上之路,實合事宜矣。上曰,參下察訪,滿四十五朔,遷轉六品之後,仍以其窠,定爲參上之職,參奉變通事,與他大臣相議處之。
領議政柳尙運所啓,庶孽許通,旣已變通,無可更達,而第嫡庶俱稱幼學,全無分別,如功臣子孫·宗室後裔,亦必有分別嫡庶之事,而若不異其稱號,則不無窒礙之端矣。左議政尹趾善曰,似當分別矣。吏曹判書崔錫鼎曰,庶孽所稱之號,有所思量矣。外方赴擧儒生,多以業儒爲稱,武科則擧子或稱閑良,或稱業武,儒生之幼學·業儒,武士之閑良·業武,初無分別,擧皆通用,而卽今庶孽,無可合稱號,若以幼學·閑良,爲兩班文武之稱,業儒·業武,爲庶孽文武之稱,則雖不別立名號,而嫡庶自可區別,未知何如。柳尙運曰,業儒,本非庶孽稱號,而自今定制,似爲無妨矣。上曰,依爲之。又所啓,庶孽之仕路不廣,誠如崔錫鼎箚子所陳,而前日辛喜季,旣經郞署矣,近來鄭時凝,又經州府,朝家無防塞之事矣。今若更爲定制,陞六品者,竝許三曹,人人希望,必有混淆之弊,此不可不慮矣。如有表表可稱之人,則銓曹,一從公議調用,似可矣。吏曹判書崔錫鼎曰,文官事體,異於武臣,柳時蕃,素稱才諝,而曾昌原府使,卽被臺彈,今雖隨才調用,必不免駁去矣。尹趾善曰,如有可合之人,則從公議用之,似可矣。上曰,庶孽中以表表者擇擬,可也。已上朝報
義禁府郞廳,以委官意啓曰,罪人千伊元情公事,正書之際,年歲不爲書塡,此由於夜深紛擾之致,而臣不敢覺察,不勝惶恐,罪人年歲,付標以入之意,敢啓。傳曰,知道。已上禁府謄錄
大臣·備局堂上引見入侍時,領議政柳尙運所啓,江都留儲木一千五百同,許貸關西,九百同則令關西每年還納,而六百同,則使之折銀上送矣。留儲軍需·銀布何異,而亦不如充上本色之爲着實,今此六百同,則以其所捧價銀,料理轉販,年年限一百同,次知充上之意,分付江華府,何如?上曰,依爲之。
引見時,領議政柳尙運所啓,安龍福等捧招,昨已啓下,今當稟定矣。臣意則龍福飄風虛實,姑置勿論,漂到之後,有此作用,卽一不畏法禁,生事他國之亂民也。不可容貸,而且彼國,每於漂海人還送之際,毋論漂到於何所,必自對馬島還送,乃是例也。雖尋常漂船,亦且如此,況此呈文之人,不送對馬島,直自其處出送,而又爲成給文字,不可不以此,明白言及於彼中矣。龍福到彼所爲之事,只憑其招,亦有不可盡信者,龍福則姑待渡海譯官還來後處斷,似宜矣。上曰,諸臣所見,何如?左議政尹趾善曰,安龍福罪犯,更無容貸之事,不必久囚,而領相所達,誠然,依此爲之,似好矣。柳尙運曰,昨日,使刑曹判書金鎭龜,往問於不入侍大臣處矣。使之仰達,何如?金鎭龜曰,臣以領相之言往問,則右議政徐文重以爲,龍福爲人,雖曰愚濫,而此事所關,亦爲不輕。自古交隣之事,初似微細,而或至於大段矣,卽今對馬島,居在兩國之間,則勿論事之大小,必以誠信待之,無有隱諱,似宜矣。島主之事,龍福,旣已往訴於伯耆州,日後島主,若或聞知,則必以他路相通,致疑於我國,而亦必有憾怒之心,因渡海譯官之行,先爲通報,而龍福等處置,則姑爲仍囚,以待彼中消息,然後論斷,似爲得宜云矣。行判中樞府事申翼相則以爲,別無他見,而第對馬島主處通告事,似不可已,至於聽其所言後,處置罪人,則有同稟令,一邊通告,而從速處斷,似當云矣。臣觀右相之意,亦非謂待彼所言,然後處之也。姑先以龍福罪狀,方自朝廷推問之意,通於對馬島,而徐觀彼中消息而處斷,似宜云矣。兵曹判書閔鎭長曰,安龍福之當初入去者,必是直入彼境之意也,若爲飄風,則自對馬島還來,乃是古例也。今則不然,而又有上疏之事,其罪誠不可貸,而對馬島主處,若不通之,則旣非誠信以待之道,而後患亦不可不念矣。且處置雖遲延,當觀彼中事機而處之,似好矣。吏曹判書崔錫鼎曰,龍福,雖曰無知常漢,旣與作罪我境者有異,而犯境爭地等事,極爲陰兇,生事邊境之罪,何可容貸乎?旣有此事,而不爲通報於島主,亦非誠信之道,處置則當觀前頭事機爲之,似好矣。金鎭龜曰,安龍福不可容貸之事,諸臣旣已陳達矣,臣亦無他所見矣。對馬島主處,則不可不速爲通告,而處置事,姑觀前頭事機而爲之,未晩矣。工曹參判吳道一曰,龍福,當斷一罪,彼國之傳通事情,事理皎然,諸臣之議歸一,臣固無用更議,而但念安龍福之罪狀,只是關係邊情,事體重大而已。實則愚蠢之人,希功罔上而已,若竝與仁成而正法,則誠恐過重,仁成則次律施行,似合矣。金鎭龜曰,延安人金順立,自襄陽先往他處,故袐關于開城府及延安等處,以爲捉來之地,而姑無形影,待其入來後,似當一時處置矣。行副司直徐宗泰曰,此事雖未有前頭憑問之端,事或有不可知者,其爲處斷,旣非時日爲急,姑爲更觀彼島聲息而處之,爲當矣。上曰,專主此事者,安龍福也。勿論飄風犯境與否,而爲此擧措,其罪決不可貸也。且對馬島,居在兩國之間,則龍福,所當自馬島付送,而今則直自伯耆州送來,旣非前例,且爲上疏,詆毁島主,則日後島主,必無不知之理,似不可不通告於對馬島,而待其渡海譯官之歸,處之,尤爲詳備矣。柳尙運曰,此事關係非細,發遣備局郞廳,以上敎問議于領府事南九萬,領敦寧尹趾完以來,更稟處之,何如?上曰,依爲之。柳尙運曰,李仁成,製給龍福之疏,其罪亦重,而若以首從言之,則龍福爲首,仁成爲從。仁成則斷以次律,其餘各人,以海曲愚氓,只聞龍福敎誘之言,爲海採而去,竝置而不論,似宜矣。上曰,李仁成,頗知文字,故亦助成此事矣。旣已助成此事,則其罪比他人雖重,而較諸龍福,則似下一等矣,其他人等,俱是脅從,同謀之迹,似無可問矣。尹趾善曰,龍福有意入去之狀,的然無疑,渠旣不文,必求仁成之稍解文字,敎誘率往,則仁成,不無當初謀議之迹,而雖或見欺而往,其可駭之文,皆出於其手,則作此文書,生事於他國之後,豈有可生之理乎?臣意,決不可容貸也。閔鎭長曰,李仁成,雖有罪,比之龍福則差輕,若一體論斷則似過矣。此外諸人,必是脅從,似不可問矣。崔錫鼎曰,國家用罰,必觀其情犯之如何,以情言之,則龍福當爲首惡,而仁成乃其次也,分等論罪,似好矣。金鎭龜曰,仁成,旣作其文書,其罪亦不可容貸,而觀其情狀,則比龍福差輕,雖用次律,似不爲失刑矣。吳道一曰,一罪論斷,須十分無疑,然後可以論之。仁成,雖已作文,而亦無顯然知情之事,不論首從,一體論斷,似爲太過矣。徐宗泰曰,李仁成,其初似無知情之事,而到彼後,作成文字,出於龍福之敎誘迫脅,則情犯,與龍福有間,用以次律,似當矣。金鎭龜曰,觀李仁成私記冊子,此非還歸後爲之者,乃在彼中時所記,而以爲龍福在彼時,勸我作文而誘脅之,渠以日後得罪之事爲慮,則雷憲,以其五寸叔,亦勸之,故爲之云。以此觀之,仁成,似不可以知情,斷之矣。其餘他人,旣愚且迷,必是脅迫於龍福之致,似不宜更問矣。上曰,左相之以李仁成事陳達之言,不爲無見,而第以情罪言之,則龍福,旣是首惡,決不可活,而仁成之作文,似爲脅從,減等無妨,其餘則放釋,宜矣。柳尙運曰,此事,使東萊府,言及倭館耶?上曰,此豈可使東萊府使言及耶?當有國書矣。柳尙運曰,若只言龍福處置之事,則當使東萊府使言及,而竝及伯耆州違法之事,則似當有國書。前去渡海譯官,已發船,則似當別送一譯矣。李仁成,雖論以次律,旣是受罪之人,則不可輕放,與龍福姑爲仍囚,其餘八人,則姑待其一人捉來,且待在外大臣處,問議以來後放送,而雷憲,雖曰有勸成疏文之事,不可又爲分別定罪矣。上曰,依爲之。首惡次律,旣已分等,其餘則一體處之,可也。已上備局謄錄
上在昌德宮。停常參·經筵。
大司成洪受瀗,三度呈辭。入啓。遞差。
右副承旨兪集一書啓,臣敬奉聖批,傳諭于右議政徐文重處,則以爲,臣之情迹,轉加層節,事體益重,斷無趨命之路,更進短疏,畢暴微悃,而天日未照,尙靳允兪,祗切惶悚,置身無地,迷性難回,孤負盛眷,臣罪至此,萬殞無惜,伏地涕泣,不知所達云矣。臣更以前後聖敎,仍留敦勉之意,敢啓。傳曰,知道。
傳曰,史官二員待命,騎馬六匹立之,外軍營內摘奸。
政院啓曰,當此秋務方殷之日,守令未署經者,至於四員,而兩司之備員開坐署經,時無期日,夫馬留滯之弊,亦甚可慮,似當有變通之道,何以爲之?敢稟。傳曰,除署經發送。
又啓曰,明日成均館,有儒生科製之事,而必有大司成,然後方可備員云。大司成徐文裕,卽爲牌招,使之進參,何如?傳曰,允。
備忘記,光陵丁字閣重建廳堂上參議兪得一,半熟馬一匹,判書任相元,參判宋昌,各兒馬一匹,監役官朴泰成,六品遷轉,監役參奉李正臣,兒馬一匹,奏時官吳始達·石柱植·周昌後,各不粧弓一張賜給,員役·工匠等,令該曹米布分等磨鍊題給。
三省罪人承男,刑問一次,不服,千伊,刑問一次,第二十八度,承服。
謝恩,大司成徐文裕。
大司憲權是經上疏。大槪,病勢深劇,未赴召命,違慢之罪,在所難免,乞削臣職,以肅朝綱,附陳區區所懷,以備裁察事。入啓。答曰,省疏具悉。已諭予意,決難允許。陳戒之言,可不體念焉?他餘事,令該司稟處,卿其勿辭,調理察職。
三省罪人承男,刑問二次,第二度,承服。
有政。吏批,以李熊徵爲奉常直長,金遇華爲奉常副奉事,韓載爲高靈郡守,申琓爲禮曹判書,尹揄爲歸厚別提,兪信一爲掌令,權爲宗簿正,金鎭龜爲內醫提調,徐文裕爲大司成,柳俰爲奉常僉正,李熊徵爲承文博士,朴其良爲校書著作,尹挺卿爲軍資主簿。已上朝報
義禁府啓曰,謀害上典罪人千伊·承男等,不待時處斬事,承傳啓下矣。卽當行,而法典內雨未晴,夜未明,勿行死刑云,待明日行刑之意,敢啓。傳曰,知道。已上禁府謄錄
上在昌德宮。停常參·經筵。
夜自三更至五更,電光。
禁府,三省罪人承男·千伊,當日堂古介行刑。
左副承旨崔錫恒,以領中樞府事南九萬處,反覆敦勉,無意偕還事,狀啓。傳曰,自卿轉輾南歸之後,悵結思想,日甚一日,以卿體國之誠,豈忍棄予邁邁,不思所以共濟之義耶?反覆思之,今日長往之計,決知其太過也。予不多誥,卿宜諒哉。亟回遐心,從速登途,勉副至望事,更爲傳諭,必與偕來事,下諭。
兵曹判書閔鎭長上疏。大槪,臣不能摠領將校,致有禁衛營內摘奸時闕點之事,乞治臣罪,以彰其慢事。入啓。答曰,省疏具悉。卿無所嫌,安心勿待罪。
持平吳命峻啓曰,臣情病兩苦,進退俱難,敢將一疏,冀蒙矜許,及奉聖批,乃以調理察職爲敎,臣誠惶霣感戴,不知所出之中,得聞日昨引見時,聖敎嚴峻,至斥之以不公,臣於此,瞿然慙悚,益不知置身之所也。玆事委折,旣詳於臣之疏辭,今不必覼縷,以煩聖聰。至於趙寬基之推治,臣固未知其得失之果如何,而旣非出於一人之事,則聖明,亦何比於經歲之後,輒疑其用法之不均乎?承宣疏批,雖蒙聖度寬容,特許刪改,而不公之敎,繼發於筵席,噫,臣雖無狀,平日所自勉,而事君奉職,惟在於去私秉公,而新進驟疏,竟坐未信,一言纔發,遽承未安之敎,臣將何顔面復立於臺端乎?適緣脅痛彌苦,無以轉動,俟得少間,今始來避,所失尤大,請亟命罷斥臣職。答曰,勿辭,退待物論。
兵曹參知李彦紀上疏。大槪,亟治臣受由過限之罪事。呈政院。還出給。
政院啓曰,掌令金弘楨,引避退待,已至三日,尙不處置,其在事體,殊甚未安,而持平吳命峻,今又引避,憲府呈告,未肅拜人員,竝卽牌招,以爲處置之〈地〉,何如?傳曰,允。
執義洪受漸啓〈曰〉,伏聞日昨筵中,因本府當該承旨請推之啓,自上竝擧年前趙寬基事,峻斥臺論之不公,臣於是,不勝瞿然之至。趙寬基推治之事,卽臣在本府時事也。經歲之後,不必提起,以爭其是非,而旣承未安之敎,情勢之惶縮,與同僚無異,何敢抗顔臺端晏然處置乎?請命遞斥臣職。答曰,勿辭。退待物論。
謝恩,掌令兪信一。
府啓,請亟允該曹覆啓,査問本道有文券者,一一還給本主,鄭榮錫等,從重科罪,以懲他人,以慰遐氓。措辭見上請當該承旨從重推考。措辭見上請當該承旨推考。措辭見上竝引嫌而退。重爽事面,責有所歸,就臺差遲,何必爲嫌,誠罪承宣,誠得臺體,雖承嚴旨,不可輕遞,事在經年,引咎太過,聖旨雖嚴,亶無可遞,掌令金弘楨,持平吳命峻,執義洪受漸,請竝命出仕。答曰,不允。處置事,依啓。
義禁府啓曰,謀害上典罪人千伊·承男等,旣已承服正刑,降其邑號,子女爲奴婢等事,令各該司捧承傳施行,何如?傳曰,允。
上在昌德宮。停常參,只晝講。
辰時,下雹如豆。
下直,會寧府使李萬夏。
右承旨尹世紀上疏。大槪,卽聞母病猝重,急於歸見,留疏徑出,伏乞聖慈,亟遞臣職,仍治臣徑出之罪事。入啓。遞差。
注書李世維病,代假注書李肇。
義禁府啓曰,謀害上典罪人千伊·承男,旣已承服正刑,依律文降其邑號,子女爲奴婢等事,令各該司捧承傳施行,何如?傳曰,允。
領議政柳尙運箚子。大槪,臣於禁衛營將卒闕點之事,有不能檢飭之失,惶恐待罪事。入啓。答曰,省疏具悉卿懇。卿無所嫌,須體予意,安心勿待罪。仍傳曰,遣史官傳諭。
傳曰,明日晝講爲之。
右議政徐文重上疏。大槪,臣於情勢之外,賤疾又重,旬望之內,決無作氣起動之望,太廟親祭不遠,而以臣之故,承宣尙留陋巷,益切惶懼,伏乞天地父母,俯賜諒察,召還近侍,解臣職名,俾得從容調理,冀蒙生成之澤事。入啓。答曰,省疏具悉卿懇。前後批旨,不啻勤摯,而今又引疾,造朝漠然,是何情志之阻隔,一至於此耶?益用慙靦,無以爲諭。卿雖欲釋,奈予意之堅定,何哉?無益於准請,有損於事面,卿其亟遵前日面諭之敎,安心勿辭,卽日偕入,毋孤如渴之望。仍傳曰,此批答,以偕來承旨傳諭。
晝講,入侍,同知事吳道一,特進官李東郁,承旨朴世,玉堂趙相愚·李廷謙,假注書李肇,史官權尙游·李宜顯,武臣李道源。
政院啓曰,近日廳中不齊,出納之際,事多苟簡,承旨有闕之代,政官牌招開政,以在京無故人差出,牌招察任,何如?傳曰,允。
府啓,請亟允該曹覆啓,査問本道有文券者,一一還給,鄭榮錫等,從重科罪,以懲他人,以慰遐氓。措辭見上請當該〈承旨〉推考。措辭見上答曰,勿煩。前啓,當該承旨從重推考事,及還上折半之令申飭各道事,停啓。
右副承旨兪集一書啓,臣敬奉聖批,傳諭于右議政徐文重處,則以爲,臣人非旣極,鬼責又至,重感風寒,宿患兼發,種種諸症,俱有源委,非一時汗瀉所可收效,廢食呻痛,畏風蟄伏,而近侍敦勉,日夕相持,卽今病狀,萬無起動之勢,敢將崩迫之懇,冀蒙聖慈之矜察矣。文字疏略,不能盡其實狀,致勤嚴旨,至以有傷事面爲敎,臣於病裡,益切震悸,精神昏瞀之中,不知所以仰對,伏地俟罪而已云矣。臣則依聖敎仍留,更爲反覆敦勉之意,敢啓。傳曰,知道。
有政。吏批,以徐宗泰爲判決事,金世翊爲右承旨,柳萬齡爲監察。已上朝報
義禁府啓曰,以全羅道監司啓本刑曹粘目,前咸平縣監李榮漢,移本府處置事,允下矣。李榮漢,方待命於本府,卽爲拿囚之意,敢啓。傳曰,知道。郞廳白大成校正。自初一日至初八日朝報謄錄郞廳李翼元書。初九日朝報謄錄郞廳宋聚行書。初十日以後朝報謄錄郞廳朴海潤書。
上在昌德宮。停常參,只晝講。
巳時午時,日暈。
傳曰,明日晝講爲之。
大司憲權是經,再度呈辭。入啓。加給由。
禁府,李榮漢拿囚。啓。
同義禁柳之發,再度呈辭。入啓。遞差。
同副承旨沈權上疏。大槪,伏見臺官,以導成爲罪案,導成者,導成君上之過失也。人臣得此罪名,固不敢抗顔於近密之地,而宿病眩症,復發而尤甚,坐則必眩,立則必仆,頭痛亦重,眠食俱廢,以此情病,決無趨朝之望,伏乞聖慈,亟遞臣職名,以謝人言,以延殘喘事。入啓。答曰,省疏具悉。爾無所嫌,勿辭,從速察職。
掌令金弘楨啓曰,臣於昨日就直之時,有可問之事,卽招院吏,則院吏終不出來,故臣痛其怠頑之習,囚禁其妻矣。伏聞承旨,因此事,至達於榻前,而有若臺諫,發怒於不卽出待,故爲相較者然,臣於是,不勝瞿然也。各司之不得招院吏,雖云有規例,本府則自別於諸司,且以有可問之事,使之招來,自是常事,而院吏之不爲來待,其習可駭,故臣之囚禁正妻者,蓋以此也。然而不得囚院吏之妻,旣有傳敎,則臣之不能詳審之失,著矣,何敢一刻仍冒乎?請命遞斥臣職。答曰,勿辭。退待物論。
晝講,入侍,知事閔鎭長,特進官金鎭龜,承旨金世翊,玉堂李鼎命·李廷謙,假注書李肇,史官權尙游·李宜顯,武臣李彭壽。
左承旨朴世上疏。大槪,臣於掌令金弘楨之避,有不敢晏然者,伏乞聖慈,亟遞臣職,以安微分事。入啓。答曰,省疏具悉。爾其勿辭,從速察職。
判決事徐宗泰上疏。大槪,臣之老母宿病,添得泄痢,轉輾危篤,情事煎迫,萬無違離供仕之望,懇乞本兼職名,一倂遞改,以便公私事。入啓。答曰,省疏具悉。卿其勿辭,救護母病。
朗原君偘箚子。大槪,臣病勢猝劇,今日受警戒,及起居之班,俱未得進參,惶恐待罪事。入啓。答曰,省箚具悉卿懇。所患如此,予用慮念,當令該曹變通,卿其安心勿待罪。仍傳曰,遣御醫看病。以上朝報
戶曹啓曰,故鰲城府院君李恒福賜牌田畓,尙未準受矣。黃海道各邑數外官屯,黃州田二結四十負八束,鳳山田九十四負八束,遂安田四結六十六負二束,康翎田竝二結四十二負八束,甕津田畓竝十六結十一負九束,自本家望願受,依其願折給之意,敢啓。傳曰,知道。以上戶曹謄錄
丙子十月初一日午時。上御宣政殿,晝講。入侍,知事閔鎭長,特進官金鎭龜,參贊官金世翊,侍講官李鼎命,檢討官李廷謙,假注書李肇,記事官權尙游·李宜顯,武臣行副護軍李彭壽。上講大學衍義第四十三卷,讀前受音,自漢文帝竇后兄長君,止心甚謹密,故能得於上。李鼎命進講,自傅喜哀帝祖母,止封小子茂爲平望侯至被斥逐之譴下吐,旣讀而趑趄。上曰,所讀之吐,似是矣。上讀新受音一遍訖,鼎命,進講文義曰,定陶太后,欲稱尊號,其事誠難抑,而師丹,能執正議,終不從,師丹固賢矣。而然此則猶易,而至於傅喜,則以凡人之情言之,宜順其旨,以上尊號,而亦能如此,故稱傅喜曰,忠臣社稷之衛,傅喜之事,義理尤分明矣。上曰,傅喜之事,比師丹尤難矣。鼎命曰,凡外戚之臣,惟在時君之所處,故如竇廣國者,能爲退讓君子,終得令名。此後缺四五字者也。又曰,自古外戚,爲亂亡之階者,皆由於進用缺四五字之故也。若樊宏,則其身後事處置,誠過人一等,若用如此之人,豈有害乎?上曰,然矣。鼎命曰,師丹之事,史冊備載,人所習見者,更無可達之言矣。閔鎭長進曰,故奉朝賀宋時烈之喪,尙未永窆,方在淺土,將於來十一月,欲爲遷葬云。朝家似當有以禮顧助之擧,故敢達。上曰,事體與他有異,令該曹考例擧行,可也。鎭長曰,然則當以禮葬擧行乎?上曰,依爲之。出擧條金鎭龜曰,今春間,領府事南九萬,陳達於筵中,以爲刑曹·義禁府,禁刑之日甚多,獄事未免遲滯。曾前有所變通,而其弊猶存,請加加變通,則自上有刑官就議廟堂稟處之命矣。卽今大臣,旣已出仕,故以擧行條及曾前變通之事,書送于大臣,從當磨鍊稟處矣。第己巳三月間,因筵臣陳達,親祭齋戒,只以二日爲定,刑殺文書,不爲入啓矣。親祭事體,比他尤重,凡大祭受誓戒中,有不署判刑殺文書之文,諸臣受戒之後,旣不得署判刑殺文書,而親祭齋戒七日之內,刑殺文書之入啓,實涉未安。今後親祭時,則自受誓戒日,至罷齋前,刑殺文書,不爲入啓,何如?上曰,他文書,不必拘礙,而刑殺文書,則勿爲入啓,可也。金鎭龜曰,刑官,自前或差大祭之官,則受誓戒之後,不得參坐,事多遲滯,今後則循例參坐,處決他事,而只不爲署判刑殺文書,何如?上曰,依爲之。以上燼餘
上在昌德宮。停常參,只晝講。
夜二更,流星出危星上,入乾方天際,狀如鉢,尾長四五尺許,色赤,光照地,有聲。
下直,殷山縣監柳重碩。
假注書呂必重改,代以黃一夏爲假注書。
政院啓曰,憲府無行公之員,處置經宿,旣是未安,而監察茶時,尤爲苟簡,除受由服制外,呈告人員,竝牌招察任,何如?傳曰,允。
大司憲權是經,三度呈辭。入啓。遞差。
副校理林濩,修撰李健命,月課連三次不作,依承傳罷職。
弘文錄圈點,五點,柳鳳瑞·閔鎭遠·李光佐·尹趾仁,四點,李宜昌·尹星駿·申銋·趙泰耉·金昌直·權·任胤元·朴泰恒·朴行義·趙泰東。
府前啓,請亟允該曹覆啓,査問有文券者,一一還給本主,鄭榮錫等從重科罪事。措辭見上新啓,國家之置臺諫,爲任重大,作人主之耳目,與宰相而等列,其人雖輕,其職之不輕也,決矣。再昨掌令金弘楨之就職也,承旨以方飯爲解,久不出待,曾不見一飯三吐之義乎?非但不識事面,輕侮臺臣,揆以人事,殊甚坎然,當該承旨,請命遞差。引嫌而退,憲吏被箠,大隳臺閣之風稜,對飯爲解,槪緣見凌之攸致,不能直劾,違敎囚禁,前失再誤,實難仍在,掌令金弘楨,請命遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明明日爲之。
右尹元萬春上疏。大槪,臣兼差南北郊祭官,連日露處,重感風寒,遍身如束,晝夜叫痛,症情十分危惡,親祭擧動,只隔數日,以此病狀,決無陪從之望,乞遞臣本職及兼帶摠管之任,以尋生路事。入啓。答曰,省疏具悉。卿其勿辭,調理察職。以上朝報
午時。上御宣政殿。晝講,同知事崔錫鼎,特進官李東郁,參贊官朴世,侍講官李鼎命,檢討官李廷謙,武臣李䎙,假注書黃一夏,記事官權尙游·李宜顯等入侍。上講大學衍義第四十三卷前受音,自傅喜哀帝祖母定陶太后從父弟山好學問,止後封少子茂爲平望侯一遍。鼎命,進講,自子鯈謹約有父風,止爲黃門侍郞。上講新受音一遍,鼎命〈進講〉文義曰,樊宏,有家庭之訓,必以謙抑自持,其所言行之善,有如此者矣。錫鼎曰,陰興,以光武時外戚,恐懼祿位之盛滿,每以驕奢喪敗爲戒,由其如是,故雖平日不好之間,無敢有是非者。昔成廟朝,兪好仁,志在崇賢,能置舊怨,正與此相類矣。鼎命曰,陰興,非但謹身如此,盡心國事,休戚與同,蔚爲當世之名臣,凡爲缺五六字以此監戒也。遂罷掩卷。錫鼎曰,永寧缺三四字預差,改付標以入,則自上有推移變通之敎矣。獻官例以一品塡差,而一品中,只有東平君杭一人,而以其有實病,至遞赴京之任,今難擧論,宗廟獻官,以錦平尉朴弼成,及瀛昌君沈,爲實預差,以此推移爲之,何如?上曰,見本曹草記,已悉其曲折,而以有宿疾之人,改付標,故有推移變通之敎矣。若無變通之道,則以宗廟獻官預差,似好,予意本如此矣。不必更爲改付標,臨時移差,可也。朴世曰,宗廟親祭大祭,只隔五日,六承旨皆有所掌,不可不備員,而左副承旨崔錫恒,右副承旨兪集一,俱以傳諭出去,合有變通之道,故敢啓。上曰,吏判入侍。此事未知如何?遞職則爲無職之人矣。錫鼎曰,在京承旨,猶可陪從往來,至於崔錫恒,方在遠外,遞職出代,過大祭後,仍送龍仁爲可。或以爲,雖各有所掌,五承旨,亦可推移爲之云,此二道外,無他推移之道矣。上曰,崔錫恒在遠,不可往來,雖五員,亦可推移爲之矣。世曰,六承旨,俱有緊重,差備似不可兼察矣。上曰,五員亦可推移爲之矣。世曰,兪集一則來參大祭事,分付乎?上曰,依爲之。上曰,右議政處傳諭承旨兪集一,來參大祭後,更爲傳諭。榻前下敎錫鼎曰,故判書臣金萬重,甲戌初,與被罪諸人,有復官之命,復官後,例當致祭,而當初被罪,旣非輕歇,致祭文措語,不知上意之如何,至今未得擧行云。萬重當初奏對,設有所失,被罪旣重,至於遠謫而身沒,生存之人,雖云一時被譴,日月旣久,例爲敍復,則身故之人,尤宜有間。且萬重,當門戶隆盛之時,力辭權要,保社時不參勳,公議多之,復官之後,久未致祭,似爲欠典,故敢此仰達。上曰,當初雖有所失,生人被罪,亦有日久牽復之事,則今何可久爲不解乎?致祭一款,從速擧行,可也。出擧條鼎命曰,故判書臣吳斗寅,故牧使臣朴泰輔,身沒之後,自上褒贈,且爲旌閭,孰不欽仰聖德也?此兩人,俱以貧寒之家,未免飢餓之患,所見矜惻,吳斗寅妻,則其子海昌尉泰周,可以奉養,而至於朴泰輔,則無子而只有一女,艱困又甚矣。臣伏聞舊事,功臣及賢者妻子,或爲給料終其身之時云,此兩人,亦依此例,自上特爲參酌給料,以終其身,則似有光矣。上曰,儒臣所達如此,令該曹稟處,可也。廷謙曰,李鼎命之言,誠爲是矣,而臣亦有所懷,敢此仰達。朴泰輔之父判書臣世堂,家本貧窶,春窮以後,七十老人,尤不能資存,糲飯且猶不給云,聞來實爲矜惻矣。使死者如有所知,恩典先及於妻孥,老父獨不免飢餓之患,則想亦不安於泉下矣。況世堂,且是朝家優待之臣,以此以彼,顧恤之道,尤宜先施也。上曰,令本道周急,可也。出擧條遂罷出。以上燼餘
上在昌德宮。停常參·經筵。
下直,寶城郡守鄭佶。
金世翊啓曰,大祭肄儀,初五六日散齋,初七日致齋,初八日大祭正日,自明日初八日至,視事,頉稟。傳曰,知道。又啓曰,沃川郡守鄭東望先罷後推事,命下矣。臺諫方以罷職不敍論啓,先罷後推傳旨,不得捧入,而左承旨朴世推考事,命下,而臺諫方以遞差論啓,推考傳旨,亦不得捧入之意,敢啓。傳曰,知道。
傳曰,大臣·備局堂上引見。
沈權,以義禁府〈言〉啓曰,以全羅道礪山郡推考敬差官啓本刑曹粘目,謀殺其叔父罪人朴順伊·朴儀甲等,移本府處置事,允下矣。係是倫紀,發遣府都事拿來,何如?傳曰,允。
傳于金世翊曰,憲府,承旨請遞之論,殊涉太過,故雖以推考批下,而大祭迫近,不可無變通之道,左承旨朴世,今姑改差。
傳曰,今此收議,固不可有所遲延,且前頭日氣之寒煖,有未可知者,在外大臣及儒臣,或因呈病,不爲收議,則累度往復,事多掣肘,今此下去禮官處,以不可不爲之意,別爲傳敎後,期於收議事,分付。
金世翊,以弘文館言啓曰,依榻前下敎,故贈領議政臣李睟光廟見議禮箚子,謄出進呈之意,敢啓。傳曰,知道。又啓曰,今日引見時,廟見禮一款,二品以上會議事,命下矣。所當趁卽擧行,而今日日勢已晩,明日肄儀相値,再明日以後,當爲入淸齋,過親祭後爲之乎?敢稟。傳曰,依爲之。
又以弘文館言啓曰,本館下番副修撰臣李廷謙,以西學兼敎授,今日儒生製述坐起,出去之意,敢啓。傳曰,知道。
校理李益壽,修撰鄭齊泰,副修撰趙大壽疏曰,伏以臣等,頃於待罪本館時,以王世子嬪展謁永昭殿事,伏承考究禮意之命,而臣等,俱以淺薄,素昧禮學,只據歷代典禮之攸載,有所陳啓,而終以博詢大臣及儒臣爲請,以存愼重之道矣。臣等退歸私次之後,更爲博考禮家,則先儒諸說,皆以廟見爲重,且伏見故宰臣李睟光文集,則宣廟朝仁穆王后嘉禮後,睟光以館職,箚陳廟見之意,而至引大明會典爲證,臣等取考會典,則皇后廟見之儀,著載於婚禮篇,而太子妃·親王妃廟見之文,亦在其下。臣等於當初考出時,意謂大明集禮,旣是皇朝禮典,則與會典所錄,宜無增損,而不之參考矣。及今覺察之後,則臣等疏漏之失,著矣。伏乞聖上,亟罷臣等之職,仍治臣等考禮不審之罪,不勝幸甚。臣等無任云云。答曰,省疏具悉。爾等勿辭,從速察職。
吏曹參判金昌協疏曰,伏以,丘壑賤臣,引死自廢,而歲月之間,除命累降,每奉敎旨,輒增隕越,前後控乞,辭意已殫,誠願天地父母,終賜哀憐,永勿檢擧,旣令罪辜益積,〈而〉亞銓之命,今又下矣。悚蹙憂悶,如何可言?仰惟聖明非不知賤臣者,已絶立朝之分,而每因政曹謬擬,不復甄別,猥加恩點,使國家高爵重官,抛擲於草莽之中,不惜名器之褻,不恤職務之曠者,臣誠愚昧,莫知其故,而在臣私義,則惟有干瀆威嚴,以俟誅譴,此外無他道理,故不復仰籲焉。顧臣賤疾方劇,不任動作,而亦不暇旁及,以溷天聽者,誠以去就之義,有重於疾病耳。伏願聖明,俯察微悃,兼照事理,亟遞臣新授職名,公私萬幸。臣無任云云。答曰,省疏具悉。卿其勿辭,從速上來察職。
正言閔鎭遠疏曰,伏以臣,幸得由暇,歸省先壟,薦以恩奠,感結幽明,乃於本月二十六日,祗奉同副承旨成貼有旨,以臣爲司諫院正言,令臣斯速乘馹上來者,臣北望稽首,惝怳難雙。竊念臣之空疏庸愚,無可備數之狀,不惟朝紳之所共知也。曾忝簪筆之班,昵侍淸光,至于兩載,則仰惟殿下,亦已洞燭之無餘矣。今此誤恩,何由而至於臣身也?夫言責之職,人主所以寄耳目者也,雖在治泰無事之時,猶不可不精擇而愼簡,目今國勢之危,甚於累卵,飢饉連仍,而民窮極矣。情志疑阻,而朝論潰矣,威怒太過,而言路杜矣,義理不明,而人心溺矣。雖外無邊鄙之警,內無蕭墻之變,蓋無一毛一髮,不受其病者,當此之時,雖使秉心公平,持論正大,爲中外缺數字者,居是任,猶懼其左牽右掣,動遭疑謗,缺一二字臣伉拙而不諧於俗,迷帶而不曉於理者,乃反委之以上補衮闕,下規官邪之責,則臣心之愧恥,固不足言,而其於四方之譏且笑,何哉?抑臣於此,尤有所不敢承命者。念臣以戚畹小臣,本不當與議於朝政之末,而自經禍變以來,慄慄祗畏之心,蓋未嘗一日少弛,加以群從兄弟,竝列顯仕,又犯古人盛滿之戒矣。其夙宵警惕,不欲爲世所指點,爲人所尤怨者,尤當如何哉?不但臣心如此,親舊之相愛者,亦莫不以是勉之,如見臣輩私與人語,偶及時事,則皆欲掩其口而止之。今若貪榮戀寵,仰首伸眉,指陳得失,論列是非,則豈不貽淸朝之羞辱,而招世人之駭笑哉?是臣不言則負聖明委寄之意,欲言則違平日謹默之戒。噫,臣之處此職,其亦難矣。臣之此言,實出肝膈,而殿下,若復視以飾讓,不賜開納,必使臣黽勉應命,率口妄言,終至獲罪明時而後已,則豈但臣身之不幸而已?亦恐非聖世保全戚里之盛意也。伏乞聖明,諒臣譾劣之不合言地,察臣情迹之有異他人,亟命遞改新授職名,毋令公私俱病,不勝幸甚。且臣伏聞朝家令甲,不許微官之在外屢辭云,臣之不可冒進之狀,如上所陳,則雖其誠淺而辭拙,或不能感回天聽,終不敢以曠闕爲嫌,分義爲嚴,而晏然趨承,竝乞垂諒焉。臣無任云云。答曰,省疏具悉。爾其勿辭,從速上來察職。以上燼餘日記
大臣·備局堂上引見入侍,領議政柳尙運,左議政尹趾善,戶曹判書李世白,兵曹判書閔鎭長,刑曹判書金鎭龜,工曹參判吳道一,御營大將李基夏,右承旨金世翊,應敎李鼎命,執義洪受漸,獻納呂必容,假注書黃一夏·金相稷,記事官權尙游·李宜顯入侍。柳尙運進曰,近來日氣猝寒,聖體如何?上曰,無事矣。尙運曰,臣等今當出入書筵,如臣之輩,何能有所益乎?伏聞近日書筵官所傳之言,世子所學,日有將就之望云,輔導此其時也。頃者書筵官啓下,而論議不一,終至無效,卽今連日開筵,輔導之臣,必有明師,然後可以爲之,而終不如林下讀書之士也。先正臣李珥,入朝之時,以招致成渾事,陳達矣。大朝如此,況小朝乎?卽今右參贊尹拯,前後連有召命,一不入來,故判府事申翼相,亦言其事矣。然今以輔導春宮之意,各別敦勉,則其入朝與否,雖未預料,而或冀有萬一回心之望矣。尹趾善曰,尹拯若爲上來,則必有輔導之益,而前後召命,一不上來,到今上來,何可必乎?尙運曰,自古帝王,至誠招賢,必有幡然而起者,果盡誠禮而招之,則朝野之幸,豈但爲國本而已乎?上曰,尹拯自前不來,今也必來,雖不可期,而大臣所達如此,予當留心焉。道一曰,春宮輔導之言,所達皆是切實,朱子上箚之間,眷眷不忘者,良以此也。春宮已迫十歲,輔養之道,一日爲急,卽今山林老成之士,無如尹拯之比,使之出入胄筵,則其所成就,何可量也?尹趾善,以上來未易爲達,臣所未曉也。帝王招賢之禮,何可諉之不來,而不盡誠禮乎?初招不來,則至於再招三招,期於必來,則彼乃世祿之臣,想必感激天恩,不無回心之望矣。上曰,兪。尙運曰,領府事南九萬,退伏鄕里,今已南下,初非便訣之計,蓋出情迹不安矣。老病之人,旣往四五日程,上敎雖勤,勢難還入,旣不上來,則近侍之臣,久留遐方,事體未安,且念九萬,自缺四五字來,則雖無如此敦迫,豈無上來之道乎?前頭若如招林下之士,則必體至誠,而上來承旨之隨往仍留,殊未知其穩當,速爲處分,可矣。上曰,初遣承旨仍留者,庶回其遐心,而近聞南歸之志已定,缺然之懷,何可言?大臣之言如此,當思量爲之矣。尹趾善曰,徐文重情勢,本自不安,而恩禮如此,情勢之外,又有難安,行期不遠,豈無變通之道乎?上曰,文重所遭,小無不安,且燕行帶職,似無不可,故不准其請矣。趾善曰,萬無仍帶之理,體下之道,雖遞一日,不可不許矣。上默然。尙運曰,上年秋,禁衛將官才落及有闕之代,以軍兵不爲上番,營無所儲者,故右議政徐文重,爲大將時,不爲差出,而此非一時出闕之事,不卽稟定矣。今則有闕勿補者,至於十餘人之多,軍兵時無上番之事,當觀前頭保米收捧之數,更爲稟定後,參酌差出,何如?上曰,依爲之。李基夏曰,禁衛將官有闕之代,當觀前頭保米收捧,參酌差出事,大臣旣已定奪矣。御營將官有闕之代,亦一體施行,何如?上曰,依爲之。出擧條尙運曰,因僚相陳達,諸般身役,只捧當年條,前未收停捧事,定奪矣。頃者內需司報于備局,以爲內司奴婢貢上年全未捧之類,則收捧事,定奪云,諸般舊未收,旣許停捧之後,內奴婢收捧,殊非宮府一體之意,內間用度如不足,則務加節損,固好,如不得已,則雖或取用於京司,至於徵民之政,不可不均矣。趾善曰,內司之啓稟,亦出於事勢之不得已,而今年條應納之外,至於上年以上未收,竝爲一時收捧,則民力必有所不逮,將未免大困矣。上曰,自前內司,當年例不得收捧,翌年始爲收捧,與外司有異矣。而大臣所達亦然,均爲停捧,可也。出擧條李世白曰,延署碑閣,以內奴守直事,定奪之後,以其資生爲難,特爲給復事,啓下本曹,而凡復戶之規,多少不一,或有過一結許者,或有未滿一結者,或有只給五十卜者,今此內奴等,未可與陵軍之九十卜給復,一體施行,諸議皆以每名各給五十卜,爲得中,玆敢仰稟,以爲定給之地矣。上曰,此事,何如?尙運曰,陵軍有位田者,給復九十卜,陵軍則不但守護陵寢,亦有種種雜役,而今此內奴,則守直之外,別無他役,五十卜給復,似爲得中矣。上曰,五十卜給復,可也。世白曰,問于內司,則內奴守直者,爲六戶云,六戶依此數給復,何如?尙運曰,一番定式之後,不可更有加減,以六戶永定,似當矣。上曰,依爲之。出擧條閔鎭長曰,頃者賑廳,以各衙門銀·布取用之意,啓達矣。伏見御營廳啓辭,以爲啓下銀子,六千兩太多,而本廳所儲甚少,請令賑廳稟旨定奪,御營廳所儲,果爲之少,則三千兩爲先取用,而前頭賑廳,物力若有裕,則還償好矣。尙運曰,三千兩則姑爲取用,還償則徐觀賑廳物力,更議處之,似宜矣。上曰,依爲之。出擧條鎭長又曰,摠戎廳熖焇土木之價,例以餘丁木十同上下,而上年,以兵曹物力不足之故,蟲損木,斫伐取用,而減給其價木矣。今年當依例上下,而本曹用度匱竭,無可上下之物,今亦依上年例,使之斫用蟲損木,而減給其價木,宜當,下詢大臣而處之,何如?尙運曰,摠戎廳,上年有蟲損木許斫之事,故土木價不爲題給,則摠戎使李基夏來言,本廳無物力,以此價木,措備土木之外,且有需用云,故題給四同木矣。今亦許斫蟲損木,則土木價,減半上下,似好矣。上曰,依爲之。出擧條鎭長又曰,璿源錄修正後,宗簿郞廳陪往,已成近例,而辛酉年,因年事凶歉,且以廚傳有弊,相臣陳達變通,江都則堂上·郞廳陪往,而赤裳·五臺·太白等處,則只送郞廳矣。王世子嘉禮已過,今當有御牒奉安之缺二三字適値大侵之餘,似當有省弊之道,依辛酉定例,江華則堂上·郞廳陪往,赤裳等處則只送郞廳乎?上曰,依辛酉定奪爲之,可也。出擧條呂必容啓曰,崔格·李時檜·韓重爀等依律處斷事。措辭見上上曰,勿煩。洪受漸啓曰,朴世遞差事。措語見上上曰,推考。又啓曰,寧邊士民等呈狀事。措辭見上上曰,勿煩。洪受漸·呂必容啓曰,罪人張希載事。措語見上上曰,亟停勿煩。新啓受漸曰,大侵之餘,流民未盡還,道殣未盡掩,此豈爲守令者聚會宴飮之時乎?沃川郡守鄭東望,爲媚悅上官,載酒携妓,來會於百里之外,累日留連,及其罷歸之日,大張聲樂於大路石橋之上,終日醉倒,擧措乖悖,觀者如堵,行旅不通,聽聞所及,莫不爲駭,請沃川郡守鄭東望罷職不敍。上曰,先罷後推。尙運曰,臺臣論劾沃川郡守鄭東望矣,旣罪東望,則爲東望上官者,亦當有罪矣。上曰,上官爲誰?受漸曰,聞是忠淸兵使云矣。東望,以兵使生日,載酒以往,及其罷還,又邀兵使·營將,同往石橋上,宴飮則不從,渠獨爲宴飮云矣。尙運曰,曲折雖如此,而東望旣罷,則爲其上官者,亦不可無問備之罰矣。上曰,推考。觀其緘辭而處之。上曰,書筵官,頃者啓下,而以臺臣疏論之故,有所不安,終不上來,今則無他變通之道,更爲他名目,使之出入書筵,何如?尙運曰,朝家選士,事體甚重,旣已抄選之後,無端還寢,誠爲未安。況今抄擇讀書之人,使之出入胄筵,事體何如,而今以論議不一之故,雖下別諭,亦不得陳疏辭免云,何可仍爲寢格不行乎?吏曹判書崔錫鼎,今日不爲入侍,後日登對,稟旨定奪,似宜矣。上曰,依爲之。出擧條鼎命曰,小臣有所懷,惶恐敢達。親迎廟見禮之重者,自天子達于士庶,而可以通行,而我朝獨無擧行之事,或緣未遑而然歟?或因事體重大而然歟?雖未知缺二字誠爲欠典矣。自缺四五字廟見事,令該曹稟啓,玉堂考出之命,又令收議於諸大臣處,其時玉堂僚員不多,且甚悤卒,不能博考,諸臣之意,亦以我朝不行之事,卒然擧行,爲重難,亦非以廟見爲不可矣。今聞故宰臣李睟光,在宣廟朝,爲副提學,當繼妃冊立之時,上箚請行廟見之禮,出入經傳,證據明白。其言曰,五禮儀,是祖宗朝所撰,而親迎一款,不爲著見,至中廟朝,始爲擧行,豈以此持疑不行乎?臣等又考大明會典,則天子·皇后及皇太子·太子嬪廟見之條,明白載錄矣。當初只疑其古無明文,而姑爲停止矣。皇朝之典,如是明白,今若不爲廟見,則不但爲聖代之欠事,抑恐貽譏於後世矣。然我朝所未行之事,臣不敢請,自上必行,而旣已發端之後,則不可不明白處分,更令考出會典婚姻條,李睟光箚本,亦令謄出下覽後,俯詢大臣,明白下敎,何如?上曰,廟見,是閭巷士夫家應行之事,而五禮儀不爲載錄,祖宗朝亦不擧行,必是未遑而然,而今此永昭殿擧動時,亦令展謁,參以情禮,似爲無妨,故曾有下敎矣。人雖以創始爲難,大臣之意,亦以爲重難,玉堂博考,亦無著見處,予亦考大明集禮,又無載錄處,故姑停之矣。頃者收議批下後,始考會典,則廟見之事,明白載錄,冕迎之禮,亦不載於五禮儀,而中間,始爲定行矣。魯哀公,問禮於孔子,孔子愀然作色,在所變通,則創始無妨。且我國凡事,一從明朝之制,不爲遵行,未知,何如?欲爲更詢而未及矣。玉堂聯名陳疏,引故宰臣李睟光箚中語,儒臣又此陳達,大臣之意,何如?尙運曰,古禮本如此矣。行之固無妨,而但我朝未行之事,猝然創始,實涉重難。且行之則不可只行於永昭殿,太廟亦當行之矣。上曰,諸臣之意,何如?李世白曰,五禮之所不載,列聖之所未行,固宜愼重,而我朝儀文,一從明制,則會典載錄,如是明白,講定擧行,似好矣。閔鎭長曰,五禮儀,雖無載錄處,旣是古禮,皇朝亦行之,擧行無妨矣。金鎭龜曰,小臣亦無別見。五禮儀旣不載錄,則難輕創,而明朝旣已行之,則似當從之,以情禮言之,擧行亦宜矣。吳道一曰,廟見禮節,載於古禮,明朝亦嘗行之,我國旣用中朝禮,則於情於禮,行之無妨,而但祖宗,雖未擧行之事,若有大段窒礙,則當有變通,而不然則仍守亦無害矣。然李睟光箚語,亦有所據,只行永昭殿,亦涉非宜,更議于在外大臣·儒臣,可爲完備矣。上曰,兩司亦陳所見。受漸曰,祖宗朝未嘗行之事,雖不可猝然擧行,而古禮及明朝禮,旣甚明白,則遵行宜矣,豈可以五禮儀之偶然遺漏,有所拘礙也?親迎,亦創始於中間,廟見之禮,創始於今日,固無妨矣。必容曰,大明會典,旣有明白載錄,李睟光之箚,出入經傳,亦甚該備,而頃者收議時,諸臣之意,亦非以爲不可,特以祖宗朝未行之事,猝然創始,爲未安矣。今者儒臣,縷縷陳達,實出從周之意,固無妨,而但三百年未行之事,猝然行之,亦似未安,博詢諸臣而處之,何如?上曰,當初玉堂之臣,未攷會典,只攷集禮,故草記,以無現出處爲言矣。今始考出會典,且見故臣文集,有此陳白,予雖未見文集,考見會典之後,更欲講定,而未及矣。儒臣所達,實合從周之意,永昭殿,旣行展謁之禮,則宗廟,亦當一體爲之,事體重大,不可不廣詢,今大臣·二品以上,會議于賓廳,在外大臣·儒臣處,遣禮官問議後稟處,可也。尙運曰,世子嬪旣行廟見之禮,則王妃殿之不爲廟見,未知何如。鼎命曰,古者,婚姻三月,例爲廟見,王妃殿,則嘉禮日月已久,只嬪宮,從今爲始,行之無妨矣。上曰,嬪宮雖纔行嘉禮,而此旣從明朝,創始爲之,則王妃之獨未廟見,似爲欠缺,此不可以年月久近,有所拘礙矣。金世翊曰,玉堂官之出入也,臣亦與聞其議矣。臣意則王妃殿不爲廟見,而嬪宮獨爲行之,誠爲未安。殿下旣率春宮展謁,則王妃率嬪宮廟見,實合情禮,恐不可以久近,而有所區別也。上曰,廟見一款,雖不載於五禮儀,今若創始行之,則實與親迎之創始於中間者相同,旣已定爲禮制之後,嬪宮則廟見,王妃則不爲廟見,誠爲未安。且王妃則廟見之條,竝載於集禮·會典兩書,予意則年月久近,不可有所拘礙。王妃廟見後,嬪宮亦行廟見,似好矣。趾善曰,嬪宮旣爲展謁於永昭殿,則不可不竝行於太廟,旣行於太廟,則王妃殿之不爲廟見,亦爲未安。當初收議時,臣等之有所持難者,良以此也。世翊曰,此與當初收議節目有異。以王妃殿亦爲廟見之意,收議,何如?上曰,收議節目,與前有異矣,以此收議,可也。出擧條上曰,王妃殿·世子嬪廟見,二品以上,賓廳會議,在外大臣·儒臣處,遣禮官問議,榻前下敎。上曰,玉堂諸官,竝牌招,李睟光文集,使之謄進。榻前下敎遂罷出。以上燼餘日記
上在昌德宮。停常參·經筵。
夜五更,流星出畢星下,入南方天際,狀如拳,尾長二三尺許,色赤。
下直,槐山郡守金日省。
鄭重徽啓曰,小臣宗廟親臨大祭進去,下直。傳曰,知道。
李彦紀啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
有政。
吏批啓曰,臺諫·玉堂闕員,今當差出,而擬望之人乏少,外任竝擬,何如?傳曰,允。判書崔錫鼎進,參判金昌協在外,參議李徵明進,右承旨金世翊進。
兵批,判書閔鎭長病,參判金載顯肄儀進,參議李德成肄儀進,參知李彦紀進,右承旨金世翊進。
吏批,以閔鎭厚爲承旨,李鼎命爲輔德,崔錫恒爲沃川郡守,元萬春爲同義禁,李廷謙爲吏曹正郞,任相元爲右參贊,鄭洊爲童蒙敎官,李世白爲司僕提調,李玄錫爲大司憲,李台龍爲掌令,朴權爲副校理,李䎙爲永興府使,朴來朋爲西學訓導,黃壽嶷爲學錄,兪命凝爲連源察訪,金構爲淸風府使,李彦紀爲承旨。
兵批,以金弘楨·禹九鼎·李東禎·鄭壽徵付副護軍,權是經·朴世付副司直,黃一夏付副司正,元聖兪付副司果。
獻納呂必容啓曰,崔格·李時檜·韓重爀等事。措語見上
執義洪受漸,掌令兪信一啓曰,全羅右水使申鍒,爲人愚悖,徒市門閥,昔年濫典湖南之郡宰,用刑無程,饕餮是事,南民怨讟,迄今未殄,此非風聞泛聽之比,曾所目睹而耳聞者也。且渠之投筆操弓,蓋緣不容於儒籍而然也,如此之人,不可畀之以海防閫制之任,請全羅右水使申鍒,罷職不敍。海南縣監李暉,作人愚駭,不識凡例,賑民出役,委諸奸吏之手,莅任以來,惟事肥己,巧取各樣米布,輸致鄕庄,乘此大侵,土地之價賤,日夜之所用心者,惟在於買田土,要致同榜一武弁,移接境內,役民出賦,聽訟斷獄,惟從此人之頤指,合境人民,盡作虐讐,南來之人,有口皆談,如此之人,不可付此賑荒之政,請海南縣監李暉罷職不敍。新除授大司憲李玄錫,時在忠淸道淸風任所,掌令李台龍,時在全羅道全州地,請竝斯速乘馹上來事,下諭。
執義洪受漸,掌令兪信一,獻納呂必容啓曰,張希載按律事。措語見上答合啓曰,亟停勿煩。答府啓曰,不允。下諭事,依啓。答院啓曰,勿煩。
李彦紀,以兵曹啓曰,今十月初八日宗廟冬享大祭,及親臨擧動時,各樣差備官之數,至於缺三四字名之多,而其中不足六百三十五名,他無推移缺一二字不得已依例給價次,防民調用之意,敢啓。傳曰,知道。
傳于李彦紀曰,忠淸監司狀啓,永同居私奴金己天家失火事,失火燒死人等,令本道,恤典擧行。
兵批啓曰,前萬戶金夏錫,及第申孝善,軍官金世奎,閑良尹孝善·申孝周·李粹文等,以賊人指捕之功,俱有加資之命矣。金夏錫,雖已資窮,未經準職,申孝善·金世奎未資窮·未準職,尹孝善·申孝周·李粹文,係是閑良,何以爲之?敢稟。傳曰,竝特爲加資。
吏批啓曰,卽接義禁府移文,則謀弑主罪人千伊·承男等變生邑,乃是忠淸道泰安地云,依近例降以爲縣,守令勿罷,何如?傳曰,允。
金世翊啓曰,領府事南九萬處傳諭承旨崔錫恒,今日政,除授外任,傳諭承旨,所當卽爲下送交替,而太廟親祭迫近,承旨不可不備員,過此後下送乎,何以爲之?敢稟。傳曰,過擧動後,更稟。
金世翊,以戶曹啓曰,因儒臣所達,故判書吳斗寅,故牧使朴泰輔,判書朴世堂,參酌給料事。上曰,令該曹稟處,令本道周急可也事,命下矣。取考前例,則故完南府院君李厚源妻貞敬夫人辛氏,淸城府院君金錫胄妻貞敬夫人黃氏,完溪君李起築妻貞夫人禹氏,每朔以米二十斗,太十斗,磨鍊給料矣。今此故判書吳斗寅,故牧使朴泰輔妻子,依此例磨鍊,逐朔繼給,而判書朴世堂,則今年三月,因大司成崔奎瑞所啓,米三石,太二石,石首魚十束,民魚十尾,猪肉二十斤,炭二石,燒木五百斤,磨鍊題給矣,今亦依此擧行之意,敢啓。傳曰,允。
金世翊,以戶曹啓曰,今番大祭時,諸執事文官中,可差之人乏少,故不得已依近例,以堂下宗班塡差矣。今日當爲肄儀,而五六人外,不爲來待云,非但事體未安,將無以推移成樣,不爲來待人員,竝推考,使卽來參,何如?傳曰,允。
閔鎭厚,以弘文館啓曰,本館上番校理李益壽,以東學兼敎授,昨日課試儒生,未及科次之前,承牌入來,仍爲就直矣,今日晝仕,出去科次之意,敢啓。傳曰,知道。
鄭重徽啓曰,太廟親祭時,承旨不可不備員,今日政,以在京無故人差出,牌招察任,何如?傳曰,允。
金世翊啓曰,今日爲政事,命下矣。都承旨鄭重徽,肄儀進去,臣世翊,以代房,當進吏批政廳,兵批政廳,同副承旨沈權,亦當以代房進去,而守廳無人,何以爲之?敢稟。傳曰,吏兵批兼進。
李彦紀以都摠府啓曰,副摠管李道源,以禁衛中軍·將官等試射事,除標信,訓鍊院坐起,進去之意,敢啓。傳曰,知道。
右議政徐文重疏曰,伏以臣,大病未久,餘患不已,薄寒所中,諸症寢加,不能承召趨命,不特情勢之難强而已。瀝血陳懇,不足以動體下之聽,身抱疾恙,又不能軫好生之念,瞻望象魏,天日隔阻,激昂荐枕,凝悃莫暴,此臣賤疾之外,又生一病也。臣之以西樞爲請者,非不知有歉於辭免本意,而祗爲使事,有不敢辭,今若本職,不能辭免,則不但在臣,有藉此冒出之嫌,從而議臣者,謂臣爲如何?此決不可爲也。臣於當初,不意聖明,若是靳許,不能竝辭使命,以至於狼貝,此又臣之罪也。昔在中廟朝,領相朴元宗,以元勳舊臣,爲國柱石,惟以盛滿辭職,而卽許解免,仍爲入謝,君臣之間,情志相孚,若是昭融,不得以行其志,上亦許副成名,豈非可法於後世者也?今臣庸陋,雖不及古人,而其所守,非如一時恬讓之比,聖祖優待臣下之德,竊有望於當宁法祖之盛意。伏乞天地父母,俯量人臣廉隅,不可不盡,朝家事體,務歸寬厚,亟命許臣準請,以遂私分,以重國事,千萬幸甚。臣病裏構疏,語無倫序,尤不任惶悚隕越,涕泣祈懇之至。答曰,省疏具悉卿懇。予意已竭,而巽辭愈懇,實由於情志不孚之致,益用愧恧,夫復何言?第一向强迫,亦有乖於待大臣之道,本職今姑勉副,以安卿心,卿其須體此意,安心速出行公,以副虛佇之望。仍傳曰,此批答,使偕來承旨傳諭。
海昌尉吳泰周疏曰,伏以,聖上,軫念先臣,旣貤以崇秩,又旌以棹楔,其所以寵贈哀奬者,無復餘憾,雨露至澤,縱無物而不霑,天地鴻恩,若有偏於臣父,奚但臣等糜身粉骨之所可報?九原有知,亦必爲之感泣,臣感戴隆恩,心常惶霣矣。又於日昨筵中,儒臣陳達,謂臣母及故牧使朴泰輔妻,家貧飢餓,而自上有賜廩之命,聖上悼念逝者,推以及於妻孥,瞻聆所及,莫不欽歎,況臣宜如何爲心?母子兄弟,聚首感祝,不勝涕泣兢惶之至。竊伏念周賑貧乏,當賑其不足,而不當助其有餘,朴泰輔家,本來貧窶,寡妻弱女,菽水不繼,在朝家贍給之道,固所當先,而臣母,則先業可以供衣食之資,且臣得蒙惠賜,以備榮養,寧有艱乏之患也?旣免飢餓之事,則何敢冒受周急之廩乎?玆敢不避煩猥,冒死仰籲於天地父母之前,伏乞亟收臣母賜廩之命,以安私分,不勝幸甚。臣無任云云。答曰,省疏具悉卿懇。今玆周急之命,意非偶然,卿其安心勿辭。
答副修撰趙大壽疏曰,省疏具悉。疏辭,令該曹廩處。以上燼餘日記
上在昌德宮。停常參·經筵。
夜一更,月犯南斗第六星,流星出胃星上,入北方天際,狀如拳,尾長三四尺許,色白。
鄭重徽啓曰,吏曹郞廳來言大臣置處政事,何以爲之?取稟。傳曰,當日爲之。又啓曰,兵批,無政事之意,敢稟。傳曰,知道。
吏批,判書崔錫鼎進,參判金昌協在外,參議李徵明進,都承旨鄭重徽進。兵批,判書閔鎭長病,參判金載顯病,參議李德成進,參知未差,左副承旨沈權進。以徐文重爲判敦寧府事,李世華爲工曹判書,李光迪爲戶曹參議,洪受瀗爲兵曹參知,鄭重胤爲長寧殿參奉,兼持平尹星駿減下。
獻納呂必容啓曰,崔格·李時檜·韓重爀等事。措語見上上下官,事面嚴重,尊卑之分,亦係朝家體統,而原州牧使李宏,新監司沈枰到境之日,旣不出站,上營之後,亦不卽延命,至出傲言,略無顧忌。宏以侍從之臣,職在營下守令,輕侮上官,虧壞體面,聽聞所及,莫不爲駭,不可置而不論,請原州牧使李宏罷職。江原監司沈枰,上營之時,原州牧使李宏,以營下守令,旣不出站,又不卽延命,則所當登時啓罷,以存事面,而不此之爲,只治下吏,受其輕侮,合有警責之道,請江原監司沈枰推考。答曰,不允。末端兩件事,依啓。
執義洪受漸,掌令兪信一啓曰,全羅右水使申鍒,海南縣監李暉罷職不敍事。措語見上答曰,不允。末端事,依啓。
執義洪受漸,掌令兪信一,獻納呂必容啓曰,張希載事。措語見上答曰,亟停勿煩。
答副應敎金時傑疏曰,省疏具悉。疏辭,令該曹稟處,爾其勿辭,上來察職。
左副承旨崔錫恒狀啓,領府事南九萬病重不得登途事。傳曰,前後敦勉,不啻勤摯,而誠禮未至,莫回遐心,缺然且慙,無以爲諭。惟當益篤誠意,以造朝爲期,而第纔到鄕園,所患又如此,觸冒風寒,旋卽回程,非但勢有所未易。亦有歉於待大臣之道,稍俟和暖,別爲敦諭,爾其姑爲上來事,下諭。
李彦紀,以兵曹啓曰,當日步兵李生稱名人,自宣仁門入來,差備門外擊錚,極爲駭愕,令攸司囚禁治罪,同門守門將鄭度興,常時不能禁斷雜人,以致闌入,亦難免其責,推考,何如?傳曰,允。
李彦紀,以禮曹啓曰,卽見郞廳馳報,則今月初四日,馳到于龍仁縣領府事南九萬所住處,則去月二十八日,已爲離發,計其日字,則已到結城,故不得已前往淸風進善權尙夏問議後,仍向結城,而結城與畿邑有異,往返日字,必有差遲之勢,敢啓。傳曰,知道。
鄭重徽,以弘文館啓曰,本館上番見存三員內,副校理趙泰采,覲親後入來,以身病方陳辭疏,副校理朴權,時未肅拜,行公之員,只有校理臣益壽。輪直之際,事甚苟簡,新除授副校理朴權,卽爲牌招,以爲察任之地,何如?傳曰,允。
兪集一啓曰,臣敬奉聖批,傳諭于右議政徐文重處,則以爲,旣蒙許遞本職,從當入往云,臣則先爲入去之意,敢啓。傳曰,知道。
沈權,以都摠府啓曰,都摠管金鎭龜,除標信,刑曹坐起,進去之意,敢啓。傳曰,知道。
沈權,以都摠府啓曰,今日入直軍士,中日習射,請出標信。傳曰,知道。
副護軍李世華疏曰,伏以,如臣無狀,忝居官次,以自己病故,壞了朝廷事體,重臣一言,已極惶怖,而臺啓又發,竝與政院而被斥,當其臺啓之發也,臣屛伏鄕谷,專未聞知,封上一疏,適値彈章入啓之際,臣之罪過,一節加於一節矣。伏承聖批,有從速上來之敎,揆以不竢駕之義,不可暫時退伏,且臣兼帶諸務之中,將任尤緊,尤不可在外虛帶,扶曳病軀,僅到江外,而重入脩門,晏然行公,事理廉隅,決非所敢爲,故席藁俟罪,已過數日,尙無朝家處分,臣於是,益增惶蹙,不知所措也。況臣狗馬之疾,雖蒙天地父母曲恤之德,受由就休,似有一分之效,而原委已痼,尙未快復,休溫過多,元氣大敗,四肢不遂,滿身疼痛,委頓昏眩,須人轉側,軍銜在身,無力肅謝恩命,擧動當前,末由趨走班行,臣罪至此,萬殞何贖哉?伏乞聖明,亟削臣所帶經筵賓客·守禦之任,仍治臣前後違慢之罪,以謝人言,以重國法,不勝幸甚。臣無任云云。答曰,省疏具悉。卿其勿辭,安心行公。
副提學趙相愚疏曰,伏以,臣本無似,猥忝論思之長,辭避不得,因仍躋冒,若隕淵谷,恒懷悚懼矣。乃於本館新錄之日,緣臣庸暗,未免有臨事疎漏之失。夫弘錄者,卽朝廷莫重莫大之擧也。僚員見在之人,齊會本館,必須博詢一時之公議,妙簡一世之人望,當參之人十分商確,旣已完缺一二字使不得撓改,自是國朝以來舊例,而今番完議中人,乃有見漏於圈點之際者,此實曾所未有之擧也。臣旣忝叨首席,致有此事,則臣之不職之失,在所難逃,其何一日晏然於榮次乎?伏乞聖明,亟遞臣職,以重事體,以謝物議,不勝幸甚。臣無任云云。答曰,省疏具悉。爾其勿辭察職。
輔德李鼎命疏曰,伏以,臣於日昨玉堂新錄之時,與諸僚相議停當,及其圈點之際,停當中人,偶然遺漏,而拘於館規,不得改錄,因以完了矣。不意玆者,參坐長僚,至以此陳章引咎,臣雖移他職,不察之失,臣實當之,何敢晏然於榮次?伏乞聖明,亟遞臣職,以安私分,以謝人言,不勝幸甚。臣無任云云。答曰,省疏具悉。爾其勿辭察職。
副校理朴權疏曰,伏以臣,受由而過限稽滯,還都而未卽肅謝,罪積逋慢,宜得重譴,而聖度寬大,曲賜陶甄,調理之批,旣下於乞免之章,勿罷之命,又降違牌之後,自惟何人,蒙此異數?感激恩私,糜粉難酬。顧念分義,惶隕無地,何幸執法之論,果起於臺閣之上,雖其措語,頗異於實狀,擬律,反輕於罪名,亦不過傳聞之或有訛誤,規警之不欲深刻,不但臣心之少得自安,或冀朝綱之因此漸肅,病伏垂死之中,只自省愆悔尤而已,不料玉署新除,復及於夢寐之外,聞命惝怳,繼以駭惑,誠不知其所以也。夫人臣之罪,莫大乎踰越禁令,國家之法,不可以容貸貴近,臣忝在邇列,妄犯邦憲,纔遭臺評,墨猶未乾,政曹之旋擬於淸塗者,已知必拂於公議,而聖明之必欲剪拂,謬加恩點,不亦有乖於愛嚬笑嚴勸懲之道哉?且臣疾病之沈篤,實非等閑感傷之比,根委旣深,症情難狀。半面浮暈,四肢麻痺,失音而聲不能出喉,惡心而食不能近口,寒熱往來,精神瞀亂,頃刻之間,昏倒不省者,或至數四,以此病勢,實無自力趨謝之路。玆敢冒死哀籲於天地父母之前,伏乞聖慈,特命鐫削臣職,俾得安意調治,以尋生路,千萬幸甚。臣方構短疏,未及上徹,不意嚴召,復下於此際,御恩畏義,不得不忍死來詣於闕門之外,而顧臣病狀情勢,俱無供職之望,伏願聖明,俯加憐察,亟許罷斥。臣無任云云。答曰,省疏具悉。爾其勿辭察職。以上燼餘日記
上在昌德宮。停常參·經筵。
鄭重徽啓曰,今日事變注書守宮之意,敢啓。傳曰,知道。
兪集一啓曰,判府事申翼相箚子到院,而大祭齋戒,留院之意,敢啓。傳曰,入之。
沈權,以都摠府言啓曰,都摠管崔錫鼎,以典牲署提調,今日與禮曹堂上眼同,犧牲看品坐起,除標信,晝仕進去之意,敢啓。傳曰,知道。
答判府事申翼相箚曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。箚本直下
沈權,以兵曹言啓曰,本曹郞廳八員內,六員宗廟大祭親行時差□□祭,一員內司入直,一員與本曹堂上有相避,不得行公,外司入直,無他推移之員。在前如此之時,則或以都案廳郞廳,入直外司矣,今亦依此爲之,何如?傳曰,允。
判中樞府事申翼相箚曰,伏以臣,病敗日甚,無復人狀,不意目前,又遭慘慽,悲傷添病,日事委頓之中,加以重得時令傷寒,四肢百骸,無處不痛,積傷所發,日就澌盡,明日太廟擧動時,末由致身於陪從之末,伏地惶恐,但竢誅責。伏乞聖慈,亟命鐫臣職名,以安微分,不勝幸甚。取進止。以上燼餘日記
上在昌德宮。停常參·經筵。
大駕詣宗廟,入齋室後,藥房·政院·玉堂問安。答曰,知道。大駕望廟禮後,藥房·政院·玉堂問安。答曰,知道。
明日親祭正時,四更一點,開門,三更一點。
上晨在宗廟齋室。親行冬享大祭。平明還昌德宮。停常參·經筵。
藥房副提調鄭重徽口傳啓曰,自上第一室初獻時,第二室執事,預爲酌酒,小未滿酌,待殿下親詣第二室,然後滿酌,則得無移時佇立之勞,次次依此爲之之意,預爲定奪,而自上獻後,必入小次,然後節目不誤矣。更漏久長缺數字過三獻停立,故敢此定奪。答曰,知道。二件事,皆依爲之。
上冕服入就位,行禮如儀。初獻禮後,上入小次,大臣行亞獻·終獻禮後,上出小次。行飮福禮如儀。
上還齋室後,藥房·政院·玉堂·二品以上問安。答曰,知道。
王世子,遣宮官問安。答曰,知道。
上還宮後,藥房·政院·玉堂問安。答曰,知道。
兪集一啓曰,南領府事處,偕來承旨更送事,曾有過擧動後更稟之敎矣。其後承旨狀啓回諭中,又有稍俟和暖,別爲敦諭,爾其上來之敎,交替承旨下送事,何以爲之乎?敢稟。傳曰,已諭於狀啓之批,今無承旨更往之事矣。以上燼餘日記以下缺
政院啓曰,王妃殿·嬪宮廟見禮,二品以上會議,過親祭後爲之事,命下矣。時任·原任大臣及二品以上,明日待開門,當爲牌招會議,而在前二品以上會議時,三司例爲牌招,今亦一體牌招乎?敢稟。傳曰,依爲之。
京畿監司書目,安山呈,以領敦寧府事尹趾完上疏上送事。啓。答曰,省疏具悉卿懇。廟見當否,會議後可以處之,卿其宜體至意,安心勿辭,從容善攝。仍傳曰,遣史官傳諭。以上朝報
上在昌德宮。停常參·經筵。
自昧爽至辰時,有霧氣。申時,日暈兩珥。
下直,高靈縣監韓載,堤川縣監洪重禹,迎日縣監申淵,唐津縣監尹會。
兪集一啓曰,明日常參·經筵,取稟。傳曰,停。
藥房提調金鎭龜,右承旨兪集一啓曰,昨日親祀太廟,達夜將事,侵晨還宮,不瑕有勞傷之事乎?伏不審夜來,聖體,若何?臣等不勝區區伏慮之至,敢來問安。答曰,知道。無事矣。中宮殿問安。答曰,知道。世子宮問安。答曰,知道。嬪宮問安。答曰,知道。
閔鎭厚啓曰,注書二員內,李世維,以傳諭事安山地出去,南就明,稱病不爲仕進,南就明,卽爲牌招察任,何如?傳曰,允。
以趙正緯爲假注書。
李彦紀啓曰,行判中樞府事申翼相,行判敦寧府事徐文重,牌不進矣。傳曰,知道。遣史官問議。
兪集一,以吏曹言啓曰,本曹正郞李廷謙,除授之後,稱以情勢難安,不卽肅謝,所謂情勢,別無可嫌,而屢度催促,無意察任,揆以事體,殊甚未安。銓郞雖曰淸選,係是該司郞吏,不可一任其違慢,正郞李廷謙,推考,使之趁速行公,何如?傳曰,允。
以備忘記,傳于兪集一曰,史官一員待命,騎馬三疋立之。
兪集一,以宣川府使南五星,龍川府使鄭履祥,鐵山府使李萬相,郭山郡守金重信等疏曰,伏以臣等,俱以蠢蠢武夫,濫叨字牧之任,無智慮可以曉事,無材能可以幹辦,而荐罹前古所未有之荒歲,哀此小民,殆將盡劉,立而視死,是臣等之罪,玆敢不避鈇鉞之誅,齊籲於九重之聽,伏惟殿下,恕其狂僭焉。臣等之除授本職,在於上年秋事收穀之後,或在於今春賑政方張之際,而大槪西路飢饉,五年于玆,至於上年,則一道之內,淸北尤甚,淸北諸州,龍·鐵尤甚,故朝家之軫恤,道臣之顧念,視他邑自別,移粟賑貸,非不至矣。臣等奉職無狀,致令無辜之民,死亡於仁覆之下,雖萬被誅戮,無以自贖,而不幸今年農事,又復罔極,擧一道而言之,則不無差勝之處,而臣等之邑,尤爲慘然,此非臣等之言,乃一道之公言,道臣之所灼知,而已啓聞者也。蓋宣·郭·龍·鐵,處於海濱,旱田少水田多,而旱田耕種,幾得其半,至於水田,則飢餓之民,盡食種子,初不落種者,十居七八,旣種之後,不能鋤草而陳廢者,又過半矣。雖使豐登,倍於常年,猶不足爲卒歲之資,而況早旱太甚,黍粟枯損,晩水浸沒,禾苖腐傷,而風雹相仍,所存者空藁而已。七八月以後,民間之遑遑,無異於四五月,挼苖啖汁,不能充腹,滿面菜色,回甦無期,而寒節已屆,迫於凍餒,能活者幾人?方今之務,必多捧還上,廣聚賑資,可以濟活,而試以還上言之,上年則稍實之民,尙有餘貲,飢渴之害,不至喪性,而徵督猶難,鞭撻之下,僅捧數千石而止,今年則異於上年,所謂稍實者,至賣衣服,僅僅資生,不能自給者,生理索然,無意安堵,而田畝所收,不能救目前之急,徵督所及,一切以散亡爲期,民産之罄竭可知。飢渴之餘,良民亦喪秉彝之心,父子兄弟,視若路人,攘竊於白晝,而恬不知恥,傲視於官令,而略不動念,人心之波蕩已極。民産如此,人心如此,而捧糴之際,輕欲示威,則渙散之患必至,上年數千石之數,其可徵捧於今年乎?至於賑資,必本錢多,然後可以廣聚,而臣等之各樣官庫,已盡蕩竭,往來使客支待,亦不能成樣,而無復着手處,自官料理之道,比上年萬萬不及矣。道臣之顧念,非不盡心,賑資劃給,亦非不多,而道內列邑,雖有差等,無不被災,則不能計口,而周給本錢,又當還徵,則殖利剩餘,能得其幾何哉?臣等覈得民口,宣川二萬九千七百九十八,龍川二萬一千四百,鐵山二萬二千三百,郭山一萬七千七百八十二。有田土者,謂之本鎭,無田土者,謂之流民,而本鎭則無問實不實,流民則抄其稍實者,屬之於還上,流民之尤甚無依者,屬之於乾粮,還上·乾粮應受之口相半,男女壯弱又相半,量之以朝家所定式例,則以五千石米,爲一萬口五朔之資,可免於死亡,還上·乾粮容入之數,推此可知。曾於壬申·癸酉·甲戌三年,亦以凶歉設賑,而當時市價,米一石,直銀二兩五錢,而今年則至於八兩,牛馬·衣服,無所轉賣者,今年則蕩然無遺,流丐之類,亦無死亡者,今年則死亡殆盡,比諸今年,相去遠矣。猶且歲轉江都米數萬石以賑貸之,而今年之移粟,不加多於此三年,來春則必十倍於今年,而移粟又復如今年,則孑遺之民,將何以生活哉?臣等伏見七月,殿下特下備忘記,軫念於西路之荐飢,洞燭於淸北之尤甚,卽令賑廳,急速變通,稟旨擧行,而如傷之念,溢於言表,王言一播,飢病亦起,相賀於道路曰,我聖上,軫念西土,至於此極,今年則賑資移粟,必倍於前歲,鼓舞感祝,莫不有無死須臾之願。臣等竊以謂,泮渙之人心,庶可由此而安集,中夜莊誦,銘之骨髓,第念聖明之敎,若是懇惻,而臣等,不以實狀轉聞于上,只待賑廳之變通,道臣之擧行,未及救濟,而死亡相枕,則上以負聖明之德意,下以孤飢民之喁望,雖以身膏諸碪斧,無補於旣往,此所以寧受僭越之罪,而瀆冒宸聽者也。伏乞聖明,下臣等此疏於廟堂,凡諸賑救之方,及是時深思熟講,從長指揮,兩湖及海西諸道中,還上米太,隨其稍豐而劃給,卽爲移轉,而必視飢民之數,量入分給,以爲拯濟之地,生民幸甚。啓下備邊司,啓目粘連啓下是白有亦。觀此宣川府使南五星,龍川府使鄭履相,鐵山府使李萬相,郭山郡守金重信等聯名上疏,則宣·郭·龍·鐵,處於海濱,旱田少水田多,而旱田耕種,幾得其半,至於水田,則飢餓之民,盡食種子,初不落種者,十居八九,旣種而陳廢者,又過半矣,早旱太甚,黍粟枯損,晩水浸沒,禾苖腐傷,而風雹相仍,所存者空藁,民間遑遑,無異四五月,滿面菜色,回甦無期,孑遺之民,將何以生活乎?請令廟堂,深思熟講,兩湖及海西諸道中還上米太,隨其稍豐而移轉,以爲拯濟之地亦爲白有臥乎所,關西農事之年年失稔,已至五年之多,飢荒之慘,至于上年而極矣。一道之內,淸北尤甚,淸北之中,宣·郭·龍·鐵尤甚,人民之死亡最多,而雖有孑遺之民,旣無種食,不能善爲耕耘兺不喩,酷被種種災害,元無所收,飢死丁寧,爲其字牧之任者,不忍立視其死,有此陳疏,敢請救濟之道是白在果,朝家非不知如此遑急之狀,而非但中外蓄儲,罄竭無餘。兩湖·海西,亦不免凶,豈有糴穀有餘,波及他道之理哉?無他推移運給之路是白等以,江都累十年經營儲藏之綿布,實難輕易遷動是白乎矣,不得不多數許貸,以爲一道救民之資爲白乎旀,須以海西上納收米,及賑廳某樣米,竝一萬五千石,移給淸北事,才已定奪爲白在如中,道臣當觀列邑緩急之勢,可以分等題給是白置。今此四邑段,民事之罔極,尤有甚焉,特加顧恤,別爲優給之意,分付道臣,何如?啓依允。以上燼餘日記
賓廳會議時,領議政柳尙運,左議政尹趾善啓曰,所謂節目間窒礙之事,則誠有之,何以則合宜耶?更爲議啓事,命下矣。廟見時諸執事,最爲窒礙,如皇朝會典之式,則非國俗所宜,代以女官,則創行國朝所未行之事,俱不可輕議。此外凡諸儀節,必須考据講定,不背禮意,務合於時宜,然後莫重莫大創始之例,方可議行,有難草草講定,令禮官博考典例,就議廟堂後稟處,似合事宜,伏惟上裁。答曰,依啓。備局謄錄
上在昌德宮。停常參·經筵。
昧爽,電光。卯時,雷動。
李彦紀啓曰,明日常參·經筵,取稟。傳曰,停。
閔鎭厚啓曰,假注書趙正緯,時無職名,付軍職,冠帶常仕,何如?傳曰,允。
李彦紀,以兵曹言啓曰,今日賓廳,武臣武經七書講書人員,落點啓下矣。罪人行刑,不得爲之之意,敢啓。傳曰,知道。
右尹元萬春疏曰,伏以臣以庸陋無狀,過蒙異數,數朔之內,恩除荐降,臣撫躬惶蹙,恒懷懍懍,千萬夢寐之外,又有金吾新命,臣揆分揣量,萬萬不似,惟當屛息私次,以俟公議,而適値親祭擧動,黽勉秪肅,仍參隨駕之列,而所患寒疾,觸感轉加,廢食呻痛,乃於此際,有廟見禮會議之命,召牌降臨,臣不敢偃然退伏,忍死進參,而顧臣病勢,萬無奔走供職之望。且王獄佐貳,決非如臣衰朽蔭吏,所可堪當,玆敢不避猥越,冒陳病勢之難强,兼將情勢之不安,仰籲於天地父母之前,伏乞聖慈,亟賜鐫改臣本職及兼帶兩任,以便公私,以重名器,不勝幸甚。臣無任云云。答曰,省疏具悉。卿其勿辭察職。
答淮陽府使金宇杭疏曰,省疏具悉。疏辭,令該司稟處。原疏在下
以京畿監司,以吏曹參判金昌協病重上去不得事,狀啓,傳于李彦紀曰,卿勿過辭,從速上來察職事,回諭。
李彦紀,以宗簿寺官員,以提調意啓曰,凡諸擧動,東西班行,禮貌至嚴,而頃者永昭殿擧動時,堂上宗室二人,當其外班序立,以加資先後,爭其坐次,高聲詬辱,言辭絶悖,擧措可愕。東西班行之人,莫不爲之駭然,羞辱宗班,莫此爲甚,請令宗親府,摘發科罪。且自前宗廟親行大祭時,宗室昭穆之班,必以嫡庶爲別,自有規例,而近來國綱解弛,年少賤孽宗室輩縱恣無忌之狀,不一而足矣。永豐君沆,以庶派宗室,日昨親祭內庭,序立之時,沆,稱以年多,奪立諸嫡之右,雖於私室,諸宗之會,當無嫡庶紊亂之事,況廟庭莫重昭穆之列,何敢創此無前之擧,以亂嫡庶之分乎?如此悖濫蔑法之人,不可置之尋常,請永豐君沆,爲先罷職,以警他宗,其時同行失次宗室,亦難免其責,亦令宗親府摘發推考,何如?傳曰,允。
李彦紀啓曰,卽見淸州討捕使鄭周翰賊人梟示事啓本,則承旨朴世,名字誤書,至於三度。莫重奏御文書,如是不察,請推考。傳曰,允。
掌令兪信一,獻納呂必容啓曰,罪人張希載事云云。啓辭見上答曰,亟停勿煩。
掌令兪信一啓曰,記曰,官正而國治,官人之道,爲國之大關捩,而方岳之任,尤不可不愼簡,則日者憲臣之疏,政中今日之病,而至於嶺南,則六十餘州之大,士林府庫之稱,元非七路之比,按察旬宣,必得其人而授之,然後方可以觀風宣化,威壓一道,而監司李善溥,素蔑人望,及授本職,物情未厭,經幄重望之人,明示其不可赴,而全昧自處之道,冒恥陛辭,到界之後,日事崇飮,務廢鞅掌,駭擧悖政,難以悉擧。至於忠裨恭子,泣諫而不從,計沒所出,勸勺而就醺,使不得省事而後,僅寢大駭之擧措,作一道群倅·民人之笑囮,如此之人,不可一日按節,重貽一道之害,請慶尙監司李善溥罷職不敍。答曰,不允。
獻納呂必容啓曰,韓重爀·崔格·李時檜等事云云。啓辭同上有國之道,修明學校之政,然後可期作成之效矣。太學每朔陞補,四學四時設製,雖是造士之末節,其勸奬之意,則固有所在,而居是任者,率多抛置,不能以時擧行,朝家曾有申飭之令,而弊習未祛,悠泛成風。試以近日事言之,數年積滯之課製,竝行於會試期迫之後,旣違定式,徒致紛擾,事事寒心,莫此爲甚。歲月已久者,雖難一一追咎,亦不可全無警責之道,請癸酉式年後,館學,限內不爲設製,當該大司成兼敎授,竝從重推考,自今以後,館學課製,勿違定式,申明擧行。答曰,不允。末端事,依啓。
淮陽府使金宇杭疏曰,伏以臣,伏蒙天恩,待罪下邑,幸遂便養之願,粗伸烏鳥之情,夙宵感祝,殞結爲期,惟是才疏慮短,觸事憒憒,歲値大飢,不善賑救,致使府民,死亡居多,臣罪萬死,臣罪萬死。然而旣往已矣。目前民之切急,甚於春夏,而有不容不上聞者,玆敢臚列目擊之狀,仰籲於紸䌙之下,伏願聖明,試垂察焉。本府地方,處於大嶺之下,土地磽确,風氣寒凜,旣無水田,而旱田之在於平野者,亦甚絶少,民皆以火田爲業,山岡高峻之處,片片起懇,逢年則稍有所收,如遇水旱風霜,則其所受害,輒酷於他邑,此實理勢之固然,而擧國之所共知也。元來峽農,雨多則凶,極備之災,今夏爲甚,自五月以至六月,淫霖暴雨,殆浹六旬,高田則滌盡田疇,只餘沙石,低田則沈沒消腐,穀苖無存,無論山野,摠成赤地,被災之慘,已無餘地,而入秋以後,惡風長吹,又於八月念後,連夜嚴霜,餘存各穀之未及成實者,盡爲枯死,擧一境全無掛鎌之處,雖曰秋成,有同窮春,田野蕭然,村落殆空,慘目傷心,有如是耶?流民之本無定志者,擧皆散而之四,土民之稍有根着者,不能一朝出去,皆曰,國穀何以備納,身布何以辦出?悲辭苦語,涕泣號訴,其情誠甚慽矣。其狀亦不忍見,卽今如此,來頭可想,一境生靈,擧將相率而塡溝壑矣。言念及此,直欲痛哭。噫,今年農事,大都不可謂免凶,而自北路赴畿甸者,由畿甸向北路者,咸曰,淮陽尤甚,道臣巡過之日,亦曰淮陽尤甚,有目者皆見,有口者皆言,則本府失稔之酷,在他道,無與爲比,而於道內,亦爲特甚之狀,據此可知。雖使今年稍稔,無前飢饉之餘,斯民之能保其生而,出粟米·麻絲,其勢猶難,況今凶歉之慘,如上所陳者乎?上年則本府以尤甚之尤甚,幸蒙朝家優恤之典,諸般身役,特減三分之二,故民得以保存,而不至於盡散矣。今年則年事之尤甚,無異上年,民人之飢困,百倍上年,而各樣繇賦及諸般身役,無一蠲減,關移督促,急於星火,剝膚剜肉,未足以喩其痛,龜背刮毛,未足以喩其難。民之怨叛,在所必至,土崩之患,非朝卽夕,靜言思之,寧不寒心?連歲飢荒,輒行蠲免之政,國儲軍需,俱已竭矣。一邑田賦與諸般之役,雖難盡許蠲除,視同稍實之處,一倂督徵,亦所不忍,臣愚以爲,依上年例,本府諸色身布,三分減二,只捧其一,而其他如田稅·大同·各樣之役,亦皆一體量減,以示軫念撫恤之意,則飢餓將死之民,不食自飽,庶有一分保全之望矣。今者本府所受楊津移轉米,乃是二百石也。今有各處移轉,一半還納本倉,一半捧留本邑之令,此亦出於爲民變通之擧,誠爲大惠,而第本府民事之罔極,與他邑絶異,以今形勢,百斛米轉輸之難,姑置勿論,又値如許大侵,而糶穀本來鮮少,賑資又難辦得,明春接濟之道,請得移轉之外,更無他計,則旣已受來之米,還納於本倉,及到歲飜,又請移粟,甚非所以便宜救民之策。臣愚以爲,楊津米二百石,盡數捧留於本邑,以作明春賑貸之資,所不可已者,必須更加變通,急速指揮,然後庶可爲奉行之地矣。臣目見闔境之民,阽於盡劉之域,而終始泯默,但事催科,誠有所不忍者。玆敢忘其僭猥,條列而陳之,伏乞聖明,下臣此疏於廟堂,亟命逐一施行,則生民幸甚。抑又一事,有大關邑弊,厚招民怨者,不得不贅陳,惟聖明之澄省焉。本府介在楸·鐵兩嶺之底,爲北路之咽喉,作國家之關防,是以從前本邑之凡有祈請,輒蒙採施者,蓋所以重其地也。乃者,自金貴人房,將爲設屯於初北面長廣四十里之地,謂之買得,而竝欲打量,公私愁痛,有不可盡言者。大槪,本府境內,只有五面,府內也,嵐谷也,四東也,長楊也,所謂初北,以其在於北路初程,故謂之初北。惟此一面,專責北路往來使客之支供,而土地瘠薄,人民稀少,尋常責應,每事難支。今聞宮家,設庄於此,些少流民,鳥駭魚驚,擧懷逃散之心,莫有保存之意,本府若失此一面,則將不成貌樣,而莫可支吾矣。其爲切急之憂,誠不淺尠也。曾前諸宮家·各衙門之折受設屯於本府境內者,不知其幾,而缺二三字成焉。久遠之事,不須煩複,雖以我殿下卽祚以後事言之,乙卯年,淑安·明安兩公主房,折受於長楊面也,因本道粘移而罷之,丁卯年,司饔院,又折受於長楊也,因本府儒生上疏而罷之,乙卯年,守禦廳之設屯於嵐谷也,戊午年,新生公主房之設屯於四東也,辛未年,於義宮之又設屯於嵐谷也,或因本道啓聞,或因臺啓儒疏,一倂革罷,誠以關防之地。且當孔道,不可使別有圖占於境內,以重困民力也,況此初北之地,曾於壬申年間,有一奸細之人,持六十年前一張違格之立案,欲奪居民等五十餘年世傳耕食之地,公然放賣於忠勳府,自勳府,將欲打量矣。其時府使李玄祚,以初北民田,盡入收稅之中,不可打量之意,論報寢閣,又以諸宮家·各衙門設屯之弊,上疏以聞,則殿下特賜批諭,有本府形勢之難支,誠如疏辭。壽進宮折受處,特爲革罷,毋令他宮諸司,更爲折受,以除民困之敎。又於癸酉年間,自崔淑媛房折受此地矣。其時府使朴萬鼎,上疏陳弊,則聖批有此不過該宮未詳曲折之致,而疏辭如此,還爲出給,使之望呈他處之敎,前後聖敎,不啻丁寧,而因上命,纔已革罷之地,曾未幾何,又自宮房,必欲設屯,揆以事理,誠爲未安。夫折受·買得,事雖稍異,其宮家設庄則一也,其爲本府難支之弊則一也,其爲民怨之徹天則一也。當此逐歲災荒,邑殘民困之日,又有此事,以益其騷擾,豈不大可憂哉?臣雖無狀,嘗忝近侍之末,區區願忠之心,不以內外而有間,不避濫越之誅,敢此煩籲,伏願聖上,特加睿裁,亟命商議革罷,仍賜受敎,更勿侵擾,使關防重地,不至於凋弊,窮峽殘氓,得免於缺二字不勝大幸。臣無任云云。批辭見上啓下備邊司,備邊司啓目粘連啓下是白有亦,觀此淮陽府使金宇杭上疏,則缺三四字本府飢荒之慘,以爲各樣繇賦,及諸般身役,雖難盡許蠲免,視同稍實之處,一倂督徵,亦所不忍,依上年例,諸色身布,三分減二,只捧其一,其他田稅·大同,一體量減,以示撫恤之意亦爲白乎旀,楊津倉移轉米,一半捧留本邑,亦出於爲民變通之大惠,而明春接濟之道,請得移轉之外,更無他計,楊津米二百石,盡數捧留於本邑,以作明春賑貸之資亦爲白乎旀,本府介在楸·鐵兩嶺之底,爲北路咽喉,從前本邑之凡有祈請,輒蒙採施者,蓋所以重其地也。乃者金貴人房,將爲設屯於此,謂之買得,而竝爲打量,公私愁痛,有不可盡言,亟命革罷亦爲白有臥乎所,宮家設屯事段,自上特念本府難支之弊,禁斷之命,已下於日昨榻前,更無擧論之事是白在果,諸色身布及田稅·大同量減事段,不當以一邑所請,有所輕議,參以本道分等啓聞,商量變通,似合事宜是白乎旀,楊津移轉米捧留本邑事段,係是軍餉,不可不一半輸納本倉是白乎矣。本府形勢,必將開賑於明春,而亦當有請穀之擧,若果如此,則同米二百石,一倂捧留於本府,以補賑資爲白有如可,待明春畢捧,輸納本倉,恐無所妨是白置。以此意兩道監司處,分付,何如?啓依允。以上燼餘日記
上在昌德宮。停常參·經筵。
夜自一更至三更,月暈。
兪集一啓曰,明日常參·經筵,取稟。傳曰,只晝講。
又啓曰,來十五日,儒生殿講日次,取稟。傳曰,停。
李彦紀,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,輪對武臣曾前被抄之員,有頉居多,餘存甚少,依例加抄,別單以入之意,敢啓。傳曰,知道。
注書李世維書啓,臣承命馳往于安山西面元堂里領敦寧府事尹趾完所住處,傳宣聖批,則以爲,臣之尙帶職任,決無是理,非不知一向煩瀆,極涉不敢,而瀝血更籲,實出萬不獲已矣。伏承史官臨宣聖批,又不許准所請,自悼淺薄之誠,未蒙憐察之恩,伏地惶悶,不知所達云矣,敢啓。傳曰,知道。
李彦紀,以兵曹言啓曰,當日保人朴論立稱名人,自宣仁門入來,差備門外擊錚,極爲駭愕,令攸司囚禁治罪,同門守門將韓厚信,常時不能禁斷雜人,以致闌入,亦難免其責,推考,何如?傳曰,允。
又以禮曹言啓曰,卽接歸厚署所報,則本署別提二員內,尹揄則在外未肅拜,朴弘圭則今方呈旬,移文吏曹,而奉朝賀宋時烈遷葬日字已迫,而無他推移之勢云。朴弘圭,今姑改差,其代,令該曹斯速口傳差出,何如?傳曰,允。
又以訓鍊都監言啓曰,文殊山築城處女墻及門樓修粧丹靑,今已畢役之意,敢啓。傳曰,知道。
又以侍講院言啓曰,卽者全羅右道東堂文科初試世子宮入達榜目,來到本院,而試官着名之上,不書臣字。莫重入達榜目,如是不察,其疎漏之失,不可無警責之道,當該試官,推考,同榜目,退送,使之改修正,罔夜上送之意,令該曹分付,何如?傳曰,允。
又以禮曹言啓曰,領議政臣柳尙運,左議政臣尹趾善啓辭,所謂節目間窒礙之事,則誠有之,何以則合宜耶?更爲議啓事,命下矣。廟見時諸執事,最爲窒礙,如皇朝會典之式,則非國俗所宜,代以女官,則創行國朝所未行之事,俱不可輕議,此外凡諸儀節,必須考据講定,不背於禮意,務合於時宜,然後莫重莫大創始之禮,方可議行,有難草草,缺二字令禮官博考典禮,就議廟堂後稟處,似爲得宜,伏惟上裁。答曰,依啓事,命下矣。今此廟見之禮,稽諸古禮,義在從周,聖上之必欲定行於今日者,實出於倣依明制,追復古禮之盛意也。獻議諸臣,孰不欲欽承聖意,而第以祖宗朝未嘗行之禮,到今創始,所當愼重。且以廟見之時,當以女官,出入將事,則太廟肅敬之地,女官出入,誠爲未安,只此一節,最所妨礙,皆以此爲疑難之端矣。臣等考見大明會典及集禮皇后謁廟條,則皆以司贊·司賓,執事於廟庭,此皆宮中女官之號,則女官之將事於廟見之時,較然無疑,而但會典·集禮所載,儀文節目之間,或有詳略之不同,則唯當參互彼此,考據同異,遵依明朝已行之典,講究今日當行之節,務令禮意不背,情文無缺,而諸大臣之意則以爲,此固國朝以來所未行者,而我國禮節,且與中朝有異,太廟淸嚴之地,女官執事,終覺未安云。諸大臣之意旣如此,此外無容別議,上裁,何如?傳曰,今玆廟見明有中朝之制,倣而行之,實合於情禮也。況王妃與嬪宮廟見之禮,執事非女官而其誰乎?若以廟見爲不可則已,拘於此一節,廢而不行,則殆同因噎而廢食,其可乎哉?參互考據講定,可也。
又以侍講院言啓曰,本院上番六員內,輔德·兼弼善·兼文學,俱未差,兼輔德趙大壽,以本職,入直玉堂,文學李震壽,受由在外,弼善臣李宜昌,獨爲入直,已過累日,且有身病,非但替直之無人。當此逐日開筵之時,事甚苟簡,未差之窠,後日政,以在京無故人,盡數差出,卽爲牌招察任,何如?傳曰,允。
又以兵曹言啓曰,今夜傳漏未下之前,先有人定鍾聲,極爲驚駭,招問鍾閣守直官韓繼興,則以爲,鐵毛橋傳漏軍瑞山正吳斗廷,偶然入睡,誤認漏下,徑先傳呼,以致打鍾云云。一所巡將,亦以此査報,而與韓繼興所言一樣,傳漏軍之不待更鼓傳呼之狀,殊極驚駭。令攸司缺數三字治,鍾閣守直官韓繼興,亦難免不能詳審之失,亦爲推考,何如?傳曰,允。
又以義禁府言啓曰,曾於七月間,因臺啓,王獄重地,致有內外相通之擧,事甚可駭。其時都事,拿推,外直羅將,移刑曹治罪,除案矣。今初八日初昏前日,除案羅將成昌,潛入於重囚所處之間,爲入直郞廳所發覺,方爲拘留。常時非不十分申飭,而此等無賴奸惡之人,猶不懲戢,又有此冒禁出入之擧,事之痛駭,莫此爲甚。其日門直羅將不察之罪,自本府推治,而冒入人成昌罪狀,不可尋常處之,令攸司囚禁,各別推治,以杜後弊,何如?傳曰,允。
領議政柳尙運箚曰,伏以臣自經今夏,重病餘症沈痼,乍風輒感,乍感輒眩,眞元日耗,肌肉日消,澟澟有日就柴頓之慮矣。日昨自陪從班退歸之後,昏憊如醉,不覺頹倒於引風之處,以致觸寒重傷,頭疼體束,顯有將生大病之漸,而嚴召之下,分義是懼,忍死趨詣,冒夜罷還,寒疾,求汗不得,左邊耳目,連頭作痛,晝夜叫苦,宛轉牀席,加以素患眩氣,乘弊兼發,不能開目擧頭,作一僵屍,今臣所患,發於積傷之後,衰敗之餘,而傷寒再感,卽醫家所忌也。種種危惡之症,萬無復起爲人之望,臣之所有本職,決非引日虛帶,任便養病之地,不得不冒死呼籲於仁覆之下,伏乞聖慈,上念國事,俯察微悃,亟命遞臣職名,毋使機務曠廢。且令殘喘得延,則公私萬幸。取進止。答曰,省箚具悉卿懇。所患如此,予用慮念。卿其須體至意,安心勿辭,從容善攝。仍傳曰,遣史官傳諭,遣御醫看病。
吏曹口傳政事,以權秀萬爲歸厚別提。
以入直內三廳各樣軍士等中日試射單子,傳曰,扈衛軍官出身金起沆,柳葉箭四中,邊將除授。
以全羅監司,興陽縣居良人趙天缺一字等渰死事,狀啓。傳曰,渰死人等,令本道恤典擧行。
掌令兪信一,獻納呂必容啓曰,罪人張希載事。啓辭見上答曰,亟停勿煩。
掌令兪信一啓曰,記曰,官正而國治,官人之道,爲國之大關捩,而方岳之任,尤不可不愼簡,則日者憲臣之疏,政中今日之病,而至於嶺南,則六十餘州之大,士夫府庫之稱,元非七路之比,按察旬宣,必得其人而授之,然後方可以觀風宣化,威壓一道,而監司李善溥,素蔑人望,及授本職,物情未厭,經幄重望之人,明示其不可赴,而全昧自處之道,冒恥陛辭,到界之後,日事崇飮,務廢鞅掌,駭擧悖政,難以悉擧。至於忠裨恭子,泣諫而不從,計沒所出,勸勺而就醺,使不得省事而後,僅寢大駭之擧措,作一道群倅民人之笑囮,駭政悖擧之由,臣不敢覼縷者,實悶其論人已甚之歸也。如此之人,不可一日按節,重貽一道之害,請慶尙監司李善溥罷職不敍。答曰,不允。
獻納呂必容啓曰,罪人韓重爀·崔格·李時檜等事云云。啓辭同上答曰,勿煩。
李彦紀啓曰,卽伏見禁府公事,充軍罪人黃震文,因其子上言,有放釋之請。震文罪犯不輕,定配未久,雖經赦令,不宜容易擧論,其子之上言干恩,殊極猥越,而該曹循例覆啓,遽爾請釋,有傷事體,且關後弊,請禁府當該堂上推考。傳曰,允。
上在昌德宮。停常參,只晝講。
都承旨鄭重徽,副校理朴權三度呈辭。入啓。遞差。
判敦寧徐文重箚子。大槪,乞得恩暇,往省父母丘墓,所帶諸司提調,竝令該曹考例處置事。入啓。答曰,省箚具悉卿懇。箚辭,令該曹稟處,卿其安心往來焉。仍傳曰,給由馬,澆奠牀備給,遣史官傳諭。
吏曹啓曰,承旨有闕,政事,取稟。傳曰,明日爲之。
晝講入侍,知事李世白,特進官宋昌,承旨李彦紀,玉堂趙泰采,假注書愼惟益,史官權尙游·李宜顯,武臣丁益燾。
禮曹啓曰,命下矣。今此廟見之禮,稽諸古禮,義在從周,聖上之必欲定行於今日者,實出於倣依明制,追復古禮之盛意也。獻議諸臣,孰不欲欽承聖意,而第以祖宗朝未嘗行之禮,到今創始,所當愼重,且以廟見之時,當以女官,出入將事,則太廟肅敬之地,女官出入,誠爲未安。只此一節,最所妨礙,皆以此爲疑難之端矣。臣等考見大明會典及集禮皇后謁廟條,則皆以司贊·司賓,執事於廟庭,此皆宮中女官之號,則女官之將事於廟見之時,較然無疑,而但會典·集禮所載儀文節目之間,或有詳略之不同,則唯當參互彼此,考據同異,遵依明朝已行之典,講究今日當行之節,務令禮意不背,情文無缺,而諸大臣之意,則以爲,此固國朝以來所未行者,而我國禮節,且與中朝有異,太廟淸嚴之地,女官執事,終覺未安云。諸大臣之意旣如此,此外無容別議,上裁,何如?傳曰,今玆廟見,明有中朝之制,倣而行之,實合於情禮也,況王妃與嬪宮廟見之禮,執事非女官而其誰乎?若以廟見,爲不可則已,拘於此一節,廢而不行,則殆同因噎而廢食,其可乎哉?參互考據講定,可也。
戶曹判書李世白上疏。大槪,乞遞兼帶判義禁之任,以便公私事。入啓。答曰,省疏具悉。當令次官覆奏,卿其安心勿辭焉。
今日晝講時,前校理林濩,前修撰李健命敍用事,榻前下敎。
合啓,請罪人張希載亟命按律處斷事。措辭上同答曰,亟停勿煩。
府啓,記曰,官正而國治。官人之道,爲國之大關捩,而方岳之任,尤不可不愼簡,則日者憲臣之疏,政中今日之病,而至於嶺南,則六十餘州之大,士林府庫之稱,元非七路之比,按廉旬宣,必得其人而授之,然後方可以觀風宣化,威壓一道,而監司李善溥,素蔑人望,及授本職,物情未厭,經幄重望之人,明示其不可赴,而全昧自處之道,晏然陛辭,到界之後,日事崇飮,務廢鞅掌,駭擧悖政,難以悉擧。至於忠裨恭子,泣諫而不從,計沒所出,勸勺而就醺,使不得省事而後,僅寢大駭之擧,作一道群倅之笑囮,此非風聞泛聽之比,通朝搢紳之靡不傳說者,臣之不敢覼縷其駭擧悖亂之由者,實悶其論人已甚之歸也。決不可仍置按節之任,重貽一道之害,請慶尙監司李善溥罷職不敍。黃海監司李思永,素多疵謗,未允於物情,雅矣,及授本職,政苛刑酷,無一善狀,頃間臺臣之疏,至請査處,則揆以廉隅,不宜仍蹲於外臺之任,而秋巡一行,殺人甚夥,被杖濱死者,又不知其幾,所帶吏隷之受賂作弊,罔有紀極,有識守宰,恥居其下,咸懷去官之志,列邑騷然,道內戴目,搢紳之間,莫不駭然。當此兩西比歲大侵,民命孑遺之日,觀風宣化之臣,尤宜極擇,何可使之肆行殘虐之政,以益一道之嗷嗷哉?請黃海監司李思永罷職不敍。答曰,依啓。末端事,不允。
院啓,今此崔格·李時檜二人罪狀,昭著於鞫廳文案之中,至於韓重爀之事,渠之手筆書札具在,論其所犯,死有餘罪。大臣陳箚請誅,殿下之直令處斷者,蓋以重爀等,辱及國家,誣歸聖躬也。今日群下之情,亦非不以重爀等伏法爲快,而伏聞筵中,殿下敎以罪囚,必待輸情,然後方可致法,雖以逆獄之重,未承款之前,不得致法,例也。聖意蓋欲守祖宗之成憲,審克於討罪之典也。今於重爀之啓,尙靳允從,强拂公議,必欲不待承款,徑先處斷,抑獨何哉?成憲不可輕壞,後弊不可不慮,請勿留難,還收罪人韓重爀·崔格·李時檜等按法處斷之命,令該府不問拘忌,逐日嚴刑,期於輸情,依律處斷。朝著之上,紀綱居先,宗廟之禮,祭祀最重,殿下克盡孝思,親擧享儀,則在庭臣僚,宜莫不駿奔將事,而今番親祭時,東西班宰列侍從諸臣,殿下就版位後,或有追後入班者,或有元不進參者云,雖未知事故委折之如何,而其在分義體例,豈容如是?決不可置而不論,請竝皆摘發追後入班人員,從重推考,除衆所共知,老病宰臣外元不進參人員,罷職。答曰,不允。末端事,依啓。
掌令兪信一啓曰,卽伏聞今日筵席,儒臣,以日間前獻納洪萬紀處置,有所陳達,而以臺臣循例處置,而不爲嚴辭,明白駁正,其死黨掩護,白脫當日鞫廳諸臣之罪,反覆臚列,自上特下罷職不敍之命,而辭旨嚴峻,至以言官,終無一言擧劾爲敎。筵席嚴袐,雖未詳措語輕重之如何,而臣之忝居言地,爲日已久,不能擧劾,其立幟異論,用意不正之失,臣亦難免,何敢一刻仍冒於臺席乎?請命遞斥臣職。答曰,勿辭,退待物論。
獻納呂必容啓曰,前獻納洪萬紀之引避也,欲以重爀之事,作一欛柄,白脫按獄諸臣羅織之罪,用意不韙,遣辭無嚴,其疑亂之態,誠爲可惡,循例處置,殊涉歇後,以强拂公議,情態難掩,爲辭而請遞,則是非已明,故臣代其職,而不欲追論矣。卽伏聞今日筵中,因儒臣所達,自上以臺諫終無駁正,爲敎云,臣誠不勝瞿然之至。筵席語袐,雖不得詳,當論不論之失,臣亦有之,何敢一刻仍冒於職次乎?請命遞斥臣職。答曰,勿辭,退待物論。
晝講時,侍讀官趙泰采所啓,臣有區區所懷,敢此仰達矣。頃者獻納洪萬紀引避之辭,敢以向年參鞫諸人罪犯之有無,有若專係於重爀之生死者然,其所用意,雖似巧密,而實不成說話矣。當初參鞫之人,以重爀爲奇貨,濟其魚肉搢紳之計,其被竄殛之律者,正以此也。萬紀非不知此,而敢生周遮之意,恣爲眩惑之說,情態誠極可惡矣。近來朝議,務爲鎭定,從前死黨立幟之類,置而不論,故今萬紀,乃敢肆然引避,幻弄至此,豈非無嚴之甚者乎?其時處置之啓,循例請遞,不爲明辯而痛斥,若此不已,則終無以明是非之分,嚴懲礪之道矣。檢討官趙大壽曰,萬紀之避,誠甚不韙,臺諫之不爲駁正,亦極非矣。上曰,洪萬紀避辭,予亦詳覽,儒臣所達,義理甚明矣。昨年所以竄逐按獄諸臣者,以其憑藉重爀,恣爲網打一邊人之計,鍜鍊羅織,情狀痛惡故也。其罪之有無,不係於重爀生死,而萬紀,乃以此爲言,其眩惑疑亂之態,誠極可駭,意謂臺諫,宜有駁正之擧,而終不爲之處置,措語亦甚歇後,殊涉不當矣,是非不可不明,洪萬紀,罷職不敍,可也。參贊官李彦紀所啓,昨見掌隷院公事,平安道賑恤時,官奴婢納米免賤者,多至二百十五人,當初一人之價,定以米五十石,則二百十五人之價,乃一萬七百石零也。本道連歲凶荒,上年特甚,人皆救死不贍,萬餘斛之米,此輩從何辦得耶?至於成川·江界窮僻之地,聚穀尤難,而納米者,各過二十餘名,其間必不無虛僞奸濫之弊。以頃日全羅監司擧劾咸平縣監李營漢事,觀之,今此西關之事,亦可以推知矣。令本道,各別嚴査,隨其現發,守令則從重科罪,奴婢則還賤,何如?上曰,賑恤廳堂上,今方入侍,此言,何如?知事李世白曰,臣意亦慮此事,有虛濫之弊,承旨之言,是也。不可不更令本道査出矣。上曰,依爲之。又所啓,臣以松禁事,有所慨然於懷者,敢此仰達。近年以來,蟲災旣慘,斧斤又從而相尋,四山松木,擧皆濯濯無餘,所見之慘,有不可言矣。朝家苟有紀綱,何敢恣意斫伐,若是其狼藉乎?都內常漢輩,稱以山直契坊,十百爲群,逐日遍山,公然亂斫,略無顧忌,甚至於斫賣材木,以資其生業者有之,事之寒心,莫此爲甚。所謂契坊,蓋有其由,山直輩,例於五日,呈課京兆,而若不得犯禁之人,則自備納贖,故與閭閻無賴之徒,結爲契坊,收聚錢兩,爲京兆納贖之資,今若不罷契坊,則終無以革其弊矣。夫田舍翁家後,亦且禁伐,堂堂國家,宗廟案山,法宮主山,豈可一任童赤,莫之禁乎?不可不申飭該府,另加嚴禁,而山麓旣無樹木,卸脫露白,所見尤爲不祥,如此等處,令五部,勿論兩班·常漢,一依戶籍之數,未凍之前,開春後,一齊出力,栽種松木,以爲長養之地,何如?上曰,松禁虛疏,誠如承旨所言,分付該府,聚議廟堂,嚴立科條,別樣禁斷,而至於栽松等事,一依所達,擧行,可也。
上在昌德宮。停常參·經筵。
禁府啓目,尹宗緖·蔡悌胤·姜五章,刑問各四次,洪壽星,刑問八次,不服,加刑,何如?啓各別嚴刑得情。
吏曹啓目粘連,觀此行判敦寧府事徐文重箚子,則前日所帶諸司提調,竝令該曹,照例處置亦爲白有臥乎所,司僕寺,曾前大臣亦有兼帶之時,似當仍爲兼帶是白乎旀,宗廟署·奉常寺,大臣已有兼帶之員,司圃署,乃是單提調衙門,似不當仍帶是白乎矣,係是大臣所帶之職,該曹不敢擅便,上裁,何如?啓依回啓施行。
禮曹啓曰,本曹考據典禮,稟處啓辭,傳曰,考據講定事,命下矣。臣等待罪禮官,旣承明命,則卽當依據明朝已行之典,講定儀節,仰請睿裁,而第會典則皇后廟見之節,雖有牲醴祝帛,且有行禮儀節,而集禮,則只有皇后謁廟儀註,皇太子及妃廟見節目,則闕而不錄,此臣等前日稟啓中所謂詳略不同者也。且皇后廟見,太子及妃廟見,皆載於冊拜未久之後,故皇帝·皇后,同爲廟見,皇太子及妃,亦爲一時行禮,此固所當然,而今則自上纔已親行大祭,中宮殿,亦將追行此禮於冊拜十數年之後,王世子嘉禮旣過,且行謁廟之禮,則中朝同時竝行之禮,不當擧擬於今日。且當依倣皇朝皇后謁廟儀註,先遣官用牲牢,告以祗見之意,謁廟之時,則只爲焚香拜禮而已。今當依此磨鍊節目,而王世子嬪謁廟儀註,雖不裁於集禮之中,以中宮殿謁廟儀註,推類參定,似合禮意,何以爲之?敢稟。傳曰,依此磨鍊,宜當。同時竝行之禮,不當擧議於今日云者誠然,而第皇帝·皇后,同時廟見,意有所在,則卽今事勢,雖或差異,莫重太廟深嚴之地,予則不參,而只使內殿與嬪出入,有所未安,予與內殿與嬪,行禮,可也。
禮曹啓曰,中宮殿·王世子嬪廟見當否,發遣郞廳,問議于在外大臣及儒臣,則領中樞府事南九萬以爲,今此世子嬪展謁永昭殿之禮,考諸古禮及家禮,行之無疑,而惟我朝五禮儀,無其文,故前日下敎時,在京諸大臣·禮官·儒臣及在外諸臣,皆以創行國典所無之禮,爲重難矣。今者玉堂儒臣,以宣廟朝副提學李睟光箚子,及大明會典爲據,更請世子嬪謁廟之禮,而推其義而上之,又有王妃殿展謁太廟之議,有此下詢之命。臣於私家尋常禮節,亦是聾瞽之甚者,而況於王朝莫大之曠典,何敢容議?且會典,乃是時王之制,先朝舊臣,亦嘗有陳箚仰請者,到今依此擧行,誠不無所據矣。雖然,古今有異,禮亦因時而變。古者兩君相見之大饗,夫人與焉,而自中古廢之,降及春秋之時,人臣猶有見少君之禮,而在漢·唐無聞,古禮之不可行於後世者,多矣。以三禮遺文言之,后妃之有事於太廟,斑斑可考者非一,而我國五禮儀,獨闕而不擧,未知偶有疏漏耶,抑或不能無其意耶?內外之別,今之比古益密,王朝之比私家尤嚴,大明會典·李睟光箚子雖如此,臣之愚見,則猶不能無重難之意。且集禮與會典,均是大明之禮,而一有一無,未知會典,雖具其文,亦有未及盡行者耶?抑果遵用於列朝耶?至於李睟光箚,其時陳列如此,而聖朝許之耶,且不許耶?若或不許,則其所執者何說耶?此等故事,必皆考得其實,然後似可無疑,今欲有改於國典,不可不鄭重而詳審之,伏惟上裁。進善權尙夏以爲,臣在野朝銜,日月已久,前後乞免,未蒙恩許,旣不得冒禁連章,則只自惶恐泯伏而已。前者禮官之再度臨門,誠是萬萬意外,自惟草莽微賤,與朝家禮儀,非但於私分僭越,其在公朝事體,亦甚苟然,臣與其出位妄論,以招四方之譏議,無寧循分含默,以俟誅罰之加,故終不得仰對矣。今者王人,銜命復臨,傳宣別敎,相守不去,臣於是,益不勝惶霣悶蹙,罔知攸爲。臣仍竊思惟,聖上之密邇好問至此,而古者蒭蕘之賤,亦皆可得以獻言,則臣雖愚下,何敢固守初見,以終孤盛意哉?臣謹按儀禮經傳通解內治篇,孔子曰,內以治宗廟之禮,足以配天地之神明,又匡衡曰,可以配至尊而爲宗廟主,房通圖內司服條曰,禕衣,后從王祭先王時服,褕狄,從王祭先公時服,闕狄,從王祭群少祀時服,周禮春秋官大宗儒之職曰,凡大祭祀,王后不與,則攝而薦籩豆,徹王·王后之事,戴記禮器篇曰,至〈?〉在阼,夫人在傍,大明生於東,月生於西,此陰陽之分,夫婦之位也。住此章言,諸侯時祭之禮,祭儀篇,君牽牲,夫人薦盎,至獻尸,夫人薦豆,卿大夫,相君,命婦,相夫人,祭統篇曰,夫祭也者,必夫婦親之,所以備內外之官也。又曰,夫人副禕,立於東房,宗婦執盎,從夫人薦涗水,夫人薦豆,此之謂夫婦親之。臣竊詳經傳所載者如此,聖人之意,蓋可見矣。後世此禮之不行,久矣。雖難卒然復古,至於中宮殿·嬪宮展謁宗廟之禮,其在天理人情,恐不可已,伏惟上裁云矣,敢啓。傳曰,知道。
判中樞府事申翼相箚子。大槪,乞削臣職,以肅朝綱事。入啓。答曰,省箚具悉卿懇。於卿少無所嫌,須體至意,安心勿辭焉。仍傳曰,遣史官傳諭。
工曹判書李世華辭職上疏。入啓。答曰,省疏具悉。卿其安心勿辭,從速行公。
傳曰,備局堂上,引見。
兵曹判書閔鎭長上疏。大槪,臣於咸鏡道放未放啓本覆奏時,亦有不敢同參之嫌,乞遞臣所帶金吾之任,以便公私事。入啓。答曰,省疏具悉。次官中自可推移,卿其勿辭焉。
今日引見時,執義洪受漸所啓,日者前獻納洪萬紀之引避也,左袒邪議,張皇捭闔,顯欲淸脫起獄之諸臣,其用意之不韙,殊甚可惡。同僚亦有駁正之議,第臣迷滯之謂,當發其肺肝,明示好惡,使不敢眩是非,足矣。不必臚列罪狀,繩以重律,然後爲快,故臣於伊日適當處置,而乃以立幟異論,情態難掩等語,打破其情狀,只循落遞之例矣。伏聞昨日,筵中儒臣,以循例處置爲咎,自上又以措語歇後,不爲駁正爲敎,而諸臺亦已自列,則臣以當初處置之人,做錯之失,在所難免,難冒之嫌,又不但如不論之諸臺而已,何敢一刻抗顔於臺端乎?筵席語袐,未卽聞知,經宿之後,今始來避,所失尤大,請命遞斥臣職。上曰,勿辭,退待物論。
持平柳重茂啓曰,頃者,前獻納洪萬紀之引避也,同僚當其處置,以立幟異論,將欲請遞之意,簡問於臣,臣意以爲,重爀諸人之罪,在於誣上躬而辱聖朝,按獄諸臣之罪,在於藉此獄而屠搢紳,萬紀之欲因重爀事,伸救按獄之臣者,意態可惡,固當別爲論劾,不可循例處置,故以此辭意,書示同僚矣。及至日晩之後,始得同僚答書,且見改構文字,其曰情態難掩云者,雖非等閑處置之語,旣不用臣言,則在臣自處之道,所宜以言不見信,卽爲引避,而適於其時,女息之病,方在頃刻就盡之境,因而至於殞命,悲悼痛裂之中,果不忍詣臺自列。其後或有承牌入闕之時,而連有服制,不得言事,遷就至今,亦未免追論,譏議之來,自知難免。卽伏聞昨日,筵中儒臣,以不爲駁正,循例處置,大加非斥,而自上亦有罷職不敍之命,前席語袐,雖不能得其詳,臣旣有不職之失,固難仍冒臺席。且臣纔經女喪服制之後,又有叔母危急之疾,爲其救護,卽進病所而喪出,又適在於擧動前一日,非但時未成服,身旣犯染,似難出入淸齋之地,以此事勢,問于政院,政院亦以爲不當參,竟不敢趨進於陪祭之班,分義掃地,惶悚罔措。昨日諫院,又以不參祭班爲未安,至有請罷之論,而辭意極嚴,臣之罪戾,又加一層,其何敢晏然在職乎?請命罷斥臣職。答曰,勿辭,退待物論。
持平吳命峻啓曰,臣新進疏迂,言不適時,愚忠未暴,嚴旨遽下,至今惶悸,餘汗在背,日事尋單,愧懼靡容。伏聞昨日筵中,因儒臣論洪萬紀事,聖旨嚴峻,乃以言官終不擧劾爲敎,臣於此,益不勝瞿然也。夫萬紀之借一韓重爀,欲脫黨人羅織之罪,其態誠可惡矣。第其處置措語,以立幟異論,情態難掩爲辭,此則一峻駁也。論斥斯嚴,是非旣明,則至於更加駁正之論,臣未知思得,而聖敎旣以此,斥臺閣之不言,臣之循默之失,著矣,何敢晏然臺席乎?請命遞斥臣職。答曰,勿辭,退待物論。
輔德金鎭圭上疏。大槪,顧念前日,負犯旣重,不宜復叨從班,新命之下,方在惶隕之中,不意嚴召,又降此際,嚴畏分義,不敢循墻,進詣闕外,仰暴微悃,伏乞聖明,亟命鐫削臣職,俾令朝著無致紛紜,危蹤得以退伏事。入啓。答曰,省疏具悉。執迷不悟,良可異也。勿辭察職。
有政。吏批,以鄭重徽海興君單付,承文院提調二,任相元·徐宗泰,以李濡爲承旨,以朴時璟爲原州牧使,以金鎭圭爲輔德,以崔體爲海南縣監,以李健命爲文學,以徐宗憲爲兵曹佐郞,以朴慶應爲中部主簿,以金汝南爲長城都護府使,以趙鳳徵爲兼金郊道察訪,以李健命爲修撰,以兪得一爲慶尙道觀察使兼大丘都護府使,以李濡爲都承旨。以上朝報
引見入侍時,左議政尹趾善所啓,上年大侵之餘,秋事又不豐登,民間邊急之狀,與前無異,還上·身役,旣難備納,而敗船米之分給沿海邑者,今有督捧之事,當初分給之時,旣無所食,而飢歉之餘,侵徵不已,民間皆以此爲切悶云。分付賑廳,姑爲退捧,何如?上曰,此不必及今督捧,使之待明秋備納,可也。
又所啓,行判敦寧徐文重,送言于臣等以爲,前此使臣之行,銀貨盡爲持去,故今番之行,譯官皆未免空手而往,各軍門數萬兩銀貨,似當許貸云。自前如此之時,或有許貸之例,敢此仰達。上曰,此事不無前例,依爲之。
大臣·備局堂上引見入侍時,左議政尹趾善所啓,安龍福事,備局郞廳,問於在外大臣處,書其所言而來矣。領敦寧府使尹趾完則以爲,安龍福,私往他國,猥說國之重事,彼或認爲朝廷所使,則事之可駭,莫此爲甚,論其罪犯,當殺無疑。但念馬島之人,從前欺詐,無有紀極者,以我國非渠,不得通江戶之故耳。今知別有他路,則必將大生恐㤼之心,而聞龍福之被誅,則又喜其路之永塞矣。我國之誅龍福,以法則是,以計則非,廢法固不可,失計亦可惜。今者廟謨已定,何敢獨爲異議?然所以誅之者,爲慮後弊,以警我人而已,至於通報島中,梟示館外,以快狡倭之心,未免爲自損之歸云。領府事南九萬以爲,龍福,癸酉年,往鬱島,被擄於倭人,入去伯耆州,則本州成給鬱島永屬朝鮮公文,且多有贈物,出來時,路由馬島,公文·贈物,盡爲馬島人所奪云,而不以其言,爲必可信矣。今見龍福,再往伯耆州呈文,則前言似是實狀。龍福之冒禁再往鬱島,及漂到他國,假稱監稅,將至於上疏呈文,挑出事端之罪,固不容誅矣。然而對馬倭之假稱鬱陵以竹島,虛托江戶之狀,欲使我國禁人往來於鬱島,其中間欺誑操弄之狀,今仍龍福而畢露,此則亦一快事也。龍福之有罪無罪,當殺不當殺,自我國徐當議處,馬島之米·木·紙等減分細瑣之事,皆不當擧論矣。至於事係鬱島,變幻欺謾之狀,不可不困此機會,使萊府送書馬島,條列詰問,明辯而痛斥之矣。彼若更有巧飾不服之言,自我又送書以問曰,汝居兩國間,凡事之無信如此,龍福,以漂風賤氓,無國書,自爲呈文,日本之不可取信,固也。自朝廷,將欲別遣使臣於日本,以審其虛實,汝將何以處之云爾,則馬島倭,必大生恐㤼,服罪哀乞。夫然後,龍福之罪,自我議其輕重而處之。鬱島事,使倭人不敢更有所開口,則狡倭嘗試之計,庶可少縮矣。操縱之權在我,而日後之患可慮,此實不可失之機,乃是上策也。如不能然,亦宜使東萊府使,送書於島主,先陳龍福擅自呈文之罪,更陳本島奪取龍福公文之狀,且陳本島虛稱竹島之失,分數開說,委曲措辭,待其回答,然後處之,可也。龍福斷罪之意,決不可語及於書契中矣,此爲中策也。至若馬島用奸欺我之狀,則不問而置之,龍福呈文辯正之罪,則先論而殺之,惟求得免於島主之憾恨,其示弱甚矣。且島主之意,雖內以快其讐爲幸,外必不肯釋然感謝於我,今後凡事,少有不如其意者,反必以龍福藉口,爲侮脅我國之語柄,不久將以鬱島執言,而連續送差,我何以堪之乎?似是下策云。在外大臣之意,皆以爲,殺龍福則正中島主之奸計云,而南九萬之上策,似難輕議。且龍福,非偶然飄風之比,而自伯耆州,私自往來,朝家不罪龍福,而專責馬島,則有若自朝家使爲者然矣。安龍福·李仁成,則姑爲因囚,待首相出仕後處之,其餘脅從者,朝家旣溥之生議,則滯囚可慮,先爲放釋乎?上曰,領府事上策,未知,何如?待領相出仕後,更加商議稟處,似好。龍福·仁成,待大臣問議後處之,此外諸人,則先爲放送,可也。知中樞府使申汝哲曰,久在病伏中,未得參於廟議,而第聞龍福之事,斷以死罪云,臣意則不然。龍福,以濫猾之民,稱以國使,呈文他國,其所爲,極其過甚,而犯越之罪,當死無赦。然而功過相準,國家所不能爲之事,渠以無知小民,能爲上書於彼國,島主之居在中間,欺蔽江戶,出船自食等事,盡言之,在外大臣所謂,殺龍福,則島主必悅之云者,其言正是矣。龍福,不可以一罪斷之矣。尹趾善曰,不殺龍福,則末世奸民,必多生事他國者,義州民人等,亦多有效之者,龍福,何可不殺乎?上曰,在外兩大臣及訓將之言,不無所見,而今此龍福之事,不害於國,而只是島主之事而已。日後奸民,若因此效尤,有以國家袐密之事漏通者,則甚爲可慮,此亦有所見矣。待領相出仕後處之,可也。
江華留守崔奎瑞所啓,江都保障之地,朝家有不時之需,累年積儲,戶曹雜色木竝二千五百同內,一千五百同,則自關西輸去,五十同,則自松都取去,五百同,則方自賑廳,使之上送矣。雖非臣所句管,旣在典守之任,而使累年積儲,一朝蕩盡,誠爲可悶,事當卽爲狀聞,而關西事急,不暇等待,故只以文報,往復備局而出給矣。今又上送五百同於賑廳,則所餘者,纔四百同零,脫有緩急,事極寒心矣。頃者大臣,陳達榻前,以平安道所送價銀,自江都料理轉販,充上本色事定奪。今此關西折價之數太輕,雖在貨貴綿賤之歲,固難充上本色,而且江都,素無富商大賈,可以轉販之路。曾前戶曹銀貨及本府軍需,或爲給利,或爲轉販,而皆不得收捧,卽今流來重記,徒有虛簿,今若欲爲轉販,則勢將復如前日之虛疏,終必竝與銀貨而失之矣。戶曹判書李世白曰,本木充備,其勢果難矣。蓋木一同之價,戶曹則定以三十兩,平安道則減爲二十五兩,若是銀貨極貴,木價極賤之歲,或可以轉販充入,而如此之年,何可得也?方臣病未行公之時,廟堂旣以議定,而旣減於恒式常價,使之充備本色,其勢實有所未易矣。上曰,其時平安道則九百同,江華則六百同,使之歲貿百同耳。崔奎瑞曰,賑廳所持來五百同之木,則留置本府,平安道所送價銀,自賑廳用之,則事勢便當矣。上曰,何如?左議政曰,賑恤廳,欲以其木移價於湖南,軍布以米代捧之數,問于主管之人,然後可知矣。李世白曰,當初賑廳取用各衙門銀布者,銀則用於鑄錢之時,木則將移給於軍布之代,今如留守之言,以賑廳劃給木,與關西銀相換,則其間事勢,亦不無窒礙之端矣。上曰,問于該廳堂上,更爲稟處,可也。
又所啓,開城府則旣給五十同,而江華,以保障之地,獨不蒙均被之惠,民人輩以此呼冤,而此則國儲已竭,無所達之事矣。至於開城府五十同之價,亦有代銀之命,此則以本色待年備送,何如?上曰,當初以銀爲定,而元數不多,使以本色備送,可也。
知中樞府使申汝哲所啓,每式年外方束伍良丁,抄出上送,充補於都監老殘之代矣。所當知委諸道,而今年年事,又不豐登,抄出上送之際,必多擾民之弊,丙子式年束伍砲手上送事,待明秋擧行,何如?上曰,依爲之。以上備局謄錄
今十月十三日,大臣·備局堂上引見入侍時,行判中樞府事申汝哲所啓,小臣待罪惠民署提調,備知都民之弊,敢此仰達矣。惠民署貢物,蓋爲進排藥物於五上司,而年前貢物減半之後,又以上年年凶之故,減半之中,又減八分之一矣。貢物之價,旣已再減,而五上司之用藥,則別無因此斟酌之理,貢物之人呼冤,勢所必至。減半之事,雖不可復舊,至於減八分之一,則使之依前還給,似宜矣。上曰,頃者典醫監,以此上言,纔已回啓矣。左議政尹趾善曰,旣令減半,又減八分之一,貢物人之呼冤,勢所固然矣。但減與不減,當觀賑恤廳形勢而爲之耳。申汝哲曰,必有承傳,然後方有日後稟處之道矣。上曰,令該廳稟處,可也。以上湖南廳儀軌
今月十三日,大臣·備局堂上引見入侍時,左議政尹趾善所啓,上年大侵之餘,秋事又不豐登,民間遑急之狀,與前無異,還上·身役免難備納,而敗船米之分給沿海邑,今又有督捧之事。當初分給之時,旣無所飢斂之餘,侵徵不已,民間皆以此爲切悶云。分付賑恤廳,姑爲退捧,何如?上曰,此不必及今督捧,使之待明秋侵納,可也。移文本道。以上嶺南廳謄錄
上在昌德宮。停常參·經筵。
禁府都事南啓夏,倫紀罪人朴儀甲·朴順拿來。
禮曹啓曰,大殿·中宮殿·王世子嬪宗廟展謁吉日,令日官推擇,則今十月十九日·二十七日爲吉,此外無他吉日云,而二十七日,方物封裹及生進放榜相値,以十九日定行,何如?傳曰,十九日以前,無平吉之日耶?又啓曰,命下矣。更問日官,則十六日平吉,而其間無四殿純吉之日云。十六日則日字急迫,勢未及周旋,何以爲之?敢稟。傳曰,以十六日定行,而永昭殿展謁,定於十九日,可也。
都承旨李濡上疏。大槪,臣頃自西還,情病俱極,旣不得親自納符,及遞諫職之日,卽爲舁出郊廬,一昧縮伏,適緣年深祖母,病勢猝劇,蒼黃入城,此際以賓廳會議事,召牌忽降,嚴畏分義,冒昧趨承,始就朝列,而重致觸感,還家委頓,方在昏昏之中,千萬意外,新命遽下,不但才分之不敢,卽今賤疾,決無陳力之望,亟賜遞改,以便公私事。入啓。答曰,省疏具悉。卿其勿辭,從速察職。
戶曹參判李東郁上疏。大槪,乞得恩暇,往省父母墳事。入啓。答曰,省疏具悉。卿其疏辭,往來焉。
義禁府啓曰,謀殺其叔父罪人朴順·朴儀甲等,旣已拿來,係是倫紀,依法例三省推鞫,何如?傳曰,允。
政院啓曰,三省推鞫事,命下矣。委官,何大臣進去乎?敢稟。傳曰,左相進去。
又啓曰,三省推鞫事,命下矣。兩司城上所,當爲牌招言送,而兩司多官,皆爲引避退待,姑待處置後,牌招言送,何如?傳曰,允。
今番宗廟親祭時,無緣不參人員罷職現告,行司直朴世·金演,夏山都正梓·坡陵都正杉·東善都正炳·光善都正漳·坡山都正杉,行烏川監炯深·呂昌副令炯協·韓豐副正枰·韓興令晳·昌善副正楣·昌平副正浚·成平副守渾·興平副守瀛·靑陵副令顯胤。
校理李益壽,修撰鄭齊泰上疏。大槪,臣等於憲臣之避,有不敢可否之嫌,乞賜遞斥,以幸公私事。入啓。答曰,省疏具悉。爾等勿辭察職。
謝恩,副應敎金時傑。
副提學趙相愚上疏。大槪,臣之賤疾,入寒轉劇,今方塞竇牢蟄,雜施灸藥,不得出戶外一步地矣。今承召牌,分義所在,不敢偃伏,忍死扶曳,來到闕下,而咫尺天門,末由致身,玆將一疏,冒瀆宸嚴,伏乞聖慈,亟遞臣職,仍治臣罪,以完公事,以安私分事。入啓。答曰,省疏具悉。爾其勿辭察職。
禮曹啓曰,大殿·中宮殿·王世子嬪宗廟展謁,以今月十六日,王世子·世子嬪永昭殿展謁,以十九日,定行事,命下矣。取考大明集禮,則皇后謁廟,先遣官用牲牢,告以祗見之意,今此中宮殿·王世子嬪謁廟之禮,乃是今始創行之禮,一依集禮謁廟時禮,當有先期告由之擧,宗廟·永昭殿告祭,各有其日,曉頭設行事,知委,何如?傳曰,允。
輔德金鎭圭牌不進罷職傳旨,只推勿罷。
玉堂箚子。大槪,請掌令兪信一,獻納呂必容,執義洪受漸,持平柳重茂·吳命峻,竝命遞事。入啓。答曰,依啓。
侍講院啓曰,王世子及嬪宮,今十六日宗廟展謁,十九日永昭殿展謁擧動時,本院及翊衛司,不可不一齊備員,嬪宮擧動,當有分差陪從之擧,則尤不可以不備。本院兼實官十員內,輔德金鎭圭,以親病牌不進,兼弼善未差,文學李震壽受由在外,兼文學李健命下鄕未上來,只以現存六員陪從,事甚埋沒,翊衛司翊贊李世弼在外未上來,合有變通之道,何以爲之?敢稟。傳曰,文學李震壽,今姑改差,竝與兼弼善·翊贊未差之代,明日政官牌招開政,以無故人差出,可也。
昨日,政院啓曰,禁府郞廳,以委官意來言,今日日勢已晩,而臺諫處置,尙未爲之,明日月食齋戒,再明日擧動相値,三省推鞫不得開坐云矣,敢啓。傳曰,知道。
上在昌德宮。停常參·經筵。
明日監試覆試一所試官,崔錫鼎·李蓍晩,參試官,李光迪·金時傑·朴萬鼎,二所試官,任相元·吳道一,參試官,徐文裕·李益壽·朴行義。
校理李益壽,修撰鄭齊泰上疏。大槪,臣等,敢陳區區所懷,冀蒙裁察事。入啓。答曰,省覽爾等之疏,更考會典廟見條,有引詣德祖·懿祖·熙祖·仁祖·皇帝·皇后前之文,則永寧殿,似當有展謁之禮也。創始之日,不可不詳審,俾無未盡之悔,令禮官,卽速問議于大臣而稟處。
明日宗廟親臨展謁擧動時,出宮初嚴卯正二刻,二嚴辰初初刻,三嚴辰初三刻,王世子出宮正時,辰初初刻,中宮殿出宮正時辰正一刻,世子嬪出宮正時辰正三刻,開門差早。
禮曹啓曰,今十九日王世子嬪永昭殿展謁儀註,今方磨鍊,而中宮殿宗廟展謁時,自上旣已同時行禮,則永昭殿嬪宮展謁時,王世子亦當一體行禮,節目中以此磨鍊以入乎?敢此仰稟。傳曰,依啓。八月本曹草記,有判下之事,一依磨鍊擧行。
又啓曰,命下矣。取考其時本曹謄錄,則自上亦爲親行展拜,故節目中以此磨鍊矣。今亦一依其時節目,以自上同時展拜之儀,磨鍊以入乎?敢此仰稟。傳曰,依爲之。
禮曹,奏請兼冬至使拜表吉日,來十一月初二日辰時,方物封裹,十月二十九日,改推擇。啓。
今月十三日引見時,左議政尹趾善所啓,上年大侵之餘,秋事又不豐登,民間遑急之狀,與前無異,還上·身役,旣難備納,而敗船米之分給沿海邑者,今又有督捧之事。當初分給之時,旣無所食,而飢歉之餘,侵徵不已,民間皆以此爲切悶云,分付賑廳,姑爲退捧,何如?上曰,此不必及今督捧,使之待明秋備納,可也。
戶曹判書李世白所啓,臣以禁府事,有所仰達矣。囚人洪壽星,又以嚴刑得情,判下,今當擧行,而近始詳閱其文案,則壽星,別無隱情之可問。當初匿名書,使其子書出之狀,旣已直招,而以初出於李世遇之敎誘爲言,故與世遇面質,則壽星亦爲辭窮,以其情狀奸巧,啓請刑推,今至八次,渠旣以使子書出,直招,敎誘一款,又見屈於面質,則有何一向訊問之事乎?世遇則匿名書外,其他所犯,皆已直招辭緣,在囚者,亦皆自服,而以壽星之故,滯獄幾至一年,尙未得結末,獄體殊切未安,壽星停刑,與他罪人一倂照斷,未知何如?臣與同僚商確,則僚議亦然,故敢達矣。上曰,滯獄之弊,誠如所達,依爲之。
領議政柳尙運箚子。大槪,乞削臣職名,仍治臣負犯,以肅朝綱,以謝公議事。入啓。答曰,省箚具悉卿懇。有疾未參,別無所傷,不正之論,何足介懷?卿其須體至意,安心勿辭,亦勿待罪,益加善抄。仍傳曰,遣史官傳諭。
咸鏡監司書目,十月令薦新及朔膳進上文魚·生大口,以色惡味變,未免闕封,北靑判官金德恒,利城縣監洪命興,吉州牧使沈極,明川府使鄭淵,鏡城判官申銋,竝罷黜事。啓。傳曰,只推勿罷。
政院啓曰,中宮殿·嬪宮永寧殿展謁之禮,令禮官,議大臣稟處事,命下矣。宗廟擧動,只隔一宵,問議之際,將至晩暮,儀節啓下,塡祝傳香,廟內排設等事,十分窘迫,勢未及周旋,諸議皆以爲,稍退擧動日期,然後莫重盛禮,可無未盡之患云。以前定十九日退行,未知,何如?惶恐敢稟。傳曰,不必退行也。
合□□院前啓,以月食齋戒,今日姑停。
京畿監司書目,驪州牧使金洪福,身病極重,不得已罷黜事。
傳曰,宗廟擧動,退行於十九日,則永昭殿擧動,當在念後,前頭日氣寒煖,有未可知,不如趁速行之之爲愈,故纔者政院之啓,以不必退行爲批矣。大臣收議,急急催促,而應凡事,分付各司,一邊卽爲待令,俾無窘迫之弊。
謝恩,戶曹參判李光迪,禮曹參議尹以道,獻納鄭齊泰,兵曹佐郞尹行敎,兼弼善金時傑,文學趙泰耉,說書任守幹。
政院啓曰,同副承旨李彦紀,朝者承牌入來,而所患甚重,明日擧動時,決無陪從之望,卽爲陳疏出去,原疏,因齋戒不敢捧入,合有變通之道,何以爲之?敢稟。傳曰,改差。
又啓曰,同副承旨李彦紀,改差事,命下矣。政官卽爲牌招開政,以在京無故人差出,明日牌招察任,何如?傳曰,允。
禮曹啓曰,因儒臣上疏,永寧殿展謁當否,問議于大臣稟處,命下矣。臣琓,卽爲就議於大臣,則皆以爲,今此中宮殿展謁宗廟之禮,雖是今日之所創行,考諸中廟儀制,固有所據,而永寧殿則乃是祧遷之廟,中朝亦有別爲奉安祧主於別廟,如我國永寧殿之制,旣是親盡之廟,而內殿行禮之貌有別,太廟事體,亦與祧遷之廟有間,今因太廟之禮,又爲行禮於親盡之廟,似爲未安云。大臣之意皆如此,上裁,何如?傳曰,然則依前定奪,展謁之禮於太廟,可也。
謝恩,左承旨尹以道,右承旨金世翊,同副承旨閔鎭厚。
有政。吏批,以李健命爲應敎,以鄭齊泰爲獻納,以李畯爲禮曹正郞,以趙泰老爲持平,以李箕疇爲持平,以李敏英爲掌令,以尹以道爲禮曹參議,以趙泰耉爲文學,以林濩爲執義,以朴安道承文院著作單付,學錄二,朴來明·金栽,以李濡爲奉常寺提調,以徐宗泰爲宗廟署提調,以尹行敎爲兵曹佐郞,以金弘楨爲司僕寺正,以李弘迪爲刑曹參議,以金時傑爲兼弼善,以權是經爲司圃署提調,以金榦爲侍講院諮議,以楫爲司饔副提調,以任守幹爲侍講院說書,以金弘楨爲兼司憲府掌令,以尹行敎爲兼春秋館記事官,以尹以道爲承旨。郞廳白大成校正。自十二日以至二十日郞廳全義采書。自初一日以至十一日郞廳尹東星書。
上在昌德宮。停常參·經筵。
大殿·中宮殿·世子宮·嬪宮,詣宗廟入幕次後,藥房·政院·玉堂問安。答曰,知道。大殿·中宮殿·世子宮·嬪宮,展謁後,藥房·政院·玉堂問安。答曰,知道。
大駕還宮初嚴,未初一刻,二嚴,未初二刻,三嚴,未初三刻。王世子還宮,未初二刻。中宮殿還宮正時,未正初刻。嬪宮還宮正時,未正二刻。
大殿·中宮殿·世子宮·嬪宮,還宮後,藥房·政院·玉堂問安。答曰,知道。
慶尙監司兪得一上疏。入啓。答曰,省疏具悉。卿其勿辭,速往欽哉。
上在昌德宮。停常參·經筵。
夜自一更至五更,月暈。
下直,陜川郡守金戩。
中殿·世子宮·嬪宮,藥房問安。答曰,知道。
藥房啓曰,昨日太廟展謁之禮,乘早動駕,向暮還宮,不瑕有勞傷之事乎?伏未審夜來,聖體,若何,而中宮殿玉體及王世子·世子嬪氣體,亦復何如?臣等不任區區伏慮之至,敢來問安。答曰,知道。無事。內殿氣候無事,世子·嬪宮,皆平穩矣。
刑曹,御寶僞造罪人朴正時,當日堂古介行刑。啓。
政院啓曰,義禁府郞廳,以委官意來言,今日,與罪人行刑相値,三省推鞫,不得開坐云矣,敢啓。傳曰,知道。
左議政尹趾善請對入侍。入侍時,王世子·世子嬪,永昭殿展謁時,大殿親臨擧動停止事,榻前定奪。
全羅監司書目,樂安郡守李壽民,母病甚重,有難暫離,數朔曠官,公務積滯,不得罷黜事。
都承旨李濡上疏。大槪,關西公賤免賤之類行査之擧,實由於臣之在任時,不能明覈其虛實之致,玆敢冒死自列,乞命先加譴罰事。入啓。答曰,省疏具悉。卿其勿辭,從速察職。
院啓,今此崔格·李時檜二人罪狀,昭著於鞫文案之中,至於韓重爀之事,渠之手筆書札具在,論其所犯,死有餘罪。大臣之陳箚請誅,殿下之直令處斷者,蓋以重爀等,辱及國家,誣歸聖躬也。今日群下之意,亦非不以重爀等伏法爲快,而伏聞筵中,殿下敎以罪囚必待輸情,然後方可致法,雖以逆獄之重,未承款之前,不得致法,例也。聖意蓋欲守祖宗之成憲,審克於討罪之典也。今於重爀之啓,尙靳允從,强拂公議,必欲不待承款,徑先處斷,抑獨何哉?成憲不可輕壞,後弊不可不慮,請勿留難,還囚罪人韓重爀·崔格·李時檜等按法處斷之命,令該府不問拘忌,逐日嚴刑,期於輸情,依律處斷。近來國綱漸弛,士習日壞,識者之寒心久矣。今番監試會試考講時,士子輩,不待四館之呼名,爭先闌入,踰墻破門,直進廳上,喧譁橫挐,無所顧忌,試官移避房中,以致半日停講,其時四館,摘發其尤甚者,施以停擧之罰,未滿數日,旋卽解之。莫重講試,如是作挐,爲四館者,初不能禁止,其勢或然,而旣已停擧之後,汲汲解罰,終使此輩,冒赴會試,事之可駭,莫此爲甚。此而置之,則將無以糾士風而嚴科場,請當該被停儒生,令攸司推覈,繩以亂場之律,解停四館,竝命罷職。新除授司憲府執義林濩,時在全羅道羅州地,持平趙泰老,時在忠淸道尼山地,持平李箕疇,時在京畿楊州地,請竝斯速乘馹上來事,下諭。答曰,不允。第二件事及,下諭事,依啓。
左議政尹趾善請對入侍時,左議政尹趾善所啓,今觀平安監司狀啓,盛陳軍布,勢難收捧之意,請令減捧,西路失稔,年年如此,國事誠可悶也。前監司李濡,未及還朝之前,以私書問于臣曰,本道木花大無,朝家必宜換給江都所儲木二千同,然後邊民可免凍死之患,軍布亦可備給云,而其後新監司閔鎭周狀請,亦甚懇切,故不得已以一千五百同特許換給之意,覆啓蒙允矣。本道輸去,未知幾何,而差人等,自此轉販云,若有此木之未盡出給而餘存者,則不無變通之道,故問於崔奎瑞,則旣已盡數出給云,更無奈何。江都木換給之數,至於此多,而又減軍布,事甚重難,臣未知,何以則得當也。上曰,關西形勢,異於他道,參酌減捧,似不可已,依此爲之,可也。
又所啓,淮陽府使金宇杭上疏,啓下備局,而盛言飢荒之慘,有所陳請者,此則當待首相出仕,然後相議覆奏,而其末端金貴人房田畓事,臣有所懷,敢此仰達。宮家若果買得而設屯,則與折受有異,不敢直請革罷,而第觀疏語,其所謂買得之地,長廣至於四十里,一二人所賣之處,豈至此多耶?其間必有民田混入之弊,民之愁怨,勢所必至。況淮陽,是北路初程,朝家自前特加優恤,每有折受,屢命革罷,今此設屯之擧,亦令禁止,何如?上曰,其邑守令,旣以此陳疏,則不可不依施,使之禁斷,可也。
上在昌德宮。停常參·經筵。
罷職現告,一所主掌官金克謙,二所主掌官黃壽嶷。
忠淸監司書目,結城呈,以領中樞府事南九萬上疏上送事。啓。答曰,省疏具悉卿懇。今玆周急,實非偶然,何用過辭若是乎?卿其宜體至意,安心勿辭領受焉。仍傳曰,遣史官傳諭。
假注書金相稷改代,趙正緯。
政院啓曰,禁府郞廳,以委官意來言,今日,永昭殿告由祭受香,明日,王世子擧動,明明日,獻陵·崇陵丁字閣修改告由祭正日,此三日,三省推鞫,不得開坐云矣,敢啓。傳曰,知道。
又啓曰,來二十一日輪對日次,取稟。傳曰,爲之。
又啓曰,憲府,無行公之員,連以監察茶時,將有三省推鞫之坐,掌令李敏英,卽爲牌招察任,何如?傳曰。允。
輔德金鎭圭初度呈辭。入啓。遞差。
領議政柳尙運初度呈辭。入啓。傳曰,卿之造朝未幾,遽有此巽辭之章,無乃疾病之外,別有不安之端耶?若以金鎭圭之疏,有此引入,則尤有所不然者。朝家是非,業已大定,不韙之論,何足介懷,此豈平日所望於卿者乎?心切愕然,無以爲諭。玆遣承宣,以諭至意,卿其須念國事,安心勿辭,俟得小間,與近侍偕來,以副虛佇之望。仍傳曰,遣史官傳諭。
明日永昭殿展謁時,王世子出宮正時,辰初三刻,嬪宮出宮正時,辰正初刻,開門以下一張缺期於輸情,依律處斷。答曰,勿煩。
吏曹啓曰,守令有關,政事,取稟。傳曰,明日爲之。
忠淸監司書目,洪州呈,以大司諫黃欽上疏上送事。啓。答曰,省疏具悉。疏中可以議處事,令該曹稟處,爾其勿辭,上來察職。
晝講時,參贊官閔鎭厚所啓,訟者之侵辱訟官,實爲近日之痼弊,俗習之薄惡,紀綱之隳壞,莫有甚於此者。頃日柳緯嶺爲名人,以懲債事上言,而至以判尹任相元,有何所見爲言,而漢城府循例覆啓,臣不勝駭然,還送於漢城府,使之改呈,則再三往復,終不聽從,臣未知其意之所在也。臣敢欲稟啓,留置本院,紛擾之中,下吏混同入啓,而不復覺察,極爲惶恐,漢城府堂上推考,其上言,回啓勿施,何如?且此外他上言中,亦或有侵辱訟官者,今後別爲定式,上言人所訴,雖是實狀,必須先治其侵辱訟官之罪,然後方許更訟,知委京外,恐好矣。上曰,非擊錚上言者,多有侵辱訟官之事,承旨之言,是矣。任相元則乃是重臣,事體自別,漢城府當該堂上推考,其上言,勿施,可也。末世聽訟之官,未必從公處決,則上言訴冤之路,不可全塞,而其中肆然侵辱訟官者,則別爲論罪,可也。
又所啓,故相臣李端夏墓,在砥平地矣。近以其夫人之喪,欲爲合葬,啓其舊封,則水患頗酷,故今方改窆云。大臣改窆時,朝家例有顧助之擧,敢此仰達。上曰,令該曹考例擧行,可也。以上朝報
晝講入侍時,知事李世白所啓,頃日筵中訓鍊大將申汝哲,以木綿移用事陳達之時,臣亦以本曹事勢,略有所達,而臣之待罪本曹屬耳。旣未及詳知頭緖,且其辭說支蔓,天威之下,終始爭難,有所不敢,姑爲泯默而退。旣是軍兵衣資所用,且有自上參酌之敎,一依定奪,卽爲擧行,而第更考文書,稍加商度,則本曹事勢,實有萬分可悶者,不得不更稟矣。蓋本曹大小需用,皆靠所謂下地木矣,下地木元數,果是千餘同,而賑恤廳當爲移送者五百同,訓局移送者又四百同,計除此九百同之數,則所餘僅一千一百餘同,以今見在,比較於各年用下之數,比諸乙亥所用,則傾儲僅可支用,若較諸甲戌所用,則不足者,將至數百同,所用之或多或小,隨其有事無事,本自難酌,而頃因大臣陳達,海西兩年收米移送關西之代,亦使之以木用下,則其數又將爲累百同矣。若使今年新捧,一如常年,則猶可以推移拮据,某條繼用,而上年以前未收,元未得收捧,今年所捧,亦以木花絶貴之故,外方之論請代捧者,甚紛紜,民事所關,亦難一切不許,以此觀之,今年所捧之全然不實可知,百爾思度,實無繼用之路。一國經費,都係度支,上自御供,下至凡百需用,名色多般,實難數計,雖使一年所入,專歸本曹所用,當此連歲飢荒歲入大縮之餘,難望其有濟。以訓局言之,甲戌移送者,木二百餘同,錢文一萬四千餘兩,乙亥移送木一百餘同,今年春移送木八十餘同,銀一千餘兩,而今又以四百同移送,又賑廳移送者,以木則五百同,以銀則三萬兩,以有限之所蓄,每應他衙門之需索如此,經費之日就遺竭,何足怪乎?如臣萬萬庸拙,此時猥當此任,雖欲竭心奉職,而實不知所以爲計矣。訓局則旣已移送,而至於賑廳,則需用多少,本無一定之數,設有不足,或有他衙門臨時推移之道,且此裁減之代,元是賑廳之所可料理者,而御營大將李夏基陳達榻前,就其劃給數中,折半移送,兵曹所送,亦不至如戶曹之多。今此本曹所送,亦依此例,減其二三百同以送,則本曹庶可以支撑矣。且海西收米之移給關西,此外無他道理,其勢不得不然,而第於其間,亦有一二不便之端,本曹所謂別庫所用,專賴此米,兩年不得上納,已難免苟簡,而應給貢物價,若盡以木代下,不給一升米,則木綿雖貴,米穀亦貴,都民亦將無所聊賴,而稱冤者必多。今年收租,時未上來,姑未知元數幾何矣。關西所送一萬五千石內,本曹則從當初大臣所達之大數,限七千石輸送,七千外雖有餘數,勿論多小,竝自本曹仍爲取用上下於貢物之價,以濟都民,而其不足之數,則亦依大臣所達,令宣惠·賑恤等廳,料理充送,何如?此事已有擧行條件,而必須明白定奪,可無臨時相妨之弊,故敢此仰稟矣。上曰,上件所達,戶曹形勢如此,依爲之。末端事,問於大臣,定奪,可也。以上備局謄錄
上在昌德宮。停常參·經筵。
右副承旨沈權三度呈辭。入啓。遞差。
左副承旨兪集〈一〉書啓,臣敬奉聖旨,傳諭于領議政柳尙運處,反覆敦勉,則以爲,臣於病伏中,精神昏憒,未能寫出情曲,而顧臣區區衷私及疾病危苦之狀,略已陳暴疏中矣。伏承聖批,辭旨懃懇,至以俟得少間,卽出視事,則近侍方可召還爲敎,臣誠感激,亟欲竭蹶而不可得,終始違傲,以孤我聖意,調理得差,亦難以時日爲期,近侍之仍留委巷,實是賤分之萬萬不敢當者,伏地惶霣,不知所以爲對云矣,敢啓。傳曰,今觀書啓,欣慰良深。仍念大臣之出處城外,有所未安。卿其須體此意,卽爲入城,益加善攝,俟病少間,出而視事之意,更爲傳諭,爾其先爲入來。
左承旨尹以道上疏。大槪,胸痛猝劇,痰喘兼發,旬望之間,決難差復,乞遞職名,俾得調治事。入啓。遞差。
政院啓曰,三省推鞫,今方開坐,而獻納鄭齊泰,移拜他職,新除授獻納呂必容,卽爲牌招,使之進參,何如?傳曰,允。
監試覆試一二所,出榜次詣闕。
謝恩,獻納呂必容,右副承旨洪受瀗,左承旨尹世紀。
同副承旨閔鎭厚上疏。大槪,臣有奏事不審之失,乞罷臣職,仍治臣罪事。入啓。答曰,省疏具悉。爾其勿辭察職。
謝恩,修撰鄭齊泰。
去夜,三省罪人朴順,刑問一次,第一度承服,朴儀甲,刑問一次,第六度承服。
有政。吏批,以尹世紀爲承旨,以柳鳳瑞爲抱川縣監,以權持爲驪州牧使,義陵參奉二,朴尙郁·韓允琦。以李宜昌爲輔德,以具文翼爲樂安郡守,以鄭齊泰爲修撰。承旨二,尹世紀·洪受瀗。以李德成爲黃海道觀察使,以徐宗憲爲侍講院弼善,以尹星駿爲兵曹正郞,以呂必容爲獻納,以炳東善都正單付,以漳光善副正單付。
上在昌德宮。停常參·經筵。
副提學趙相愚三度呈辭。入啓。遞差。
合啓,請罪人張希載亟命按律處斷。答曰,亟停勿煩。
院啓,請勿留難,還囚罪人韓重爀·李時檜·崔格等按律處斷之命,令該府不問拘忌,逐日嚴刑,期於輸情,依律處斷。答曰,勿煩。
黃海監司李德成上疏。大槪,海臬新命,決非如臣空疏病劣所敢承當,乞賜鐫改,回授可堪之人,以重方面,以安微分事。入啓。答曰,省疏具悉。卿其勿辭,速往欽哉。
全羅監司書目,全州呈,以掌令李台龍辭職上疏上送事。啓。答曰,省疏具悉。爾其勿辭,上來察職。
上在昌德宮。停常參·經筵。
申時,灑雨雹,小豆大。
政院啓曰,臣伏見禁府照律公事,則罪人李世遇,以徒年擬律,罪人椅,以流三千里擬律,而公議減等,則當爲徒三年半矣。世遇之造爲奸謀,陷害至親,椅之劫掠良女,攘奪財産,其所負犯,合置重辟,今以匿名諺錄不出其手,在逃廳直之未及捕捉,劇引比律,僅止徒配,甚有乖於嚴法懲惡之意,禁府當該堂上,從重推考,使之改擬以入,何如?傳曰,允。
慶尙監司兪得一辭職上疏。入啓。答曰,省疏具悉。疏辭,令該曹稟處。
禁府,三省罪人朴順·朴儀甲,當日堂古介行刑。啓。
傳曰,大臣·備局堂上引見。引見時合啓,請罪人張希載亟命按律處斷。措辭上同上曰,亟停勿煩。
獻納呂必容所啓,請勿留難,還囚罪人韓重爀·崔格·李時檜等,按法處斷之命,令該府不問拘忌,逐日嚴刑,期於輸情,依律處斷。措辭上同上曰,勿煩。
又所啓,新除授慶尙左水使李行益,以名門之裔,行身處事,反有甚於麤悍鄙夫,可駭可惡之狀,固難一二言,而姑以其居官一節言之,曾爲黃海兵使,亦因求媚而得之,而惟以善事進取爲能事,剝割軍民,輦輸絡繹,終乃賭遷統禦之任,餽遺之不絶,一如海營,貪黷饕餮,亦且無厭。大起家舍,極其宏侈,世以債帥目之,人皆唾鄙,久而未已,近置軍門之職,衆心猶且未滿,而又多有鄙瑣之事,同列羞與爲伍,將校恥其爲率矣。及授本職,物情大駭,公議愈激,而略不動念,將欲揚揚冒赴,人之無忌憚,胡至此哉?海防閫帥之責,決不可復授於如此之人,請慶尙左水使李行益罷職不敍。上曰,啓辭太過,勿爲煩論。
又所啓,大小科放榜,張樂遊街,所以侈恩,而目今秋成雖過,飢饉猶甚,流逋未集,餓莩不絶,御廚供獻,旣未復常,大庭軒架,亦且不設,則豈可務爲侈靡浮華之事,視若豐享豫大之時哉?今番生進放榜及前頭文武大科後遊街設宴,一倂禁斷。上曰,三日遊街,非所當禁,而張樂及設宴禁斷事,依啓。
又所啓,一月三次引見,意固有在,卽今民慮國計,雖君臣上下孜孜講論,實有日不暇及之慮矣。今日引見時,備局堂上只三員入侍,事甚埋沒,且伏聞大臣所達之言,賑恤廳公事,有定奪之事,而主管堂上情勢難安,不爲入侍,故未得稟達云。臣未知賑廳堂上難安者何事,而至於不爲入侍,其在事體,尤涉未安,請今日引見不參備局諸堂上,竝推考。上曰,依啓。
掌令李敏英所啓,殷栗縣監高緯奎,爲人昏暗,全不曉事,及莅本縣,大少政令,不能自斷,一從下吏之指揮,闔境受害,怨謗喧藉,加以醒日絶少,駭異之擧,不一而足,見輕吏隷,貽笑隣邑,官事解弛,將至於莫可收拾,凶歲蘇殘之責,決不可付諸此人,請殷栗縣監高緯奎罷職。上曰,不允。
引見入侍時,左副承旨兪集一所啓,臣頃見安龍福文書,其中有數件更爲鉤問之事,敢此仰達矣。臣頃年奉使東萊之時,推問於龍福,則伯耆州所給銀貨及文書,馬島之人劫奪云云,故其時,封其招辭,以私書通于大臣矣。今番渠之呈于伯耆州也,以爲馬島之人,僞稱以二千金贖渠出送本國爲辭,而欲徵其銀於本國云云,以此條列於七害之中,前後之言,大段相反,且馬島之人,元無以贖銀來徵於我國之事,夫與他國相爭之事,必須明白,然後可以折服,而所言若是做作,則必不見信於他國,情狀可惡。且壬戌年信使時約條之事,初無文書,亦涉袐密,若無傳說之人,龍福何以得聞,而有此呈訴他國之事乎?倭人往來於鬱島,今已歲久,曾前屢次漂倭,皆以爲竹島,卽伯耆州食邑云,以此觀之,則伯耆州之人,必不以龍福之一言,快稱朝鮮之地,而龍福呈文中,累稱鬱島之爲本國地云,而倭人許多問答說話及龍福出送文書中,一不擧論鬱島事,未知倭人難爲辭而不復提起乎?抑龍福元無言及於彼國者,而擬作此書疏,欲爲誇張要功之地乎?此等事情,極涉可疑,更爲推問,覈得其實狀後,論罪,宜矣。臣適知玆事本末,故敢此仰達,下詢于大臣處之,何如?趾善曰,龍福之言,多有虛僞,不可取信,以此發爲問目,更爲詳細究問,宜矣。上曰,依爲之。備局謄錄
上在昌德宮。停常參·經筵。
下直,淸風府使金構。
昨日引見時,左議政尹趾善所啓,卽今翰苑,只有左右史,預備不備,連以兼春秋代察,事甚苟簡,而新薦之人,時在鄕家,屢度催促,不卽上來應講,殊甚可駭矣。上曰,新薦者爲誰耶?尹趾善曰,新薦卽是鄭忭,而屢度催促,無意上來矣。自前新進之如是怠慢者,有拿推警責之事,敢此仰達。上曰,拿推,可也。
刑曹判書金鎭龜所啓,今番監試會試錄名考講時,徑入作挐儒生照律勘罪之意,旣已入啓,而考諸法典,亦無闌入與亂場之律,科場借述之罪,則杖一百徒三年,而其後闌入之弊漸甚,癸亥年間,定爲事目,凡闌入罪,生進則充軍,幼學則水軍充定,卽今遵用此法,而今此作挐儒生,旣中初試,應入會試,只於考講時,不待呼名,徑先闌入,則其罪,與科場冒入者,輕重有別。臣於閤門外,聞大臣之〈言〉,亦以爲施以科場闌入之律,太過云矣。上曰,應赴會試之人,於其考講時,不待呼名而徑入,此與冒赴科場之類有異,充軍·徒配之律,誠爲太過,停擧,可也。金鎭龜曰,然則停擧,當爲限年乎?上曰,限三年停擧,可也。
又所啓,今番四學合製時,冒入場中之人,自成均館摘發,送于本曹閱,則渠是不得被抄於學製之人,則冒入合製者,其爲計,不過爲他人借述或代寫之計,不爲直招,稱以誤認被抄而入場云,其爲情狀,殊極奸詐矣。然癸亥年事目,以科場闌入者,充定水軍,館學及各道公都會闌入者,杖一百徒三年定奪矣。今此合製冒入之罪,比諸科場闌入,尤爲痛駭,合製亦是館製,則不宜直施以科場闌入之律,故敢爲仰稟矣。上曰,當初定律,固有區別之意,今此合製冒入儒生,施以館學製闌入之律,可也。
兵曹參判金載顯上疏。大槪,臣於直廬,重得寒疾,苦痛三晝夜,委頓牀褥,宿衛重地,僵臥調病,極涉未安,不得不冒死呼籲於宸嚴之下,伏乞聖慈,諒臣病狀,亟許遞改,以幸公私事。入啓。答曰,省疏具悉。卿其勿辭,調理察職。
合啓,請罪人張希載亟命按律處斷。措辭上同答曰,亟停勿煩。
府啓,請殷栗縣監高緯奎罷職。措辭上同答曰,依啓。
院啓,請勿留難,還囚罪人韓重爀·李時檜·崔格等按律處斷之命,令該府不問拘忌,逐日嚴刑,期於輸情,依律處斷。請慶尙左水使李行益罷職不敍。措辭上同答曰,勿煩。
政院啓曰,兵曹參議·參知未差,判書閔鎭長,連有公故,參判金載顯,獨爲入直矣,病勢猝重,今日陳疏,有調理之命,而無他替直之員。在前如此之時,或有口傳差出之規,參議·參知有闕之代,令該曹口傳差出,仍卽牌招入直,何如?傳曰,允。
修撰鄭齊泰,兼司書李廷謙上疏。大槪,臣等,於筵臣所達之言,有不敢晏然者,乞遞臣等之職,以謝人言,兼陳館錄時委折,以備睿察事。入啓。答曰,省疏具悉。別無所嫌,勿辭從速察職。
校理李益壽上疏。大槪,難冒之嫌,與同僚無異,不得不陳疏徑出,乞削臣職,以謝人言事。入啓。答曰,省疏具悉。別無所嫌,勿辭從速察職。
吏曹口傳政事,兵曹參議李彦紀,參知沈權。
上在昌德宮。停常參·經筵。
夜五更,月暈。
謝恩,兵曹參議李彦紀,參知沈權。
注書南就明病代,假注書李德英。
義禁府啓曰,綱常罪人取服處斷之後,例有降邑號·罷守令等事,而倫紀罪人,則不爲一體施行矣。今此倫紀罪人朴順所犯,異於弑父,降邑號·罷守令等事,依近例不爲擧行之意,敢啓。傳曰,知道。
傳曰,史官一員待命,騎馬三匹立之,翼陵忌辰祭所內摘奸。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,臣等卽伏聞入侍醫官所傳之言,則上候自昨日,以外感之候,微有惡寒咳嗽之症云。臣等卽與諸御醫等入診後,議進和解之劑,宜當。臣等不勝憂慮,敢來問安。答曰,知道。問于入侍醫官議藥,勿爲入診。
再啓曰,臣等,伏承問于入侍醫官議藥,勿爲入診之敎,卽與金有鉉·鄭惟覺等諸御醫相議,則皆以爲,人蔘敗毒散,加荊芥穗·紫蘇葉各一錢,連進三貼,以爲和解之地,宜當云。此葉三貼,卽爲劑入之意,敢啓。傳曰,知道。
上在昌德宮。停常參·經筵。
大殿·中殿,政院·玉堂問安。答曰,知道。勿爲問安。中殿·世子宮·嬪宮,藥房問安。答曰,知道。世子宮·嬪宮,政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入人蔘敗毒散,其已進御,而有和解之效乎?臣等伏不勝憂慮之至,敢來問安。答曰,知道。比昨差減矣。
明日生進放榜時,開門差早。
吏曹啓目,粘連,觀此慶尙監司兪得一上疏,則陳其嫌迹之當避,請得早賜處分亦爲白有在果,前方伯之被劾,雖似難安,其所引嫌,元非大段,別無可遞之端,使之安意察任,何如?啓依允。
宗親府,當日初更量,淑徽公主卒逝事。
上在昌德宮。停常參·經筵。
下直,慶源察訪兪命凝。
藥房啓曰,伏未審夜來,聖體調攝,若何?人蔘敗毒散,連爲進御,而益有差減之效乎?臣等憂慮未弛,敢來問安。答曰,知道。漸有差減之效矣。
中殿·世子宮·嬪宮,藥房問安。答曰,知道。
同副承旨閔鎭厚上疏。大槪,臣旣被玉堂諸臣之斥,理難晏然於職次,而適値淸齋之日,不敢瀆擾,今始露章自列,伏乞聖慈,亟遞臣職,仍治臣罪,以謝人言,以安愚分事。入啓。答曰,省疏具悉。爾其勿辭察職。
合啓,請罪人張希載亟命按律處斷。措辭上同答曰,亟停勿煩。
院啓,請勿留難,還囚罪人韓重爀·崔格·李時檜等按律處斷命,令該府不問拘忌,逐日嚴刑,期於輸情,依律處斷。措辭上同答曰,勿煩。
府啓,請慶尙左水使李行益罷職不敍。措辭上同答曰,勿煩。
戶曹判書李世白上疏。大槪,冒陳危懇,乞命先遞臣金吾之任,仍將本職及諸任次第鐫免,俾得無誤國事,以安私分事。入啓。答曰,省疏具悉。卿其安心勿辭,從速行公。
傳曰,今此淑徽公主之喪,出於意外,痛悼之懷,曷勝云喩?其令該曹,禮葬事,卽速擧行,而各司官員,躬親進排,俾無未盡之弊,祿俸亦爲限三年輸送,以表予意。
大殿·中殿,政院·玉堂問安。答曰,知道。
禮曹啓曰,今此淑徽公主之喪,自上當有擧哀節次,似當依禮文磨鍊儀註,而卽今上候,方在未寧之中,王世子亦當有擧哀之節,而時在沖年,似不必行禮,擧哀一節,何以爲之?敢稟。傳曰,勿爲磨鍊,而曾在丙申年綾原大君之喪,翌日有親臨本家擧哀之事,而勢難於明日爲之,開月旬前擇入,可也。
禮曹,淑徽公主今夜卒逝云,自明日,三十日至,停朝市,禮葬及弔祭,依法例擧行,何如?啓依允。特遣承旨致弔。
上在昌德宮。停常參·經筵。
大殿·中殿,藥房·政院·玉堂·二品以上·六曹問安。答曰,知道。
王世子誕日,世子宮,政院·玉堂·二品以上·六曹問安。答曰,知道。
嬪宮,政院·玉堂問安。答曰,知道。
藥房啓曰,伏未審夜來,聖體調攝,若何?淑徽公主喪事,出於意外,伏惟震悼之餘,寢睡起居,亦復何如?前日劑入人參敗毒散三貼,已盡於昨日,臣等與諸御醫入診後,議定繼進之藥,宜當。臣等伏不勝區區憂慮,敢來問安,竝此仰稟。答曰,知道。日漸差愈矣。勿爲入診,問于入侍醫官議藥,亦勿逐日問安。
禮曹啓曰,淑徽公主喪家親臨吉日,以開月旬前擇入事,命下矣。問于日官,則開月旬前初九日平吉,十一日最吉云,此兩日中,以何日定行乎?敢稟。傳曰,初九日定行。
宗簿寺官員,以提調意啓曰,頃因本寺草記,擧動時班行序立之際,以加資先後,爭其坐次,言辭絶悖,擧措可惡之宗室,自宗親府査出入啓,移本寺科罪事,命下矣。伏見宗親府査啓,則其日外班爭詰之人,乃韓興令晳·密善副令格云。擧動班行,何等肅敬之地,而忿爭相詰,有此可駭之擧?雖是年少無識之致,不可無規警之道,行韓興令晳·密善副令格,竝命罷職,以爲懲礪之地,何如?傳曰,允。
吏曹啓曰,前日政,樂安郡守李壽民之代,以前僉使具文翼,副擬受點矣。今聞文翼,前任僉使時,啓下未準敍期云,難免不察之失,惶恐待罪,新除授樂安郡守具文翼改差,何如?傳曰,依啓。勿待罪。
合啓,請罪人張希載亟命按律處斷。措辭上同答曰,亟停勿煩。
府啓,私屠之禁,非不申嚴,而國綱解弛,人不畏法,犯者相續,積弊難祛,誠可痛惋。京中則以其有禁令之故,猶不至於肆然無忌,而外方則爲守令者,利其收稅,全不禁斷,雖以畿甸觀之,沿路場市酒幕近處,屠肆相望,血肉狼藉,所見驚駭。噫,國家不幸,比歲大侵,自上年秋冬以來,八路各邑,無不設鋪聚穀,屠殺農牛,不知其數,此則雖非朝家之所許,料理賑資,猶有所諉,而賑事旣罷之後,設鋪依舊,近畿如此,遠道可知。夫以有限之畜物,供無已之屠殺,幾何其不至於無遺種耶?況今京外,牛馬之賊,日益熾盛,究其所以,職由於外方鋪子之不禁,各邑所爲,殊甚不當,請令廟堂,申飭各道,別樣嚴禁。各邑守令,如有不遵朝令,犯法如前者,令道臣隨現啓聞,從重科罪。答曰,依啓。
院啓,請勿留難,還囚罪人韓重爀·李時檜·崔格等按法處斷之命,令該府不問拘忌,逐日嚴刑,期於輸情,依律處斷。請慶尙左水使李行益罷職不敍。措辭上同答曰,勿煩。
藥房再啓曰,臣等,卽伏聞入侍醫官金有鉉·鄭維覺等之言,且與諸御醫商議以爲,上候諸症,幾已差減,而水剌猶未如常,此由於熱候未得盡祛之致,和解散,加麥門冬·知母·貝母各一錢,山梔炒七分,三貼進御,宜當云,故此藥三貼劑入之意,敢啓。且臣等,伏聞因公主喪,有素膳限七日封進之敎,臣等竊不勝悶慮焉。自上胃氣素弱,在常時一二日行素,猶懼其致傷,況當此未寧之日,七日素膳,決知其不可,勉抑至情,改以一二日爲限,以盡愼疾之道。仍伏念王世子,以幼沖之年,尤不可累日行素,亦令減其日數,不勝幸甚。答曰,知道。卿等之請至此,限二日封進,世子宮,只封一日。
上在昌德宮。停常參·經筵。
夜四更,電光,北方有氣如火光。五更,南方有氣如火光。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨日劑入和解散,其已進御,而顯有差復之效乎?昨伏承勿爲逐日問安之敎,而臣等憂慮未弛,敢來問安。答曰,知道。幾盡差愈,勿爲逐日問安。
合啓,請罪人張希載亟命按律處斷。措辭上同答曰,亟停勿煩。
院啓,請勿留難,還囚罪人韓重爀·李時檜·崔格等按律處斷之命,令該府不問拘忌,逐日嚴刑,期於輸情,依律處斷。請慶尙左水使李行益罷職不敍。措辭見上答曰,勿煩。以上朝報
禮曹啓曰,翼陵內摘奸書啓內,陵上莎草稀疎處,及丁字閣神門仰壁雨漏處,神位所排褥鼠咬處,褥下所排席渝色處,紅箭門傾仄處察推事,命下矣。參奉則自政院旣奉傳旨,而丁字閣雨漏處,則旣已擇日修改。神位所排有頉褥席等物,則今當分付各該司,使之卽爲修補,而陵上莎草,則參奉曾無頉報之事,想不至大段,姑待春節莎草根之吐芽,參奉奉審牒報後,當爲稟處,而紅箭門,雖曰傾仄,旣無腐傷之事,而徑先修改,事體重大,姑觀前頭修改之意,分付,何如?傳曰,允。以上禮曹謄錄
上在昌德宮。停常參·經筵。
未時,日暈兩珥。
賑恤廳啓曰,今月二十日晝講時,特進官徐宗泰所啓,今春夏都民所受還上,朝家旣令退捧,而納其折半,又許以錢代納,此大惠也。今春都下發賣時,米四斗折錢一兩,都民賴以得活矣。今此還上,則米二斗折錢一兩,民情皆以依發賣時例納錢爲切望云。所捧旣非本色,且當秋後,則其勢固不得不異,朝家施惠,亦豈無所限極,而第聞卽今都下民庶艱困遑急之狀,殆近春夏,雖令折半,每戶當納之數,猶爲累斗,實難備納云。朝家旣念根本之重,特許益下之澤,則事當終始其惠,恐不必一切較計於其間,所捧旣非米穀,則又不得爲明年賑給之需,發賣時折錢之例,雖難聽許,若使米三斗,折錢一兩而備納,則庶可紓一分民力矣。聞賑恤廳形勢,實爲悶慮,且臣未聞賑廳堂上之言,而遽此陳達,不敢直請其施行,欲望聖明,深知都民之急,下詢於該廳堂上,時加參量而處之矣。知事李世白曰,賑廳事,兵曹判書閔鎭長句管矣。槪聞其言,則折錢之數,若比卽今市價,則頗減,而民習不美,必欲以春間發賣時折價例備納,累度出令,終不來納,備邊司或賓廳坐起時,呼訴甚爲紛紜,若驟聞民情,則或以爲然,如是陳達,而其間事勢,則句管之人,當知矣。上曰,令該廳參酌稟處可也事,命下矣。今春大飢之餘,秋穫又復不實,中外民事,尙在遑汲之中,此時督捧還上,誠有所不忍,而春散秋斂,以備水旱,有國之不可廢者。當此罄儲分給之日,亦不可一切不捧,不得不折半收捧,猶以都下米貴爲慮,又許以錢代捧,欲紓都民一分之急矣。今此筵臣所達請減折錢之數,實有得於益下之政,而卽今外方還上,則皆以本色收捧,都下雖曰根本,旣許代錢,又減錢數,揆以一視之道,亦涉不均。曾在辛亥年罷賑之後,臺啓請半減都下還上,以銀布代捧,廟堂諸臣,稟定榻前,終以本色收捧,且不許半減,而只許其除耗矣。今亦依辛亥年例,錢數則依前勿減,特許除耗,以示賑恤之意,宜當。大臣之意,亦如此矣,敢啓。傳曰,知道。
合啓,張希載事。措辭見上答曰,亟停勿煩。
院啓,韓重爀·李時檜·崔格等事。措辭見上李行益事。措辭見上答曰,勿煩。
大殿,政院·玉堂問安。答曰,知道。
中殿·世子宮·嬪宮,藥房問安。答曰,知道。
藥房啓曰,卽伏聞入侍醫官所傳之言,則上候自昨夕,又有惡寒之氣,寢睡不安,水剌厭進云。臣等與諸御醫卽爲入診後,議定當進之藥,宜當,臣等伏不勝憂慮,敢來問安,竝此仰稟。答曰,知道。問于入侍醫官議藥,勿爲入診。
再啓曰,臣等,卽與入侍醫官金有鉉及諸御醫商議,則皆以爲上候旣盡差復之際,自昨夕又有惡寒之候,肌膚亦頗溫熱,此是再感之致,人蔘羌活散,加乾葛·黃芩各一錢,三貼趁速進御,以爲發散之地宜當云。此藥三貼劑入之意,敢啓。答曰,知道。郞廳白大成校正。自初一日至十一日朝報及謄錄郞廳尹東星書。自十二日至三十日朝報及謄錄郞廳金義采書。
上在昌德宮。停常參·經筵。
夜五更,流星出北斗星上,入東方天際,狀如拳,尾長二三尺許,色赤。
下直,沃川郡守崔錫恒,抱川縣監柳鳳瑞,城津僉使李萬衢。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,夜來風寒斗緊,伏未審聖體調攝,若何?昨日劑入人蔘羌活散進御之後,惡寒肌熱等候,有和解之效乎?臣等終宵憂慮,敢來問安。答曰,知道。惡寒肌熱等候差減,而惡心之候,一樣矣。
備邊司啓曰,新除授慶尙監司兪得一,累度陳疏,自該曹覆啓之後,一向引嫌,尙不出肅,不可强令赴任,慶尙監司兪得一,今姑改差,何如?傳曰,允。
平安監司書目,龍川等邑呈,以本月初十日·十五日雷動事。
全羅都事書目,龍安縣監李德老,災傷差錯,罷黜事。
江原都事書目,通川縣監李山輝,災傷差錯,罷黜事。
慶尙道災傷敬差官書目,義興縣監尹濂,災傷差錯,罷黜事。
忠淸都事書目,燕岐縣監尹諴,災傷差錯,罷黜事。
明日拜表時,開門差早。
京畿監司書目,楊州呈,以吏曹參判金昌協辭職上疏上送事。啓。答曰,省疏具悉。固辭至此,本職今姑許遞焉。又書目,交河呈,以應敎李健命辭職上疏上送事。啓。答曰,省疏具悉。爾其勿辭,上來察職。又書目,楊州呈,以持平李箕疇辭職上疏上送事。啓。答曰,省疏具悉爾懇。爾其安意勿辭,從速上來察職。
全羅監司書目,南原呈,以正言崔啓翁辭職上疏上送事。啓。答曰,省疏具悉。爾其勿辭,上來察職。
忠淸監司書目,病重乞免,兼陳所懷,以盡一日之責事,上疏上送事。啓。答曰,省疏具悉。疏辭,令廟堂稟處,卿其勿辭,調理察職。
政院啓曰,式年文武科開場,只隔一日。文科兩所,武科兩所,兩司八員,當以監試官進參矣。卽今行公之員,只掌令李敏英,獻納呂必容,而大司憲李玄錫,執義林濩,掌令李台龍,持平趙泰老·李箕疇,大司諫黃欽,司諫權讓,正言閔鎭遠·崔啓翁,俱在外,合有變通之道,何以爲之?敢稟。傳曰,掌令李台龍,持平趙泰老·李箕疇,司諫權讓,正言閔鎭遠·崔啓翁,竝改差。又啓曰,文武科開場,只隔一日,兩司多官,旣已變通改差矣。政官卽爲牌招開政,差出其代,仍卽牌招察任,何如?傳曰,允。
經筵廳檢討官鄭齊泰,同姓四寸兄寅平尉鄭齊賢妻淑徽公主卒逝,服制已行四日,出仕,何如?啓依所啓施行。
合啓,罪人張希載謀害國母之罪,實是神人之所共憤,覆載之所難容,律以王法,在所必誅,三司爭執,已閱三載,而天聽愈邈,兪音尙閟,臣等竊不勝悶鬱焉。希載陰兇情節,殿下旣已暴其罪狀,付諸有司,而今乃必欲曲全,何也?殿下每以不當慮之事,有所持難,而諸臣之疏章,論列已盡,殿下之批辭,開釋已悉,此亦非所可慮,臣等之所以合辭齊籲者,只欲爲殿下守三尺之王法,扶萬世之倫常,豈有私惡而然哉?或者以爲希載忝居春宮外屬,宜以私恩,有所容貸,而此則尤有所不然者。春宮旣已承祧主鬯,則其於禮法,決不可以希載,諉之於外屬,況以春宮止孝之心,豈無大義滅親之意哉?王法至嚴,公議難遏,請罪人張希載亟命按律處斷。答曰,亟停勿煩。
院啓,韓重爀·李時檜·崔格·李行益等事。措辭竝見於上答曰,勿煩。
修撰鄭齊泰,兼司書李廷謙上疏。大槪,臣等於承旨閔鎭厚之疏,有不能泯默者,略將館錄時終始委折,再瀆宸嚴之聽,伏乞聖明,亟命遞罷臣等之職,仍治當事謬錯之罪,以謝人言事。入啓。答曰,省疏具悉。爾等勿辭,從速察職。
碧潼郡守李光著,月課連三次不作,依承傳罷職。以上朝報
賑恤廳啓曰,今十月二十日晝講入侍時,特進官徐宗泰所啓,今春夏都民所受還上,朝家旣令退捧,而納其折半,又許以錢代納,此大惠也。今春都下發賣時,米四斗折錢一兩,都民賴以濟活矣。今此還上,則米二斗折錢一兩,民情皆以依發賣時例納錢,爲切望云。所捧旣非本色,且當秋後,則其勢固不得不異,朝家施惠,亦豈無所限極,而第聞卽今都下民庶艱困遑急之狀,殆近春夏,雖令折半,每戶當納之數,猶爲累斗,實難備納云。朝家旣念根本之重,特施益下之澤,則事當終始其惠,恐不必一切較計於其詢,所捧旣非米穀,則又不得爲明年賑給之需,發賣時折錢之例,雖難聽許,若使米三斗,折錢一兩而備納,則庶可紓一分民力矣。聞賑恤廳形勢,實爲悶慮,且臣未聞賑廳堂上之言,而遽此陳達,不敢直請其施行,欲望聖明深知都民之意,下詢於該廳堂上,特加參量而處之矣。知事李世白曰,賑廳事,兵曹判書閔鎭厚句管矣。槪聞其言,則折錢之數,若比卽今市價則頗減,而民習不美,必欲以春間發賣時折價例備納,累度出令,終不來納,備邊司或賓廳坐起時,呼訴甚紛紜。若驟聞民情,則或以爲然,如是陳達,而其間事勢,則句管之人,當知矣。上曰,令該廳參酌稟處可也事,命下矣。今春大飢之餘,秋穫又復不實,中外民事,尙在遑急之中,此時督捧還上,誠有所不忍,而春散秋斂,以備水旱,有國之不可廢者,當此罄儲分給之日,亦不可一切不捧,不得不折半收捧,猶以都下米貴爲慮,又許以錢代捧,欲紓都民一分之急矣。今此筵臣所達請減紓錢之數,實有得於益下之政,而卽今外方還上,則皆以本色收捧,都下雖曰根本,旣許代錢,又減錢數,揆以一視之道,亦涉不均。曾在辛亥罷賑之後,臺啓請半減都下還上,以銀布代捧,廟堂諸臣,稟定榻前,終以本色收捧,且不許半減,而只許其除耗矣。今亦依辛亥年例,錢數則依前勿減,特許除耗,以示軫恤之意,宜當。大臣之意亦如此矣。傳曰,知道。以上戶曹謄錄
有政。吏批,以吳鼎周爲光陵參奉,以李晩成爲兵曹佐郞,以蔡以章爲樂安郡守,以李世瑜爲義興縣監,以宋世甲爲成均館直講,以趙相愚爲禮曹參議,以金鳴夏爲殷栗縣監,以尹星駿爲司憲府持平,以李頤命爲慶尙監司,以宋來栢爲龍安縣監,以梁聖揆爲司憲府掌令,以李震壽爲持平,以李維漢爲燕岐縣監,以李箕疇爲通川縣監,以李益壽爲吏曹正郞,以趙大壽爲司諫,以趙泰耉爲正言,以金斗南爲正言。以上吏曹謄錄
上在昌德宮。停常參·經筵。
兵曹判書閔鎭長兼帶辭免上疏。入啓。答曰,省疏具悉。卿其安心,勿辭察任。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑連爲進御,惡心之候,有差減之效乎?臣等不勝憂慮,敢來問安。答曰,知道。惡心之候,比昨差減矣。
政院啓曰,明日文武科監試官,憲府四員當爲進參,故昨已啓稟變通矣。新除授掌令梁聖揆,以災傷敬差官,時未上來,大司憲李玄錫,執義林濩,俱在外,卽今行公之員,只是三員,合有變通之道,何以爲之?敢稟。傳曰,執義林濩改差。
謝恩,持平李震壽·尹星駿,正言趙泰耉·金斗南。
吏曹啓曰,臺諫有闕,政事,取稟。傳曰,當日爲之。
合啓,請罪人張希載亟命按律處斷。措辭見上答曰,亟停勿煩。
府啓,請三陟討捕使楊憲奭罷職不敍事。新啓,新除授掌令梁聖揆,以災傷敬差官,時在全羅左道,請斯速乘馹上來事,下諭。答曰,不允。梁聖揆竣事後,自當上來,勿爲下諭。
院啓,韓重爀·崔格·李時檜等事。措辭見上答曰,勿煩。前啓,李行益罷職不敍事,停啓。
明日文科講經一所試官三,李蓍晩·李世翊·沈權,參試官四,朴萬鼎·朴守儉·朴行義·趙泰東,監試官二,金時傑·趙大壽,二所試官三,申琓·鄭重徽·李光迪,參試官四,李宜昌·徐宗憲·成瑍·南迪明。武科一所試官三,宋昌·李基夏·李道源,參試官三,金涑·李望雲·梁益茂,監試官二,尹星駿·金斗南,二所試官三,申厚命·閔暹·李後晟,參試官三,柳壽崙·朴世衡·金戡,監試官二,李震壽·趙泰耉。
謝恩,文學兪信一,執義金時傑。以上朝報
有政。吏批,備邊司薦,以李玄錫爲咸鏡監司,以權龜老爲奉常奉事,以崔處大爲碧潼郡守,以李文長爲工曹佐郞,以柳重茂爲兵曹正郞,以金時傑爲執義,以朴權爲副修撰,以林汝恂爲奉常正,以柳行三爲監察,以兪信一爲文學,以李秀彦爲大司憲。
上在昌德宮。停常參·經筵。
忠淸監司書目,尼山呈,以右參贊尹拯病重上去不得事。啓。傳曰,須勿固辭,幡然上來,以副予望事,回諭。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?前劑入人蔘羌活散,已盡於昨日,且伏聞入侍醫官之言,則惡心之候,雖有所減,水剌尙且厭進,又有耳痛之候云,臣等,今日與諸御醫入診後,議定繼進之藥,宜當。臣等不勝憂慮,敢來問安,竝此仰稟。答曰,知道。症候當言于醫官矣。勿爲入診議藥。
再啓曰,卽伏聞入侍醫官所傳之言,且與諸御醫相議則以爲,自上因惡心,厭進水剌及耳痛之候,皆由於熱候尙未盡祛之致,柴胡竹茹湯,加連翹·麥門冬各一錢,黃連薑汁炒七分,連進三貼,以爲鎭嘔之地,宜當云。此藥三貼劑入之意,敢啓。答曰,知道。
副校理趙泰采,坡州地妻父歸葬呈辭。入啓。給由。
領議政柳尙運上疏。大槪,臣有難安之端,乞蒙遞斥事。入啓。答曰,省疏具悉卿懇。於卿少無所嫌,須體予意,安心勿辭,速出論道,以副至望。仍傳曰,遣承旨傳諭。
刑曹,賊人姜守武,當日西小門外行刑。啓。
傳曰,前縣監金夏器,前萬戶朱益昌職牒還授事,下吏兵曹。
禁府照目,前府使申益恬矣,以地方官,開市凡事,無不摠察,而犯禁潛商之人,當初不能摘發,以致因事現發罪,杖一百贖,告身盡行追奪,私罪。啓功減一等。
禮曹參議趙相遇上疏。大槪,曾忝館職,猝當新錄,旣有顚錯之失,今承恩命,宿疾沈痼,決無供仕之望,伏乞聖慈,亟遞臣職,以謝物議,以延殘喘事。入啓。答曰,省疏具悉。爾其勿辭,從速察職。
藥房口傳啓曰,卽今上候未盡差復,數日之內,雖有快復之效,纔得平復之餘,決不可勞動玉體,矧今日氣漸寒,而初九日不遠,淑徽公主喪家親幸之擧,不可以初定日爲之,請加三思,預爲退定,臣等不勝憂慮,敢啓。答曰,差退,可也。
傳曰,當此未寧之時,藥房都提調不在,予之思想益切,以斯速上來之意,遣史官傳諭于領府事處。以上朝報
上在昌德宮。停常參·經筵。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入柴胡竹茹湯,其已進御,而惡心及耳痛之候,有差減之效乎?聖候未寧,今已浹旬,而臣等一未得入侍,下情極爲悶鬱,今日則不可不與諸御醫入診,故敢來問安,竝此仰稟。答曰,知道。耳痛之候,差減矣。入診事,依啓。
備邊司郞廳,以左議政意啓曰,碧潼郡守李光著,今仍月課連三次不作,有罷職之命,而此時淸北守令之遞易,誠爲可慮,不可任其故犯而置之,今姑推考,勿罷仍任,何如?傳曰,允。
政院啓曰,右副承旨洪受瀗,同姓五寸姪幼學禹龜身死,服制已行四日,出仕,何如?傳曰,允。
京畿監司書目,高陽兼任交河呈,以戶曹參判李東郁辭職上疏上送事。啓。答曰,省疏具悉。疏辭,令該曹稟處。以上朝報
入診入侍時,副提調李濡所啓,上候未寧之中,他不敢煩陳,而事有切急者,不得不仰達。小臣待罪關西之時,目見民事之罔極,還朝之後,又聞三南與畿內農事,比昨年稍勝,而太半陳廢,明春飢饉,必無異於今年,此誠國家存亡之秋,而至於關西·淸北,則將爲棄地,朝廷特加軫念,江都木之許貸,海西米之移給,可謂大惠,而以此決難濟活,百爾思度,更無善策。近日考見辛亥日記,先王以請穀彼中事,下詢于筵臣則以爲,若請穀,彼必許之,而後事難處云云。以卽今言之,苟有一分推移之地,則亦不當爲此,而國儲蕩竭,無復着手之處,其爲汲汲之狀,實有甚於辛亥,自前代,或有請糴於隣國者,到此地頭,不可無變通之道,而以後事爲慮者,亦不必然,以此俯詢大臣,今番使臣之行,試令觀其形勢而有所周旋,未知,何如?上曰,關西一路,連歲凶荒,至於淸北,將爲棄地,極可慘然,卽今朝家,非不欲救濟,而力有所不逮,請糴之事,予亦思之,而事涉重大,故不爲擧論矣。承旨之言誠是,卽令廟堂稟處,可也。以上備局謄錄
上在昌德宮。停常參·經筵。
夜二更,流星出五車星下,入艮方天際,狀如鉢,尾長四五尺許,色赤。
大殿,政院·玉堂問安。答曰,知道。勿爲問安。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑連爲進御,而水剌厭進,惡心·耳痛等候,亦復何如?臣等不勝憂慮,敢來問安。答曰,知道。惡心之候,日漸差減矣。
傳曰,時·原任大臣及禁府堂上·兩司·左右捕盜大將,竝命招。
政院啓曰,兩司命招事,命下矣。大司憲李秀彦,掌令梁聖揆,大司諫黃欽,皆在外,執義金時傑,掌令李敏英,持平李震壽·尹星駿,司諫趙大壽,獻納呂必容,正言趙泰耉·金斗南,以監試官,俱詣文武科試所,在外臺官,似當有變通之道,何以爲之?敢稟。傳曰,大司憲·大司諫竝改差。又啓曰,大司憲·大司諫竝改差事,命下矣。政官牌招,開政差出,仍卽牌招察任,何如?傳曰,允。
政院啓曰,推鞫事,命下矣。處所,何處爲之乎?敢稟。傳曰,本府爲之。推鞫問事郞廳四,李廷謙·李益壽·柳重茂·宋徵殷。啓下。以上朝報
賓廳啓曰,卽伏見封下文書,不可不卽爲設鞫,登時逮捕,究覈處斷,而傳令中名付各人等,未知居住,兇書現捉僧體宗,爲先拿來,設鞫嚴覈,何如?傳曰,允。
義禁府啓曰,本府都事十員內,四員,文武科禁亂官進,一員,本府入直,一員,公事交代,一員,當直入直,今此推鞫時各差備,無以推移,假都事十員,令該曹差出,何如?傳曰,允。以上義禁府謄錄
有政。吏批,以金夏明爲禮賓奉事,以李廷謙爲校理,以兪得一爲大司諫,以徐宗泰爲大司憲。
上在昌德宮。停常參·經筵。
京畿監司書目,廣州呈,以諮議金榦辭職上疏上送事。啓。答曰,省疏具悉。爾其安意勿辭,從速上來察職。
藥房啓曰,伏未審夜來,聖體調攝,若何?惡心·耳痛等候,益有差減之效,而水剌厭進之候,亦復何如?前劑入柴胡竹茹湯,已盡於昨日,臣等與諸御醫入診後,議定繼進之藥,宜當。臣等憂慮未弛,敢來問安,竝此仰稟。答曰,知道。惡心之候,幾盡差愈,水剌亦漸差勝,而耳痛之候,姑無加減矣。問于入侍醫官議藥,勿爲入診。
中殿·世子宮·嬪宮,藥房問安。答曰,知道。
吏曹啓目,粘連啓下是白有亦,觀此副使李東郁上疏,則度支佐貳之任,照例處置亦爲白有臥乎所,戶部本非閒司,使事例經累朔,有難仍帶往還,事當許遞是白乎矣,宰臣進退,臣曹不敢擅便,上裁,何如?啓依回啓施行。
鞫廳罪人體宗,嚴刑一次不服。
判中樞府事申翼相箚子。大槪,纔遭喪慽,昨違召命,賤疾隨劇,又未參鞫,伏地惶恐,以俟譴罰事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
藥房再啓曰,卽伏聞入侍醫官所傳之言,且與諸御醫商議則以爲,惡心之候,已盡差減,水剌亦且漸勝,而耳中出膿之症,尙未止歇,蔓荊子散,加連翹·柴胡各一錢,黃柏鹽酒炒褐色七分,連進五貼,以爲淸熱·止膿之地宜當云。此藥五貼劑入之意,敢啓。答曰,知道。
鞫廳罪人體宗,刑問二次不服。
全坪君漷上疏。大槪,先臣易名,纔已擧行,聖澤如天,追愴無限,乞蒙恩暇,趁時焚黃事。入啓。答曰,省疏具悉。卿其依疏辭往來焉。仍傳曰,澆奠牀備給。
傳曰,推鞫姑罷。
江原監司書目,辭職上疏上送事。啓。答曰,省疏具悉。卿勿過辭,從速察職。
京畿監司書目,龍仁縣令趙益彬,以其母病,受由上京,久不還任,不得已罷黜事。
禁府,權忭拿囚。啓。以上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨日劑入蔓荊子散,其已進御,而耳中出膿之候,有差減之效乎?臣等憂慮未弛,敢來問安。答曰,知道。耳中出膿之候,一樣矣。
假注書趙正緯改代,姜履相。
合啓,請罪人張希載亟命按律處斷。措辭見上答曰,亟停勿煩。
府啓,楊憲奭罷職不敍事。答曰,依啓。
院啓,韓重爀·李時檜·崔格等事。措辭見上答曰,勿煩。以上朝報
備邊司啓曰,因都承旨李濡所啓,關西一路,連歲凶荒,至於淸北,將爲棄地,極可慘然,卽今朝家,非不欲救濟,而力有所不逮,請糴之事,予亦思之,而事涉重大,故不爲擧論矣。承旨之言誠是,卽令廟堂稟處事,命下矣。民事不幸,連値凶歉,公私內外,一竝匱竭,筵臣之有此建白,出於不獲已,而第目今邦域內災荒與兵燹之後,時勢不同,前後所未行之事,有難輕議。辛亥年諸臣之以爲重難者,必有遠慮。古者隣國請糴之義,今不可援以行之,非但臣等之意如此,群議亦以爲重難矣,敢啓。答曰,知道。以上備局謄錄
上在昌德宮。停常參·經筵。
下直,長城府使金汝南。
藥房啓曰,伏未審夜來,聖體調攝,若何?湯劑連爲進御,而耳中出膿之候,漸有差減之效乎?臣等憂慮未弛,敢來問安。答曰,知道。耳中出膿之候,一樣矣。
中殿·世子宮·嬪宮,藥房問安。答曰,知道。
全羅監司書目,靈岩郡守睦天祺,去月二十四日身死事。
合啓,張希載事。措辭見上答曰,亟停勿煩。
院啓,韓重爀等事。措辭見上答曰,勿煩。
禁府照目,前說書權忭矣。翰林破薦之後,無意上來,新進怠慢之罪,笞五十贖,解見任別敍,私罪。啓功減一等。
備邊司啓曰,行工曹判書李世華,本司堂上差下,使之察任,何如?傳曰,允。
政院啓曰,守令未署經,至於四人之多,當此民事方急之時,一日遲滯可慮,兩司在外及進去試所人員外,呈告人員,竝卽牌招,以爲趁卽開坐署經之地,何如?傳曰,允。
吏曹口傳政事,李廷謙爲吏曹正郞。以上朝報
義禁府啓曰,政院啓曰,臣伏見禁府照律公事,則罪人李世遇,以徒年擬律,罪人椅,以流三千里擬律,而功議減等,則當爲徒二年半。世遇之造爲奸謀,陷害至親,椅之劫掠良女,攘奪財産,其所負犯,合置重辟,而今以慝名諺錄之不出其手,在逃廳直之未及捕捉,遽引比律,僅止徒配,甚有乖於嚴法懲惡之意,禁府當該堂上,從重推考,使之改擬律以入,何如?傳曰,允事,命下矣。此等人負犯之爲重,情狀之可惡,臣等初非不知,而惟其參酌勘律,儘有曲折。蓋李世遇之造爲奸謀,陷害至親,誠極無狀,前日本府議啓中,亦嘗論列矣。第於擬律之際,絶無相當之文,詐欺官私取財,與誣告大功·尊長等律,俱非襯着,而當初之所經營謀議者,專在於圖出臺諫之書簡,則受敎內宰相書簡僞造之律,似或相近,而洪壽星之眞諺小錄,非世遇敎誘之狀,旣著於推質之時,則兩人勘律,似當略有差等,故議啓中,備陳此意,區別照入,非不知邊遠定配之於徒三年,輕重大相懸絶,而兩律之間,無他等級,故節次減等之際,自不得不如此矣,更爲遍考律文,而終未得其彷彿於此罪者,直以其情狀之可惡,參酌勘定,置諸重辟,亦非有司之所敢爲,臣等於此,實不知其所處,將欲於登對時,有所稟定矣。當此靜攝之日,此亦未敢期其早晩,而又不可一向淹延,漸至滯獄,故就議于大臣則以爲,論以律文雖如此,原其情狀,不可不置之重典,尤不當與洪壽星有所差等云。今當以此參酌,李世遇則一依洪壽星所勘之律施行,李重輔,亦當與李世遇一體照斷,故曾與世遇,竝爲徒三年定配矣。世遇旣已改律,則重輔亦不可仍用前律,此三人,竝不限年邊遠定配。韓相朝則律文中,旣有自首免罪之文,而書給僞札之罪,終不可獨免,故減重輔一等,徒二年定配矣,今與亦於各人等邊遠定配,減一等,徒三年改定配,宜當,元啓中,以此改付標以入。至於椅則本罪攘奪財産之外,又有劫掠良女,使廳直强奸之罪,而在逃廳直,捉得未易,以其本罪,姑爲定律事,旣有傳敎,故㤼掠一款,初不擧論,而掠奪財産之罪,爲先照斷,擬以大明律恐嚇取財條流三千里,此則自是當律,而減爲徒年,雖似太輕,功議勿論,亦非自下之所敢請者矣。今椅之罪,姑不至於死,而流三千里以上,則大辟之外,更無他律,成命之下,終不敢改擬以入,惶恐敢啓。傳曰,知道。椅則流三千里。以上義禁府謄錄
上在昌德宮。停常參·經筵。
藥房啓曰,伏未審夜來,聖體調攝,若何?湯劑連日進御,而耳中出膿之候,其有差減之效乎?水剌進御,亦復何如?臣等憂慮未弛,敢來問安。答曰,知道。
春秋館郞廳,以領監事意啓曰,副司正權忭,勘罪蒙放之後,翰林取才事,今日出令矣。臣等來會之後,終不進來,怠慢之習,殊甚可駭,拿問處之,何如?傳曰,允。
奉敎權尙游上疏。大槪,纔遭慘慽,疾病危重,不得不冒死陳章,乞遞職名,以延殘喘事。入啓。答曰,省疏具悉。爾其勿辭,調理察職。
政院啓曰,以弘文館草記,上番無推移入直之員,令政院變通事,允下矣。政官牌招,卽爲開政差出,仍卽牌招,使之入直,何如?傳曰,允。
合啓,請張希載按律處斷。措辭見上答曰,亟停勿煩。
院啓,韓重爀·李時檜·崔格等事。措辭見上答曰,勿煩。
去夜,副校理趙泰耉,副修撰吳命峻牌不進,依承傳罷職。
禁府,權忭拿囚。啓。以上朝報
有政。吏批,以沈澂爲密陽府使,以閔鎭遠爲修撰,以朴泰翊爲龍仁縣令,以趙泰耉爲副校理,以洪得禹爲判決事,以朴權爲校理,以金昌說爲瓦署別提,以吳命峻爲副修撰,以李坦爲正言,以沈得元爲靈岩郡守,以洪禹翊爲貞陵參奉,以徐宗憲爲奉常正,以李寅燁爲副應敎,以李畬爲漢城判尹,以崔奎瑞爲吏曹參判,以李寅熽爲副修撰,以金克之爲咸從縣令,以愼爾益爲監察,以安健行爲漢城庶尹,以權是經爲戶曹參判,以柳述爲戶曹佐郞。
上在昌德宮。停常參·經筵。
下直,驪州牧使權持。
藥房啓曰,伏未審夜來,聖體調攝,若何?耳患益有差減之效,而水剌進御,亦爲漸勝乎?臣等憂慮未弛,敢來問安。答曰,知道。姑無漸勝之效矣。
中殿·世子宮·嬪宮,藥房問安。答曰,知道。
政院啓曰,以弘文館草記,昨日新除授本館官員,或在外,或牌不進,致有闕直之擧,令政院斯速變通事,允下矣。政官牌招,開政差出罷職之代,仍卽牌招入直,何如?傳曰,允。
合啓,張希載事。措辭見上答曰,亟停勿煩。
院啓,韓重爀·李時檜·崔格等事。措辭見上新除授正言李坦,時在江原道江陵地,請斯速乘馹上來事,下諭。答曰,不允。下諭事,依啓。
兵曹武科殿試規矩,柳葉箭五矢一巡,落點。
以禁府啓辭,李世遇·洪壽星·李重輔,竝不限年邊遠定配,韓相朝,徒三年定配,椅,流三千里事,改付標啓下。
禁府,椅,康津縣流三千里,李世遇,蔚山府,洪壽星,金海府,李重輔,密陽府,不限年邊遠定配,韓相朝,廣州慶安驛,徒三年定配。啓。
大司憲徐宗泰啓曰,風憲之長,在臣何嘗近似?春初叨拜,餘悸在心,目者除命,出於昏暮之中,朝有鞫事,迫遽驚皇,雖不得不承牌祗肅,而已不敢以因仍冒處爲計,呈告乞免,不特由於疾病之難强也。旋又有嚴召之命,不敢偃伏,力疾趨詣,而胸痛觸冷添發,精神憒瞀,終不能與同僚相會開坐,復尋辭單而退矣。今聞昨日諫院,以臣之赴召旋入,大加非議,將爲問備論參,而以曾無是規,中掇而不果發,臣於是,不勝慙悚之至。臣之無狀,忝居臺憲之首,職任則糾察百僚也。緣於情病俱劇,不能夙夜陳力,爲諸僚倡,乃今相規之論,重發於臺席,揆以廉義,斷無一刻蹲冒之理,請命遞斥臣職。答曰,勿辭,退待物論。
謝恩,校理金時傑,副校理趙大壽。
全羅監司書目,辭職上疏上送事。啓。答曰,省疏具悉。卿其勿辭,從速察職。以上朝報
有政。吏批,以李廷謙爲弼善,以權秀萬爲典簿,以金時傑爲校理,以趙大壽爲副校理,以洪受漸爲執義,以呂必容爲司諫,以李萬徵爲廣興倉守,以鄭齊斗爲京畿都事,以尹趾仁爲副修撰,以徐宗憲爲獻納。
上在昌德宮。停常參·經筵。
下直,金郊察訪趙鳳徵。
左副承旨兪集一初度呈辭。入啓。給由。
藥房啓曰,伏未審夜來,聖體調攝,若何?前劑入蔓荊子散五貼,當盡於昨日,而耳患之未得差減,水剌之亦未復常,已至累日,臣等不勝憂慮之至。今日不可不與諸醫入診後,議定繼進之藥,敢來問安,竝此仰稟。答曰,知道。問于入侍醫官議藥,勿爲入診。
中殿·世子宮·嬪宮,藥房問安。答曰,知道。
禮曹,文武科殿試,十一月二十一日,放榜,十二月初六日辰時,雜科覆試,十二月初七日,放榜,同月十八日,推擇。啓。
正言金斗南啓曰,臣之不合言責,臣固自知,而適於新除之日,卽差監試之任,冒昧承牌,黽勉就列,其公器之汚辱,私心之愧恧,爲如何哉?罷場之後,宿患添劇,尋單乞免,無望供職矣。不意此際,因守令署經,又有嚴召之命,分義是懼,力疾詣臺,而日勢已暮,闕門將閉,退歸私次,通告僚員,翌日始得開坐,朝家命令,未卽奉行者,實臣之罪也。臣於此,固不勝惶恐之至,而伏見憲臣之避,尤有不安於私心者。伊日僚席,以憲臣之旣出旋入,有所云云。臣姑援近例,以示消詳之意,而本院之坐,緣臣遲就,則臣以所當自處之人,晏然參涉於論人之際,昏謬之失,著矣,何可一刻仍冒於臺席?請命遞斥臣職。答曰,勿辭,退待物論。
大司諫兪得一啓曰,臣之蠢愚下劣,無所肖似於言責之任,而周年之間,三長諫省,愧懼悶縮,寧有一分堪承之計哉?適値鞫事方始,驚遽膺命,觸寒添感,罙增呻痛,而纔出旋入,義有所不敢者,方深古人有病隱忍可言之恥矣。卽伏見憲長避辭,竊不勝瞿然之至。日昨相會之坐,有以兩司命招,亶爲署經,而憲臣之赴召尋單,爲不可者,臣固與之酬酢於席上矣。今者同僚,以本院未卽會坐署經,至於自列,則雖緣日暮,未及開坐,臣亦均有其責,而乃反參涉於責人之論,所失尤著矣,有不可晏然於臺席,請命遞斥臣職。答曰,勿辭,退待物論。
持平尹星駿啓曰,臣姿性魯下,見識昏滯,屢玷臺席,動輒生疣,曩叨諫職,妄拂淸議,至今同事之人,重被駁正之論,退思靦然,若無所容,忽於千萬夢寐之外,恩除遽下,召牌繼臨,分義至嚴,未暇俟駕,不得不抗顔祗謝,詣臺自劾,冀蒙遞斥,喉司不諒,終始退却,黽勉就列,仍赴試所,及至出榜詣闕之後,卽又呈告,蓋緣情迹不安,欲爲自處之計也。再昨復有嚴召之命,不敢偃然退伏,竭蹶趨詣,業已赴召,則暫時開坐,有何所憚,而顧念情勢,誠有不得晏然者,終尋長單而退去矣。仄聞糾正之議,重發於薇垣之坐,臣誠慙悚,不覺駭汗之及踝也。旣出還入,雖出於事勢之不獲已,迹涉怠慢,情同自便,非斥之來,實由公論,難安之端,與長僚固無異同,而身病適苦,不能自力,經宿之後,今始來避,所失尤大,其何敢一刻仍冒於臺次乎?請命遞斥臣職。答曰,勿辭,退待物論。
明日文科會試,試官三,崔錫鼎·吳道一·徐文裕。參試官四,金鎭圭·朴萬鼎·兪命雄·趙泰老。監試官二,持平李震壽,正言金斗南。
藥房再啓曰,臣等卽伏見入待諸御醫所傳之言,則自上耳患,尙無差減之候,實由於餘熱未祛之致,前劑入蔓荊子散,依前加入,連續進御,宜當云。此藥五貼,又爲劑入之意,敢啓。答曰,知道。
合啓,張希載事。措辭見上答曰,亟停勿煩。
府啓,竝引嫌而退。承牌尋單,雖緣情勢,旣有物議,勢難仍在,請大司憲徐宗泰,持平尹星駿,竝命遞差。新啓,新除授執義洪受漸,時在黃海道黃州地,請斯速乘馹上來事,下諭。答曰,依啓。
院啓,韓重爀等事。措辭見上答曰,勿煩。新啓,竝引嫌而退。翌日開坐,事勢適然,實在消詳,亦無所失,僚席說話,雖與酬酢,至於引嫌,實涉太過,請正言金斗南,大司諫兪得一,竝命出仕事。答曰,依啓。
禮曹啓曰,癸酉十一月二十九日賜柑製述入格進士姜楧,有直赴殿試之命,故亟請許赴於甲戌年別試殿試矣。方在喪中,不得赴試,乙亥十二月初二日賜柑製述居首進士韓永徽,丙子九月九日課製居首生員李熙台等,直赴殿試事,命下矣。姜楧·韓永徽·李熙台等三人,竝令許赴於今式年殿試,何如?傳曰,允。
謝恩,獻納徐宗憲。以上朝報
上在昌德宮。停常參·經筵。
下直,永興府使李䎙。
京畿監司書目,領中樞府事南九萬,今月初九日,自結城離發事。
傳曰,南領府事上來時給馬事,下諭于兩道監司。
吏曹啓曰,臺諫有闕,政事,取稟。傳曰,明日爲之。
藥房啓曰,伏未審夜來,聖體調攝,若何?昨日劑入湯藥,其已進御,而有差減之效乎?水剌,亦復何如?臣等憂慮未弛,敢來問安。答曰,知道。姑無加減矣。
中殿·世子宮·嬪宮,藥房問安。答曰,知道。
左副承旨兪集一再度呈辭。入啓。遞差。
記事官金龜瑞書啓,臣承命馳往于結城龜山面領中樞府事南九萬所住處,傳諭聖旨則以爲,臣於今月初五日,因內醫院文字,始伏聞自上有未寧之候,不勝驚慮,卽欲奔問,而賤疾苦重,不得已封疏上送,伏俟嚴誅矣。又於今月初八日,伏承史官來傳諭旨。當此未寧之時,藥房都提調不在,斯速上來爲敎,臣於此有不勝驚遑,隕斃中路,有不敢計,今方舁載登途云矣,敢啓。答曰,知道。
合啓,張希載事。措辭見上答曰,亟停勿煩。
府啓,新除授龍安縣監宋來栢,門地卑微,行己麤鄙,曾宰南邑,處事愚悖,人皆傳說,久而未已,濫授殿中,倖免臺劾,遽移本職,尤駭物情,當此比歲大侵,民事孔棘之日,撫摩蘇殘之責,決不可付諸如此之人,請龍安縣監宋來栢罷職。答曰,不允。
院啓,韓重爀等事。措辭見上永興府使李䎙,持身不謹,人言喧藉,今日朝著,如有公議之嚴,此輩不宜揚揚於仕列,頃間差除戎閫時,致有大臣之言,不得赴任,則又拜雄府,已乖政體,而耄老愚濫,敢爲冒赴之計,不顧物議,晏然辭陛,如此之人,終不可置而不論,請永興府使李䎙罷職不敍。近來國綱解弛,人不畏法,識者之寒心,久矣。日者,新昌縣監李世勉,辭陛出城之日,其子壻,竝中司馬,遲回城外,殆浹一旬,待其應榜,始乃登程。當此賑餘務殷之日,官事之久曠,夫馬之有弊,已不可言,而其不有法義,牽私自便之習,終不可置而不論,請新昌縣監李世勉罷職。答曰,不允。
忠淸監司書目,領中樞府事南九萬上疏上送事。啓。答曰,省疏具悉卿懇。聞卿賁然來思,欣喜良深。卿其須體虛佇之意,安心勿辭,亦勿待罪,從速入來,以副至望。仍傳曰,遣史官傳諭。以上朝報
禮曹啓曰,卽接獻陵參奉所報,則本陵以有位田畓之故,復戶草米,每於春秋,備納本官矣。今年則位田,或有初未落種之處,或有全不除草之處,而又經無前雹災,若干餘存之穀,盡落無餘,則前頭復戶草米,實無備納之路,朝家已有給災之令,則渠輩當入其中,而該廳以爲位田畓,則本官曾無踏驗枚報之事,本官不可擅斷,終不許給,若干陵卒,將不得保存云。今年雹災最甚之處,則幾至全無所收,故朝家特爲軫念,已令詳審給災之中,則不但有欠於一視同仁之全,其在陵寢事體,守護之卒,所當優恤,而今當給災之日,猶不得與於其中,則其所呼冤,理所固然。令該廳,分付本官,春秋草價米,竝爲減〈免〉,俾無稱冤之弊,何如?傳曰,允。以上戶曹謄錄
上在昌德宮。停常參·經筵。
下直,東萊府使李世載。
黃海監司李德成上疏。大槪,未辭陛之前,乞蒙恩暇,往省父母墳事。入啓。答曰,省疏具悉。卿其依疏辭往來焉。
藥房啓曰,伏未審夜來,聖體調攝,若何?耳患之候,比昨,何如?而水剌進御,亦復何如?臣等憂慮未弛,敢來問安。答曰,知道。姑無加減矣。
中殿·世子宮·嬪宮,藥房問安。答曰,知道。
藥房再啓曰,臣等,卽伏承問安之批,以與昨一樣爲敎,臣等不勝憂慮之至。卽與諸御醫商議則以爲,水剌之一樣厭進,口味之亦未如常,皆由於中焦濕熱未盡袪之致,前進蔓荊子散,今姑停止,白朮除濕湯,加山桅炒一錢,竹茹七分,黃連酒炒五分,連進五貼,以爲先淸胃火之地,宜當,而旣治胃火之後,則耳患亦可差愈云。此藥五貼劑入之意,敢啓。答曰,知道。
合啓,張希載事。措辭見上答曰,亟停勿煩。
府啓,龍安縣監宋來柏罷職事。答曰,依啓。
院啓,韓重爀等事。措辭見上答曰,勿煩。永興府使李䎙罷職不敍事,新昌縣監李世勉罷職事。新啓,近來官方不嚴,多有驟濫之譏,向日政,乃以張世良,擬於判決事之望,世良,粗有學易之名,而素乏聲望,且無履歷,只是庸常衰鈍之人,前後除職,臺評洊發,而銓部注擬,輒加一格,雖出於愛養人才之意,甚非所以顧藉公議,重惜名器之道也。政目一播,莫不爲駭,不可無規警之擧,請吏曹堂上·郞廳,竝命推考。答曰,不允。李世勉事,依啓。
謝恩,左副承旨洪受瀗,右副承旨閔鎭厚。以上朝報
摠戎廳啓曰,本廳再運軍兵,旣已逢點整頓矣。新舊軍兵弘濟院敎場,今月十四日私習,十五日習陣後,舊軍放送,而廣智營入直軍兵,依前例除標信,出用之意,敢啓。傳曰,知道。又啓曰,本廳再運壯抄三哨軍兵,今已上來逢點矣。與廣智營入直初運軍兵,今月十五日依例替代,輪回入直之意,敢啓。傳曰,知道。以上摠戎廳謄錄
備邊司薦,以李頤命爲江華留守。
吏曹,以朴萬周爲典涓奉事,以李彦紀爲承旨,以李寅燁爲弼善,以李寅熽爲校理,以李喜朝爲持平,以李濡爲大司憲,以金載顯爲都承旨。
上在昌德宮。停常參·經筵。
夜四更五更,有霧氣。
政院啓曰,吏曹郞廳來言,守令有闕,而判書崔錫鼎,以試官,方入試所,參判崔奎瑞在外,參議李徵明被論,不得稟政云,敢啓。傳曰,知道。
藥房啓曰,伏未審夜來,聖體調攝,若何?昨日劑入白朮除濕湯,其已進御,而水剌厭進,及耳患之候,亦復何如?臣等憂慮未弛,敢來問安。答曰,知道。耳患不無差效,而水剌厭進,一樣矣。
中殿·世子宮·嬪宮,藥房問安。答曰,知道。
領中樞府事南九萬上疏。大槪,伏聞聖候違豫,不勝驚遑,擔舁作行,行到平澤地,更伏聞聖候漸向差復,在外醫官之上來者,亦命還下送云,蹈舞歡忭,不勝慶幸。且念臣以未冷之屍,擔載道路,駭人瞻視,不得不封疏上送,分義掃地,惶懼難容,伏乞削臣之職,治臣之罪事。入啓。答曰,省疏具悉卿懇。聞卿登途,欣慰則深,方此屈指懸企矣。今觀疏辭,心切愕然,此不但使予之添病而已,卽今水剌厭進,未有差勝,卿在都提調之任,不宜滯留也決矣。須體此意,安心勿辭,亦勿待罪,卽速入來,毋孤至望。仍傳曰,遣史官傳諭,卽與偕來。
禁府照目,副司正權忭矣,勘罪蒙放之後,翰林取才事,出令來會之後,終不進來,怠慢之習,殊甚可駭罪,笞五十贖,解見任別敍,私罪。啓功減一等。
禁府,問事郞廳李益壽改代,朴行義,李廷謙改代,趙泰東。啓。
鞫廳罪人七覺·三彦拿來原情。傳曰,推鞫姑罷。
問事郞廳朴行義罷職代,尹星駿。啓下。以上朝報
上在昌德宮。停常參·經筵。
夜三更四更,月暈。五更,月暈兩珥,暈上有冠,暈下有履,色皆內赤外靑,白虹貫月。
藥房啓曰,伏未審夜來,聖體調攝,若何?湯劑連爲進御,耳患之候,漸益減歇,而水剌厭進,亦有差勝之效乎?臣等憂慮未弛,敢來問安。答曰,知道。耳患,與昨一樣,水剌厭進,少無差勝之效矣。
中殿·世子宮·嬪宮,藥房問安。答曰,知道。
京畿監司書目,領府事南九萬迎候事,到水原,因報狀回題,還爲上去事,狀啓。傳曰,纔遣史官,使之偕來,監司亦爲仍留境上陪行事,分付。
注書李世維出使代,假注書趙泰一,注書南就明病代,假注書愼惟益。
判府事申翼相箚子。大槪,賤疾危劇,方在委頓中,連日鞫廳不得進參,惶恐俟譴事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
假注書姜履相出使代,鄭維漸。
義禁府郞廳,以領·左相意啓曰,推鞫之坐,本府堂上,不可不備員,而同知事元萬春,連日以病不進,事體殊涉未便,元萬春推考,所帶同義禁遞差,其代,令該曹口傳差出,仍卽牌招,使之進參。問事郞廳朴行義,昨日來詣金吾門外,稱以身病,屢度催促,而不爲入參。雖未知身病輕重之如何,而旣詣門外之後,終不進參,不可一任其自便,兵曹正郞朴行義罷職,何如?傳曰,允。
政院啓曰,吏曹郞廳來言,同義禁口傳差出事,命下矣。判書崔錫鼎,以試官,方入試所,參判崔奎瑞在外,參議李徵明被論,口傳政事不得爲之云矣。敢啓。傳曰,依臺啓推考,使之口傳差出。
鞫廳罪人體宗·七覺·三彦面質。
吏曹啓曰,守令有闕,政事,取稟。傳曰,明日爲之。
吏曹口傳政事,同義禁權是經。
鞫廳罪人七覺更招,體宗刑問三次,第十八度承服。七覺·三彦,竝放送。以上朝報
上在昌德宮。停常參·經筵。
卯時辰時,日有兩珥。夜三更,月入東井星。
下直,海南縣監崔體。
藥房啓曰,伏未審夜來,聖體調攝,若何?湯劑連爲進御,而耳患及水剌厭進之候,亦復何如?臣等,伏聞昨日入侍醫官所傳之言,則自上以今日爲始,中腕受灸爲敎云。卽與諸御醫商議,則或以爲,水剌厭進,今已累日,湯劑亦未奏效,不可不受灸云。或以爲,當此寒月受灸,決知其不可,湯劑當改定以進,宜當云。兩說各有所據,臣等有難決定,與諸醫入診後,受灸當否議定,宜當,敢來問安,竝此仰稟。答曰,知道。耳患,與昨一樣,水剌厭進,日以益甚,故氣頗困惱,自前厭進之時,中腕受灸,輒有其效,今日定爲受灸,而時刻定以未初,宜矣。
中殿·世子宮·嬪宮,藥房問安。答曰,知道。
左副承旨洪受瀗上疏。大槪,自昨夕猝患寒疾,症勢危劇,僵臥直廬,達夜苦痛,以此病狀,萬無供劇之望,乞賜遞免,以幸公私事。入啓。答曰,省疏具悉。爾其勿辭,調理察職。
吏曹判書崔錫鼎上疏。大槪,敢陳難安情勢,乞蒙鐫削職名,以謝公議,以安私分事。入啓。答曰,省疏具悉。卿其安心勿辭,從速行公。
謝恩,同義禁權是經。
司諫呂必容啓曰,日者新昌縣監李世勉,辭朝出城之後,子壻兩人,竝中司馬,臣逢其一家人,有以其私情難於捨去爲言者,臣雖不勸留,略有所酬酢,而逮夫同僚簡發規劾之議,臣以私室閑漫之語,不可崖異於臺席,執法之論,聯名隨參矣。得聞物議,以臣旣爲酬酢,旋參劾論爲非云,臣何敢自以爲是而晏然仍冒乎?比緣賤疾苦重,今始來避,所失尤大,請命遞斥臣職。答曰,勿辭,退待物論。
大司憲李濡辭職上疏。入啓。答曰,省疏具悉。卿其勿辭,從速察職。
京畿監司書目,高陽呈,以副應敎李寅燁辭職上疏上送事。啓。答曰,省疏具悉。爾其勿辭,上來察職。
政院啓曰,今日爲政事,命下矣。罪人行刑相値,不得開政之意,敢啓。傳曰,知道。又啓曰,今日政事,旣已頉稟矣,以何日爲之乎?敢此更稟。傳曰,明日爲之。
江原監司書目,淮陽府使金宇杭,因其母病,受由上京之後,以離違病母於四百里地,私情切迫,據法呈訴,此時災邑久曠,委屬可慮,不得已罷黜事。
大殿受灸後,大殿,藥房問安。答曰,知道。大殿·中殿·世子宮,政院·玉堂·二品以上·六曹·大司諫問安。答曰,知道。
大司諫兪得一啓曰,日者新昌縣監李世勉罷職之啓,臣亦同參,而卽伏見同僚避辭,不勝瞿然之至。世勉辭陛之後,聞其留在城外,臣旣送言相問,亦嘗以私情之難於捨去,與人酬酢,而乃反隨參於劾罷之啓,則見非物議,與同僚無異,而擿行䏁聽,自列亦後於人,所失尤大,不可仍冒於臺席,請命遞斥臣職。答曰,勿辭,退待物論。
罪人體宗,年二十九矣,矣身,在南漢時,都摠攝,以還上趁不還納之故,告于官家,至於受杖,心當嫉怨,卽爲構殺是白乎等以,果爲僞造傳令,以守禦廳分付,僞着署押,造作印信而踏之,以爲聚合僧軍,殺害摠攝之計者,皆是矣身所作爲是白遣。三彦·七覺·六兼段,矣身偸去本寺卓衣時,執捉現告是白乎等以,因此懷嫌,以書給同參樣誣告的實是白乎旀,傳令中三寸云云者,雖三寸叔姪之間,不可傳說之意也。分付云云者,守禦廳蓋以官府故也。至以木來先三字,書之於傳令中者,以其曾經高官,且意其謫在海南,故書之傳令,欲爲籍重之意是白如乎,旣無往來之事,且無與之相接之事,以致誤告地名,情狀敗露是白去乎,矣身,南漢摠攝,謂之僧王,而必欲謀殺,以妖惡文字爲造傳令,且設三件名目,惑亂衆聽,以爲聚集僧軍之計者,果爲的實的只,罪斬。
問事郞廳,以鞫廳大臣意啓曰,罪人體宗,旣已承服取招,而在前雖非十惡,自鞫廳照律以入,則有不待時處斬之例,今亦依此例,不待時處斬之意,敢啓。傳曰,知道。
禁府,罪人體宗,當日堂古介行刑。啓。
政院啓曰,臣等,伏見觀象監單子,有白虹貫月之變,臣等不勝驚愕震悖之至。國家不幸,荐歲大饑,宵旰焦勞,聖心罔懈,凡所以驚動奮勵者,靡所不至,而天之降災,猶若是諄諄,臣等反覆思惟,實莫曉其何以致此也。無乃殿下幽獨之地,對越之誠,或有所間斷而然歟?輟懸減供,而浮費尙未盡袪,明目達聰,而言語猶有所壅而然歟?不頻御講筵,而但歸文具,無日新之效,非不明習政事,而徒循常套,無振作之實而然歟?凡此數事,或有一分近似者,則仁愛之天,宜乎警告之罙切,伏惟殿下,於此其必自思不得之矣。臣等固知殿下遇此非常之變,倍深憂懼之懷,有不待區區陳戒之言,而職在近密,不忍默然,敢以草草數語,仰瀆於靜攝之中,伏願殿下,俯賜澄省,益篤乾惕之工,以爲轉災爲祥,祈天永命之圖,不勝幸甚。答曰,災異非常,憂懼方切,縷縷誡誨,出於憂愛之誠,可不留心焉?
正言金斗南啓曰,司諫呂必容,大司諫兪得一,引避退待,處置歸於臣身,臣以爲兩臣,雖無勸留之事,初旣酬酢,旋參劾啓,揆以臺體,勢難仍在。以此簡問于同僚,欲爲立落之地,而僚議,與臣參差,再次往復,終不歸一,此無非如臣無似,忝居臺端,言不見施於同僚之致,何可一刻苟冒乎?請命遞斥臣職。答曰,勿辭。退待物論。以上朝報
義禁府啓曰,因鞫廳啓辭,僧人六兼,勿爲拿來事,允下之後,卽爲行關分付于拿來都事及全羅監司矣。關文中路相違,六兼仍爲拿來,方到本府,依前傳敎,卽爲放送之意,敢啓。傳曰,知道。以上禁府謄錄
上在昌德宮。停常參·經筵。
夜四更五更,月暈。
藥房啓曰,伏未審夜來,聖體調攝,若何?耳患益就差愈,困惱之候,亦復何如?受灸之後,水刺厭進,姑無差勝之效乎?臣等不勝憂慮之至。今日亦當依前受灸,而困惱之候,若未差減,則連日受灸,亦涉未安,日氣又甚寒冷,臣等與諸醫,先爲入診後,連爲受灸與否議定,宜當。臣等敢來問安,竝此仰稟。答曰,知道。耳患一樣,水刺厭進,少無差勝之效,困惱頗甚,惓於酬酢矣。今日受灸,姑停,宜矣。
中殿·世子宮·嬪宮,藥房問安。答曰,知道。
藥房再啓曰,臣等伏承問安之批,以耳患一樣,水刺無差勝之效,困惱之候,旣無所減,則臣等不可不與醫入診,而前劑入湯藥,當盡於今日,入診之後,亦當議定繼進之藥,敢此惶恐更稟。答曰,問于入侍醫官議藥,勿爲入診。
藥房三啓曰,臣卽伏聞入侍諸醫所傳之言,仍與商議,則皆以爲自上水刺厭進及困惱等候,皆由於餘熱尙未盡袪之致,柴胡涼膈散,加麥門冬一錢,黃蓮薑汁炒七分,連進三貼,以爲淸熱之地,宜當云。此藥三貼劑入之意,敢啓。傳曰,知道。
政院啓曰,憲府之官,或在外,或呈告未肅拜,連以監察茶時,事甚未安,除在外人員外,呈告未肅拜人員,竝卽牌招察任,何如?傳曰,允。
謝恩,大司憲李濡。
獻納徐宗憲啓曰,凡臺閣避辭,觀其主意之如何,以定立落,自是常規,而今見司諫呂必容避辭,以爲雖不勸留,略有所酬酢,又以私室閑漫之語,不可崖異於執法之論爲言,則其初無可嫌於參啓之事,於此可見,而特以外議不知其所言之緊歇,有所云云,故拘於臺體,雖不得不自列,其在處置之道,少無可遞之端。至於長官,則避辭措語,雖似差殊,聞其酬酢之語,尤爲泛然,引此爲嫌,實涉太過,故臣於同僚簡問之際,以此爲答,累次往復,終不回聽,以此起鬧,此無非如臣無似,忝居臺席,言不見信之致,其何敢一刻苟冒乎?昨緣夜深,今始來避,所失尤大,請命遞斥臣職。答曰,勿辭,退待物論。
謝恩,右承旨尹世紀,左副承旨金世翊,同副承旨閔鎭厚,弼善兪信一,副修撰李廷謙。
府啓,新除授持平李善朝,時在京畿仁川縣任所,請斯速乘馹上來事,下諭。竝引嫌而退,私室酬酢,姑置勿論,旣擬請遞,勢難仍在,彼此往復,各有所執,意見差異,何足爲嫌?請司諫呂必容,大司諫兪得一遞差,正言金斗南,獻納徐宗憲就職。以上朝報
有政。吏批,以崔商翼爲兵曹參議,以柳昌運爲龍安縣監,以李震華爲新昌縣監,以李彦紀爲慶尙監司,以鄭堥爲淮陽府使,以洪瀅爲兵曹正郞,以李基夏爲兵曹參判,以李廷謙爲副修撰,以沈廷輔爲仁川縣監,以洪重周爲兵曹佐郞,以徐文裕爲承旨,以崔泰基爲監察,以李綏晩爲義禁府都事,以權秀萬爲江華經歷,以兪信一爲弼善。
上在昌德宮。停常參·經筵。
未時申時,日暈左珥。
下直,黃海監司李德成。
吏曹啓曰,臺諫有闕,政事,取稟。傳曰,明明日爲之。
藥房啓曰,日氣寒冷比緊,伏未審夜來聖體調攝,若何?昨日劑入柴胡涼膈散,其已進御,而耳患及水刺厭進·困惱等候,比昨加減,何如?臣等不勝憂慮,敢來問安。答曰,知道。與昨姑無加減矣。
中殿·世子宮·嬪宮,藥房問安。答曰,知道。
工曹判書李世華辭職上疏。入啓。答曰,省疏具悉卿懇。卿其安心勿辭,從速行公。
假注書趙泰一改,代李肇。
記事官李世維狀啓,臣承命馳往于平澤領中樞府事南九萬所住處,傳宣聖批,則以爲頃者伏聞聖候日漸平復,在外上來醫官,亦命下去云,故不勝欣慶之至。且念臣癃殘垂絶之喘,作行之後,更添數三別症,雖擔負舁載,前進近京,亦無趨走禁闥之勢,徒駭道路之觀瞻,故不得已以停留俟命之意,陳疏上送,仍請嚴誅矣。不意玆者,史官更臨,傳諭聖批,乃有水刺厭進未有差勝之敎,臣更爲忍死登途,進及畿郊,仰陳情實,以俟鈇鉞之命云矣。臣旣承偕入之命,仍留以待其行,緣由馳啓事。踏啓字
謝恩,右副承旨洪受瀗。
春秋館郞廳,以領監事意啓曰,翰林取才事,今日出令矣。被薦人副司正權忭,新及第趙泰一,皆不進來。權忭則未知所執何事,而前後不進,今已三度,輒卽拿問,旋又違拒,揆以事體,極爲可駭。首·副薦之一時應講,乃是古事,而趙泰一,不爲進參,亦涉怠慢,竝拿問處之,何如?傳曰,允。
左承旨徐文裕牌不進,依承傳罷職。
合啓,請張希載按律處斷。措辭見上答曰,亟停勿煩。
院啓,請勿留難,還收韓重爀·崔格·李時檜等按律處斷之命,令該府不問拘忌,逐日嚴刑,期於輸情,依律處斷。永興府使李䎙罷職不敍。措辭竝見於上積城縣監金世樞,本以鄙瑣之流,濫授字牧之任,專不解事,政委下吏,飢民呼訴營門,幸得江都移轉,以爲種糧之計,而受來之後,諉以賃船之價,一半缷入於官吏之家,分給之際,官屬輩掠取於前,里任等橫奪於外,應受一斗者,僅得五升之穀,以致餓莩相枕,荒菑遍□。又當秋初,民間之懸罄尤急,而稱以松茸貿易,計戶受錢,不啻累百兩,而終無公用之處,其他肥己剝民之政,縱吏侵漁之事,不一其端,闔境如沸,怨聲載路,如此之人,不可無別樣懲勵之道。請積城縣監金世樞拿問定罪。龜城府使李行登,以至親間傷倫悖理之事,重被臺劾,不齒人類,歲月寖久之後,復側仕籍,濫授州牧,三載居官,老滑益甚。捧糶太濫,徵斂無藝,縱其衙奴,交奸邑妓,賂囑城逵,官門如市,私厚奸吏,結爲心腹,恣給官穀,多貿輕貨,其他所爲,率皆類此,瓜限將滿,怨罵益騰,當此西土荐飢,生民殿屎之日,撫摩之責,決不可仍付此人,以貽一日之害。請龜城府使李行登罷職不敍。答曰,不允。前啓吏曹當該堂上·郞廳推考事,停啓。
禁府,趙泰一拿囚。啓。以上朝報
義禁府啓曰,今日以罪人尹宗緖等刑推事,開坐本府,更考各人問目,則只以其當初元情後,結辭構出,而文案中可以拈問之事,未免有疎漏之語,故更就其文案,添改問目,訊問以入之意,敢啓。傳曰,知道。又啓曰,權忭·趙泰一等拿問處之事,傳旨啓下矣。趙泰一今方待命,卽爲拿囚,而權忭高陽地出去云,依例發遣府羅將,拿來,何如?傳曰,允。以上禁府謄錄
上在昌德宮。停常參·經筵。
藥房啓曰,夜來寒氣倍緊,伏未審聖體調攝,若何?湯劑連爲進御,而水刺厭進及困惱之候,姑無差減之效乎?臣等無任憂慮,聖候違豫,已過累日,而臣等一番入侍之後,只聞醫官所傳之言,下情悶鬱,尤難盡達,今日不可不與諸醫入診,敢此問安,竝爲仰稟。答曰,知道。與昨一樣矣。入診事,依啓。
中殿·世子宮·嬪宮,藥房問安。答曰,知道。
藥房再啓曰,臣等卽與諸御醫商議,則以爲聖候餘熱幾盡減歇,而卽今脾氣虛弱,胃脘停痰·水刺厭進及困惱等候,皆由於此,加味六君子湯,加竹茹七分,連進數三貼,以爲健脾治痰之地,宜當云。此藥一貼,爲先以黃土水煎入之意,敢啓。答曰,知道。
大殿·中殿·世子宮·嬪宮,藥房·政院·玉堂問安。答曰,知道。
院啓,韓重爀·李時檜·崔格等事。永興府使李䎙,龜城府使李行登,積城縣監金世樞等事。措辭竝見於上答曰,不允。金世樞事,依啓。
記事官李世維狀啓,今月十八日領中樞府事南九萬,自忠淸道平澤縣發行前進緣由事。踏啓字。
今日入診時,藥房提調輪回直宿事,及金川士人愼爾定給馬上來,付軍職,議藥同參事,榻前定奪。
禁府,權忭拿囚。啓。
刑曹判書金鎭龜上疏。大槪,臣於本職及內局之任,終不可因仍兼察,而當此聖候違豫之日,尤有所難安於事體者,玆敢復瀆宸嚴,亟命遞改臣本職,俾無曠事之弊事。入啓。答曰,省疏具悉卿懇。本職,今姑勉副焉。
吏曹口傳政事,光恩君金鎭龜。
謝恩,光恩君金鎭龜。
傳曰,今觀京畿監司狀啓,內局都提調,來到果川地,卽遣史官,必趁明日朝問安前入來事,傳諭。以上朝報
義禁府啓曰,金世樞拿問定罪事,傳旨啓下矣。金世樞時在任所,依例府羅將發遣,拿來,何如?傳曰,允。以上禁府謄錄
上在昌德宮。停常參·經筵。
右尹元萬春,同義禁減下肅拜。
下直,殷栗縣監金鳴夏。
藥房啓曰,伏未審夜來,聖體調攝,若何?昨日煎入加味六君子湯進御之後,水刺厭進及困惱之候,亦無差減之效乎?臣等不勝憂慮,敢此問安。答曰,知道。姑無加減矣。
大殿·中殿·世子宮·嬪宮,政院·玉堂·二品以上·六曹問安。答曰,知道。
中殿·世子宮·嬪宮,藥房問安。答曰,知道。
京畿監司書目,果川呈,以領中樞府事南九萬上疏上送事。啓。答曰,省疏具悉卿懇。知卿來到近畿,欣喜良深。卿其須體思想之意,安心勿辭,卽速入來,以慰予心。仍傳曰,遣史官傳諭。
政院啓曰,明日慕華館武科殿試時,兩司進參事,城上所牌招言送之意,敢啓。傳曰,知道。又啓曰,憲府無行公之員,連日監察茶時,事甚未安,除在外人員外,竝卽牌招察任,何如?傳曰,允。
明日仁政殿文科殿試時,開門罷漏時。
謝恩,領中樞府事南九萬,學正愼惟益。
合啓,請張希載按律處斷。措辭見上答曰,亟停勿煩。
院啓,韓重爀·崔格·李時檜等事。永興府使李䎙,龜城府使李行登,罷職不敍。措辭竝見上答曰,不允。末端事,依啓。
明日仁政殿文科殿試時,讀券官三,柳尙運·崔錫鼎·徐宗泰。對讀官四,趙相愚·兪得一·趙泰采·宋徵殷。慕華官武科殿試時,參試官三,閔鎭長·柳重起·李後晟。參考官三,金涑·鄭道徵·李望雲。
傳曰,領府事留待引見。
禁府,任後昌拿囚。啓。
大殿·中殿·世子宮·嬪宮,藥房·政院·玉堂夕問安。答曰,知道。
判中府事申翼相箚子。大槪,賤疾猝劇,當此聖候違豫之日,未參起居之班,召牌下臨,又犯違慢之罪,乞削臣職,仍治臣罪事。入啓。答曰,省箚具悉卿懇。所患如此,予庸慮念,卿其須體予意,安心勿辭,亦勿待罪,從容善攝。仍傳曰,遣史官傳諭。
謝恩,刑曹判書李世華,大司成吳道一,副提學徐宗泰,同副承旨洪受瀗。
副修撰尹趾仁牌不進,依承傳罷職。以上朝報
有政。吏批,以愼惟益爲成均館學正,以鄭憲章爲學諭,以鄭宇柱爲承文院正字,以李健命爲司諫,以閔鎭厚爲大司諫,以金宇梁爲司饔僉正,以任堂爲奉常正,以成重器爲社稷令,以李世華爲刑曹判書,以金夏錫爲典簿,以徐宗泰爲副提學,以吳道一爲大司成,以兪集一爲承旨,以洪萬恢爲濟用監正,以朴泰成爲歸厚別提,以李寅炳爲文學,以黃欽爲承旨,以柳之發爲工曹參判,以權煜爲英陵參奉,以許玧爲禮賓正,以朴世堂爲弘文館提學,以權詹爲承文院副正字,以鄭憲章爲養賢奉事,以金圖南爲倭學訓導,以徐文淑爲戶曹正郞。
上在昌德宮。停常參·經筵。
下直,慶尙左水使李行益,龍仁縣令朴泰翊。
禮曹正郞金始慶,兼監察減下肅拜。
藥房啓曰,伏未審夜來,聖體調攝,若何?加味六君子湯,連日進御之後,水刺厭進及困惱等症,漸有差減之效乎?臣等與諸御醫,更爲入診宜當,不勝憂慮,敢來問安,竝此仰稟。答曰,知道。與昨一樣矣。入診事,依啓。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮·嬪宮,藥房問安。答曰,知道。
嬪宮,政院·玉堂問安。答曰,知道。
政院啓曰,左承旨黃欽,時在忠淸道洪州地,請斯速乘馹上來事,下諭,何如?傳曰,允。
禁府啓目,尹宗緖·蔡悌胤·姜五章,刑問各五次不服,加刑得情,何如?啓各別嚴刑得情。又照目,副司正權忭,及第趙泰一矣。翰林取才事,出令矣。權忭則未知其所執何事,而前後不進,已至三度,輒卽拿問,旋又違拒。趙泰一則首·副薦之一時應講,乃是古事,而不爲進參,亦涉怠慢罪,權忭段,杖一百,贖告身盡行追奪,趙泰一段,笞五十,贖解見任別敍,私罪。啓功議各減一等。
院啓,韓重爀·崔格·李時檜等。措辭見上新啓,近來京外士夫之濱江而居者,率皆私設氷庫,以爲當夏殖利之計,其於大夫伐氷之義,旣極背戾,而藏氷之役,非私家事力所辦,故藉其尊位之勢,勒調民丁,略饋酒食,刻期督役,不計晝夜,怨苦殊切,莫敢違逆,或有多費役錢而圖免者。目今坊役偏重,小民難支,而又有此豪强之私役,使斯民咸懷懟上之心,事之寒心,孰大於此?公法不可不嚴,民怨不可不恤,請令漢城府及京畿監司,申飭東西江及沿江各邑,私氷庫之弊,一切禁斷,如有不顧禁令,仍踵前習者,摘發從重科罪。新除授司諫李健命,時在京畿交河地,請斯速乘馹上來事,下諭。答曰,不允。末端兩件事,依啓。前啓,永興府使李䎙罷職不敍事,停啓。
藥房入診時,幼學李頊,口傳付軍職,冠帶常仕,議藥同參事,榻前定奪。
大殿·中殿·世子宮·嬪宮,藥房·政院·玉堂夕問安。答曰,知道。
兵曹口傳政事,副司勇李頊。以上朝報
上在昌德宮。停常參·經筵。
下直,全羅右水使鄭祥斗。
藥房啓曰,伏未審夜間,聖體調攝,若何?水刺厭進·困惱及腰部痰聚牽引等症,比昨加減,若何?加味六君子湯三貼,昨日已爲畢進御,今日繼進之藥,臣等與諸御醫入診後,議定宜當,不勝憂慮,敢來問安,竝此仰稟。答曰,知道。姑無加減矣。入診事,依啓。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮·嬪宮,藥房問安。答曰,知道。
嬪宮,政院·玉堂問安。答曰,知道。
領中樞府事南九萬箚子。大槪,請寢追給朔廩之命事。入啓。答曰,省箚具悉卿懇。卿辭太過,須體至意,安心勿辭領受焉。仍傳曰,遣史官傳諭。
合啓,請張希載按律處斷。措辭見上答曰,亟停勿煩。
院啓,韓重爀·崔格·李時檜等事。措辭見上答曰,勿煩。
藥房再啓曰,臣等入診後,退與諸御醫相議,則前進御加味六君子湯元材中,山査肉代神麯炒,加益智仁硏五分,藿香水洗七分,連進二貼宜當云。此藥一貼,爲先劑煎以入,以爲今日繼進之地,何如?答曰,依啓。
大殿·中殿·世子宮·嬪宮,藥房·政院·玉堂夕問安。答曰,知道。
吏曹啓曰,新恩政事,取稟。傳曰,明明日爲之。
京畿監司書目,驪州呈,以判尹李畬病重上去不得事。啓。傳曰,卿其勿辭,上來察職事,回諭。以上朝報
上在昌德宮。停常參·經筵。
大殿·中殿·世子宮,政院·玉堂·二品以上·六曹·大司憲問安。答曰,知道。
中殿·世子宮·嬪宮,藥房問安。答曰,知道。
嬪宮,政院·玉堂問安。答曰,知道。
藥房啓曰,伏未審夜來,聖體調攝,若何?昨夜二更後,伏聞入侍醫官之言,日暮後,玉候又有手足微寒之氣,移時乃定,煎入六君子湯,時未進御云,臣等不勝驚慮之至。卽與諸御醫等相議,則以爲水刺厭進,爲日已久,脾氣不足,乃是主症,而手足微寒,乍作復止,亦出虛煩之致,加味六君子湯,姑停進御,柴胡六君子湯,加乾葛·竹茹·山桅炒黑各七分,連進數三貼宜當云,而其在詳審之道,不可不更爲入診,知卽今症候後進藥,臣等卽與諸御醫入診,何如?終宵憂慮,敢此問安,竝爲仰稟。答曰,知道。初因冬氣和暖,脫着失宜,偶有一時外感之候,元非大段矣。所患才瘳,留意筆硯,火升頭疼·耳痛,以致再感,殆同勞復也。源委不過如斯而已。耳患少愈,水刺累日厭苦,自前少有微感,水刺每輒厭進,此亦本症,而今朝白粥一椀,頗有開胃之效矣。入診事,依啓。
戶曹啓曰,領中樞府事南九萬,在龍仁時,祿俸依傳敎,令倉官輸送,辭而不受,故具由啓稟,則以姑待入來輸送爲敎。今番還朝之後,自七月以後五朔祿俸,分付該倉輸送,而只受今朔之料,其餘四朔祿俸,不敢受捧之意,將爲陳疏云,又辭而不受,何以爲之?敢稟。傳曰,令倉官更爲輸送。
禁府,金世樞拿囚。啓。
藥房再啓曰,臣等入診後,退與諸御醫相議,則昨夜議定柴胡六君子湯,宜於卽今症候,前定加入之材,亦爲合當,別無加減之事云,此藥爲先煎入之意,敢啓。答曰,知道。
合啓,請罪人張希載按律處斷。措辭見上答曰,亟停勿煩。
院啓,韓重爀·崔格·李時檜等事。措辭見上答曰,勿煩。
大殿·中殿·世子宮·嬪宮,藥房·政院·玉堂夕問安。答曰,知道。
京畿監司書目,坡州牧使李湜,病勢甚重,曠廢官事,不得已罷黜事。以上朝報
備邊司啓曰,新除授慶尙監司李彦紀,除授累日,尙不出肅。監司罷職之代,催促赴任自有定限,不可任其稽然,以貽曠官之弊,慶尙監司李彦紀催促赴任之意,分付該曹,何如?傳曰,允。備局謄錄
上在昌德宮。停常參·經筵。
夜一更,流星出濁氣中,入巽方天際,狀如甁,前小後大,尾長四五尺,色蒼白,光照地。二更三更,巽方有氣如火光。
藥房啓曰,伏未審夜間,聖體調攝,若何?昨日兩時,水刺厭進,漸勝於前日,不勝喜幸。困惱諸症,亦有差減之效乎?前日煎入柴胡六君子湯,已爲進御乎?臣等不勝仰慮之至,敢此問安。答曰,知道。水剌漸有差勝之效,困惱之候,亦有差減矣。
大殿,政院·玉堂問安。答曰,知道。二品以上·六曹·兩司長官問安。答曰,知道。勿爲問安。
中殿·世子宮,藥房·政院·玉堂·二品以上·六曹·兩司長官問安。答曰,知道。
嬪宮,藥房·政院·玉堂問安。答曰,知道。
吏曹啓目,粘連,觀此江華留守狀啓,則前經歷鄭堥,移拜淮陽府使,此時捧糴,一日爲急,限捧糴間,姑爲仍任事,令該曹稟處亦爲白臥乎所,鄭堥居官已久,頗有治績,當此捧糴之日,遞易可慮,堂郞之一時見遞,亦乖事宜,依狀啓限歲前仍任,何如?啓依允。
合啓,張希載事。措辭見上答曰,亟停勿煩。
院啓,韓重爀·崔格·李時檜等事。措辭見上答曰,勿煩。
大司憲李濡避嫌。大槪,臣於昨日,詣臺引避,政院,諉以前事而終不捧入,臣亦以靜攝之中,煩瀆爲慮,姑且泯默而退矣。今聞物議,事係應避,而徑先退去爲非,尤不可一刻仍冒,請遞事。呈政院。政院啓曰,大司憲李濡,以平安監司時事,張皇引避,觀其措語,則以按獄失體,引以爲嫌,非但所嫌元非大段,前事勿避,自有定式。且當玉候靜攝之中,不當以此等避辭,以致瀆擾,故累度往復退却矣,今又來避,而避辭中,頗有侵斥本院之語,似不可一向退却,此避辭,何以爲之?敢稟。傳曰,勿爲捧入。
備邊司啓曰,卽接下該曹京畿監司狀啓,則坡州牧使李湜,以病罷黜矣。雖以其狀啓措語觀之,其病似不至大段,而當此連歲荐飢,百務百殷之日,災邑守令之以病廢事者,道臣不能督令察任,率爾啓破,揆以事體,殊涉未便,京畿監司李彦綱推考,坡州牧使李湜罷黜狀啓,勿施,何如?傳曰,允。
謝恩,工曹判書金鎭龜。
大殿·中殿·世子宮·嬪宮,藥房·政院·玉堂夕問安。答曰,知道。以上朝報
有政。吏批,以姜楧爲成均典籍,以李大齡爲尙衣院別提,以申璨爲龜城府使,以尹寔爲刑曹正郞,以宋徵殷爲副修撰,以金鎭龜爲工曹判書,以李萬葉爲宗廟奉事,以李萬夏爲典牲主簿,以李世亨爲繕工副正,以趙大壽爲應敎,以禹玄圭爲司評,以韓永徽爲漢城參軍,以洪大猷爲司贍直長,以韓世緯爲積城縣監,以崔寔爲工曹佐郞,以金鎭圭爲淮陽府使,以趙泰東爲司書,以張相周爲中部參奉,以沈廷協爲尙衣僉正,以崔奎瑞爲同成均,以朴世棖爲活人別提。
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,夜間寒氣猝烈,伏未審聖體調攝,若何?昨日煎入之藥,其已進御,而水刺亦有差減之效乎?前藥今方煎入,而詳知卽今症候後,繼進之藥,方可議定,臣等與諸醫等,入診宜當,不勝伏慮,敢此問安,竝爲仰稟。答曰,知道。水刺漸有差勝之效矣。入診事,依啓。
藥房再啓曰,臣等入診後,退與諸御醫相議,則以爲上候諸症,日向差減,水刺日漸加進,而猶未復常,柴胡六君子湯,依前加入,今朝煎入外,更進二貼宜當云矣,敢啓。答曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
傳曰,日寒如此,薄衣軍士,襦衣題給,宿衛軍士,空石題給。
咸鏡監司書目,會寧府使李萬夏十一月十三日身死,其代令該曹擇差,催促下送事。
政院啓曰,會寧府使李萬夏身死之代,不可不口傳差出,分付該曹,卽爲差出,數日內催促發送,何如?傳曰,允。
合啓,請張希載按律處斷。措辭見上答曰,亟停勿煩。
院啓,韓重爀·李時檜·崔格等事。措辭見上答曰,勿煩。
府啓,長湍府使韓公俊,到任以後,無一善狀,大小政令,率多病民,闔境愁怨,有不可言,凶歲田政,尤宜十分詳驗,而慢不致察,災實相蒙,川浦所割,畦井無尋,而厥賦之徵,猶夫前日,又於捧糴一款,專尙威猛,斛量之際,升斗不滿,則準刑乃已,退黜不捧,至於山城還穀運致之艱,十倍邑倉,而不復容諒,出令尤嚴,民皆驚怵,多有棄穀於山上而逃竄者,閪失之患,比比有之,以此一事,可推其他,路傍弊邑,不可付諸此人,一任其侵毒窮民。請長湍府使韓公俊罷職。連歲大饑,民命近止,流散載路,死亡相繼,驚心慘目,有不可言,朝家曲軫民隱,大小懲債,一竝嚴禁,而有司之臣,不謹奉行,或因名目之巧幻,聽施居多,終未免爲違令擾民之歸,不可無警責之道。請漢城府堂上·郞廳推考。自今以後,更加申飭京外,以爲嚴朝令·恤窮民之地。答曰,不允。末端事,依啓。
吏曹口傳政事,以李後晟爲會寧府使。
謝恩,掌令梁聖揆。以上朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,夜間寒冽尤嚴,伏未審聖體調攝,若何?昨日煎入之藥,其已進御,而寢睡氣候,益有安寧之效乎?腰部牽引,加減,亦何如?臣等不勝憂慮之至,敢此問安。答曰,知道。寢睡氣候,漸有差勝,腰部牽引,姑無加減矣。
禁府啓目,前縣監金世樞原情云云。承服不冬,刑推得情,何如?啓姑停刑推,議處。
又啓目,局別將任後昌原情云云。泛稱遲晩,刑推得情,何如?啓刑推覈處。同府,任後昌覈處云云。母病危急,受由於大將,卽付由狀於該曹,則實非偃然在家無緣闕直之比是如爲白臥乎所,雖是入番當次,旣聞母病危急,則蒼黃歸護,自是人子情理之所當然,況以給由之狀,付諸書員,使之趁卽改付標,而大將,又以實狀,送言於兵曹,則旣非稱托闕番之狀,不待覈問而可知,似不無可恕之道,上裁,何如?啓分揀放送。
吏曹啓曰,德源府使李文海,家在淸州地,受由往返之際,適値領中樞府事南九萬南歸之行,不爲回避,等馬過來云。雖緣大臣行色草草,未及覺察之致,大臣犯馬,法應罷職,渠亦以此在京呈狀,揆以事體,有難仍置,罷職,何如?傳曰,允。
宗簿直長鄭橝,璿源錄奉安後,入來。
領中樞府事南九萬箚子。大槪,請還寢德源府使李文海罷黜之命事。入啓。答曰,省箚具悉卿懇。箚辭如此,令該曹稟處焉。仍傳曰,遣史官傳諭。
合啓,請張希載按律處斷。措辭見上答曰,亟停勿煩。
府啓,請長湍府使韓公俊罷職。措辭見上答曰,依啓。
院啓,韓重爀·李時檜·崔格等事。措辭見上日者大司憲李濡,連日引避。觀其大槪,則其所爲嫌,自在應避之科,而政院,諉以前事,累次退却,終至於措辭啓稟而不捧,所謂前事勿避,非此等事之謂也。混圇無別,旣非詳審之道,況其遣辭之際,亦欠平穩,殊乖待臺閣之意,其在事體,俱涉未妥,請當該承旨推考。答曰,不允。
中殿·世子宮·嬪宮,藥房·政院·玉堂夕問安。答曰,知道。以上朝報
上在昌德宮。停常參·經筵。
下直,義興縣監李世瑜。
大殿,政院·玉堂·二品以上·六曹冬至問安。答曰,知道。
中殿·世子宮,藥房·政院·玉堂·二品以上·六曹冬至問安。答曰,知道。
嬪宮,藥房·政院·玉堂問安。答曰,知道。
藥房啓曰,至陽生,伏未審聖體調攝,益臻平復之效乎?前日議定之藥,今方煎入,而繼用之藥,不可不更爲議定,臣等與諸御醫入診,宜當。臣等區區伏慮之至,敢此問安,竝爲仰稟。答曰,知道。與昨一樣矣。入診事,依啓。自今日,提調輪回直宿。再啓曰,臣等入診後,退與諸御醫等相議,則以爲聖候所患諸症,日漸差勝,而腰部痰聚·牽引之症,猶未盡袪,且肩臂手部,微有妨於運用,皆是濕痰流注之致,前進柴胡六君子湯,本方柴胡二戔,減一戔,白朮,代以蒼朮,加威靈仙酒洗·羌活各七分,神麯炒·黃柏鹽酒炒褐色各五分,連進三貼,更觀前頭症候,以爲加減之地,宜當云。此藥,自明朝煎入,何如?答曰,依啓。羌活,減去,宜矣。
吏曹啓目,粘連啓下是白有亦,以本曹草記,大臣陳箚德源府使李文海還寢罷黜亦爲白臥乎所,大臣犯馬,律有應罷之文,本曹啓辭,出於事體之當然是白在果,大臣箚辭,旣陳伊時曲折,則其所犯馬,似涉無情是白在如中,當此荒政之餘,守令遞易,誠爲重難,依箚辭施行,恐合事宜,德源府使李文海,勿罷仍任,何如?啓依允。
平安監司書目,冬至使一行,本月二十二日渡江入去事。
院啓,韓重爀·李時檜·崔格等事。措辭見上當該承旨推考。措辭亦見上答曰,勿煩。
大殿,藥房夕問安。答曰,知道。
大殿,政院·玉堂夕問安。答曰,知道。勿爲問安。
中殿·世子宮·嬪宮,藥房·政院·玉堂夕問安。答曰,知道。
左議政尹趾善箚子。大槪,敢陳所懷,以待裁處事。入啓。答曰,省箚具悉卿懇。箚辭得宜,使之勿罷仍任焉。仍傳曰,遣史官傳諭。以上朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房問安。答曰,知道。
藥房啓曰,雪寒凝嚴,伏未審此時,聖體調攝,若何?水刺進御加減如何,而腰部牽引,及手臂妨於運用等症,亦復何如?臣等不勝區區伏慮之至,敢此問安。答曰,知道。水剌漸有差勝之效,他餘症候,姑無顯效矣。
京畿監司書目,衿川呈,以校理李寅熽辭職上疏上送事。啓。答曰,省疏具悉。爾其勿辭,上來察職。又書目,驪州呈,以修撰閔鎭遠辭職上疏上送事。啓遞差。
忠淸監司書目,臣伏承聖批,調理一望,所患諸症,有加無減,不得不更陳危懇,冀蒙恩遞事上疏上送事。啓。答曰,省疏具悉。卿勿過辭,從速察職。
院啓,韓重爀·崔格·李時檜等事。措辭見上答曰,勿煩。前啓,當該承旨推考事,停啓。
全羅監司書目,羅州兼任務安呈,以執義林濩辭職上疏上送事。啓。答曰,省疏具悉。爾其勿辭,調理上來察職。
江華留守書目,辭職上疏上送事。答曰,省疏具悉。卿其勿辭,從速察職。
大司成吳道一辭職上疏。入啓。答曰,省疏具悉。士習至此,良可寒心。卿其勿辭,從速察職。
慶尙監司李彦紀辭職上疏。入啓。答曰,省疏具悉。卿勿過辭,速往欽哉。
大殿·中殿·世子宮·嬪宮,藥房夕問安。答曰,知道。
持平李震壽啓曰,臣以長湍府使韓公俊罷職事,論啓蒙允矣。今仍大臣陳箚,有仍任之命,臣不勝慨然之至。公俊虐民之狀,不一其端,以言乎田政,則各面災報,竝皆退却,荒廢之野,川澤之藪,勒置於徵稅督賦之中,境民之太半流散,實由於此。言乎捧糴,則專事嚴酷,斛面稍欠,刑訊輒準,至若山城還穀,艱運峽路,而露置閪失,亦因戶首輩怵威逃竄之致,蓋其政令慘毒,據此可知,傳說狼藉,有非泛然風聞之比,臣之請罷,實出於十分斟量,大臣之今有箚陳,固非臣意慮之所及也。大臣之箚,至以他邑無可捧之道爲憂,此固周思審慮之意,而臣見則有不然者,顧今民生,値此荐飢之歲,有同大病之餘,捧糴之道,惟當竝其恩威,濟以寬猛,務從便宜,不至太急迫,以爲從容收合之地,何必偏尙嚴刻,酷施刑杖,使闔境嗷嗷,若蹈水火,必如公俊之爲,然後方可謂捧糴之勤,而爲則於他邑耶?臣且念臺閣,論公俊虐民之政,旣罷其職,大臣以公俊催科之勤,旋復其任,事面壞傷,姑舍勿論,自此列邑,從而慕效曰,臺啓所罷之官,未嘗有牽復之事,而公俊,特以酷刑於徵租而乃能焉,爭以刻酷而相尙,今急星火,刑毒鞭箠,孑遺殘氓,不能自保於窮閭敗閻之下,朝家將何以招集已散之民,又何以收拾已去之心乎?臣三復韓愈根本理宜優之句,而未卜其畢竟得失之將如何也。顧臣平日言議,不能見信於人,論一幺麼守令,而遽遭大臣非議,致有此無前請仍之擧,臣何敢一刻苟冒於臺席乎?臣又聞以新除監察,久未署經,大臣亦有所言云,臣於此,益切瞿然也。臣之忝叨臺職,已閱數旬,尙未開署經之坐,則誠有所失矣。以此以彼,俱難晏然,請命遞斥臣職。答曰,勿辭。退待物論。以上朝報
上在昌德宮。停常參·經筵。
下直,樂安郡守蔡以章。
藥房啓曰,伏未審夜間,聖體調攝,若何?腰部牽引等症候,漸有差勝之效乎?臣等,不勝區區伏慮之至,敢來問安。答曰,知道。牽引之候,一樣矣。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
掌令李敏英啓曰,昨伏見大臣箚本,以臣前日長湍府使韓公俊罷職之啓,大以爲非,至有請仍之擧,臣不勝瞿然之至。此時守令之催科被罪,雖非矯弊之道,第其處事太急,用刑過酷,殊無恩威竝行之意,而田政之疎漏,尤爲病民之端,劾去之論所以發也。今者大臣,以捧糴尙嚴,謂無可論之罪,箚請還仍,又出於意慮之外,臣以論啓之人,何敢自以爲是,而晏然於臺席乎?且臣寒疾,累月彌留,忍痛供劇,轉輾添劇,尋單縮伏,不得行公,已累日矣。大臣以新授監察趁未署經,亦有所言云,近來署經積滯,實緣臣久在呈告之致,以此以彼,苟難仍冒,請命遞斥臣職。答曰,勿辭,退待物論。
因政院口傳啓辭,前執義林濩疏批,爻周。
政院啓曰,卽伏見慶尙左兵使閔涵狀啓,則慶州北面居兼司僕金成達等十五家,明火賊徒,乘夜突入,男女老少竝三十餘名,以刀劍亂刺,卽爲致斃者,至於十五名之多,逢刃重傷者,亦至十五名,事之驚慘,莫此爲甚。近來竊發之患,無處無之,而今此慶州賊變,實是曾所未有之事。十五家連接居生,本非孤村,三十人撕殺劇賊,黨類又多,而身爲討捕者,泛稱讐人所爲,略無驚動別樣跟捕之擧,朝家置討捕之意,果安在哉?常時不能惕慮申飭,以致屠戮之患,此而置之,將無以責勵他鎭,嚴加機捕,當該討捕使呂尹齊,從重推考,何如?傳曰,允。
八道儒生·生員李珽等上疏。大槪,俱以尊賢崇道之誠,八路同聲,仰籲宸嚴,敢請文元公金長生配食聖廡,以循公議,以幸斯文事。入啓。答曰,省疏具悉。屢悉予意,而其在愼重之道,不可輕許矣。
大殿·中殿·世子宮·嬪宮,藥房夕問安。答曰,知道。
院啓,韓重爀·崔格·李時檜等事。措辭見上答曰,勿煩。以上朝報
宣惠廳啓曰,今丙子十一月令宗廟永昭殿薦新天鵝,全羅道當次,故依例預給價米於主人處,使之趁期封進矣。今月將盡,所得者只是八首,其餘四首,則尙不來納,未納主人等,已自本廳囚禁矣。待其準數捉得,退限封進之意,分付該廳,何如?傳曰,允。以上戶曹謄錄郞廳白大成校正。郞廳鄭宅臣書。
上在昌德宮。停常參·經筵。
下直,燕歧縣監李維漢。
黃海監司書目,黃州兼任鳳山呈,以執義洪受漸辭職上疏上送事。啓。答曰,省疏具悉。爾其勿辭,上來察職。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,寒氣嚴冽,夜來尤劇,伏未審夜來,聖體調攝,若何?腰部牽引等症,漸有差減之效乎?進御柴胡六君子湯,當盡於今日,臣等與諸御醫等入診,更審卽今症候,然後議定繼進之藥爲宜,敢來問安,竝此仰稟。答曰,知道。姑無加減矣。入診事,依啓。
副修撰宋徵殷辭職上疏。答曰,省疏具悉。爾其勿辭,從速察職。
掌令梁聖揆啓曰,臣於數千里撼頓之餘,賤疾苦劇,無望供仕,尋單請急,萬不獲已,而喉司不諒,一向退却,蟄伏私次,只增惶蹙矣。昨者同僚,相繼引避,處置歸於臣手,而第觀其避辭,則以監察之久未署經,見非於大臣,引以爲難安之一端,臣於此,不勝瞿然之至,臣之復命,已有日矣。而徒事呈告,未卽開坐,則署經稽滯之責,臣亦難免,惟當自劾之不暇,其何敢晏然處置乎?請命遞斥臣職。答曰,勿辭。退待物論。
大司憲李濡啓曰,臣雖無狀,當此玉候違豫百僚憂遑之日,豈敢不念及於文書出納之有妨,而旣有應避之嫌,則前後自列,實出於萬不獲已也。朝廷公議,亦皆以爲應避,而獨政院,堅執己見,至於泛然稟啓,全沒臣之避辭本意,有若以不緊之前事,張皇瀆擾於靜攝之中者然,臣誠訝焉,莫知其所謂也。蓋臣曾所按治叛奴之獄,因其逋囚之上言,自該曹,取其文書而更査,則固已有不安於心者,而得聞罪人之年八十者,不能詳察推官稟報之語,混施一次之刑,仍以病斃云,刑獄人命,所關非如尋常,失錯之比,尤不勝瞿然。自叨喉司,欲一陳章,而第其年八十一款,考諸其時修啓中所錄,有相左處,必見元文書,可知其眞的,故姑有所遲待矣。頃者始得取來其草本而觀之,則果如所聞,問于該曹,他文書亦已上來云,此臣之出而引避者也。如臣疲劣,猥忝風憲之長,自知其萬萬不似,而事係應避,亦不見諒於人,如是而豈可一刻抗顔臺席乎?日昨諫院,有請推當該承旨之啓,臣之蹤跡之臲卼,轉加一層矣。且緣情病俱極,不得行公,而同僚避辭中,以監察久未署經,見非大臣爲言,則臣於此,亦難晏然,請命罷斥臣職。答曰,勿辭。退待物論。
藥房再啓曰,臣等入診後,退與諸御醫相議,則以爲聖體患候新差,而脾胃濕痰,尙未消散,水刺進御,亦未如常,宜用治痰開胃調補元氣之劑,參·苓·白朮散,加半夏·陳皮各一錢,神麯炒七分,連進五貼後,更議宜當云。此藥,自明朝煎入,何如?答曰,依啓。
大殿·中殿·世子宮·嬪宮,藥房·政院·玉堂夕問安。答曰,知道。
上在昌德宮。停常參·經筵。
大殿·中殿·世子宮·嬪宮,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房啓曰,伏未審夜間,聖體調攝,若何?水刺日漸加進,而腰部牽引,亦有差減之效乎?曲池·腎腧等穴受灸事,已爲議定,受灸時刻,定以何時乎?臣等不勝伏慮之至,敢此問安,竝爲仰稟。答曰,知道。水刺差勝,牽引之候一樣,受灸時刻,定以未初,宜矣。
京畿監司書目,交河呈,以司諫李健命辭職上疏上送事。答曰,省疏,盡言之誠,予用嘉之。疏末事,令該司稟處,爾其勿辭,上來察職。
江原監司書目,橫城呈,以校理朴權辭職上疏上送事。答曰,省疏具悉。爾其勿辭,俟父病間,上來察職。
傳,前牧使金正夏·李萬元·任弘望·朴致道·李宏·金洪福·宋炳夏·鄭是先·李徵龜·李益泰·金盛迪,府使白時耉·權恂·李昌肇·李弘肇·李鳳徵·李喜龍·金宇杭·尹推·吳尙文·李世剛·全百祿,縣監朴世雄·李允文·朴性義·金潪·金麟至·柳星彩·呂必寬·尹晳·李浚·金楺·閔以升·朴鐔·沈棡·李世勉·趙益彬,副正宇洪克濟·李道原,典籍金湙,郡守李鳳朝·鄭世翊·趙世雄·安績·趙遠朋·李東馣·洪重夏·丁時潤·洪重模·柳長培·李壽民,判官李禎翊,承旨徐文裕·金斗明·金澋,參議李墪,奉事金克謙·柳盛雨,正言李光佐,掌令鄭壽俊,副正字趙正緯,輔德李鼎命,察訪金垕,學錄黃壽嶷,副校理金時傑·趙泰耉,副修撰吳命峻·尹趾仁,正郞朴行義,永豐君沆,夏山都正梓,坡陵都正杉,坡山都正杉,烏川監炯源,呂昌副令炯協,韓豐副正枰,昌平副令浚,韓興令晳,密善副令格,昌善副正楣,成平副守渾,興平副守瀛,靑陵副令顯胤,兵使金夢良·姜萬碩,僉使李灌·韓世增·柳文燧,內禁將金重徽,司果朴世·金演,司勇金二龍,折衝金夏器·沈益晉,萬戶朴枰等敍用。承旨金斗明·金澋,府使權恂·申益恬·尹悠期·趙相周,都事鄭勗先,縣監朱恒道,校理宋相琦,僉使韓世增,從事官宋之軾·李國瑞·李益敏,司正權忭,武兼金履中·李信英等職牒還授,牧使李光震降資還授事,下吏·兵曹。
政院啓曰,罪人啓覆文書,修正擇日以待者久矣。而上候久在未寧中,不敢啓稟矣。今月內又爲擇日,則來初十日·十一日·十二日·二十日·二十一日爲吉云。當此受灸之時,不得排日入啓,待上候平復後,更稟之意,敢啓。傳曰,知道。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
大殿·中殿·世子宮·嬪宮,藥房夕問安。答曰,知道。
左議政尹趾善箚子。大槪,臣有妄言之失,伏乞聖明,亟命遞臣職名,以謝人言事。答曰,省箚具悉卿懇。於卿少無所嫌,須體予意,安心勿辭,亦勿待罪。仍傳曰,遣史官傳諭。
政院啓曰,憲府多官,相繼引避,當卽處置,而兩司之官,或在外,或呈辭受由,無故之員,只有獻納徐宗憲,正言金斗南,故招諫院下吏,以經宿之後,尙不處置,事甚未安之意,屢度催促,終不詣臺,日勢已暮,明日待開門牌招,使之處置,何如?傳曰,允。
八道儒生·生員李珽等上疏。大槪,以文元公臣金長生允合從享之請,八路多士,同聲齊叫,而兪音尙閟,公論益激,玆敢瀝血更籲於宸嚴之下,伏乞聖明,特賜允可,使之躋享聖廡,以伸公議,以幸斯文事。答曰,省疏具悉。已諭予意矣。
上在昌德宮。停常參·經筵。
領中樞府事南九萬上疏。大槪,當此連日問安之時,內局提調不敢乞免,而其他宗廟署六處都提調之任,竝乞卽賜遞代,以爲磨勘殿最之地事。答曰,省疏具悉卿懇。卿辭太過,宜體至意,安心勿辭焉。仍傳曰,遣史官傳諭。
大殿,政院·玉堂問安。答曰,知道。
藥房啓曰,連日寒嚴,伏未審聖體調攝,若何?伏聞去夜入侍醫官所傳之言,上候又有惡寒之氣,移時乃定云,臣等不勝驚慮之至。今日受灸,姑爲停止,臣等與諸御醫等入診,詳知卽今症候後,更爲議定進御之藥宜當,敢此問安,竝爲仰稟。答曰,知道。入診事,依啓。
正言金斗南避嫌。大槪,臣有違越法例之失,請遞事。呈政院。還出給。
副校理趙泰采上疏。大槪,老母宿患咳喘之症,遇寒添劇,食飮頓廢,藥餌爲命,情理所在,不忍暫離,昨日起居之班,不得進參,伏乞先治臣罪,仍遞臣職,俾得專意救護事。答曰,省疏具悉。爾其勿辭,救護母病。
院啓,今此崔格·李時檜二人罪狀,昭著於鞫廳文案中,至於韓重爀之事,渠之手筆書札,具在於其所犯,死有餘罪,大臣之陳箚請誅,殿下之直令處斷者,蓋以重爀等之辱及國家,誣歸聖躬也。今日群下之意,亦非不以重爀等伏法爲快,而伏聞筵中,殿下敎以罪囚必待輸情,然後方可致法,雖以逆獄之重,未承款之前,不得致法,例也,聖意蓋欲守祖宗之成憲,審克於討罪之典也,今於重爀之啓,尙靳允從,强拂公議,必欲不待承款,徑先處斷,抑獨何哉?成憲不可輕改,後弊不可不慮。請勿留難,還收韓重爀·崔格·李時檜等按律處斷之命,令該府不問拘忌,逐日嚴刑,期於輸情,依律處斷。竝引嫌而退。隨聞論劾,自是臺體,而署坐稽滯,難免非議,恩謝屬耳,病未行公,則未及開坐,非所當嫌,前事是非,姑捨勿論,未卽署坐,均有所失,請持平李震壽,掌令李敏英,大司憲李濡遞差,掌令梁聖揆出仕。答曰,不允。處置事,依啓。
大殿受灸後,藥房問安。答曰,知道。
大殿·中殿·世子宮,政院·玉堂·二品以上·六曹問安。答曰,知道。
嬪宮,政院·玉堂問安。答曰,知道。
大殿·中殿·世子宮·嬪宮,藥房夕問安。答曰,知道。
副修撰宋徵殷牌不進,依承傳罷職。
藥房口傳啓曰,今雖鎭定,提調不可出去,出宿闕外,有所未安,今日三提調竝直之意,敢啓。答曰,知道。
黃海監司書目,海州牧使李壄,病重罷黜事。
上在昌德宮。停常參·經筵。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮·嬪宮,藥房問案。答曰,知道。
嬪宮,政院·玉堂問安。答曰,知道。
藥房啓曰,伏未審夜間,聖體調攝,若何?昨日玉候所患腹下結痛之氣,受灸解散,進御蟠蔥散之後,一向平穩乎?水刺寢睡,比前,何如?臣等,與諸御醫入診,議定繼進之藥宜當,不勝憂慮之至,敢此問安,竝爲仰稟。答曰,知道。症候,已言于醫官矣。入診事,依啓。
藥房再啓曰,臣等入診後,退與諸御醫等相議,則皆以爲,上候水刺厭進及腰部牽引等症情,漸有差減之效,小腹下結痛之氣,昨日受灸解散之後,亦已平穩,症候姑無時急之事,而苦口湯劑,不無有妨於水刺之進御,數日後,更觀諸症加減,議定當進之藥宜當云,湯劑今姑停止,何如?答曰,依啓。
吏曹啓曰,臺官有闕,政事,取稟。傳曰,過國忌後爲之。
忠淸監司書目,扶餘呈,以江華留守李頤命辭職上疏上送事。答曰,省疏具悉。卿其勿辭,從速上來察職。
傳曰,史官一員待命,騎馬三匹立之,崇陵忌辰祭所內摘奸。
大司諫閔鎭厚三度呈辭。以國忌齋戒,留政院。
備邊司啓曰,卽見下該曹黃海監司李德成狀啓,則以海州牧使李壄身病之外,徑先上京,亦損事體,罷黜矣。此時災邑守令遞易,非但極重,其所引以爲嫌者,雖未知輕重之如何,而不必以此決其去就云,則何可輕易罷黜,以中其圖遞之計哉?海州牧使李壄勿罷,仍令該曹督令還任,俾無曠官之弊,何如?傳曰,允。
大殿·中殿·世子宮·嬪宮,藥房·政院·玉堂夕問安。答曰,知道。
館學儒生李詳輝等上疏。大槪,臣等忝居首善之地,目見賢師之受誣,不勝痛惋之忱,玆敢相率而籲呼,伏乞聖明,益篤尊賢之心,亟施懲惡之典,闢邪說·扶正道,以幸斯文事。答曰,省疏具悉。鬼蜮輩之醜辱先正,良可痛心,而爾等爲儒賢伸辨之誠,予用嘉尙焉。
上在昌德宮。停常參·經筵。
大殿,政院·玉堂問安。答曰,知道。
大殿,二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜間,聖體調攝,若何?水刺寢睡,腰部牽引,有益漸差勝之效乎?臣等不勝區區伏慮之至,敢此問安。答曰,知道。症候已言于醫官矣。自今日輪回直宿。
禮曹,王世子嘉禮及丙子文武官重試對擧,合設別試文武科初試,來二月二十一日,講經三月二十二日,殿試閏三月十一日,文武官重試同月二十日,放榜同月二十八日辰時推擇。啓。
禮曹佐郞柳格,文正公宋時烈,文昌侯崔致遠賜額致祭後入來。
大殿,藥房夕問安。答曰,知道。
大殿,政院·玉堂夕問安。答曰,知道。勿爲問安。
中殿·世子宮·嬪宮,藥房·政院·玉堂夕問安。答曰,知道。
上在昌德宮。停常參·經筵。
下直,通川縣監李箕疇。
大殿·中殿·世子宮·嬪宮,政院·玉堂問安。答曰,知道。
中殿·世子宮,藥房問安。答曰,知道。
藥房啓曰,伏未審夜來,聖體調攝,若何?去夜伏聞入侍醫官所傳之言,水刺進御,則日漸差勝,而腰部牽引之候,有微覺有加之敎云,臣等不勝憂慮之至。臣等與諸御醫等,更爲入診,審知卽今症候加減,似不可已,敢此問安,竝爲仰稟。答曰,知道。症候,已言于醫官矣。入診事,依啓。
京畿監司書目,豐德府使權相夏差祭不進,罷黜事。狀啓。傳曰,只推,勿罷,勿待罪事,回諭。
大司諫閔鎭厚三度呈辭。入啓。遞差。
大司成吳道一上疏。大槪,又遭幼學趙尙迪移文醜辱,決難仍冒賢關,以壞國體,懇乞亟削臣職,先治臣辱國之罪,移授可堪之人,以正風化事。答曰,省疏具悉。作拿儒生,令該曹査出處之,卿其勿辭,從速察職。
參知沈權上疏。大槪,頃於起居之班,重感寒疾,痛勢方劇,又有惡瘡,遍體瘡爛,坐臥須人,寢食俱廢,以此病狀,無望就列,冀蒙恩遞,以便公私,兼陳所懷,以備裁察事。答曰,省疏具悉。所陳之事,令內局稟處,爾其勿辭,調理察職。
文學李寅炳辭職上疏。答曰,省疏具悉。爾其勿辭,從速察職。
合啓,請罪人張希載按律處斷。答曰,亟停勿煩。
院啓,請還囚韓重爀·崔格·李時檜等按律處斷之命,令該府不問拘忌,逐日嚴刑,期於輸情,依律處斷。新啓,臣於嶺南路上,保安察訪都永成,受欺官吏,貽害郵氓之狀,耳聞目覩者多矣。其所屬各驛奴婢,使之立役者,什纔一二,出沒繁數,不能支堪,而其餘許多人卒,逐口徵貢,渾侵逃故,害及隣族,收布若錢,厥數不些,而盡歸私用,不補立馬之役,且手下用事奸吏,多貨賂於當戶實丁,丁壯無病者,稱以老殘廢疾而除頉,至復私自許贖,而永減於官案者有之,貧殘而不能行賄,則雖甚老病,擧皆服役。新官到任之初,作紙木二疋,例納該曹,而多數勒捧於三十各驛,二疋之外,盡作色吏潤槖之資。北行送馬,不過爲一二疋,而亦皆分定各驛,各驛又納賂錢,爭相圖免,畢竟乃以貧寒特甚無錢可賂者之馬,苟苟充送。其他侵漁瑣屑之弊,難以毛擧,而出沒徵貢之牌,皆出於察訪之所自手署,則亦不特見欺而已。請保安察訪都永成罷職不敍,用事奸吏,令本道嚴査重治,老病頉除及私自許贖之流,一一明覈,閱其年貌,竝爲還案,以除驛卒偏苦呼冤之弊。答曰,不允。末端事,依啓。
府啓,朝者兩司,一時詣臺,將欲傳啓,則留院承旨,稱有身病,不爲出待,至以政廳進去承旨還來後,傳啓之意送言,此實前所未聞之擧也。雖未知其病勢輕重之如何,而揆以事體,不可無規警之道,請留院承旨,從重推考。答曰,依啓。
成均館官員,以知館事·同知館事意啓曰,頃者幼學尹得莘,於陞補設製之時,詬辱大司成吳道一,擧措怪悖,聞者莫不駭愕。又於昨者,東學掌議趙尙迪,通文于太學,略曰,己巳斯文之禍,至有兩先生黜享之擧,其時守宰,率皆解紱,而大司成吳道一,方爲淸風府使,不思自處,姑爲巧避,及其出埋之後,偃然還位,其貪官戀祿,姑捨勿論,而道一,乃名相之孫,其祖卽牛溪先生門人,忘先冒恥,乃至於此,人理廉隅,固不足責,而及今更化之後,首下復享之敎,則明倫首善之地,豈道一廁迹之所哉?頃者尹得莘,唱發正論,以明不敢謁聖之意,則其在道一之道,所當汲汲退去,而揚揚出入,少無顧忌,其日臚唱生進,甘心呼唱,不可無罰云云。其擧措之怪悖,聞聽之駭愕,又不啻得莘之比。國子首席,實掌敎胄之任,中外章甫,皆稱師長,則其職任事體之重,爲如何哉,而乃敢公肆詆罵,捃摭成罪,必欲驅逐而後已,此實國朝三百年所未聞之事也。今日士風,雖曰不美,豈意至於此極耶?無非紀綱頹弛,論議乖激之致,此而置之,將無以尊國體而正士習,尹得莘·趙尙迪,自朝家明示罪罰,以爲懲勵之地,宜當。臣等,忝帶館官之任,目見賢關有此無前駭悖之擧,旣有所懷,敢啓。傳曰,事之痛駭,莫此爲甚。兩人,竝姑先停擧。
禮曹啓曰,三冬積雪,實驗來歲之豐熟,冬序已晏,大雪尙靳,嚴寒益酷,秋耕牟麥,必多凍傷之患,嗣歲之憂,不可勝言。從前如此之時,多有祈雪祭設行之例,依前例宗廟·社稷·北郊,別遣重臣,不卜日來初九日設行之意,分付,何如?傳曰,允。
藥房再啓曰,臣等入診後,退與諸御醫等相議,則以爲脈度比前頗數,似有微感之候,而別無顯著表症,有難指一的知,姑觀夜間症候,議定進御之藥宜當云。更待明日,入診議藥,何如?答曰,依啓。已上朝報
有政。吏批,以李東馣爲掌令,趙泰老爲持平,金時傑爲校理,李光佐爲修撰,吳道一爲大司憲,趙大壽爲中學敎授,尹行敎爲副修撰,崔寔爲軍資判官,李萬元爲延陵君,李後晟爲會寧府使,李益壽爲司書,李光夏爲大司諫,金龜瑞爲兵曹佐郞,李墪爲大司成,尹遇明爲工曹佐郞,朴守儉爲左通禮,朴箕良爲典籍,鄭齊泰爲吏曹佐郞,魚史徽爲京畿都事。
御營廳啓曰,本廳軍色郞廳朴行義,以書吏除下事,送示小紙於臣,臣以爲軍門事體,與各司有別,而不稟大將,任自除下,此必由於郞廳未諳規例之致,歸告郞廳,稟目施行之意,分付以送矣。朴行義不惟不爲稟目,乃反責其所送書吏,至於捽曳,而翌日又爲捉去其吏,以除下書吏之代,不卽差出,更令捽曳,仍爲拘留其正妻於營中云。郞廳,乃是大將之從事官,則其爲傷損事體,有不可言,而凡在聽聞,亦莫不爲駭。郞廳朴行義,改差,何如?答曰,允。出御營謄錄
上在昌德宮。停常參·經筵。
下直,咸從縣令金克之。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜間,聖體調攝,若何?昨日水刺之進,比前減少,腰部牽引,亦不得平穩,臣等不勝憂悶之至。今日與諸御醫等,更爲入診議藥宜當,敢此問安,竝爲仰稟。答曰,知道。水刺進御後,可知其差否,腰部牽引,自是濕痰聚散無常,或加或減,而第今番症候,初則偶然感傷,旋復添傷,水刺厭苦而已。寢睡安穩,而無煩轉之候,小便長利,而無赤濁之氣,亦無頭疼肌熱,寒止熱發之症,反復自思,無一近似於血分之症,而近日一種之議,或曰腎虛,或曰血分有熱,症不指一,則何從定藥乎?不可不一番說破矣。自經戊午大病之後,一生以愼攝做工,今日之症,或涉可慮,則卽當明言于醫官,何可諱疾忌醫,自取閱月彌留之理哉?一種之說,大是題外,以此歸一,商確議藥,宜矣。入診事,依啓。
京畿監司書目,驪州呈,以判義禁李畬辭職上疏上送事。答曰,省疏具悉。卿其安心,須勿過辭,從速上來行公。又書目,富平呈,以持平李喜朝辭職上疏上送事。答曰,省疏具悉爾懇。爾其勿辭,從速上來察職。
傳曰,史官一員待命,騎馬三匹·卜馬二匹立之。
右承旨尹世紀,左副承旨金世翊,右副承旨兪集一上疏。大槪,臣等於館學儒生之疏,有不敢晏然者,乞遞臣等之職,以謝人言事。答曰,省疏具悉。爾等勿辭,從速察職。
昨日入診時,龍宮居李萬枝,忠州居尹世徵,林川居尹國賓,堤川居郭善瑗,公州居前縣監尹諴,令各其道給馬上送,同參議藥事,榻前定奪。
同副承旨洪受瀗上疏。大槪,臣在直廬,猝得腰痛,砭焫竝施,終無分效,昨日還家之後,症勢添重,達夜叫苦,人鬼莫分,以此病狀,決無供職之望,不得不冒死呼籲於靜攝之中,伏乞亟遞臣職,以便公私事。入啓。遞差。
內醫院官員,以都提調意啓曰,卽者差備待令醫官等五人,以參知沈權上疏中,有所進湯劑多非對症之藥等語,不勝惶恐,以退出闕外待罪之意,來言於臣等。當此朝夕問安不時待令之時,太醫之引嫌退出,事非前聞,殊極不當,差備待令醫官等五人,竝從重推考,使之還入直所,何如?傳曰,允。
禮曹啓曰,大司成吳道一上疏,作拿儒生,令該曹査出處之事,傳敎矣。尹得莘·趙尙迪等,旣因成均館草記,有姑先停擧之命,而且見道一疏中,只有一幼學趙尙迪之語,則更無他人,推此可知。今無更加査出之路,停擧之外,本曹他無儒生施罰之前例,何以爲之?敢稟。傳曰,旣已施罰矣。
假注書姜履相出使,代黃一夏爲之。
謝恩,文學李寅炳。
大殿·中殿·世子宮·嬪宮,藥房夕問安。答曰,知道。
藥房再啓曰,臣等入診後,退與諸御醫等相議,則柴胡六君子湯,加山梔薑汁炒黑·黃蓮薑汁炒·神麯各七分,爲先連進三貼,以爲抑肝補脾之地,宜當云。此藥,自明朝煎入,何如?答曰,依啓。
備邊司啓曰,卽接漢城府所報,則藏米五百六石,今當以民戶磨鍊收捧云。今年市上米價,反不如上年,而許多米石,一時徵出於都民,其勢誠難。依乙丑丙寅等年例,竝與市民等處所捧米一百石,合六百石零,令戶曹及賑廳,勿論米錢,分半上下,宜當。以此分付,何如?傳曰,允。備局謄錄
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺進御及腰部牽引,益漸差勝乎?臣等不勝伏慮之至,敢此問安。答曰,知道。姑無加減矣。
吏曹啓曰,承旨有闕,政事,取稟。傳曰,過國忌後爲之。
傳曰,史官三員待命,騎馬九匹立之,祈雪祭等所內摘奸。
備邊司啓曰,慶尙監司李彦紀,令該曹催促發送之意,啓稟分付,已浹兩旬,尙不辭朝,致令罷職之代,久曠官次,嶺北移轉一事,不能以時料理。咸鏡監司李玄錫,除授本職,今已月餘,尙無上來之報,揆以事體,俱涉未安。竝從重推考,李彦紀則使之數日內辭朝,何如?傳曰,允。又啓曰,卽接漢城府所報,則藏氷米五百六石,今當以民戶磨鍊收捧云。今番市上米價,反不如上年,許多米石,一時徵出於都民,其勢誠難,依乙丑丙寅等年例,竝與市民等處所捧米一百石,合六百石零,令戶曹及賑恤廳,勿論米錢,分半差下,宜當。以此分付,何如?傳曰,允。
大殿·中殿·世子宮·嬪宮,藥房夕問安。答曰,知道。
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,夜來風冽倍常,伏未審此時,聖體調攝,若何?昨日煎入之藥,已爲進御,而腰部牽引,亦有差勝之效乎?不得入診,已僅一日,臣等與諸御醫等,更爲入診,以審症候加減,似不可已,不勝伏慮之至,敢此問安,竝爲仰稟。答曰,知道。姑無顯效,明日入診,宜矣。
長陵忌辰祭所內摘奸。
大殿·中殿·世子宮·嬪宮,藥房夕問安。答曰,知道。
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺進御,腰部牽引等症,卽今加減如何?今日入診早晩,定以何時乎?臣等不勝區區伏慮之至,敢此問安,竝爲仰稟。答曰,知道。症候,已言于醫官矣。入診事,依啓。
藥房再啓曰,臣等入診後,退與諸御醫等相議,則以爲上候漸向差復,別無他症之可慮,前進柴胡六君子湯,已煎入三貼外,加進二貼後,更觀症候,議定繼進之藥,宜當云。此藥連爲煎入,何如?答曰,依啓。
政院啓曰,今日爲政事,命下矣。吏曹郞廳來言,判書崔錫鼎病不來,參判崔奎瑞在外,參議李徵明呈辭,不得開政云。判書崔錫鼎,參議李徵明,竝卽牌招,開政,何如?傳曰,允。
院啓,請韓重爀·崔格·李時檜等按律處斷之命還收,令該府不問拘忌,逐日嚴刑,期於輸情,依律處斷。新啓,齋郞差除,必以士子中有名稱者,蓋所以爲陵寢而重其選也。寧陵參奉朴楦,乃以操弓無識之人,濫授本職,物情爲駭,固已久矣。頃當禋祀之日,且爲不潔之事,至入於臺監呈課,而渠敢晏然在職,如此鄙穢之人,不可仍置陵寢淸齋之地。請寧陵參奉朴楦汰去。新除授行大司諫李光夏,時在咸鏡道監營任所,司憲府掌令李東馣,時在京畿富平地,請竝斯速乘馹上來事,下諭。答曰,不允。汰去事及下諭事,依啓。李光夏,交龜後自當上來,勿爲下諭。
大殿·中殿·世子宮·嬪宮,藥房夕問安。答曰,知道。
謝恩,同副承旨兪集一。
吏曹口傳政事,愼惟益爲司錄。已上朝報
有政。吏批,以金昌說爲廣興主簿,兪信一爲宗簿正,韓益相爲禁府都事,金盛迪爲承旨,金涑爲右通禮,李聖肇爲禮曹佐郞,尹星駿爲修撰,金栽爲保安察訪,李文長爲工曹正郞,金始慶爲兵曹正郞。
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂〈問安〉。答曰,知道。
藥房啓曰,伏未審夜間,聖體調攝,若何?水刺·寢睡,益漸差勝,而腰部牽引,亦有減歇之效乎?臣等不勝伏慮之至,敢此問安。答曰,知道。症候,已言于醫官矣。
慶尙監司書目,進上靑魚,限內不得封進,昌原府使張萬里,金海府使尹商三,熊川縣監尹恬,漆原縣監朴廷賓,鎭海縣監李文白,固城縣令韓以原,巨濟縣令崔荊石,罷黜事。啓。傳曰,只推勿罷,勿待罪事,回諭。
兵曹啓曰,今丙子武科重試·初試吉日,令日官推擇,則來丁丑三月十三日爲吉云,以此日設行,而額數則依例分兩所,各取五十人之意,敢啓。傳曰,知道。又啓曰,王世子嘉禮,及丙子重試·對擧別試,自禮曹旣已擇日啓下矣。取考前例,則丙申年對擧別試初試,則分兩所,各取一百人,丙寅年對擧別試初試,則明聖王后祔廟別試合設,分京外取六百人矣。前後試取之數,如是不同,今番則以何年例試取乎?敢此仰稟。傳曰,分兩所,各取三百人,可也。
慶尙監司李彦紀上疏。大槪,乞於赴任之路,小迂數息之程,省覲病母,以伸至情事。答曰,省疏具悉。卿其依疏辭往省焉。
府啓,日昨文武科放榜也,東西班行稀疎,殆不成貌樣,而至於堂上以上,則絶無而僅有,揆以事體,殊涉未安。除老病人外,無故不參之人,請令各該司現告,竝命從重推考。答曰,依啓。
正言金斗南啓曰,卽者憲府,有文武科放榜時不參人員糾劾之論,而臣於其日,亦未進參,則勿論病勢之如何,怠慢自便之罪,在所難免,何可一刻仍冒於臺端乎?請命遞斥臣職。答曰,勿辭。退待物論。
大殿·中殿·世子宮·嬪宮,藥房夕問安。答曰,知道。
忠淸監司書目,洪州牧使鄭來祥,一向引嫌,受由歸家,病勢且重,還任無期,不得已罷黜事。
上在昌德宮。停常參·經筵。
下直,慶尙監司李彦紀。
去夜,春秋館郞廳,以領監事意啓曰,今日政府合坐時,翰林取才事,出令矣。被薦人新及第趙泰一,來到門外,以右薦之人,方在罷散,先爲應講,爲未安云,終不應講。翰林被薦之人,勿論首副,無故者應講,乃是翰苑故事,而中因下薦之人,不肯應講,右薦之人,若在奪告身罷職之中,或在外則以在京無故者,使之應講事,因大臣陳達,定式施行,行之者非一,而泰一無他所執,終始違拒,雖是年少新進之人,何敢不有朝令,自便乃爾?事之可駭,莫此爲甚,趙泰一拿問處之,何如?傳曰,允。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜間,聖體調攝,若何?前日議定之藥,今日當畢進御,臣等與諸御醫等,更爲入診後,議定繼進之藥,宜當。臣等不勝伏慮之至,敢此問安。答曰,知道。入診事,依啓。
大司成李墪辭職上疏。答曰,省疏具悉。爾其勿辭,從速察職。
獻納徐宗憲啓曰,臣以無似,久忝臺端,曾不能出一言論一事,以效塵露,素嬰癃疾,當寒添劇,亦未得自强筋力,奔走供職,則尸居之誅,不待人言,自知難逭矣。昨伏見憲府擧劾放榜時不參人員之啓,益不勝慙汗之至。臣於伊日,旣不進參,則怠慢之罪,比庶僚,尤有甚焉,而名在査現之科,決不可一刻抗顔於言地,請命遞斥臣職。答曰,勿辭。退待物論。
領·左相·吏曹判書請對。傳曰,入診時,同爲入侍。入侍時,洪州牧使鄭來祥勿罷仍任事,及今此都目大政,退定於歲後事,榻前定奪。領敦寧府事尹趾完,兼帶扈衛大將·司譯院都提調之任,今姑勉副事,榻前下敎。
藥房再啓曰,臣等入診後,退與諸御醫等相議,則以爲聖候諸症,漸有差減之效,柴胡六君子湯,依前加入,更進四五貼,而竹瀝三匙,薑汁半匙,臨時調進,宜當云。自今日此藥煎入時,竹瀝·薑汁竝入,何如?答曰,依啓。
大殿·中殿·世子宮·嬪宮,藥房夕問安。答曰,知道。
禮曹啓曰,祈雪祭設行,已過累日,風寒轉酷,雪意愈漠。曾在壬戌·庚午兩年,皆有再次祈雪祭設行之事,今亦依此例,風雲雷雨山川雩祀,遣重臣,三角山·木覓山·漢江,遣近侍,不卜日來十六日設行之意,敢啓。傳曰,知道。
府啓,今式年大小科張樂設宴等事,因臺啓,禁令申嚴,而頃日文武科三日遊街之時,動樂如常,聽聞俱駭,其在事體,殊極寒心。目今道殣相望,災異孔棘,且當玉候違豫,上下憂遑之日,作此侈夸之擧,大違申禁之令,不可無規警之道,請令査出,一倂從重推考。答曰,依啓。
正言李坦上疏。大槪,敢陳病狀,冀蒙恩遞,仍附區區所懷,以備財幸事。答曰,省疏具悉。旣近狂藥,何責令儀?姑先推考,俾戒麴糵。得莘等之所爲,豈不痛駭,而已令停擧,今加其律,編配則大重,朝家用罰,務在得中而已。爾其勿辭,從速察職。
領議政柳尙運,左議政尹趾善,吏曹判書崔錫鼎,請對引見入侍時,領議政柳尙運所啓,臣有所懷,敢此仰達。近來禁府,連因有故,罪人久未刑推云,而姜五章·尹宗緖·蔡悌胤等受刑,已至五次,五章之疏,極其兇悖,宗緖·悌胤,私相和應,陰祕莫甚,只以其往來謀議,情迹陰祕之事罪之,則固無所惜,而至於施刑,則與此不同。此人等,當初鞫廳,不爲請拿,自禁府,請移鞫廳,終又還禁府,而得見問目,則乃是逆節問目,若有逆節,則當初自鞫廳,當嚴問得情,而以本府之刑治逆節,事體不當,且無取服之理。自上若無參酌處分,而一向刑推,徒有滯囚之弊,而未有輸情之期,揆以刑政,亦未知其得當矣。上曰,左相之意,何如?尹趾善曰,臣則當初以爲,別無關係於逆節,故自鞫廳,移送本府矣,今觀禁府問目,則乃是鞫廳問目也。姜五章之事,極其無狀,死無所惜,而比逆節則有間,直爲拷殺,似未妥當,參酌處分,宜矣。上曰,姜五章,當爲首罪,尹宗緖·蔡悌胤之罪,似爲其次矣。尹趾善曰,五章·悌胤,不出逆招,而宗緖則出於逆招,以此言之,宗緖之罪,尤重矣。上曰,以陳疏之罪言之,則五章之罪,亦重矣。領相曰,五章之疏,亦宗緖輩之所敎誘,以首從論之,則五章,似當爲從,而論其情狀,元無異同矣。左相曰,若欲分首從,則出於賊招之宗緖,當爲首罪矣。金世翊曰,臣雖未詳此事顚末,而今聞大臣陳達之語,蓋出於恤囚之意,而此人等罪名甚大,當初鞫廳,不爲請拿,移送禁府之後,雖因有故,尙不得究覈,外議皆以爲罪狀甚重矣。今因大臣陳達而輕易處分,則不但公議拂鬱,其在獄體,恐不當如是,姑待後日三司之入侍,明白處置,似好矣。上曰,當初五章之自鞫廳移送本府者,以其逆節別無顯著之迹故也。今番禁府問目,乃是逆節問目,故大臣以此爲非矣。金世翊曰,雖以問目措語言之,如不合於罪名者,則所刪改,未爲不可,自鞫廳移禁府之重囚,不待禁府堂上及三司之入侍,徑先酌處,誠未得當矣。上曰,以罪狀言之,雖至杖斃,元無所惜,而初不關係於逆節,則禁府之以此發爲問目,其於獄體,未知如何。姜五章·尹宗緖·蔡悌胤,竝減死定配,可也。又所啓,翰林被薦人趙泰一,昨已請拿矣。雖未知有何私義,而問其所執,只以右薦人未入前徑先應講爲未安,終不應講,翰林故事,則無論首·副薦,無故者先講,而己酉年因大臣陳達,右薦若罷散或在外,則下薦無故者,先爲應講事,定式施行矣。今番合坐,前後累度,而泰一終不來參合坐,乃是朝令,而年少新進之人,不識事體,違拒不參,誠極未安。朝家若有紀律,則自便何敢乃爾?朝家雖不必施以重罰,而以事理事體之所在,嚴明申飭,使不得更爲違拒,似爲宜當。自前亦有如此之類,勿令以他歧陞遷之例矣,今亦依此爲之,何如?上曰,此事前有定奪,故下薦,使之應講而固守私義,違拒朝令,累次合坐,終不應講,誠極駭然矣。此後年少新進被薦翰苑者,一從定式,施〈行〉,可也。吏曹判書崔錫鼎所啓,玉堂新錄人等,連爲違牌,其難安之端,自上亦知之矣。雖以廉隅爲重,在前規例,則不然矣。弘文錄,元無改錄之例,曾在宣廟朝,新錄至二十人之多,物議以爲猥雜,欲爲削錄,而先正臣李珥以爲,其中有可惜之人,不可削錄,而其不合之人,則不爲擬望,爲可云,故四五人外,其餘諸人,皆得行公矣。後世廉隅太勝,違牌者相繼,其所違牌,非出於偃蹇之意,當參酌施罰,而何可每每不爲行公乎?今若申飭,使之行公,則可矣。上曰,其中或有不合之人,則銓曹,當依先正臣之言,不爲擬望而已,若至於改錄,則末世弘錄,將無完薦之期矣。參錄之人,一番違牌,情勢固然,而每每違牌,則將爲永廢其薦,事體豈容如是?今若終不行公,則事體分義,俱爲未安,以此意申飭,可也。
吏曹判書崔錫鼎所啓,臣見忠淸監司洪受疇,洪州牧使鄭來祥罷黜狀啓,則病狀之外,曾在三司,隨參於故相臣趙師錫遠竄之論,引以爲嫌,此事果有曲折矣。向來李浚之除南原縣監也,以此辭狀,而其時新有趙泰耉之疏,浚之引嫌,其勢固然,故入啓處置,而今來祥,不但赴任已久,凶年守令,不可數遞。前日殿最居中,本緣此事,則今不當每每引嫌,洪州鄭來祥,仍任,何如?領議政柳尙運曰,洪州,蕩敗莫甚,將爲棄地,鄭來祥赴任之後,頗有收拾之事,所當變通仍任,以責來效,而頃年相臣論竄之事,若曰有罪,則朝家當爲施罰,何可因子弟伸冤之章,輕遞其人乎?且守令之職,異於淸官,則當初李浚之啓遞,已涉太過,而來祥之因此引嫌,尤爲未安,監司之旣置中考,今又罷黜,亦未知其得當矣。上曰,鄭來祥,勿爲罷黜,催促還任,可也。左議政尹趾善所啓,領敦寧府事尹趾完,今爲廢疾之人,雖帶職名,不得酬應,以此不安,若添一病,其中司譯院都提調·扈衛大將,至今仍帶,譯院,卽取才之司,而未免久曠,褒貶亦不得設行,以聖候未寧之故,惶恐不敢上辭免文字,使臣將此切迫之情,仰達於入侍之時,此雖似私懇,實關國體,故敢達。上曰,領相之意,何如?柳尙運曰,此異於他疾,卽是廢疾之人,聖候久在調攝之中,而亦無由上來,仍帶職名,必以爲悶迫,其在優待之道,今姑許遞,以安其心,似好矣。上曰,大臣兼帶,一時解免,心甚缺然,而累上辭章,故先遞其緊務,而其他則竝令仍帶矣,大臣如是陳達,一向不許,恐有乖於待大臣之道,兩任竝姑勉副,以安病懷,可也。
上在昌德宮。停常參·經筵。
下直,會寧府使李後晟。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜間,聖體調攝,若何?湯藥連日進御後,玉候諸症,益有差減之效乎?臣等不勝伏慮之至,敢來問安。答曰,知道。症候,益漸差減矣。
咸鏡監司李玄錫上疏。大槪,馱疾忍死,寸寸前進,今始來伏城外,而病勢十分危劇,方在人鬼關頭,萬無時月間自力之望,且情勢有不敢冒玷顯仕者,又有斷不可按莅北關者,竝此呼籲,以俟處分事。答曰,省疏具悉。卿其勿辭,速往欽哉。
政院啓曰,臺諫處置,不得經宿,而正言金斗南,獻納徐宗憲,引避退待者有日,尙不處置,事涉未安。正言李坦,昨日陳疏,今又呈辭,卽爲牌招,使之處置,何如?傳曰,允。
吏曹啓目,權知承文副正字李肇·趙泰一·李夏源·呂必重·姜履相,權知成均館學諭黃一夏·全起濟爲等如,口傳施行,何如?啓依允。
大殿·中殿·世子宮·嬪宮,藥房·政院·玉堂夕問安。答曰,知道。
合啓,請罪人張希載按律處斷。答曰,亟停勿煩。
院啓,請還收韓重爀·崔格·李時檜按律處斷之命,令該府不問拘忌,逐日嚴刑,期於輸情,依律處斷。大司憲吳道一,內挾文藝,外藉酒氣,詬辱儕友,侮慢卿宰,儒賢儒相,平日之所服事,而擧名醜辱,太廟禋祀,人臣之所祗敬,而扶腋偃蹇。噫,國有紀綱,少使嚴憚,其放肆怠慢,豈至於此哉?直以論之者,發於異己而歸爲黨論,恕之者,諉以酒失而視若尋常,訖無糾正之擧,尙處淸要之地,風憲首席,不可冒居,推考薄罰,未足懲戢。請大司憲吳道一罷職。世道日變,士習漸壞,有識之寒心,固已久矣。幼學尹得莘,頃入泮宮,敢斥師席,言語極悖,擧措絶妄,無復士子貌樣,而至於趙尙迪,移文凌辱,擧先詬罵,怪駭之輩,唱先和後。噫,太學明倫之地,自有此擧以來,師生之分掃地,偏黨之習成痼,不可不嚴懲其罪,以尊體統,以正風敎,請幼學尹得莘·趙尙迪,竝定配。竝引嫌而退。呈告未參,旣非無故,憲臣所論,何必爲嫌?請正言金斗南,獻納徐宗憲,竝命出仕。答曰,不允。處置事,依啓。
吏曹啓目,權知成均館學諭黃一夏·全起濟,登科前,年滿五十,依法典六品遷轉,何如?啓依允。
京畿監司書目,富平呈,以掌令李東馣辭職上疏上送事。答曰,省疏具悉。爾其勿辭,從速上來察職。
上在昌德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜間,聖體調攝,若何?玉候諸症,益有差減之效乎?臣等不勝伏慮之至,敢來問安。答曰,知道。日漸差勝矣,勿爲直宿。
左承旨黃欽上疏。大槪,敢陳私懇,冀蒙矜許事。入啓。答曰,省疏具悉。疏辭,令該曹,稟處。
正言金斗南啓曰,臣之濫叨言責,已閱兩月,而涓埃蔑效,瀆擾是事,一味惶愧,無所容措,未參放榜之班,宜得怠慢之罪,處置請出,出於意外,召牌下降,黽勉就列,而第於本院尹得莘等定配之論,有嫌不敢同參者。得莘等之詬辱師席,專在於兩賢臣黜享時事,而臣於己巳之初,適參館官之列,見差執事,進參於黜廟之日,訿謗之來,固已飽得,則其何敢晏然於臺席,聯名於請罪之啓乎?決不可一刻仍冒,請命遞斥臣職。答曰,勿辭。退待物論。
大殿,藥房夕問安。答曰,知道。勿爲問安。
中殿·世子宮·嬪宮,藥房夕問安。答曰,知道。
謝恩,右副承旨金盛迪。
院啓,韓重爀等,輸情後處斷事。措辭竝見上引嫌而退。旣往之事,引嫌太過,請正言金斗南出仕。答曰,不允。處置事,依啓。前啓,大司憲吳道一罷職事,及幼學尹得莘·趙尙迪定配事,停啓。已上朝報
上在昌德宮。停常參·經筵。
巳時午時,日暈。
下直,密陽府使沈徵。
中殿·世子宮·嬪宮,藥房問安。答曰,知道。
藥房啓曰,夜雪應候,伏未審此時,聖體調攝,若何?玉候諸症,日漸有平復之效乎?臣等不勝區區之慮,敢來問安。答曰,知道。症候日漸差愈,而夜間腰部濕痰,大段作苦,明日不可不受灸矣。
政院啓曰,憲府無行公之員,監察茶時未安,未肅拜在外人外,呈告人員,竝卽牌招察任,何如?傳曰,允。
持平趙泰老牌不進,依承傳罷職傳旨。傳曰,只推勿罷。
傳曰,史官三員待命,騎馬九匹立之,祈雪祭等所內摘奸。
注書南就明病,代以姜履相爲假注書。
忠淸道幼學李節等上疏。大槪,故儒臣李翔,以三朝禮遇之人,抱窮天極地之痛,纔蒙昭雪之典,旋有反汗之命,士林之痛惜,爲如何哉?玆陳一道公共之論,冀蒙採納,特許伸釋,以慰泉壤之冤,以副士林之望事。入啓。傳曰,此疏,極其猥越,還出給。已上朝報
上在昌德宮。停常參·經筵。
夜自二更至四更,月暈,暈上有冠,色內赤外靑,白氣如虹,逶迤暈北,良久乃滅。
藥房啓曰,伏未審夜間,聖體調攝,若何?腰部濕痰作苦,卽今加減亦如何?今日受灸,定以何時乎?臣等不勝憂慮之至,敢來問安,竝此仰稟。答曰,知道。腰部濕痰,姑無顯效,受灸時刻,定以未初宜矣。
中殿·世子宮·嬪宮,藥房問安。答曰,知道。
判義禁李世白,知義禁閔鎭長,同義禁權是經·宋昌上疏。大槪,臣等,有按獄失當之罪,亟遞金吾之任,以重刑政事。入啓。答曰,省疏具悉。卿等勿辭,從速察職。
開城留守書目,辭職上疏上送事。啓。答曰,省疏具悉。卿其勿辭,調理察職。
吏曹啓目,粘連,觀此左承旨黃欽上疏,則乞得湖中一縣,俾遂烏鳥之私情亦爲白有臥乎所,家有老病嚴親,菽水不繼,則得郡便養,情甚懇迫是白乎矣,近侍之臣,亦難輕許出外,上裁,何如?啓特爲依願施行。
大殿受灸後,藥房問安。答曰,知道。
大殿·中殿·世子宮,政院·玉堂·二品以上·六曹問安。答曰,知道。
嬪宮,政院·玉堂問安。答曰,知道。
今日受灸時,前縣監尹諴,幼學尹世徵·李萬枝·尹國賓·郭善瑗等,付軍職,冠帶常仕,同參議藥事,榻前定奪。
政院啓曰,褒貶官手自書塡題目,乃所以嚴殿最也。今者北兵使李尙,平安兵使李弘述等,管下邊將等題之目,與元啓本列書姓名者,少無異同,明是一人之筆,其非自書可知,事極可駭。北兵使李尙,平安兵使李弘述,不可無警責之道,竝從重推考,何如?傳曰,允。
玉堂箚子。大槪,今此姜五章等減死定配之後,兩司宜有執法之請,而尙今寂然,不可無糾正之擧,竝命遞差〈事〉。入啓。答曰,依啓。
京畿監司書目,廣州呈,以府尹朴泰淳上疏上送事。啓。答曰,省疏具悉。疏辭,令廟堂,稟處。
禁府,尹宗緖巨濟縣,蔡悌胤珍島郡,姜五章南海縣,絶島減死定配。啓。已上朝報
上在昌德宮。停常參·經筵。
夜四更,月暈。
下直,新昌縣監李震華。
藥房啓曰,伏未審夜間,聖體調攝,若何?昨日受灸之後,腰部·濕痰,有消散之效乎?今日受灸,依前定以未初乎?臣等不勝伏慮之至,敢來問安,竝此仰稟。答曰,知道。腰部濕痰,似有一分減歇矣。
中殿·世子宮·嬪宮,藥房問安。答曰,知道。
兵曹口傳政事,副司果尹諴,副司勇郭善瑗·尹世徵·李萬枝·尹國賓。
政院啓曰,卽伏見今秋冬等各道褒貶啓本,則忠淸監司洪受疇等題目中,全義縣監兪命弘,則交差有制,暫屈何妨?堤川縣監洪受疇則曰,名流莅任,峽民有恃,唐津縣監尹會則曰,郞官出宰,佇聞賢聲,徒尙浮虛文字,政治能否,全不擧論,宜有警責之道,洪受疇從重推考,何如。京畿監司李彦綱,則道內守令,無一人居下者,亦非嚴明殿最之意,李彦綱推考。傳曰,允。又啓曰,卽伏見今秋冬等各道褒貶,則京畿水使崔橚,忠淸水使黃銓,全羅左水使元德徽,黃海兵使洪夏明等,管下邊將,無一人居下者,殊無嚴明殿最之意,竝推考,何如?傳曰,允。
吏曹啓曰,臺諫有闕,政事,取稟。傳曰,明日爲之。
大殿受灸後,藥房問安。答曰,知道。
大殿·中殿·世子宮,政院·玉堂·二品以上·六曹問安。答曰,知道。
嬪宮,政院·玉堂問安。答曰,知道。
禮曹判書臣申琓,參議臣趙相愚,俱詣政院兒房啓曰,今丙子年秋冬等褒貶,承文院官員等第時,肄習官李光佐·崔啓翁·宋廷奎·尹星駿·崔昌大,本院封書,置之下考,而本曹磨勘時,誤以上字書塡,金相稷·宋儒龍·朴權·金始慶·魚瑞龍,置之中考,而亦以上字書塡。莫重殿最,非不欲十分詳審,而日暮悤擾之中,未及致察,有此許多人等第誤書之失,不勝惶恐,來詣待罪。李光佐等第,依本院磨勘施行之意,分付該曹,何如?傳曰,依啓。勿待罪。
藥房再啓曰,臣等入診後,退與諸御醫相議,則以爲聖候違豫累月之餘,水刺今已復常,苦口湯劑,有難連爲進御,腰部濕痰,雖未盡袪,連爲受灸之後,亦有解散之勢,卽今苦口湯劑,姑爲停藥,宜當云。數日後,更審症候,議定當進之藥,何如?答曰,依啓。
司諫李健命上疏。大槪,累月違命,罪積逋慢,拘於禁令,不敢再籲,情窮勢蹙,不得不入城疾號,悉暴難安情實,伏乞聖慈,俯賜諒察,許遞本兼之職,以安私分事。入啓。答曰,省疏具悉。爾其勿辭,從速察職。
玉堂箚子。大槪,目見天災,敢陳瞽說,以備睿覽事。入啓。答曰,省箚具悉。災咎非常,憂懼方切,反覆陳戒,亶出忠愛,予甚嘉尙,可不置諸左右而留心焉?姑罷宮庄,稍待年長之說,大意雖好,事勢有不然者。三南簽丁等事,令該司稟旨停止,守令及閫守以至郵官,勿循常格,極擇差遣,若著聲績廉白之人,則勿以年限爲拘。西北,以出入侍從有才望者,參錯差除,及一番之人罪名,關係稍輕,而曾前聲望著稱之人,廣加甄錄收用等事,令該曹稟處。已上朝報
上在昌德宮。停常參·經筵。
下直,江華留守李頤命,淮陽府使金鎭圭,靈岩郡守沈得元,仁川縣監沈廷輔,龍安縣監柳昌運。
藥房啓曰,積雪近臘,伏未審此時,聖體調攝,若何?昨日受灸後,流注濕痰,益有消散之效乎?臣等不勝仰慮之至,敢來問安。答曰,知道。濕痰漸有消散之效矣,勿爲逐日問安。中殿·世子宮·嬪宮,藥房問安。答曰,知道。
江原監司書目,臣之情勢難冒,姑不敢更言,而所患賤疾,日就沈篤,不得不復煩籲號,冀蒙恩遞事上疏上送事。啓。答曰,省疏具悉。卿辭至此,令該曹稟處。
領中樞府事南九萬上疏。大槪,賤骸危喘,若不保朝夕,深恐顚踣省闥,汚穢禁庭,所帶內醫院都提調之任,乞賜遞免事。入啓。答曰,省疏具悉卿懇。內局提調,決難允許,須體至意,安心勿辭,速出行公,以慰予心。仍傳曰,遣史官傳諭。
謝恩,副修撰朴權一。
吏曹啓目,粘連啓下是白有亦,觀此江原監司沈枰上疏,則情勢難冒,再承恩諭,不敢更事陳瀆,而疾病沈淹,無望復起莅事,不得不更此瀆擾是如,乞遞藩任爲白有臥乎所,難安情勢,旣已再度陳章,今不必又爲擧論是白在果,病廢職事,已浹月餘,則當此災荒之餘,不宜一向廝捱,以致公務之曠廢,似當今姑許遞是白乎矣,藩臣進退,臣曹有難擅便,上裁,何如?啓依回啓施行。
京畿監司書目,廣州呈,以判尹李畬辭職上疏上送事。啓。答曰,省疏具悉。卿勿過辭,從速上來行公。
修撰李震壽牌不進,依承傳罷職。以上朝報
有政。以朴來明爲成均館學正,以黃一夏爲成均館典籍,權尙連爲兎山縣監,以南世珍爲禮曹正郞,宋相曾爲禮山縣監,以李廷謙爲司諫,柳萬齡爲工曹正郞,以羅良佐爲忠淸都事,以黃夏英爲繕工假監役,以洪重周爲兵曹正郞,領中樞府事南九萬爲司譯都提調,以李廷天爲寧陵參奉,以李震壽爲修撰,以朴權爲副修撰,金昌直爲修撰,李敏英爲掌令,李世龜爲持平,李健命爲校理,兪準一爲繕工監役,趙泰耉爲獻納,金致龍爲正言,柳重茂爲正言,朴安道爲承文博士,兪得一爲江原監司,趙亨期爲忠淸監司。以上政事
備邊司啓曰,監司爲政,最以守令黜陟爲重,至於殿最等第,尤不可不十分嚴明,而卽見政院啓辭,忠淸道全義等三邑守令等第題目,極涉浮夸,非但事體未安,將無以憚壓列郡,不可推考而止,忠淸監司洪受疇罷職,何如?傳曰,允。
又啓曰,因咸鏡監司啓聞,諸般身役,留補賑資,其代,自賑廳充給之意,覆啓知委矣。內需司牒呈內,內司貢布,專出非於南關,而混同代捧,則將無一尺布來納之處,事勢不可不變通。貢布仍前上納事,枚擧判下,移報備局云云。上年,亦因本道狀聞,初許留賑,旋因需用之難,八升六升布,則仍前上送,其餘五升布,則折半上送事,分付擧行矣。今年本道農事之失稔,比上年尤甚,朝家方有別遣御史之擧,其所軫念蠲減之政,宜無所不用其極,北關所捧布子,係是內裏供用之物,雖不敢自下仰請,而若於分等裁減之外,特下命旨,別爲量減,以示損上益下之意,則誠爲多幸,而至於南關所捧五升布,則依上年例裁減外,應捧之數一半,則依前覆啓,留補賑資,一半則使之上納,似合事宜,以此分付該道,何如?傳曰,依啓。北關布子,特減其半,可也。備局謄錄
上在昌德宮。停常參·經筵。
吏曹啓曰,來二十一日,祿都目政事爲之之意,敢啓。傳曰,知道。
備邊司啓曰,監司爲政,以守令黜陟爲重,至於殿最等第,尤不〈可不〉十分嚴明,而卽見政院啓辭,忠淸道全義等三邑守令等第題目,極涉浮夸,非但事體未安,將無以憚壓列邑,不可推考而止,忠淸監司洪受疇罷職,何如?傳曰,允。
假注書黃一夏遷轉,代以韓永徽爲假注書。
政院啓曰,近日臺諫,無行公之員,闕啓已久,監察茶時,亦已有日矣,事甚未安,兩司未肅拜人員,除在外者外,竝卽牌招察任,何如?傳曰,允。
吏曹啓目,粘連啓下是白有亦,全羅監司全萬吉狀啓,據賑恤廳覆啓,考例稟處事,允下矣。取考前例,則江界府使李孝源,甲山府使朴相馨,吉州牧使睦林奇等,俱以善賑善治居最,自通政陞嘉善,而忠州牧使李國憲,潭陽府使洪得禹,沔川郡守安弼星,全州判官尹等,亦以善治善賑居最,爲通政矣。其他賑政之表著者,或準職陞敍,賜馬賜帛,前後非一,不必枚擧,而今此光州前牧使任弘望,治績茂著,善賑爲最,似當依李孝源·朴相馨等前例,施以增秩之褒,咸悅縣監李萬亨,長城府使朴時璟,泰仁縣監李堂等,私備穀最多,賑政得宜,似當施以次賞,而李萬亨,已陞通政,朴時璟,亦已準職,賜以帛馬,恐合事宜。李堂段,四品守令除授,而綾州牧使朴致道,金溝縣監趙楷,同福縣監李泳,求禮縣監姜碩良等四邑守令,又當參酌施賞,朴致道,賜以表裡,趙楷等三人陞敍,似爲宜當是白乎,恩典體重,自下不敢擅便,上裁,何如?啓依允。任弘望乙良加資,李萬亨·朴時璟等,表裏賜給。又啓目,粘連江原監司尹以道狀啓,據賑恤廳覆啓,考例稟處事,允下矣。論賞前例,槪悉於湖南狀啓粘目中是白在果,平海郡守辛大觀,賑政治績,最爲表著,合施增秩之褒是白乎旀,楊口·橫城·金化三邑政治,俱有善賑之實,而金化爲優是白乎所,楊口縣監吳遂大,橫城縣監曺挺夏,竝陞敍,金化縣監丁熙燾,表裏賜給宜當是白乎矣,恩賞體重,自下不敢擅便,上裁,何如?啓依允。辛大觀乙良,加資。又啓目,黃海監司李徵明狀啓,據賑恤廳覆啓,考例稟處事,允下矣。論賞前例,槪悉於湖南狀啓粘目中是白在果,安岳郡守李翊周,信川前郡守蔡頲兩邑善賑之績,當爲一道之最,而穀物多小,民役蠲減言之,則安岳爲首是如爲白去乎,李翊周,依安弼星·尹等前例,施以增秩之典爲白乎旀,蔡頲段,係是通政,賜以表裡爲白乎旀,黃州前判官權秀萬,別備穀物最多,準職除授爲白乎旀,靑丹察訪吳挺奭,多聚穀物,至誠救活,而係是武班參上,曾經守令之人,四品守令除授宜當爲白乎矣,恩典體重,自下不敢擅便,上裁敎是白乎旀,邊將等乙良,令兵曹稟處,何如?啓依允。李翊周乙良,加資。又啓目,粘連平安監司李濡狀啓,據賑恤廳覆啓,考例稟處事,允下矣。論賞前例,槪悉於湖南狀啓粘目中是白在果,嘉山郡守李奎成,順川郡守李順坤,賑政治績,俱爲最著,合有增秩之褒是白乎旀,熙川郡守尹廷舟,三和前府使李亨蕃,俱有善賑之績,而兩人係是通政,表裏賜給,以示褒奬宜當爲白乎矣,恩賞體重,自下不敢擅便,上裁,邊將等乙良,令兵曹稟處,何如?啓依允。李奎成·李順坤等乙良,竝加資。又啓目,粘連江華留守崔奎瑞狀啓,據賑恤廳覆啓,考例稟處事,允下矣。江華經歷鄭堥,竭心賑事,無一餓殍,不可無參酌施賞之典,準職除授,宜當爲白乎矣,恩賞體重,不敢擅便,上裁,何如?啓依回啓施行。又啓目,粘連忠淸監司洪受疇狀啓,據賑恤廳覆啓,考例稟處事,允下矣。論賞前例,槪悉於湖南狀啓粘目中,而淸州前牧使鄭是先,善治善賑之績,爲一道最著,似當依李國憲·洪得禹前例,施以增秩之褒,定山縣監宋相哲,賑政表著,庇仁前縣監朴廉,備穀最多,竝只四品守令除授,尼山前縣監崔寯,鴻山縣監洪得衡,俱有善賑之績,竝只陞敍,宜當爲白乎矣,恩賞體重,自下不敢擅便,上裁,何如?啓依允。鄭是先乙良,加賀。又啓目,粘連咸鏡監司李光夏狀啓,據賑恤廳覆啓,考例稟處事,允下矣。鏡城判官宋廷奎,恤民善賑之績,可居諸邑之右,慶源前府使申益恬等九人段,盡心料理,多備賑資,別無大段優劣,而宋廷奎之治績爲最,合有增秩之典。慶源·富寧·德源·永興·利城·穩城·端川·文川等邑守令,賜以表裡,咸興判官張世南,穀物最多,陞敍,宜當。居山察訪閔益明段,多聚穀物,救活驛卒,誠爲可嘉,依沈若虛例,守令除授,宜當爲白乎矣,恩賞體重,自下不敢擅便,上裁,邊將等乙,令兵曹稟處,何如?啓依允。宋廷奎乙良加資。又啓目,粘連慶尙監司李善溥狀啓,據賑恤廳覆啓,考例稟處事,允下矣。聞慶縣監李德齡,賑政治績,爲一道之最,永川郡守朴奎世,靈山縣監李延普,義城前縣監李益著等,賑政表著,當施以次賞,而李德齡,治績首最,自備之穀,僅一百五十石,則增秩之褒,恐或過當,準職除授,宜當。李延普,四品守令除授,朴奎世,準職,李益著,賜以表裏宜當,而陜川前郡守徐敬祖等十一邑守令,備穀各有多小,賑政亦有優劣,而陜川·大邱·金海·盈德·梁山·醞川六邑,聚穀旣多,賑政亦善,竝賜表裏,庇安·定山·玄風·禮安·咸安五邑,備穀雖多,賑政不無差等,竝陞敍,而㭍原前縣監權季衡,自備居首之政,似當一體陞敍。黃山察訪崔後徵,竭力聚穀,遍給乾糧,大小雜役,一切蠲免,似當依李蕃·張鈺例,守令除授。長水察訪金重泰,各驛例太半蠲免,分賑飢卒,多數濟活,似當爲黃山之次,而係是參上,亦爲守令除授,宜當爲白乎矣,恩賞體重,自下不敢擅便,上裁,邊將等乙良,令兵曹稟處,何如?啓依回啓施行。又啓目,粘連京畿監司李彦綱狀啓,據賑恤廳覆啓,考例稟處事,允下矣。論賞前例,槪悉於湖南狀啓粘目中,而振威縣令李惠疇,善治善賑之績,最於一道,至誠救民之狀,人無異辭,似當依睦林奇等例,施以增秩之褒,高陽郡守趙泰期,仁川縣監李喜朝,安山郡守鄭尙樸,俱有善賑之稱,賜以表裡,以示嘉奬宜當,重林察訪盧思聖,撫恤驛卒,私備賑穀,俾不至於流亡,似當依姜植·柳後光等例,六品遷轉爲白乎矣,恩賞體重,不敢擅便,上裁,何如?啓依允。李惠疇乙良,加資。
掌令李敏英,謝恩後啓曰,臣以累試不職之蹤,復叨匪據,固無稱塞之望,而召牌之下,分義是懼,不得不强顔趨承矣。卽於詣臺之後,復見前司諫李健命疏本,以近來三司亞長之不能審擇爲言,臣於是不勝慙悚之至。臣之無似,亦嘗備數於亞長之望,公議之嗤點,勢所必至。臣何敢諉之泛論而晏然仍冒於職次乎?請命遞斥臣職。答曰,勿辭。退待物論。
謝恩,司諫李廷謙,正言金致龍·柳重茂。
掌令李東馣,獻納趙泰耉牌不進,依承傳罷職。
吏曹參議李徵明上疏。大槪,臣於諫臣之疏,有不敢晏然者,不得不冒死自列,乞治臣罪,以謝公議,以嚴官方事。入啓。答曰,省疏具悉。爾其勿辭,從速察職。
院啓,崔格·李時檜·韓重爀等按律處斷事。措辭見上令該府不問拘忌,逐日嚴刑,期於輸情,依律處斷事。新啓,日昨擧行條件中,有姜五章·尹宗緖·蔡悌胤等減死絶島定配之命,臣等看來,不勝驚惑之至。延曙埋凶之變,自是暗昧之事,苟非同參之人,決無先知之理,而五章上變之疏,乃在於他人未及聞之前,則其與凶賊之徒,共通謀議之跡,的然無疑,而且其疏中,揷入私讐二字,疑亂衆聽,瑩惑聖意,其用心設計,不但在於嫁禍搢紳而已。且尹姓人陳疏之說,旣出於鞫廳諸賊之招,而及至五章就拿之後,與宗緖·悌胤,相議陳疏之由,明日直告,而悌胤亦以率來五章,同宿于宗緖家,勸令陳疏之意,直爲納招,則此輩之與弘勃表裏相應之狀,尤狼藉難掩矣。宗緖等,苟不干預於凶謀,則何必往來謀議,若是其陰秘,而賊人等,亦何敢先知某人之當爲陳疏乎?窮凶情節,與私勃無甚異同,其在獄體,不可不嚴問窮覈,快施王法。特以該府不能嚴治之故,延拖至今,尙不就服,此輿情之所以憤鬱痛惋,久而不已者也。今乃以滯獄爲慮,徑先勘律,卒溥生議,王章之不嚴,刑法之乖舛,爲如何哉?此而置之,將無以懲亂賊而洩輿情。請還收罪人姜五章·尹宗緖·蔡悌胤等減死絶島定配之命,令該府嚴刑窮問,期於得情。引嫌而退。諫臣之疏,出於泛論,以此爲嫌,殊涉太過。請掌令李敏英出仕。新除授司憲府持平李世龜,時在忠淸道禮山任所,請斯速乘馹上來事,下諭。答曰,不允。處置及下諭事,依啓。前啓,平安兵營新定木蠲革事,停啓。
司諫李廷謙啓曰,臣昨見諫臣疏本,其中一款,以爲官方猥雜,淸路混淆,三司亞長,殊欠愼簡,擬望之人,多至十六人云。臣忝在銓郞時,新擬亞長,與聞末議,其數不下四三人,而今乃不爲明言斥論,只以人數之多,謂之猥雜混淆,臣於此,已不勝瞿然。不意此際,新命遽下,而所叨之職,又是亞長之一,則譾劣最居人下,而十六之外,又忝其一,臣之情勢,一倍難安,決不可冒居亞席,以益猥雜混淆之譏,請命遞斥臣職。答曰,勿辭,退待物論。以上朝報
上在昌德宮。停常參·經筵。
下直,積城縣監韓世緯。
京畿監司書目,衿川呈,以大司憲吳道一辭職上疏上送事。啓。答曰,省疏具悉。過激之言,不必深嫌,卿其安意勿辭,從速上來察職。
藥房啓曰,日氣隆寒,伏未審此時,聖體將攝,若何?玉候雖已平復,調治之道,預防之藥,不可不議定,臣等與諸御醫等入診,宜當。臣等不勝區區之慮,敢來問安,竝此仰稟。答曰,知道。入診事,依啓。
全羅監司書目,辭職上疏上送事。啓。答曰,省疏具悉。卿其勿辭,調理察職。
傳曰,今番未寧時藥房都提調以下,竝書啓。
中殿·世子宮·嬪宮,藥房問安。答曰,知道。
大司成李墪上疏。大槪,臣於所叨本職,旣自知其不稱,而又於諫臣疏中,淸塗混淆之言,尤有所不敢晏然者,冒陳至懇,冀蒙恩遞,以安微分,以謝公議事。入啓。答曰,省疏具悉。爾其勿辭,從速察職。
吏曹判書崔錫鼎上疏。大槪,敢陳難冒情勢,乞蒙鐫削臣職,以謝公議事。入啓。答曰,省疏具悉卿懇。卿其安心勿辭,從速行公。
應敎趙大壽上疏。大槪,旣處難冒之地,又有老母之病,情理所在,不忍暫離,伏乞聖慈,諒臣危懇,遞臣職名,以嚴公議事。入啓。答曰,省疏具悉。爾其勿辭,從速察職。
藥房再啓曰,臣等入診後,退與諸御醫等相議,則玉候新差,胃氣纔復,不可連進苦口湯劑,宜進丸藥,以爲預防日後之地,而竹瀝達痰丸,最有治痰補元之效云,此藥一劑,爲先劑入,何如?答曰,依啓。
司諫李廷謙就職。
政院啓曰,上候平復後,罪人啓覆更稟事,前已啓達矣。目今歲前日字無多,三覆過後,中外罪人行刑,勢所不及,今年啓覆,何以爲之?敢稟。傳曰,今年勢難爲之。
合啓,罪〈人〉張希載謀害國母之罪,實是神人之所共憤,覆載之所難容,律以王法,在所必誅,三司爭執,已閱三載,而天聽愈邈,兪音尙閟,臣等竊不勝悶鬱焉。希載之陰兇情節,殿下旣已暴其罪狀,付諸有司,而今乃必欲曲全,何也?殿下每以不當慮之事,有所持難,而諸臣之疏章,論列已盡,殿下之批辭,開釋已悉,此亦非所可慮,臣等之所以合辭齊籲者,只欲爲殿下守三尺之王法,扶萬世之倫常,豈有私惡而然哉?或者以爲,希載忝居春宮外屬,宜以私恩,有所容貸,而此則尤有所不然者。春宮,旣已承祧主鬯,則其於禮法,決不可以希載,諉之於外屬,況以春宮止孝之心,豈無大義滅親之意哉?王法至嚴,公議難遏。請罪人張希〈載〉按律處斷。答曰,亟停勿煩。
院啓,崔格·李時檜·韓重爀等按律處斷事。措辭上同請還收姜五章·尹宗緖·蔡悌胤等減死定配之命,亟令該府更加嚴訊,期於得情,夬伸王法。引嫌而退。諫臣之疏,出於泛論,以此引嫌,似涉太過,司諫李廷謙,請命出仕。答曰,不允。處置事,依啓。
副應敎李寅燁上疏。大槪,臣於諫臣之疏,有不敢晏然者,懇乞亟賜遞改館職及兼帶,以謝公議,以安愚分,兼陳所懷,以備裁察事。入啓。答曰,省疏具悉。梁聖揆所爲,實涉駭異,特罷其職,尹得莘等事,已諭於臺臣之疏批矣。爾其勿辭,從速察職。以上朝報
上在昌德宮。停常參·經筵。
戶曹判書李世白上疏。大槪,更陳難冒情勢,懇乞先遞臣金吾之任,仍將本職,竝許鐫免事。入啓。答曰,省疏具悉。卿其安心,勿辭行公。
領中樞府事南九萬上疏。大槪,前事未遞,復有新兼,驚惶慙愧,罔知攸措。內局·譯院都提調之任,伏乞先賜遞改,且丐其不肖之身,使之歸塡於溝壑事。入啓。答曰,省疏具悉卿懇。自卿去國,寤寐思想,曷嘗少弛哉?頃因不安之候,蒼黃上來,欣喜之極,却忘疾痛之苦也。不意所患纔瘳,遽見乞歸之章,不覺愕然,若添一病也。藉令卿眞有所失,半年退遯,廉義足伸,況無一毫瑕疵,而遭玆多難,義同休戚者乎?言出肝膈,實非假飾,卿其須體至意,安心勿辭,仍留京邸,少安將攝中心懷。仍傳曰,遣承旨傳諭。
政院啓曰,今日祿都目政事爲之之意,該曹啓稟,允下矣。卽者吏曹郞廳來言,判書崔錫鼎,參判崔奎瑞,參議李徵明,俱以病不爲進參,不得開政云,雖未知病勢之如何,而三堂上,一時稱病不進,殊涉未安。竝推考,卽爲牌招開政,何如?傳曰,允。
備忘記,今番不寧時,藥房都提調領府事南九萬,鞍具馬一匹賜給,提調判書金鎭龜,副提調都承旨金載顯,醫官鄭惟覺·金汝器·丁時悌,竝加資,注書李世維,六品遷轉,記事官權尙游,兒馬一匹,記事官韓在垕,前副提調副司直李濡,各上弦弓一張賜給,假注書鄭維漸·愼惟益,竝勿論,醫官金有鉉·崔聖任,各熟馬一匹面給,御醫柳諶·鄭斗俊·韓俊興·全世弘·方震虁,掌務官金壽峯·玄瑞夏,鍼醫李應斗·玄孝綱·金兌堅·權聖徵,議藥同參李時聖·許玷·權萬年,副司勇愼定·李頊,各半熟馬一匹,內醫金慶華·李命瑺·玄萬運,鍼醫白光玹·李以楨·李敏夏·卞三彬,議藥同參趙錫孚·崔時省·玄萬胄,副司果尹諴,副司勇尹世徵·尹國賓·李萬枝,各兒馬一匹,內醫邊永淸·金國賓·申熙溟·李道元·趙興瑀·李重蕃,鍼醫吳鼎和·白興齡,議藥同參崔迪·金有章,各上弦弓一張賜給,下人等,令該曹米布分等磨鍊題給,入侍承傳色內官金成輝·鄭希哲·金厚白·張厚載·康以源·金斗光·曺漢卿,入侍長番內官吳善業·金起聲·林成翼·金禹鼎·金信豪·朴瑌·車天義·金善弼·劉起漢·申晐·李就曅·朴世華·張世相·金起龍·宋國良·黃道晟·元萬始·辛錫祚·李重萼·李益昌·吳斗興·朴東亮,各半熟馬一匹,假長番內官金碩輝·金聲振·金鳳輝,司謁朴時元·池溟達,各兒馬一匹,司鑰尹衡卿·咸俊英·金天錫·金輝燦·朴承立·孫貴說·金後聲等處,各不粧弓一張賜給,別監中禁等,令該曹米布分等磨鍊題給。
正言金致龍啓曰,臣伏見備局啓辭,忠淸監司洪受疇,以殿最文字之失當,至被罷職之罰,臣於是不勝瞿然之至。臣以伊時幕官,亦常執筆參坐,則到今請罪之際,豈可曰題品等第之責,專在道臣,而獨爲晏然乎?臣於日昨承牌出肅之後,賤疾添苦,不卽自列,今始扶曳來避,所失尤大。且臣卽於詣臺之後,得伏見副應敎李寅燁疏本,因梁聖揆避辭之迹,至曰比來臺諫,多不愼簡,臣亦近日臺官之一也。以此以彼,不可仍冒職次,請命遞斥臣職。答曰,勿辭。退待物論。
掌令李敏英啓曰,臣以庸陋,忝叨匪據,自知不似,尋常愧懼矣。卽見副應敎李寅燁之疏,近日臺諫,多不愼簡爲言,臣亦近來臺諫之一,則今於儒臣疏語,有不可晏然仍冒者,請命遞斥臣職。答曰,勿辭。退待物論。
正言柳重茂啓曰,卽者正言金致龍,引避退待,臣當處置,而其避辭末端,以副應敎李寅燁疏中,近來臺諫多不愼簡之語爲嫌,臣亦近日臺諫之一,而儒臣疏語,不知其指何人而發,則在臣之道,固當自處之不暇,其何敢晏然仍冒,處置同僚乎?請命遞斥臣職。答曰,勿辭,退待物論。
江原監司書目,以臘日進上生猪,不準尺量,春川府使朴思敦罷黜待罪事,狀啓。傳曰,只推勿罷。
咸鏡監司書目,咸興判官張世南病勢甚重,全廢賑務,罷黜事。
兵曹判書閔鎭長上疏。大槪,臣於玉堂之箚,諫臣之啓,尤有所不敢晏〈然〉者,冒死申懇,乞遞臣兼帶金吾之任,以安私分事。入啓。答曰,省疏具悉。卿其安心,勿辭行公。
傳曰,承旨典獄摘奸,輕囚放釋。
同副承旨兪集一書啓,臣敬奉聖批,傳諭于領中樞府事南九萬處,則以爲私悃危迫,冒死陳章,而聖諭勤款,至於若一,奉讀以還,涕淚盈襟,不知死所也。怵惕震越,玆不能盡,謹當更具一疏,以俟嚴命云矣,敢啓。傳曰,知道。
吏曹啓目,粘連,觀此江原監司狀啓,則各邑捧糴,尙未完畢,明春賑政,亦且緊急,三陟·伊川中下之代,急速差出,催促下送,而在前都目差退之時,守令遭貶之代,有變通差出之例,官事緊急,誠如狀啓所陳,兩邑守令之代,差出催送,何如?啓依允。
都承旨金載顯上疏。大槪,乞收加資之命,以重賞典,以安微分事。入啓。答曰,省疏具悉。今此賞典,實循舊章,卿其勿辭焉。以上朝報
大臣·備局堂上引見入侍時,行戶曹判書李□□所啓,海運判官,以各其道都事兼行事,曾已巡撫使狀啓,旣已停當矣。都事與判官,初無干涉之事,而今乃使之兼察,則其例捧雜費,雖減於判官在任之時,檢飭漕船,整頓漕卒,督運多船,及往來之間營吏立番等事,當爲改其節目,分付兩道都事,以爲定式遵行之地,敢稟。上曰,依爲之。李□□曰,海運判官,乃兼察三道漕運之任,而判官印信,只是一箇,且都事印信,與判官,自當有別,加造印信,分給兩道都事,何如?左議政柳□□曰,然則兩道都事下批時,似當以兼判官下批矣。上曰,依爲之。以上戶曹謄錄
有政。吏批,以蔡元絅爲工曹佐郞,崔寔爲咸興判官,徐宗憲爲掌令,趙泰東爲修撰,閔處重爲漢城判官,南正重爲獻納,鄭漢柱爲兵曹佐郞,吳命俊爲副修撰,閔鎭遠爲司書,沈權爲忠州牧使,洪受瀗爲伊川府使,李東裱爲三陟府使,金演爲襄陽縣監。
上在昌德宮。停常參·經筵。
都承旨金載顯,知事鄭惟覺,司直金汝器,加資肅拜。
藥房啓曰,雪寒曉甚,伏未審聖體調攝,若何?少愈之戒,正在此時,臣等不勝仰慮之至,敢來問安。答曰,知道。今已差愈矣,勿爲問安。
中殿·世子宮·嬪宮,藥房問安。答曰,知道。
工曹判書金鎭龜上疏。大槪,請命收回新授恩資,以重賞典,以安微分事。入啓。答曰,省疏具悉卿懇。今玆賞典,實循舊章,卿其安心勿辭焉。
右副承旨金盛迪書啓,臣承命,馳往典獄署,點閱獄囚,則啓覆罪人二名,承傳罪人二十九名,刑曹罪人二十八名,咀呪罪人三名,來關罪人十三名,各司罪人五十三名,合一百二十八名內,其中吳汝漢,欺誣士夫,放賣虛無之畓事也,蘇尙命,稱以免賤牒文,圖出徵銀事也,梁秋善·厚重等,擊錚元情後,未及放者也。茂香,其子砲手金碩興逃亡事,愛憐·玉只等,典牲猪口價米受食後,久不備納事也。李枝夏,以禁吏受賂事也,禮伊,角帶匠次知也。任伊,其子李宗碩,假稱刑吏,作弊受賂事也,呂斗昌,田畓重復放賣事也,周亂,犯松事也,世傑·次玉·業伊·金節禮·伊順·德伊·有建·仁碩·李先等,氷丁不卽伐納事也。己丑·壬先·守亂等船人,士人穀物,載來偸食事也,者億大,私自徵債事也,金伊·夫里·貞伊·每月等,筆工裵世萬督現事也。守萬,驛馬致斃,久不改立事也,信禮別監張命漢·三字缺也趙貴山,氷庫所入雜物,受價後趁不備納事也,又每·尙禮等,其夫稱以加資二字缺錢事也,占奉,奴婢買得價本,不爲准給事也。士立,士夫家穀物,載來偸食事也,唜禮·業禮等,其夫高時昌·徐命長,以奇別書吏,疏箚不爲書出事也,三十九名,罪名輕歇,不至重大,仰體聖上欽恤之意,各各招問後,竝卽放釋。亂日·金尙日等,以二字缺兪泰龜,印信僞造辭緣證問事,而病重垂死,姑爲保放,大成·次業等,不入囚□而稱以拘留,故亦爲放釋。李天日·劉孝建·鄭順男·萬益·禮德·禮金·金承仁·一善·李尙恒·唜明·業尙等十一名,囚禁旣入之後,自各該司放釋,而其餘罪囚,或啓覆,或咀呪,或犯盜賊,或犯私鑄錢文,或犯印信僞造,或犯殺人,或擊錚未元情,罪名俱係緊重,有難輕易放釋,故竝爲仍囚,而第念當此極寒,不可久滯凍獄,各別惕念,從速覈處之意,更加申飭該曹,何如?傳曰,依啓。
吏曹啓曰,以玉堂箚子,守令及閫帥,以至郵官,勿循常格,極擇差遣,若著聲績廉謹之人,勿以年限爲拘,西北,出入侍從有二字〈缺〉者,參錯差除事,及一番之人,廣加甄錄收用等事,令該曹稟處事,命下矣。親民之官,莫如守令,當此災荒之日,尤宜另加簡選,不遐遺朋亡之訓,最爲今日之切要。廣加甄錄,實合事宜,竝依箚辭,擧行,閫帥擇差一款,令兵曹稟處,何如?傳曰,允。
執義洪受漸上疏。大槪,臣於前司諫李健命之疏,有不敢晏然者,懇乞亟賜遞罷,以謝公議,因陳歷路聞見,以備裁察事。入啓。答曰,省疏具悉。疏辭,令廟堂稟處,爾其勿辭,從速察職。
傳曰,領中樞府事南九萬留待引見。
戶曹參判權是經上疏。大槪,臣於玉堂之箚,諫院之啓,有不敢晏然仍冒者,乞遞臣兼帶金吾之任,仍治臣罪,以謝人言事。入啓。答曰,省疏具悉。卿其勿辭察職。
司諫李廷謙啓曰,兩司諸臣,引避退待,臣當處置,而第其避辭,皆以儒臣疏中比來臺諫多不愼簡一句語,引以爲嫌。臣之無似,亦參臺席之一,碌碌隨行,自知不稱,難安之情,與諸僚無異,其何敢仍冒臺端,晏然處置乎?請命遞斥臣職。答曰,勿辭,退待物論。
謝恩,漢城判官閔處重。
校理李健命上疏。大槪,因臣自效之疏,誚責四至,情勢愈蹙,敢陳難冒之狀,乞蒙鐫改本職及兼帶文學之任,以安私分事。入啓。只遞本職。
修撰吳命俊上疏。大槪,召牌之下,嚴畏分義,不得不趨詣闕外,而顧臣情勢,決不可冒沒承當,且於頃日宮官之疏,有不敢晏然者,乞遞職名,以安微分事。入啓。答曰,省疏具悉。爾其勿辭,從速察職。
副修撰韓春東牌不進,依承傳罷職。
領中樞府事南九萬留待引見時,同副承旨兪集一所啓,校理李健命,爲司諫時陳疏,以爲堂上淸望三十人,亞長十六人之多,而謂之官方之猥雜,淸路之混淆,故曾經淸望時任亞長之人,孰自以爲不然而晏〈然〉乎?前後引避者相繼,今雖處置請出,將不無紛紜之端,而臺閣避辭,有難自下退却。自前有如此泛論之事,而初頭引避,公議許出之後,則事不當人人引避,或有稟達防塞之時矣。若不變通,則曾經淸路之人及臺閣,亦將無行公之時,何以爲之乎?上曰,近以李健命疏,臺諫皆引避,今旣處置請出之後,若又連續引避,則殊甚紛擾,此後因此事引嫌疏避,竝勿捧入,可也。以上朝報
上在昌德宮。停常參·經筵。
工曹判書金鎭龜,護軍李煿,僉知丁時悌,加資肅拜。
禮曹啓曰,今番聖候違豫,彌留三朔,久未復常,群下之憂遑煎迫,曷有其極?幸賴皇天之默佑,已底平復之境,中外臣民,莫不歡欣鼓舞,咸以爲億萬年無疆之休,而同辭稱慶,則宗社之慶,宜無大於此者矣。取考舊例,則不但祖宗朝皆有已行之例,雖以近事言之,戊午癸亥年及上年,皆於上候平復之後,卽有告廟陳賀之擧。今亦不容少緩,一以存有事則告之義,一以伸臣子忭祝之誠,故就義於大臣,則大臣之意,亦以爲不可不從速擧行云。告廟陳賀節目,依前例磨鍊擧行,何如?傳曰,允。
兵曹啓曰,因玉堂箚子,吏曹覆啓,閫帥擇差一款,令兵曹稟處事,命下矣。軍兵苦樂,皆係閫帥,當此荐飢之餘,民生旣極困瘁,軍政亦甚疏虞,制閫之任,尤難其人,儒臣箚辭,誠甚得宜。依箚辭,勿循常格,極擇差遣,何如?傳曰,允。
執義洪受漸啓曰,兩司諸臣,相繼引避,處置歸於本府,而第其避辭,皆以應敎李寅燁疏中,近來臺諫多不愼簡等語,引以爲嫌。如臣無似,亦參臺席,則儒臣所斥,安知其不在臣身乎?臣固自處之不暇,何敢處置諸臺乎?請命遞斥臣職。答曰,勿辭。退待物論。
玉堂箚子。大槪,請正言金致龍,掌令李敏英,正言柳重茂,司諫李廷謙,執義洪受漸,竝命出仕事。入啓。答曰,依啓。
禮曹啓曰,因本曹啓辭,上候平復告廟陳賀事,允下矣。告廟吉日,令日官推擇,則今月晦前,則皆有拘忌,來正月初三日爲吉云。初三日曉頭,先行遣大臣告宗廟·永寧殿·社稷祭,同日卯時,頒敎百官,進箋陳賀事,知委擧行,節目當以權停例,磨鍊以入,而王世子方在沖齡,且當日寒,早出大庭,勞勤行禮,恐或有乖於致愼之道,王世子致詞,表裏陳賀等事,依前權停乎?敢稟。傳曰,依爲之。以上朝報
禮曹啓曰,上候平復,告廟陳賀事,旣已啓下矣。自前陳賀時,各道例有方物物膳封進之規,大殿·中宮殿·世子宮方物物膳,一依前例封進之意,知委諸道及開城府,陳賀日字不遠,勢未及措備,亦依近例隨後封進之意,分付,何如?傳曰,依上年例,分付。以上禮曹謄錄
政院啓曰,卽伏見咸鏡監司李光夏狀啓,則以臘日進上生猪未準尺,當該封進官,自本道發緘推考。莫重進上,以體小生猪,苟充封進,爲道臣者,所當〈?〉依請罷,而不待朝家處分,自本營直爲推考,其在事體,誠甚未安,推考,何如?傳曰,允。以上禮曹謄錄
上在昌德宮。停常參·經筵。
下直,保安察訪金栽一。
謝恩,兼司書李益壽。
應敎趙大壽,副校理趙泰采牌不進,依承傳罷職。
副修撰朴權牌不進,依承傳罷職。
副修撰吳命俊牌不進,依承傳罷職傳旨,傳曰,只推勿罷。
傳曰,史官四員待命,騎馬十二匹立之,臘享大祭等所內摘奸。
注書南就明病,代以尹天成爲假注書。以上朝報
上在昌德宮。停常參·經筵。
江原監司兪得一上疏。大槪,臣之無才蔑能,最出人下,而藩臬之命,洊降於數月之間,揣量人器,有難承堪,懇乞亟賜鐫免,俾安愚分事。入啓。答曰,省疏具悉。卿其勿辭,速往欽哉。
副修撰吳命俊再招不進,依承傳罷職。
校理李寅爛再度呈辭。入啓。遞差。
吏曹參議李徵明上疏。大槪,敢陳所懷,以備裁處,兼暴難安情勢,乞賜遞改事。入啓。答曰,省疏具悉。今玆疏陳,出於爲國之誠,予用嘉之,當令廟堂稟處,爾其勿辭,從速察職。
禮曹參判宋昌上疏。大槪,臣有難安情勢,而受由在外,不得與諸僚同時自劾,今始追後瀆擾,尤增惶悚,亟遞臣本職及兼帶金吾之任,以安私分事。入啓。答曰,省疏具悉。卿其勿辭察職。
刑曹判書李世華上疏。大槪,援據前例,冒陳危悃,乞遞兼帶知經筵·賓客之任,以幸公私事。入啓。答曰,省疏具悉。卿其勿辭行公。
合啓,請罪人張希載按律處斷。措辭見上答曰,亟停勿煩。
府啓,請還收姜五章·尹宗緖·蔡悌胤等減死定配之命,更加嚴鞫,期於得情。措辭見上答曰,勿煩。
院啓,請勿留難,還收罪人韓重爀·崔格·李時檜等按律處斷之命,令該府不問拘忌,逐日嚴刑,期於輸情,依律處斷。措辭見上請還收罪人姜五章·尹宗緖·蔡悌胤減死定配之命事。措辭見上伏見禮曹啓辭,則別試及文武重試,皆以來春擇日,啓下矣。此科,俱是今年內當設之科,而拘於事勢,旣已退定於來歲,則春與秋,無甚間隔,何必設行於春窮孔棘之時,不思所以變通之道乎?況兩場中容入米穀,將不下數千斛,以此賑民,足爲一月救活之資,其所糜費,誠爲不小矣。科事則可退,而賑政則不可闕,請令該曹退定科日於來秋,以場中所需,移補賑資。新除授獻納南正重,時在江原道襄陽縣任所,請斯速乘馹上來事,下諭。答曰,不允。第三件事,令該曹稟處。下諭事,依啓。
備邊司啓〈曰〉,咸鏡監司李玄錫,除授本職,今已數朔,陳疏承批之後,呈狀本司,以病爲辭,尙無出謝之意,不可强令赴任,合有變通之道矣。前監司李光夏,當初以遠離病親,陳情乞遞,啓下備局,其在體下之道,有難强迫,不得不許副其願矣。本道比歲失稔之餘,昨今兩年,連値大侵,南北關飢饉之報,入冬轉甚,方有別遣御史之擧,而明春賑政,亦無善策,前頭民事,萬分切急。此時調濟之責,專在道臣,李光夏私情之切迫,旣遞還仍之未安,皆有所不可顧,前監司李光夏,今姑限麥秋仍任,以爲及今料理設賑之地,何如?傳曰,允。又啓曰,今番都目大政,歲後退行事,前已定奪,而該曹未及稟定矣。殿最時諸道守令居中·居下應遞之代,不卽差送,則官事曠廢,夫馬久留,俱涉有弊,令該曹不待大政,爲先差出,以爲趁卽赴任之地,何如?傳曰,允。
備邊司郞廳,以領左相意啓曰,本司堂上專在外,病不進者亦多,今日不能備員開坐,事體未安。公故外,以病不進者,竝推考,行副司直李濡,吏曹參判崔奎瑞,竝本司堂上差下,使之察任,何如?傳曰,允。
吏曹啓曰,臺諫有闕,政事,取稟。傳曰,明日爲之。以上朝報
禮曹啓曰,今此上候平復陳賀時,各道所封方物物膳,依例封進事草記,傳曰,依上年例分付事,命下矣。上年陳賀時,弓帒筒箇外,物膳及方物,竝勿封進事傳敎,故其時只弓帒筒箇矣。今亦依此例封進之意,分付該曹,何如?傳曰,允。以上禮曹謄錄
上在昌德宮。停常參·經筵。
黃海道儒生生員申世雄等上疏。大槪,目見申重翰等誣辱儒賢之狀,誠極痛惋。敢將一道共公之論,相率呼籲於宸嚴之下,伏乞聖明,俯察多士之懇,亟施懲惡之典,以幸斯文,以慰士林之望事。入啓。答曰,省疏具悉。予非以重翰等,爲可恕,未見其疏而罪之,有關後弊故也。
京畿監司書目,衿川呈,以大司憲吳道一辭職上疏上送事。啓。答曰,省疏具悉。已悉予意,而固辭至此,今姑許遞,卿其安意,從速上來。
工曹判書金鎭龜上疏。大槪,乞收給由馬之命,以重恩典,以安私分事。入啓。答曰,省疏具悉。卿其安心,勿辭焉。
瀛昌君上疏。大槪,臣之宿病,閱月危重,前後起居之列,一未趨參,分義掃地,萬死猶輕。伏乞聖明,亟遞臣廚院之任,仍治臣逋慢之罪,以安微分事。入啓。答曰,省疏具悉。卿其安心勿辭,調理行公。仍傳曰,遣御醫看病。
合啓,罪人張希載按律處斷事。措辭見上答曰,亟停勿煩。
府啓,請還收姜五章·尹宗緖·蔡悌胤等減死定配之命事。措辭見上昨日兩司前啓,傳於注書,不卽正書,日暮昏黑之後,始爲入啓,致有留門之擧,新進怠慢之習,不可無警責之道,請當該注書推考。答曰,不允。推考事,依啓。
院啓,請還收罪人韓重爀·崔格·李時檜等按律處斷事。日昨擧行條件中,有姜五章·尹宗緖·蔡悌胤等減死定配之命事。措辭見上李以挺之看病於東平君杭家,雖出於上命,及至聖候違豫,諸醫直宿之日,在杭之道,固當還送,以挺於內局,而不此之爲,乃敢爲其身病,仍爲留置,使以挺不得待候於藥房,每當議藥之時,自內局招之,則不得已暫送,旋卽招去留置,以救其病。其罔念分義,只爲身計之罪,不可置而不論。請東平君杭罷職不敍。頃者聖候違豫,中外醫官咸集內局,不離須臾,而內醫李以挺,乃敢諉以看病,長在東平君杭家,每當議藥之時,自內局招致,然後始乃來參,卽還杭家,不與諸御醫同爲留直。若使以挺,有忠愛憂煎之心,何敢退坐緩忽,至於此乎?此而置之,將無以勵他人嚴國綱,內醫李以挺,請命拿問定罪。聖候未寧,久未收湯劑之效,參知沈權,或慮諸醫執症之不明,有陳疏之事,則在醫官之道,益當竭誠殫技,講究對劑之不暇,而乃敢稱以待罪,徑先出去,至有提調啓達請推之擧而後,還入直所。其不識事體,猥越偃蹇之罪,不可不懲。請伊日徑出醫官,竝命拿問定罪。答曰,不允。東平君推考,醫官等,旣已推考,拿問太過,勿爲煩論。李以挺事,依啓。
吏曹啓曰,爲政事,命下矣。判書崔錫鼎,參議李徵明,俱以病不來,臣奎瑞,獨爲來詣政廳,而殿最居下守令之窠,次官獨爲差出,事體未安,似當有變通之道。判書崔錫鼎,參議李徵明,竝令政院稟旨牌招,以爲同參政事之地,何如?傳曰,允。
謝恩,應敎李廷謙。以上朝報
有政。吏批,以朴慶應爲靑丹察訪,鄭就祥爲黃山察訪,柳鳳徵爲戶曹佐郞,尹以道爲兵曹參知,朴行義爲修撰,呂必容爲司諫,吳道一爲戶曹參判,崔奎瑞爲知義禁,李健命爲執義,洪禹錫爲天安郡守,吳廷奭爲雲山郡守,金昌錫爲盈德縣令,崔後徵爲淸安縣監,徐文裕爲大司諫,洪受漸爲鍾城府使,權是經爲大司憲,鄭是先爲羅州牧使,李廷謙爲應敎,愼惟益爲司錄。
上在昌德宮。停常參·經筵。
禮曹啓曰,因諫院啓辭,文武官重試及對擧別試,退定於來秋事,令該曹稟處事,命下矣。今此別試,乃是合慶之科,則揆以慶不逾年之義,本不當退行,而當初啓稟退定者,蓋出於式年諸科一時稠疊,勢所未遑故也。今者,又因年事之凶歉,將欲退定於來秋,則不但慶科之漸次退行,其在事體,殊涉未安。前頭陳賀之後,亦將有合慶之科,則雖以事勢言之,亦難每每退行,而但念當此無前之飢歲,設科於窮春之日,赴擧儒生,咸集京師,則主客俱困之弊,理所必至,而其時糜費,亦甚不些,臺臣之陳啓請退,意實有在,姑以來秋,退定科日,似合事宜。重試及對擧別試,以八月間,更爲推擇擧行,何如?傳曰,允。
謝恩,兵曹參議尹以道,參知崔商翼。
吏曹判書崔錫鼎請對入侍。
合啓,請罪人張希載按律處斷。措辭見上答曰,亟停勿煩。
府啓,請還收罪人姜五章·尹宗緖。蔡悌胤等減死定罪之命。措辭見上答曰,勿煩。
院啓,請韓重爀等事。東平君杭罷職不敍事。徑出醫官拿問定罪事。措辭見上答曰,勿煩。前啓,重試及別試退定明秋事,停啓。
大司諫徐文裕上疏。大槪,宿病近又添重,新命之下,決無趨承之望,且有私情之萬分難安者,玆敢仰籲於天地父母之前,伏乞聖慈,亟許遞改臣職,以便公私事。入啓。答曰,省疏具悉。爾其勿辭,從速察職。以上朝報
上在昌德宮。停常參·經筵。
京畿監司書目,果川兼任衿川呈,以判尹李畬病重上去不得事。啓。傳曰,安心勿辭,從速上來事,回諭。
開城留守書目,辭職上疏上送事。啓。答曰,省疏具悉。卿勿過辭,調理察職。
江華留守書目,敢陳愚見,請於明年正月,特命賜祭於本府忠烈祠及死難諸人事上疏上送事。啓。答曰,省疏具悉。疏辭得宜,令該曹稟處焉。
平安監司書目,郭山郡守金重信,罪囚見失,過限未捕,不得已罷黜事。啓,只推勿罷。
掌令徐宗憲啓曰,臣之疲孱選愞,無所近似於言議之任,而前後恩除,不敢力辭者,誠以洪造罔極,分義至嚴,區區私分,有不暇顧。黽勉趨承,若固有之,而顚沛之來,臣亦自料矣。果速官謗,彈論峻發,斥之以軟熟,科之以遞汰,毋論其時事故之何如,含默之罪,烏得免乎?緣臣無狀,久叨匪據,玷辱臺閣,至於如此。臣誠無顔面復隨周行,朝家施罰之道,亦宜譴斥不暇,而曾未數日,又叨新命。臣身之狼狽顚頓,雖不足恤,其爲朝政之疵點,尙何如哉?臣雖欲忘廉冒恥,抗顔就列,公議至嚴,不敢違犯,瀝血控免,實出於萬不獲已,而見阻喉司,未有處分,欲退而籲暴無路,欲進而公議不畏。徊徨蹙踖,一味隕越,臣之情迹,於是乎益窮矣。詣臺自劾之外,他無祈免之路,不得不冒昧出肅,而第臣情勢,又於此外,尤有所萬萬難安者。日昨儒臣之疏,以近來臺閣,多不愼揀爲言,則臣之廉義,決難冒沒蹲仍。且臣之季父臣文裕,新除諫長,兩司通避,不但旣有前例,卽今合司之啓,尤有聯名嫌礙之端。以此以彼,其何敢一刻仍冒於臺席乎?請命遞斥臣職。答曰,勿辭。退待物論。
傳曰,史官一員待命,騎馬三匹,卜馬三匹立之。
假注書尹天成受由,代以呂必重爲假注書。
昨日吏曹判書崔錫鼎請對入侍時所啓,今番玉堂舊錄中人,亦多違牌。疾病事故,有不可知,或有徑出直廬者,在前違牌者,或禁推,今則以罷職定式,而違牌如是紛紜,莫非紀綱解弛之致矣。上曰,違牌人疾病輕重之如何,雖未可知,事體未安,別樣申飭,可也。
又所啓,北路賑恤御史趙泰采,以私情陳疏,下該曹,以改差修回啓,而臣在呈告中,未卽入啓。趙泰采,乃以違召罷職,當以罷職,代差出矣。今番別遣御史,爲任甚重,不可不極擇以送,而三司之官,以牌不進,罷職至於十人。居中居下八人,不可不變通,仍爲差出御史,故敢此仰達。且獻納趙泰耉之陳疏違牌,蓋有委折矣。上曰,趙泰耉之疏,雖未入啓,觀其疏槪之出於朝報,則似是因頃日大臣奏達而然耶?崔錫鼎曰,誠如下敎矣。當日大臣之言,以爲其時三司若有罪,則當自朝家處分云云。構陷大臣,孰不痛惡,而至於鄭來祥,則隨參於玉堂箚子,似有間隔,故有此陳白仍任之擧,此非以三司爲無罪也。特以其語欠委曲之故,泰耉之疏,以爲彼果無罪,則是先臣之誣枉,猶未暴白,至請刊名於仕籍,豈非大過乎?上曰,故相臣趙師錫之受誣,予已洞燭,大臣之意,亦非三司爲無罪也。其疏語如此,而又爲違牌,誠極過當。且三司罷職之人,未有如近日之多,予方欲變通矣。依所啓書入,可也。
傳〈曰〉,前應敎趙大壽,校理趙泰采,修撰朴權·李震壽·趙泰東·宋徵殷·朴行義,掌令李東馣,獻納趙泰耉,副修撰吳命俊,竝敍用。護軍權讓,校理朴權,司果林濩·崔啓翁·宋儒龍·尹星駿·李光佐,前副修撰尹行敎等,居中居下,竝勿論。
正言柳重茂啓曰,掌令徐宗憲,引避退待,處置歸於本院,而其避辭中有引儒臣疏中,,近來臺諫,多不愼揀一句語爲嫌者,臣於此,亦有所不敢晏然者。曾因同僚之引嫌,以此自列,不得處置,則到今嫌礙難安之端,與前日一樣,其何敢仍冒臺席,處置憲臣乎?請命遞斥臣職。答曰,勿辭。退待物論。
傳曰,史官三員待命,騎馬九匹立之,外各司內摘奸。以上朝報
司饔院啓曰,慶尙監營及水營靑魚進上,例在於十一月朔。統營進上,亦自十一月朔爲始。三等進上,則到今十二月將盡,而三營進上,無一處入來,誠駭。産出稀少之致,其在上供,事體極涉可駭。監司·統制使·左水使,竝從重推考,令該曹更加催促封進,何如?傳曰,允。以上司饔院謄錄
上在昌德宮。停常參·經筵。
正言金致龍啓曰,掌令徐宗憲,引避退待,處置歸於本院,而其避辭中一款,卽前日儒臣疏中譏斥臺諫事也。臣之無似,忝叨言地,亦嘗以此事自列,而昨日同僚,又以此引避,則臣之難安,與同僚無異,其何敢冒居臺席,處置憲臣乎?請命遞斥臣職。答曰,勿辭。退待物論。
章陵忌辰祭所內摘奸。
玉堂箚子。大槪,請掌令徐宗憲遞差,正言柳重茂·金致龍出仕事。入啓。答曰,依啓。以上朝報
摠戎廳啓曰,本廳受料將官等,今朔試射時,哨官金益炡,未滿四矢,依例汰去之意,敢啓。傳曰,知道。以上摠戎廳謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
正言柳重茂·金致龍就職。
大司憲權是經啓曰,如臣之老敗昏庸者,萬不近似於言議之任,而涉歷淸塗,前後非一,則不待人言,常切愧懼之心矣。日昨諫臣疏中,有官方猥難淸路混淆等語,不勝瞿然之至。其所指斥,雖不知爲誰某,而以臣無狀,屢叨匪據,則譏詆之言,固所難免,非不知劃卽自劾,惟其職在該司,猥越是懼,泯默度日矣。不意玆者,復有此新命,臣於是一倍驚惶,罔知攸措也。公議不畏,廉隅亦重,決不可復玷臺端,重汚淸班,而伏聞政院纔有定式之事,雖不敢冒禁强避,而第臣於本府姜五章減死定配還收之啓,有不敢隨參者。臣待罪金吾之日,終始按治此獄,大臣與儒臣·諫臣,互有非斥之語,雖其指意之不同,要之爲按獄失當之歸。頃於引罪之章,略陳其委折,今不安更爲煩瀆,而旣不能參量輕重。究覈情節,終致朝家處分,大拂輿情,執法之論,兩司齊發,則伊時按獄之臣,惟當縮伏俟罪之不暇,豈何敢抗顔臺席,晏然參啓乎?請命遞斥臣職。答曰,勿辭。退待物論。
吏曹判書崔錫鼎箚子。大槪,玆因豳風圖撰侍之命,敢陳區區勉戒之忱事。入啓。答曰,省疏具悉卿懇。陳戒殊切,深嘉卿忠愛之誠,可不留心焉?
備忘記,今下大鹿皮一令,大提學崔錫鼎處,賜給。
院啓,請勿留難,還收韓重爀·李時檜·崔格等按律處斷之命事。措辭見上請〈還收〉姜五章·尹宗緖·蔡悌胤等減死定配之命事,東平君杭罷職不敍事。請鞫之啓,兩司俱發,則參論前事,果有嫌礙,請大司憲權是經遞差。答曰,不允。處置事,依啓。
大殿·中殿·世子宮,政院·玉堂·二品以上過歲問安。答曰,知道。
嬪宮,政院·玉堂過歲問安。答曰,知道。
同副承旨兪集一上疏。大槪,臣於再昨直廬,寒疾猝劇,症情危惡,扶曳還家,轉益添劇,方在人鬼關頭。元朝起居之班,末由趨參,不得不冒死呼籲,伏乞聖慈,亟遞臣職,俾尋生路事。入啓。遞差。以上朝報郞廳白大成校正。自初一日至十七日朝報謄錄郞廳羅㶷書。十八日至三十日朝報謄錄郞廳曺命胤書。
