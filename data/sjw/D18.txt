上在慶德宮。停常參·經筵。
大殿·中宮殿·世子宮,政院·玉堂·二品以上·六曹,歲謁問安。答曰,知道。
備忘記,陰盡北陸,春迎東郊,天地和同,萬品昭蘇,體乾元之至仁,新一代之庶政,至誠無息,此正其機。方自警省,期底食效,而上下交修,自是美事,則今日朝著之上,亦豈無一二可言者乎?噫,百隷怠官,玩愒愈甚,而精白一心,奉法率職者,鮮矣。直氣消沮,顧瞻成習,而擔當國事,不較利害者,少矣。如是而能致治平,予未之聞,而世降俗末,弊痼多端,而惟斯二者,最是受病之根柢,則其在審證加藥之道,不須暇論於餘外,咨爾大小臣僚,體此誥諭,不啻丁寧,痛革舊染,與歲俱新,是予之所以深切冀望者也。仍念當此孟春之月布德和令敎飭農事,是亦王政之所先務,其可緩乎?宜令諸道方伯,申明列邑,廣詢元元疾苦,一一條列以聞,而且趁此東作,曉諭民間,使之修治其封疆,審端其經術,皆自力田,各陳人事,以示朝家恤民務本之意。
政院啓曰,三陽回泰,萬物咸新,臣等,曉趨起居之班,益切耿耿之忱,十行綸音,遽下此際。其所以體乾元新庶政之意,溢於辭表,而責臣任則勉之以盡心奉公,恤民隱則勸之以力田務本,字字懇惻,句句感動,雖湯盤日新之德,漢庭春和之詔,蔑以加矣。臣等,聚首莊誦,不勝欽歎,大小在庭之臣,孰不聳觀而激勵,仰副聖意之萬一也?諸道監司及兩道留守處,則自本院,卽當下諭,而今此聖敎,實非尋常備忘之比,不可不頒示百司,以爲警飭之地,以此備忘,分付政府,何如?傳曰,依啓。
政院啓曰,闕內入直官,不當任意出外,而朝者,上番翰林洪重鼎,無端出去,使下番替送於救食處,本院無留待史官。卽者承傳色接待之時,以致史官不備,新進怠慢之習,殊極未便,從重推考,自今以後,非衆所共知大段回公外,使不得出去,而設以公故出去,必告知于本院事,依古例申飭施行,何如?傳曰,允。以上出朝報
朝廷·政院·玉堂·宗班問安。答曰,知道。內下日記
禮曹啓曰,每於歲首,太廟展謁取稟擧行事,曾有傳敎矣。展謁吉日,以何間推擇乎,敢此仰稟。傳曰,以旬前擇入。
禮曹啓曰,今此宗廟展謁出還宮時,王世子,當有祗迎祗送之節,而年方幼沖,不爲磨鍊之意,敢啓。傳曰,知道。出禮曹謄錄
上在慶德宮。停常參·經筵。
政院啓曰,今番都目政,新除西北守令,必須趁卽下送,前頭料理責應,可免窘急之患,不多日內,使之催促赴任,慶興未差之代,後政差出之後,亦爲一體催促下送,而鐵山·慈山兩邑守令,則諫院之官,皆在外,只有一員,不得開坐,故久未署經。此外他道守令之未署經者,每多有之,外方夫馬之留滯,殊涉可慮,似當有變通之道,敢此仰稟。依啓。諫院,只有一員則特爲除署經發送。
府啓,新除授全羅右水使申鍵,爲人麤戾,行己鄙悖,累典西邑,惟事貪饕,其所經歷之處,無不蕩殘,西邑之人,至今唾罵。此非泛然風傳,而貪饕之罪,又非做事差誤之比,何可以諉以旣往,而不爲擧劾也?只其爲人,萬萬不合於閫任,海防重地,決不可付諸此人,請全羅右水使申鍵遞差。答曰,勿煩。
吏曹參判李玄逸上疏。大槪,敢陳危迫之悃,冀蒙恩遞事。呈政院。還出給。
傳曰,平安道兩邑守令,則除署經發送,而他道守令,則姑待司諫李文興上來,署經後發送,可也。
傳曰,兵曹判書三度加由,疏批已下,而一向引入,本兵劇務,不可久曠,卽爲牌招察任。
兵曹判書閔宗道,牌不進。傳曰,更爲牌招。
吏曹啓曰,守令有闕,政事,取稟。傳曰,明日爲之。
兵曹判書閔宗道,身病出仕。以上朝報
上在慶德宮。停常參·經筵。
成均館官員,以知館事意啓曰,去十二月初五日,回還上·副使·書狀官引見入侍時,以四學儒生,前正郞成任付黃事,因右議政臣閔黯所啓缺儒生所爲,殊極可駭,朝臣儒罰,旣有禁令。則儒生輩,安敢乃爾,不可無懲後之道?首倡儒生,摘發停擧,大司成李聃命上來後,使之善爲調劑事,命下矣。大司成臣聃命,上來肅謝之後,依傳敎停擧首唱儒生,欲爲開喩調劑,招四學齋任,則齋任輩,初則以同被置罰爲辭,後則以被罰儒生,不敢晏然入往泮宮,爲言矣。累度送人,明言其不可不來之意。臣聃命,於前月三十日,先詣泮宮,則四學齋任,方始來到,臣以擧行條件辭意,開諭諸生曰,此事,初因小故,轉激至此。當初成任之不爲避坐,雖云差失,本非關係倫紀斯文之事,則以此付黃,已涉過重,而況儒生之不得施罰朝臣,明有定式。豈可於朝令之外,以小故而罰朝臣,可謂失禮中尤爲失禮,而朝廷處分,不欲偏折士氣,一邊停擧首唱儒生,一邊罷職大司成權瑍及成任,務欲調劑之意,於此可見。爲今日儒生之道,惟宜承聖主之命,解成任付黃之罰,毋歸於激排乖拂之患,乃至於和平鎭定之域,豈不合於當耶?反覆開諭之際,縷縷說話,不啻勤懇,如是者至五至六,則儒生輩,答以爲,當初多士,齊憤成任之不爲避坐,推捉成任之下人,略言其失禮而止。多士之意,初豈欲轉輾至此哉?成任父之施罰,本無此事,而以此勒成罪案,致有師長,停擧儒生之擧,多士之憤,又一倍焉。且成任所謂四學餘孽之說,狼藉傳播於一世,多士之憤,又一倍焉。遂乃齊會神門,付黃於成任名下,諸生此擧,非得已地,而大臣,在道聽聞,未盡詳備,謂臣等,偏有所失復命之日,陳達榻前,至以儒生亦臣之語,沮抑多士太甚,繼而有首倡儒生停擧之命。臣等,相顧錯愕,心危膽慄,不得不封疏叫閽,請與同被罪罰。臣等情事,可謂迫矣,而喉司不諒,一向退却。臣等,見絶於明時若此,則冠儒冠衣儒衣,偃息自在於庠序學校之中,實是義理之所不敢,故空學而退,但俟郵罰,不意師席,使人招臣等,累累不已。臣等,每每推阻,亦涉未安,姑且黽勉進來,成命之下,臣等,非不欲祗肅承命,而第念學宮規例,前齋任施罰,後齋任解罰時,問可不可於施罰時齋任,必曰可,然後解之。若前齋任,不爲可否,則終莫能解,此則流來常規也。今者成任付黃時,齋任,旣被御前停擧之罰。雖臣等,欲解其罰,彼旣以被罰之人,必不敢可否於其間。臣等於此,不待前任可否,徑先解之,則是古例墜落,自臣等始矣。此臣等所以不敢惟命者也。況同事儒生,旣已被罰,臣等亦一被罰之人也。以被罰之人,晏然以齋任自處,行齋任之事,而解人之罰,則不知人間羞恥事,莫此爲甚。此臣等所以尤不敢惟命者也。前有墜落學規之嫌,復有冒沒廉隅之失,而一朝迫於嚴命,盡喪其所守,惟阿諛順旨之是事,則一世笑罵,顧不暇言。聖朝培養之化,亦恐其泯泯也。臣等愚騃膠滯,終不敢恭奉朝命,只切惶縮云。大抵館學,國家元氣也,而不幸因一小故,轉輾相激,橫潰如此。正宜斟酌栽培,務歸和平,而往復開諭,辭竭意窮,終不能仰副朝家鎭定之盛意,誠無任惶愧之至。謹將問答曲折,略陳於紸纊之聽,恭竢睿裁之意,敢啓。傳曰,知道。諸生等,違朝家之定式,施儒罰於朝臣,已極駭然,而轉輾乖激,徒事務勝,終不解罰,語多不擇,欲爲調劑之意,果安在哉?尤涉未便,更加開諭,期於解罰,以爲收殺鎭定之地,可也。
府啓,請全羅右水使申鍵遞差。措辭見上答曰,勿煩。
副提學權瑎上疏。大槪,玆當歲律之載新,敢進新箴,以備贄御之獻規事。入啓。答曰,省疏具悉。一篇箴規,辭意懇至,忠愛之誠,予甚嘉尙,當置左右,留神體念焉。
吏曹判書吳始復上疏。大槪,天官之長,決非如臣駑劣,所可承當,亟賜鐫免,以重名器,以安微分事。入啓。答曰,省疏具悉卿懇。今玆新命,實循公議,卿其安心勿辭,從速行公。
備忘記,今下虎皮一令,副提學權瑎賜給,以表予嘉尙之意。已上朝報
有政。吏曹判書□□□,參判□□□,參議□□□。以李允修爲右承旨,柳命天爲訓鍊都監提調,徐瑱爲慶興都護府使,吳尙友爲注書,朴昌漢爲開城府經歷,丁思愼爲兵曹佐郞,李昌齡爲靑陽縣監,任元耉順天府使。
備邊司啓辭,本司武郞廳李東相,奔走勤仕,已滿十五朔,依例陞敍,或守令除授事,捧承傳施行,何如?答曰,允。
又啓辭,中江開市,例在於二月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。出備局謄錄
上在慶德宮。停常參·經筵。
領議政權大運十一度呈辭。入啓。傳曰,安心調理。
禁府都事沈弘弼,金錫胄妻押去後入來。
府啓,請全羅右水使申鍵遞差。措語見上答曰,勿煩。
左議政睦來善,右議政閔黯箚子。大槪,請寢明日朝參之禮事。入啓。答曰,省箚具悉卿懇。箚辭雖出於憂慮之忱,而暫時出御正門,有何傷損,卿等須勿過慮焉。仍傳曰,遣史官傳諭。以上朝報
有政。吏曹判書□□□,參判□□□,參議□□□。以李壽徵爲兵曹參知。以上吏曹政事
兵曹啓曰,新除授牛峴僉使金台相呈狀內,老母今年八十六歲,且多疾病,人子情理,不忍遠離赴任云。親年七十五歲以上,則許遞邊將,已有定式,依近例改差,何如?傳曰,允。出吏曹謄錄
上在慶德宮。停常參·經筵。
今日朝參時,開城留守李鳳徵,平安兵使韓樞,朔州府使徐穉,昌城府使金重三改差事,榻前定奪,吏曹判書吳始復,疏批已下,卽爲牌招開政,有闕守令差出事,榻前下敎。
戶曹判書柳命天上疏。大槪,臣於度支之任,萬萬不近,伏乞鐫改臣新授職名,回授可堪之人,以幸公私事。入啓。答曰,省疏具悉卿懇。卿其須勿過辭,安心行公。
府啓,全羅右水使申鍵遞差事,停啓。
吏曹判書吳始復牌不進。傳曰,更爲牌招。
正言李宇謙啓曰,臣本無似,新入臺閣,未效涓埃,徒事潰潰,譏議之來,固已自料矣。卽伏聞今日榻前,儒臣以爲,朝參,盛擧,而兩司之臣,竝無一言,大加非斥,至有未免顧瞻,必駁疲弊等語云,臣不勝瞿然之至。儒臣所謂,朝廷之一二可論者何事,武臣之稍有形勢者何人,而不欲直斥責人之語,殊欠明白。苟知有可言之事,則論思之臣,亦何憚而不爲乎?臣竊訝之。身居銓地,初不審擇,而及至今日,必欲使臺諫論效者,何意也?臣旣忝諫職,則固當隨事而盡言,何必待今日之盛擧乎?從前含默之失,到此益著,決不可一刻抗顔於臺端。請命遞斥臣職。答曰,勿辭,退待物論。
執義金一夔,掌令宋儒龍,持平李允明啓曰,臣等,俱以疲劣,累玷臺席,絲毫無補,愧懼徒切。卽伏聞今日榻前,儒臣以兩司之竝無一言,大加非斥,不遺餘力,至有未免顧瞻,必劾疲弊等語云,臣等竊不勝瞿然之至。儒臣所謂可論者何事,形勢者何人,而不爲明言直斥,抑有所顧而然歟?儒臣旣知大政之苟有可言,則身爲銓官,初何不擇,而必欲待臺閣之駸正者,亦何意歟?職在言責者,事有當論,則不待朝參,無非可言之日,臣等噤默之失,豈但在於今日之不言乎?臣等旣被儒臣之無限詆斥,決不可一刻抗顔,請命遞斥臣等之職。答曰,勿辭,退待物論。
謝恩,吏曹判書吳始復。以上朝報
上殿坐于崇政門,朝參爲之。內下日記
有政。吏曹判書□□□,參判□□□,參議□□□。以趙相周爲昌城府使,金始昌爲慶興府使,具文游爲玄風縣監,南五星爲朔州府使。
朝參入侍時,開城留守李鳳徵,平安兵使韓樞,朔州府使徐穉,昌城府使金重三改差事,榻前定奪。兵曹啓曰,平安兵使有闕,依近例令備邊司議薦,何如?答曰,允。左議政睦來善所啓,時之艱虞,備預之策,宜無不盡。江都往來時,以陽川孔岩,定爲官津,而孔岩素是險津,而今浦落廣闊,便成一海,彼此津船各五隻,自公家旣爲造置。高陽境,則本無居民,令本郡定置五名,至於給復,使之濟人,而津夫無一名居其津頭。故陽川境津夫五名,僅僅往來濟人,每當風波流澌之時,頻有臭載之患,脫有緩急,勢必狼狽,事之可慮,莫大於此。孔岩上流,有楊花渡,改以此處,定爲官津,則非但江水不至廣闊,彼此江邊,閭閻櫛比,定置津夫,自有資生之路,朝家爲江都慮遠之道,亦莫要於此津。但自楊花渡,指向前路之間,有鐵串浦,潮水進退,行旅不通,若造石橋於此處,則實爲江都通行之大路。故頃年,自京營,募得僧徒,鳩集財力,伐石運置於役所,幾至成橋矣。財竭力乏,終至中撤,事甚可惜,今聞未運之石,尙有五十餘介云。所運大車一兩,亦令有車衙門,許借數日,則足以畢運,扶持軍百餘名,使其隣近各邑,量宜題給,則趁此未解氷之前,亦可以運石。令本道分定以給,至於役糧數三千石,錢文三四百兩,亦令賑廳,量宜題給,以爲助力之地,何如?上曰,依所達爲之,可也。又所啓,開城留守李鳳徵,前冬身有重病,不能察任,上送辭疏,啓下備局,而旣受大興山城句管之重任,不可輕遞,以調理察職之意,覆啓蒙允矣。今聞其病重實狀,委身牀席,不得察任,大小之事,專委於經歷,事多墜廢,誠爲可慮。開城留守李鳳徵,姑爲改差,何如?上曰,李鳳徵,果有實病,則今姑改差,可也。又所啓,邊邑久曠,且有客聲,凡事措置,一日爲急,而新除授朔州府使徐穉,方在慶興任所,上來遲速,未可預料。且頃接掌隷院所報,則釜山僉使,本鎭官奴,稱以改造印信,作紙所用,懲捧價物,擅許免賤,事極可駭,不可不科罪。故已令本道,査啓其當該僉使矣。今聞新除授昌城府使金重三,爲釜山僉使時,犯此不法之罪,當被其律,不可使仍爲赴任。朔州府使徐穉,昌城府使金重三,竝爲改差,其代,令該曹卽爲差出,催促發送,何如?上曰,依爲之。出備局謄錄
成均館啓曰,今正月初七日,儒生上旬輪次,當爲設行,而春享大祭相値,限內不得爲之,今月內無故日,退行之意,敢啓。傳曰,知道。以上成均館謄錄
上在慶德宮。停常參·經筵。
領議政權大運十二度呈辭。傳曰,安心調理。
昨日朝參時,左議政睦來善所啓,朝廷輕重,係於體統之有無,而廟堂之事,自有規度,國之重任,備局議薦,然後首相詢議僚相,定其望次,乃其例也。若値朝堂開坐之時,則或問在坐之政官,而在家之時,不必詢問。頃日平兵有窠之代,首相在家,通議於臣等,取其中稍尤者,而備望書入之後,兵曹判書閔宗道,又以其首望韓樞爲不合,夜使備郞,送言于首相及臣處。首相,答以兵判之意如此,則任自爲之,臣亦以此答之,則又爲送言,首相,答以不知,臣答以兵判之意如此,則所當就議於首相,而累次送言。揆以事體,固不當若是之意,而體統所關,擧措不妥,安可無警責之道?請兵曹判書閔宗道,從重推考。當此艱虞之時,西閫久曠,事甚可慮,平安兵使韓樞,旣被不合之論,勢難赴任,今姑改差,速出其代,催促下送,何如?上曰,事體未安,兵判,推考。兵使韓樞,亦爲改差,其代,各別擇差,催促下送,可也。又所啓,槐院分館時,勿爲罷坐事,明有先朝定式。則年少新進之輩,謹當奉行,而頃日分館時,稱以所聞各異,再至罷坐,豈非可駭之甚者乎?行首掌務及主張罷坐者,皆已被罪,而第聞槐院舊例,被罷之類,未敍之前,當初同參之人,不得更爲分館云。今又變通,使之分館,則其有損於國體,誠爲非細,而不如是變通,則分館無期,亦涉可慮,姑爲蕩滌,俾卽分館,而似聞當初主張者,膠守已見,又欲罷坐云。變通之後,若果罷坐,則卽命拿推,繩以違越君命之罪,何如?上曰,右位被罪之後,下位不得分館,自是前例,則被罪之類,今姑蕩滌,使之分館,而如有更爲作梗之擧,從重科罪,可也。
持平洪重夏啓曰,臣幸蒙恩暇,往省先壠,今纔還歸,而昨日兩司諸臣,重被儒臣之非斥,相繼引避,儒臣奏達之語,臣未及詳聞其所云。朝廷之一二可論武臣之稍有形勢,雖未知謂何事指何人,而臣之忝叨是職,蓋已久矣。身居言責之地,無非可言之日,則含默之責,臣亦難免,何可以下鄕自解,而獨爲晏然乎?請命遞斥臣職。答曰,勿辭,退待物論。
政院啓曰,兩司多官,竝皆引避,今當處置,而掌令崔恒齊,大司諫李玄紀,司諫李文興,獻納李達意,正言吳尙游,在外未上來,大司憲閔就道,掃墳後纔已入來,而方在呈疏辭職中,卽爲牌招,使之處置,何如?傳曰,允。
備邊司郞廳,以左右相意啓曰,判度支之任,最爲緊重,事務煩劇,不可一日暫曠,戶曹判書柳命天辭疏,昨已批下,卽爲牌招察任,何如?傳曰,允。
傳曰,明朝,大提學命招。
傳曰,史官三員待命,騎馬九匹立之,大祭所內摘奸。
大司憲閔就道啓曰,臣之庸陋,最居人下,濫蒙鴻造,累叨匪據,柏府·薇垣,迭居長席,經年尸素,蔑效絲毫,呼唱道路,有靦面目者,固已久矣。迺者兩司,被斥於儒臣,相繼引避,疲軟不職,臣有甚焉。則臣亦被斥中一人也,何敢晏然處置乎?且臣頃於本府照律時,廣州府尹金夢陽,前修撰柳栽,俱是臣四寸妹夫也,而臣仲父出繼,故意謂無應避之嫌,循例照律入啓矣。今聞出繼降等,祗謂服制一款云。臣之不復深究,矇然照勘,大失法意,當論不論,當避不避,俱非細故,以此以彼,決難苟冒,而緣臣病劇,今始自列,所失尤大,請命遞斥臣職。答曰,勿辭,退待物論。
玉堂箚子。大槪,請持平洪重夏出仕,執義金一夔,掌令宋儒龍,持平李允明,正言李宇謙,大司憲閔就道遞差。答曰,知道。
備忘記,夫獒者,不過一畜物,而在昔姬周,西旅貢獒,君奭作書,惓惓告戒武王者,何哉?恐或玩物喪志,終累大德也。今日筵中,副提學權瑎,以却異物昭儉德之意,縷縷陳達,辭意激切,款款忠愛,古今一般。予旣已嘉其誠而可其奏矣。今以御裘及未裁縫者竝下本院,其令尙方,悉焚之,以示予翕受敷施之意。以上朝報
壬申正月初六日,上御□□□,副提學權瑎請對入侍時,瑎曰,本館僚員,近甚不齊,而無故擬望者甚少,雖有闕員,不得差出矣。前修撰洪墪,則以外任承召,未及上來,故未免下考,而元非故犯,前校理沈仲良,前修撰李浚,則罪破經年,罰已行矣。當此苟艱之日,此三人,合有變通之道,敢達矣。上曰,洪墪,下考蕩滌,沈仲良·李浚,竝敍用,可也。以上朝報
上在慶德宮。停常參·經筵。
下直,南陽府使朴泰淳,慈山郡守李尙鏶,鐵山縣監琴學達,老江僉使朴時益,恃寨僉使金昌西,開雲萬戶金世瑋。
吏曹啓曰,臺諫有闕,政事,取稟。傳曰,明日爲之。
傳曰,下直守令,還下去差使員·僉使,留待引見。
政院啓曰,大提學權愈,承牌來詣矣。傳曰,書入。
傳曰,都承旨,持此書題,與大提學,偕往泮宮,儒生等製述以來。
吏曹參判李玄逸辭職上疏。入啓。答曰,省疏具悉卿懇。已諭予意,復何多誥,適有身恙,未赴召命,別無所傷,卿其須勿控辭,安心行公。
兵曹判書閔宗道辭職上疏。答曰,省疏具悉。前疏之批,已示不可輕遞之意,何用過辭乃爾?日昨大臣所陳,實出於存體統,則如是呶呶,有損事面也,卿其勿辭,宜速行公。
副應敎權重經上疏。大槪,率爾妄言,厚被兩司之嘲嘖,決不可抗顔榮塗,懇乞亟削臣職,仍治臣罪,以謝人言。答曰,省疏具悉。爾勿過辭,從速察職。
備邊司郞廳,以左右相意啓曰,去十二月十一日,有三僧,變着俗服,從興化門而入建明門內,爲近仗軍所捉,拿入兵曹,治罪之際,始覺其爲僧人。其時入直郞廳,只以循例闌入之罪,決棍十度而放送云。僧人變服,闌入闕門,係是曾所未有之事,而郞廳不爲縛置僧人,告知於堂上,以爲推問處置之地,泛然治罪,徑先放送,事之驚駭,莫此爲甚。當該入直郞廳及守門將,竝爲拿問定罪,入直堂上,亦難免常時不能檢飭之責,從重推考,該吏及守門軍士,令攸司囚禁重治,何如?傳曰,允。
戶曹啓曰,卽接廣興倉所報,則今春等祿牌,倉官,進去于領議政家請受,則以爲方在呈告中云,而不爲出給。係是大臣祿俸,何以爲之,敢稟。傳曰,令倉官輸送。
領議政權大運箚子。大槪,病伏私室,不宜虛受國廩。倉官輸送之命,出於意慮之外,惶霣之至,罔知所措。乞收成命,以安微分,仍暴血懇,冀蒙憐許。答曰,省箚具悉卿懇。不腆廩祿,過辭若此,心之未安,曷可云諭,仍念卿之請告,已踰兩旬矣。予之敷告心腹,不啻頻繁矣。自意情志交孚,快斷來章,而只緣不足有爲,控辭愈久愈懇,冞切愧恧,夫復何言?第箚中所云云,不能無慨然于中者,玆以略攄予懷,庶冀或改也。噫,目今天災時變之孔慘,人心世道之危險,西北策應之甚難,誠如卿言。若其消餌挽回拯救之責,都在乎一介藎臣,而今日之事,大違所望,一則引疾,二則引年,恝視顚隮,曾莫之恤,是予之所以深惜此擧,而發一慨者也。予志已定,決難允從,卿其體依毗之誠,念岌嶪之勢,安心勿辭領受,斯速出而視事,勉副如渴之望。仍傳曰,遣史官傳諭。以上出朝報
兵曹啓曰,都摠府啓辭,今初九日太廟擧動時,侍衛不可不備員,摠管闕員,令該曹口傳差出,何如?傳曰,允事命下矣。本曹判書臣閔宗道,今方陳疏,佐貳之官,本無備望差出之規,不得擬入之意,敢啓。傳曰,知道。又啓曰,平安兵使韓樞,未赴任前,旣已改差,新授加資,依近例還收之意,敢啓。傳曰,知道。兵曹謄錄
御營廳啓曰,昌·敬陵內蟲損木,各軍門許斫取用事,曾已定奪矣。本廳所管江都女墻之役,匪久當擧,而役軍及工匠等炊飯木,容入浩多,猝難辦備。今聞昌·敬陵內蟲損木,訓鍊都監·禁衛營斫取餘木,其數尙多,將未免腐朽空棄云。本廳所用城役時炊飯木,亦依兩軍門例,量入取用,何如?傳曰,允。又啓曰,今正月初九日永寧殿展謁時,各室紅蓋,尤甚渝色者,改備事下敎矣。各室中紅蓋渝色者,似當奉審改備,而前頭春奉審不遠,其時一體奉審書啓後修改,何如?傳曰,允。禮曹謄錄
壬申正月初七日丁巳,上御□□□,下直守令引見時,安岳郡守李耉徵所啓,本郡在於海邊外,築堰作畓處甚多。早春儲水,則趁時付種,旱乾則被災尤酷,辛未春,未能儲水,初不付種處,至於五百餘結之多,而朝家事目中,初不付種,不爲擧論,故雖論報道臣,亦不敢直請給災。勢將徵稅於荒廢之地,民多怨咨,故敢此仰達。同副承旨李麟徵曰,臣曾爲黃州判官,黃州之於安岳,爲接界之地,故臣亦詳知之。安岳爲邑,海畓居多,若値旱乾,則付種誠難,上年被災實數,至於五百餘結之多,而終無變通之事,則海邑殘氓,必多呼冤之弊矣。上曰,分付該曹,稟處可也。已上朝報
上在慶德宮。停常參·經筵。
下直,明川府使辛曇。
備忘記,居首進士李震壽,直赴殿試,之次進士成璹·朴繗,各給二分。
政院啓曰,來十一日,文臣殿講日次,取稟。傳曰,爲之。
戶曹啓曰,今春等祿俸,依傳敎,令倉官輸送于領議政家,則以爲今方陳箚,不爲領受,係是大臣祿俸,何以爲之,敢稟。傳曰,更令倉官輸送。
備邊司郞廳,以左右相意啓曰,明日太廟展謁擧動,只隔一宵,本兵諸事,卽當擧行,而兵曹判書閔宗道疏批已下之後,仍又尋單,尙不行公,卽爲牌招察任,何如?傳曰,允。
兵曹判書閔宗道,牌不進。傳曰,更爲牌招。
備邊司郞廳,以左·右相意啓曰,新除授平安兵使洪時疇,時在慶尙道右兵使任所,新兵使下去交代後,方可以卽赴,平安兵營,事甚緊急,慶尙右兵使,令該曹今日內差出,卽令下送,以爲交代之地,何如?傳曰,允。
政院啓曰,以備邊司草記,慶尙右兵使,今日內差出事,允下矣。政官卽爲牌招開政,何如?傳曰,允。以上朝報
有政。吏曹判書□□□,參判□□□,參議□□□。以韓世謙爲鎭川縣監,閔興道爲持平,江春觀察使安如石爲江原道觀察使,江春都事沈樘爲江原道都事,以上復舊樂安縣監李爲郡守,寶城縣監李晩雄爲郡守,以上陞號金兌一爲掌令,吳相玉爲濟用監奉事,沈仲良爲弘文校理,柳命賢爲左參贊,權瑎爲大司憲,李震休爲執義,柳栽爲正言,李宇謙爲兵曹佐郞,崔泰厚爲學正,柳行三爲學諭,李枝遠爲校書館博士,李龍徵爲校書正字,李聖佐爲校書副正字,左參贊柳命賢爲右參贊,右參贊兪夏益爲左參贊,姜琛爲原州牧使,韓泰相爲義禁府都事,沈最良爲侍講院弼善,金一夔爲右通禮,李浚爲修撰,柳處經爲工曹佐郞,宋世甲爲兵曹佐郞,金文夏爲文學,李義徵爲刑曹判書,沈枋爲兵曹佐郞,李必茂爲豐德府使,李坽爲直講,鄭來詳爲司成,李楶爲顯陵參奉,鄭思孝爲承文博士,李龜齡爲承文正字,金壽聃爲典籍,
上在慶德宮。停常參·經筵。
大駕,詣宗廟入幕次後,藥房·政院·玉堂問安。答曰,知道。
濟州牧使,以大靜縣監張後載及卞爾球等六十五人渰死事,狀啓。傳曰人物渰死,至於此多,已涉矜惻,而邑倅之一時渰沒於大洋之中,尤極驚慘,合有別樣顧恤之典,令該曹稟旨擧行事,分付。以上朝報
禮曹啓曰,今此社稷親祭時,御齋室,以本署安香廳,預爲修理之意,分付戶曹,何如?傳曰,允。出禮曹謄錄
上在慶德宮。停常參·經筵。
夜一更,月暈。
下直,慶興府使金始昌,安東府使金元燮。
領議政權大運十三度呈辭。傳曰,安心調理。
政院啓曰,西北守令催促發送,一日爲急,而茂山縣監李錫,方在囚禁中,結末未易,合有變通之道,敢稟。傳曰,遞差,卽爲口傳差出,催促發送。
政院啓曰,明日崇政殿專經文臣殿講時,命官,何大臣進去乎?敢稟。傳曰,右相進去,
判中樞兼禮曹判書李觀徵上疏。大槪,敢陳老病實狀,乞遞臣所兼禮曹判書知經筵之任,以便公私,以尋生路,不勝幸甚。答曰,省疏具悉。卿其安心勿辭,宜速行公。
吏曹口傳政事,以姜必遇爲茂山縣監。
假注書金泰慶改,代趙德鄰爲之。
傳曰,夜對爲之。入侍承旨李允修,玉堂許熲·李濟民,假注書趙德鄰,史官洪重鼎·朴行義。以上朝報
有政。吏曹判書□□□,參判□□□,參議□□□。以姜必遇爲茂山縣監。
壬申正月初十日庚申,上御□□□。夜對入侍時,檢討官李濟民所啓,大明集禮,曾欲刊行,而遷就至今,尙未擧行。此書最爲緊要,不可不刊行,分付兩南監司,使之刊行,何如?參贊官李允修曰,己巳年,臣在玉堂時,取考禮曹及本館所藏,則編秩雖各有散脫者,合而爲全書。故以分送兩南,趁卽刊行之意,陳達蒙允,而尙未擧行矣。李濟民曰,往在甲子年間,成均館經書重刊之時,校正官啓下考證事,今亦依此例,校正官啓下,何如?上曰,此書最緊,不可不刊行,而必須詳爲校讐,而後可以刊行。玉堂主管校正,精寫一通,分送于兩南監司處,使之卽爲刊行,可也。以上朝報
上在慶德宮。停常參·經筵。
夜三更,月暈廻火星。
下直,靑松府使宋光璧,慶尙左水虞侯李泰恒,鹿島萬戶黃后瓊。
刑曹判書李義徵辭職上疏。答曰,省疏具悉卿懇。知卿之才,足堪此任,宜勿過辭,安心行公。
傳曰,守令之不念官事,托疾圖遞之弊,比來益甚,固已寒心矣。抱川縣監洪九齡,赴任未滿一年,而遽生遞歸之計,稱病上京,無意還官,其習誠可惡而亦可駭也。每循其願,輒皆罷黜,則後弊難防,洪九齡勿罷,令禁府拿推,從重決杖後,使之催促還任。
專經文臣殿講單子。傳曰,居首副司果韋壽觀,半熟馬一匹賜給。
府啓,摠府郞廳,乃是武弁極選,其不可不擇差也,明矣。新除授經歷尹廷舟,地望卑微,遷除太驟。如使廷舟,苟有可錄之才,豈無他調用之階,而濫受本職,以致官支之淆亂乎?除目之下,物情俱駭。請都摠經歷尹廷舟改正。玉果縣監李觀漢,爲人愚騃,行己鄙悖,曾任敦寧府掌務官,差役之際,多受賂物,人之唾罵,固已久矣。及授本職,不思牧民之道,惟以陰濟己私爲務,詞訟立落,惟循愛憎,沈惑邑婢,所言皆從。故品官吏胥輩之贈遺,輻輳於其婢之門,且結免役官奴二人,作爲爪牙,相與牟利,以爲肥己之資,其他可笑可愕之事,不一而足。如此之人,決不可仍置字牧之任,以貽生民之害,請玉果縣監李觀漢罷職不敍。答曰,不允。末端事,風聞未必盡信,更加詳察處之。
正言吳尙游上疏。大槪,禍釁餘喘,叨受新命,感激恩私,圖報無地,還朝謝恩,不用少緩,而職名萬不近似,疾病亦且添劇,不得已冒死陳懇,祈蒙恩遞事。答曰,省疏具悉。爾其勿辭,從速察職。以上朝報
禮曹啓曰,卽接獻陵參奉牒報,則本陵兩陵上,屛風石·地臺石·莎臺石連接處塗灰,幾盡剝落。大王陵上癸方,屛風石左右兩邊,自上至下,破折出罅隙處,自前每以油灰,塗其隙,左邊屛風石破折之石,厥后似有腰折之痕,而痕紋細微,不甚分明。故年年奉審時,不入於執頉之中,腰折之處,無塗灰之事矣。自近年以來,腰折之痕隙,非但漸至分明,且中間,顯有退出於外面之形,尺量其破折腰折屛風石,則上廣二寸五分,下廣四寸,長二尺六寸,自莎臺石下一尺一寸處,自地臺石上一尺五寸處腰折,而屛風石左右兩邊破折事,及左右屛風石腰折之患,不知始於何年,相考流來文書,不得明知。今春解凍,塗灰剝落之時,則皆爲竝有墜落之患。大王陵上,王后陵上,屛風石彫刻起畫之處,處處剝落云。陵上石物破折,至於如此,事極驚駭,依例政府以下,奉審後稟處,何如?傳曰,允。出禮曹謄錄
義禁府啓曰,抱川縣監洪九齡,旣已決杖一百,放送之意,敢啓。傳曰,知道。出禁府謄錄
上在慶德宮。停常參·經筵。
下直,全羅右水使申鍵。
領議政權大運十四度呈辭。傳曰,安心調理。
吏曹啓曰,承旨有闕,政事,取稟。傳曰,過國忌後爲之。
政院啓曰,備邊司郞廳,以左有相意來言,今日雖非日次,有定奪事,來會賓廳云矣,敢啓。傳曰,引見。
大司成李聃命請對。傳曰,備局引見時,亦爲入侍。
右議政閔黯,繕工提調吳始復,監役權聖中,觀象監提調兪夏益,禮曹參判權愈,佐郞李景華,獻陵石物破折處奉審事,出去。
兵曹判書閔宗道,牌不進。傳曰,更爲牌招。以上朝報
左議政睦來善所啓,五使出來時,支供之物,必須預爲措置,然後可以接待,而咸鏡道則監營物力不敷,且近來累經凶歉之餘,勢難策應,故小米三千石,奴婢貢木三十同,雖已劃給,而卽接咸鏡監司報狀,則各邑刷馬之價,尤難辦出云,賑恤廳小米一千石,加給似宜矣。右議政閔黯曰,今此報狀內,自厚州至惠山,自惠山至吉州,自吉州至茂山,自茂山至慶興,自慶興還至會寧,方可還向彼地。其間設站,殆至四十餘處,刷馬一匹之價,將至常布二十餘匹,各邑刷馬四五十匹之價,不可以民結責出,而他無變通之道云,依左相所達,加給小米一千石,宜當,而西路則物力,比北道,不啻相懸,且各邑,或有雇馬廳,或有支勅庫,旣有備預之物,可以責應,而朝家爲慮其難支,劃給木二十同,小米二千石,則北道所給米·木,監司以爲鳥足血,其言亦不爲過。臣等以此爲慮而相議,則皆以爲已給木三十同外,加給慈城所在備局句管木二十同,已給米三千石,雇價米一千石外,又加給一千石,似當云,故敢達。上曰,依爲之。又所啓,今此五使出來之時,其所帶率者,其數必多,我國使行員役,亦且不少。咸鏡·平安兩道驛馬,必有不足之患,平安道則以黃海道驛馬補把,咸鏡道則以江原道驛馬補把事,豫爲分付,俾無臨時窘急之弊,何如?上曰,依爲之。又所啓,西北治道·設站·支供等事,今方料理,而自此有難酌定,五使出來與否,齎咨驛官金翊漢,回到灣上,然後可以酌知,五使果若出來云云,則西北道各項料理等事,必須專差解事譯官,持文書,前往鳳城或瀋陽,一一詳問,定奪回報後,凡干應行之事,可以預知擧行,預定解事譯官,待其消息,發送,何如?上曰,依爲之。閔黯曰,卽接咸鏡監司李蓍晩報狀,則客行所經之路,無人處及人家不足之處,當作假家,仍設溫堗云。客行出來,必在解凍之後,溫堗有無,似不關緊,且彼輩,旣有帳幕經宿無妨之語,分付各站,只造假家平牀,以爲接待之具,而宴享之擧,似不可全廢。西路則設於義州及江界,北路則設於吉州,而令接伴使及監司爲主,亦當有一番遣官存問之擧矣。睦來善曰,設宴時,令接伴使爲主似便,而彼人入境之後,差出假承旨,別遣存問,其於接待之道,似宜矣。閔黯曰,存問時,例有禮單,而比勅使時,稍爲減殺磨鍊,通官等處,亦當依勅使時禮單,而次次減殺以給,似當矣。上曰,依爲之。又所啓,年前勅行出來時,義州小通事輩,每有憑藉作弊之擧,而本道監司,旣掌渠輩生殺之權,故猶爲畏忌也。今此客行入往之際,北路則六鎭所在小通事,使之待令於境上,以爲陪行之地,而義州小通事,如有仍爲率往之事,則旣非本道所屬,憑藉作弊,勢所必至。令咸鏡監司一依本道監司例,使之管束,此意亦爲分付於平安道,以爲申飭之地,何如?上曰,依爲之。吏曹判書吳始復所啓,開城留守,後日政當差出,而大興山城,新屬本府,且兼備局堂上,銓曹不可循例擬望,依江華留守例,令備局議薦,似爲得宜,大臣之意亦如此,故敢達。上曰,依江華例,令備局議薦,可也。出備局謄錄
壬申正月十二日壬戌,上御□□。大臣·備局堂上引見入侍時,大司憲權瑎所啓,請都摠經歷尹廷舟改正。措語見上上曰,勿煩。又所啓,請玉果縣監李觀漢罷職不敍。上曰,依啓。
兵曹判書閔宗道牌招察任事,榻前定奪。
吏曹判書吳始復所啓,開城留守,後日政當差出,而本府且兼備局堂上,銓曹不可循例擬望,依江華留守例,令備局議薦,似爲得宜,大臣之意亦如此,故敢達。上曰,依江華例,令備局議薦,可也。禮曹參判權愈所啓,王世子所講小學·通鑑,今當刊出。小學則板本見在,略爲修改,則可以印出,通鑑則將以鑄字印出,而鑄字之中,衛夫人字本,最好矣。累度印書之後,字畫傷缺者甚多,擇出其傷缺者,改鑄字後,方可印出,知此事意,物力差下事,分付戶曹,何如?上曰,依爲之。又所啓,故相臣許穆文集,令校書官刊行事,命下矣。本館,將有小學·通鑑印出之役,似不可竝擧,其文集,下送于嶺南監營,使之刊行,何如?上曰,依爲之。以上朝報
大臣·備局堂上引見入侍時,左議政睦來善所啓,西北道設站·支供等事,今方料理,而自此有難酌定,五使出來與否,齎咨官金翊漢,回到灣上,然後可以酌知,五使果若出來云云,則西北道各項料理等事,必須塡差解事譯官,持文書,前往鳳城或瀋陽,一一詳問,定奪回報後,凡干應行之事,可以詳知擧行,預定解事譯官,待其消息,發送,何如?上曰,依爲之。
司譯院官員,以都提調意啓曰,前頭五使出來時,差備譯官十員,自本院旣已塡差矣。接伴使差備譯官,今當差除,而卽今現存堂上譯官中,無故可合之人乏少。李芬·吳廷顯·方必濟等,方在罷散中,時未敍用,姑令冠帶常仕,常堂上改啓下,以爲推移任使之地,何如?傳曰,允。
備邊司郞廳,以左右相意啓曰,今此譯官卞爾璹,以五使出來時驛站支待等事停當事,瀋陽禮部了咨文,旣已安寶,今當發行,而此不過驛站支待等事,問議於五使帶來通官等處,停當之事也。不可以其條件,直問于五使處,而更審其咨文措語,則玆以陳列便否,作爲條件,齎領迎納等語,有若以其條件,迎納于五使者然,自纔以上迎納十四字,竝爲刪去,改書咨文,安寶後付送,宜當。令承文院趁卽擧行,譯官卞爾璹,姑令留待,以爲齎去之地,何如?傳曰,允。出司譯謄錄
上在慶德宮。停常參·經筵。
上在慶德宮。停常參·經筵。
領議政權大運十五度呈辭。傳曰,安心調理。以上出朝報
右議政閔黯,觀象監提調兪夏益,繕工監提調吳始復,參判權愈,臣等,祗詣獻陵奉審,則大王陵上,癸方屛風隅石右隅上端,退出五分,自上端一尺一寸之下,有橫折之痕,其痕如絲,左隅退出一寸。大抵屛風隅石左右隅,比內面稍高,以作駕石,自上壓重故也。隅石左右隅,自前多有剝落之處。剝落小處,則塗以石灰,剝落稍大處,則石灰亦不得塗之,以掩其痕。豈陵上石物改排,事體重大,不以小小剝落,有所輕改者耶?今此隅石退出處,今姑觀勢,如或如前有剝落之患,則更議處之,似爲合當。屛風起畫,間間剝落,而此則諸陵所共不免之患,姑觀前頭稟處,宜當。兩陵上莎草,間間有枯損處,而不至大段,亦觀前頭葉生之後,更爲稟處,兩陵上間間石灰剝落處,令該曹擇日修補,何如?答曰,依啓。禮曹謄錄
御營廳啓曰,本廳軍兵,自前十哨立番之時,則北二營·西營·新營三處,以本廳軍兵入直,而自今年四月,五哨立番,故西營,則以訓鍊都監軍兵,替代入直之意,曾已入啓定奪矣。來壬申正月朔爲始,本廳軍兵,依前以十哨,徵召整齊,故來正月初一日,所當如前入直西營,而摠戎廳軍兵,今方入直於該營,正月十五日,當爲準立放送云,本廳軍兵,則正月十五日,與摠戎軍兵,依例替代之意,敢啓。傳曰,允。御營廳謄錄
上在慶德宮。停常參·經筵。
夜三四五更,月暈。
下直,全羅監司洪萬朝,慶尙右兵使尹就商。傳曰,留待引見。
政院啓曰,都目守令之未經諫院署經者,至於十人之多,遠道夫馬,留滯有弊,而司諫李文興,正言吳尙游,皆已入來,竝卽牌招,以爲署經之地,何如?傳曰,允。
府啓,請都摠經歷尹廷舟改正。答曰,勿煩。
判中樞府事兼禮曹判書李觀徵辭職上疏。答曰,省疏具悉。卿之固辭至此,宗伯之任,今姑勉副焉。
吏曹參判李玄逸辭職上疏。答曰,省疏具悉。卿懇予意已悉,而卿辭愈懇,一向强迫,有所未安,本職今姑許遞,以安卿心,須體此意,久留京邸,出入筵席,以補不逮。以上朝報
備邊司啓曰,前頭五使出來時,接伴使,所當極擇差出,豫爲講究,臨時下送。故以水原府使李萬元差下,其代水原府使,卽令備局,議薦差送,以爲交龜上來之地,何如?答曰,允。出備局謄錄
宗廟署郞廳,以都提調意啓曰,卽見本署入直郞廳稟目,則宗廟十一室,永寧殿十室,竝風雨後,至於神欌上及龕室內,滲漏沾灑處居多云,極爲驚駭。蓋兩殿蓋瓦,南邊積雪,則趁卽消瀜,北邊蓋瓦上積雪,則背陰成凍,日氣向暖之後,始爲消瀜。又因昨日下雨,簷溜不能順流,滲入於瓦縫之內,以致如此,不可不卽速奉審,以爲修改之地,令該曹不卜日擧行,何如?傳曰,允。又啓曰,卽接宗廟署牒報,則宗廟十一室,永寧殿十室,竝皆雨漏,至於神欌上及龕室,滲漏沾灑處居多。事極驚駭,蓋兩殿蓋瓦,南邊積雪,則趁卽消瀜,而北邊蓋瓦上積雪,則背陰成凍,日氣向暖之後,始爲消瀜。又因昨日下雨,簷溜不能順流,入於瓦縫之內,以致如此,不可不卽速奉審,以爲修改之地,令該曹,不卜日擧行事草記云。兩殿雨漏,至於如此,事極驚駭,臣曹與本署提調,眼同奉審之意,敢啓。傳曰,知道。又啓曰,臣朴紳,卽詣宗廟署,與本署都提調臣金德遠,提調臣吳始復眼同奉審,則永寧殿第一室,神欌上滲漏,龕室仰塗沾灑,神榻上滲漏,網巾帳沾灑,西邊班子靑綾花一井剝落,東邊班子靑綾花貳井沾灑。第二室,塗壁沾濕,東邊班子二井滲漏,第三室,神欌上滲漏,龕室仰塗沾灑,第五室,榻上滲漏,第七室,後壁上滲漏,西俠空室靑綾花二井滲漏剝落,一井沾濕,第八室,神欌上滲漏,龕室仰塗沾濕,第九室,神欌上滲漏,龕室仰塗沾濕,班子靑綾花三井剝落,網巾帳沾濕,第十室神欌上滲漏,龕室仰塗沾濕,網巾帳沾濕,東俠空室班子靑綾花六井滲漏有孔。宗廟第二室,東邊班子暫爲滲漏,第三室,後壁上滲漏,第四室,神欌上滲漏,龕室仰塗沾濕,第五室,神欌上滲漏,仰塗沾濕,第六室神欌上滲漏,龕室仰塗沾濕,第七室,後壁上滲漏,第八室,神欌上滲漏,龕室仰塗沾濕處尤大,第九室,神欌上滲漏,龕室仰塗沾濕處尤大,網巾帳沾濕,榻上所排紫綾褥,亦爲沾濕,第十室,後壁上滲漏,第十一室,後壁上滲漏矣。今此滲漏之患,似非蓋瓦破傷而然,蓋由於積雪消瀜,雨水不能順下,滲入於瓦縫之致。兩殿各室,雨漏沾灑處,如是之多,修改之擧,萬分緊急,不卜日來十九日修改,而先告事由祭,同日曉頭,行移安,同日同時,還安及還安祭,事畢後臨時設行,所用雜物,令各該司急速措備進排,始設吉時,則同日辰時爲吉云,以此擧行,而永寧殿第六室,宗廟第一室,雖無滲漏之患,同在一室之內,先告事由,移還安祭,一體設行,臣曹與戶曹堂上,本署提調眼同修改,何如?傳曰,允。
壬申正月十五日乙丑,上御□□□。全羅監司洪萬朝,慶尙右兵使尹就商,留待引見入侍時,上曰,我國習俗澆薄,民志不固,一聞浮言,輒至波蕩,甲寅·甲子之事,思之至今,不覺寒心矣。頃觀忠淸右道繡衣之啓,京中士夫,胥動訛言,挈家下鄕者,繈屬於道路,以致村閭騷然,擧皆荷擔云。是必因前冬彼中禮部之咨,而有此驚動也。無識愚氓之信聽訛傳,轉相奔竄,不足爲怪,亦不必深罪,而身爲士夫,稍知分義者,則所當曉諭民間,使之鎭定安堵之不暇,而計不出此,反有如許可愕之擧。平常無事之時,動於不當動之說,先思各自保身之心。則脫有金革之警,尙何望其爲王前驅,竭忠效義乎?事之駭然,莫此爲甚。不可無論責徵勵之道。其令漢城府,申飭各部,其中表表士夫,警動訛言,挈家下鄕者,各別精査以聞。以上朝報
有政。吏曹判書□□□,參判□□□,參議□□□。以權瑍爲開城留守,鄭是先爲善山府使,沈梓爲工曹判書,鄭岐胤爲淸河縣監,尹悠期爲忠淸都事,閔就道爲都承旨,李萬英爲楊花渡丞,李熙命爲忠淸兵營審藥,李碩意爲成均博士,琴暹爲學錄,李世選爲北靑府使。
上在慶德宮。停常參·經筵。
夜四五更,月暈。
下直,全羅都事朴澄,黃州判官李碩徵,薺浦萬戶丁時說,忠淸水虞侯金相,登山萬戶楊豪,包伊萬戶鄭之僑,平山萬戶韓貴益。
領議政權大運十六度呈辭。傳曰,安心調理。
吏曹啓曰,守令多闕,政事,取稟。傳曰,明日爲之。
府啓,請都摠經歷尹廷舟改正。措語見上答曰,勿煩。
政院啓曰,備邊司郞廳,以大臣意來言,有稟定事,與諸堂上,來會外司云矣,敢啓。傳曰,來會賓廳事,分付。
傳曰,大臣·備局堂上引見。以上朝報
公州營將李斗千,下直。內下日記
刑曹判書李義徵所啓,年前江都築城時,江都所在待變船及津船,自三軍門,借用於役所矣。卽今春氣向和,待其解凍,當築女墻,而三軍門所管船隻,元來數少,十石輸運,其勢未易,誠爲可慮。江都船隻,依上年土築時例,使三軍門,更爲借用,何如?上曰,依爲之。出備局謄錄
義禁府啓曰,以全羅監司啓本,刑曹粘目,前古阜郡守崔日熙,移本府處置事,允下矣。崔日熙,時在忠州牧配所,依例發遣府羅將,拿來,何如?傳曰,允。
壬申正月十六曰丙寅,上御□□□。大臣·備局堂上引見入侍時,惠山僉使李鼎來改差事,及南兵使鄭德謙遞差事,榻前定奪。鍾城府使金俶催促赴任事,榻前下敎。
吏曹判書吳始復所啓,茂山縣監姜必遇,除授之後,促令赴任,則呈狀備局,以爲素患水土之疾,添得傷寒,末由赴任云,而其病之虛實,無以詳知,故昨日開政時,不爲啓遞矣。今聞必遇,前任將官,亦以病久未察任云,卽今北邊守令,不可久曠,合有變通之道矣。右議政閔黯曰,必遇之病,果是實狀,則似不可等待其差歇矣。上曰,六鎭厭避之地,不可輕易許遞,而病勢若果深重則罷黜,可也。又所啓,頃因回還謝恩副使所達,有安州牧使李東郁,肅川府使鄭東望論賞事,令該曹稟處矣。安州·肅川兩邑守令,雖有治聲,守令褒美之典,必有表異之績,而後可以論賞。且以一時沿途所聞,有難輕議,本道監司處,更爲分付,考其治績啓聞後,以爲稟處之地,何如?上曰,曾前亦有此例,依所達爲之,可也。戶曹判書柳命天所啓,上年,因備忘記,庚·壬誣獄干係之人,永勿赦宥之類,別單書入矣。臣於其時,只憑前日疏決文書,而抄出啓下,趙師錫則定配屬耳,未及入錄於其中,故獨爲見漏。今見趙師錫定配傳旨,則有密贊凶胄,構成誣獄等語,而不爲一體書入於別單中,物議大以爲非。臣亦難免疎漏之失,不勝惶恐。前日別單中,付標書入,何如?上曰,付標書入,可也。
開城留守權瑍上疏。大槪,故都保釐之命,遽降於罪蟄之中,驚惶震越,罔知攸措,乞賜鐫免,以存國體,以幸公私事。答曰,省疏具悉。卿其勿辭,從速察職。
院啓,前席語祕,人不敢公傳道之,而日昨平安監司沈檀,於辭直之疏,直擧筵說,陳其委折,語勢雖然,在藩臣之道,終有所未妥。揆以事體,不可無規警之擧,請平安監司沈檀推考。答曰,依啓。以上朝報
□啓曰,備邊司郞廳,以大臣意來言,今日有定奪事,與諸堂上,來會賓廳矣。
上在慶德宮。停常參·經筵。
辰巳時,日暈兩珥。
下直,昌城府使趙相周,江西縣令申必淸,木浦萬戶金世雄,呂島萬戶金昌夏,天水僉使高尙嵂。
府啓,都摠經歷尹廷舟改正事,停啓。
午未時,日暈兩珥,暈上有冠,暈下有履,色內赤外靑。以上朝報
南原營將李台望,下直。內下日記
有政。吏曹判書□□□,參判□□□,參議□□□。以宋儒龍爲軍器寺副正,李道源爲會寧府使,趙德純爲結城縣監,孫必億爲司憲府監察,李天根爲茂山縣監,羅斗春爲刑曹佐郞,李寅燁爲兵曹正郞,蔡成胤爲持平,李時振爲司畜別提,金南甲爲典籍,柳重經爲執義,李玄逸爲贊善,元致道爲學正,鄭思孝爲奉常直長,金戩善〈爲〉養賢庫直長,朱泰炫爲智陵參奉,朴世栢爲淑陵參奉,金楊寶爲安陵參奉,韓在垣爲義陵參奉,鄭浹爲純陵參奉,洪受漸爲端川郡守,李慶霱爲京畿右道水運判官,羅晩成爲石城縣監,李震休爲修撰,李元齡爲司䆃寺正,柳命賢爲禮曹判書,朴廉爲庇仁縣監,趙渭叟爲水原府使,會寧府使李道源,今加嘉善。以上吏曹政事
兵曹啓曰,兼訓鍊都正鄭后亮戶奴呈狀內,矣上典,素有瘴疾,傷寒兼發,一向沈痼,差復無期云。其病重實狀,人所共知,兼都正鄭后亮,今姑改差,何如?傳曰,允。又啓曰,觀此忠淸右道暗行御史沈最良書啓,則安興僉使朴宣興·所斤僉使文以翼段,到任屬耳,能否未著是如爲白有旀,馬梁僉使朴東顯段,銳意修補軍器,專爲撫恤土卒,人多稱譽是如爲白乎旀,舒川萬戶安垞段,愛恤土卒,修飭軍器,而別無表異之績是如爲白有臥乎所,安興·所斤兩鎭僉使段,到任未久,能否未著,此則俱無可論是白乎旀,馬梁·舒川兩鎭邊將段,雖有修補軍器,愛恤土卒之譽,別無表表可稱之績,竝只置之,何如?傳曰,依允。以上兵曹謄錄
大臣·備局堂上引見入侍時,戶曹判書柳□□所啓,上年,因備忘記,庚壬誣獄干係之人,永勿赦宥之類,別單書入矣。臣於其時,只憑前日疏決文書,而抄出啓下,趙師錫則定配屬耳,未及入錄於其中,故爲見漏。今見趙師錫定配傳旨,則有密贊凶胄,構成誣獄等語,而不爲一體書入別單中,物議大以爲非,臣亦難免疎漏之失,不勝惶恐。前日別單中,付標書入,何如?上曰,付標書入,可也。義禁府謄錄
上在慶德宮。停常參·經筵。
下直,滿浦僉使金夏重,白峙僉使李景膺。
領議政權大運十七度呈辭。傳曰,安心調理。
全城君混摠管辭免上疏。答曰,省疏具悉卿懇。卿其安心勿辭,調理行公。仍傳曰,遣御醫看病。以上朝報
贊善李玄逸,請對。引見爲之。內下日記
刑曹啓曰,本曹事務劇煩,六郞廳,分掌各房,逐日供仕,猶患其積滯,而新除授佐郞羅斗春,時在全羅道羅州地,上來遲速,未可預料。多事之地,不可等待其上來,今姑改差,以在京無故人,極擇差出,何如?傳曰,允。吏曹謄錄
壬申正月十八日,上御□□□。贊善李玄逸,請對入侍時,贊善李玄逸所啓,臣方待罪國子祭酒,故敢有所達矣。頃者右議政閔黯,以儒生等施罰,朝官有違禁令,陳達於榻前,至有停擧之命。以儒生輩所爲觀之,則停擧之罰,不爲過矣,而諸生,不諒自己處事之失當,終不遵奉朝令,誠爲非矣。第伏念培養振作,實是有國之所重,則雖有一時過激之失,不必深罪,而一向摧折,使士氣消沮,亦非盛世之美事。今若快示包荒之度,仍解其罰,使之奉行朝令,則其孰不感激改圖,而亦豈不有光於盛德乎?上曰,儒生之施罰朝士,明有仁祖朝禁令,則儒生亦人臣耳,固當遵奉。且成任之事,不至于係倫紀斯文,而直以微細之事,擅加重罰,已極駭然。及朝命旣下之後,猶復膠守己見,久而不解,則渠等之視先朝禁令,反不如自中之規例,輕重倒置,莫此爲甚,故頃於筵中,不許解罰矣。今此儒臣陳達之語,如是縷縷,故特爲勉從,首倡儒生,今姑解停,而如或復踵前習,不卽遵依朝令,則其後處置,不但停擧而止,以此各別申飭,可也。右副承旨權歆所啓,臣於頃日筵中,以己丑冤死人李潑·李洁贈職事,有所仰達,而引崔永慶·鄭介淸事以證之矣。退而考之,則介淸,未有贈職之事,臣難免奏事不審之失,不勝惶恐。贊善李玄逸曰,永慶·介淸,俱以名儒,一時冤死,而介淸則獨未蒙崇奬之典,似當一體贈職矣。上曰,一體贈職,可也,
上在慶德宮。停常參·經筵。
下直,幽谷察訪金世衡。以上出朝報
義禁府啓曰,以忠淸右道暗行御史刑曹粘目,靑陽縣監韓明遇,庇仁縣監李相奭。京畿監司啓本刑曹粘目,前部將丁是璧等,移本府處置事允下,韓明遇,方待命於本府,卽爲拿囚,而李相奭,自任所時未上來,丁是璧,時在京畿高陽地本家云。依例發遣府羅將,拿來,何如?傳曰,允。義禁府謄錄
大臣·備局堂上引見入侍時,訓導朴再興,時在密陽地,除下直,直爲下去之意,分付慶尙監司事,榻前定奪。以上司譯謄錄
上在慶德宮。停常參·經筵。
下直,樂安郡守裵尙珪,北虞侯權詢,黃海兵虞侯任壽昌,牛峴僉使尹起商,委曲僉使韓弼榮,楸坡萬戶趙鑑,保山萬戶車好胤。
領議政權大運十八度呈辭。傳曰,遣承旨敦諭。
藥房問安。答曰,知道。無事,世子氣候,一樣平穩,受灸,定以今月二十五曰,宜矣。
傳曰,今觀刑曹囚徒,時囚罪人,至於百餘名之多,不可無欽恤之道。令各該司趁卽疏決,俾無滯獄之弊。出備局謄錄
上在慶德宮。停常參·經筵。
午申時,日暈。
下直,忠淸兵使金重器,位羅萬戶尹知命。
領議政權大運箚子。大槪,賤疾漸劇,無望回甦,而恩禮彌隆,承宣三臨,惶霣感泣,罔知攸措,更申血懇,祈蒙矜憐事。答曰,省箚具悉卿懇。君臣之間,貴乎知心,予之敦勉,不啻勤懇,予之倚任,情如飢渴,而卿獨邁邁,袖手恝然,必欲釋負而休退,不惟有歉於知心之道,自卿引入,廊廟庶務之雲委不決者亦多,思想抑鬱之極,殆發心恙也,卿若念及乎此,必惕然而悟,幡然而起矣。予不多誥,毋復困我,安心勿辭,亟斷來章,速出論道,以副至望。仍傳曰,遣史〈官〉傳諭。
備忘記,大明集禮一通,精寫校讎後,分送兩南刊行事,曾已下敎矣。今予不揆文詞之蕪拙,自製集禮後,序文以下,令吏判繕寫,以爲一體繡梓之地。
慶尙監司書目,榮川呈,以獻納李達意辭職上疏上送。答曰,省疏具悉。陳啓之誠,予用嘉尙,可不體念焉,爾其勿辭,從速上來察職。又書目,義城呈,以掌令崔恒齊辭職上疏上送。遞差。
傳曰,囹圄之充滿,本非美事。況古之人君,有當暑恤繫囚之事。卽今春寒凍獄,滯囚甚多,尤可矜恤處也。本曹宜體此意,他餘時囚之干係一罪者外,斯速決遣,可也。
吏曹啓曰,臺諫有闕,政事,取稟。傳曰,明日爲之。以上朝報
上在慶德宮。停常參·經筵。
下直,康津縣監李守長,靑陽縣監李昌齡,兎城僉使金桷。
領議政權大運十九度呈辭。傳曰,安心調理。以上朝報
有政。吏曹判書□□□,參判□□□,參議。以李舜岳爲司饔僉正,朴紭爲軍器僉正,柳命堅爲吏曹參判,柳命賢〈爲〉兼知春秋館事,李嵩逸爲掌樂主簿,李斗齡爲工曹佐郞,權處經爲刑曹佐郞,李世瑗爲鎭岺縣監,權重經爲輔德,丁思愼爲兵曹佐郞,洪重夏爲兵曹正郞,成瑨爲掌令。
備邊司啓辭,會寧·慶源開市,旣已完畢。令承文院,撰出回咨,別定禁軍,下送于義州府使之傳給於鳳凰城將處,以爲轉送北京之地,何如?答曰,允。出備局謄錄
上在慶德宮。停常參·經筵。
傳曰,大臣·備局堂上引見。引見時,接伴使李萬元改差,仍任水原府使事,榻前定奪。
成均館官員,以知館事意啓曰,奉承傳敎,卽令四館,解首倡儒生停擧之罰,然後謹以聖敎辭意,一一開諭于四學儒生,則儒生等,仰體聖上之明命,齊會學舍,卽解前正郞成任付黃之意,敢啓。傳曰,知道。今雖解成任付黃之罰,若不申明受敎,則日後視此爲例,擅加儒罰於朝臣之弊,必將按踵而難防,從今定式,隨其現發,繩以重律,可也。
政院啓曰,卽者下番翰林朴行義,注書吳尙友,假注書趙德鄰,事變假注書柳瑍,稱有物議,竝皆出去。史局重地,堂后緊任,俱不可暫曠。下番翰林朴行義,注書吳尙友,從重推考,卽爲牌招察任,假注書趙德鄰,事變假注書柳瑍,亦爲一體從重推考,使之卽爲入來察任,何如?傳曰,允。以上朝報
義禁府啓曰,以全羅監司狀啓刑曹粘目,前光陽縣監朴昌潤,移本府處置事,允下矣。朴昌潤,時在慶尙道晉州地本家云,依例發遣府書吏拿來,何如?傳曰,允。義禁府謄錄
來二月初七日社稷親祭出宮時,百官祗迎於夜珠介屛門下,成班祗迎後,以次侍衛。初八日還宮時,則百官成班於六曹前路,大駕至承傳橋近處,傳語相通,百官北向鞠躬訖,由司醞洞侍衛事,榻前下敎。禮曹謄錄
壬申正月二十三日,上御□□□。大臣·備局堂上引見入侍時,大司憲權瑎所啓,自從丙辰榜後,武科出身,充滿國中。其間遠途之人,賣田破産,來會都下者,多至數百千人,久者十餘年,近不下五六年,獲官未易,資糧罄竭,進退狼貝,怨咨朋興。夫擧子之應擧,將以求進,而出身十數年,未通仕路,則此輩之鬱抑,亦無足怪,且其許多人中,亦豈無善騎射好身手可用之人哉?其在國家用人之道,不可不另加變通,以廣其調用之路。其已參內三廳薦者,則請令兵曹,以武藝各技,別爲取才,一從取才之次,擬望於三廳之窠。其未得薦者,則亦令各軍門,試取各技,一從其入格之次,調補將官。其未得爲三廳及將官者,亦令間授邊將,以慰武士鬱滯之心。上曰,令兵曹稟處,可也。又所啓,武夫者,乃國之干城,雖邊上有事之時,固當承命樂赴,以馬革裹屍爲心,而近緣人心不淑,騷屑虛騰,厭避邊倅者,前後相繼,國綱之解弛如此,分義之無嚴若此。若令眞有變亂,將何以發遣一武士,以爲捍禦之地乎?如此之類,不可不別樣重究,以杜後弊。今後武士之厭避邊倅邊將者,請依令甲,用充軍之律,編配其地,以懲武士驕悍之習。上曰,今後則衆所共知實病,及各軍門草記仍任者外,厭避圖遞者,摘發充軍,可也。司諫李文興所啓,近來紀律解弛,武士縱恣,西北重地,人皆厭避,旁蹊曲徑,遞易紛紜,事之寒心,莫此爲甚。前茂山縣監姜必遇,稱有身病,終不赴任,跡涉自便,事關後弊,只爲罷黜,適中其願,不足以嚴謀避之法,而懲驕悍之習,請前茂山縣監姜必遇,令攸司別樣勘罪。上曰,依啓。權瑎啓曰,今日所啓兩件事,初欲以所懷陳達,故不爲簡議於同僚矣。及入筵席,以啓辭率爾仰達,臣之闊於臺體如此,不可仍冒,請命遞斥臣職。答曰,勿辭。退待物論。掌令金兌一,持平閔興道·蔡成胤啓曰,臣等,伏見長官避辭,其所論兩件事,類非卒發於筵席間者,而初不簡問於臣等,率意陳啓,旋自引避,是則輕臣等也,何可晏然苟冒乎?請命遞斥臣等之職。答曰,勿辭。退待物論。右議政閔黯所啓,頃者柳命賢爲吏判時,以承旨望,外任竝擬事,陳達定式矣。三司之官,或請外任竝擬,而新舊交替,徒貽道路迎送之弊,隨出隨入,殊無內外歷試,久任責成之效,而此則係是舊例,猝難變通。至於承旨之望,曾前乏人之際,或有一二番啓請竝擬之時,一時請擬,容或可也,今不必創開新規,永爲定式矣。左議政睦來善曰,承旨備擬之規,例以長望擬入,而今以曾經承旨爲守令者,擇取擬望,則取舍之際,有所難便,似不當創開新規,以爲定式矣。上曰,頃者吏判之言,大意固好,故特爲允從矣。今聞大臣之言,則不必創開新規,永爲定式,而承旨擬望之人,若或乏少,則啓請備擬,可也。又所啓,臣前以儒生停擧,及成任罷職事,有所仰達,而成任之事,元無大段所失,特以事合竝非,故姑請罷職矣。今則朝家,旣解儒生之罰,仍存成任之罪,則雖曰微譴,輕重似爲顚倒,成任罷職,合有變通之道矣。上曰,成任,敍用可也。戶曹判書柳命天所啓,卽接慶尙監司狀啓,則固城等三邑,蟲災極甚,至有給災之請,而蟲災給災,旣無前例,且莫重田政,不可續續追改,該曹所當防啓,而都事金汝鍵,曾以此推考。今此本道方伯,目見蟲災之慘,又爲馳啓,則其在恤民之道,不可無量宜蠲減之擧,而此非該曹所可變通之事,下詢于大臣而處之。睦來善曰,蟲損給災,有難創開,而都事書目,旣如此,方伯狀啓,又如此,則蟲災之慘,據此可知,不可不參酌蠲減,以紓遐氓之困矣。上曰,都事·監司之啓,連續上來,而蟲災之慘如此,則不可無軫念之道。大同收米參酌減捧事,令該廳稟處,可也。閔黯所啓,京衙門官員,除外任則啓請仍任,公私各半,故臣待罪兵銓時,以洪夏明仍任勿施事,有所啓達,未得蒙允矣。今此徐瑱仍任,雖不可追後改正,諸軍門·各衙門請任之擧,似不當太數矣。睦來善曰,各軍門仍任之弊,誠如右相之言矣。近來武弁之厭避邊倅者甚多。或稱病不赴者有之,或以軍門將任,圖免者有之。脫有邊警,孰肯挺身而赴難哉?事之寒心,莫甚於此。自今以後,稱以軍門將任,啓請仍任之弊,防塞似可。且衆所共知實病者外,托稱身病,謀避邊倅者,隨現充軍,以肅頹綱,亦可矣。上曰,仍任之規,固不可一切防塞,而數數啓請,殊涉不當,今後則各別申飭,且非實病而稱病謀避者,論以充軍之律,可也。
上在慶德宮。停常參·經筵。
下直,晉州牧使宋光淵,古阜郡守朴尙廉,草溪郡守李震相,詳雲察訪柳粹然,鴻山縣監金南一。
領議政權大運二十度呈辭。傳曰,安心調理。
政院啓曰,今日注書吳尙友,不爲仕進,假注書趙德鄰,事變假注書柳瑍,下番翰林朴行義,又因昨日之事,稱以物議轉加,俱以徑出。雖出於不獲已之致,而政院郞廳之連日俱空,其在事體,極爲未安。假注書趙德鄰,事變假注書柳瑍,下番翰林朴行義,竝推考,注書吳尙友,下番翰林朴行義,竝卽牌招察任,假注書趙德鄰,事變假注書柳瑍,亦爲一體牌招,使之察任,何如?傳曰,允。
又啓曰,注書吳尙友,下番翰林朴行義,牌招不進,推考傳旨,今方捧入,而假注書趙德鄰,事變假注書柳瑍,累度催促,亦不入來。物議輕重,雖不可知,而終不承牌,事甚不當。注書·下番翰林,更爲牌招,假注書·事變假注書,亦爲催促入來察任,何如?傳曰,允。
司諫李文興啓曰,臣於昨暮,得接小報,翰林朴行義,以臣之詰問房直,陳疏自列,臣不勝愕然之至。臣於堂后事,聞有傳說,昨於坐臺之時,偶招院隷,略問其曲折而已,元無究詰之擧矣,何乃疑怒太遽,相繼投疏,轉輾激惱,若是之過耶?與之爭辨,涉於紛紜,而旣被侵斥,勢難仍冒,賤疾適苦,今始來避,所失尤大。不可一刻晏然於臺席,請命遞斥臣職。答曰,勿辭,退待物論。
政院啓曰,注書吳尙友,下番翰林朴行義,稱以情勢之難安,再招而終始違命,廉隅雖重,揆以分義,豈容如是?其過自引嫌,以致闕直之狀,極爲可駭。注書吳尙友,下番翰林朴行義,竝從重推考。假注書趙德鄰,事變假注書柳瑍,屢次催促,亦不入來,不可無變通之道,竝爲改差,他假注書差出,卽爲入直之地。史局重地,尤不可暫曠,奉敎閔彦良,牌招察任,何如?傳曰,依啓。再違召命,殊甚可駭,吳尙友·朴行義拿推。以上朝報
禁衛營啓曰,江都女墻役軍,以上番軍兵,推移調用事,曾已定奪矣。女墻之築,當爲始役於三月初一日,而江原·京畿,黃海三道軍兵,則已爲除出,用之於土築之役,故今番,以附近忠淸道軍兵十二哨,徵召赴役,來二月卄五日,除軍裝,逢閱於江都役處之意,本道監兵使處,知委,何如?傳曰,允。禁衛營謄錄
上在慶德宮。停常參·經筵。
下直,高靈縣監洪萬元。
去夜,政院啓曰,假注書趙德鄰,事變假注書柳瑍改差,代他假注書差出事,命下矣。本院郞廳,無一人見存者,不得循例備望書入,不可無變通之道。權知承文院副正字李孝根,爲先假注書差下,卽爲留門入直,柳瑍之代,則待明日差出,何如?傳曰,允。
刑曹啓曰,今月二十三日,義禁府大門前,有橫道死人云,而當部終無報知請檢之事,故今日之坐,當部書員,捉來推問,則屍體無傷處,故只報漢城府,而不報本曹云。路中如有棄屍,則當部官吏,無論屍親之有無,卽爲報本曹,則本曹,移文漢城府,使卽檢屍,詳審其傷處有無,成置屍帳,以待屍親之現出,覈實處置,法例當然,而當部,只報漢城府,不報本曹,尙不得檢屍,事極駭然。當該部官,爲先從重推考,該部書員,自本曹推治,何如?傳曰,依啓。事甚可駭,當該部官,先罷後推。
政院啓曰,去夜,以權知承門副正字李孝根,差假注書,使之入直矣,稱以出往郊外,終不入來,竟至闕直。承文參下之任意出外者,隨現論罪事,上年纔已定奪,而又復如此,事極可駭,李孝根,從重推考。且今日,以受炙正日,藥房有問安之擧,而本院郞廳一空。不可等待其入來,李孝根,今姑遞差。卽今事勢,不可循例備望以入,以權知承文副正字鄭漢柱差出,吳尙友拿推之代,以承文博士鄭思孝差出,以爲急速入來察任之地,何如?傳曰,依啓。事之可駭,莫此爲甚,李孝根,拿推。
藥房啓曰,大雪之後,春寒倍緊,伏未審聖體,若何?王世子氣候,亦一向安寧乎?今日受炙事,曾以定奪,時刻,定以何時乎?目今日候,無異嚴沍,此時砭焫,正犯醫家之忌,差退日子,實合致愼之道。諸醫之見,亦皆如此,不任區區憂慮之忱,敢來問安,竝此仰稟。答曰,知道。無事。世子氣候,一樣平穩。春寒雖峭,有異嚴沍,當午受炙,別無所妨,勿爲差退時刻,定以午正,宜矣。
府啓,臺閣論啓,事體甚重,業已詣臺之後,曾無無端退出之規。昨日本府多官之避,掌令成瑨,當爲處置,搆草詣臺,而終日彷徨,卒不得傳啓而退,致令同僚處置,未免經宿。此前所未有之事,墜落臺體,莫此爲甚,不可無規警之道。掌令成瑨遞差。注書有故,不得行公,則卽出他假注書,使之替行,事理當然。昨日堂后一空,而承旨不思變通之道,終使憲臣,不得傳啓而退,揆以事體,殊涉駭然。請當該承旨推考。竝引嫌而退。不簡而啓,殊欠臺體,失之在彼,於我何嫌?請大司憲權瑎遞差,掌令金兌一,持平蔡成胤·閔興道,竝出仕。答曰,依啓。
備邊司郞廳,以左右相意啓曰,卽接小報,則今日受炙時,藥房啓辭,以假注書,時未差出之故,啓辭差晩云云,臣等看來,不勝駭然。推問政院吏則以爲,去夜假注書李孝根差出之後,督令行公,則孝根下鄕云,而終不來仕,以致堂后之闕直云。事之寒心,莫此爲甚。孝根果爲下鄕,則入直承旨,卽當啓辭,差出他假注書,啓請留門,使之入直,而不此之爲,虛曠一夜,若或有不時引接之擧,則未知政院,將何以處之?況此受炙之日,藥房啓辭,以假注書未差之故,日勢向晩,尙不得爲之,此實前所未有之事也。不可無別樣徵責之道,去夜入直承旨,竝先罷後推,何如?傳曰,允。
以趙九畹爲假注書。
吏曹口傳政事,兼春秋任元聖。
大殿受灸後,藥房·政院·玉堂·二品以上·六曹問安。答曰,知道。
院啓,引嫌而退。輕信不近之說,遽有做錯之擧,物情俱駭,勢難在職,請司諫李文興遞差。答曰,依啓。
吏曹啓曰,臺諫有闕,政事,取稟。傳曰,明日爲之。以上朝報
受灸入侍時,社稷祭攝行事,榻前定奪。禮曹謄錄
義禁府啓曰,以刑曹啓目,前茂山縣監姜必遇,移本府處置事,允下矣。姜必遇,方待命於本府,卽爲拿囚之意,敢啓。傳曰,知道。禁府謄錄
禮曹啓曰,六臣祠宇,以書院,改啓下事定奪矣。額號望單子中,以書院,改付標以入之意,敢啓。傳曰,知道。禮曹謄錄
壬申正月二十五日,上御□□□,受炙入侍時,都提調金德遠所啓,六臣復官,實是聖德事也。凡在瞻聆,孰不感動?凡復官者,曾無告身更出之規,而此則數百年後,有此追復官爵之擧,事與循例復官者有異。令吏曹特出敎旨,有子孫者則給其子孫,其餘則藏之書院,以爲傳後之地,尤有光於聖明表章之道,敢此仰達。上曰,依爲之。又所啓,六臣書院額號,該曹以愍節祠宇啓下云。此是士林之所營建者,以書院改啓下之意,分付該曹,何如?上曰,依爲之。又所啓,御營千摠黃再明,頃於中日試射時,片箭貫三中,此是稀罕之事,故敢此仰達。上曰,片箭貫三中,果是稀罕之事,依黃鎬例,特爲加資,可也。
府啓,堂后之職,無論實假,俱是參下淸流。苟有一毫染指於筆債之事,則其辱縉紳而羞當世,莫此爲甚,固不可齒諸衣冠之列也。日者前司諫李文興,坐於臺廳,招致政院房直,詰問諸堂后筆債所用處,致令翰·注,狼貝出去,及其引避之際,亦不指斥其人。此誠朝著間曾所未有之變故,而事甚黯闇,人皆疑惑。若使堂后之中,眞有所犯者,則不可不明覈痛斥,以革賤穢之習,如其不然,何可以汚衊之名,混然加之於淸選之地,而終莫之辨乎?其時下番翰林朴行義,注書吳尙友,旣已違牌下吏,請前假注書趙德鄰·柳瑍,竝拿問,以爲一時詳覈處置之地。答曰,依啓。以上朝報
尙衣院官員,以提調意啓曰,譯官金世鼎,呈狀于本院曰,渠之貿得玉帶,品甚佳妙,可合國用,不當留置閭閻之間,看品後願爲進上,故其玉帶,取來看品,則制樣甚好,可合日後進御之需。今將捧留本院,而渠之情願,不欲受價,令本衙門,從自願,參酌施賞,何如?傳曰,允。以上司譯謄錄
上在慶德宮。停常參·經筵。
辰巳時,日暈。
下直,江原都事沈樘,長連縣監李範,茂山縣監李天根,彦陽縣監張格。
領議政權大運二十一度呈辭。傳曰,安心調理。
藥房啓曰,昨日受灸之後,伏未審夜來,聖體調攝,若何?今日受灸時刻,亦依前定以午正乎?敢來問安,竝此仰稟。答曰,知道。
中殿·世子宮,藥房問安。答曰,知道。
大殿受灸後,藥房·政院·玉堂·二品以上·六曹問安。答曰,知道。
假注書鄭思孝改,代朴台東爲之。
藥房啓曰,受灸時,臣等與諸醫入診,則臍中右傍,微有凝聚之氣。卽今所見,雖非大段,前患復發,不能無慮。進藥預防,在所不已,故退與諸醫,反覆相議,則皆以爲,臍傍凝聚之氣,出於脾胃,經濕痰之爲祟,以竹瀝枳朮丸,加連翹一兩,黃柏鹽酒炒五戔,爲先進御,以爲治本防微之地,宜當云。一劑卽爲劑入之意,敢啓。傳曰,知道。以上朝報
有政。吏曹判書□□,參判□□,參議□□。以吳始大爲右副承旨,李雲徵爲同副承旨,李萬元爲水原府使,沈最良爲掌令,權瑎爲京畿觀察使,成任爲兵曹正郞,李濟民爲正言,沈端輝爲泗川縣監,李澤爲英陵參奉,李玄逸爲大司憲,金一夔爲司諫,朴紳爲右承旨,李壽徵爲左副承旨,李允修爲黃海道觀察使,宋曅爲監察,徐文裕爲長淵府使,李之熲爲監察,權珪爲兵曹參判,吳始萬爲吏曹參議,李雲徵爲□□承旨,嚴緝爲兵曹參議,金邦杰爲兵曹參知,尹譚爲宗簿主簿,柳命堅爲惠民署提調,徐福一爲中部參奉,尹以亨爲社稷令,吳始大爲同副承旨。以上吏曹政事
備邊〈司〉啓辭,黃海監司,旣已差出,旬日內辭朝,赴任交龜後,接伴使朴慶後,可以上來,講究應接之擧,以此意,分付該曹,何如?答曰,允。出備局謄錄
上在慶德宮。停常參·經筵。
下直,鍾城府使金俶,會寧府使李道源,慶山縣監崔斗瑞,報恩縣監權晩,平南萬戶趙忠濂。
藥房問安。答曰,知道。無事。受灸時刻,依前定以午正,宜矣。
黃海監司李允修上疏。答曰,省疏具悉。卿其勿辭,速往欽哉。
大殿受灸後,藥房·政院·玉堂·二品以上·六曹問安。答曰,知道。
今日受灸時,司䆃主簿丁時悌,以他相當主簿換差事,榻前下敎。以上朝報
義禁府啓曰,以慶尙監司啓本刑曹粘目,前釜山僉使金重三,移本府處置事,允下矣。金重三,方待命於本府,卽爲拿囚之意,敢啓。傳曰,知道。
壬申正月二十七日,上御□□□,受灸入侍時,府啓,豐基郡守兪命雄,其弟北靑判官命弘,前參判兪櫶之姪子也。其父,慨其兄之背先附勢,居常戒其兩子,及其病革,丁寧敎飭,至於形諸書而遺之,族黨鄕里,無不傳說,而命雄等,立身之初,急於媒進,諉以其父,旋卽焚滅其書,換面托跡,恬不知恥,是豈人子之所可忍爲者耶?決不可置之衣冠之數,重傷一世之風敎。請豐基郡守兪命雄,北靑判官兪命弘,亟命削去仕版。鍾城府使金俶,當初除拜之時,物情固已不協,而及至陛辭之日,不爲下直,偃然出去,以體例間事,發遣所由,使之捉來其奴子,則俶之所帶下人輩,驅擠所由,蹴曳路中,使不敢下手。旣又踵至其家,則俶,親自叱退所由,終不出給奴子,其爲擧措,不啻怪悖。若使今日,少有國綱,渠以幺麼一武夫,何敢輕蔑臺閣,若是之甚乎?如此驕悍不識事體之人,不可仍畀邊上重鎭,請鍾城府使金俶罷職。答曰,不允。以上朝報
上在慶德宮。停常參·經筵。
夜五更,流星出大角星上,入東方天際,狀如鉢,尾長四五尺許,色赤。
下直,順天府使任元耉,阿耳僉使張宗益,水口萬戶許衎。
領議政權大運二十二度呈辭。傳曰,安心調理。
藥房啓曰,雪後春寒,夜來尤緊,伏未審聖體,受灸後調攝,若何?今日時刻,亦定以午正乎?敢來問安,竝此仰稟。答曰,知道。無事矣。
漢城府啓曰,京中士夫之驚動訛言,挈家下鄕者,査出以啓事,命下矣。上年十月以後下鄕之類,使五部査出,則其數爲三十家,逐名後錄,以備裁處,而仍竊伏念,雖在常時,京中之人,或失祿而下鄕,或因貪而下鄕,或以寒節柴草而下鄕者,比比有之。至於今年,訛言忽起,妄生疑惑,猝然下鄕者,或不無相雜於其中,以致鄕曲愚氓,轉相騷擾,其事可駭。其人可罪,而査問之下,無人自首。人皆曰,我爲貧也,我爲柴草也,各自掩諱,情僞難辨。必欲强爲區別,則終難覈實,徒益搔擾,惶恐敢啓。傳曰,知道。疑惑訛言,挈家下鄕者,其習固可惡,其罪誠可懲,而第査出,旣如是多,情僞又未問辨,則似難區別論罪,姑從寬免,而自今以後,復有驚動騷屑,汲汲奔竄者,則當繩以重律,斷不容貸,以此定式,各別申飭,可也。
大司憲李玄逸辭職上疏。答曰,省疏具悉卿懇。風憲之長,微卿其誰?卿其安心勿辭,從速行公。
傳曰,受灸罷後,左右相及刑曹判書李義徵,同知黃徵,兵曹判書閔宗道引見。引見時,當日開政,鍾城府使,以武臣極擇差出,數日內發送事,榻前下敎。
大殿受灸罷後,藥房·政院·玉堂·二品以上·六曹問安。答曰,知道。以上朝報
有政。吏曹判書□□,參判□□,參議□□。以丁時梯爲司䆃主簿,金允基爲典省主簿,柳憲章爲弼善,朴鎭圭爲戶曹參議,鄭䎖爲豐基郡守,李舜岳爲㫌善郡守,李日井爲副修撰,元徽爲戶曹正郞。以上吏曹政事
左議政睦來善,右議政閔黯,訓鍊大將李義徵,御營大將黃徵,禁衛大將閔宗道引見入侍時,左議政睦來善所啓,江都城役,旣已垂畢,而三營物力,有所不逮,江都西南水邊,尙多未築之處。若環一島,盡爲築城,則便作金湯之地。自今以後,定限以給,使本府留守,漸次連築,磨以歲月,則自可以環一島成城,所入物力,留守有難辦得,自朝家似當顧見矣。判府事金德遠曰,只以江都民力,亦難擔當,江都所屬海西各邑之民,農歇之時,可使助役矣。右議政閔黯曰,留守等等定限連築,則可以環島成城,定限事,當退出,議定以稟矣。上曰,當初築城定計之時,予意亦以爲,環一島築城,則可作金湯,而物力有所不逮,姑令先築要害處矣。左相之言,誠是,令廟堂商確以稟,可也。所入物力,從其留守之啓稟,亦當有所指揮矣。禁衛大將閔宗道所啓,江都鎭海寺,有別作庫舍之空地,且聞本寺僧徒,皆願屬於禁衛營云。今若營造庫舍,留置本營雜物,使僧徒守謢,兵曹銀子三萬兩,木綿五百同,亦欲運置於江都,未知何如。上曰,事似便好,依爲之。已上備局謄錄
壬申正月二十八日,上御□□□,左議政睦來善,右議政閔黯,刑曹判書李義徵,同知黃徵,兵曹判書閔宗道引見入侍時,兵曹判書閔宗道所啓,頃日因大司憲權瑎所啓,丙辰榜武科出身,已參內三廳薦者,以武藝各技,別爲取才,一從取才之次,擬望於三廳之窠,其未得與薦者,亦令各軍門,試取各技,一從其入格之次,調補將官,其未得爲三廳及將官者,亦令間授邊將,以慰武士之心。上曰,令兵曹稟處事,命下矣。臣取考丙辰以後內三廳被薦取才記,則取才後,已通仕路者,八百五十餘人,其未入仕者,一千三百餘人。外方出身之充滿都下,進退狼貝者,誠如憲臣之所陳,另加變通,欲廣調用之路者,大意固好,而第臣與武將等,反覆相議,則皆以爲,內三廳,乃武士出身入仕之初程,朝家用人之道,先觀爲人,次試武藝。今若不問其爲人之能否,一從武技,定其次第,則此與翰·注之或薦一二人,或薦數三人者,不同。許多出身取才入格之類,難可盡用於十年之內,且一從取才之次第,定其調用之先後,則新榜出身,雖有人才,末由得仕,事多掣肘,怨謗必興云,何以爲之?且聞南九萬,曾爲兵判時,創出此規,而終不得行云矣。左議政睦來善曰,權瑎所陳,不無意見,而若以武技,定其入仕之次,則取才優等者,未必爲可用之人,且外方出身,聞風而起,齊會都下,以爲求仕之計,益不勝其雜亂,誠難可行矣。上曰,權瑎所啓,大意固好,而徒以試才調用,則事勢必多掣肘。兵判所達,誠然,今姑置之。
上在慶德宮。停常參·經筵。
下直,春川府使李玄錫,三陟府使朴相罄,善山府使鄭是先,谷山府使柳㵑,端川郡守洪受漸,萬頃縣令崔重泰,淸河縣監鄭歧胤,橫城縣監韓世謙,玄風縣監具文游,在德萬戶朴有善。
藥房啓曰,昨日受灸纔罷,引接臣僚,移時酬酢,伏不審夜來,聖體調攝,若何?今日受灸時刻,亦定以午正乎?臣等不任區區之慮,敢來問安,竝此仰稟。答曰,知道。無事矣。
大殿受灸後,藥房·政院·玉堂·二品以上·六曹問安。答曰,知道。
大司憲李玄逸上疏。大槪,重煩祈叩,冀蒙矜從,兼陳所懷事。答曰,省疏具悉卿懇。疏中所陳,大意雖好,論事之際,不可不審,更加熟量,務歸平允,是所望於卿者也。宜體此意,須勿過辭,安心行公。已上出朝報
江都女墻役時所用本府待變醬三四十石,御營貸下事,榻前下敎。
備邊司郞廳,以左右相意啓曰,今此譯官卞爾璹,以五使出來時,譯站支待等事停當事,瀋陽禮部了咨,旣已安寶,今當發行,而此不過譯站支待等事,問議於五使帶來通官等處,停當之事也。不可以其條件,直問于五使處,而更審其咨文措語,則玆以陳列便否,作爲條件,齎領迎納等語,有若以其條件,迎納于五使者然,自纔以止迎納十四字,竝爲刪去,改書咨文,安寶後付送,宜當。令承文院趁卽擧行,譯官卞爾璹,姑令留待,以爲齎去之地,何如?答曰,允。判府事金德遠所啓,江都土城女墻之役,一日爲急,而磚石甚艱,必須多聚雜石,然後方可始役,拾石之役,尤爲緊急。自本廳,今方募軍使役,其數不多,功役,勢將遷就,誠可悶慮矣。他軍門外方軍兵,以十五哨調用,而本廳則外方軍兵,多數徵發,殊涉重難。只以畿甸軍兵十一哨調用之意,旣已定奪,蓋欲上番軍兵,將欲除出使役故也。上年則以五哨,終歲立番,自今年正月爲始,十哨上番,十哨內五哨,則依上年例立番,五哨則下送於江都役所,限其番,姑爲使役,以減外方軍兵徵發之數,何如?上曰,依爲之。又所啓,本廳規制,與訓局有異。尺布斗粟,自朝家元無劃給之例。禁衛營,則以本兵例兼之故,不無推移相助之道,三軍門中物力之凋弊,本廳爲最,而今此江都築城之役,分掌經紀,僅完土築。女墻之役,今方迫頭,許多雇價,將無以料理,殊極悶慮矣。禁營則惠廳剩錢,多所取用,訓局裁減之代,亦自戶兵曹,有充給之議,而獨於本廳,災邑減布之代,未嘗充給,豈無不均之歎乎?米布俱得,固不敢望,而壬戌年,本廳保人四千餘名,移定於兵曹,騎步之闕額,四千餘石,十年徵布,已迫千餘同。此實本廳所當有之物,而反爲兵曹之所獨占。此木五六十同,俾令劃給於本廳,則庶可補用於女墻之役矣。墪臺之役,兵曹木四十同,戶曹木二十同,大同米一千三百石,曾有劃給本廳之例。今此城役,無異墪臺,故敢此仰達。上曰,令該曹稟處,可也。戶曹判書柳命天所啓,昨日入侍時,因訓鍊大將李義徵陳達,江都築城時,物力不足,年前裁省木,自兵戶曹分半備給事,命下矣。乙丑年,訓局裁省木三百同,自兵戶曹充給事,已爲定奪,而其後遷延,久不充給。庚午年,戶曹三十同,常平廳三十同移給,而餘存者,尙有二百四十同矣。聞李義徵之言,則雇軍之價,當入一百九十同云。二百四十同之木,固不可言,一百九十同之一時辦出,其勢亦難。戶曹經費之浩多,比兵曹倍蓰,兵曹木同之遺在,比戶曹頗優,兵曹則給三分之二,戶曹則給三分之一,似當,而兵戶曹,猶不可獨當,且令有錢布衙門,各出財力,以助不足事,令廟堂酌處,何如?判府事金德遠曰,訓局,素無儲蓄之物,軍糧則專委於糧餉廳,而卽今城役迫頭,必不無若干措置之物。軍兵不爲赴役,則雇軍之價,似當劃給。兵曹儲蓄,近來頗優,費用亦多,而戶曹則經費,果爲浩多,宜有朝家酙酌之道矣。上曰,經費則兵戶曹縣殊,而城役國家重事,兵戶曹參半備給,有錢布衙門充給事,後日大臣及兵判·訓將登對時,更爲稟處,可也。備局謄錄
義禁府啓曰,前茂山縣監李暹,拿問定罪事,傳旨啓下矣。李暹,自任所,時未上來,依例府書吏發遣,拿來,何如?傳曰,允。義禁府謄錄
議政府啓曰,本府每於歲首,例爲觀察使節度使薦,而領議政權大運方在呈告中,限內不得議薦之意,敢啓。傳曰,知道。議政府謄錄
上在慶德宮。停常參·經筵。
卯辰時,日暈。
下直,朔州府使南五星,鍾城府使李尙,北靑判官金時傑。
領議政權大運二十三度呈辭。傳曰,安心調理。
藥房啓曰,連日受灸之餘,伏未審夜來,聖體調攝,若何?晦朔針灸,醫家所忌,今明日受炙停止之意,旣已定奪於榻前。似當依此姑停,而臣等不勝區區之慮,敢來問安,竝此仰稟。答曰,知道。無事矣。日記廳郞廳羅㶷書。
上在慶德宮。停常參·經筵。
禮曹啓曰,各陵展謁,春則二三月,秋則八九月,恒式取稟事,曾已定奪矣。今春展謁,定於何陵,而擇日於何間乎?敢此仰稟。傳曰,當展謁於光陵,以今月念後,推擇可也。又啓曰,命下矣,展謁吉日,令日官推擇,則念後二十五日以前,皆有拘忌。二十六日,二十八日平吉,二十九日爲吉云,以何日定行乎?敢稟。傳曰,念間吉日,亦爲書入,又啓曰,命下矣,更令日官推擇,則自十五日至十九日,連有拘忌,二十日平吉,自二十一日至二十五日,亦有拘忌云,故別單書入之意,敢啓。傳曰,以二十日定行,可也。以上朝報
上在慶德宮。停常參·經筵。
下直,鎭岑縣監李世瑗,丹城縣監崔柱岳,眞寶縣監許恂,連源察訪李玄綏,玉果縣監李藼,長淵府使徐文裕,多慶浦萬戶金載文。
藥房啓曰,節屆仲春,餘寒尙峭,伏不審聖體調攝,若何?今日受灸,曾已定奪,時刻依前定以午時乎?敢來問安,竝此仰稟。答曰,知道。無事矣。
領議政權大運二十四度呈辭。入啓。答曰,安心調理。
大司成李聃命上疏。入啓。答曰,省疏具悉。卿辭如此,國子之任,今姑許遞,卿其勿辭往來焉。
藥房口傳啓曰,雨雪之日受灸,醫家所忌,卽今春雨不止,日氣陰冷,且前頭壯數,所餘不多,今日受灸,姑爲停止,何如?答曰,雨雪拘忌,不至大段,曾前亦有如此之日受灸之時,勿爲停止,仍爲之,可也。
大殿受灸後,藥房·政院·玉堂·二品以上·六曹·大司憲問安。答曰,知道。
政院啓曰,鏡城判官李三碩,月課連三次不作,罷職傳旨,今方捧入,而鏡城,人所厭避之地,月課三次不作,乃是故犯之科,罷職之罰,適足以中其願,而此時北邊守宰之遞易,尤爲可慮,且考近例,則如此之類,有只推勿罷之時,鏡城判官李三碩罷職傳旨,何以爲之,敢稟。傳曰,只推勿罷。
政院啓曰,檢閱朴行義,旣已帶職蒙放,卽爲牌招察任,何如?傳曰,允。
府啓,世道日降,習俗澆漓,無根之說,類多傳訛,有識之寒心,久矣。如使聽者,不究事理之如何,輒加之參論,人誰免焉?乃者前司諫李文興,以堂后筆債事,公坐臺廳,招詰下隷,旋以偶然等語,自解,而不少槪陳於避辭中,後乃宣言有所指者,是何擧措之顚錯也?噫,天下之事變無窮,苟有眞箇染指於其間者,則以柱後惠文彈劾之可也,今乃不然。始則究問,中而依違,終焉謂有其人,迹其前後,俱無所據。凡論人薄過,尙不得不明,而況此何等汚衊,而直如是模糊黮闇,混然加之於人乎?此而置之,無以謝公議而解衆惑,請前司諫李文興先罷後推。答曰,依啓。前啓,丙辰武科出身,令兵曹及各軍門試取,以次調用事,停啓。以上朝報
吏曹啓曰,江華留守申厚載,旣已瓜滿,其代,令備邊司議薦,何如?傳曰,允。
受炙入侍時,判府事金德遠所啓,上番御營軍十哨內五哨,下送江都赴役事,纔已稟達矣。適會光陵展謁,定於今二十日,本廳軍兵之隨駕留都,自本兵必將啓稟,而當此陵行之時,侍衛軍兵,不宜埋沒,五哨赴役,姑爲停止。永宗鎭本廳軍六哨內二哨,則以老弱計除,四哨,限十五日分半,相遞赴役,似爲便當。且永宗距江都,只隔一水,徵發使役,亦甚便近,故敢此仰達。上曰,如是變通似好,依此爲之,可也。
禮曹啓曰,光陵,本無御齋室,故先行幸行時,以本陵齋室,修理經宿矣。今亦依前例,以參奉,齋室,預爲修理之意,分付戶曹,何如?傳曰,允。
上在慶德宮。停常參·經筵。
下直,麟山僉使安璈。
藥房答曰,雨雪頻繁,日候不齊,伏未審夜來,聖體調攝,若何?今日中脘穴畢灸後,三里穴,依前定奪,當仍爲受灸,時刻,亦定以午正乎?敢來問安,竝此仰稟。答曰,知道。無事矣。
政院啓曰,今壬申年例守令薦一百五十七張,邊將薦一百五十六張捧入,其中應薦不薦人員,令該曹察處,而昌原府使趙世雄守令薦單中,辛處聖之辛字,誤以申字書塡,蔚山府使南弼星守令薦單中,李時鼎名下,只書居字,莫重入啓文書,不爲致察,疎漏甚矣,推考,何如?傳曰,允。
戶曹判書柳命天兼帶金吾之任辭免上疏。入啓。答曰,省疏具悉。卿其安心,勿辭焉。
左議政睦來善,右議政閔黯請對。傳曰,受灸時,亦爲入侍。入侍時,光陵展謁擧動,以二十八日退定事,榻前下敎。
大殿受灸後,藥房·政院·玉堂·二品以上·六曹·大司憲問安。答曰,知道。
備忘記,噫,大臣,人主之股肱,國家棟樑,百責所萃,安危所係,其不可自輕去就也,明矣。卿之丐閑之章,遽及於艱虞溢目之日,予心之缺然,國事之不幸,曷可云諭?切欲卽遣近侍敦勉,以期造朝,而大耋之年,勞瘁之餘,擬得休暇,固人情之所必至,予之姑此遲待,蓋爲此也。今則時序旣換易矣,辭單逾卄上矣。春煦漸和,將攝日久,神明所相,昔疾今愈,而況園陵祗謁之期已定,西北策應之事甚殷,餘外機務之待卿出仕而裁決者,亦不止於一二,則其可曰在家不知,而一向袖手恝視,以孤我日夕思想之至意乎?卿其體心腹之辭,亟斷來章,速出論道,以副上下之望事,承旨卽往傳諭于領相,仍與偕來。
左議政睦來善,右議政閔黯請對入侍時,右議政閔黯所啓,前頭五使出來時,西路各邑之出站於江邊者,計其道里,或至十五六日程。官屬民人等,遠地裹糧,其勢誠難,不可無別樣顧恤之道。江邊各邑,所儲穀物頗優,其中小米一千石,令該曹特爲劃給,自本道量其形勢,差其多寡,以爲斗斗分給之地,何如?上曰,依爲之。以上朝報
左議政睦來善,右議政閔黯請對入侍時,左議政睦所啓,前頭江華府築城時,物力難辦,三軍門城役完了後,鐵物·木物及運石船隻,用餘石灰等物,竝爲移給本府,以助築城之具,何如?上曰,依爲之。
禮曹啓曰,光陵展謁,以今月二十八日退行事定奪矣。告宗廟祭,當行於二十六日原單子中,改付標以入之意,敢啓。傳曰,知道。
禮曹啓曰,卽接光陵參奉牒報,則今此陵行時,陵內道路·橋梁,當爲修治,而洞口內,比他陵廣遠,樹木茂密,左右狹路,不可不及時斫伐修治云。陵內樹木,不可只使本陵參奉斫伐,依例發遣本曹郞廳與本陵參奉,眼同斫伐後,株數書啓,何如?傳曰,允。
上在慶德宮。停常參·經筵。
藥房啓曰,連日受灸之餘,日候寒暖不適,伏不審夜來,聖體,若何?昨日受灸已畢,此後將攝之道,尤宜致愼。臣等不勝區區之慮,敢來問安。答曰,知道。無事矣。
政院啓曰,注書吳尙友,帶職蒙放後,稱有疾病,不爲仕進,殊甚未便,卽爲牌招察任,何如?傳曰,允。
左承旨李湜書啓,臣承命馳往于領議政權大運處,傳宣聖敎,則以爲,臣犬馬之齒,已踰八十,衰老之病,又至萬分地頭,貼席呻痛,與鬼爲隣,瀝血祈懇,日望恩許,而微誠未格,天日不照。不圖今者,承宣,又以別諭來宣,十行天札,辭意勤懇,有非微臣所可承當。臣之病勢,如有一分可起之望,當此玉體受炙之日,何敢偃然退伏,莫念分義之重乎?況今陵幸已定,邊事方棘,臣非木石,亦何敢全然置之相忘之域,若越人之視秦瘠乎?祗以垂死病喘,無以自振,恩禮冞隆,罪累益積。今欲起而承命,則牀席之人,陳力無路,仍欲退伏,則異數荐疊,亦難一向撕捱。臣於此,誠不知所以爲計,而至於偕來之命,尤有所悶迫不敢安者,惟願聖慈矜憐,姑令召還承宣,俾臣稍得收拾殘骸,得延數日之命,則或可扶曳造朝,而卽今實無自力之望。此則承宣之所目覩,臣何敢誣,臣伏地涕泣,不知所達云矣。臣旣承偕來之命,今方留待,而觀其病勢,雖難卽起應命,卽有收拾造朝之語,何以爲之,敢稟。傳曰,體諒予誠,快回卿心,欣慰良深也,更加調息數日,出而視事,毋孤企望之意,傳諭後,爾其先爲入來。
傳曰,連觀朝報,近來呈告,極涉紛紜,殊未妥當,本院各別申飭。
左承旨李湜書啓,臣更以聖諭,傳宣於領議政權大運,則以爲,臣病重垂死,而恩禮至此,伏地感泣,不知所達云。臣恭承聖敎,先爲入來之意,敢啓。傳曰,知道。以上朝報
義禁府啓曰,以忠淸左道暗行御史書啓刑曹粘目,鎭岺縣監吳碩夏,前兵使韓樞等,移本府處置事,允下矣。吳碩夏·韓樞,方待命於本府,卽爲拿囚之意,敢啓。傳曰,允。
上在慶德宮。停常參·經筵。
下直,忠淸兵虞候申益顯。
觀象監,辰時,雷動。啓。
全羅左道暗行御史書目,左水使洪夏明,旣多不法之事,且欲行賂圖囑,爲先罷黜事。已上諫院朝報
上在慶德宮。停常參·經筵。
政院啓曰,陽德縣監方震說,遭母喪有日,而喪出於京中,故本道狀啓,未及上來,而此時西路守令,不可暫曠,則似難等待本道啓聞,卽令該曹,口傳差出,給馬發送,何如?傳曰,允。
府啓,祗謁園陵,以伸孝思,雖出聖上追遠之至情,而亦當隨事緩急,以存處變之道。伏以聖體,纔經灸灼,未滿一朔,日馳百里,經宿卽返,或恐有致傷之患。卽今雨雪頻繁,經涉數朔,道路泥濘,倍於常年,人馬沒脛,有寸步難涉之勢。發民治道,雖用數州之力,亦難旬日可就。當此春耕方急之日,民事亦甚可慮,況今陰雨連日,了無淸澂之候,沴氣作災,實爲可慮。在聖上祗懼天戒之意,亦宜安靜修省,以爲弭災之道,請加三思,權寢光陵展謁之擧。答曰,不允。
吏曹口傳政事,以安紳爲陽德縣監。
傳曰,文川郡守罷黜之代,令該曹口傳差出。
上在慶德宮。停常參·經筵。
午時,日暈。
傳曰,自今以後,大小臣僚,掃墳呈辭,切勿捧入事,本院知悉擧行。
政院啓曰,陽德縣監方震說在喪,代令該曹口傳差出,給馬發送之意,昨日啓稟蒙允。新除授縣監安紳,今日肅拜,似當仍爲下直,而以社稷大祭齋戒,兩司不得開坐署經,何以爲之,敢稟。傳曰,除署經發送。
下直,陽德縣監安紳。
吏曹口傳政事,以李寅錫爲文川郡守。
領議政權大運箚子。大槪,恩禮冞隆,不敢復呈辭單,而賤疾危篤,未能趨造於朝,惶恐待罪事。敢啓。答曰,省箚具悉卿懇。此時予之企待,不啻大旱雲霓飮食而已,何用困我?卿其安心勿辭,亦勿待罪,速出論道,以副朝野之望。仍傳曰,遣史官傳諭。
傳曰,史官一員待命,騎馬三匹立之,社稷大祭所內摘奸。
觀象監,夜四更,黑雲一道,起自巽方,直指艮方,長十餘丈,廣尺許,良久乃減,東方,有氣如火光。啓。以上朝報
禮曹啓曰,戊辰年寧陵陵行時,及上年章陵陵行時,供上茶啖等事,因本曹啓稟,京各司擧行矣。今此光陵幸行時,供上等事,依前自京各司擧行乎?敢稟。傳曰,依爲之。以上禮曹謄錄
上在慶德宮。停常參·經筵。
二更,月犯火星。
下直,黃海監司李允修,平安兵使洪時疇,豐德府使李必茂,文川郡守李寅錫。
傳曰,平安監司李允修,黃海兵使洪時疇,留待引見。
政院啓曰,卽者大臣及備局堂〈上〉,來會賓廳,兩司亦當來待,而諫院,時無行公之員。大司諫李玄紀,病親呈辭,出去衿川。司諫金一夔,正言李濟民未肅拜,獻納李達意在外,正言柳栽,連呈辭單,不爲行公。病親呈辭及在外人員外,竝卽牌招,以爲來待之地,何如?傳曰,允。
傳曰,大臣·備局堂上引見。引見時,北兵使申汝哲,只贖勿罷事,榻前下敎。
今日引見時,大司憲李玄逸所啓,請權寢光陵展謁之擧。措辭見上上曰,亟停勿煩,又所啓,臺諫請權寢光陵展謁之擧,啓辭方發之際,先請節目,事極不當,請兵曹判書閔宗道,刑曹判書李義徵推考。上曰,有司之臣,如是預稟,匪今斯今,不必推考。
大司憲李玄逸啓曰,臣不勝區區忠愛之誠,强有所陳請,致勤嚴敎,臣罪大矣。請命遞斥臣職。答曰,勿辭。退待物論。
持平蔡成胤·閔興道啓曰,祗謁園陵,禮不可廢,情不可闕。臣等雖甚愚陋,豈不知聖意攸在?而目今雨雪頻繁,春寒未解,實恐聖躬之或致損傷。若其恐懼天戒,愛惜民力,特措語間辭耳。相率論啓,蓋出於區區犬馬之忱,而卽於筵中,致勤未安之敎,長官至於引避,無非臣等誠意淺薄。不能上孚聖心之致,何敢抗顔於臺席乎?請命遞斥臣等之職。答曰,勿辭。退待物論。
執義權重經啓曰,今此請寢陵幸之啓,發論之時,臣以式暇,雖不得參,今朝連啓之簡,旣書謹悉。則及承嚴旨之後,難安之勢,宜無異同。請命遞斥臣職。答曰,勿辭。退待物論。
掌令金兌一啓曰,今此請寢園陵展謁之啓,實出於區區忠愛之誠,而卽於筵中,致勤未安之敎,長官旣爲引避,臣以當初參啓之人,何可獨爲晏然乎?請命遞斥臣職。答曰,勿辭。退待物論。
大臣·備局堂上引見入侍時,刑曹判書李義徵所啓,城役時所用穀物,曾有料理之事,而未及運致矣。卽今拾石軍赴役,已至一旬,前頭築城軍使役,亦且迫近,許多糧米,猝難辦出。江都米二千石,爲先貸用後,還報,何如?左議政睦來善江都儲穀,係是軍餉,不可費用,而城役亦是大事,訓局貸用,雖不可防塞,必於今年內,使之畢報,俾無軍餉虛疎之患,可矣。義徵曰,軍餉之重,臣豈不知,而趁今秋當爲畢報矣。上曰,貸用後,趁今秋還報,可也。
引見時,左議政睦來善所啓,堤川縣監金鼎壽,雖非抽栍守令,御史旣已以沿路所聞,有陳其不法之罪,御史所爲,雖是法外,不可仍在,官事久曠亦甚可慮。堤川縣監金鼎壽爲先罷黜,其代,令該曹趁卽差出,使之赴任,何如?上曰,依爲之。
兵曹啓曰,卽接司僕寺移牒,戶曹正郞元徽,兼帶司僕內乘,兩任俱是劇務,勢難兼察,入啓處置云,元徽內乘之任,今姑改差,何如?傳曰,允。
大臣·備局堂上引見入侍時,寧陵參奉所報,經冬後,大王陵上莎草,前日稀疎處,稍稍還生,而王后陵上東北兩邊莎草,雖似稀疎,亦不至全然枯損。根荄間間生存,不無將來萌芽連枝之望。欄干石縫灰,間間剝落,亦不至大段云。卽今草枯之時,實難的知,稍待春氣快暖,觀其舊芽之萌生與否,更爲牒報。塗灰旣不至大段,則續續修改,亦甚未安,更觀前頭處之之意,分付本陵參奉處,而係是陵寢之事,敢達。光陵參奉所報,本陵王后陵上東邊莎草,庫庫凍死,有土色見出處云,而前頭新葉萌生後,當觀處置之,而陵行當前,故不得不預爲敢達之意,本曹判書柳命賢,榻前陳達。
大臣·備局堂上引見入侍時,行副司直尹以濟所啓,祭享所用黑牛,例自濟州出來,分養於湖西各邑。今已盡斃,典牲署所存,只是三四首,前頭祭享時,難可繼用,似當有變通之道。令該曹黑牛三四十頭,別爲貿得,以爲秋享時所用,一以爲分養於畿內近島,何如?左議政睦來善曰,卽今見存者數少,夏享大祭之時,則雖可用之,秋享時,則必有苟簡之患。自前如此之時,例有令該曹貿送之事,今亦分付該曹,貿送該署,以爲繼用之地,亦令分養於近島,使之孽息,宜矣。上曰,分付該曹,依此擧行,可也。
引見入侍時,今番光陵陵行時,春耕方急,外方軍兵,勿爲徵召,以御營軍留都事,榻前下敎。
大臣·備局堂上引見入侍時,刑曹判書李義徵所啓,江都役軍之雇價木,兵戶曹參半分給之外,因戶判所達,有錢布衙門劃給事,旣有後日登對時稟定之敎,故敢達。左相曰,訓局所掌江都役軍雇價木,令訓局大將,量其容入之數,則一朔所用木,一百三十二同云。故依上敎,兵戶曹參半分給事,纔已分付,而今此女墻之役,與土城之役有異,有錢布衙門,則不必擧論矣。上曰,城役重大,令戶兵曹參半分給,可也。
引見時,右議政閔黯所啓,北兵使狀啓,有弓角·鉛鐵·火藥下送之語,量宜下送之意,當爲回啓,而此乃難繼之道,明川府使辛曇,下直之時,言於臣曰,訓局敎鍊官金鎰,不用醎土,煮成焰焇,若爲差送近處邊將,非但卽今可以煮用,可傳其法於北道云,此言似當採用矣。上曰,一二次下送而止,自其煮用,好矣,依此爲之。
大臣·備局堂上引見入侍時,摠戎廳軍兵,今春操鍊,姑爲停止事,榻前定奪。
上在慶德宮。停常參·經筵。
下直,忠淸都事尹悠期,安義僉使朴良臣,玉連萬戶金光國。
掌令沈最良啓曰,園陵展謁,實出於追慕之聖孝,爲人臣子者,何敢有一毫沮止之意,而卽今春寒未解,受炙屬耳,長途動駕,甚非所以致愼之道,區區憂慮,靡不用極。妄有所陳請,非直爲畏天戒惜民力而發也。辭不達意,誠未格天,迺於筵中,反下情外之敎,未知聖明,於何激惱,而遽加聲色,不少暇借,使上下之情志未孚,臺閣之景色不佳,臣竊慨之。臣以參論之人,理難獨爲晏然,而昨緣病劇,今始來避,所失尤大。請命遞斥臣職。答曰,勿辭。退待物論。
正言柳栽啓曰,憲府多官,一倂引避,處置歸於本院,而持平閔興道,卽臣之妻同姓四寸也。旣難可否,則臣何敢晏然於臺席乎?請命遞斥臣職。答曰,勿辭。退待物論。
司諫金一夔啓曰,憲臣之請寢陵幸,實出憂愛之忱,而自上不惟不賜允兪,至降大小臣僚掃墳呈辭勿捧之命。已不免爲激惱之歸,而且於筵席,大加聲色,有乖和平之道,臣敢以草草數語,有所陳達矣。今聞物議,以臣未及承批之前,徑先退出,大違臺體,重加非斥,臣之臨事顚錯之失,著矣。何敢一刻晏然於臺席乎?請命遞斥臣職。答曰,勿辭。退待物論。
政院啓曰,兩司多官,竝引避退待,而他無行公之員,正言李濟民,卽爲牌招,以爲處置之地,何如?傳曰,允。
正言李濟民,牌不進。
備忘記,正言李濟民,兩日之內,連違召命,雖未知疾病輕重之果如何,而揆以事體,殊甚未安,不可無糾警之道,遞差。
明日王世子相見禮正時,巳初初刻。
引見時,左議政睦來善所啓,臣等,齊會賓廳,送言于政院曰,監·兵使引見罷出後,卽當入侍。兵房承旨,先往閤門外,吾等,亦當進詣待候,入侍承旨,若仍在筵中,則兵房承旨,自當退去,而吾等之入侍,可無遲延窘迫之患矣。兵房承旨,不卽進詣閤門之際,入侍史官,出來傳命。故臣等進詣,未免差遲,殊甚未妥。當該承旨稽緩之責,在所難免,推考,何如?上曰,推考可也。又所啓,平安監司沈檀,頃聞儒臣筵中所達之說,引嫌上疏辭職,承批之後,尙且引嫌,道內各邑文報及牒訴,全不酬應,只察前頭接待之事云,極爲非矣。從重推考,使之察任,何如?上曰,儒臣所達之言,則別無深意,旣已再疏辭職,則不必一向引嫌,從重推考,使之察任,可也。
禮曹判書柳命賢所啓,今因寫字官·畫員勸奬之議,臣亦有所懷,敢此仰達。臣待罪春曹,連觀畫員輩朔畫,則畫格生疎,殆不能成樣。蓋由於此輩,全不着工之致,誠極寒心。卽今畫員中,前主簿許義順,畫才最優,年亦不老,欲令此人,觀課年少畫員,以期成才之地,而第義順,曾經部官,瓜滿已遞之後,尙無屬處。本署,以其移拜東班職之故,不復許屬。雖欲破格復屬於本署,而本署祿遞兒,各有應付之人。事多拘礙,且聞自內,或有畫役之時,而義順,未得斗廩,惟事奔走云,尤爲矜念。今若於本署,加設司果祿一遞兒,使義順,復屬付祿日後此一遞兒,則永爲曾經東班職者應付之窠,則不但爲朝家酬勞之典,亦必有益於勸奬畫工之道矣。上曰,禮判所達,誠然。別設一遞兒,而許義順,復屬本署,可也。禮曹判書柳命賢所啓,光陵洞口內樹木斫伐事,日昨發送本曹郞廳,以爲看檢之地,而至於道路修治,則洞口廣遠,決難以若干守護軍畢役,取考甲辰例,移文京營,而役軍多少,姑難預度。臣以陵上塗灰事,今十二日,當爲出往,量其役處之繁寡,使之赴役,何如?上曰,依爲之。道路不必太廣,僅容成行出入,可也。左議政睦來善所啓,暗行御史,以其沿路所聞之說,別單以聞,例也。至於抽栍外守令,如有不治犯科者,則復命後,或擧劾,或入陳,未爲不可,而忠淸左道御史金文夏別單中,乃以抽栍外守令之治否,亦爲論列,此實規外之事,且兵·水使體貌,與守令自別。雖有可論之事,御史不可直爲罷黜,而全羅左道御史李頤晩,未諳規例,直爲啓罷水使,此亦無前之事,似當有推考警責之道矣。上曰,抽栍外守令,混入於別單中,此由於生疎之致。兵·水使體貌,與守令不同,而直爲罷黜,亦爲不當。金文夏·李頤晩,竝推考可也。又所啓,堤川縣監金鼎壽,雖非抽栍守令,御史旣以沿路所聞,有陳其不法之罪,御史所爲,雖是法外,不可仍在,官事久曠,亦甚可慮。堤川縣監金鼎壽,爲先罷黜,其代,令該曹趁卽差出,使之赴任,何如?上曰,依爲之。司直尹以濟所啓,祭享所用黑牛,例自濟州出來,分養於湖西各邑,今已盡斃,典牲署所存,只是三四首,前頭祭享時,難可繼用,似當有變通之道。令該曹,黑牛三四十頭,別爲貿得,一以爲秋享時所用,一以爲分養於畿內近島,何如?左議政睦來善曰,卽今見存者數少,夏享大祭之時,則雖可用之,秋享時則必有苟簡之患,自前如此之時,例有令該曹貿送之事,今亦分付該曹,貿送該署,以爲繼用之地,亦令分養於近島,使之孽息,宜矣。上曰,分付禮曹,依此擧行,可也。
傳曰,領議政,肅拜後留待事,分付。
右議政閔黯所啓,近來寫字官,能書者絶少,此由於常時不勤隷習之致,不可不勸課,而槐院凡事,大提學及副提調主管,臣亦曾忝文衡,臣固不能文,筆法尤所眛眛,何以辨其工拙,定其賞罰乎?此後則本院提調中善書之員,使之主管,考校陞黜,則庶有其效矣。上曰,善書提調,專管考試,俾得成就,可也。
傳曰,領議政引見。以上朝報
禮曹啓曰,今壬申年守令薦,應薦不薦人員,抄出書入之意,敢啓。傳曰,知道。
兵曹啓曰,羽林衛將張萬益,除授已久,尙不上來,聞其身病頗重,勢難登途云。當此陵行不遠之日,不可等待其差病上來,張萬益禁軍將之任,今姑改差,何如?傳曰,允。
上在慶德宮。停常參·經筵。
三四更,月暈。
領議政權大運,身病出仕。
下直,開城經歷朴昌漢,平安都事柳以復。
玉堂箚子,請大司憲李玄逸,持平蔡成胤·閔興道,執義權重經,掌令金兌一·沈最良,正言柳栽出仕,司諫金一夔遞差事。入啓。答曰,依啓。
戶曹判書柳命天上疏。大槪,冒萬死,敢暴伊日委折,乞蒙鐫削臣本兼諸任,以彰臣罪事。入啓。答曰,省卿疏辭,洞本情之不然矣。卿其安心勿辭,從速行公。
領議政權大運引見時,左副承旨李壽徵所啓,凡入侍時,左右史,不可不備員,而今此下番翰林朴行義,則身病猝重,不得入侍,預備翰林閔彦良,則分付催促,未及入來,以致左右史不備,事之可駭,莫此爲甚。閔彦良·朴行義,推考,何如?上曰,從重推考,可也。
院啓,監察,卽古之殿中御史,糾檢朝班,爲任不輕,而監察閔震元,居鄕多不謹之誚,立朝有諂附之迹,行己賤汚,人皆唾鄙,廉隅一節,固不當責之於此輩,旣知同列,羞與爲伍,猶不止退。其爲無嚴,尤極可駭,請監察閔震元汰去。答曰,依啓。
備邊司郞廳,以左右相意啓曰,臣等,取見今初八日擧行條件,則校生變通事,北方焰焇煮取事,及平安監司推考等事,多有疎漏之處。當該入侍承旨·假注書,難免不察之失,竝爲推考,各項疎漏處,改付標以入,何如?答曰,允。
兵曹啓曰,本曹佐郞任舜元呈狀內,積年抱病,根委已深,添得吐血之證,萬無供仕之望,斯速入啓處置云。任舜元病重實狀,人所共知,此時本曹郞官之任,不可暫曠,今姑改差,何如?傳曰,允。
禮曹啓曰,光陵大王陵上欄干石塗灰修改時,本曹堂上,則臣命賢,兼有看審進去事,頃於榻前進達矣。郞廳趙世恒,曾以本陵樹木斫伐事,旣已進去陵所,以此郞廳,塗灰時兼察,以除廚傳之弊,何如?傳曰,允。
上在慶德宮。停常參·經筵。
大司憲李玄逸上疏。大槪,昨以請寢光陵展謁之故,致勤嚴截之敎,惶恐隕越,引嫌自列,縮伏以俟,玆承出仕,坐違嚴召,恭陳短疏,冀蒙矜察。伏乞亟遞臣職,仍治臣違命之罪,以勵群下事。入啓。答曰,省疏具悉卿懇。筵中下敎,只在開釋,無他深意,何用過嫌,卿其安心勿辭,從速行公。
府啓,請權寢光陵展謁之擧。措辭見上答曰,亟停勿煩。以上朝報
兵曹啓曰,訓鍊都監敎鍊官金鎰,北道邊將差送事,命下矣。訓戎僉使今方入闕,而金鎰,職是前權管,且是閑良未出身,以閑良權管,不可超授三品之職。北道萬戶中瓜期不遠之處,作闕差送,何如?傳曰,允。又啓曰,衛率張呈狀內,自鄕上來時,觸冒風雪,以致感傷,旅寓冷落,寒疾發作,旬月之間,無望差復,斯速入啓處置云,春宮宿衛之任,不可久曠,衛率張,今姑改差,何如?傳曰,允。
有政。以柳憲章爲修撰。
上在慶德宮。停常參·經筵。
辰時,日暈。二更,月犯軒轅左角星。
府前啓,光陵展謁權寢事,停啓。
判尹鄭維岳上疏。大槪,摠管辭免事。入啓。答曰,省疏具悉。卿其安心勿辭,救護。
注書吳尙友病,代以李道原爲假注書
政院啓曰,平安監司沈檀,以管餉屯穀事馳啓,而姓字之下,不爲着署,奏御文字,如是疎漏。雖已啓下,不可置之,請推考,臣亦不能致察,矇然捧入,不勝惶恐。傳曰,知道。
上在慶德宮。停常參·經筵。
二三四更,月暈,月入西微西垣內,月暈左珥。
江華留守吳始大上疏。大槪,寵擢新命,決難承當,冒死陳懇,冀蒙鐫改,以重名器,以安私分事。入啓。答曰,省疏具悉。卿勿過辭,從速察職。
正言丁時潤上疏。大槪,乞遞職名,以便公私,兼陳所懷,以備財察事。入啓。
政院啓曰,今日乃賓廳日次,兩司當爲來待,而諫院則大司諫李玄紀,以親病受由在外,獻納李達意在外未上來,正言柳栽呈辭,司諫成瓘未肅拜,正言丁時潤陳疏入啓,受由在外人外,未肅拜及呈辭人員,竝卽牌招,以爲來待之地,何如?傳曰,允。
都承旨閔就道,左承旨李湜,右承旨朴紳,左副承旨李壽徵上疏。大槪,臣等,有不能奉職之失,至被諫臣疏斥,請遞臣等之職,以謝人言事。入啓。答曰,省疏具悉。卿等勿辭,從速察職。
答正言丁時潤疏曰,省疏具悉。疏中所陳,大意固好,予用嘉之,爾其勿辭察職。
傳曰,大臣·備局堂上引見。
司諫成瓘上疏。大槪,敢暴病狀,冀蒙恩遞,兼陳所懷,以備財察事。入啓。答曰,省疏具悉。憂愛陳戒之誠,予用嘉尙,可不體念焉,故爲誤讀,意雖無他,務引正道云者,說得儘好。李文興之初若眞有是事,末乃不肯直陳者,其所處事,極涉闇黮,則罷推之請,予未知其過也。疏末事,當申飭政院,爾其勿辭,從速察職。
今日引見時,光陵展謁吉日,以今月卄六日進定,而二十八日,則以預備日子擧行事,及今此光陵行幸時,以戶曹判書柳命賢,整理使差出事,榻前下敎。
同副承旨李雲徵上疏。大槪,臣前有不能繳還之失,後有不能捄正之罪,伏乞亟削臣職,以謝公議事。入啓。
備忘記,噫,七情之中,易發而難制者,惟怒爲甚,而予之病痛,正在這裡。非不尋常加意於存養之功,而粗暴之病,未免有時闖發矣。頃於筵中,卿之所陳,出於憂愛之過慮。本非沮止行幸之意,而予不克深究,辭氣之間,有欠和平,致令儒臣,不安引入,寔予之過。追悔何及?卿其體此勤懇開釋之意,安心勿辭,從速行公,以副至望事,遣史官傳諭于大司憲李玄逸處。
都承旨閔就道,左承旨李湜,右承旨朴紳,左副承旨李壽徵上疏。大槪,一日之內,再被諫臣之疏斥,亟罷臣等之職,以謝人言事。入啓。
答同副承旨李雲徵疏曰,省疏具悉。爾其勿辭,從速察職。
答都承旨以下疏曰,省疏具悉。卿等不必過嫌,勿辭從速察職。
掌令金兌一啓曰,頃者玉堂之處置請出也,長官,以情勢難安,違牌不進,臣之難冒,宜無異同。就職之後,當卽自處,而紛紜呈告,有所不敢,抗顔行公,方切悶默。卽見諫臣疏中,大加非斥,冒沒之責,臣固難免。何可一刻仍在臺席乎?請命遞斥臣職。答曰,勿辭。退待物論。
掌令沈最良啓曰,卽伏見正言丁時潤,司諫成瓘之疏,臣不勝瞿然之至。一則曰,連啓,停啓,俱不消詳,一則曰,罷推之請,未知穩當。臣旣被兩臣之非斥,何敢晏然於臺席乎?請命遞斥臣職。答曰,勿辭。退待物論。
持平蔡成胤·閔興道啓曰,日昨長官之違牌,出於不安之意,則臣等平素自處,雖不敢引繩於長官,而旣與之同事臺閣,則不宜有異同者,事體卽然也。臣等固闊於機宜,亦粗聞此等規例,而第以展陵之擧,期日不遠,已發之論,不可中斷,以致許多掣肘於其間,故與諸僚,相議連啓,及其停啓之日,就問於長官而停之,此亦苟簡而已。諫臣一疏,卽臣等頂門上一針,臣等於此,方媿謝之不暇矣。卽又伏聞司諫臣成瓘,疏陳李文興事,一邊以文興爲疲軟,一邊以罷推爲未穩。旣曰疲軟,則論以罷推,臣未知其不可,況不但疲軟而已者乎?臣等適在呈告中,雖不參啓,而亦嘗爲此論矣。一日之內,峻斥沓至,其何敢一刻晏然於臺席乎?請命遞斥臣等之職。答曰,勿辭。退待物論。
今日引見時,執義權重經所啓,嚴旨之下,合被斥退,而處置請出,出於意外,長官,至於違牌尋單,則臣以隨參之人,宜無異同,而但旣出仕之後,旋復引入,揆以分義,實涉煩猥。且自以庸碌凡儔,出處去就,亦不可自同於長官,故心知其不安,而猶且愍默以行矣。卽伏見正言丁時潤疏本,大以臣等之獨自晏然爲非,竝與臺啓之遽停而斥之。臣之冒沒行公,率爾停論之失,於是乎益無以自解,卽欲詣臺引避,而喉司,以登對已迫,往復數三,終不捧入,故又不得不黽勉入侍,冒沒之中,又冒沒焉。如是而何可一刻仍冒於臺席乎?請命遞斥臣職。上曰,勿辭。退時物論。
大臣·備局堂上引見入侍時,右議政閔黯所啓,光陽白雲山,眞松木長養之地,兩南水營及沿海各官·各鎭戰·兵船諸具所入,專靠於此,而自崇善君房,折受打量,故本縣,論報統營,仍爲啓聞。麗人詩曰,立錐地盡入侯家,惟有靑山屬縣多。今則諸宮家·各衙門,竝與靑山而折受矣。卽今仁嬪房·義昌君房田民,皆歸於崇善君房,而因其一百二十結折受處之有頉,改受光陽縣五面,順天府六面,長興府六面,則十七面,當爲數三小縣之地。揆以事理,豈容如是?樂善君房,只有出宮時所得田民,今無加受之請,崇善君房,合三宮家爲一宮,而諸道以如此事,啓聞者連續,此不過道掌輩中間瞞告之致。以朝家言之,違周室不繼富之義,以宮家言之,凡多取存亡之戒,敢此仰達矣。上曰,崇善君房,以仁嬪奉祀,故有此折受之事,而今此光陽等地折受,似爲過濫,竝勿施,此後無得頻數折受事,各別申飭,其他諸宮家折受,或有過濫之事,則吏曹察處,可也。
禮曹啓曰,今二月十三日引見時,光陵展謁吉日,以今月二十六日進定事,榻前下敎矣。展謁吉日,原節目中改付標以入之意,敢啓。傳曰,知道。
禮曹啓曰,臣命賢,承命進詣光陵陵上欄干石塗灰後,仍詣王后陵上奉審,則欄干石縫灰,庫庫剝落處,卽今所見,雖不如大王陵上,若不趁卽改塗,則當此解凍之節,恐有日漸破落之患,而當初執頉,只在大王陵上塗灰一款,而王后陵上,不在告由祝文之中,則一體改塗,事體有所不敢。王后陵上欄干石塗灰事,更擇吉日,以爲及時修改之地,何如?傳曰,允。
大臣·備局堂上引見入侍時,右議政閔黯所啓,今此陵行時,陵所及大小晝停所,楊州不可獨當,分定各邑,〈各邑〉在遠,不能輸材作假家,聚錢貿用云。本陵洞口所斫樹木,量宜許給畿營,以爲分給各邑之地,似當矣。上曰,依爲之。
傳曰,今此陵行時,隨駕軍兵,依例還宮後,自各其軍門饋事,分付。
司僕寺啓曰,壬申年分養馬中,故失瘦瘠,病傷不馴者,當該守令等,依事目,錄啓請罪,此外又有規免責罰者,以馬病請報,仍留不送者,或有秋後來納者,或有故報價木不納者,如此之類,別單書入,竝依例推考,何如?傳曰,允。
上在慶德宮。停常參·經筵。
初更至四更,月暈。
謝恩,江華留守吳始大,護軍白興齡,都摠經歷金是慶,都事朴錫昌。
今月十三日疊書引見時,右議政閔黯所啓,今此陵幸時,陵所及大小晝停所,楊州不可獨當,分定各邑,各邑在遠,不能收材作假家,聚錢貿用云。本陵洞口所斫樹木,量宜許給畿營,以爲分給各邑之地,似當矣。上曰,依爲之。又所啓,光陽白雲山,眞松木長養之地,兩南水營及沿海各官各鎭船隻諸具所入,專靠於此,而自崇善君房,折受打量,故本縣,論報統營,仍爲啓聞。麗人詩曰,立錐地盡入侯家,唯有靑山屬縣多。今則諸宮家·各衙門,竝與靑山而折受矣。卽今仁嬪房·義昌君房田民,皆歸於崇善君房,而因其一百二十結折受處之有頉,改受光陽縣五面,順天府六面,長興府六面,則十七面,當爲數三小邑之地。揆以事理,豈容如是?樂善君房,只有出宮時所得民田,今無加受之請,崇善君房,合三宮家爲一宮,而諸道以如此事,啓聞者連續,此不過道掌輩中間瞞告之致。以朝家言之,違周急不繼富之義,以宮家言之,犯多所厚亡之戒,敢此仰達。上曰,崇善君房,奉仁嬪祭祀,故有此折受之事,而今此光陽等地折受,似爲過濫,竝勿施,此後毋得頻數折受事,各別申飭,其他諸宮家折受,或有過濫之事,則吏曹察處,可也。
禮曹判書柳命賢,請對入侍。
大司憲李玄逸上疏。大槪,昨以園陵展謁之擧,言不知栽。觸犯天威,惶恐退伏,恭俟嚴譴,天度包容,特加寬恕,旣有出仕之請,繼有遣史官宣諭之命。祗奉恩言,感激涕下,卽當承命奔趨,以答至隆極厚之恩,而素患肩背之痛,比來添劇,且念狂疎之性,極難矯揉。或恐因事感觸,有傷朝廷事體,敢煩祈扣,祈蒙恩遞。伏乞亟解言職,以便公私事。入啓。答曰,省疏具悉卿懇。已悉悔悟之意於昨者別諭矣。卿胡不諒,連章祈免,若是其太過乎?心切愕然,無以爲諭。卿其依遵前旨,安心勿辭,從速行公。
校理朴萬鼎上疏。大槪,亟正臣不職之罪,以謝人言事。入啓。答曰,省疏具悉。爾其勿辭,從速察職。
同副承旨李雲徵上疏。大槪,臣濫叨匪據,報蔑絲毫。旣不能進盡忠言,獻可替否,一日之間,諫臣疏斥,至於再次。緘默之責,在所難免,廉隅所在,不敢苟冒,召牌再下,不得不趨詣闕外,而以此情迹,決難冒入。伏乞聖明,亟削臣職,以謝人言,以安微分事。入啓。答曰,省疏具悉。爾其勿辭察職。
大司憲李玄逸啓曰,同僚引避事,實由臣停啓之議,臣亦與知,何敢獨爲晏然而不之避乎?請命遞斥臣職。答曰,勿辭。退待物論。
政院啓曰,承傳色接待之時,必備史官,例也。卽者以臺諫避辭,請承傳色時,下番翰林朴行義,稱以有嫌,上番翰林洪重鼎墜後,互相推委,終不出待。揆以事體,殊極未安。待敎洪重鼎,檢閱朴行義,推考,何如?傳曰,允。
禮曹判書柳命賢請對時所啓,臣往返光陵之路,楊州民人等,來訴本州難支之弊,且聞牧使李衡祥之言,則楊州在近畿,本非雄邑,而九陵在於境內,諸宮家·各衙門屯田,幾至二十餘處。諸色軍兵,諸般保人,殆居五分之四,五驛馬位田各樣復戶,亦至三千餘結,各陵香炭山十三處,竝五百餘里。土地民人幾盡見奪之後,官家決難成樣。諸處出站,亦至數十處,奉審使命,草料公行,絡續不絶,疲於供接。若不及今變通,則必至於作一廢縣云。國家陵寢之所在,畿輔重兵之所處,與他郡邑大異,而莫可收拾,至於此極。聞其形勢,十分切迫,保人之減數,奴婢之劃給,復戶之變通,出站之省減,香炭山之定限,守護軍之移定等事,爲本州最急之務。其他弊瘼,條件甚多,而事係變通,決不可以一人之見,指陳便否。若令道臣,與本州牧使相議,條列弊瘼,就議於廟堂,必有大段變通,然後本州,庶有蘇復之望矣。上曰,楊州難支之弊,誠如禮判所陳,且列聖陵寢,在於本境,則不可無別樣顧恤之道。使道臣一一條陳,議于廟堂,以爲稟旨變通之地,可也。
上在慶德宮。停常參·經筵。
辰時至未時,日暈。
謝恩,副摠管花山君浣,內禁將辛致寬。
傳曰,驪州地卒黃昌副尉墳山白虎內,尹夏濟稱名人,遽生偸葬之計,而郡主,無他子弟之可以呈辨於官庭者,不得已將欲親往禁斷云,聞來不覺駭然也。近來京外奪人墓山之弊,愈往愈甚,已極寒心,而況王孫女之葬地,與士大夫墳山自別。夏濟,亦是儒賢之子孫,則殊異乎無識士夫,而未免汚染於習俗。作此可駭之擧,事之無據,莫此若也。其令本道卽速禁斷,而若已偸葬,則亦宜啓聞,以爲依法掘移論罪之地。
判府事金德遠箚子。大槪,致令宮官替受,非斥,待罪事。入啓。答曰,省箚具悉卿懇。伊時事狀,予已知之。諫臣之言,何必深嫌?卿其安心勿待罪。仍傳曰,遣史官傳諭。
司諫成瓘啓曰,憲府多官處置,歸於本院,其避辭中李文興一款,旣因臣疏而發,則臣何敢晏然可否於其間乎?請命遞斥臣職。答曰,勿辭。退待物論。
政院啓曰,憲府之多官引避,已至經宿。司諫成瓘,今又來避,不可不趁卽處置,而正言柳栽病不來,正言丁時潤時未肅拜,竝卽牌招,以爲處置之地,何如?傳曰,允。
謝恩,正言丁時潤。
正言丁時潤啓曰,憲府多官,旣因臣疏,引避退待,則臣於處置,有不敢可否者。請命遞斥臣職。答曰,勿辭。退待物論。以上朝報
禮曹啓曰,今此光陵親行時,王世子當有祗迎祗送之節,而方在幼沖之年,不爲磨鍊之意,敢啓。傳曰,知道。
司僕寺啓曰,今此光陵擧動時,入把馬數,別單書入,而其中驛馬,則依前例令兵曹知委各驛,直爲入把,何如?傳曰,允。
上在慶德宮。停常參·經筵。
卯時,日暈兩珥。辰時至午時,日暈。
謝恩,右通禮成瑨。
玉堂箚子。大槪,請執義權重經,掌令金兌一·沈最良,持平蔡成胤·閔興道遞差,大司憲李玄逸,司諫成瓘,正言丁時潤出仕事。入啓。答曰,依啓。
兵曹啓曰,本曹堂上四員內,參議未差,參知金邦杰,身病甚重,參判權珪,今方入直,而差永禧殿寒食祭,明當受香。臣宗道,以賞格試才事,明日出去郊外,內司替直,無推移之員,參議未差之代,卽爲口傳差出,以爲牌招入直之地,何如?傳曰,允。
玉堂箚子。大槪,謹奉聖敎,描進善惡二屛,附陳芻蕘之說,以備財幸事。入啓。
禮曹,今番光陵展謁出宮吉日,以今月卄六日卯時,推擇。啓。
大司憲李玄逸,司諫成瓘,正言丁時潤就職。
答玉堂箚曰,省疏具悉。知道。兼附陳戒,辭意懇至,予甚嘉尙,可不服膺焉?
吏曹口傳政事,以姜世龜爲兵曹參議。吏曹啓曰,臺諫有闕,政事,取稟。
備忘記,前代善惡二屛詩文製述官大提學權愈,半熟馬一匹,書寫官修撰李震休,兒馬一匹賜給。
謝恩,兵曹參議姜世龜。
上在慶德宮。停常參·經筵。
一更,火星犯井星。五更,月暈兩珥。
備邊司啓目,粘連忠淸左道暗行御史別單云云,堤川前縣監金鼎壽,政委下吏,擅貸國穀,旣係不法。丹陽前郡守李行殷,役使官人,境內作舍,奪人墳山,斫木起耕,俱極可駭,此兩人罪狀,令該府拿問處之,何如?啓依允。
右議政,禮曹判書柳命賢,請對入侍。
假注書朴台東病,代趙德鄰,趙九畹病,代成瑍。右議政,禮曹判書請對時,右副承旨嚴緝所啓,臺官曾無帶推行公之事,雖或牌不進,而推考傳旨,必待引避見遞後書入,故未嘗有帶職就理之人矣。一自帶推行公定式之後,推考傳旨,卽爲書入,已成規例,而再昨正言柳栽之違牌也,以禁推判下,臺官之帶職就理,有損事體,而傳旨旣下之後,遲滯未安,玆以奉行,而此是前所未有之事,則不可無變通之道。今後或有臺官禁推之擧,則先捧遞差傳旨後,乃下拿推傳旨,似爲便宜,下詢於入侍大臣,以爲定式之地,何如?右議政曰,臺臣有罪,則一時警責,未爲不可,而帶職就拿,有傷事體,禁推時,先遞本職,似爲得體,以此明白定式,在所不已矣。上曰,柳栽,爲先遞其本職,今後臺官牌不進就理時,先遞本職事,定式施行,可也。以上朝報
右議政閔黯,禮曹判書柳命天,請對入侍時,正言柳栽,本職爲先遞差事,榻前下敎。
上在慶德宮。停常參·經筵。
午時,日暈。
謝恩,顯陵參奉李楶,都摠經歷尹廷舟,部將金時重。
同副承旨李雲徵初度呈辭。入啓。給由。
京畿監司書目,朔寧郡致死人沈有海,剖棺檢屍爲在,積城縣監李宇益,罷黜,濫殺人命爲在,朔寧郡守徐成益,亦爲罷黜,罪狀,令攸司稟處事。
應敎許熲,副修撰趙湜上疏。大槪,旣被大臣之非斥,亟許鐫削臣等之職,以謝公議事。入啓。
司諫成瓘啓曰,臣疏末兩件事,心有所不快者,敢附於有懷必陳之義,而妄論是非,大臣重臣之筵中非斥,固所自取,臣何敢强是己見,而晏然於臺職乎?昨緣賤疾猝苦,今姑來避,所失尤大,請命遞斥臣職。答曰,勿辭。退待物論。
答應敎許熲,副修撰趙湜疏曰,省疏具悉。爾等勿辭察職。
謝恩,執義許熲,掌令李徵龜,副校理洪墪。
修撰李震休上疏。大槪,旣被大臣之斥,不可晏然於職次,乞蒙鐫削,以謝公議事。入啓。答曰,省疏具悉。爾其勿辭察職。
副修撰李日井上疏。大槪,臣有處置乖當之失,理難晏然,且臣沈痼之疾,已逾一紀,園陵展謁之時,萬無陪從往返之勢。伏乞聖慈,亟遞臣職,以謝公議,勘臣不得陪從之罪,以嚴分義事。入啓。答曰,省疏具悉。爾其勿辭察職。
院啓,臣僚之掃墳呈辭,旣是令甲所在,而自今以後勿捧之敎,遽下於臺啓之後,凡在聽聞,莫不疑惑,反汗之擧,不容少緩,請還收大小臣僚掃墳呈辭勿捧之命。臺諫之不得直囚,所以重臺閣而尊事面也。迺者正言柳栽,牌不進,推考傳旨,未遞本職之前,徑下禁府,此國朝以來所未有之事,而政院,不先啓稟,矇然奉行,致令諫臣,帶職就理,不職之責,在所難免,請伊日入直承旨,竝命遞差。引嫌而退。語涉瑣屑,旣損事面,揆以臺體,勢難仍在,請司諫成瓘遞差。答曰,依啓。
有政。以上朝報
義禁府啓曰,以刑曹啓目,守門將李天賚·李亨昌·李信英,掌隷院啓目刑曹粘目,前判官成虎臣等,移本府處置事,允下矣。李天賚·李亨昌·李信英·成虎臣,方待命於本府,卽爲拿囚之意,敢啓。傳曰,允。以上朝報
有政。吏批啓曰,判書·參議,俱以服制不來,小臣獨政未安,何以爲之?敢稟。傳曰,仍爲之。以李迪吉爲朔寧郡守,鄭載恒爲錦山郡守,鄭徽爲積城縣監。以上吏曹謄錄
弘文館啓曰,本館上番見存四員內,校理朴萬鼎呈辭,校理沈仲良纔遭服制,副校理朴涏奉使,應敎臣許熲,獨爲連日入直,而前頭擧動迫近,不可不備員,上番闕員,今日政,盡數差出,卽爲牌招察任,何如?傳曰,允。以上吏曹謄錄
禁衛營啓曰,來五月當番上軍兵,當爲次第徵召,而前部中右後三司屬黃海道十三哨,則上年江都土築時,以役軍,已爲調用。忠淸道前部後司屬二哨,左部前左司屬十哨,合十二哨,則今此江都女墻時,亦爲除出赴役,故其餘忠淸道軍兵十五哨內,四番左部中司五哨,來五月一朔立番,五番左部右司五哨,六月一朔立番,同番左部後司五哨,七月一朔立番,而當其番次,每於前月二十五日,京中逢閱之意,本道兵使處,預爲行文知委,何如?傳曰,知道。以上禁衛營謄錄
上在慶德宮。停常參·經筵。
下直,所江僉使李彭壽。
謝恩,判決事朴慶後,兵曹正郞蔡成胤,佐郞李相勛,戶曹正郞金壽億,石城縣監羅晩成。
校理朴萬鼎,司書洪重鉉,再度呈辭。入啓。遞差。
禁府,李天賚·李亨昌·李信英·成虎臣,拿囚。啓。
謝恩,左副承旨朴紳,右副承旨李壽徵。
正言丁時潤啓曰,臣伏聞再昨筵中,大臣,以玉堂之請遞憲臣爲非,當初憲臣之引避,玉堂之請遞,皆由於臣疏中去就不同之語,則臣於此,固不敢晏然,且臣於昨日論啓承宣也,伊日入直,事無異同,故竝請遞差矣。卽聞物議,則以不爲區別當該,而竝論入直,大加非斥,以此以彼,俱難强冒於臺席,請命遞斥臣職。答曰,勿辭。退待物論。
謝恩,同副承旨許熲。
謝恩,弼善沈最良。
護軍申厚命,平安兵使遞來。
謝恩,副摠管申厚命。
府啓,引嫌而退。疏辭一款,不必擧論,而竝遞入直,殊涉乖當,請正言丁時潤遞差。答曰,依啓。以上朝報
禮曹啓曰,五禮儀中,大臣之喪,自上有擧哀之節,而方在受灸靜攝之中,不爲磨鍊之意,敢啓。傳曰,知道。以上朝報
侍講院啓曰,本院上下番番次之苟簡,未有甚於近日,輔德·弼善,俱未差,司書洪重鉉,今又遞差,上番文學臣文夏,身病方重,下番說書臣彭胤,獨爲入直。且前頭陵行時,有問安節次,而他無推移之員,今日政,上下番闕員,盡數差出,卽爲牌招察任,何如?傳曰,允。
吏曹啓曰,新除授結城縣監趙德純呈狀內,自鄕上來時,落馬重傷,幾至折骨,輔側須人,不能運用,旬月之內,決難起動赴任云。實病如此,則不可等待其差歇,趙德純,依近例罷黜,何如?傳曰,允。
內乘,以提調意啓曰,陵行迫近,騎軍洗馬,當行於今月二十一日,而本寺正李宇晉,奉使未還,今姑改差,以在京無故人,令該曹卽爲口傳差出,何如?傳曰,允。有政。趙錫周爲黃海都事,邊世英爲濬源參奉。以上吏曹謄錄
上在慶德宮。停常參·經筵。
謝恩,掌令柳憲章,持平沈枋,贊儀李世榏,兵曹佐郞宋世甲,正言任舜元。
禮曹,領府事鄭載嵩,今月十九日卒逝云,自今日至卄日,停朝市,禮葬弔祭,依法例擧行,何如?啓依所啓施行。
吏曹口傳政事,司僕正宋儒龍。
吏曹啓曰,臺諫有闕,政事,取稟。傳曰,明日爲之。
上在慶德宮。停常參·經筵。
下直,開城留守權瑍。
謝恩,司諫權□□,司僕正宋儒龍,廣興主簿張,朔寧郡守李迪吉,活人別提徐文徵,典籍李翼年。
傳曰,開城留守權瑍,留待引見。
兵曹口傳政事,副摠管西川君榥。
大司諫李玄紀上疏。大槪,敢陳病勢危㞃,決難行公之狀,乞蒙恩遞,兼陳全羅右道御史李寅燁,兵使洪以度,縱恣無忌之狀,以備裁處事。留政院。
上在慶德宮。停常參·經筵。
卯時至未時,日暈。
大司諫李玄紀上疏。入啓。答曰,省疏具悉。兩人所爲,俱極可駭,當令該曹稟處,爾其勿辭,從速察職。
兵曹參議姜世龜辭職上疏。入啓。答曰,省疏具悉。爾其勿辭察職。
謝恩,輔德李震休,掌令沈最良。
兵曹判書閔宗道請對入待,入侍時,大司諫李玄紀,司諫權重經,正言任舜元·成任,卽爲牌招,未署經監察·守令等,今日內署經事,榻前定奪。
謝恩,正言成任。
戶曹判書柳命天,請對入侍。
大司諫李玄紀啓曰,臣之情勢,決不可復叨淸顯,而縣道陳疏,見却於畿營,昨尋長單,又阻於喉司,情窮勢蹙,進退維谷,猥陳病狀,兼附所懷。今聞物議,以爲李寅燁之奉使無狀,洪以度之醜詆御史,俱極可駭。一番論罪,在所不已,而未及復命,有此疏斥,論以事體,太涉徑遽云,臣不勝瞿然之至。大抵繡衣廉問,事體重大,樞機宜密,行止宜謹,而全羅右道御史李寅燁,入境數日,乃以勿賣戰船之意,私通于扶安,戰船禁賣,是何緊事,而汲汲私通,自露其蹤迹耶?故舊尋訪,無與於廉問,而處處留連,不愼言語,致令某也當褒,某也當罪之語,傳播列邑,不勝藉藉。至於除夕嶺底之會,尤極不美,酬酢之說,有耳皆聞。被奬者,詑說於營門,見非者,先修其重記,名爲暗行,豈敢乃爾?其不有界限,闌入左道,特其薄物細故也。且左道御史李頤晩之點閱軍器也,棍打兵使洪以度之軍官,此必出於年少氣銳,不顧事體之致。爲兵使者,據法爭執,別無不可,而以度,乃敢托以索賂,驅逐書吏,俾不得接跡於營門,着書報知於已遞之道臣。一則曰,白衣泥醉交倚坐,使之入行公私禮,不識事體,莫此爲甚。一則曰,可駭可愕之擧,皆是酒失,此無非身數之不幸,恣意凌踏,若歐奴隷。如使頤晩,果有此等擧措,則臺閣固可以糾正,朝家固可以警責,而帥臣之乘忿侵辱,全不顧忌,實是放恣之甚者,故臣對其褊裨,累言其不可,及臣上來,懼遭臺彈,夤緣緩頰,語涉苟且,觀其處心,尤甚可惡。臣於還朝之日,擬欲一陳,以爲尊朝廷重使命之地,而連在乞遞之中,不暇論人之失矣。昨於冀免之章,附陳其槪,蓋緣中心蓄積,不覺率口而發,而及聞物議,反以思之,徑遽之失,在所難免,何敢一刻仍冒於臺席乎?請命遞斥臣職。答曰,勿辭。退待物論。
有政。
兵曹判書閔宗道請對入侍時所啓,凡軍兵之馬,必體大壯健,然後可用於戰場,而近年以來,馬種漸小,大不如前。禁軍等所騎自備馬外,受官馬者,無非老弱,雲錦成群之美,雖不可望,而疲殘瘦劣,不似羽林氣像,誠可歎也。訓局馬兵,則有官私馬之規,又有自備馬減番之事,故馬兵等,樂爲之自備之,戰馬之壯實,猶勝於禁軍之馬矣。當初禁軍設立之時,自國家待之甚厚,願入者,猶不甚多。卽今則時俗尙武,年少操弓之輩,皆願納馬入屬,若使禁軍有窠,雖累百匹之健馬,不日可得,而畿甸禁軍官馬受出之類,猶恐見落,不肯自退。雖有好馬者,無窠可差,禁軍之馬,變通無策,誠爲可慮。聞司僕寺上年各邑分養之馬,元數多至六百餘匹云。其中雖有故失,想不下五百餘匹,邊馬元數之外,必以體大者,先給禁軍事,捧承傳施行,何如?上曰,近來軍兵所騎之馬,甚爲體小,不似戰馬貌樣矣。兵判所達,誠然,待分養馬上來,先給禁軍,可也。
上在慶德宮。停常參·經筵。
下直,朔寧郡守李迪吉。
院啓,引嫌而退。繡衣廉問,事體自別,言語行止,雖有不謹,未及復命,徑加疏斥,旣涉率爾,且關後弊,請大司諫李玄紀遞差。答曰,依啓。
吏曹啓曰,臺諫有闕,政事,取稟。傳曰,過齋戒後,爲之。
兵曹啓曰,本曹參知金邦杰,身病極重,久未行公矣。今此陵行時,有守宮之命,而聞其病勢,一向深劇,末由起動云,不可無變通之道。參知金邦杰,今姑改差,令該曹卽爲口傳差出,何如?傳曰,允。
吏曹口傳政事,參知李玄紀。
兵曹口傳政事,兼司僕將尹世衡。以上朝報
兵曹啓曰,兼司僕將尹恒美,家在康津,除拜閱月,尙未上來,陵行迫頭之日,不可等待,尹恒美禁軍將之意,今姑改差,卽爲口傳差出,以爲隨駕之地,何如?傳曰,允。以上兵曹謄錄
上在慶德宮。停常參·經筵。
兵曹啓曰,兵曹正郞蔡成胤,佐郞李漢宗,與參知李玄紀,俱有相避之嫌,竝今改差,令該曹口傳差出,以爲推移隨駕之地,何如?傳曰,允。
吏曹口傳政事,兵曹正郞金文夏,佐郞李翼年,內醫加出提調尹以濟。以上朝報
禁衛營啓曰,今此光陵擧動時,延和門及南營入直本營軍兵,依兵曹啓下節目,來二十五日,以御營軍兵,替代後隨駕之意,敢啓。傳曰,知道。
上在慶德宮。停常參·經筵。
未時,日暈。
明日光陵擧動時,出宮三嚴,卯初初刻,開門,五更一點。
全羅道進士薛萬東等上疏。大槪,故府尹臣申末舟,故判書臣金淨,故縣監臣金麟厚,故贈左贊成臣高敬命,故贈左贊成臣金千鎰,同享書院請額事。入啓。答曰,省疏具悉。疏辭,令該曹稟處。
京畿監司書目,麻田郡守鄭洙明,陵行晝停差員,稱病不進,罷黜事。
平安監司書目,齎咨官金翊漢,冬至使先來譯官李後勉等,本月二十一日,還渡江,冬至使一行還渡江之期,似在於今晦來初之間,而白頭山圖形,五使不爲出來緣由事。
備忘記,今觀禮部回咨,五使不爲出來,西北民力,庶可蘇息,誠極多幸,係是喜報。先來軍官·譯官及齎咨譯官金翊漢,竝特爲加資。以上朝報
漢城府啓曰,都城內外路傍家前,懸燈·植炬等事,旣已備辦整齊,而出宮時刻,以卯初啓下,天色當已向明,街路不至昏黑,卽今風勢,連日甚緊,明若一向不休,而萬炬齊火,則不無飛焰延燒之慮,炬則植而不火,只令燃燈齊懸,似或合宜,惶恐敢啓。傳曰,知道。以上漢城府謄錄
上在慶德宮。停常參·經筵。
大駕,行光陵,詣小晝停入幕次後,藥房·政院·玉堂問安。答曰,知道。詣大晝停入幕次後,藥房·政院·玉堂問安。答曰,知道。詣陵所入齋室後,藥房·政院·玉堂·二品以上·六曹·大司憲問安。答曰,知道。
傳曰,陵內樹木,茂密且多,伐木及假家,各別禁火,而火患,多由於南草,別爲申飭禁斷。
傳曰,明日還宮時,自榛子坪至鼓巖面,捧上言事,分付。
明日親祭,出宮正時,三更五點。祭正時,四更一點。
備忘記,京畿監司權瑎處,虎皮一領,楊州牧使李衡祥處,弓子一張,長箭一部賜給。
傳曰,仁嬪墓所及龍城大君墓,俱在陵幸所經之處,遣官致祭事,分付。以上朝報
兵曹啓曰,內禁衛將辛致寬,寒疾卒劇,一身戰掉,不能自定,以此病勢,末由隨駕云。當此陵所扈衛之日,莫重宿衛之將,遞易未安,而聞其病狀,決難起動,不得已以臣所帶軍官前僉使張天翼,假將差定,姑令察任之意,敢啓。傳曰,知道。以上兵曹謄錄
上在光陵齋室。停常參·經筵。
大殿,藥房問安。答曰,知道。祭罷後,藥房·政院·玉堂·二品以上·六曹·大司憲問安。答曰,知道。大駕還宮,三嚴寅正初刻,開門五更二點。
中殿·世子宮,藥房·政院·二品以上·六曹問安。答曰,知道。
政院啓曰,禁大之令,非不依傳敎申飭,而竟至失火,臣等,不勝惶恐,兵曹當該郞廳,推考,何如?傳曰,此地樹木茂密,故預爲申飭矣。該曹不能奉行,竟至失火,極爲可駭,當該郞廳,先罷後推。又啓曰,假家失火人等,令攸司囚禁治罪事,敢啓。傳曰,知道。
罷推現告,兵曹佐郞李翼年。
大駕,還詣小晝停入幕次後,藥房·政院·玉堂問安。答曰,知道。
左議政睦來善請對入侍。
大駕,還詣大晝停入幕次後,藥房·政院·玉堂問安。答曰,知道。
兵曹判書閔宗道請對入侍。
今日敎場殿坐時,回還冬至正使李宇鼎,病勢極重云,使御醫南孝源,持藥物馳往救療事,分付。
大駕還宮後,藥房·政院·玉堂·二品以上·六曹·大司憲問安。答曰,知道。
左議政睦來善請對入侍時,上曰,列聖陵寢,多在於楊州一邑,理宜優恤民事,而今當行幸之時,尤不可無別樣施惠之道。本州自辛酉至丙寅六年未收還上,及積年未收騎步兵價布,特爲一倂蕩減,以示朝家軫恤之德意。
上在慶德宮。停常參·經筵。
辰時至酉時,日暈。
藥房啓曰,展謁先陵,冒夜將事,奉審升降,勞動旣多,仍臨帳殿,抵暮還宮,伏不審夜來,聖體若何?王世子氣候,一樣安寧乎?臣等不勝區區之慮,敢來問安。答曰,知道。無事,世子氣候,一樣平穩矣。
大殿,政院·玉堂·二品以上·六曹·大司憲問安。答曰,知道。
中宮·世子宮,藥房問安。答曰,知道。
持平李宇謙初度政事。入啓。遞差。
禮曹,冬至使知中樞府事李宇鼎,今月十四日卒逝云。自今日二十九日至,停朝市,弔祭則喪柩上來後擧行,致賻乙良,依法例令該曹題給,何如?啓依允。萬里銜命,歸期匪遠,而一疾彌留,奪我心膂,震悼之懷,曷可云喩?其令該曹,喪葬祭需,拔例從優磨鍊題給,喪柩上來時,擔持軍題給,各別護送事,分付三道監司,永窆時,造墓軍,亦爲量宜題給事,分付該道,以表予意。
傳曰,朝家之待大臣,事體自別,卒鄭領府事,呂判府事祿俸,特爲限三年仍給事,分付。政院啓曰,今日爲政事,命下矣,停朝市相値,不得開政之意,敢啓。傳曰,知道。
備邊司郞廳,以左右相意啓曰,昨日擧動時,大駕蹔停沙河里路次,令大臣侍臣隨入,其餘百官,追後入來事命下,而在後東班堂下官等,先自橫馳,各入於帳殿近處依幕。大駕到宗廟前路,下輿之時,宰執外在後諸官,多不下馬,仍爲馳過宗廟前路,事之可駭,莫此爲甚。令法司摘發科罪,以爲懲後之地。禮都監書吏,亦難免不能申飭之罪,令攸司囚禁推治,何如?傳曰,允。
掌令李徵龜啓曰,臣於昨日回鑾時,隨駕到太廟前路,下馬騎馬,竝從前例而爲之矣。今聞物議,以臣騎馬,在於前列未及騎馬之前,大加非斥,人馬駢闐之中,不能無未及覺察之失,而且聞備局,以在後諸臣,多不下馬於宗廟前路,有令法司摘發科罪之啓。臣旣以徑先騎馬,致有物議,則何可晏然行査乎?以此以彼,決難仍冒,請命遞斥臣職。答曰,勿辭。退待物論。
府啓,大槪,請同知黃澂拿問定罪事。兵曹判書閔宗道推考事。刑曹判書李義徵拿問定罪,放丸軍士依律勘斷事。入啓。答曰,昨日御營,大失細柳之軍法,殊極未安,而朝家,業已參酌,區別處分,拿問之論,實涉太過也。御營失律,非本兵不能指揮之致,至於訓局軍兵之誤放,事出無情,故大將待罪之時,予已開釋矣,今玆請拿,良可異也。亟停勿煩,誤放軍兵,令軍門,使之從重決棍。以上朝報
禁衛營啓曰,一番前部前司屬黃海道五哨軍兵,逢閱實數六百三十五名,三番則驍衛本三名,步軍標下一名,已爲整齊矣。來三月初一日,與內外三處入直馬步軍兵等,依例替代後,舊軍放送之意,敢啓。傳曰,知道。
上在慶德宮。停常參·經筵。
下直,全羅左水使尹河。
假注書趙德隣病,代柳瑍。
備邊司,守禦使吳始復。
府啓,請同知黃澂拿問定罪事,請刑曹判書李義徵拿問定罪,放丸軍士依律勘斷事。引嫌而退。紛沓之中,徑先上馬,旣有物議,勢難在職,請掌令李徵龜遞差。答曰,已諭,毋煩。處置事,依啓。以上朝報
政院啓曰,兵曹正郞洪重夏,牌招來待矣。傳曰,守令窠闕及相避,卽爲書啓。以上吏曹謄錄
成均館啓曰,今三月初三日,儒生課試,當爲設行,而行大司成李鳳徵,方陳疏未肅拜,限內不得爲之。今月內無故日,退行之意,敢啓。傳曰,知道。十五日以前朝報郞廳李廷重書。十五日以後朝報及一朔謄錄郞廳蔡濟恭書。
上在□□宮。停常參·經筵。
正言任舜元啓曰,臣於病伏中,得見邸報,則掌令李徵龜,以太廟前路,徑先騎馬事,見非於物議,引嫌見遞,臣於此,不謄瞿然之至。臣於伊日,過太廟之前,與徵龜一處上馬,則徑先騎馬之失,臣亦有之,物議之非斥,理難獨免,何可一刻仍冒乎?昨緣吐血猝急,末由起動,未卽自列,今始來避,所失尤大,請命遞斥臣職。答曰,勿辭。退待物論。
院啓,引嫌而退。徑先騎馬,所失旣同,物議之來,理難獨免,請正言任舜元遞差。答曰,依啓。
謝恩,衛率沈廷耆。以上出朝報
禦營廳啓曰,松波津禦營軍渰死之數,一一拯出後啓達之意,朝已草記矣。依政院分付,本廳郞廳,更爲發遣,使之馳往津頭,拯出形止,摘奸而來,則本廳軍兵屍身拯出之數十五名,而屍體尙未浮爛,面目猶可辨識,故以本廳備送衣服·空石等物,斂屍埋葬,一一立栍,以爲屍親推去之地,而此外未拯之數,更待拯出後啓達之意,敢啓。答曰,知道。又啓曰,本廳下番軍兵渰死之數,更待盡數拯出後,一一啓達之意,曾已草記矣。當初敗船之時,發遣本廳千把摠以下將校,多定軍人,俾令多般拯出,而先後渡涉下番軍兵等處,聚會各其旗隊長處,査問點考,則蔚山軍金斗明·辛後日·安得尙·權士京·金云發·金云白,慈仁軍李明元·趙民碩,機張軍李國立,密陽軍姜義昌·金愛龍·郭世豪,大丘軍金時京·白允成·宋進發,長鬐軍郭廷信·徐有信等十七名,終無去處,始知其十七名渰死之數,而前後所拯,已至於十六名,隨其拯出,辨其面目,卽以衣服·空石,斂屍埋葬,一一立栍,以爲各其屍親隨後返葬之地,而其中長鬐軍徐有信一名屍體,窮搜拯覓,尙未拯出。若非沈埋於最深處沙土之下,則或不無隨波流下之弊,令漢城府及京畿監營,分付水邊漁夫及津夫等處,其屍體,如或有流下掛置之弊,則卽爲告知之意,申飭施行,何如?傳曰,允。又啓曰,卽接江都築城都廳尹就五馳報,則利川軍李以建,去月二十五日逢點,而中路得病,症涉可疑,故出幕山谷,終至隕命。埋葬木·空石等物,依例出給,使其族屬,草葬於甲串越邊云。役軍致斃,雖在於始役之前,誠爲驚慘之意,敢啓。答曰,事極驚慘,令該曹恤典擧行。以上禦營廳謄錄
上在慶德宮。停常參·經筵。
成均館官員,以知館事意啓曰,今三月初三日,儒生課製,當爲設行,而行大司成李鳳徵,方陳疏未肅拜,限內不得爲之,今月內無故日,退行之意,敢啓。傳曰,知道。
御營廳郞廳,以都提調意啓曰,下番軍兵放送之際,各哨將官,親進江頭,護送渡涉,俾無爭渡墊沒之患者,自是軍門流來約束也。昨日,下番慶尙左道軍兵松波津渡涉之際,爭渡過載,以致全船沈沒,緣岸得生者,不過十餘人,其餘則皆未免渰死云,極爲驚慘。多定將校·軍人,兼送空石·衣服,以爲隨其拯出,斂屍埋葬之地。渰死之數,則一一拯出後,當爲啓達,而蓋聞下番領軍將官十員內,金東奭·權伉·金益相·李碩輔·權以明五人,則躬親進往于漢江津,無事護送。其餘李後晟·韓有良·朴貴建·尹以莘·許諧等五人,則終不進往于松波津,無人統領。任其爭渡,致令許多軍兵,全船渰死,其不遵約束之罪,極爲痛駭。李後晟·韓有良·朴貴建·尹以莘·許諧等五人,令攸司囚禁科罪,何如?傳曰,軍兵等,旣已准番,歸家不遠,而人事未盡,有此意外渰沒之患,事之驚慘,莫此爲甚,不可無別樣矜恤之典。令該曹斯速稟旨擧行,亦令本廳,多定軍人,未拯屍體,一一拯出後啓達,而將官五人所爲,殊極痛駭,令該曹推問,各別從重科斷,可也。
掌令沈最良,持平沈枋啓曰,臣等以兵曹判書閔宗道推考事,有所論列,而沙場失律,責有所歸,推考薄罰,不必持久,故相議停啓矣。今聞物議,以爲重臣論啓,事面自別,一啓卽停,大違臺體,峻加非斥云,臣等率爾之失,著矣,何敢晏然仍冒於臺席乎?請命遞斥臣等之職。答曰,勿辭。退待物論。
觀象監,巳時午時,日暈。申時,日暈。啓。
禁府,趙儀漢拿囚。啓。
忠淸監司書目,平澤縣監李萬吉,治獄疎闊,處事乖舛,爲先罷黜,其罪狀,令攸司稟處事。
謝恩,同知卞爾璹,護軍李宇晉。以上朝報
政院啓曰,訓鍊大將李義徵,御營大將黃徵,旣有拿問之命矣。考見前例,則癸亥正月初五日,訓鍊大將申汝哲拿問時,命召收納事,無現錄處,而軍務凡事,使中軍,稟知都提調,姑爲管察矣。兩大將命召及捕盜大將命召,今已來納,故密匣方爲啓請,而軍門之事,不可暫曠,何以爲之?敢稟。答曰,軍門凡事,今亦令中軍,稟知都提調,姑爲管察,可也。御營廳謄錄
政院啓曰,守禦使身故之代,不可暫曠,新除授守禦使吳□□,卽爲牌招,敎諭書及密符,傳授,何如?啓允。以上守禦廳謄錄
上在慶德宮。停常參·經筵。
辰時巳時,日暈。
下直,旌善郡守李舜岳,豐基郡守鄭䎖,庇仁縣監朴廉,泗川縣監沈瑞輝,禮山縣監黃鎰,石城縣監羅晩成,永達萬戶徐道謙,防垣萬戶金鎰,黔毛浦萬戶禹之儉。
判尹鄭維岳辭職上疏。入啓。答曰,省疏具悉。卿其安心勿辭,救護母病。
朗原君偘上疏。入啓。答曰,省疏具悉卿懇。有疾未參,別無所傷,卿其安心,勿待罪。仍傳曰,遣鍼醫看病。
禁衛營啓曰,昨日本營下番軍兵渡江之際,慮有爭渡陷溺之患,各持令旗,勿使亂渡之意,各別申飭於各其將官矣。日暮之時,傳聞下番軍兵等,松波串過涉之際,全船陷沒之奇,不勝驚駭。急令本營別武士二人,馳去探知,俄而別右司右哨哨官鄭昌時,自松波串回還言內,御營軍,果爲因競渡陷沒,渠之所領一哨軍兵,則使之屯聚沙上,一一呼名,每船所載,毋過三十人,故無事過涉。其中本哨軍二名見闕,或落後或先渡與否,俱未可知云。罷漏後所送別武士回言,鄭昌時所領哨中軍人高振元,自言渠與厥四寸高振成,先渡於御營軍所乘之船,而振成則船敗溺死,渠則僅得生全,欲拯其屍體,留在江上云。取振元腰牌而來,果是本營軍兵,事極驚慘。埋葬木及空石等物,自本營爲先覓給,溺死人屍體,別定將校,出去江上,購得善水者,以爲拯出之地,而哨官鄭昌時,則出去江頭,親自護涉,雖無違越將令之罪,本哨軍兵,逐名考閱之際,二名見闕,則所當致疑於淊溺探知其死生,來告於主將,而只以二名闕到事,泛然告知,及至別武士回還之後,始知高振成之溺死。當該哨官,亦難免其責,自本營決棍十度,以懲日後之意,敢啓。傳曰,知道。事極驚慘,令該曹一體稟旨擧行。
傳曰,下直守令及還下去差使員,留待引見。
禮曹,同知中樞府事鄭后亮,二月二十三日卒逝云,弔祭致賻,依法例擧行,何如?啓依所啓施行。
備志記,湖堂朔啓,意在勸奬,而副校理洪墪,連二次不作,殊甚非矣,推考。
傳曰,湖堂被抄人員,明朝竝來會銀臺事,分付。
經筵廳,侍讀官沈仲良妻母淑人趙氏,身死,服制已行十五日,出仕,何如?啓依所啓施行。
漢城府,左尹睦昌明,同生兄錦山郡守昌期,身死,服制已行十五日,出仕,何如?啓依所啓施行。
傳曰,大臣·備局堂上引見。引見時,前承旨權歆·李麟徵,竝敍用事,及大司成後日政差出事,榻前下敎。列聖御製刊出時,唱准二人,令兵曹高品付祿事,及事變假注書成瑍,今姑改差,專察奉常直長之任事,榻前定奪。德興大院君墓所,在於陵幸時大駕所經十里許地,仁嬪·龍城大君墓所致祭時,一體致祭事,榻前下敎。大司憲李玄逸所啓,請同知黃徵拿問定罪事。上曰,依啓。又所啓,請刑曹判書李義徵拿問定罪,放丸軍兵依律勘斷事。上曰,依啓。又所啓,引嫌而退。重臣請推,事體旣重,纔發旋停,有損臺體,請掌令沈最良,持平沈枋遞差。上曰,依啓。又所啓,新除授持平孫德升,時在慶尙道慶州地,請斯速乘馹上來事,下諭。上曰,依啓。
同日引見時,前內乘鄭宇翰職牒還給事,榻前下敎。
同日引見時,上曰,頃日光陵陵幸時,楊州則,以地方官民役,極其浩大,故已施蠲役之惠矣。其他附近各官,以道路橋梁之修治,有奔走勞苦之事,而獨未蒙惠,則必有缺望之心。且上年章陵陵幸時,沿路附近官民役,亦多蠲減,今亦不可無軫恤之道,以此分付京畿監司,赴役多寡,分等啓聞後稟處,可也。領議政權大運所啓,開城所儲銀布之數,自備局行關,使之開錄,成冊上送矣。開城所送成冊中,前留守李鳳徵,不報備局,有推移用下者,似當有不遵事目之責矣。左議政睦來善曰,近來雖使開城留守主管,凡其儲置之物,必爲稟報,然後乃可出用,而今此鳳徵之出用銀布,雖非私用,旣無稟報備局之事,則違越事目之責,在所難免矣。上曰,只爲推考,則擬律似輕,先罷後推,可也。又所啓,內廐馬,常時各別戒飭,使之善爲馴養,而前日已經御乘延雪阿馬,益加申飭喂養,臣亦嘗牽來看審,而無性行不順之言矣。旗軍洗馬之時,始稱不順,此必是常時不善調習,以致如此,事極可駭。內乘金義萬·趙世成,竝從重推考,何如?上曰,依爲之。右議政閔黯所啓,頃日陵幸時,沙河里近處橫馳先入人,及太廟前路不爲下馬人等,已過之後,固知追査之難,而事涉可駭,意在懲後,有摘發論罪之請矣。追後聞之,沙河里則禮都監書吏,誤爲分付,以致如此,宗廟前路,亦非全然不下馬,紛沓中未免徑先騎馬,而到今査出,誠有所未易云,姑令停止,今後若有如此之弊,則從重科罪事,各別申飭,何如?上曰,旣過之後,査出誠難,今姑置之。此後若有如此之弊,隨現重究事,各別分付,可也。又所啓,兵曹,以守門將闕內習射,離其直所,請汰其職,仍復下吏矣。闕內入直武士等,午鼓後,習射於中日之所,其來已久。守門將,旣令試射,則隨他入直人等,習射於闕內,而獨被擅離直所之罪,旣涉稱冤。且曾前部將·守門將不爲試射,近始創開,部將二十五員,分直九所,而夜間巡更外,無他職掌,晝則習射,固無所妨。守門將二十員內,直處則亦九所,除病故外,厥數無多,且因落點入番,則脫直時少,殆無習射之暇,在闕內,禁其習射,則才落可慮,若令習射,則守門之將,不宜令離次,似當有定式之擧矣。權大運曰,旣令試射,不可禁其私習,又不可令離其直所,依前例勿令試射,似可矣。上曰,大臣所達誠然,守門將,依前例勿爲試射。在囚三人,分揀放送,旣已出代,雖難仍任,令該曹待闕還除,可也。又所啓,兵曹參議姜世龜,爲判決事時,以訟者成虎臣非理好訟之罪,啓請拿囚云。槪聞此訟,前判決事,旣已處決,虎臣得勝,決立案,未及成貼,而移拜他職。論以訟體,交代之官,當爲成給立案,其爲意見,若與前官有異,則所當更令接訟,依例處斷。姜世龜,則只爲草記,謂之誤決,而請罪訟者,大違法例,不可無警責之道。姜世龜,請令推考,法外草記,矇然捧入,該房承旨,亦爲推考,成虎臣,則似當放送,更令接訟矣。上曰,依大臣所達。姜世龜與該房承旨,竝推考,訟者成虎臣,卽爲放送,更令接訟,可也。下直守令及還下去差使員引見時,左副承旨朴紳所啓,旌善郡守李舜岳,職姓名奏對之際,誤稱豐基郡守,且多失措之擧,此雖出於惶㤼之致,而不可無警責之道。李舜岳,推考,何如?上曰,依爲之。
謝恩,應敎權重經,弼善金兌一,文學李允明。
禁府,李後晟·韓有良·尹以莘·許諧·朴貴建拿囚。啓。
禁府,李義徵·黃澄拿囚。啓。以上朝報
同日,大臣·備局堂上引見入侍時,大司憲李玄逸所啓,日昨陵幸還宮時,大駕,以大晝停,以沙場設轅門迎候之意,預爲分付於御營大將,而御營大將黃徵,只守向臺上之軍法御路,不設轅門,左右不爲結陣,大旗幟亦不出迎,至使大駕移時,終不成軍門體貌,國家設大將之意,果安在哉?其違軍法乖法度,莫此爲大。區別處分,因知聖意之有在,而身爲主將,實難免不職之責,請御營大將拿問定罪。上曰,依啓下義禁府爲良如敎。又啓曰,本廳渰死軍士十七名內,十六名,卽爲拯出,其中長鬐軍徐有信一名尸體,累日窮搜,尙未拯出矣。有一尸體,漂到於銅雀津邊,自果川已爲拯出云。故本廳,次知拯出,敎鍊官,進去看審,則渰死人,容貌變改,有難識別,近來江上,亦無渰死之人云,似是本廳軍士渰死者,故爲先埋置後,其所着之衣,姑爲留置,待其族屬之上來,以爲看審辨認之地,敢啓。傳曰,知道。又啓曰,今此江都女墻時,役軍炊飯木,以昌陵火巢外蟲損木斫用之意,曾已入啓,蒙允矣。所斫松土木,今當運下水邊,而輸運役軍,他無調用之路,以本廳立番卜馬軍,及十哨軍兵中,每日二哨式,輪回定送,使之運下之意,敢啓。傳曰,知道。以上御營廳謄錄
禁衛營啓曰,以御營廳軍兵溺死草記,未拯出尸體,一一拯出事,命下矣。本營軍人高振威尸體,昨已拯出矣,敢啓。傳曰,知道。禁營謄錄
同日,刑曹啓曰,因御營廳所啓,下番軍兵渰沒事,將官五人所爲,殊極痛駭,令該曹推問,各別從重科斷,可也事,命下矣。李後晟·韓有良·朴貴建·尹以莘·許諧等,所當自本曹,囚禁推問,而李後晟等,俱是出身,竝移義禁府處置,何如?傳曰,允。
義禁府啓曰,以御營廳啓辭刑曹啓辭,哨官李後晟·韓有良·朴貴建·尹以莘·許諧等,移本府處置事,允下矣。李後晟·韓有良·朴貴建·尹以莘·許諧,今方待命於本府,卽拿囚之意,敢啓。傳曰,知道。以上禁府謄錄
吏批啓曰,卽接禮曹移文,則厚陵參奉鄭至祥,長陵參奉張萬杰,皆以身病甚重,不得察任云,改差,何如?傳曰,允。
吏批啓曰,兩司及春坊,今當差出,而擬望之人乏少,相避·外任,竝擬,何如?傳曰,允。
以金文夏爲義興縣監,尹承渭爲長鬐縣監,李琩爲忠淸道都事。
大臣·備局堂上引見入侍時,領議政權大運所啓,將領抄選,蓋出於調用試可之意,必須歷試,然後可知其有才無才。若使被選而不能見用,則何以知其人之能否也?近來銓曹注擬,有可用之人,而常患乏才,曾前被抄武士,隨闕調用,以爲歷試之地,何如?上曰,當初抄選,意非偶然,申飭兩銓,別爲調用,可也。以上吏批謄錄
大臣·備局堂上引見時,領議政權大運所啓,大司成李鳳徵爲開城留守時,募得十哨官兵,且聚二百出身,纔已團束,僅成貌樣,可爲關防之地,不可旣設而旋罷,本府物力凋弊,至於軍餉,難以支給。黃海監司所屬屯田十三庫中,平山所在屯田,劃給于開城府屯民,則添補於軍兵屯穀,則補用於軍餉似便,故敢此仰達矣。上曰,依爲之。以上戶曹謄錄
大臣·備局堂上引見入侍時,齎奏官,以武臣擇送,而別咨文,分付承文院,撰出付送事,榻前定奪。以上司譯謄錄
上在慶德宮。停常參·經筵。
下直,訓戎僉使李意碩。
以尹會·李德運爲假注書。
吏曹啓曰,臺諫有闕,政事,取稟。傳曰,明日爲之。
傳曰,召對爲之,入侍承旨許熲,玉堂朴涏·趙湜,假注書尹會,史官洪重鼎·朴行義。
傳曰,大提學命招。
備邊司郞廳,以三公意啓曰,昨日榻前,憲府所啓,兩大將拿問,及放丸軍兵依律等事,承批之後,臣等,以兩大將事,繼有所陳,改爲發落。至於軍兵事,則初旣不爲擧論,而卽觀朝報,竝入於改批之中,臺啓發落,所關甚重,矇然不察,有此錯誤。入侍承旨及假注書,竝從重推考,使之改付標,何如?傳曰,放丸軍兵依律之情,同在一啓允命之後,待攸司啓稟,依前下敎,使之決棍,亦無所妨,故改發落之時,旣不區別,臺啓書入之時,政院,亦有所微稟,則與矇然不察者有異,勿爲推考,更以軍兵事勿煩五字,付標以入,可也。
傳曰,湖堂被抄人員,明朝更爲來待事,分付。
傳曰,大提學,明日更爲牌招來待。
全羅道生員金大衡等上疏。大槪,請以故參奉柳震錫,配享于其高祖文節公柳希春澤潭義岩書院事。入啓。答曰,省疏具悉。疏辭,令該曹稟處。
以睦林奇爲右邊捕盜大將。
同日召對時,檢討官趙湜所啓,北評事,自復設之後,始用印信,踏驗災傷而至於校生汰講,則都事爲之。每年秋末,監司巡歷,評事踏驗,都事汰講,一時沓至。列邑支應驛馬凋弊之患,不可不慮。評事旣兼敎養官,則與兩南之敬差官,只掌覆審者有異。覆審巡歷時,仍爲汰講,事甚便好,亦可除列邑一分之弊。自今年爲始,校生汰講,令北評事爲之,似爲得宜,故敢達矣。上曰,令該曹稟處,可也。侍讀官朴涏所啓,臣奉使嶺南,抽栍外守令,間有不治之人。其中小小微細之事,不必盡達,而臣行過延日地界,嘗宿一民人家矣。見其家一邊,積穀數十石,有斗數十介,因以問知,則此乃本官收場市之稅,以爲私用之地,而收稅之際,極有濫雜之弊。且自官家,爲人吏廣造作廳,遍發境內民丁,輸材立役,人不堪苦,而餘外不治之事,不一而足。至於待吏臨民之際,全不似官員貌樣,在官踰年,無一善狀。村民皆言,前倅孫湍,甚爲不治,而今倅之不治,甚於前倅云,今倅卽沈晢也。此係抽栍之外,書啓中不敢書入,而如此之人,不可久委字牧之任,重貽民弊,故敢此仰達。上曰,抽栍外守令之不治者,御史隨聞啓達,自是例規,而今者御史,親有聞見,有此所達,令該曹稟處,可也。以上朝報
同日召對入侍時,檢討官趙湜所啓,臣自北關還朝時,兵使申汝哲,以歸稟廟堂,優得鉛丸之意,縷縷言說。臣來還之後,言于兵曹判書閔宗道,則以爲,北道多有産鉛之處,故已爲行關,使之設店,採取鉛丸,自此可裕云,而第念諸道鉛店,皆自戶曹及各軍門,差送別將於監·兵營,亦或定送軍官,使之主管,別將輩,憑藉公幹,侵虐小民,罔有紀極,終成巨弊,故雖或有産鉛之處,民情惟恐其見覺而設店矣。北道諸邑中,亦不無産鉛之處,而民情惟恐其見覺,則雖有設店之令,必無現告之理。今若一依端川採銀之規,令本官主管,銀貨則定數上納,鉛鐵則以資邑堡之貿用,而無別將軍官輩差送之事,則邑無弊端,民無疾怨,令該曹依端川例,別作事目,更爲行關分付,何如?上曰,令廟堂稟處,可也。以上備局謄錄
上在慶德宮。停常參·經筵。
自辰時至申時,日暈。酉時,日暈兩珥,暈上有背,色內赤外靑。
禮曹正郞崔紀,故承旨成三問等,六臣書院賜額致祭事,果川地出去。
下直,堤川縣監權德昌。
咸鏡監司書目,明川呈,以遠竄罪人南龍翼,二月初二日物故事。
備邊司啓曰,有議定之事,來會,而兵曹判書閔宗道,行司直尹以濟,禮曹判書柳命賢,刑曹判書李義徵,皆以病不來,竝卽牌招參坐,何如?傳曰,允。
兵曹判書閔宗道,刑曹判書李義徵,牌不進。傳曰,更爲牌招。
禮曹,同知中樞府事朴新胄,今月初三日卒逝云,弔祭致賻,依法例擧行,何如,啓依所啓施行。
以尹以濟爲御營大將。
備忘記,居首應敎權重經,豹皮一令,之次副校理洪墪,說書蔡彭胤,虎皮各一領賜給。
謝恩,正言丁□□,掌令李濟民,司藝趙橒,典籍南老明,義興縣監金文夏,長鬐縣監尹承渭,校書博士崔鎭廈,成均博士金戩。
府前啓,放火軍士依律勘斷事,停啓。
禁府,金鼎壽拿囚。啓。以上朝報
吏批啓曰,新除授錦山郡守鄭載恒呈狀內,積年沈痼之中,又添吐血之症,精神虛脫,元氣薾然,已至於朝夕垂盡之境,以此病狀,萬無起動肅謝之望云。錦山,本非厭避之地,而實病如此,則不可等待差歇,以致瘝曠之弊,鄭載恒,依近例罷黜,何如?傳曰,允。
以羅䙋爲麻田郡守,魚震休爲平澤縣監。以上吏曹謄錄
上在慶德宮。停常參·經筵。
下直,江華留守吳始大,咸悅縣監李萬亨。
傳曰,江華留守吳始大,留待引見。
兵曹判書閔宗道上疏。大槪,職忝本兵,旣有不善指揮之失,病苦風眩,方在不省暈倒之境。亟遞臣罪,仍治臣罪,以謝物議,以尋生路事。入啓。答曰,省疏具悉卿懇。失律責有所歸,於卿小無所嫌,卿其安心勿辭,從速行公。
刑曹判書李義徵上疏。大槪,昨日,召命洊降,嚴分畏義,不敢不祗承趨詣,而顧臣情勢,實有所萬萬難强者。伏乞聖慈,諒臣崩迫之懇,察臣悶蹙之情,將臣所帶本兼諸任,一倂鐫削,以謝公議,以安微分事。入啓。答曰,省疏具悉卿懇。事出無情,非係紀律之不嚴,何用引咎過辭,以孤予意乎?卿其安心勿辭,從速行公。
政院啓曰,大司憲李玄逸呈辭,才已入啓,持平孫德升在外,執義李宇晉,掌令成瑨,持平尹悠期,俱未肅謝,掌令李濟民呈辭,憲府無行公之員,以監察代行茶時,事甚未安,呈告未肅拜人員,竝卽牌招察任,何如?傳曰,允。
謝恩,執義李宇晉,掌令成瑨,持平尹悠期。
禮曹正郞崔紀,故承旨成三問等,六臣書院賜額致祭後,入來。
吏曹啓曰,承旨及守令有闕,政事,取稟。傳曰,明日爲之。
以張希載爲摠戎使。
左副承旨朴紳,刑曹參議姜鋧,再度呈辭。入啓。遞差。
謝恩,兵曹佐郞李敏英,平澤縣監魚震奭,護軍金翊漢·李後勉·李後昉,引儀崔翊夏。以上朝報
江華留守留待入侍時,本營春操,政當農節,姑爲停止,待秋擧行事,榻前下敎。備局謄錄
上在慶德宮。停常參·經筵。
右承旨吳始萬上疏。大槪,父病猝重,不忍暫離,乞遞職名,俾得專意救護事。入啓。答曰,省疏具悉。爾其勿辭,救護父病。
以元致道爲假注書。
行司直尹以濟上疏。大槪,臣以已試僨敗之人,決不可復叨將任,亟賜遞改,以便公私事。入啓。答曰,省疏具悉卿懇。再授將任,實循公議,卿其安心勿辭,從速行公。
謝恩,左副承旨李壽徵,右副承旨許熲,同副承旨李震休,兵曹正郞李一台。
吏曹啓曰,延日縣監沈晢,待吏臨民,不似官員貌樣,私用場稅,亦有濫雜之弊。至於廣造作廳,遍發民丁,餘外不治之事,不一而足,則不可仍置字牧之任,以貽生民之害。沈晢,罷黜,何如?傳曰,允。
政院啓曰,卽者全羅右道暗行御史李寅燁,來詣闕外,而以頃日被斥之事,陳疏引嫌,終不入來。至使下吏,替納書啓,此是前所未有之擧,其在事體,殊甚非矣。李寅燁,姑先推考,書啓則還爲出給,使之親呈,何如?傳曰,允。
成均館官員,以知館事意啓曰,今三月初三日,儒生課試,當爲設行,而前大司成李鳳徵陳疏未肅拜,限內不得爲之,今日無故日退行事,曾已啓達矣,今月初十日,設行之意,敢啓。傳曰,知道。
全羅右道暗行御史李寅燁,入來。
謝恩,兵曹正郞李寅燁。以上朝報
上在慶德宮。停常參·經筵。
夜四更五更,東方巽方,有氣如火光。
大司憲李玄逸三度呈辭。入啓。傳曰,卿辭至此,本職今姑許遞。
以全羅右道暗行御史李寅燁書啓,傳曰,自前繡衣廉問之時,如非抽栍之邑,例不入於書啓之中矣。今觀全羅右道暗行御史李寅燁別單,咸平縣監尹爾厚,旣非抽栍,而稱以入奏未易,有此贅陳,殊欠穩當,不可無警責之道,李寅燁,推考。
政院啓曰,近因刑曹堂上之有故,不得開坐,爲日已久,詞訟積滯,誠爲可慮。判書李義徵,參判鄭重徽,俱在呈告中,參議權歆,時未出肅,竝卽牌招察任,何如?傳曰,允。
吏曹判書吳始復,請對入侍,入侍時所啓,上年九月章陵陵行時,年八十老職希望恩典之類上言之數,至於二百人之多。鄕曲之人,冒稱士族,不無濫雜之弊,不可不明白査出後,以爲回啓,而居在遠方者,自本曹實無査出之路,故令本道監司,採取公論,明査啓聞後稟處事,前判書臣柳命賢,陳達蒙允,査問各道矣。査覈啓本,今已齊到,而其中庶孽及常漢,勿爲擧論,稱以士族者八十二人,鄕族二人,而取考其四祖,則鄕族與士族,無甚異同。今此士族及鄕族合九十人,似當一體加資,而係是恩典,自下不敢擅便,何以爲之乎?上曰,九十人,竝爲依願加資,可也。
吏曹啓曰,臺諫有闕,政事,取稟。傳曰,明日爲之。
備忘記,噫,卿以林泉重望,蔚爲一世之矜式,平日小子之尊信,爲如何哉?卿亦不我遐棄,知無不言,思補闕遺,一則愛君,二則憂國,耿耿丹忱,無媿古人,而賴玆納誨,裨益實多,欣喜之心,未弛于中。矧今春煦和煖,講筵將開,久留京邸,頻侍前席,尤有所企望矣。不料浩然南歸之計,遽出於意慮之表,此無非寡昧緇衣之誠,未至而然也。愕然且慙,無以爲懷,玆遣史官,略攄予意,卿其須體心腹之辭,亟回若浼之志,從速造朝,以匡不逮事,遣史官,卽往傳諭于前大司憲,仍與偕來。
謝恩,左尹朴慶後,繕工副正沈最良,宗簿主簿徐文徵,禁府都事李百謙。以上朝報
侍講院啓曰,本院下番四員內,司書未差,兼司書李東標在外,說書蔡彭胤,纔遭服制,只有兼說書臣閔彦良,連日入直,而前頭疾病事故,有未可知。司書,明日政,以在京無故人差出,卽爲牌招察任,何如?傳曰,允。以上吏曹謄錄
同日召對入侍時,檢討官趙湜所啓,朝家,以金鎰,除防垣萬戶,使之主管焰焇煮取事,而防垣,在豆滿江邊,素無醎土,且無樹木,勢難煮取。往來列邑,敎其煮法,非但有弊,江邊把守之處,主將亦不可數數離鎭。明川·吉州,處於太山之下,大海之濱,樹木茂盛,醎土頗多,可煮焰焇之地,無過於此兩邑矣。在德萬戶,在於明川,而設堡山中,無江邊把守之事。金鎰,雖已辭朝,若與在德萬戶相換,則煮取焰焇,極爲便當。臣在北關時,備諳形勢,故敢此仰達矣。上曰,令該曹稟處,可也。以上兵曹謄錄
備邊司啓曰,仍今月初四日召對入侍時,檢討官趙湜所啓,北道採鉛事,命下矣。北路鉛丸,無繼用之路,而道內多有産鉛處,故纔已定奪。本道監營及南北兵使,各設鉛〈店〉一處,俾爲銃丸之資,而趙湜,未及聞知,有比陳達矣。大抵北路端川銀店,則只納稅銀,而不爲納鉛,各軍門鉛〈店〉則只納稅鉛,而不爲納銀。今此鉛店,只爲取鉛而設,若如趙湜之所達,令本官各司主管,而竝取其銀,則必無應募之人。依前分付,一依各軍門設店例施行,而戒飭監吹之人,俾不貽弊於各邑事,該曹及本道監兵使處,竝爲分付,何如?答曰,允。以上備局謄錄
司僕寺啓曰,辛未年分養馬中,故失·瘦瘠·病傷·不馴者,當該守令等,依事目錄啓請罪,而此外又有規免責罰,以馬病請報,仍留不送者,或有秋後來納者。如此之類,別單書入,竝依例推考,何如?傳曰,允。以上司僕謄錄
上在慶德宮。停常參·經筵。
漢城府啓曰,近來人心漸肆,柴木漸貴,偸斫禁松之弊,日以益甚,四山將至濯濯,四山監役,躬率山直,巡山譏禁,而守者小而盜者衆,至於泮村,則以其近於聖廟,故大小禁亂,不得入其洞口之內。村中所居者,成均典僕及閭閻雜人,竝至四百餘戶,恃其無禁,利其便近,日夜成群,斫取松木,或爲材木,或爲朝夕所炊,肆然積置其家。數日前,當道監役官牒報內,巡到北山時,泮村人四十餘名,斫伐生松材木於肅靖門近處,使山直掩捕,則所率山直,只四名。泮人等見其孤單,揮斧驅逐,因以走散,僅僅只捉其中一兒,而其壯者,皆不得捉云。本府究問其同儻於所捉之兒,則不能盡記其姓名,只告泮村所居十餘人。本府捕得五人,其餘皆逃避而不得,其所見失者,時方囚次知跟捕,而其所捕六人中三人,年未滿,不可施刑,故依例徵贖,其年壯者三人,不可不別樣重治,以懲其他,移送刑曹,嚴刑定配,何如?傳曰,允。
明日,王世子相見禮正晴,巳正初刻。
謝恩,左承旨李壽徵,司書沈枋。
院啓,沔川郡守尹彙善,性本酗酒,昏不省事,到任以來,長在醉鄕,至於吏胥,酬酢團圝,全沒體貌,擧措駭異,糶糴出入,雖定日期,而沈醉倒臥,久廢坐衙,以致村民,淹滯於邑底,監色,從中而弄奸,闔境受困,隣邑傳笑。如此之人,不可仍畀字牧之任,請沔川郡守尹彙善罷職。答曰,不允。
左承旨李湜再度呈辭。入啓。遞差。
右承旨吳始萬上疏。大槪,伏蒙恩旨,救護父病,而症勢彌留,差復未易,情理不忍暫難,緊務不可久曠,乞遞臣職,以幸公私事。入啓。遞差。
禁府,尹世衡·尹景濟·兪樸·李萬吉·趙元陽·李奎章拿囚。啓。以上朝報
同日義禁府啓曰,以慶尙左道暗行御史書啓刑曹粘目,前淸河縣監尹世衡,彦陽前縣監趙元陽,京畿監司啓本,尹夏濟·尹景濟,忠淸監司啓本,前德山兪樸·李奎章,忠淸監司狀啓,前平澤監李萬吉等,移本府處置事,允下矣。尹世衡·趙元陽·尹景濟·兪樸·李萬吉,命於本府,卽爲拿囚,而尹夏濟,時在忠淸道永春縣任所,李奎章,時在忠淸道鴻山地本家云。依例發遣府羅將,拿來,何如?傳曰,允。以上禁府謄錄
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。以上吏曹謄錄
上在慶德宮。停常參·經筵。
自巳時至未時,日暈。
禮曹佐郞趙世恒,故儒臣鄭介淸書院賜額致祭事,務安地出去。
政院啓曰,新除授左副承旨李麟徵,時在京畿楊州地,斯速乘馹上來事,下諭,何如?傳曰,允。
傳曰,明日晝講爲之。
府啓,新除授大司憲李聃命,時在慶尙道柒谷地,請斯速乘馹上來事,下諭。答曰,依啓。
謝恩,兵曹參判申厚載。
院啓,請沔川郡守尹彙善罷職。答曰,依啓。
假注書尹會出使,代以鄭漢柱爲假注書。
禮曹啓曰,卽接永昭殿參奉牒報,則今月初九日申時量,雨雹交下,雷動電光,似有雷震之變。開霽之後,詳細看審,則正殿南邊內墻內,槐木大枝二把許,裂破垂空,顯有霹靂經過之狀云。樹木雷震,雖與殿宇有間,而神殿咫尺之地,有此驚動之患,揆以事體,不可無慰安之擧,慰安祭,不卜日,來十二日設行之意,知委,何如?傳曰,允。
備志記,居首生員鄭維漸,直赴殿試,之次進士洪重泰,生員南允明,進士睦天任·韓宗奭,各給二分。
兵曹參議姜世龜辭職上疏。入啓。遞差。
平安監司·義州府尹書目,冬至使行,本月初七日,還渡江事。
漢城府,西部車子里居砲手崔太雲家梨木,本月初九日酉時量,雷震破折,啓。
兵曹參議姜世龜辭職上疏。入啓。踏啓字。以上朝報
兵曹啓曰,卽接宣傳官廳牒報,龍仁案付三番內吹鄭愁叱古里,南漢山城守堞軍官移屬本同縣官奴從曄,口傳次望呈云。守堞軍官入屬者,本役頉下,雖有事目,凡有役輩之避重就輕者,爭相投屬,故不但守禦使,曾以此後勿許追入事,定奪於筵中,內吹事體之重,不下於守堞軍官,旣已成才者,尤難易得,其厭避投屬之狀,殊甚可痛。鄭愁叱古里,自本曹治罪,還屬內吹,守堞軍官,頉下之意,分付廣州地,何如?傳曰,允。以上兵曹謄錄
上在慶德宮。停常參·經筵,只晝講。
下直,恩津縣監朴重徽。
傳曰,明日晝講爲之。
傳曰,史官三員待命,騎馬九匹立之,津船等處內摘奸。
謝恩,右承旨嚴緝。
假注書鄭漢柱改,代以琴暹爲假注書。
兵曹啓曰,五衛將李泰龜呈狀內,頃患感冒,症情危急,又添嘔血之病,一日所嘔,輒至四五次,旬望之間,望斷差完,所帶衛將及巡將之任,竝卽入啓處置云。病重至此,勢難察職,李泰龜五衛將及巡將之任,竝今姑改差,何如?傳曰,允。又啓曰,世子翊衛司司禦洪受亮呈狀內,所患水土之疾,年來益苦,添得腰脚之痛,症勢且劇,一月入番,不過數日,而亦無由自力,斯速入啓處置云。病勢之深重,至於如此,則陪衛重地,不可久曠,司禦洪受亮,今姑改差,何如?傳曰,允。
謝恩,大司諫權□□,星州牧使吳道一,判決事申厚命,積城縣監鄭徽,長陵參奉鄭玖,麻田郡守羅䙋。以上朝報
壬申三月十一日晝講入侍時,同知事權愈,特進官朴慶後,參贊官李壽徵,侍講官權重經,檢討官趙湜,假注書元致道,記事洪重鼎·朴行義,講大學衍義,自孟子曰,責難於君,止可不深味也哉。
同知事權愈所啓,近來寫字官,善書者甚尠,蓋緣朝家,無常時勸奬之道故也。李翊臣書法,當今寫字官中,無與爲比,頃旣寫進列聖御製,且自上或有命寫之時,而貧不能資生,實非勸奬之道,依畫員許義順例,付祿,何如?上曰,當今寫字官中,李翊臣書法最勝,不可無勸奬之道,與許義順,一體付祿,可也。以上出朝報
上在慶德宮。停常參,只晝講。
漢城府啓曰,上年陵幸時,西部居故尹志顔稱名人妻鄭氏,上言以爲,其夫志顔,身死無子,將欲入葬於稷山地,其時稷山縣監李昌興,卜山於其境內,而置塜與之相距,過千餘步而禁止其葬,金井機瓮家諸葬具,沒數燒火,坎其路側,姑爲掩柩云。九月二十八日,以令本道明査啓聞之意,覆啓蒙允,卽爲分付於忠淸監司處,至十二月而寂無査啓,請推催促矣。今過累朔,又無査啓,凡査啓公事,以道里遠近,明有定限,而上年九月所査之事,至今年三月,終不査啓,使無告寡女,不得伸卞,本道所爲,殊甚未妥,忠淸監司沈橃,更爲推考,何如?傳曰,事甚無據,從重推考,使之斯速査啓,可也。
吏曹判書吳始復上疏。大槪,乞遞本兼諸任,以伸至情事。入啓。答曰,省疏具悉。卿其勿辭,安心往來焉。
吏曹啓曰,臺諫有闕,政事,取稟。傳曰,明日爲之。
掌令李濟民再度呈辭。入啓。遞差。
禁府,金瑋·李希亮拿囚。啓。
謝恩,軍器副正張遇。以上朝報
義禁府啓曰,以慶尙右道暗行御史書啓刑曹粘目,前星州牧使李國華,高靈前縣監金瑋,泗川前縣監李希亮,彌助項僉使尹徵殷等,移本府處置事,允下矣。金瑋·李希亮,今方待命於本府,卽爲拿囚,而李國華·尹徵殷,自任所時未上來,依例發遣府書吏·羅將,拿來,何如?傳曰,允。以上禁府謄錄
壬申三月十二日午時,上御資政殿晝講,入侍知事柳命天,特進官鄭維岳,侍讀官洪墪,檢討官趙湜,參贊官許熲,假注書琴暹,記事官洪重鼎·朴行義,武臣徐瑱,講大學衍義,自汲黯爲主爵都尉,止雖天子不可忘也。以上朝報
上在慶德宮。停常參·經筵。
未時酉時,日暈。夜一更二更,月暈。
京畿監司書目,果川呈,以刑曹參議權歆辭職上疏,上送事。啓。答曰,省疏具悉。爾其勿辭,上來察職。
參知李玄紀上疏。大槪,一疏妄陳,慘遭誣衊,不可一日在職,以汚淸朝,懇乞削臣職名,下臣司敗,亟命道臣,明査啓聞,如有一毫近似於寅燁之言,則明正典刑,以爲人臣負國者之戒事。入啓。答曰,省疏具悉。寅燁所爲,極其無嚴,意外搆誣,何足深嫌?爾其勿辭,從速察職。
持平尹悠期啓曰,頃者譯官卞承俊女,乘有屋轎,見捉於捕盜廳。自捕盜廳,卽通于本府城上所,囚繫有日矣。日昨臣於茶時,欲爲決罪,而以其懷孕之故,不得施杖,依律文收贖矣。今聞物議,以所犯旣重,用罰太輕,大加非斥云。臣何敢晏然?請命遞斥臣職。答曰,勿辭。退待物論。
謝恩,學正琴暹,同知張是奎。
謝恩,修撰李濟民。
傳曰,大臣·備局堂上引見。引見時,掌令成瑨所啓,生民休戚,係於守令,苟非賢倅,民受其害必矣。安陰縣監金履泰,到任以後,無一善狀,上年還上,不爲親捧,專委監色之手,中間或有疊徵之弊,民之呼冤,至今未已。且去冬辭朝之際,本縣持來大馬·卜馬,稱以疲劣,累次點退,及其下去之日,大馬貰價錢文三十兩,卜馬二匹貰價各二十兩,徵捧入己,乘其私馬而去云,聞來不勝驚駭。安陰邸吏,及其入接私主人,今日茶時,招問曲折,則渠等,亦不得發明,一一直招,所騎雖或不合,改立善馬,猶或可也。至以徵納貰價,乘其自己之馬,其貪饕無恥,莫此爲甚。此外亦多有鄙瑣之事,難以毛擧,如此之人,不可仍置字牧之任,重貽民弊,請安陰縣監金履泰罷職不敍。上曰,依啓。又所啓,引嫌而退,犯禁旣重,擬律太緩,物議之來,勢所難免,請持平尹悠期遞差。上曰,依啓。正言成任所啓,近來閭巷之間,侈靡成習,踰制犯禁之事,比比有之,不可不隨現徵治,以矯其弊,而迺者譯官下承俊之妾女,濫乘屋轎,現發於法府,至被囚禁。其不有國法之罪,決難容貸,而持平尹悠期,以其女懷孕之故,只爲徵贖,徑先放送。若使其女,果爲懷孕,則推治其夫,在法當然,何但徵其贖而已。顚錯之失,在所難免,雖因本府處置,才已見遞,其在糾警之道,不可遞差而止,請持平尹悠期罷職。上曰,依啓。
備忘記,備局引見時,入侍承旨擧行條件,未畢書入之前,不得徑出事,曾有傳敎,而右副承旨許熲,今日筵席說話,未及書奏,汲汲出去,殊甚不當,推考。
謝恩,五衛將李澤。
同日引見時,吏曹判書吳始復所啓,前大司諫李玄紀上疏,待全羅左右道御史入來後回啓事,頃已陳達蒙允矣。今則右道御史李寅燁,亦已入來,所當覆啓以入,而繡衣廉問,事體自別,自該曹論罪,亦涉異常,故取見其疏,入侍稟啓之意,就議於大臣矣。李玄紀疏中,以爲李寅燁,入境數日,以黔毛浦戰船勿爲放賣之意,私通於扶安,且廉問之際,必入親舊之邑,招邀士子,上下論議,至於上年歲除之日,聚會於嶺底之邑,講定守令之當爲除去者,鄕邑之當爲推治者,及其出頭,無不符合等語,如其實狀,處事之乖舛,行止之放恣,殊甚駭然。李寅燁,姑先推考,觀其緘辭而處之,未知何如。上曰,推考則太涉輕歇矣。左議政睦來善曰,暗行御史,與他奉命之臣有異,直爲請罪,有所未安。吏曹判書吳始復,面陳請推,而李寅燁,旣承暗行廉問之命,行止不密,事多失當,因有其罪矣。右議政閔黯曰,御史行止,極其嚴密,聚會杯酌之事,前所未聞,而李寅燁縱恣之狀,殊極駭異,宜有懲治之擧矣。上曰,李寅燁縱恣之狀,殊極可駭,不可無懲戢之擧,拿問,可也。戶曹判書柳命天所啓,壬戌年,因奉使大臣書啓,明禮宮所捧兩西船稅,關西漁網·漁箭,自廟堂覆啓革罷,則自上,特以其代,天銀三百兩,表紬三十匹,自本曹備送于該宮,今十一年矣。其革罷船稅,漁網·漁箭,皆屬於某處,査問本道,以爲此皆管餉收稅,以補軍餉云。又招問其曲折於該宮差人處,則以爲,自祖宗朝,中和至義州,漁網·漁箭二十餘處,及定州鬱每島宮家折受其漁場漁採人點錄,只徵立船捉魚之稅,如全羅道波市坪例,而管餉監·兵營所屬船隻,亦皆除稅,則元無疊稅之事,而其時大臣,未能詳知,以道掌作弊宮家疊稅之意,啓達,蒙允云。大抵漁箭收稅,若或有弊,則革罷之可也。宮家收稅,雖云革罷,管餉還爲收稅,而其代銀紬,自本曹除出經費,逐年備送,事理未妥,不可無變通之道,此後天銀·表紬,使管餉備送,而如有難便之事,則鬱每島立船稅,及本邑漁網·漁箭,竝屬本曹,定差員收稅,以除前日作弊之患,亦無經費除出之弊,何如?上曰,銀布,自管餉備送戶曹,自戶曹輸納該宮,宜當,而爲先査問本道,其所稅捧幾何後,更爲稟處,可也。右議政閔黯所啓,故相臣韓興一,仁烈王后同姓四寸親也。墓山在於原州,今將遷葬於近處,其家言,以朝家,新有兩大臣三年仍給祿俸之命,曾前大臣遷葬時,亦皆有隱終之典,實出敬大臣之道。若以子孫不顯,不得上聞,終阻恩澤,則實涉欠典云,旣有前例,敢此仰達矣。上曰,令該曹考例稟處。吏曹判書吳始復所啓,李玄紀疏中,左道御史李頤晩,點閱軍器時,棍打兵使洪以度之軍官云。御史之棍打軍官,殊失事體。李頤晩,亦當推考,而洪以度之臚列御史罪狀,抵書於道臣,曾所未有之擧,兵使則固可罪也,而兵曹判書閔宗道,時方入侍,使之稟處,何如?閔宗道曰,觀此前大司諫李玄紀上疏,全羅左道御史李頤晩,棍打洪以度之軍官,以度,乃以可駭可愕等語,馳書道臣,有若數罪,縱恣莫甚云。御史,奉承王命,按閱軍器,則兵使之於御史,便同管攝之人,御史之棍打軍官,雖不穩當,因此發怒,凌蔑奉命之臣,大壞體統,且關後弊,不可無懲勵之道。全羅兵使洪以度罷職,何如?上曰,李頤晩,從重推考,洪以度,先罷後推,可也。右議政閔黯所啓,從前御史行止,極其嚴秘,聚會杯酌,曾所未聞。今此李玄紀,疏列李寅燁罪狀於未復命之前,因涉不當。且非親見,出於傳聞,雖未知盡是實狀,寅燁,亦不謂之元無是事。抽栍之邑,只是五處,則數朔留連,亦未知何故。不但寅燁爲然,李頤晩,處處馱醉,擧措駭異,貽笑列邑。至於在順天,往復書札於監司,仍留七八日云。御史,何故通書道臣,亦因何事,留一邑,至此之久乎?事之寒心,莫此爲甚,此後則當有別樣申飭之擧矣。上曰,自朝家別遣暗行者,欲其祕密蹤跡,出入民間,詳細廉問,而近來爲御史者,全昧本意,出使之後,遷延累月,不卽復命,已極駭然,而至有彰露行止,縱恣無嚴者,暗行之意,果安在哉?事之可駭,莫此爲甚。此後如此之類,不可不隨現重究,凡發遣御史之際,自政院十分嚴飭,使不得遲延濫雜事,知悉擧行,可也。
傳曰,史官二員待命。
禁府,尹夏濟拿囚。啓。以上朝報
同日,大臣·備局堂上引見入侍時,副護軍尹以濟所啓,御營軍十哨上番,自是舊例,故卽今十哨,方爲立番,五月以後,十哨軍兵,亦當上來,而其間有可變通事,故此仰達。都提調金德遠以爲,政當農節,以五哨立番,以爲便當云,下詢于入侍大臣而處之,何如?左議政睦來善曰,上年秋,金德遠,以歲後當番十哨軍,一半則京在立番,一半則送于江都之意,登對時,定奪矣。正月以後十哨軍兵,全數立番,不爲分送江都,而京畿十哨,方爲赴役,前頭又以十哨上番,則非但番數減縮,且當農節,民弊已極可慮,似聞本廳糧料,亦且不足云。依金德遠言,以五哨輪回遞番,似可矣。右議政閔黯曰,十哨上番之軍,若或減數,則宿衛似爲不足,而禁衛軍五哨,亦爲上番,則與御營軍五哨,合爲十哨,較諸前日立番之數,別無所縮,御營軍,限農節,以五哨立番,似爲便當矣。上曰,依所達,以五哨,遞相立番,可也。以上御營廳謄錄
吏批啓曰,通禮院引儀崔世鳳,廣興倉主簿張,俱以身病甚重,不得察任云,竝改差,何如?傳曰,允。
以曺殿周爲沔川郡守,兪命興爲比安縣監,李溥爲龍安縣監,元振澤爲慶州府尹,金聲久爲驪州牧使。
弘文館啓曰,本館下番,只有二員,而修撰柳憲章,以身病方在呈告中,臣湜,獨爲連日入直,而他無推移之員,下番闕員,明日政,盡數差出,牌招察任,何如?傳曰,允。
戶曹啓曰,本曹佐郞李玄齡,身病極重,不能行公,故使之調理矣。卽今病勢彌留,已過滿三十日,而尙未差復,依例改差,何如?傳曰,允。以上吏曹謄錄
大臣·備局堂上引見入侍時,左議政睦來善所啓,頃接北兵使申汝哲狀啓,則北道各官鎭堡,軍器甚爲虛疎,藥丸等物,請以京軍門所儲覓送,故三軍門藥丸,自當分送,而軍器寺所儲藥丸,係是武庫軍物,自下有難擅自下送,敢此仰稟。上曰,軍器寺所儲藥丸,亦依三軍例,覓送,可也。以上備局謄錄
大臣·備局堂上引見入侍時,左議政睦來善所啓,前者寧波府商人,載到濟州漂民者,入送北京,則其回咨,今後如此之類,勿爲入送,給糧解送之後,只以人物及貨物之數,因貢使之便,開報禮部云云。今番福建長樂縣商賈輩,漂到旌義者,給糧還送之意,別爲咨文,付送齎奏官之行,何如?上曰,所達誠然,別爲咨文付送,可也。以上禮曹謄錄
大臣·備局堂上引見入侍時,右議政閔黯所啓,卽今譯學中,曉解淸書者甚少,李濈身死之後,只有金天民一人,而非但素昧文字,年紀亦已衰耗,雖有如此文書,實難解識,分付該院,各別勸奬,何如?上曰,雖得淸書,譯學中,無眞僞辨釋之人,各別分付該院,勸奬成就,可也。以上司譯謄錄
大臣·備局堂上引見入侍時,左議政睦來善所啓,前者寧波府商人,載到濟州漂民者,入送北京,則其回咨,今後如此之類,勿爲入送,給糧解送之後,只以人物及貨物之數,因貢使之便,聞報禮部云云。今番福建長樂縣商賈輩,漂到旌義者,給糧還送之意,別爲咨文,付送齎咨官之行,何如?上曰,所達誠然,別爲咨文付送,可也。
司譯院官員,以都提調意啓曰,今番回還冬至正使喪行,到柵門,先爲出來,而一行譯官輩,皆顧戀私卜,無一人隨喪上來者。使臣之生行死歸,事體宜無異同,而況聖明震悼,至下三道監司護送之敎,則隨行譯輩,何敢乃爾?不但其風習之可惡,其懷私滅公之罪,不可不懲。行中首譯,令攸司從重科罪,何如?以上司譯謄錄
上在慶德宮。停常參·經筵。
卯時,日暈右珥。辰時酉時,日暈。夜一更五更,月暈。
傳曰,史官四員待命,騎馬十二匹立之,津船等處內摘奸。
謝恩,兵曹參知李湜。
吏曹啓曰,臺諫有闕,政事,取稟。傳曰,明日爲之。以上出朝報
御營廳啓曰,本廳上番十哨軍兵,限農節,以五哨相遞立番之意,頃日引對時,旣已陳達,蒙允矣。來五六日兩朔應立軍兵,左部左司屬慶尙右道五哨軍兵,來四月二十五日,京中逢點,五月初一日,與前部後司左部前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。以上出御營廳謄錄
上在慶德宮。停常參·經筵。
卯時辰時,日暈兩珥。巳時午時,日暈。夜自三更至五更,月暈。
下直,結城縣監李景華。
政院啓曰,卽者史官二員待命事,命下矣。一員則以假注書琴暹定送,一員,上番翰林洪重鼎進去之意,分付該吏,再三嚴飭,而重鼎,推諉於下番翰林朴行義,行義則稱以病重,無意進去,此實前所未有之事也。君命旣下,中使之遲待中路,亦且良久,而牢臥不起,其在人臣分義,何敢乃爾?行義則自上有宣傳官勿送之敎,然後始爲進往,而事之寒心,莫此爲甚。必有別樣警貴之道,可矯此習,而本院則推考之外,無他請罪之規。翰林洪重鼎·朴行義,竝從重推考,何如?備忘記,近來紀綱解弛,人懷自便,事無大小,輒欲規避,識者之寒心,固已久矣。今日,以闕內各處夜摘奸事,史官二員,使之待命,而上番翰林洪重鼎,下番翰林朴行義,互相推諉,皆不動念云。其在分義,安敢乃爾,誠極駭異,不可無別樣懲勵之道。洪重鼎·朴行義,竝拿問處之,上下番之推諉不進,俱涉可駭,則政院,惟當據理催促,而不此之爲,敢以宣傳官代送之意,有所仰稟,其疲軟失體,莫此爲甚,當該承旨,從重推考。
傳曰,明日晝講爲之。
都承旨閔就道初度呈辭。入啓。傳曰,還出給。
吏曹參判柳命堅辭職上疏。入啓。答曰,省疏具悉。卿其勿辭,調理察職。
傳曰,明日晝講時刻,以午初進定事,分付。
假注書琴暹病,代以李尙說爲假注書。
禁府,洪重鼎·朴行義拿囚。啓。
謝恩,掌令沈最良,監察張世益,彌助項僉使金相根,活人別提柳翊漢,丑山萬戶石東龜,龍安縣監李溥,蛇渡僉使尹順命,凌城命使崔禹績,德浦僉使尹任重。以上朝報
傳,靑陽前縣監韓明遇,石城前縣監朴文道等拿來,決杖放送爲只爲,義禁府傳敎爲良如敎,承傳啓下矣。韓明遇,今方待命,卽爲拿囚,而朴文道,時在慶尙道義城地,依例發遣府羅將,拿來,何如?傳曰,允。以上禁府謄錄
吏批啓曰,判書病不來,參判疏批未下,小臣獨政未安,何以爲之,敢稟。傳曰,只出緊任。
姜植爲安陰縣監。以上吏曹謄錄
上在慶德宮。停常參,只晝講。
左副承旨李麟徵辭職上疏。入啓。答曰,省疏具悉。爾其勿辭,上來察職。
傳曰,明日晝講爲之。
掌令成瑨啓曰,臣頃忝本職,遭彈見遞,未久復叨,決難抗顔,陳疏見却,情勢尤蹙,不得已連尋長單,縮伏私次。下吏,以城上所言來言,屋轎犯禁之女收贖之意,臣方在呈告中,不敢可否,過數日後,前持平尹悠期,將以此事引避,書問於臣,臣略有所答辭,而及其自列也,矇然處置矣。今聞物論,以臣之旣相酬答,不爲引嫌,爲非云。昏謬之失,無以自解,決不可一刻晏然於臺端,請命遞斥臣職。答曰,勿辭。退待物論。
兵曹口傳政事,以朴慶後爲都摠管,以臨昌君焜·張希載爲副摠管。
政院口傳啓曰,明日晝講爲之事命下,而以停朝市,頉稟。傳曰,知道。
府啓,引嫌而退,初旣與知,繼有酬答,而不思自劾,晏然處置,避辭矇矓,尤不成說,事之無據,莫此爲甚,請掌令成瑨遞差。答曰,依啓。
謝恩,黃海都事趙錫周,安陰縣監姜植,司僕判官洪百源,西平萬戶李之張。
刑曹參判鄭重徽再度呈辭。入啓。遞差。以上朝報
壬申三月十六日晝講入侍時,同知事閔宗道,特進官申厚命,參贊官嚴緝,侍讀官沈仲良,檢討官趙湜,假注書李尙說,兼春秋金壽億,記事官閔彦良,武臣南巘,講大學衍義,自萬章問曰庶人,止此章書言中。以上朝報
上在慶德宮。停常參·經筵。
吏曹啓曰,臺諫有闕,政事,取稟。傳曰,明明日爲之。
傳曰,明日晝講爲之。
謝恩,沔川郡守曺殿周,司禦沈轍,掌樂主簿柳晑。以上朝報
上在慶德宮。停常參,只晝講。
下直,麻田郡守羅䙋。
執義李宇晉啓曰,臣於前冬奉命南下也,抽栍諸邑及海島各鎭堡,遍行廉問,其間日子,自致遲延,雖緣事勢之使然,而竊自惶悚矣。伏聞日昨筵中,有近來御史,皆不趁速復命之敎云。遲滯之罪,臣實有之,適緣賤疾危劇,不卽自列,俟其少間,今始來避,臣之所失,至此尤大,不可一刻仍冒,請命遞斥臣職。答曰,勿辭。退待物論。
備忘記,咸鏡道囚推罪人虎碩等,弑父情節,極其凶慘,此實綱常莫大之變,不可一日容息於覆載之間,所當斯速按問,明正典刑,而推考敬差官落點啓下,爲日已久,而尙不下去,事之未安,莫此爲甚,敬差官朴萬鼎,推考。
政院啓曰,來二十一日輪對日次,取稟。傳曰,爲之。
掌令沈最良啓曰,卽者執義臣李宇晉,以暗行復命遲滯,引避退待,臣當處置,而臣於前冬,與宇晉,同時承命,閱月之後,始乃復命,抽邑旣小,道里最近,則遲滯之責,臣亦有之。臣何敢以先爲入來,自解,而晏然處置乎?請命遞斥臣職。答曰,勿辭。退待物論。
院啓,竝引嫌而退,遠地廉問,意在詳悉,復命差遲,不必爲嫌,繡衣奉命,旣在一時,不敢處置,其勢固然。請執義李宇晉,掌令沈最良出仕。答曰,依啓。
慶尙道生員金夏鎭等上疏。大槪,請故吏曹參判具鳳齡贈職贈諡,書院賜額,及故執義臣權春蘭贈職,以伸多士尊慕之意事。入啓。答曰,省疏具悉。疏辭,令該曹稟處。
忠淸道洪州進士李湸等上疏。大槪,請於本州魯恩洞六臣祠宇,依露梁書院例,冀蒙賜額事。入啓。答曰,省疏具悉。多士之請如此,特爲許施焉。
謝恩,刑曹參議權歆,都摠管臨昌君焜,副摠管朴慶後,奉常僉正朴來慶,栗峯察訪蔡明胤,左副承李麟徵。
禁府,李暹拿囚。啓。
禁府,尹弘离·洪夏明·劉椀·李觀漢拿囚。啓。以上朝報
兵曹啓曰,禁軍都試,以今月卄日開場,而本曹郞官人員內,正郞李寅燁,拿囚,成儁,與本曹參議李玄齡,有相避之嫌,洪重夏,奉使在外,各樣差備,將無以推移。正郞李寅燁·成儁·洪重夏,今姑改差,以在京無故人差出,使之卽爲察任,何如?傳曰,允。以上吏曹謄錄
壬申三月十八日晝講入侍時,知事沈梓,特進官申厚載,參贊官李麟徵,侍讀官朴涏,檢討官趙湜,假注書元致道,兼春秋金壽億,記事官閔彦良,武臣李澤,講大學衍義,自洪範五皇極,止必以皇極爲之主也。以上出朝報
申厚載所啓,臣自江都遞歸之日,民人多有呈狀呼冤者,蓋欲臣之歸告朝廷也。上秋〈築〉城時,不得不取土於沿海民田,臣遣經歷中軍,與三軍門千摠,眼同打量,限以三十步,刈穀掘土之意,卽爲啓聞矣。厥後,臣更爲巡審,則牌將輩,隨便取土,或過三十餘步,或有不及三十步者,而所掘之處,便成池澤,更無作畓之路。上自鵂巖,下至草芝,其間四十餘里,民多失業,一戶所失之畓,或至三十餘斗落之地。江都元來地狹人衆,雖欲竝作,得之亦難,呈狀呼冤,其情可矜。臣愚以爲,三軍門取土處,更令江華府,詳細打量,參酌給價,可以慰悅民心,令廟堂稟處,何如?上曰,令廟堂稟處,可也。以上備局謄錄
上在慶德宮。停常參·經筵。
義禁府啓曰,檢閱朴行義,待敎洪重鼎,罪名旣同,似當一體照律,而洪重鼎,與臣命天,有相避之嫌,故朴行義則照入,而洪重鼎,不得照入,何以爲之?敢啓。傳曰,令次官照入。
政院啓曰,卽者忠淸監司沈橃,上送獻納李達意辭職再疏矣。觀其疏語,則病勢非細,上來未易,且其帶職在外,已至四朔,此與循例辭職有異,而堂下官之不得縣道再疏,明有定式,此上疏,還爲下送之意,敢啓。傳曰,知道。諫臣之帶職在外,至此之久,則不可無變通之道,今姑改差,可也。
謝恩,獻納朴涏,僉知權克升。
獻納朴涏啓曰,正言丁時潤,卽臣之異姓四寸兄也。法當相避,請命遞斥臣職。答曰,勿辭。退待物論。
謝恩,司書閔興道。
正言丁時潤啓曰,獻納朴涏,卽臣之異姓四寸弟也。在法當避,請命遞斥臣職。答曰,勿辭。退待物論。
明日,王世子相見禮正時,巳正初刻。
司書沈枋再度呈辭。入啓。遞差。以上朝報
吏批啓曰,判書服制,參判陳疏受由,小臣獨政未安,何以爲之?敢稟。傳曰,只出緊任。
又啓曰,卽接宗廟署牒呈,則令趙元錫,身病甚重,不得察任云,改差,何如?傳曰,允。
侍講院啓曰,本院下番四員內,兼司書李東標在外,兼說書閔彦良,以翰林入直,說書臣蔡彭胤,獨爲入直矣。司書沈枋,今又遞差,其代,以今日政,以在京無故人差出,卽爲牌招,以爲推移輪直之地,何如?傳曰,允。
吏批啓曰,新除授積城縣監鄭徽,呈狀于政廳曰,除拜本縣,自鄕上來,卽已肅謝,所當趁卽赴任,而老父年今七十四歲,而方在林川地。自林川距積城,乃是四百里之間,照例處置云,親年七十,勿敍三百里外,旣是法典,則不可仍令赴任,依法例改差,何如?傳曰,允。
以鄭載禧爲慶州府尹,姜銑爲驪州牧使,洪受禹爲連山縣監,金有鉉爲積城縣監,宋㷞爲咸平縣監。以上吏曹謄錄
備邊司啓曰,仍今月十八日申厚載所啓,江都築城時掘民田,給價事,命下矣。江都築城時,民田掘土處,自朝家量宜給價,使其居民,不至失業,事理當然,而卽今城役未畢,自本府,打量田畓掘土處,區別其公私,成冊啓聞後,更爲稟處,何如?答曰,允。以上備局謄錄
上在慶德宮。停常參·經筵。
未時,日暈。
下直,栗峯察訪蔡明胤。
府啓,新除授掌令裵正徽,時在慶尙道星州地,請斯速乘馹上來事,下諭。答曰,依啓。
傳曰,明日晝講爲之。
院啓,竝引嫌而退,下旣應避,於我何嫌?法所當遞,勢難仍在,請獻納朴涏出仕,正言丁時潤遞差。答曰,依啓。
謝恩,護軍尹以道。
傳曰,副使·書狀官,留待引見。
吏曹啓曰,臺諫有闕,政事,取稟。傳曰,明明日爲之。
謝恩,五衛將張時瑞,副摠管張希載,兵曹正郞任舜元·沈枋,佐郞李宇謙,僉知李後礋·許㙊,積城縣監金有鉉。以上出朝報
政院啓曰,守禦使吳□□以加土事,今方下直,所授密符,來請還納,而或有仍佩往還之時,今則何以爲之?敢稟。傳曰,仍佩往還,可也。以上守禦廳謄錄
上在慶德宮。停常參,只晝講。
李麟徵,以都摠府言啓曰,都摠管臨昌君焜,除標信,禁軍都試坐起,訓鍊院進去之意,敢啓。傳曰,知道。
下直,黃海都事趙錫周。
傳曰,明日晝講爲之。
戶曹判書柳命天上疏。大槪,敢陳私懇,乞蒙焚黃之暇事。入啓。答曰,省疏具悉。卿其安心,勿辭往來焉。
右承旨嚴緝上疏。大槪,臣母,年迫九袠,元氣積敗,常時旣不免委頹枕席,而近又添得時令,症勢漸至危苦,人子情理,不忍離側。伏乞聖慈,亟許遞免臣職名,俾得救護母病事。入啓。答曰,省疏具悉。爾其勿辭,救護母病。
謝恩,全羅兵使張漢相,護軍趙嗣文,連山縣監洪受禹,英陵參奉成文夏。
兵曹參議李玄紀再度呈辭。入啓。遞差。以上朝報
壬申三月二十一日晝講入侍時,知事柳命天,特進官睦昌明,參贊官許熲,侍講官權重經,檢討官柳憲章,假注書元致道,兼春秋金壽億,記事官閔彦良,武臣姜萬碩。講大學衍義,自若箕子之言,止其心未嘗不一也。以上朝報
上在慶德宮。停常參·經筵。
下直,義興縣監金文夏,彌助項僉使金相根。
政院啓曰,守令之未署經者,至於七人之多,而大司憲李聃命,掌令裵正徽,持平孫德升在外,執義李宇晉,持平蔡成胤,俱在呈辭中,在外人外,呈辭人員,竝爲牌招,以爲開政,趁卽署經之地,何如?傳曰,允。又啓曰,大小官員,除職三日後肅謝,則大殿單子中,或以身病,或以在外懸頉,其餘各殿單子,則雖過限之後,只書謝恩二字者,例也,而近來各司官員,未諳此規,或有懸頉於各殿單子中云,或懸或否,事未妥當,明有定式,然後可以遵行,敢稟。傳曰,各殿肅謝單子,則不爲懸頉,自是前例,今亦依此,定式擧行事,分付,可也。
謝恩,持平蔡成胤,兵曹參議李湜。
傳曰,今日晝講,停。
謝恩,咸平縣監宋㷞,古今島僉使兪最海,加里浦僉使姜翊泗。以上朝報
吏批啓曰,長湍·寧邊兩邑之窠,今當差出,而擬望之人乏少,營將守令中可合人,竝擬,何如?傳曰,允。
以金爾樞爲長湍都護府使,成瑨爲順興都護府使,金重元爲寧邊大都護府使,權斗寅爲永春縣監。以上吏曹謄錄
上在慶德宮。停常參·經筵。
未時申時,日暈。
昭憲王后忌辰齋戒。
內醫院官員,以都提調意啓曰,首醫金有鉉,頃日政,除授積城縣監,今當下去,而本邑去京,遠在一百里之外,如有不時議藥之事,則招來之際,未免有稽延之患。自前御醫之差除遠邑者,必換近邑,蓋爲此慮,而未赴任相換,亦爲其夫馬往來之弊也。令該曹斯速換差近邑,以便往來,何如?傳曰,允。
兵曹啓曰,本曹郞廳八員內,二員內外司入直,一員未差,一員未肅拜,其餘四員,今方進參都試,而各項差備交替之際,事甚苟簡。未肅拜正郞呂必容,今姑改差,竝與未差之員,令該曹卽爲口傳差出,以爲推移察任之地,何如?傳曰,允。
右議政閔黯箚子。大槪,身在大臣之列,名入爰書之中,毋論其人之誰某,其事之有無,貽累朝廷,乞賜解免,以存國體事。入啓。答曰,省箚具悉卿懇。如此不近理甚無謂之說,何足掛齒?卿其安心勿辭,速出行公,以副予意。仍傳曰,遣史官傳諭。
吏曹口傳政事,以成儁·丁時潤爲兵曹正郞。以上朝報
上在慶德宮。停常參·經筵。
昭憲王后忌辰。
閔就道啓曰,明日常參·經筵,取稟。傳曰,停。
傳曰,明朝,玉堂·春坊·翰注·騎省郞官,竝來會銀臺,而承旨,亦在其中矣,知悉。
政院啓曰,左承旨李壽徵,外四寸弟前都事趙仁壽身故,服制已行四日,出仕,何如?傳曰。允。以上朝報
上在慶德宮。停常參·經筵。
巳時午時,日暈。
李震休啓曰,明日常參·經筵,取稟。傳曰,只晝講。
傳于李震休曰,大提學,牌招來待。
御題喜雨詩,五言四韻,押重,七言四韻,押時,五言絶句,押雲,七言絶句,押生,限午正。
傳曰,大提學,亦爲製進事,分付。
下直,德浦僉使尹任重。
持平蔡成胤上疏。入啓。答曰,省疏具悉。有懷必陳,予用嘉之,夏濟等之冒法偸葬,誠甚可惡,而第禮遇之臣,事體與他有別,當令該曹·該道,依疏辭擧行,爾其勿辭察職。
前監察李後慶上疏。大槪,敢攄愚見,枚陳十條已痼之弊,庸備財擇事。入啓。答曰,省疏具悉。進言之誠,予用嘉之,其中可以議處事,令該司稟處。
春秋館郞廳,以領·監事意啓曰,近日左右史不備,事甚未安,今日新薦之人,已爲試才,依舊例口傳差下,牌招察任,何如?傳曰,允。
吏曹啓曰,成均館直講宋道涵,本曹假郞廳啓下之後,卽有稟政之事,累度催促,而稱以有病,終不行公,其爲怠慢厭避之狀,誠極可駭,不可無警責之道。宋道涵,從重推考,以成均館典籍陳晩宰差下,卽爲察任,何如?傳曰,依啓。事甚可駭,宋道涵,先罷後推。
忠淸道洪州生員金振南等上疏。大槪,故副摠管臣成勝復官爵事。入啓。答曰,省疏具悉。疏辭,令該曹稟旨擧行焉。
吏曹口傳政事,以蔡彭胤爲檢閱。
吏曹啓曰,承旨有闕,政事,取稟。傳曰,明日爲之。
謝恩,檢閱蔡彭胤。
備忘記,居首大提學權愈,豹皮一令,胡椒一斗,之次假注書李尙說,虎皮一令,假注書元致道,鹿皮一令,同副承旨李震休,修撰柳憲章,正郞任舜元,副修撰趙湜,正郞沈枋,各草注紙二卷,筆七柄,墨二笏賜給。
右承旨嚴緝上疏。大槪,臣得蒙恩暇,救護母病,今已累日,而症勢漸至彌留,出而供仕,遲速難期,喉司重地,決不可緣臣久曠。伏乞聖慈,亟許遞免,以幸公私事。入啓。遞差。以上朝報
宣惠廳啓曰,頃者咸鏡監司李蓍晩,以朝家每年劃給南道三甲,及四堡一柵土卒貧戶衣資木綿木花,自本營料理造衣,則當作八百領衣,周三年,可以遍及於二午三百餘之貧戶,而木綿則有若干所餘,木花則有若干不足。每一疋,換給三斤木花,預爲下送事馳啓,則備局,以依此施行之意,覆啓蒙允,分付本廳矣。木花,元非本廳所儲之物,勢將以木換貿於市上,故招致市井監考,問以一疋之木,當換去核木花幾斤云,則監考言內,所謂木花,或有全失不摘之年,如此之時,則其價絶貴,此則不可以常例論之,雖値常年木一疋,不過換去核木花二斤云。以此計之,則木花所換之數,似不滿於本道之所望,若以一疋之木,必欲換三斤之木花,則自本廳添給,然後可以准數換貿,通計本廳落本,則錢文多至九十餘兩。每年九十餘兩之錢,自本廳添給,則亦難支當,從長變通事,令廟堂更爲稟處,何如?答曰,依啓。以上備局謄錄
上在慶德宮。停常參,只晝講。
自午時至申時,日暈。
傳曰,明日晝講爲之。
四學儒生李夏錫等上疏。大槪,請益勉誠意,召還祭酒李玄逸,兼陳所懷,冀蒙財察事。入啓。答曰,省疏具悉。儒賢去國,缺望方切,爾等爲國留賢之誠,若是其懇,予用嘉尙。當益篤誠禮,期回遐心,而附陳事,已因憲臣之疏,有所處分矣。
謝恩,右承旨李麟徵,左副承旨許熲,右副承旨李震休,同副承旨李泰龜。
禁府,邊暹拿囚。啓。以上出朝報
禁衛營啓曰,二番前部左司屬黃海道五哨軍兵逢閱實數六百三十五名,四番別驍衛六十三名,步軍標下一名,已爲整齊矣。來四月初一日,與內外三處入直馬步軍兵等,依例替代後,舊軍放送之意,敢啓。傳曰,知道。以上禁營謄錄
吏批啓曰,判書受由在外,參判服制,小臣獨政未安,何以爲之?敢稟。傳曰,只出緊任。
金有鉉爲衿川縣監,申應澄爲積城縣監。以上吏曹謄錄
禮曹啓曰,今三月初三日召對入侍時,檢討官趙湜所啓,北評事,有復設之後,始用印信,踏驗災傷,而至於校生汰講,則都司爲之。每年秋末,監司巡歷,評事踏驗,都事汰講,一時畓至,列邑支應驛馬凋弊之患,不可不慮。評事旣兼敎養官,則與兩南之敬差官,只掌覆審者,有異。覆審巡歷時,仍爲汰講,事甚便好,亦可除列邑一時之弊,自今年爲始,校生汰講,令北評事爲之,似爲得宜,故敢達。上曰,令該曹稟處事,命下矣。北評事,旣兼北關敎養官之任,則儒生考講,卽其職分,不必別遣都事,以貽各邑廚傳之弊。今此儒生所達,實是省弊之意,自今以後,北關校生考講,令評事兼察之意,分付本道,何如?傳曰,允。以上備局謄錄
壬申三月二十六日午時,上御資政堂晝講。
同知事權愈,特進官金,參贊官李壽徵,侍讀官沈仲良,檢討官趙湜,假注書李尙說,記事官閔彦良·蔡彭胤,武臣張希載入侍。
沈仲良,進講大學衍義,自其曰無偏無陂,止此章書言皇極。上讀新受音一遍訖。仲良曰,文義無大段可釋處,而皇極之義,漢儒誤訓爲大中,至朱子,始得辨釋其非,闡明本音,此最玩味留意處也。愈曰,此書端緖甚多,自有條理,必須總會觀覽,然後可知其歸趣也。上曰,然。以上朝報
上在慶德宮。停常參,只晝講。
自巳時至酉時,日暈。
下直,星州牧使吳道一,丑山萬戶石東龜。
傳曰,明日晝講爲之。
政院啓曰,來初一日,輪對日次,取稟。傳曰,爲之。
假注書尹會,以前大司憲李玄逸處傳諭狀啓。傳曰,才付予虛佇之意,於史官之行,謂卿不我遐棄,幡然改圖矣。只緣情志未孚,誠禮未至,遐心莫回,巽辭愈懇,缺然且慚,無以爲諭。噫,儒賢之進退去就,係國家之汚隆。雖在治泰之時,自非果於忘世者,固宜賁然來思,竭股肱於王室,矧今艱虞溢目之辰,寡昧之所以倚信景仰者,惟卿一人而已。卿本以世祿休戚之臣,殊異乎潔身高蹈之士,而不思所以展布所蘊,尊主庇民之責,汲汲然捨予長往,有若袖手傍觀者然,實非平日所望,而抑有乖於貴相知心之道也。此時待卿之造朝,不啻大旱之雲霓,卿其須體至意,更毋困我,與史官從速偕來,以副如渴之望事,更爲傳諭,必與偕還事,下諭。
吏曹啓曰,臺諫有闕,政事,取稟。傳曰,明日爲之。
政院啓曰,卽者都承旨閔就道,陳疏到院,而觀其措語,則女息,染患危劇,至情所在,親自救護,決不敢出入於近密之地云。旣知其犯染,則元疏不可捧入,何以爲之?敢稟。傳曰,今姑改差。
持平蔡成胤再度呈辭。入啓。遞差。以上出朝報
禁衛營啓曰,卽接江都城役所都廳牒報,則三牌將崔尙亨管下韓山軍金每邑實,今月二十三日,無弊赴役矣。同日初更量,猝得中惡,四更仍爲物故云。殮葬木·空石等物,自本營旣已覓給,而赴役之軍,客死役所,事極驚慘,敢啓。傳曰,知道。以上禁營謄錄
壬申三月二十七日午時,上御資政堂,晝講。
特進官李義徵,同知事權愈,參贊官李泰龜,侍讀官沈仲良,檢討官趙湜,假注書李尙說,記事官閔彦良·蔡彭胤,武臣張是奎入侍。
沈仲良,進講大學衍義,自顔淵問仁,止學者尤宜深玩,上讀新受音訖。以上出朝報
上在慶德宮。停常參,只晝講。
工曹判書沈梓知經筵辭免上疏。入啓。答曰,省疏具悉。卿其安心,須勿固辭焉。
謝恩,僉知李湜。
判中樞府事李觀徵上疏。大槪,所患眼病苦劇,調治累日,不見寸效,當此逐日開筵之日,臣所兼經筵之任,一向虛帶,病裡憂悶,更添一症。伏乞聖慈,諒臣老病實狀,兼帶知經筵之任,爲先許遞,以幸公私事。入啓。答曰,省疏具悉。卿其安心,勿辭行公。
禁府,李國芳·李國華拿囚。啓。以上朝報
吏批啓曰,判書受由在外,參判服制,小臣獨政未安,何以爲之?敢稟。傳曰,只出緊任。
又啓曰,新除授驪州牧使姜銑戶奴,呈狀于政廳曰,上典老親,年迫九袠,氣息綿綴,雖無疾病之時,委頓床席,轉側須人,況於積敗之中,添得寒疾,咳逆重發,頑痰上升,縷喘奄奄,有加無減,人子至情,不忍離側赴任,欲爲入啓處置云。本州旣非厭避之地,親病如此,則不可强令赴任,驪州牧使姜銑,依近例罷黜,何如?傳曰,允。以上吏曹謄錄
壬申三月二十八日午時,上御資政堂,晝講。
特進官禹昌績,同知事權愈,參贊官李麟徵,侍讀官沈仲良,檢討官趙湜,假注書李尙說,記事官閔彦良·蔡彭胤,武臣曺廷亮入侍。沈仲良進講大學衍義,自或問顔淵,止無物之不被其愛,上讀新受音一遍訖。以上出朝報
上在慶德宮。停常參·經筵。
上在慶德宮。停常參·經筵。
下直,長湍府使金爾樞。
傳曰,明日晝講爲之。
禮曹佐郞趙世恒,故儒臣鄭介淸書院賜額致祭後,入來。以上朝報
御營廳啓曰,江都城役所役軍糧料,以附近邑本廳軍保米二千五百石,俾令直納于城役所,以爲限畢役間,磨鍊放下之地矣。卽接城役所都廳報狀,則附近邑保米二千五百石內,一千二百石零,未及來納,故來月初五日以後,役糧絶乏,若不預備,則數千軍糧,無以放下,勢甚狼狽云。本府甲倉所在軍餉米,限一千石爲先貸用,待附近邑未到保米□□□□□□□□事涉便當。以此意,江華府及城役都廳處,急速知□□□□□□□。郞廳安世甲校正。日記廳郞廳趙景觀書。
上在昌德宮。停常參·經筵。
下直,長鬐縣監尹承渭,平澤縣監魚震奭。傳曰,明日晝講爲之。晝講入侍時,知事沈梓,特進官兪夏益,承旨李震休,玉堂權基敬·李濟民,假注書李尙說□□□巘。
備邊司啓曰,命下矣。木花以年豐□□□□□□□勢難逐年增減,一疋之木,以去核木花二斤換貿,則雖不滿道臣□□□數落本九十餘兩□錢□□□重添給之路,木一疋,以去核木花二斤,定式換送之□□□□該廳,何如?答□,□。
上在昌德宮。停常參·經筵。
輪對官入侍時,校書校理李再昌所啓,本館貢物中,有春秋館時政記紙進排之規,以小好紙定式,而中間紙品漸高,必以大好紙徵納,其弊誠爲不貲,頃年因輪對官本館校理張斗七之陳達,降其紙品事,蒙允矣。曾未幾何,紙品還高,貢物主人等,不勝支堪,稱冤益甚。自今以後,更以小好紙進排事定式,以爲永久遵行之地,何如?上曰,依前定式,以小好紙進排事,分付,可也。平市署令李錫所啓,本署所掌有紙,前係於□案,凡□大小之役,莫不責應,而別有閑雜輩,稱以紙弊防納,三南大同各色紙地,受食價米,至於一萬二千餘石之多,而元無市役應答之事,故紙廛主人,以獨應苦役,不得防納爲冤,至於擊錚上言,非止一再,終無決折之事,本署提調,將欲變通,而未及進達矣,旣承下詢,敢此仰達。上曰,令本署稟處。
晝講入侍時,同知事吳始復,特進官柳最賢,承旨申厚載,玉堂洪璧·朴漣,注書吳尙友,史官閔彦良·蔡彭胤,武臣李澤一。以上朝報
晝講入侍時,參贊官申□□所啓,武臣之入侍經筵,始於近年,非如特進官之不可闕也,今者武臣李澤〈一〉,十餘日之內,再次入侍,殊有違於輪回入侍之本意,自今以後,開講之日,如有應入之員,則不必疊入,自兵曹先爲來言於本院之意,分付,何如?上曰,依爲之。
又啓曰,輪對武臣,不可人人而苟充,例以武弁堂上中,稍有聲望履歷者,抄擇以啓,而曾前被抄之人,或老病,或罷散,或在外任者,故在京者絶少,每値開筵之日,實無輪回入侍之路,一人疊入,其勢固然,無論內任與外任,輪對可合者九人,更爲加抄,別單書入之意,敢啓。傳曰,知道。以上兵曹謄錄
傳旨,抱川縣監洪九齡,當初爲政生疎,處事昏矇,治獄決訟,做錯甚多。春初決杖還任之後,所當惕念改圖,一向稽緩,小無恪勤奉職之意,誠極駭異,拿問處之爲只爲,下義禁府爲良如敎,傳旨是白置有亦。向前洪九齡亦時在任所云,依例,府羅將發送拿來,何如?傳曰,允。禁府謄錄
備邊司啓曰,宣惠廳啓曰,頃者咸鏡監司李蓍晩,以朝家每年劃給南道,三·甲及四堡,一柵土卒貧戶衣資之木綿木花,自本營料理造衣,則當作八百領衣,周三年,可以遍及於二千三百餘之貧戶,而木綿則有略干所餘,木花則有若干不足,每一疋,換給三斤木花,難爲下送事馳啓,則備局以依此施行之意,覆啓蒙允,分付本廳矣。木花元非本廳所儲之物,勢將以木換貿於市上,故招致市井監考,問以一疋之木,當換去核木花幾斤云,則監考言內,所謂木花,或有全失未摘之年,如此之時,則其價絶貴,此則不可以常例論之,雖値常年,木一疋,不過換去核木花二斤云,以此計之,則木花所換之數,似不滿本道之所望。若以一疋之木,必欲換三斤之木花,則自本廳添價,然後可以準數換貿,通計本廳落本,則錢文多至九十餘兩,每年九十餘兩之錢,自本廳添價,則亦難支當,從長變通,令廟堂更爲稟處,何如?答曰,依啓事,命下矣。木花以年豐歉,價有高下,則勢難逐年增減,一疋之木,以去核木花二斤換貿,則雖不滿道臣請授之數,落本九十餘兩之錢,該廳亦無添給之路。木一疋,以去核木花二斤定式,換送之意,分付該廳,何如?答曰,允。宣惠廳謄錄
上在昌德宮。停常參·經筵。
下直,忠淸都事李瑁。
晝講入侍時,知事吳始復所啓,冬至上使,喪出於萬里之外,道路觀者,莫不流涕,在一行譯官之道,所當盡心治喪,俾無未盡之事,而首譯以下,當其喪出之日,託以不習喪事,互相推諉,終令迷劣一譯官,看檢襲斂,及至行喪,亦不隨來,事之痛駭,莫此爲甚。首譯則都提調旣已草記請拿,其餘譯官,自本院亦已施罰,而其中金鎰信,旣定上使乾糧之任,則與他譯自別,往來支供與路費,〈矣〉則句管,不得須臾離次者,前例卽然,而當其病篤之際,旣無擔當救護之意,喪柩出來之時,亦爲偃然落後。且譯官黃萬英則訃聞之啓,欲爲急速出送,自行中望定,則多發悖說,終不肯出來,未免改定以他譯云。此兩人所爲,尤極痛惡,不可不別樣重治,以警他人,金鎰信·黃萬英,令攸司從重科罪,何如?特進官柳命賢曰,如使朝家,少有紀綱,則隨行譯官,何敢乃爾?此事實關後弊,不可不重究矣。上曰,譯輩所爲,俱極可駭,而此兩譯,尤甚痛駭,後弊所關,不可循例奪告身而止,令攸司各別從重科罪,可也。
傳曰,映花堂,今月初六日上樑矣。雖與殿閣有異,而係是親臨試士之所,則亦有別乎循例別堂,不可無上樑文矣,大提學使之製進。
傳曰,大臣·備局堂上引見。
大臣·備局堂上引見入侍時,右議政閔黯所啓,臣於上年赴京時,將近北京,漸見卜馬落後,日日增加,瘦盡見骨,不能行步,故善喂之意,治罪申飭。問其所由,則答以資糧已盡,人不得食,何以喂馬?有死之外,無以爲計云。不得已自乾糧續給糧料,而數日之間,致斃者已至六七匹矣。留館之時,彼中所給米豆·柴草,本來不足,各其人,例爲添補以過,而入去之時,已盡其糧資,留館及出來時,從何生出乎?及其回還時,致斃者已數十匹,而使行則僅僅雇車,得以回還,寒心寒心。至於致斃馬夫等,懸鶉持瓢,行乞路傍村落,夕宿之站,多未及到,則護行將校,以人物落後,使不得發行矣。大槪從前使行時,一行刷馬,準數刷銀,故京外有馬者,爭相願立,近來以來,雇廳別將輩,豫以穀物,從優折價,分給貧人,臨時驅送,本州則稱以償債廳定送,負債後,以其雇價,移送本廳,故貧人急於救命,不問如何,已爲受食後,擧皆赤手入去,馬則故令不喂而斃,減其食口,往來之間,非盜則行乞,而本府則稱以殖利數多,請賞別將,以致如此矣。十數年前,臣以書狀·副使,再次赴京,未有此弊,今則不但使臣將無往還,通官輩,屢以灣人行乞,貽累本國,我輩亦羞爲言,臣意則凡使行時刷馬價,三分之一,則臨時分給,以爲治裝之地,其二分則付之灣上軍官,持往彼中,以爲繼糧之地,則無損於公,此弊可除矣。領議政權大運曰,公家已給之物,亦不可空失,曾前豫給之馬,責立於瀋陽及我國刷馬,宜當矣。上曰,我國之人,乞丐彼中,所見不好,不可不變通,依此爲之,可也。
領議政權大運所啓,江華長峯島,水草豐足,多産駿馬,癸亥年間,本府留守,啓請移屬本府,設屯置鎭,以減兵曹給代之布,故其時驅出馬群,移給本府矣。厥後本府元無設屯置鎭之事,只置煙臺一坐於島中高峯之上,而但徵日供魚物於牧子等處,兵曹給代之布,視前無減,其於國計官方,俱無所益,而留馬牧場,久致廢棄,事極可惜。卽今新佛島所放淸馬,將爲移置於煤音島,而煤音島牧馬,自前不爲繁殖云,今若移放淸馬於長峯島,而本島所設煙臺,則依注文島牧場例,仍前設置,似涉兩便,敢此仰達矣。上曰,江華府旣不設屯,則還屬本府,可也。
刑曹判書李義徵所啓,江都女墻之役,今纔半矣,而役糧殆盡,將未免停止,本廳之措置穀物,在於遠地,未及輸來,宣惠廳亦有償還都監之米,而惠廳時無所儲,難以償還云。江華軍餉米一千五百石,爲先貸出,補用役糧後,以惠廳所償之穀,移送江都,則似爲便當,故敢此仰達。今年三南漕運大同米,使之貢納於江都,以償其所貸之數,似好矣。上曰,依爲之。以上備局謄錄
備局堂上引見入侍時,御營大將尹以濟所啓,臣待罪軍門,而本廳略有弊端,敢此仰達。蓋御營軍,比他軍門士卒稍勝者,鄕居之故,習勞健實,緩急庶可恃矣,禁衛營設立之時,本廳及兵曹軍兵推移換定之際,本廳保人四千二百名,移送精〈抄〉,而其時廟堂,以御營軍子枝置簿待年之類,勿爲遷動事,定式矣。近歲廟堂,又爲變通,軍人子枝置簿待年之類,亦爲革罷,前者旣失四千二百名之保人,今又革罷子枝置簿之法,而使各邑充定,自此本廳軍兵,將未免疲殘,已極可慮。且在前則軍兵戶首老病除者,若率可合代定者來,則自本廳看審後,仍爲直定矣,直定之規,亦爲革罷,尤極可慮。有身役之類,自本廳直定,殊涉不當,而至於無役閑丁之不得擧論,亦甚不可,前日本廳軍兵之子枝,若或移定於他軍門,則有父子相換完聚之例矣。今則禁衛營保人完聚,而他軍門,則亦爲防塞,此後本廳軍兵子枝置簿待年之類,勿爲派送他軍門,依前完定於本廳軍兵,而有身役之類,勿爲擧論,無役閑丁,則本廳爲先置簿後,査問本邑,無役的實,然後方許代定,而父子完聚之法,亦爲仍存,似或便當,下詢于入侍大臣,而處之,何如?上曰,大臣之意,何如?領議政權大運曰,臣欲以是一陳於榻前已久,而朝家法令,每有朝更夕變之嫌,故未敢仰達,而今此御營大將所達之言,誠是矣。本營軍兵,與他軍門有異,軍兵子枝之待年置簿者,勿爲移送他衙門,依前自本廳句管,而且與直定之法,不無弊端,故自朝家纔已定式防塞,而軍兵老除者,自得請許之類,一切不許,令該邑代定,則不勤擧行,事未着實,軍政漸就虛疏,誠非細慮。今後則自得請除之類,本廳一一置簿後,卽爲發關于該邑,以爲自本官代定,成冊上送之地,則事異於直定,而稍有着實之效矣。上曰,本廳軍政,不可不念,依此爲之。尹以濟曰,子枝置簿事,及無役人査問後充定事,旣已定奪,而本廳軍兵子枝,移定他衙門之類,以生保人相換充定,完聚一款,何如?上曰,一體爲之,可也。以上摠戎廳謄錄
義禁府啓曰,前順天府使尹弘离照律公事,功臣付標中,其八代祖尹弼商,參世祖朝敵愾功臣,又入於成宗朝佐理功臣四等,而誤以佐理懸錄於世祖朝,致勤聖敎,本府之不能致察,殊甚非矣。請當該堂上郞廳竝推考,元公事則使之改書以入,而該房矇然捧入,不勝惶恐,敢啓。傳曰,知道。以上禁府謄錄
大臣·備局堂上引見入侍時,領議政權大運所啓,濟州入山之馬,素稱駿骨,必有朝家分付,然後例爲捉納,而近年以來,久無此擧,故各軍門戰馬,末由擇給。令本牧今年歲貢馬上來時,山馬中擇其尤者,限百匹捉送,而今雖節晩,全羅沿邊之邑,載馬船今方入送,急急捉出,雖未滿百匹,使之上送,擇其中有才品者,分養於兵水營等處,若得成材,雖不得御乘,可立爲邊馬,其餘則分給〈軍兵〉,何如?上曰,軍兵戰馬,甚爲殘劣,極爲驚駭,依此爲之,可也。以上司僕寺謄錄
壬申四月初三日,上御□□□。大臣·備局堂上引見入侍時,左議政睦來善所啓,卽今閭閻間拘忌之疾,漸至熾盛,闕門外禁標之內,自漢城府所當着實摘奸,而聞判尹鄭維岳之言,則自前雖士大夫家,使巫女直入,以探痘患之有無矣。近來士夫家,斥拒巫女,使不得接迹云,其習誠可駭然,而該府不爲摘發請罪,事甚未安,當該堂上·郞廳,竝爲推考。自今以後,禁標內痘患之家,各別摘奸,一切遠斥,掖庭下人·內各司下人及供上陪持人,出入闕內者,亦不無犯染冒入之患,隨現定罪事,令政院·兵曹嚴加申飭,俾無冒入之弊,何如?上曰,漢城府當該堂上·郞廳,竝推考,令政院·兵曹,各別申飭,可也。又所啓,充軍罪人李後晟·韓有良·朴貴建·尹以莘·許諧等,更爲移定於邊遠,以爲懲後之地,其時當該禁府堂上,推考,何如?上曰,大臣所達誠然,李後晟等五人,更爲邊遠充軍,當該禁府堂上,推考,可也。
領議政權大運所啓,平安道身彌島及椵島,兩牧場所養之馬多駿骨,可合國用,亦欲稟達,送本方官員捉來,而僉正朴聖述,今將下去江華,還來後,復送平安道,則農節驅馬,似涉有弊。姑待明春,更稟處之,何如?上曰,依爲之。
行護軍尹以濟所啓,臣待罪於典牲署提調,故頃以祭享所用黑牛事,有所陳達矣。卽今外方黑牛,旣盡來到,而無牧養之所,令禮曹稟處,何如?禮曹判書柳最賢曰,此事旣無前例,雖有草場,若無典守之人,則故失可慮,自本曹無善處之道矣。右議政閔黯曰,司僕寺亦有養牛之事,又多近道牧場,今此黑牛,屬諸牧場,使監牧官句管喂養,以爲蕃息之地,似好矣。上曰,令司僕寺稟處,擧行,可也。
右議政閔黯所啓,創建書院,賜額表章,意非不美,而凡事過則生弊,近年以來,列邑若無書院,則士子以爲羞,必立書院,請額而後已。鄕校則委諸校生,而聚會書院,作一論議之所,募入民丁,以爲使喚之人,稱以院儒,反自爲高,事極不當。至於西北之人,轉相慕效,亦多設立,或設空院,求得其人而享之,習俗漸變,人厭弓馬,頃日北兵使申汝哲狀啓,亦言之矣。或有爲一人疊設於數三處者,或近京之地,則創建之際,自三公六卿,以名宦之人,定爲搢紳,有曰救請一道,紛紜不已,故判書臣徐必遠爲湖西方伯時,列錄書院之不緊者,啓請革罷,故當時大得罪於士論,此則固涉於矯激,其有弊端,姑置勿論,朝廷之上,草野之間,旣是賢士大夫,則祭於鄕賢祠,可也,雖有可尙之節義,可尊之賢行,如非道德學問表著之人,不宜入享於書院,毋論專享與配享,毋得疊設事,已有受敎,自今以後,似當更爲申飭矣。上曰,曾在先朝,已禁疊設,士大夫之有賢行美節者,享於鄕祠,可也,苟非道學表著之人,不當入於書院,自今以後,毋得疊設事,該曹察處,可也。
上在慶德宮。停常參·經筵。
自昧爽至卯時,有霧氣。
本院啓曰,左承旨李壽徵女,幼學權憲經妻孺人李氏身死,服制出家降等,已行四日,出仕,何如?傳曰,允。
獻納宋儒龍啓曰,按治御史,事異常例,臣意以爲損傷國體,且關後弊,適忝言責之地,敢附必遞之義矣。今聞物議,以爲御史之廉問不善者,拿問處之之意,御史出去時,本院例以承傳分付以送,而今寅燁,旣有復命稽滯之失,且有擧措顚錯之事,則特命拿問,未爲不可,與自下請拿有異,而未及究竟之前,妄有疏論,大以爲非。且御史書啓及供辭,道臣不法之說,元無發露之端云,然則臣疏所陳,未免不實,臣之妄率之失,到此益著,決不可一刻仍冒,請命遞斥臣職。答曰,勿辭,退待物論。
院啓,引嫌而退,疏陳所懷,大意固好,遣辭之際,雖或不審,何可以此,輕易言官,請獻納宋儒龍出仕。答曰,依啓。
政院啓曰,映花堂上樑文,使大提學製進事,旣已命下矣。書寫官·讀文官,取考謄錄,則丁未年集祥殿上樑時,書寫官則不爲擧論,似當以寫字官書入,而讀文官,則以弘文館官員差出,今此映花堂上樑時,讀文之人,亦依此例,分付該曹差出,何如?傳曰,允。
吏曹啓曰,守令有闕,政事,取稟。傳曰,過國忌後爲之。以上朝報
禁府啓曰,以刑曹啓目,譯官金鎰信,以本府處置事,允下矣。金鎰信方待命於本府,卽爲拿囚之意,敢啓。傳曰,知道。禁府謄錄
上在慶德宮。停常參·經筵。
四更五更,有氣如火光。
傳曰,史官二員待命,騎馬六匹立之。
上在慶德宮。停常參·經筵。
許熲,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
上在慶德宮。停常參·經筵。
申時,日暈。夜一更,火星犯鬼宿西北星,月犯軒轅右角星。二更,月暈。
禮曹啓曰,命下矣。王子君夫人禮葬,考諸前例,則權減之後,時未復舊,而辛酉年仁興君夫人之喪,自上有特爲禮葬之命,今亦依仁興君夫人禮葬之例,擧行乎?敢稟。傳曰,依爲之。
又啓曰,崇善君夫人之喪,禮葬一款,考例擧行事,命下矣。取考謄錄,則辛酉年仁興君夫人之喪,自上有特爲禮葬之命,故依此擧行之意,入啓,蒙允矣。卽聞仁興君夫人,雖有特許禮葬之敎,而其後筵中,因大臣·筵臣所達,令該曹題給喪需及役軍·石灰等物,禮葬勿爲磨鍊事,更爲判下矣。臣曹初不覺察,遽援未行之前例,不勝惶恐。依仁興君夫人喪例,禮葬勿爲擧行,喪需·役軍·石灰等物,令該曹磨鍊題給,何如?傳曰,丙子以後,王子君夫人之喪,禮葬擧行與否,相考稟處,可也。
又啓曰,崇善君夫人之喪,喪需役軍等,令該曹題給事草記,傳曰,丙子以後,王子君夫人之喪,禮葬擧行與否,相考稟處,可也事,命下矣。取考丙子以後謄錄,則甲申九月,順海君夫人之喪,乙酉八月,順和君夫人之喪,庚寅十二月,義昌君夫人之喪,乙未二月,仁城君夫人之喪,甲寅正月,慶平君夫人之喪,自本曹皆以禮葬時未復舊,依近例棺槨役軍題給之意,稟啓則自上特爲禮葬事,別判付擧行矣,敢啓。傳曰,王子君夫人之喪,與他有異,自仁祖朝以後,因特敎,禮葬連爲擧行,故曾在辛酉年仁興君夫人之喪,禮葬事命下,則其時錫胄與戶判擔當防塞矣。該曹未詳曲折,視此爲應行之例,又請收還,此所以有考啓之命也。今若仍遵一時之謬例,則累朝已行之典,將未免廢閣矣,豈不未安乎?依前下敎,禮葬斯速擧行,可也。以上朝報
上在慶德宮。停常參·經筵。
政院啓曰,來十一日,文臣殿講及輪對日次,取稟。傳曰,爲之。
政院啓曰,卽見黃海監司李允修瑞興縣殺人罪人孫忠推案啓本,則孫忠以二幸劫奸其叔母,欲爲報仇,往于二幸家,則二幸出他,故殺害其女貴陽,以爲洩憤之地云。然則二幸之㤼奸眞僞,當問於孫忠之隣里族屬,而不此之爲,只問於孫忠父在實,以爲斷案,此一款,大有違於父不得訂子之法意。且在實招內,二幸劫奸之事,旣稱孟浪,則孫忠之於二幸,別無嫌怨,而留連兩日,必殺十二歲女兒者,極涉怪訝,必有隱情於其間,更加究問,得其實狀者,獄體當然,而只憑其父不得證子之說,終至於親問結案,其在按獄之道,殊甚疎漏。請黃海監司李允修,推考,何如?傳曰,允。以上朝報
吏批啓曰,判書吳始復,參判柳命堅,俱以病不來,小臣獨政未安,何以爲之?敢稟。傳曰,允。
又啓曰,新除授咸平縣監宋㷞,呈狀于政廳曰,謝恩回還之際,落馬重傷,不得運身,旬月之內,勢難差復,斯速入啓處置云。咸平旣非厭避之地,病情又是實狀,則當此農務方殷之日,不可等待其差歇,咸平縣監宋㷞,依近例罷黜,何如?傳曰。允。
侍講院啓曰,下番四員內,司書未差,兼說書閔彦良,以春秋館上番入直,只有兼司書李東標,以吏曹實郞廳,今方入直本院,而本曹則連以假郞廳入省記,亦甚未安,下番闕員,今日政,以在京無故人差出,卽爲牌招,使之推移入直,何如?傳曰,允。以上吏曹謄錄
兵曹啓曰,領中樞府事有闕,行判中樞府事金德遠,依前例陞附之意,敢啓。傳曰,知道。兵曹謄錄
義禁府啓曰,咸鏡道推考敬差官啓本,刑曹粘目,弑父弑主罪人虎碩·麒碩·唜男·之金等,移本府處置事,允下矣。事係綱常,依例發遣府都事,拿來,何如?傳曰,允。以上禁府謄錄
上在慶德宮。停常參·經筵。
傳曰,明日晝講爲之。
傳曰,明日晝講停。
政院啓曰,卽見忠淸監司沈橃雨澤狀啓,則或稱近峽諸邑,或稱沿海諸邑,或稱營下六七邑,而得雨各邑,不爲列書,殊欠詳審,請推考。傳曰,允。
上在慶德宮。停常參·經筵。
政院啓曰,明日專經文臣殿講時命官,何大臣進去乎?敢稟。傳曰,右相進去。
又啓曰,兩司之官,久不開坐,推緘之未照勘者甚多,守令未署經者,又有三員,除受由及在外人外,呈告未肅拜人員,竝卽牌招,以爲開坐之地,何如?傳曰,允。
大司諫權珪,正言成任啓曰,臣等俱以無似,濫叨言責,絲毫無補,愧懼方深,仄聞物議,以臺閣之含默,未有如今日。又聞喉舌之臣,作詩譏刺,縉紳之間,傳誦藉甚,臣等益切慚恧,繼以瞿然之至。抉摘微細之事,以取能言之名,臣等所不敢爲,至於補君德之闕遺,言朝廷之得失,見識有所不逮,未嘗劾一人論一事,以塞其職,則噤默之誚,實中臣等之病。尋單縮伏,蓋不獲已,而意外召命,遽降此際,嚴畏分義,黽勉趨詣,而疲軟不職,厚招人非,則臣等何敢一刻仍冒乎?請命遞斥臣等之職。答曰,勿辭,退待物論。
司諫成瓘,正言李一台啓曰,臣等之忝居諫職,已多日矣,而未嘗進一言論一事,以效職責之萬一,不待人言,已自歉愧。卽聞喉司之臣,作爲詩聯,顯示譏刺之意,搢紳之間,無不傳誦,情勢難安,不得不尋單縮伏計矣。不意此際,召牌遽降,分義是懼,黽勉趨詣,而臣等身居言責之地,旣被噤默之誚,則何可諉之以朝無闕事,而從他嗤點,仍據臺次乎?請命遞斥臣等之職。答曰,勿辭,退待物論。
左承旨許熲,右副承旨李震休上疏。大槪,近日臺閣之上,寂無一言,故僚席談話之際,偶得俳諧之一句,有所酬酢矣,傳播搢紳,轉成層節,致令多官紛紜來避,意外鬧端,實緣臣等,何可諉之於一時戱語,而晏然仍冒於職次?伏乞聖慈,亟遞臣等之職,以謝人言,以安私分事。入啓。答曰,省疏具悉。爾等勿辭,從速察職。
獻納宋儒龍啓曰,臣情病難强,久不行公,日事尋單,方切悶縮,卽者憲臣與同僚,俱以含默見譏,銀臺相繼引避,臣之忝叨諫職,爲日亦多,則不言之誚,臣亦難免,臣何敢晏然於臺次?請命遞斥臣職。答曰,勿辭,退待物論。
政院啓曰,右承旨李麟徵,同副承旨李泰龜,以左副承旨許熲,右副承旨李震休戱作詩句之時,同坐參聽,有所不安,一時出去,廳中只有臣厚載,左承旨臣李壽徵,出納之地,事甚苟簡。同僚作詩,只是參聽,則尤無可避之嫌,右承旨李麟徵,同副承旨李泰龜,竝牌招察任,何如?傳曰,允。以上朝報
司僕寺啓曰,旌義縣監朴濟,遞任進上馬二匹上來,俱有材品,而其中騮馬一匹,則步才實合於駕轎馬,且以體小,似不可立養於內寺,而遞任進上馬,內寺立養,從前規例,故依例禾毛色別單書入之意,敢啓。傳曰,知道。司僕寺謄錄
上在慶德宮。停常參,只晝講。
玉堂箚子。大槪,請掌令沈最良,行大司諫權瑎,正言成任,司諫成瓘,正言李一台,持平閔興道,獻納宋儒龍,竝命出仕事。入啓。答曰,依啓。
右議政箚子。大槪,位高恩重,兩致顚躓,乞早罷退,以安微分事。入啓。答曰,省箚具悉卿懇。於卿小無一毫不安之嫌,而陳章控免,若是其過乎?卿其安心勿辭,速出行公。因傳曰,遣史官傳諭。以上朝報
御營廳啓曰,命下矣。祭享黑牛,必放於無馬之牧場,可以孶息,亦無致傷之患,而太僕所屬牧場,旣無可合放牛之處,則仁川地〈德積〉·士也串兩島,雖曰御營廳移屬,而初非設鎭之處,只有若干屯田,則其在本廳,不甚關係,以其屯民,移定牧子,驅放黑牛於島中,實合事宜,而兩島中,水草之豐足,屯民之多少,不可不詳審而處之。典牲署解事郞廳一員,給馬下送,周審兩島,定其最優處之後,稟處,何如?傳曰,允。御營廳謄錄
禮曹啓曰,司僕寺官員,以提調意啓曰,今四月初三日引見入侍時,典牲署提調尹以濟所啓,祭享所用黑牛,自外方幾盡來到,而無牧養處之道矣。右議政閔黯曰,司僕,亦無牧養牛之事,近〈處〉牧場,屬於諸營牧場,使之句管喂養,似好矣。上曰,司僕寺稟旨擧行可也事,命下矣。取考本寺文書,則丁酉年間,亦有祭享黑牛,放牧于牧場,而令地方官次知之事矣。今當依此擧行,而今若放牧於有馬之牧場,則牛馬雜處,馬群有致傷之患,必別置無馬之島,然後可無馬與牛傷損之弊云,而近京之地,無無馬可合之處,但仁川地合,德積·士也串兩島,俱以本寺所屬馬場,年前移屬於御營廳,驅出馬群,若干設屯,而此兩島,皆周回廣闊,水草豐足,其中一處,定其界限,且設木柵,放此黑牛,而依前例,使地方官次知,每年蕃息數,報知於該曹宜當,令該曹稟處,何如?傳曰,允下事,命下矣。祭享黑牛,必放於無馬之牧場,可以孶息,亦無致傷之患,而太僕所屬牧場,旣無可合牧牛之處,則仁川地,德積·士也串,雖曰御營廳移屬,而初非設鎭之處,只有若干屯田,則其在本廳,不甚關緊,以其屯民,移定牧子,驅放黑牛於島中,實合事宜,而兩島中,水草之豐足,屯民之多少,不可不詳審而處之。典牲署解事郞廳一員,給馬下送,周審兩島,定其最優處之後,稟處,何如?傳曰,允。禮曹謄錄
上在慶德宮。停常參,只晝講。
政院啓曰,卽見兵曹粘目,則舒川郡守李萬夏等論賞回啓,粘付於京畿水使啓本之下,鐵串僉使李極論賞回啓,粘付於忠淸水使啓本之下,該曹之不察甚矣。當該堂上郞廳,竝從重推考,兩度粘目,則還爲出給,使之改付以入,判付則姑爲還入,而臣亦矇然捧入,今始覺察,不勝惶恐,敢啓。傳曰,知道。
假注書李尙說受由,代金㦪。
晝講入侍,知事李觀徵,特進官鄭維岳,承旨李壽徵,玉堂沈仲良·趙湜,假注書金㦪,史官閔彦良·蔡彭胤,武臣徐穉。
忠淸監司狀啓,水營居土兵金永立等六名渰死事。傳曰,渰死人等,令本道恤典擧行。
平安監司狀啓,朔州居梁義靑等六名燒死,殷山居鄭汗先等三名渰死事。傳曰,燒死·渰死人等,令本道恤典擧行。
尙州進士李葆英等上疏。大槪,請先正臣盧守愼諡懿字,及先正臣鄭經世諡號文字註義及肅字,竝命改贈,以崇奬儒賢,扶植文敎事。入啓。答曰,省疏具悉。疏辭,令該曹稟處。
傳曰,政事,明日爲之。
府啓,前承旨許熲,右副承旨李震休等,處近密之地,爲調戱之句,致有臺閣引避之擧,此固失於重厚之風,及其露章自訟也,竄其歇後,生出勢頭,一則曰,尋常慨然于中,一則曰,無深意於其間,全欲文之,語句矛盾,其亦異乎善補過者矣。如使熲等,眞有致慨於臺端之循默,則曷不顯斥於迭登前席之時,徒自聚首竊議,聯綴謔浪之辭,作爲標榜之資乎?從前言之,雖不足深責,從後言之,不可無規警。請前承旨許熲,右承旨李震休,竝從重推考。答曰,依啓。以上朝報
禁衛營啓曰,卽接江都城役所,本營都廳洪時亨所報,女墻之役,初九日已得畢築,而近因風勢不順,媒音島所浮石,未卽船運,十二日當爲畢役,十三日,各樣雜物,收置一處,十四日,役軍·工匠等犒饋後,仍爲放送。前日折浦近處所設水口,元非沙石堅固之地,內外泥濘之處,專以人力,補土幹築,前頭若値大水,則或恐有頹落之患,還爲防塞築城,更從制勝墩山麓下,設置水口三間,地勢甚硬,可無後慮。且月串城門樓,時未畢役,故各色工匠□募軍,竝百餘名,今姑留置使役,其餘盡放云。今此女墻之役,前月初一日,僅過四十餘日,能得畢築,誠爲多幸,役軍卜馬一百八匹,則自京中覓給十日人馬糧,當日爲先放送矣,敢啓。傳曰,知道。禁衛營謄錄
上在慶德宮。停常參·經筵。
政院啓曰,今日賓廳日次,兩司當爲來待,而大司諫權珪呈辭受由,司諫成瓘,獻納宋儒龍,正言成珪·李一台,或陳疏,或呈辭,諫院時無行公之員,司諫成瓘,卽爲牌招,以爲來待之地,何如?傳曰,允。
傳曰,大臣·備局堂上引見。
引見時,刑曹判書李義徵,今姑改差事,榻前下敎。
政院啓曰,新除授左承旨尹以道,時在京畿交河地,斯速乘馹上來,下諭,何如?傳曰,允。
幼學李稷上疏。大槪,目見儒賢之被誣,敢陳瀝血之危懇,痛斥邪詖之說,快士林之羞事。入啓。答曰,省疏具悉。爲士子而侮辱儒賢至此,良可寒心,爾之縷縷伸卞之誠,予用嘉之,而第自四學,旣施儒生之極罰,則今乃推以上之,朝廷有所窮竅,殊未知其恰當底道理也。以上朝報
吏批啓曰,判書吳始復,以繕工提調,進去齋陵,參判柳命堅病不來,小臣獨政未安,何以爲之?敢稟。傳曰,只出緊任。
內醫院官員,以都提調意啓曰,進御鍼監造醫官南孝源,令本院考例論事,命下矣。取考前例,則鄭斯良,再度監造,皆有相當職除授之命,白光璘,以治經敎授,監助封進,有未准朔陞出六品之例,權聖徵,以參祿遞兒監造,因本院稟啓,特令陞出六品事,啓下。今此南孝源,時在參下祿兒,則其論賞之例,似當與權聖徵一體施行,而恩賞重事,自下不敢擅便,敢此仰稟。答曰,陞出六品。
政院,守禦使吳始復,以繕工監提調,齋陵莎草修改事,進去,今方下直,而所授密符,經宿之地,不敢因佩往還,來請還納,何以爲之?敢稟。傳曰,因佩往還。守禦廳謄錄
壬申四月十三日,上御□□□。大臣·備局堂上引見時,領議政權大運所啓,今聞全羅監司,以淳昌郡守許堣,事由還家,病重不卽還任之故,啓聞罷黜云。當此農節,非但迎送有弊,聞其病勢,不至大段,守令得人,亦且未易,不可以一時呈病,輕易遞罷矣。上曰,許堣仍任,分付本道,使之催促還任,可也。
右議政閔黯所啓,侍從臣父年七十者,例有推恩之典,全羅都事朴澄,曾經臺侍,而其父昌夏,年今七十,故承旨李夏,身故後,其父亦蒙加資之命,而故持平安如岳父弼成,年亦七十云,似當有一體推恩之典矣。上曰,竝一體加資,可也。
領議政權大運所啓,社稷署奴婢,元數甚少,不成貌樣,故癸丑年間,特命加給十五口奴婢矣。其後婢一口則免賤,奴二口則移屬別監祭享,其他苟艱莫甚,其代,令該院劃給事,下敎矣。今聞別監有窠,其代,以前別監李二昌差下云,二昌卽社稷署奴子也,依前下敎,二昌還屬本署,何如?上曰,李二昌,曾以水刺間別監,仍屬於孝思殿,而頃者因渠所志,依願復屬於掖庭矣。大臣之言如此,今姑給代,此後則社稷署所屬,切勿免賤,亦勿移定他役事,捧承傳施行,可也。
上在慶德宮。停常參·經筵。
辰時,有霧氣。
政院啓曰,刑曹,以司訟重地,堂上,時無行公之員,而參判閔就道,參議嚴緝,俱不肅謝,卽爲牌招察任,何如?大臣之意,亦如此,敢啓。傳曰,知道。
又啓曰,通川,以被災尤甚邑,賑政方張,新縣監之赴任,一日爲急,不可等待其人馬上來,縣監金鐫相,數日內給馬發送,何如?傳曰,允。以上朝報
傳曰,今聞卒崇善君墓所破舊墳,定於今月十八日云,墓幕,卽爲造給事,分付本道。
上在慶德宮。停常參·經筵。
執義李宇晉啓曰,臣之尸居,今已月餘,臣猶自愧,人謂斯何?只切惶悚而已。請告出外之後,同僚及諫院多官,皆以銀臺嘲戱之詩,相繼引避,含默之失,與諸臺無異,而往還之際,延就累日,臣之自列,獨後於人,所失尤大,不可一刻仍冒。請命遞斥臣職。答曰,勿辭,退待物論。
傳曰,明日晝講爲之。
傳曰,今聞卒崇善君所破舊墳,定於今十八日云,墓幕,卽爲造給事,分付本道。
上在慶德宮。停常參,只晝講。
下直,通川縣監金儁相。
右副承旨李麟徵上疏。大槪,昨日申退之時,落馬重傷,亟遞臣職,俾得趁卽調治事。入啓。踏啓字
政院啓曰,守令拜辭之日,卽詣本院,聽傳敎講七事而出去者,例也,而卽者順興府使成,拜辭後,直爲出去,殊甚不當,請從重推考,卽爲發牌招致,聽傳敎以送之意,敢啓。傳曰,知道。
晝講入侍時,同知事閔宗道,特進官金,承旨朴紳,玉堂洪璧·朴涏,假注書金㦪,史官閔彦良·蔡彭胤,武臣尹淑。
晝講時,捕盜大將張希載,摠管之任,今姑改差事,榻前下敎。
傳曰,政事,明日爲之。以上朝報
義禁府啓曰,以都摠府啓辭,刑曹啓目,訓諫院奉事朴龍,移本府處置事,允下矣。朴龍,方待命於本府,卽爲拿囚之意,敢啓。傳曰,知道。
壬申四月十六日,上御□□□晝講,同知事閔宗道所啓,近來外方武士試射設技者,諸道狀聞甚多,京中更試之時,幸而一中,則直赴殿試,京中禁軍輩,逐日操弓,春秋考試及賞格試才之際,設技者稀小,以此推之,則外方狀聞設技,有難盡信也。勿論文武,科目出身,何等重事,而初試則以設技,更試之時,只以一中得之乎?側聞武弁之論,京中更試之時,柳葉箭□騎蒭二中,鳥銃二中,片箭一中,二分以上者,許令直赴殿試,則紛雜之弊,自可防塞云。自今以後,依此改定式施行,何如?上曰,外方設技之難信,誠如所達,而若永塞直赴之規,則或不無稱冤者,依此改定式,可也。
又所啓,虞候·守令·邊將之試射設技者,自京中更試,有傷事體,故諸道兵水使狀聞者,本曹覆啓之時,竝請援例陞資,而曾在壬戌年,全羅兵虞候崔以球,以片箭三中,有加資之命,自壬戌至辛未,十年之間,繼之者絶無。自臣待罪本兵以後,光陽縣監朴昌潤,包伊萬戶尹歸商,黔毛浦萬戶李萬衢,忠淸水虞候金相,皆以設技,或陞資,或直赴殿試。今者安骨萬戶金義,又以柳葉箭設技,統制使狀聞請賞,十餘朔之內,設技如是多出,其間必不無亂雜之弊,金義外,今姑依例施行,此後則外方虞候·守令·邊將之試射設技者,論以次賞事,定式施行,何如?上曰,依爲之。
又所啓,近年以來,賞加甚多,或以軍器別備,或以試射設技,或以捕盜,或以捉虎,前後陞資,不勝其紛雜。軍器別備,雖有制作精粗之不同,所備之數,必準前例,然後方可蒙賞,外方設技,雖云難信,元不得中者,必無得參之理,而至於捕賊·捉虎,率多掠奪他人之功,以爲已功,外方守令·邊將·監兵水營軍官,及上司之族親,因緣請囑於討捕使,或身在遠地,或安臥其家,而稱以指示捕捉,名入啓聞之中,捉虎之先放·先射·先登·刺殺者,未必蒙賞,而守令·邊將及各邑中軍·千摠輩,替享其利,以此人皆解體,無意捕捉,事之可駭,莫此爲甚。自今以後,道內守令·邊將·監兵水使族親及各營軍門軍官,切勿以指捕懸錄之意,各別嚴飭於諸道討捕使,只守令·邊將及各邑中軍·千摠之捉虎者,勿爲加資事,定式施行,何如?上曰,依爲之。
上在慶德宮。停常參·經筵。
辰時至申時,日暈。
同副承旨李泰龜上疏。大槪,臣於直廬中,猝患感冒,苦痛累日,時未和解,症情危惡,有加無減。以此病狀,斷無行公之望,亟遞臣職,以便公私事。入啓。踏啓字
正言成珪初度呈辭。入啓。傳曰,還出給。
刑曹參判閔就道上疏。大槪,臣之情勢病勢,俱難冒據,乞罷臣職,以安私分,以謝人言事。入啓。答曰,省疏具悉。卿其勿辭,從速察職。
兵曹參議李湜上疏再呈。入啓。答曰,省疏具悉。爾其勿辭,從速察職。
慶尙監司,以金萬福等渰死事狀啓。傳曰,渰死人等,令本道恤典擧行。
府啓,國綱不嚴,人心陷溺,邪說肆行,變怪百出。頃者四學儒生輩,以祭酒臣李玄逸召還事,陳疏之日,成僴爲名者,敢以無根醜詆之說,肆然筆之於通文之尾,至有附蝨權貴,戕殺大臣等語,姿意誣辱,略無顧忌,譸張閤闢,語極凶悖,而隱然以誤國二字,欲竝與諸臣而搆陷之,其心所在,誠不可測。玄逸,以山林宿儒,負一世重望,聖明之所尊敬,多士之所矜式,僴以幺麼蟣虱之徒,徒懷醜正之心,作此可駭可惡之擧,其蔑朝廷而辱士林,莫此爲甚。此而不懲,陰凶覬覦之輩,益無所憚,而日後之慮,有不可勝言。儒林雖已施罰,朝家不可無別樣懲治之道,請成僴,邊遠定配。爵賞,人主之大柄,固不可僭施而濫授。武臣之爲邊將·守令者,雖或有些小修擧之事,自是職分之當爲,以此而加資,本非愼賞之道。今此舒川郡守李萬夏,改備戰船,因水使禹弼漢張皇褒啓,該曹乃援李瀞之前例,致有加資之命,臣竊不勝慨然之至。夫戰船新造,公役至鉅,決非旬間所可造作,而弼漢狀啓中,乃云造於一望之間,此則必無之理也。是不過因其破船,充補重新而已。其於李瀞有戰兵船,□伺候船,竝爲新造者,不可比而同之,有何可褒之功,而遽施陞秩之賞哉?成命之下,物情俱駭,請還收舒川郡守李萬夏加資之命。忠淸水使禹弼漢,曲護李萬夏,必欲其蒙賞,虛張不近之說,肆然馳啓,其爲愚濫,吁亦甚矣。萬夏新造戰船,回泊致敗,則急急改造,所不可已,而弼漢,謂之自奮擔當,有若非所當爲而爲之者,戰船造成,例送工匠於水邊船材之處,作船運來,尤無動民費力之事,而弼漢,謂之不費民力,有若例爲動民之役者。至如初巡造船,旣用會減之米,而旋爲致敗之,則改造之時,本官,理宜自備,擧論濟船之價,極是剩語,臨事處變之說,尤甚可笑。其用意飾辭,循私罔上之罪,不可不懲,請忠淸水使禹弼漢罷職。以上朝報
義禁府啓曰,頃日得接全羅監司移文,則本府請拿營吏鄭萬亨,以御史分付,被囚於泰仁,移囚於扶安,受刑一次後,第八日致死云,而臣等於多事之中,不能覺察,已過累日之後,今姑啓達,其昏謬淹滯之罪,在所難免,惶恐待罪之意,敢啓。傳曰,知道。禁府謄錄
上在慶德宮。停常參·經筵。
下直,比安縣監兪永興,延日縣監李相殷。
吏曹啓曰,承旨有闕,政事,取稟。傳曰,明日爲之。以上朝報
吏批啓曰,春坊闕員,今方差出,而擬望之人乏小,相避竝擬,何如?傳曰,允。
又啓曰,新除授慶州府尹鄭載禧,以病呈狀,調理赴任之意,屢次論題矣,今聞其積年沈苦之病,近來添劇,旬月之內,差復無期云。本州,以嶺南雄府,且値農節,曠官日久,民事可慮,鄭載禧,依近例罷黜,何如?傳曰,允。
又啓曰,慶州府尹,今當差出,而本州,以嶺南劇邑,物衆地大,素稱難治,必得擇差,可責治效,而無故可擬之人乏少,守令中可合人,竝擬,何如?傳曰,允。以上吏曹謄錄
上在慶德宮。停常參·經筵。
自昧爽至卯時,有霧氣。
下直,沔川郡守曺殿周。
備邊司郞廳,以三公意啓曰,楊州,畿輔重地,而近年以來,百弊俱生,殆至於莫可收拾之地,牧使李衡祥,今方銳意蘇殘之際,移拜慶州府尹。慶州,亦係第一難治之邑,該曹之移差,固出於難於得人之致,而畿輔,比遠州,輕重有間,楊州牧使李衡祥,今姑因任,慶州府尹,別爲擇送之意,分付該曹,何如?傳曰,允。
上在慶德宮。停常參·經筵。
下直,寧邊府使金聖元,咸陽郡守李恒。
右副承旨李□□上疏。大槪,新命纔下,召牌繼至,感激洪私,惶恐分義,不得不趨詣闕下,而臣之被論,實坐於銀臺時事,誠不敢抗顔冒出於彈墨未乾之中,亟許遞免,仍治慢命之罪事。入啓。答曰,省疏具悉。爾其勿辭察職。
政院啓曰,國家不幸,飢荒荐臻,上年三南殿屎之慘,振古所無,民産旣竭,國儲隨闕,在溝壑餘瘠,專靠於今春兩麥,而數月以來,旱災日甚,陰霧朝昏,凄風晩起,出日杲杲,雨意漠然。〈連接〉各道狀啓,亢旱之災,大抵皆然,時或小雨,槪不過一鋤一犁而止,或有專不得雨之處,牟麥旣失登場之望,禾黍亦愆播種之期,街巷阡陌之間,人皆遑遑。若於數三日內,終慳霈澤,來秋穡事,斷無可期,顚連之患,勢所必至,朝家雖欲調濟,業已罄儲於旣往,何以繼賑於方來?思之至此,不覺寒心。伏惟聖上,勤儉之德,高出百王,憂念元元,夜以繼日,未知奚政之疵,奚政之失,有所不契於天,而天之降災,迺至於此?減膳避殿,薦牲瘞璧,雖或近於文具,而桑林一禱,滂沱千里,或應之理,捷於影響,上天雖高,降格何難?惟在聖明誠與不誠,而該曹迄無援例擧行之事,聖上亦無憂懼恐動之擧,殊非遇災修省,恪勤天戒之意。宜令攸司,不卜日設行祈雨祭,以盡敬天怒勤民□之道,不勝幸甚。臣等,忝在近密之地,區區所懷,敢此仰達。傳曰,芒種已迫,雨意愈邈,言念民事,誠極渴悶,方欲設行祈禱矣,今觀啓辭,正合予意。其令該曹,不卜日,定於二十四日,可也。
吏曹啓曰,法典內,每節季,刑曹·漢城府·掌隷院堂下官,決訟道數啓聞,三朔內,漢城府·掌隷院,小事則三十度,大事則二十度,刑掌,小事則五十度,大中事則三十度,不準者,有降一階之規,而取考今春三朔各司決等文書,刑曹則無一度決等,漢城府則雖有略干決等度數,亦未準法典定數。雖緣堂上之有故,不得頻數開坐之致,而其間亦不無不勤之弊,合有警飭之道。刑曹·漢城府郞官,竝依法典降資,何如?傳曰,允。
漢城府啓曰,諸上司,不爲關由漢城府,而直自分付五部,不計事之當否,督令擧行,大有弊端,故故相臣李浣,爲判尹時,入啓定奪,上司之直捧甘結,直出牌子於五部者,一切禁斷,而部官亦勿擧行事,作爲事目而遵用矣。近年以來,諸上司及各軍門,不有曾前事目,凡大小之事,輒自直爲分付於五部,部官之擧行,小或稽遲,則捉致部下人,或囚禁,或重棍,以此殘弊部屬,殆不能堪,而弊害之及於閭閻民庶者,甚多矣。上司與軍門所分付者如是,法例當爲之事,則雖關由漢城府,亦當奉施惟勤,何必違越事目,直爲分付於五部,督令擧行耶?今後一依曾前定奪事目,諸上司及各軍門,切勿直爲分付於五部,而必先關由於漢城府之意,更爲奉承傳施行,何如?傳曰,允。
禮曹啓曰,命下矣。近來亢旱,北關及畿甸尤甚,其餘六道,三月以後,或得一犂之雨,或得一鋤之雨,而俱未有一場大霈,芒種只隔一日,凄風連吹,雨意邈然。民事之十分可慮,臣曹亦非不知,纔以祈雨祭設行之意,稟議於廟堂,則大臣之意,以爲外方之得雨多少,未及詳知,姑觀五六日,請行無妨云,故未及啓請矣。今承聖敎,藹然有悶旱之意,初次祈雨祭,風雲雷雨山川□雩祀□,三角山·木覓山·漢江等處,來二十四日,依聖敎致誠祈雨之意,分付,何如?傳曰,允。
答府曰,不允。以上朝報
吏批啓曰,判書吳始復,以朔試射試官進去,參議睦林一,病不來,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避竝擬,何如?傳曰,允。
御營廳郞廳,以都提調意啓曰,本廳所關土城女墻之役,纔已完了,而以其磚石未及運着之故,姑未畢役矣。卽接都廳所報,則今四月二十五六日間,當畢役放軍云,而放送時犒饋,方將擧行,而軍兵離家已久,歸思日急,亦依前冬放軍例,願受預價,軍情擧皆如此,有難强拂,故軍兵都數,一千五百二十八名,每名各錢文三錢,合錢四百五十八兩四錢,令本廳別將韓樞,齎載下去,分給之際,其勞軍情,一如前冬放軍時事,而別將下去時,給馬支供等事,亦令該曹依前擧行,何如?傳曰,允。備局謄錄
上在慶德宮。停常參·經筵。
午時·未時,日暈。
下直,全羅兵使張漢相,永宗僉使徐鎭。
假注書李德運病,代鄭思孝。
奉敎閔彦良上疏。大槪,臣之母病危重,乞遞臣職名,俾得專意救護事。入啓。答曰,省疏具悉。爾其勿辭,救護母病。
工曹判書權愈上疏。大槪,猥蒙恩擢,決難承當,乞賜改遞,以重名器,以安微分事。入啓。刑曹判書睦昌明上疏。大槪,臣於受由還歸之路,伏承秋曹寵擢之命,驚惶感激,只有涕淚。第臣自諒才分,決無承當之望,伏乞聖慈,俯諒危懇,亟收成命,以重官方,以安微分事。入啓。答工曹判書權愈,刑曹判書睦昌明疏曰,省疏具悉卿懇。今玆簡拔,意非偶然,卿等安心勿辭,從速行公。
傳曰,秋曹劇地,近因長官之久曠,詞訟積滯,爲日已久。刑曹判書疏批已下,卽爲牌招察任。
義禁府啓曰,弑父罪人虎碩·麟碩,殺主罪人唜男·三金等,旣已拿囚,係是綱常,依法例三省推鞫,何如?傳曰,允。
政院啓曰,弑父罪人虎碩等,三省推鞫事,命下矣。委官,何大臣進去乎?敢稟。傳曰,右相進去。
又啓曰,弑父罪人虎碩等,三省推鞫事,命下矣。兩司牌招進參事,城上所牌招言送之意,敢啓。傳曰,知道。
院啓,新除授正言吳□□,時在全羅道金溝地,請斯速乘馹上來事,下諭。答曰,依啓。
政院啓曰,禁府都事,以委官意來言,判義禁柳命天,身病猝重,三省推鞫,今日不得爲之,待差開坐之意,使之微稟云,故敢稟。傳曰,依爲之。
政院啓曰,右承旨李湜,疏批已下,今日不爲出肅,牌招察任,何如?傳曰,允。
假注書鄭思孝改差,代李道原。
上在慶德宮。停常參·經筵。
下直,蝟島僉使柳克升。
義禁府啓曰,弑父罪人虎碩·麒碩,弑主罪人唜男·之金等,不待時凌遲處斬事,承傳啓下矣。卽當擧行,而法典內,雨未晴,夜未明,勿行死刑,明日且是下弦日,不得行刑,待無故日擧行之意,敢啓。傳曰,知道。義禁府謄錄
請對入侍時,兵曹判書閔宗道所啓,凡軍兵之馬,必體大壯健,然後可用於戰場,而近年以來,馬種漸小,大不如前,禁軍等所騎,自備馬外,受官馬者,無非駑弱。雲錦成群之美,雖不可望,而疲殘瘦劣,不似羽林氣像,誠可嘆也。訓局馬兵,則有官私馬之規,必有自備馬減番之事,故馬兵等,樂爲之自備,戰馬之壯實,猶勝於禁軍之馬矣。當初禁軍設立之時,自國家待之甚厚,願入者猶不甚多,卽今則時俗尙武,年少操弓之輩,皆願納馬入屬。若使禁軍有窠,雖累百匹之健馬,不日可得,而畿甸禁軍官馬受出之類,猶恐見落,不肯自退,雖有好馬者,無窠不差,禁軍之馬,變通無策,誠爲可慮。聞司僕寺上年各邑分養之馬,元數多至六百餘匹云,其中,雖有故失,想不下五百餘匹。邊馬元數之外,必以體大者,先給禁軍事,捧承傳施行,何如?上曰,近來軍兵所騎之馬,甚爲體少,不似戰馬貌樣矣。兵判所達誠然,待分養馬上來,先給禁軍,可也。司僕寺謄錄
上在慶德宮。停常參·經筵。
政院啓曰,初次祈雨祭,今日當爲受香,而昨日之雨,雖曰浹洽,卽今雨意,猶未開霽,只祝文中,專以亢旱爲辭。不可以此因用,姑觀前頭,更令該曹稟處,何如?大臣之意,亦如此,故敢啓。傳曰,依爲之。
大臣·備局堂上引見。引見時,前佐郞沈壽良,前修撰柳憲章,竝敍用事及前待敎洪重鼎,前檢閱朴行義敍用事,榻前下敎。
持平閔興道所啓,頃者四學儒生,以祭酒李玄逸召還事,齊會陳疏之日,有成僴爲名者,肆爲誣詆之說,至以蝨附戕殺等語,乃敢筆之於通文,其心所在,誠不可測。玄逸,起於草野,蒙被殊禮,經學言行,足以矜式士林,則如僴怪鬼輩醜正之言,何足爲玄逸病,而世道人心至此,而良可寒心。不可以儒罰已施,而特寬其懲治之道,請成僴邊遠定配。上曰,依啓。以上朝報
備邊司啓曰,才堪守令,抄出以啓事,命下矣。九人抄擇,別單書入之意,敢啓。傳曰,知道。
大臣·備局堂上引見時,領議政權大運所啓,臣於李玄紀事,有所懷,而査事未出場,故不敢輕先陳達,今此旣已收殺,敢此仰陳矣。繡衣之承命廉問,事體甚重,雖有所失,未復命之前,固不徑先疏斥,此事有關後弊,玄紀,不可無警責之道矣。左議政睦來善曰,御史未復命之前,徑先疏斥,有同迎擊,事體所在,不可置之矣。右議政閔黯曰,方萬元·朴善交,中間弄奸之事,非李玄紀之所知。當初李玄紀啓文中,若有褒揚萬元之語,幾不免疑似之謗,而旣無此事,雖非朴善交之自服,李玄紀,元無可疑之端。若其徑先陳疏於御史未復命之前,果爲率爾,故臣於前日登對時,旣有陳達矣。上曰,御史書啓中,方萬元用賂事,李玄紀旣已昭雪無餘,而待其復命,疏論未爲不可,徑先疏斥,果爲不當,且關後弊,罷職,可也。以上吏曹謄錄
大臣·備局堂上引見入侍時,領議政權大運所啓,司僕僉正朴重圭,頃日放馬於長峯島,卽爲還來矣。得聞重圭之言,本道閑曠,水草豐足,馬種可以蕃息,而江華府,收捧魚物於此島居民,故頗有弊端。且放牧羊羔,羊羔蹂踐之地,惡臭薰染,草不茂盛,馬不得食其草云。今則本島移屬於本寺矣,自江華府,不宜有所句管,魚物勿爲收捧,羔羊移放於本府所屬他島,何如?上曰,依爲之。備局謄錄
大臣·備局堂上引見入侍時,右議政閔黯所啓,齊陵,本是故驪興府院君祖地,故當初封陵時,勿令移葬,旣在於火巢內,故墳上樹木,不敢斫伐,墓上生木,以至拱抱,因奉審官員啓達,許令斫伐矣。今番奉審時,其子孫來言,斫伐歲久,又爲茂盛云。其墳山,係是元敬王后祖地,似當又爲許斫矣。上曰,端陽節日不遠,其時斫伐事,分付,可也。以上禮曹謄錄
大臣·備局堂上引見時,左議政睦來善所啓,扶安·格浦,當初設鎭,有爲江都,聲勢相依,中間移屬本道,未知何故也。近日差出僉使,且令禮曹判書柳命賢句管,有所設施矣,僉使盧世挺之因御史書啓,以軍器不爲修改,至於罷職。本鎭旣無物役,僉使到任,未滿半年,則軍器之未及收〈拾〉,事勢固然,不須深罪,聞柳命賢之言,世挺稍諳軍務,可責成效云。今姑勿罷仍任,何如?上曰,大臣之言,如此,勿罷仍任,可也。兵曹謄錄
上在慶德宮。停常參·經筵。
義禁府啓曰,弑父罪人虎碩·麒碩,弑主罪人唜男·之金等,旣已承服正刑。依律文妻子爲奴,破家瀦澤,罷其守令,降其邑號等事,令各該司奉承傳擧行,何如?傳曰,允。禁府謄錄
上在慶德宮。停常參·經筵。
備邊司郞廳,以三公意啓曰,頃日本司之坐,左邊捕盜廳牒報,內司使令,犯夜橫行,詬辱軍官,欲爲治罪云。本司回公之時,使令處,授以勿禁帖,使不得禁夜,則本廳軍官,但當問其勿禁帖有無而已,無爭詰之事,而軍官曰詬辱,使令曰不詬辱,俱無憑信之道,令該曹覈處之意,題送矣。後日坐,刑曹査報內,推問其夜坐更則以爲,備局使令,與捕盜軍士,一番相詰而已,別無辱及軍官之事,備局使令則以爲,有勿禁帖,而軍官不爲考見,結縛捉去,而令兵曹,棍汰軍官瞞告主將之罪。且聞本廳不待回題,本司使令,已爲決棍二十度,故令該曹,推治本廳下人矣,今聞捕盜大將張希載,連日陳疏,政院不捧入,語多不平云。此固出於未諳事體,不閑文字之致,而其在朝廷體例,不可無規警之道,捕盜大將張希載,從重推考,以存事體,何如?傳曰,允。
政院啓曰,都承旨申厚載外三寸叔許穕,身死,服制已行四日,出仕,何如?傳曰,允。
院啓,參下蔭官陞出六品,有違常規,非有卓異之才,表著之績,則必皆積月累仕,仕滿陞遷者,乃古制也。再昨筵中,有參下人抄啓,直擬六品之命,雖緣近日乏人尤甚,有此變通之擧,而仕路無漸,無過於此,後弊所關,不可不慮。請還收參下官抄啓,直擬六品之命。答曰,勿煩。
府啓,引嫌而退,事雖可論,嫌亦當避,未卽爭執,其勢固然,請持平閔興道,出仕。答曰,依啓。以上朝報
吏批啓曰,判書以事出外,參議病不來,小臣獨政未安,何以爲之?敢稟。傳曰,仍爲之。吏曹謄錄
上在慶德宮。停常參·經筵。
未時·申時,日暈。
下直,安陰縣監姜植。
禮曹啓曰,典牲署黑牛放牧處,發遣本署郞廳,周審仁川地德積·士也串兩島矣。郞廳回告內,以爲兩島形勢,親自看審,則德積,周回七十里,士也串,周回二十里,亦可謂之廣闊,而俱是石山,草樹不茂,井泉亦少,決非放養牛馬之地云。放牛之處,貴在水草,而兩島形勢,果如該署郞廳之言,則其在放牛孶畜之道,十分虛疏,更令本署,探問他處水草周足之島,牒報後稟處,何如?傳曰,允。又啓曰,頃因京畿監司狀啓,備局覆啓內,楊州境內各陵香炭山,若不爲封標定界,則山腰上下,山脚遠近,都無界限,闊狹嬴縮,有難的定,使本州牧使與陵官,趁今秋眼同摘奸,明白設標,以定境界事,允下矣。近來各陵香炭山之境界不明,致有收稅時爭鬧之端,非但楊州一境,他邑所在陵寢,亦多有此患,朝家旣有定界設標之擧,則各處陵寢,不宜異同,他邑香炭山,亦依楊州例,各其在官,與陵官相議,掘垓定界後,周回長短,成冊上送本曹,以爲後考之意,分付,何如?傳曰,允。以上禮曹謄錄
上在慶德宮。停常參·經筵。
下直,驪州牧使李雲徵。
兵曹判書閔宗道辭職上疏。入啓。答曰,省疏具悉卿懇。卿其安心勿辭調理。
左承旨李湜上疏。大槪,幸蒙恩暇,今方登途,而往還之間,當費旬望,喉舌重地,不可久曠,請遞職名,以便公私事。入啓。答曰,省疏具悉。爾其勿辭,往來焉。
吏曹啓曰,臺諫有闕,政事,取稟。傳曰,明日爲之。
兵曹啓曰,當日興海武學李泰榮稱名人,黑天翼,措弓矢,自開陽門入來,差備門外擊錚,極爲駭愕,自本曹捉來,推問其擊錚辭緣,則渠之曾祖父婢妾子孫,今爲豐基鄕校奴婢,欲爲伸白,至於擊錚云。渠所訟冤,非但與四件事有異,身爲嫡室,爲其孽族,必欲擊錚伸辨者,已極可駭。變着衣服,雖是擊錚者之常事,持弓矢闌入闕內,此實前所未有之事,同李泰榮,不可以循例擊錚者治之,令攸司考律科罪。同門守門將趙瑼,不能禁斷,至使佩持弓矢者恣意闌入,亦不可循例警責,守門將趙瑼,姑先從重推考,以懲日後,何如?傳曰,依啓。趙瑼,先罷後推。以上朝報
義禁府啓曰,以江原道暗行御史書啓,刑曹粘目,前通川縣監金鼎台,平陵察訪兪夏震,移本府處置事,允下矣。金鼎台·兪夏震,方待命於本府,卽爲拿囚之意,敢啓。傳曰,知道。禁府謄錄
上在慶德宮。停常參·經筵。
未時,太白見於巳地。
下直,天安郡守朴泰長。
政院啓曰,來初一日輪對日次,取稟。傳曰,爲之。
掌令金兌一,持平閔興道啓曰,日昨照勘之坐,兵曹佐郞李宇謙功籤,四代祖陽元,誤以元陽書之,啓下之後,始覺其倒錯,莫重奏御文字,不能致察之失大矣,請命遞斥臣等之職。答曰,勿辭,退待物論。
院啓,臣等,以參下蔭官,直擬六品還收事,屢日論列,而兪音尙閟,臣等竊惑焉。凡參下陞六之規,非有卓異之才,表著之績,則必積月計仕,循序漸進,乃古制也。頃日筵中,有抄啓直擬之命,雖緣乏人,爲此變通之擧,此與別薦有異,而不計入仕之久近,一時陞遷,至於九人之多,事異常規,人以爲訝,適足以長躁進之風,啓僥倖之門,不可以成命之旣下,置之。請還收參下官抄啓直擬六品之命。頃者祭酒臣李玄逸之南還也,聖上,別遣史官,意非偶然,而玄逸,猝然去國,未及治任,濡滯江上,至於數日,承命史官,所當訪問玄逸所住之處,追及傳諭,而不此之爲,徑先作行,直向嶺南,待玄逸下去之後,始乃傳命,使聖明留賢之盛意,終不免爲文具之歸,其稽緩不職之罪,不可不懲,請其時傳諭史官,罷職。黃海兵使禹瑞圭,爲人濫猾,性且貪鄙,前後居官,無一善狀,及授本職,抛棄軍務,專以肥己爲事,見鳳山馬兵所持之馬,才品絶好,潛囑馬主,托以見失,成出立旨之後,廉價抑買,且於巡歷之行,多載木同,得中將士,只以疋端塞責論賞,以其餘木,買得良馬三匹而歸,軍情悉憤,聽聞俱駭。其他虐使工匠,剝割兵民之狀,不一而足,如此之人,決不可仍畀西閫重任,請黃海兵使禹瑞圭,罷職不敍。竝引嫌而退。奏御文書,旣不致察,揆以臺體,勢難仍在,請掌令金兌一,持平閔興道,遞差。答曰,不允。史官推考,禹瑞圭事,風聞未必盡信,姑先推考,觀其緘辭而處之。處置事,依啓。
吏曹啓曰,臺諫有闕,政事,取稟。傳曰,明日爲之。以上朝報
吏批啓曰,判書出外,參判惠民署取才坐起進去,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。以上吏曹謄錄
禮曹啓曰,臣命賢,與本曹郞廳崔鋈,馳詣泰陵,入番參奉崔敬基眼同,本陵丁字閣有頉處,詳細奉審,則東邊大樑下斗拱,退下五分許,殿前御戶欹斜,可合長四尺許,隙廣三四尺許,東西月廊及南月廊棟,顯有欹斜之勢,御間西邊大樑棟四箇,退出二寸許,樑下斗栱,退下一寸許,御門內道里下長椽,下邊有折痕,罅隙二分許等處,果如道臣奉審書啓,而本陵丁字閣之營造,已過百有餘年,中間未聞有重建之擧,則間架左右之未能平定,勢所必至,形諸文字則或曰欹斜,或曰傾斜,而以其目所覩者言之,則御戶欹斜,月廊棟傾斜,東邊斗拱退下,不過暫似欹斜,俱不至大段,而至於御門內道里下長椽下邊折痕,御間西邊大樑棟上四箇退出,仍致斗拱之退下等,兩處最爲可慮。卽令所帶木手張士敬,周覽其退下處之輕重淺深,則木手言內,長椽下邊,初因罅隙,漸漸折罷,似非自上端重壓折傷之痕,御間大樑揷上四箇退出,斗拱退下處,大樑力重,斗拱年久難支,以致退下,而觀斗拱浮揷柱木四箇之內,斗拱未折之前,大樑亦可支撑,設令退下,則數漸有所加,三四年內,姑無大端可慮之端云。勿論大小,旣有退下之處,則卽今形勢,固當亟請重建之擧,而第念園陵仙寢,至敬且重,如非萬分不獲已之患,則百年舊屋,亦不敢續續毁改,姑觀前頭退下之有加與否,以爲稟處之地,何如?傳曰,允。禮曹謄錄
上在慶德宮。停常參·經筵。
未時,太白見於巳地。
下直,抱川縣監沈漢柱。
傳曰,明日晝講爲之。以上朝報
禮曹啓曰,卽見開城府留守權瑍狀啓,則祈雨祭設行事,令該曹稟處云,外方亦以祈雨祭設行與否,稟請朝廷,待其香祝下送,始爲擧行,自是久遠之規例,而近年以來,各道,視其旱災之緩急,自本道一邊設行,只以形止,馳啓京師,下送香祝之擧,停罷旣久,今此松都旱乾之慘,果爲切急,則自本府參酌形勢,設行祈禱之意,回移,何如?傳曰,允。禮曹謄錄
上在慶德宮。停常參,只晝講。
未時,太白見於巳地。
政院啓曰,持平孫德升,除授已久,而因兩司之位不齊,尙未署經,且監察之連日茶時,推緘之多未照勘,俱爲未安,兩司未肅拜人員,除在外呈病受由外,竝卽牌招察任,何如?傳曰,允。
傳曰,明日晝講爲之。
晝講入侍時,知事李觀徵,特進官閔就道,承旨權聖經,玉堂朴萬鼎·趙湜,假注書金㦪,史官朴行義·蔡彭胤,武臣辛致寬。
吏曹啓曰,臺諫有闕,政事,取稟。傳曰,明日爲之。日記廳郞廳李弘稷書。
上在慶德宮。
晝講大學衍義,自自誠明謂之性,止皆致曲之事也。同知事吳始復,特進官柳命堅,參贊官嚴緝,侍讀官朴萬鼎,檢討官趙湜,假注書金㦪,記事官朴行義·蔡彭胤,武臣洪時亨。
傳曰,明日晝講爲之。
院啓,臣等,以參下蔭官,直擬六品還收事,累日論列,而兪音尙閟,臣等,竊惑焉。凡參下陞六之規,非有卓異之才,表著之績,則必積月計仕,循序漸進,乃古制也。頃日筵中,有抄啓直擬之命,雖緣乏人,爲此變通之擧,此與別薦有異,而不計入仕之久近,一時陞遷,至於九人之多,事異常規,人以爲訝,適足以長躁進之風,啓僥倖之門,不可以成命之旣下而置之。請還收參下官抄啓,直擬六品之命。頃者祭酒臣李玄逸之南還也,聖上別遣史官,意非偶然,而玄逸,猝然去國,未及治任,濡滯江上,至於數日,承命史官,所當訪問玄逸所住之處,追及傳諭,而不此之爲,徑先作行,直向嶺南,待玄逸下去之後,始乃傳命,使聖明留賢之盛意,終不免爲文具之歸,其稽緩不職之罪,不可以推考而止,請其時傳諭史官,罷職。黃海兵使禹瑞圭,爲人濫猾,性且貪鄙,前後居官,無一善狀,及授本職,抛棄軍務,專以肥己爲事,操鍊之時,見馬兵所持之馬,才品絶好,潛囑馬主,托以見失,成出立旨之後,廉價抑買。且於巡歷試射之行,多載木同,得中將士,只以匹端塞責論賞,以其餘木,賈得良馬三匹而歸,軍情怨憤,聽聞俱駭。其他虐使工匠,剝割兵民之狀,不一而足,西來之人,莫不傳說,此非泛然風聞之比,其所負犯,不待緘辭而可知,請黃海兵使禹瑞圭,罷職不敍。答曰,勿煩。
今日輪對官引見入侍時,上曰,內資主簿柳世喬,奉事金時兌,各其所掌,不能明白奏達,推考,可也。
以李奎年爲假注書。
觀象監,巳時午時,日暈。未時,太白見於巳地。申時,日暈。啓。以上出朝報
吏批啓曰,副提學,大司成,今當差出,而擬望之人乏少,外任竝擬,何如?傳曰,允。
又啓曰,水原府使有闕,依近例,令備邊司議薦,何如?傳曰,允。以上出吏曹謄錄
晝講入侍時,知事吳始復所啓,山城所置軍器,太半可改,其中槍竿及銃家,尤不可不改備,而本廳,本無加時木出處,欲爲貸用於兩都監,則亦多苟艱之患,全羅左右水使處,槍竿·銃家,改備所用加時木,參酌分定,何如?上曰,依爲之。以上出備局謄錄
又所啓,臣頃往山城,射砲手試才時,將官黃聖耆,柳葉一巡沒技,而三矢則邊中,二矢則貫中,合而計之,至於七分之多,蓋聖耆,自少不避風雨,逐日習射,已成妙手云矣。頃者兵曹判書閔□□以外方試射沒技者,有不可盡信,混施賞加,不無濫雜之弊,故旣已啓稟防塞,而今番試才,則與外方循例試才者有異,似當有別樣論賞之擧矣。上曰,外方試射沒技者,或不無濫雜之弊,而今番則重臣親往試才,與外方試射有異。況南漢,國家之保障重地,不可無激勵之道,黃聖耆,特爲直赴殿試,可也。又所啓,臣自山城入來之際,城內居嘉善鄭希男等十一人,城外居李復元等二人,齊到號訴,聞其言,渠等,皆有丙子扈從之勞,至蒙加資之典,而當此老死之境,飢餓將至塡壑云,所見可矜,略給糧饌矣。蓋丙子扈從之類,在京者,自戶曹逐朔給料,春秋又有衣資題給之規,而此輩,以在外之故,不得均蒙其惠,渠輩之稱冤,似或然矣。使廣州府尹金夢陽,詳査其扈從虛實,自朝家一番題給米石,以爲慰悅之地,似當,故敢此仰達。上曰,令廣州府尹詳査啓聞,可也。以上出守禦謄錄
有政。大司成李萬元,副提學李聃命,吏曹正郞沈季良,說書洪重鼎,獻納宋儒龍,大司憲閔就道爲之。
上在慶德宮。
晝講大學衍義,自誠者物之終始,止特推之而已爾。知事柳命天,特進官權珪,參贊官朴紳,侍讀官朴萬鼎,檢討官朴涏,假注書李奎年,記事官朴行義·蔡彭胤,武臣張是奎。
領中樞府事金德遠箚子。大槪,乞蒙恩由,俾伸至情事。入啓。答曰,省箚具悉卿懇。卿其依箚辭,安心往來焉。仍傳曰,給由馬,澆奠牀備給。
府啓,新除授執義鄭來祥,時在江原道鐵原地,請斯速乘馹上來事,下諭。答曰,依啓。
左副承旨李壽徵上疏。大槪,昨於直廬之中,身病猝劇,扶曳還家,日漸危篤,以此病勢,決無供仕之望,亟賜遞改,俾得專意調治事。入啓。遞差。
政院啓曰,近日廳中,僚員不齊,事多苟簡,左副承旨李壽徵,又以病遞,而明日及再明,以齋戒將不得開政,政官卽爲牌招,闕員使之差出,何如?傳曰,允。
傳曰,史官一員待命,騎馬三匹,卜馬二匹立之。
院啓,請還收參下官抄啓直擬六品之命。黃海兵使禹瑞圭,罷職不敍。措語見上答曰,勿煩。前啓,祭酒李玄逸處,傳諭史官罷職事,停啓。
以李德運爲假注書。
傳曰,今日晝講時,知事柳命天,以近來閭閻甚未乾正,世子宮出入之人,各別禁斷,相見禮,今姑停止之意,有所陳達,此則實出於憂慮之誠,而至於經筵入侍之事,亦不無所拘云。果若此言,已經而又將不免拘忌,然則拘忌無可已之時,寧有是理哉?殊甚未安,今後此等奏事之際,必加詳審事,申飭。
觀象監,自巳時至申時,日暈。啓。
晝講入侍,知事柳命天所啓,伏聞相見禮入侍宮官之言,王世子,英睿夙成,講讀習熟云,進講之期,似在不遠,進講之人,固當博選,以爲儲養輔導之地。昔漢安帝時,樊準上疏曰,博求幽隱,寵進儒雅,以竢聖上講習之期。卽今諮議·進善,久不備員,人才雖曰眇然,今若廣加搜訪,草野巖穴之中,豈無專精學問之人?至於翊衛司官員,雖非進講之任,而若不愼簡,有乖於左右前後罔非正人之義,其在輔養之道,亦宜各別擇差,故區區所懷,敢達矣。上曰,筵臣所達誠然,令該曹博求遺逸之士,以差諮議·進善之窠,翊衛司官員,亦爲各別擇差,可也。又所啓,頃日輪對官,平市令李錫所啓,紙廛人事,令該署稟處事,命下矣。此事多有曲折,不可倉卒盡陳,姑陳其大槪焉。當初湖西大同設立之時,各邑紙地價,自該廳招致本廛市民,先以白綿紙一卷四斗,許之於市民,市民以其價廉,故有所稱冤,則該廳,乃以五斗,移給於外方之人,其後本署提調李尙眞,陳達於榻前,以折半分給事定奪,而該廳,只以金堤等十邑,白綿紙一種,塞責於本廛,其他紙地,終不折半分給,此所以紙廛·紙契,至今紛爭者也。三南紙價,通計一萬三千石零,而紙廛則只受一千餘石,紙契則受一萬二千石之米,市民之應役,極其浩多,紙契則無一應役之事,而坐專其利,其在朝家事體,似不當如是,紙契之設役,亦已年久,雖不可猝廢,必稍加變通,彼此不至相爭,似爲便宜,此事,非該署所可擅便,令廟堂稟處,何如?上曰,依爲之。
下直,咸平縣監沈枋。以上出朝報
有政。承旨李泰龜爲之。
上在慶德宮。停常參·經筵。
自辰時至午時,日暈。以上出朝報
禮曹啓曰,頃日祈雨祭受香之朝,因政院啓辭而停止,更觀前頭,令該曹稟處事,允下矣。伊日之雨,旋卽開霽,其後念七之暫時霑灑,終靳霈澤,欲雨不雨,時日已多,而節序漸晩,旱氣愈酷,更請祈禱之意,議于廟堂,則諸議以爲念三念七之雨,雖不霈然,多少間旣有雨澤,不可謂之全然旱乾,纔停旋請,亦欠誠實,或傳念七之雨,湖西山郡,頗有浹洽處云,他道,皆於伊日,果得霈澤,則民事似有回蘇之望,姑待遠道狀啓之入來,且觀今月旬前,始爲啓請宜當云,故臣曹,尙爲遲待,未及啓請矣。今觀開城留守狀啓,則本府境內,松岳·朴淵兩處,水旱祈禱之時,自前香祝下送,至遣重臣·近侍,未嘗有自本府設行之例,或香祝下送,使本府設祭,或依舊例別遣祭官行祀,令該曹更爲稟處,以爲急速擧行之地,而京中祈雨祭,旣未設行之前,別遣祭官於外方山川,似涉顚倒,而本府前後啓聞內,辭意如此,不可無變通之道,松岳·朴淵兩處,祈禱香祝,令該司照例磨鍊下送,自本府虔誠祈禱之意,回移,何如?傳曰,允。以上出禮曹謄錄
上在慶德宮。停常參·經筵。
戶曹判書柳命天上疏。大槪,臣於前席,有率爾誤達之失,伏乞鐫罷臣本兼諸任,以正臣罪事。以國忌留政院。
謝恩,大司憲閔就道,宗廟令柳晑。
黃海監司書目,前月二十七日雨澤,海州等十四邑段,幾至一鋤餘,載寧等九邑段,僅至浥塵,而鳳山·黃州·平山·兔山等四邑,則又有雹災,事係變異事。已上朝報
上在慶德宮。停常參·經筵。
右承旨朴紳辭職上疏。入啓。答曰,省疏具悉。爾其勿辭察職。
獻納宋儒龍辭職上疏。入啓。答曰,省疏具悉。爾其勿辭,救護父病。
修撰柳憲章辭職上疏。入啓。答曰,省疏具悉。爾其勿辭,上來察職。
院啓,請還收參下官抄啓直擬六品之命。黃海兵使禹瑞圭,罷職不敍。措辭見上抱川縣監沈漢柱,除拜之初,已有物議,而不爲下直於三公,徑先辭朝,自備局捉囚邸吏,則漢柱,全不顧憚,偃然赴任,其冒沒廉隅,輕蔑事體之狀,殊極可駭,請抱川縣監沈漢柱,罷職。日昨承旨之有闕也,喉司行公之員,尙有四人,院中凡事,自可推移,別無大段苟簡之事,而該曹未及稟政之前,徑先直爲煩請,至於牌招開政,有若不得已變通者然,事體所在,不可無規警之道,請當該承旨,推考。答曰,不允。末端兩件事,依啓。
政院啓曰,左承旨李湜,受由在外,右承旨朴紳,在陳疏中,今日不爲仕進,行都承旨申厚載,左副承旨嚴緝,同副承旨權重經,因臺啓竝皆出去,廳中只有臣一人,出納之際,苟簡莫甚,右位則拘於廳規,雖不敢直請牌招,而同副承旨權重經,卽爲牌招察任,何如?傳曰,依啓。竝牌招。
戶曹判書柳命天上疏。入啓。答曰,省疏具悉。卿其勿辭察職。
忠淸監司狀啓,天安郡居忠義李沆家出火,李沆及其子太茂·太昊等燒死事,傳曰,燒死人等,令本道恤典擧行。
備忘記,卒臨城君致祭祭文,三年幾盡之後,頃才製進,怠緩之習,殊甚可駭,知製敎推考,以警日後。
觀象監,自辰時至未時,日暈。啓。以上出朝報
禮曹啓曰,顯陵兩陵上及康陵兩陵上石物塗灰時,堂上·郞廳各二員,各其前一日進去,看審畢役事,啓下矣。今此兩陵修改時,本曹堂上郞廳,似當各爲進去,而兩陵,在於至近之地,夫馬之弊,亦不可不念,堂上郞廳各一員,兼進兩陵,以爲看役之地,何如?傳曰,允。
上在慶德宮。停常參·經筵。
下直,河東縣監金砯,永春縣監權斗寅。
兵曹啓曰,卽者金壬申進告內,蠶頭峯上,有吹囉叭者,捉來云,考其腰牌,則訓鍊都監吹手金汝達爲名,而在慶尙道金海者也。極爲驚駭,問其曲折,則渠之言內,私習在於明日,故習吹次,今日食後,往于南山蠶頭近處,吹囉叭一聲而止矣,此際現捉云。果如渠之所招,則似出於無情之致,而山上吹囉,太駭人聽,不可謂之迷劣,而容恕其罪,移送刑曹,照律科罪,當該知彀官及次知敎師等,常時不能檢飭,以致如此之患,亦不可無罪,分付都監,從重決棍,何如?傳曰,此出於迷劣之致,金汝達分揀,次知敎師,令都監參酌決棍,可也。
傳曰,樂善君長陵進去時,給馬。
禮曹啓曰,前月一朔之內,累次得雨,而終未有一場快注,旱乾之慘,近畿尤酷,祈雨之擧,固當亟請設行,而廟堂之議,皆以爲纔寢旋請,似欠誠實,連有雨徵,或不無庶幾之望,故一日二日,遲待至此矣。連接各道狀啓,則雖有間間得雨之處,而俱未浹洽,芒種之過,二旬將迫,等待時日,節序漸晩,近來朝霞旋霽,烈炎長曝,前頭差失一旬,則民事必至十分之境,虔誠祈禱之擧,決不容少緩。初次祈雨祭,風雲雷雨山川·雩祀·三角山·木覓山·漢江等處,不卜日,來初九日設行之意,知委擧行,何如?傳曰,允。
院啓,請還收參下官抄啓,直擬六品之命。黃海兵使禹瑞圭,罷職不敍。措語見上答曰,勿煩。朗原君偘,頃日沐浴之暇,實爲遊觀之計,而從之以子弟,率之以伶人,大張風樂,到處留連,驛馬自有定數,而調發太濫,廚傳亦有恒式,而供億不節,歷遍嶺東山川,以致一路騷然,卽今嶺邑,賑政方張,而偘,以崇品宗班,不恤民事之孔艱,罔念各邑之凋弊,因其閑漫之行,作此放肆之擧,事之可駭,莫此爲甚,不可以旣往而置之,請郞原君偘,罷職。長興庫奉事具鼎來,爲人庸鈍,全不識事,所掌職務,本非等閑,而尸居累朔,都不省察,且其言動擧止,不似官員貌樣,貽笑於同列,見侮於下吏,如此之輩,不可仍置,請長興庫奉事具鼎來,汰去。答曰,不允。以上出朝報
刑曹啓曰,本曹正郞黃釗,除授累日,尙未肅謝,而聞有身病,勢難察任云。多事之地,不可久曠,今姑改差,其代及一員未差之代,後日政,令該曹極擇差出,何如?傳曰,允。以上出吏曹謄錄
訓鍊都監啓曰,馬兵長在輦下,晝夜待變之軍,與禁軍無甚輕重,故分養馬上來之時,初巡馬,則使禁軍之無馬者擇執,再巡馬,則使都監馬兵之無馬者擇執,周而復始,已成不易之規矣。昨日太僕吏來言,今年分養馬,則勿拘前例,累巡上來之馬,先令禁軍擇執,然後始使兩局軍兵擇執云。終若如是,則禁軍,當盡取其好馬,豈復有可擇者乎?此雖出於本兵之陳達,兩局馬軍,將不得戰用之馬,其在軍政,旣極可慮,而渠輩當受之馬,見奪〈於〉禁軍,則亦不無不均之歎,依前定式,一從次第,輪回擇執事,分付該寺,何如?傳曰,允。
御營廳啓曰,別抄武士,當初設立之意,誠非偶然。凡擧動時,挾輦侍衛,晝夜待變,與駕後禁軍,少無異同,故分養馬上來之時,初巡馬,則使禁軍之無馬者擇執,再巡馬,則使都監馬兵之無馬者擇執,三巡馬,則使別抄無馬者擇執,已成不易之規矣。昨日太僕吏來言,今年分養馬,則勿拘前規,累巡上來之馬,令禁軍先爲擇執後,使兩局軍兵,追執退馬云,然則禁軍,當盡取其好馬,本兵陳達,雖出於一時變通,而本廳別武士·挾輦·侍衛,如上所陳。且其元數不多,猝變前規,有所取舍,事涉不均,依前定,或一從次第,輪回擇執事,分付該寺,何如?傳曰,允。以上見司僕謄錄
禮曹啓曰,頃因典牲署所報,祭享黑牛放牧處,仁川德積·士也串,俱不便好云,故令本署,更爲訪問可合處,覆啓,蒙允矣。卽接本署所報,則忠淸道泰安地安眠島,船材養木處,本道水營次知,而周回廣闊,水草豐足,正合黑牛之放牧云。牛馬放養,必擇水草豐足之處,安眠島形勢,果如該署所報,則誠爲便好,而旣屬水營,長養船材,元非空閑之島,黑牛移送,或不無掣肘之端,今若只憑該署所報,率爾放牧,恐如前日德積·士也串之難便,不可不詳審區處,爲先發遣本署郞廳,看審形便後,以爲稟處之地,何如?傳曰,允。以上出禮曹謄錄
上在慶德宮。停常參·經筵。
江原監司書目,高城五邑呈,以人物燒死,至於十九名之多,極爲驚慘事。啓。傳曰,燒死人等,令本道恤典擧行。
傳曰,卒崇善君夫人祿俸,限三年仍給事,言于該曹。
政院啓曰,來十日輪對日次,取稟。傳曰,爲之。
江原監司書目,道內各邑,四月二十二日,均得一犁雨,久旱之餘,誠爲多幸,而旋卽開霽,今過一旬,更未得雨,高燥畓庫,尙未播種,民事渴悶事。又書目,高城等五邑呈,以人物燒死,至於十九名之多,極爲驚慘事。啓。傳曰,燒死人等,令本道恤典擧行。已上朝報
上在慶德宮。停常參·經筵。
傳曰,史官五員待命,騎馬十五匹立之,祈雨祭等處內摘奸。
大司憲閔就道,掌令李濟民,持平李宇謙啓曰,臺閣署經,兩司必先通議,同日開坐者,蓋所以重事體也。持平孫德升,除拜已久,不爲署經,故政院,啓請牌招兩司,使之開坐,伊時本府僚員未備,不得開坐,而諫院,不復相議於憲府,獨自署出,此實古例之所未有也。日昨本府之追後開坐,雖出於勢所不已,旣不能規正諫院違例之失,則終未免同歸於墜落臺體之科,何可晏然苟冒於臺席乎?請命遞斥臣等之職。答曰,勿辭,退待物論。
觀象監,未時,太白見於巳地。啓。
上在慶德宮。停常參·經筵。
司諫成瓘啓曰,臣伏見憲府多官聯名之避,竊不勝瞿然之至。日者喉司,以持平孫德升,久不署經,兩司備員未易,明當啓請牌招之意,院吏分付云,故翌日臣與諸僚,承召齊會,而兩司之同日開坐,曾無簡通相議之規,各其該吏,互相告知者,自是前例,而伊日憲府之有故,未能預知,仍爲開坐,獨先署出,雖出於事勢之使然,而其墜臺體,違古例之責,無以自解。且黃海兵使禹瑞圭之啓,物議皆以爲擬律失當,而發論長僚,受由在外,臣以隨參之人,體例所在,不可任自加律,姑仍前啓,遲待其還矣。今聞以臣之不卽引避爲非云,以此以彼,俱不敢一刻晏然於臺席,請命遞斥臣職。答曰,勿辭,退待物論。
禮曹,再次祈雨祭,宗廟·社稷·北郊,不卜日,來十二日設行之意,知委,何如?啓。遣大臣設行。
正言洪重夏啓曰,本院禹瑞圭之啓,物議多以爲擬律失當,而當初發論之長僚,適會受由在外,擬待其還,相議改律,蓋欲守臺規也。今聞以不卽引避爲非,同僚旣以此自列,臣亦何可晏然乎?請命遞斥臣職。答曰,勿辭,退待物論。
府啓,竝引嫌而退。追後署出,事勢固然,不先規正,終歸襲謬,獨先開坐,旣違古例,而論人失律,亦難仍在,請大司憲閔就道,掌令李濟民,持平李宇謙,司諫成瓘,正言洪重夏,竝命遞差。答曰,依啓。
未時,太白見於巳地。啓。
上在慶德宮。停常參·經筵。
吏曹啓曰,臺諫有闕,政事,取稟。傳曰,過齋戒後爲之。
午時未時,日暈。夜五更,東方南方,有氣如火光。啓。
京畿監司書目,道內廣州等三十邑呈,以本月初六日雨澤,僅至浥塵,而連値旱乾,牟麥不實,種耘愆期,未付種處亦多,前頭民事可慮事。已上朝報
上在慶德宮。停常參·經筵。
假注書尹會書啓,臣敬奉有旨,以徐待秋涼,更加勉諭之意,傳諭于贊善臣李玄逸處後,臣則姑爲上來之由,敢啓。傳曰,知道。
傳曰,靈豐君箚子入之。
傳曰,今番暎花堂重建時,次知內官監役官以下,竝書啓。
靈豐君㵓箚子。入啓。答曰,省箚具悉卿懇。旱暵太甚,憂畏方切,縷縷陳戒,溢於辭表,予甚嘉尙,可不留心而體念焉。
自昧爽至卯時,有霧氣。巳時午時,日暈。未時,太白見於巳地。夜一更,月犯房第三星。四更,月暈。五更,有霧氣。啓。
上在慶德宮。停常參·經筵。
下直,平昌郡守郭昌徵,加平郡守沈渠,旌義縣監申命伯,靈巖郡守朴守剛。
備忘記,再次祈雨之後,視天夢夢,尙靳沛澤,言念民事,若恫在己,顧予誠意淺薄,不足以感格天心,而民事之渴悶至此,躬詣南郊,代犧祈禱之擧,不容少緩,其令禮官,不卜日,以十四日定行。
傳曰,今此祈雨親祭時,諸執事以下,應從升者,無大無小,各別齋沐虔誠,飮酒·南草等事,亦爲嚴明禁斷,而假家,切勿造作事,竝爲分付。
傳曰,今此南郊祈雨親祭擧動時,壇所近處禾穀,如有踐踏致傷之患,則殊無爲民禱雨之意,諸各司及侍衛將卒等處,各別嚴飭,而若或見頉於摘奸,則難免違令之律,以此着實分付。
政院啓曰,來十四日南郊祈雨事,命下矣。吏兵批,今方開政,而齋戒相値,何以爲之?敢稟。傳曰,旣已開政,只出臺諫及擧動時緊任,可也。
傳曰,今此祈雨親祭祭文中,罪己責躬之意,各別措辭製進事,言于大提學。
政院啓曰,南郊祈雨祭親行事,命下矣。大提學權愈,卽爲牌招,以傳敎內辭意,祭文使之製進,何如?傳曰,允。
禮曹啓曰,南郊親祭,不卜日旣定於十四日,自上逮至諸享官,例有散致齋之規,而今此行祭,只隔一日,凡干節目,未及擧行,自今日,殿下別殿致齋,不弔喪問疾,不聽樂,有司不啓刑殺文書,唯啓享祀事,依禮文擧行,諸享官及近侍之官,應從升者,竝自今日,宿於本司,致齋一日於享所,陪祭百官諸衛之屬,守衛壝門者,各於本司,淸齋一宿事,知委擧行,何如?傳曰,允。
禮曹啓曰,取考謄錄,則壬辰年南郊祈雨親祭時,自上於二更初,動駕出城,詣壇所,仍爲行祭還宮,而無野次經宿之規矣。出宮時刻,今亦依此擧行,而祭官諸執事,十三日質明,先詣祭所,與中使及近侍,依例竝爲私習,俾無失儀事,知委擧行,何如?傳曰,允。
傳曰,暎花堂重建時上樑文製述官及讀文官,亦爲書啓。
備忘記,暎花堂重建時,次知內官吳善業,熟馬一匹面給,佐郞權世泰陞敍監役官,奉事南壽奎,六品遷轉,上樑文製述官大提學權愈,扁額書寫官別檢鄭奎祥,從事內官金斗望·洪時柱,各半熟馬一匹,讀文官副修撰趙湜,兒馬一匹賜給,別監金天錫,書題·司鑰中,待闕除授,算員崔塾,令本學高品付祿,書吏以下員役工匠等,令該曹米布分等磨鍊題給。
觀象監,未時,太白見於巳地。夜二更三更,月暈。啓。以上出朝報
禮曹啓曰,南郊祈雨親祭,不卜日以十四日定行事,命下矣。在前親祭時,壇上修理修補事,別遣戶·工曹郞廳及本曹郞廳,眼同看檢,今亦依此擧行,而亦令繕工監,別定監役官,急速修理事,分付,何如?傳曰,允。
禮曹啓曰,今此南郊親祭時,以輿出還宮事,旣已命下矣。節目,付標以入,而出還宮儀註,改磨鍊以入之意,敢啓。傳曰,知道。以上出禮曹謄錄
有政。大司憲李玄逸,司諫李日井,掌令李達意,持平閔興道,正言洪重鉉,水原府使趙渭叟。
上在慶德宮。停常參·經筵。
司諫李日井啓曰,大司諫權歆,卽臣之友婿也,法當相避,不可苟冒,不得不仰瀆於淸齋之日,請命遞斥臣職。答曰,勿辭,退待物論。
傳曰,自前南郊祈雨親祭出還宮時,有乘小輿之事,令該曹相考,稟處。
禮曹啓曰,命下矣。取考孝廟朝壬辰年謄錄,則南郊親祭出還宮時,以小輿磨鍊,故自上進御翼善冠·衮龍袍,百官,以黑團領陪從,而只於陪祭時,具朝服入參,前後部鼓吹及侍臣前導,竝在減去之中,今亦依壬辰年例擧行,而其他儀仗中,或有可以節損者,則令兵曹參酌,稟旨以處,何如?傳曰,允。
漢城府啓曰,今此南郊親祭時,山壇及道路修治,萬分緊急,昨日本府堂上兩人,出往指揮,且留本府郞廳及各部官,使之達夜檢察役事,而部官之當爲入直本署者,門閉時入來,開門時復爲出去,看役於各其分授處事,亦爲分付矣。今日南部主簿林聖基,至於日晩而不爲出去,使其分授役處,無所主管,事極怠緩,林聖基,汰去,何如?傳曰,允。
禮曹啓曰,自上旣御步輦之後,陪從諸臣,當有步從之節,而取考壬辰年南郊親祭時謄錄,則以小輿磨鍊,出於特敎,而陪從諸臣,依常時擧動時例,侍衛步從一款,元不擧論。今此南郊親臨時,百官步從節目,何以爲之?敢稟。傳曰,陪從百官,依常時擧動例侍衛,可也。
院啓,引嫌而退。相避之法,在下當遞,請司諫李日井遞差。答曰,依啓。
傳曰,史官一員待命,騎馬三匹立之,山壇祈雨所內摘奸。
吏曹啓曰,臺諫有闕,政事,取稟。傳曰,過齋戒後爲之。
兵曹啓曰,以禮曹啓辭,命下矣。取考壬辰四月南郊親祭擧動時謄錄,則各樣儀仗,因傳敎亦爲減去矣,今亦依此例減之乎?且以踐踏禾穀,深軫聖慮,侍衛中不緊者,亦使減去矣。今此車駕,冒夜出城,凡係侍衛之所不可闕者,不可一從減損之例,而隨駕人員中,扈衛別將以下,似爲不緊,今姑減去,竝使留直於各其信地,似涉便當,何以爲之?竝此仰稟。傳曰,依爲之。
觀象監,自昧爽至卯時,有霧氣。自辰時至午時,日暈。未時,太白見於巳地。申時酉時,日暈右珥。夜一更二更,月暈。啓。
上在慶德宮。停常參·經筵。
大駕詣南郊,入幕次後,藥房·政院·玉堂問安。答曰,知道。
祭罷後,政院·玉堂·二品以上·六曹問安。答曰,知道。今日南郊親祭時,城隍位亞獻所奠之爵,再次傾覆,齋郞正言洪重鉉,本職遞差,拿推事,下敎。
政院啓曰,今日親祭所用爵,以足欹者進排,以致傾覆,極爲可駭,當該進排官,推考,何如?答曰,一體拿推。
傳曰,自山壇至蓮池邊,捧上言。
大駕還宮後,藥房·政院·玉堂·二品以上·六曹問安。答曰,知道。
領議政權大運箚子。大槪,將事不謹之罪,臣不可獨免,乞罷臣職事。入啓。答曰,省箚具悉卿懇。於卿少無所失,安心勿辭焉。仍傳曰,遣史官傳諭。
左議政睦來善箚子。大槪,太常郞僚,以不謹進排之事,旣有拿命,臣以都提調,不敢晏然,惶恐待罪事。入啓。答曰,省箚具悉卿懇。責有所歸,何必引嫌?卿其安心勿待罪。仍傳曰,遣史官傳諭。
上在慶德宮。停常參·經筵。
下直,慶州府尹許熲,金浦郡守權相憂,嘉山郡守李震,北評事李浚,平陵察訪權萬年。
大殿,政院·玉堂問安。答曰,知道。
藥房啓曰,郊壇親禱之擧,出於悶旱之誠,冒夜動駕,徹曉將事,冥應俄著,甘霔旋霽,勞動之餘,焦憂想倍,伏不審夜來,聖體若何?王世子氣候,一樣安寧乎?臣等,無任區區之慮,敢來問安。答曰,知道。微誠未格,小雨旋霽,一倍焦憂,罔知攸措。世子氣候,一樣平穩矣。
中殿·世子宮,藥房問安。答曰,知道。
大司諫權歆啓曰,臣於持平孫德升署經之坐,黃海兵使禹瑞圭請罷之論,或同參,或首發,則違例之斥,失律之責,臣實當之,緣臣做錯,致令僚席一時見遞,竊不勝瞿然之至。臣以應遞之人,所當自劾之不暇,而適値在外,今始來避,稽緩之失,亦所難免,其在臺體,決不可一刻仍冒,請命遞斥臣職。答曰,勿辭,退待物論。
右參贊兪夏益辭職上疏。入啓。答曰,省疏具悉。卿其勿辭察職。答正言吳尙游疏曰,省疏具悉。爾其勿辭,從速上來察職。
以金夢良爲右邊捕盜大將。
府啓,朗原君偘,頃請沐浴之暇,轉作遊觀之行,已失謹飭之道,況當嶺東設賑之日,迂回驛路,致煩廚傳,尤非崇品宗班體國法之義,請朗原君偘,罷職。長興庫奉事具鼎來,爲人庸鈍,全不識事,所掌職務,本非等閑,而尸居累朔,都不省察,如此之人,不可仍置,請長興庫奉事具鼎來,汰去。新除授大司憲李玄逸,時在慶尙道寧海地,掌令李達意,時在榮川地,請竝斯速乘馹上來事,下諭。答曰,朗原君推考。汰去事,及下諭事,依啓。
臨陽君桓,公州地沐浴呈辭。入啓。給由馬。
禮曹參議姜世龜上疏。大槪,陳情乞罷,仍進愚言事。入啓。答曰,省疏具悉。疏中所陳,雖不諒予心,而第其大意,實出於憂愛之誠,予甚嘉尙,可不體念焉,爾其勿辭察職。
政院啓曰,大司諫權歆,引避退待之後,卽爲處置之意,累度申飭,則下吏來言,獻納,將爲詣臺處置矣,卽者獻納宋儒龍,以病勢情勢,俱難行公等語,陳疏到院,原疏則還給,而闕門已垂閉,明日待開門牌招,使之處置,何如?傳曰,允。以上出朝報
吏批啓曰,判書·參判,俱以病不來,小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。以上出吏曹謄錄
有政。
上在慶德宮。停常參·經筵。
下直,延安府使李徵龜,洪川縣監李溭。戶曹判書柳命天上疏。大槪,臣與時囚洪重鉉,有應避之嫌,不敢照律以入,亟遞臣兼帶判義禁之任,以便公私事。入啓。答曰,省疏具悉。當令次官照律,卿其安心勿辭焉。
政院啓曰,朗原君偘,推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
院啓,請還收參下官抄啓,直擬六品之命。黃海兵使禹瑞圭,拿問定罪。措辭竝見上新除授正言金汝鍵,以慶尙都事,時在任所,請斯速乘馹上來事,下諭。引嫌而退,違例失律,旣皆見遞,揆以臺體,勢難仍在,請大司諫權歆,遞差。答曰,不允。下諭及處置事,依啓。
吏曹啓曰,臺諫有闕,政事,取稟。傳曰,明日爲之。
傳曰,卒崇善君夫人,自發引至安葬,兩時祭奠,令各其道備給事,分付。
卒崇善君夫人,自發引至返魂,兩時祭奠,令各其道備給事,改傳敎。以上出朝報
政院啓曰,靈恩君涵,掃墳入來後,肅拜單子,才已捧入矣。卽者宗親府書吏來言,萊禮單齎去譯官金應潤,下直肅拜單字,旣呈之後,應潤,未及來待,故司譯院下人,恐其生事,與通禮院書員符同,涵之單子,誤認爲應潤之單子,而私自拔去,應潤單字,則仍爲入啓,致令涵不得肅拜云。應潤,不果來待,已涉可駭,而中間之謀拔單子,尤極無狀,譯官金應潤,及司譯院下人,通禮院書員,竝令攸司囚禁科罪。靈恩君涵肅拜單字,更爲捧入,何如?傳曰,允。以上司譯謄錄
上在慶德宮。停常參·經筵。
密陽幼學文柱天上疏。大槪,民瘼事。入啓。答曰,省疏具悉。所陳之事,令該曹稟處。
政院啓曰,來十一日輪對日次,取稟。傳曰,爲之。
政院啓曰,今日大臣及備局堂上,來會賓廳云,兩司,亦當來待,而諫院,時無行公之員,呈告未肅拜人員,竝卽牌招,以爲推移入侍之地,何如?傳曰,允。
傳曰,大臣·備局堂上引見。引見時,司諫成瓘所啓,請還收參下官抄啓直擬六品之命。措辭見上上曰,勿煩。又所啓,請黃海兵使禹瑞圭,拿問定罪。措辭見上上曰,觀其緘辭而處之,勿煩。
禮曹啓曰,祈雨祭,更爲設行事,纔已定奪於榻前矣,風雲雷雨山川,旣經親祭,其餘雩祀,遣重臣,三角山·木覓山·漢江·沈虎頭,遣近侍,三次祈雨祭,不卜日來二十一日設行之意,知委,何如?傳曰,允。
引見時,左議政睦來善所啓,近來守令厭避之習,已成痼弊,所除之邑,或殘薄,或病鄕,則未赴任者,百計圖遞,旣赴任者,用意故犯,遞易頻數,迎送相繼,仍成弊邑者,多矣。不可不痛懲其習,今後則衆所共知實病及大段情勢難安者外,勿論未赴已赴,凡諸厭避之類,竝皆準期不敍,何如?吏曹判書吳始復曰,自前守令厭避者,例施準期不敍之律,而庚申以來,廢閣已久,臣待罪銓曹之後,若以身病厭避者,則皆用此律,而以親病呈狀者,似不當混施矣。上曰,親病外,以他故謀避者,不可不痛懲,一依準期之律,各別申飭,可也。領議政權大運所啓,北路之置評事,蓋欲彈壓邊地守宰,而近年以來,人皆厭避,除拜之後,延拖累朔,始爲辭朝,而到任不過數朔,瓜限已滿,旋卽遞來,往來道路,徒貽夫馬之弊,有何彈壓之效乎?殊非朝家設置之意,此蓋以自除拜日,計其瓜限,故有此弊,今後,則以辭朝日,計其瓜限,定式施行,何如?上曰,自辭朝日,計其瓜限事,定式施行,可也。又所啓,兩南各邑,雖有竹田,而不爲培植,唯事斫伐,故官田無竹,取用於民間,而廉價抑買,民不支堪,故私田亦皆廢棄,絶無可用之竹,以此靑大竹漸細,不久將有乏絶之患,事甚可慮。臣曾爲內局提調,以官竹田培養與否,御史廣問詢察之意陳達,右相於上年,亦以此意,陳達知委,而外方不爲惕念奉行,事極可駭。使兩道監司,申飭各邑,官竹田,各別培植,然後可無此弊,臣久在南中,詳知此事,故敢此仰達矣。右議政閔黯曰,分付兩南監司,官竹田,使各其邑着實培養,作爲節目,監司,時時發遣軍官摘奸,而擧行形止,使之啓聞,宜當矣。上曰,內局所納之竹,漸不如前,事甚可駭,依所達,分付兩南監司,各別申飭,可也。吏曹判書吳始復所啓,得接金溝縣粘報,則丁卯條留賑大同木價米,庚午年船運之時,到泰安地致敗,拯米四百三十五石零,還送本官,使之改色,而拯出之米,遠路輸致之際,盡爲腐朽,旣不得分給於民間,到今無處責徵,故自官料理,作木上送,而其餘劣米二百十六石零,更無充上之勢,不可不變通之意,縷縷論請。曾前敗船拯米,分給沿海付近邑之類,上年因大臣陳達,幾盡蕩滌,而此則以其還送本邑之故,旣不入於蕩減之中,至於劣米,尤難盡數責徵,似當有變通之道,敢此仰達。上曰,劣米,特爲蕩減,可也。
引見時,禮曹判書柳命賢所啓,臣方待罪長興庫提調,本庫所掌,紙地·席子,而朝家大小需用,專靠於此,近來物力蕩渴,決難支撑,公私負債,殆近萬兩之金,若不及今變通,將至於莫可收拾之境矣。頃在辛酉年間,貢物主人等,不能支堪,盡爲逃散,故伊時廟堂,相議出給戶曹銀一萬三千兩,分授市民,以爲生息償債之計,紙席進排,姑令宣惠廳句管,惠廳亦難久掌他司之役,差出本寺提調,始令句管,而凡干制置,皆出於廟堂指揮,創出都庫之規,貢物價米,一半出給主人處,一半自官家納於都庫,預貿紙席,連續進排,其爲制置,實爲得宜,而其後都庫所掌下人輩,不善料理,且緣戶曹減給加用之價,日銷月削,以至于此,卽今殘敗,實無異於辛酉。自臣忝叨之後,稟議廟堂,出貸地部銀六千兩,生息償債,一如辛酉之例,而若不究其弊源,另加變通,則貸銀償債,不過目前救急而已,才蘇旋敗,理所必至,弊源甚多,亦難一一縷陳於前席,摠其槪而言之,則凡貢物十二朔,以貢案所付物種,進排各處,而此外剩外之役,謂之加用,本庫則貢案所付紙席之數,僅排四朔之用,其餘八朔,皆以加用進排,此實他司所無之規也。元貢所付紙席,定數之外,必須參酌加定,與元貢一體施行,然後庶可以蘇復。戶曹,每於小各司加用之報,折半題給,雖曰前例,本庫加用,明白有用下處,而亦不準給,殘司下人,白地備納,終不得抗衡於戶曹,自戶曹明覈其所用之處,果非濫報,則加用之價,必宜準給,可無貢物人貸債之弊。且諸上司進排紙席之際,下人輩,恣意操縱,罔有紀極,用還之物,亦不出給,必須別立科條,嚴加禁斷,而諸上司下人中,最爲奸濫者,自本庫,指名牒報于備局,其輕者,自備局治罪,其重者,移刑曹嚴刑定配,則懲一勵百,稍可杜徵賂之習矣。此等弊端,臣就議于廟堂,自下可以裁處者,隨便變通,事係大段,則作爲節目,以爲捧承傳施行之地,何如?上曰,長興庫事勢如此,則不可不變通,就議廟堂,定其節目,而稟處,可矣。以上出朝報
吏批啓曰,富寧府使,今當以文官差出,而堂上中,可擬之人乏少,堂下曾經侍從之人,竝擬,何如?傳曰,允。以上出吏曹謄錄
兵曹啓曰,臣依傳敎,今日與訓鍊大將李□□,御營大將尹□□,同坐于訓鍊院,兩局勸武軍官,一時試才,則訓局軍官四十八人,御營廳軍官三十七人,合八十五人內,兩技入格者,五人矣,別單書入之意,敢啓。傳曰,知道。以上出兵曹謄錄
大臣·備局堂上引見入侍時,左議政睦來善所啓,南漢,實爲保障重地,而中間留守·府尹換置之際,軍器等物,皆不看實修補,固多虛疏之事,而年例春秋習操,亦以連歲凶歉,多有停廢之時,其在陰雨之備,殊涉可慮。守禦使吳始復,頗盡心於國事,今後春秋習操,雖不設行,必趁未春耕前,旣秋穫後,守禦使,新往點閱,各別申飭,庶幾無疎漏之患矣。上曰,頃聞守禦使之言,軍器之疎虞,誠爲可慮,依大臣所達,守禦使,春秋親往點檢事,定式,可也。又所啓,江都城役,今已完畢,緩急實有可恃之所,誠爲多幸,而但其軍餉·軍器·舟揖等物,只於文書載錄而已,如未有點閱之擧,則虛疎之慮,無異南漢,鎭撫處,各別申飭,使之一一點閱修改後,啓聞之意,分付,何如?上曰,依爲之。吏曹判書吳始復所啓,山城軍器中,火藥·鳥銃·黑角弓,不可不及時修補之意,旣已陳達於榻前矣。流來火藥八萬斤內,尤甚不猛不可用者過半,今欲改擣砧,則所入熖焇,無以措備,事甚可慮,今聞統營重記付軍木,尙有千餘同,且嶺南各邑所煮熖硝,素稱品好,分付統臣,軍木七十同,特爲出給,以爲貿來熖硝之地,則在本廳,所關非細,而取考謄錄,則自前軍器措置之時,兵水營物力取用,非止一再,故就議於大臣,敢此仰達矣。上曰,依爲之。左議政睦來善所啓,臣待罪軍器寺提調,故取見各樣軍器置簿,則元數不爲不多,而委棄累年,一不點視,多有色渝破傷者,纔已各別申飭,盡爲修改矣。其中正鐵子砲一百七十門,蓋爲歲末闕內放砲時所用,而詳聞其應用之數,則不過一百十門云,其餘六十門,移置山城,以爲守禦之具,似爲便宜。且佛狼機十二座,鉛丸三千四百介,黑角弩弓五十張,震天雷十三,霹靂砲一,俱切於守城,而本府則無可用之處,竝送於南漢,何如?吏曹判書吳始復曰,江都,亦是保障之地,震天雷一半,分置於江都,似好矣。上曰,依爲之。開城留守權瑍所啓,本府軍門之設,非若三營之比,蓋欲守護山城而已。第其三百年優遊之民,一朝拘束於軍門,不無疑懼之心,臣到任之初,招致父老,曉諭備至,且數朔之內,一不以軍務煩民,故今則民心稍安矣,前留守在任之時,募得本府及長湍·金川·平山·白川等軍一千名作隊,未及團束而遞歸,故哨官,雖已差出,而將卒不相知,事甚虛疏,臣之別抄,亦且數多,欲於秋間點閱之後,分屬各哨,且無試射放,而不可無論賞激勸之道,備邊司所儲箭竹,從優許給,何如?上曰,依爲之。吏曹判書吳始復所啓,臣頃往山城時,城內武士及軍卒等,已爲試射,且有施賞之擧,在京將官以下,所當一體爲之,故數日內,欲爲試射則,京案付七色軍百餘名,亦願試才,而此輩,只習放砲,不閑操弓,京城至近之〈地〉不爲啓達,而試放,有所不敢,敢此仰稟。上曰,七色軍,亦爲一體試放,可也。又所啓,山城所在鳥銃之或改體鐵,或改粧家者,幾至千餘,黑角弓改修補者,其數尤多,亦非若干物力所可措辦,在前各軍門,如有緊急需用之事,則備局句管遼木,有取用之例,關西所儲木五十同,姑先貸用,追後以銀還報,似涉便當,下詢于入侍大臣而處之,何如?領議政權□□曰,軍門貸用,自有前例,今亦許貸,似可矣。上曰,保障重地,軍器,不可不及時修改,依此爲之,可也。以上出備局謄錄
有政。大司諫姜鋧,副應敎沈季良爲之。
上在慶德宮。停常參·經筵。
夜一更,金星與火星相犯,入軒轅左角星內。自三更至五更,月暈。
下直,龍崗縣令蔡成胤。
院啓,請黃海兵使禹瑞圭,拿問定罪。措語出上答曰,風聞決難盡信,拿問,令本道詳査啓聞後,稟處。
平安監司書目,碧潼·甑山兩邑,霜·雹·蟲災,相繼報來事。京畿監司書目,廣州府尹金夢陽,殺獄告狀之後,輕信屍親私和之訴,終不檢驗,殊失按獄之體,罷黜事。以上出朝報
吏曹啓曰,廣州府尹,有闕,依近例令備邊司議薦,何如?傳曰,允。以上出吏曹謄錄
御營廳啓曰,勸武軍官試才事,命下矣。本廳勸武軍官前後抄,竝一百六十七人內,今番應試實數,三十七人姓名,別單書入之意,敢啓。以上出御營廳謄錄
禁府啓曰,朴善交,行賂銀子,依律文入官事,允下矣。大典贓盜條曰,凡贓盜贖物,送戶曹。今此朴善交處屬公銀子五十兩,依法典移送戶曹之意,敢啓。傳曰,知道。
又啓曰,黃海兵使禹瑞圭拿問事,傳旨,啓下矣。禹瑞圭,時在任所,依例發遣府都事拿來,何如?傳曰,依啓。交代後拿來。
又啓曰,以忠淸監司啓本,刑曹粘目,前奉事具鼎來,移本府處置事,允下矣。具鼎來,方待命於本府,卽爲拿囚之意,敢啓。傳曰,知道。以上出禁府謄錄
上在慶德宮。停常參·經筵。
下直,咸興判官尹普。
吏曹啓曰,臺諫有闕,政事,取稟。傳曰,過齋戒後爲之。
修撰柳憲章上疏。大槪,臣跧伏郊畿,情病難强,久違召旨,冞切惶隕,忽聞老父,以禱祀時典祀之任,致有拿推之擧,蒼黃舁疾,入城待命,幸蒙天恩,老父獲出圓扉,而素患痰火之疾,復發於累日處冷之餘,症情危谻。人子情理,不忍離側供仕,伏乞亟許鐫削臣職,仍治臣逋慢之罪事。入啓。答曰,省疏具悉。爾其勿辭,救護父病。
觀象監,卯時,日暈有霧氣,午時未時,日暈,夜三更四更,月暈。啓。以上見朝報
禮曹啓曰,頃接泰陵參奉牒報,則本陵守護軍戶保有闕,則自本陵望報充定,而京外作統之後,無役閑丁,實甚難得,故貧殘之人,苟充其數,祭享合番,京外使喚,殆不成貌樣。今聞守僕李景男之妻與子女,以掌隷院奴婢,楊州官,折受於官奴婢,故景男,率其子女,擧家逃走,其一族連婚之家,案屬於本陵守護軍者,近十家,亦皆逃走,多失事知守僕,事之切迫,莫此爲甚。十數戶保,萬無充定之路,本州折受,雖非此奴婢,境內寺奴婢,不爲不多,參酌切迫形勢,斯速入啓變通,俾無狼狽之患云。鱗次得接貞陵參奉牒報,則泰陵守僕李景男,聞其子女之折受於楊州官,擧家逃亡,景男之一族,及連姻之家,多在於貞陵,守護軍戶保,竝十二名,俱以景男之故,一時逃散,十二名逃故之代,數年之內,決難充定,卽今本陵形勢,十分悶迫,楊州境內寺奴婢中,更爲代給。李景男,使之安接,則其族屬輩,庶有還入之路云。初見泰陵所報,已知其形勢之切迫,而景男之逃避官役,非但情狀可惡,仍念楊州折受,纔已啓聞定奪,則爲一守護軍,啓請頉減,亦有所不敢矣。貞陵參奉之所報,又如此,兩陵所失,合以計之,則殆過數十名,陵寢重地,不成貌樣,終至於守護疎虞,誠極可慮。守護軍與官奴婢,事體旣有輕重,參量事勢,不可無變通之道。卽今招集陵軍之策,必須頉下景男子女官奴婢之役,可以鎭定。雖以彼此形勢言之,楊州官許多寺奴婢之中,必不無可合之人,楊州折受奴婢中,奴雪江·丁民·婢戒花·接相等四口,竝爲頉下。其代,令該院擇其境內寺奴婢中可合者,更爲定給。以爲陵寢重地,數十名守護軍安接之地,何如?傳曰,允。以上出禮曹謄錄
訓鍊都監啓曰,庚午十一月二十四日啓覆入侍時,命下矣。築城時所用物力,極其浩大,而都監所儲,元來不敷,雖全數取用,亦難支當,不得不依前定奪,募得可堪辦事之類,分給銀布,使之料埋,以其贏餘,推移補用於雇布·役糧及灰木等雜物,以完莫大之役,故各人名下,逢授·料販·本色·邊利准納多少之數,一一懸錄,別單書入之意,敢啓。傳曰,知道。
御營廳啓曰,命下矣,城役所費物力,極其浩大,本廳所儲銀貨,勢難全數取用,不得不依前定奪,募得可堪辦事之類,分給銀布,料販取息,或以息利,推移補用於雇布·役糧,或以灰木等許多雜物,辦備取用,以完莫大之役,故各人名下,逢授·料販·本色·邊利准納多少之數,一一懸錄,別單書入之意,敢啓。傳曰,知道。以上出備局謄錄
上在慶德宮。停常參·經筵。
辰時巳時,日暈。
傳曰,明日晝講爲之。
明日輪對官落點奉常僉正朴來慶,參奉金泰鼎,司䆃主簿金允基,典設別檢姜碩臣,尙瑞直長柳綄,東部主簿林重一。
傳曰,史官三員待命,騎馬九匹立之,祈雨祭等所內摘奸。以上出朝報
上在慶德宮。停常參,只晝講。
以元致道爲假注書。
傳曰,明日晝講爲之。
晝講入侍,同知事權愈,特進官朴慶後,承旨權重經,玉堂洪墪·趙湜,注書吳尙友,史官朴行義·蔡彭胤,武臣李後晟。
忠淸監司狀啓,扶安縣居校生裵弘規等,兄弟渰死事,傳曰,渰死人等,令本道恤典擧行。
以黃徵爲右邊捕盜大將。
戶曹判書柳命天上疏。大槪,身病猝劇,萬無供仕之勢,乞遞本兼諸任,俾尋生路事。入啓。答曰,省疏具悉卿懇。卿其安心勿辭,調理行公。
今日晝講時,侍讀官洪墪所啓,近來專尙文詞,絶無講明經學之人,大司憲臣李玄逸,其踐履之淺深,雖非如臣魯莽,所可輕論,而蓋其經術之醇精,行誼之修飭,誠未易得。出入筵席,補益實多,而遽爾退歸,朝著之缺望,何可盡言?自上眷遇逾篤,恩召雖勤,而年老之人,適當盛暑,不卽登程,其勢固然。玆有待秋上來之敎,而今聞其家甚貧,糟糠不厭云。若令道臣,量其數月食物,過夏衣資,別爲賜給以示聖上禮待之意,則實有助於崇奬經術之道,士林亦必興起,故敢此仰達矣。上曰,天時漸熱,不可一向强迫,故頃於史官狀啓,待秋召還之意,旣令傳諭矣。今者儒臣所達,誠好,分付道臣,食物·衣資,從優賜給,可也。參贊官權重經所啓,晝講時,經筵官以下,一時齊會於閣門之外,先爲習講,以待時刻而入侍者,槪所以重事體也。上番翰林朴行義,每於習講旣罷之後,始爲緩緩來待,殊無敬謹之心,新進怠慢之習,不可不懲。上番翰林朴行義,推考,何如?上曰,推考可也。以上出朝報
晝講入侍時,武臣李後晟所啓,臣待罪寧邊,纔已遞來,其城基周遭天設險阻,廣闊雖欠,形勢則好,自前朝家之留意修築,誠非偶然,而所屬各邑,只是熙川·雲山兩邑,及天水·委曲兩鎭軍兵,其數,不過三千四百餘名,以此軍兵,將何以守堞乎?在前隣近各邑,多屬本城,及至中年,移屬於他處,卽今所餘,至於兩邑兩鎭而已。前後制置之意,雖未知如何,而無兵之城,修築無益。若以關阨形勢,抛棄,可惜云爾,則屬邑多寡,預爲變通,把守軍兵,參酌定額,然後緩急之際,可得守禦之力。以此意,下詢廟堂而處之,似或便〈當〉,故惶恐敢達矣。上曰,令廟堂稟處,可也。以上出備局謄錄
以李震休爲廣州府尹。出備局謄錄
兵曹啓曰,昌慶宮假衛將金鳴立呈狀內,頃者以築城所,策應監官下去時,除拜本職,而其時,則城役幾盡垂畢,故上來入番矣。今則兩處門樓,又爲造成,勢將不得不下去,而所帶職名,亦不可久曠,斯速處置云。旣以國役,下在江都,則輪直之地,不可久曠,金鳴立假衛之任,今姑改差,何如?傳曰,允。
又啓曰,卽接部將廳牒報,則頃者訓鍊都監哨官等,公會設酌之日,部將朴師古,不請自往,酒後與哨官許策,相詰,多有悖妄之擧,滿坐駭愕,傳說藉藉,諸衛將會議,以爲如此之人,不可仍置,分付部將廳,使之枚報本曹云。廳中公議,如此,則勢難仍在職次,部將朴師古,汰去,何如?傳曰,允。以上出兵曹謄錄
有政。獻納金兌一,廣州府尹李震休爲之。
上在慶德宮。停常參,只晝講。
入侍,同知事閔宗道,特進官黃徵,承旨李泰龜,玉堂洪墪·朴涏,假注書元致道,史官朴行義·蔡彭胤,武臣李光震。
晝講時,同知事閔宗道所啓,頃者方外沒技之類,京中更試時,二中以上入格者,許令直赴殿試事,稟啓定奪,而各道邊將取才,則事目內六兩三矢百二十步,柳葉箭二中,片箭一中,騎蒭二中,鳥銃二中,合五技,其中四技入格者,三人,抄出居首,則出身,邊將除授,閑良,直赴殿試矣。自庚午年,更試京中,而毋論某技,四技中一中者,竝以入格論賞,此規極爲輕歇,殊無更試之意。自今以後,京中更試時,必以四技中三技各一中入格者,依事目論賞事,定式施行,何如?上曰,依所啓定式施行,可也。以上出朝報
晝講入侍時,同知事閔宗道所啓,禁衛營所管,江都月串城門樓,今已造成,蓋瓦丹艧,方爲始役,而浮椽施采,非僧畫員,莫敢爲之,故募得僧人中善畫者,赴役有日,而所入各樣采色,渠輩自辦云。不可無酬勞之道,僧通政空名帖四張,令該曹成出下送,何如?上曰,依爲之。以上出備局謄錄
禁衛營啓曰,前佐郞吳尙文,本營郞廳,旣已啓下,而時無職名,令該曹依例付軍職,冠帶常仕,何如?傳曰,允。以上出禁衛營謄錄
禁府啓曰,以全羅監司啓本,刑曹粘目,前靈巖郡守柳沺·鄭道行·李行周·趙脩,前康津縣監柳百乘·白世興,兼任長興前府使林翼喬等,移本府處置事,允下矣。柳沺·李行周·趙脩·林翼喬,方待命於本府,卽爲拿囚,而鄭道行,時在京畿仁川地本家,柳百乘,時在全羅道本家,白世興,時在江原道平海郡配所,依例府拿將,發遣拿來,何如?傳曰,允。
又啓曰,以刑曹啓目,宣惠廳郞廳李昌興,移本府處置事,允下矣。李昌興,方待命於本府,卽爲拿囚之意,敢啓。傳曰,知道。以上出禁府謄錄
晝講時,同知事判書閔宗道所啓,宣傳官中兼內禁衛者,十員,春秋都試,必進參,無事經過,然後陞出六品者,例也,而頃者有應參都試之員,勿許追試之傳敎,故除衆所共知實病外,勿爲追試事,各別嚴飭矣。今春夏等都試時,兼宣傳官金萬相,以親病受由,已久,勿許追試,且有傳敎,親病稍蘇,進參之意,題送,且以趁終場來參之意,分付本廳矣。及其終場之日,本廳,以金萬相不爲上來,論報,臣以當爲汰去之意,題送,而或慮其親病,未及差復,不爲輕請汰去矣。今聞本廳,緣臣題辭,以爲萬相,應在汰去中,監軍單子修正時,減去萬相之名,而本曹省記色書吏,依此入啓,已至累日云。金萬相,雖已仕滿,姑勿遷轉,秋冬等都試後,當爲陞六品,而旣以親病受由,則汰去過重,未及汰去之前,減去其名於監軍單子,尤有所未安。自今監軍單子中,更爲書入,何如?上曰,依爲之。以上出兵曹謄錄
上在慶德宮。停常參·經筵。
藥房啓曰,喜雨未洽,日氣蒸鬱,伏不審聖體,若何?伏聞入直醫官所傳之言,王世子,自昨昏面部及足踝近處,有狀如癮疹之症云,夜來加減,未知何如?症候,雖非大段,必須詳細診察,然後進藥與否,可以議定。臣等,當率醫官入診,而不任區區之慮,敢來問安,竝此仰稟。答曰,知道。無事。世子所患,不至大段,勿爲入診,問于入診醫官,議藥,宜矣。
中殿·世子宮,藥房問安。答曰,知道。
傳曰,三次祈雨祭獻官以下,竝書啓。
藥房再啓曰,卽伏聞入診醫官所傳之言,王世子患候,明是癮疹之症,仍與崔聖任·權愉等諸御醫,商議,則皆以爲此症,雖非大段,實由於陽明經風熱,升麻葛根湯,加連翹一錢半,柴胡·黃芩·牛旁子炒硏·荊芥穗各一錢,令乳母日再服,以爲發散之地,宜當云。此藥五貼,劑入之意,敢啓。答曰,知道。
傳曰,史官一員待命,騎馬三匹立之,健元陵忌辰祭所內摘奸。
備忘記,三次祈雨祭獻官判書柳命賢,都承旨申厚載,左承旨李湜,右承旨朴紳,各熟馬一匹,典祀官兼大祝奉事李瀏,博士吳羽進,校理李再昌,典籍洪禹道,各兒馬一匹,監察及諸執事以下,各上弦弓一張賜給。以上出朝報
備邊司啓曰,頃日引對時,東萊防御使,姑爲勿設之意,陳達蒙允,擧行條件啓下之後,當爲分付本道。永宗員役朔料,無繼用之路,還穀有裕處,二千石,移給永宗,使之取用,以爲員役糧料之地事,亦爲陳達蒙允矣。伊日入侍承旨·注書,竝終不書入,事涉疎漏,當該承旨·史官,推考。擧行條件,趁速啓下,以爲分付本道之地,何如?答曰,允。以上出備局謄錄
上在慶德宮。停常參·經筵。
藥房啓曰,夜來日氣蒸鬱,伏不審聖體若何?王世子所患癮疹之症,乳道進藥之後,已有消散之效乎?臣等無任區區之慮,敢來問安。答曰,知道。無事。世子所患,姑無加減矣。
中殿·世子宮,藥房問安。答曰,知道。以上出朝報
上在慶德宮。停常參·經筵。
下直,牛峴僉使李寅奭。
藥房啓曰,天陰且雨,蒸鬱益甚,伏不審聖體若何?王世子癮疹之症,夜來已盡消減乎?臣等,不任區區之慮,敢來問安。答曰,知道。無事,世子所患,今已差愈矣。勿爲問安。
中殿·世子宮,藥房問安。答曰,知道。
漢城府啓曰,近日都城之內,有大風瘡人,乘夜潛浴於閭閻井泉之中云而其人,終不得執捉,多般訪問,則乃東部居幼學李夏齡稱名人家奴也。本府,以執捉告官,屛黜遠地之意,分付於夏齡處,則夏齡,稱以病奴,旣已出送,而終不執捉來告,其已爲遠去與否,雖不可知,而當初不卽屛黜,使得伏在於閭閻之間,至於乘夜沐浴於輦轂下,衆人所飮之井泉者,殊甚可駭。其病人,使五部搜捕,而其潛爲浴井,旣在夜深無人之後,亦使捕盜及各廳巡邏,逢着執捉其主李夏齡,令該曹囚禁治罪,何如?傳曰,允。
大司諫姜鋧上疏。大槪,冒死陳懇,祈蒙恩遞,略暴所懷事。入啓。答曰,省疏具悉。現捉賊徒,令該曹査治。疏末所陳,言甚切實,可不採施焉?爾其勿辭察職。
院啓,親民之官,莫如守令,守令之賢否,而生民之休戚係焉。各別擇送之命,每下銓曹,而猶有知人未易之患矣。今者三軍門牌將等,前後監董,固有其勞,酬報之典,豈無他道,而直以百里之任,遽爲施賞之資,一時捧承傳之類,至於十人之多,許多諸人,未必盡爲可合,而不問其人之如何,輕畀字牧之責,則此豈王者恤民之政乎?其在愼簡守宰之方,愛惜嚬笑之義,俱不當如是。請牌將方埯等十人,竝論以他賞,還收守令除授之命。答曰,不允。以上出朝報
備邊司啓辭,因今月二十一日入侍時,李後晟所啓,命下矣。關西一路監·兵使及某邑守令,當守某處,曾有已定之信地,及卽今形勢,頃日定奪於榻前,發關詢問於本道。且嶺阨防之處,前頭發遣重臣,審察形勢,商度處置之意,亦已定奪,則寧邊城添守軍兵,不可徑先變通,徐議處之,何如?答曰,允。以上出備局謄錄
宗親府啓曰,本府,乃接待諸宗之衙門,而若干典僕,相繼散亡,卽今餘存,甚爲零星,大小公會之時,使喚不成貌樣,凡事苟簡之狀,有不可勝言者矣。適有江原道春川地居人任信爲名者,頃以各司漏落奴婢,陳告于本府,故本府,移問春川官,問其根派花名以來,則果是寺奴婢多年隱漏,分明無疑,而故婢庚玉所生禮月等奴婢,竝六口也。大凡諸各司遺漏奴婢,倘有推得,則本府,仍爲使喚,有補公家,允合事宜。今此奴婢等小名,懸錄移送于掌隷院,竝其後所生,畫給本府事,請令該院卽爲擧行,何如?惶恐敢啓。傳曰,依爲之。以上出宗親府
御營廳啓曰,五番忠淸道五哨軍兵,逢閱實數,六百三十六名,六番海西別驍衛六十六名,步軍標下一名,已爲整齊矣。來六月初一日,與內外三處入直馬·步軍兵等,依例替代後,舊軍放送之意,敢啓。傳曰,知道。以上出禁營謄錄
上在慶德宮。停常參·經筵。
政院啓曰,京畿監司,以陽城縣監黃鐸,抱川縣監許琡,催促赴任事,馳啓矣。今聞兩人,俱未署經,憲府,則今日開坐署經云,而諫院,則行公者,只有司諫成瓘,不得備員,呈告未肅拜人員,竝卽牌招,使之今日內,開坐署經,何如?傳曰,允。
備邊司草記。大槪,忠淸水使睦林奇,黃海兵使金夢良,竝姑改差事。傳曰,允。
獻納金兌一,謝恩後啓曰,臣前任靈巖郡守時,大同米十石零,自司倉貸下,而卽已還報矣。今聞本道監司査啓中,亦有臣姓名云,臣未知其何以也。然臣旣名登査啓,其何敢一刻晏然於職次乎?適緣賤疾危劇,僵臥旅舍,尋單見阻,只俟譴罰。今於召牌之下,不得不扶舁出肅,而旋事瀆擾,所失尤大,請命罷斥臣職。答曰,勿辭,退待物論。
院啓,比年以來,守令擇差之敎,屢下於銓曹,銓曹雖審其才,量其能而授之,猶患其得人之未易,況於不問其才之如何,只以論賞承傳,直拜親民之官也哉?今者三軍門牌將等,守令除授捧承傳者,至於十人之多,臣竊惑焉。此流監董之勞,雖或可賞,若其字牧之才,未必俱當,則施之他賞,何所不可,而迺以百里之命,加之於董役之輩,罔念親民之官,不當爲論賞之資乎?臣恐聖明,或未深思而然也。不但有違於守令擇差之敎,又非所以愛惜嚬笑之義。請牌將方埯等十人,論以相當之賞,還收守令除授之命。引嫌而退。事之虛實,姑置勿論,旣登査啓,勢難在職,請獻納金兌一,遞差。答曰,不允。處置事,依啓。
府啓,山陰人閔斗軫,獲一賊徒之自首者,遍問黨夥·居住·姓名,使其族屬丹城人韓德麟,密告于晉州討捕使,伊時討捕使孫汝義,不善譏捕,致令賊黨,太半逸去,其承款正刑者,猶且十有七名。乃於修啓請賞之時,分之爲兩套,或稱丹城之賊,或稱山陰之賊,各擧指示捕捉論功加資者,至於六人之多。德麟,僅參於一處指示,而斗軫,則略不擧論,其餘五人,俱是冒錄,而其中虞侯鄭奎徵,以騸馬一匹,賂遺討捕使,而得與焉。其騸馬,卽前水使申翰周所騎,而奎徵之四寸台徵爲名者,欺騙牽去,托以病斃,卒與奎徵,以爲行賄之資。孫汝義之受賂冒錄,鄭奎徵之納馬圖賞,情節十分痛惡,鄭台徵之欺人盜馬,有甚於强竊。請晉州前討捕使孫汝義,前虞侯鄭奎徵,竝拿問重究。鄭台徵,亦令該曹囚禁科罪。答曰,依啓。
吏曹啓曰,臺諫有闕,政事,取稟。傳曰,明日爲之。以上出朝報
備邊司啓曰,軍門中軍,爲任最重,必擇有聲望履歷者,差除,然後可以鎭壓軍情,非人人之所可輕擬也。至於兵使·水使,則亦是重任,雖不可不擇人,比諸軍門中軍,輕重懸殊,而頃日政,以訓鍊中軍睦林奇,爲忠淸水使,禁衛中軍金夢良,爲黃海兵使,中軍兩人,一時出外,似無內外輕重之別,揆以政體,殊未妥當。卽今武弁嘉善中,無中軍可合之人。忠淸水使睦林奇,黃海兵使金夢良,竝姑爲遞改,使之仍察各其中軍之任,何如?傳曰,允。以上出備局謄錄
侍講院啓曰,下番四員內,兼司書·說書,未差,只有司書臣任舜元,連日獨爲入直矣。以掃墳事,受由出去,他無替直之員,不得已以上番姑降入直,而下番闕員,後日政,盡爲差出,卽爲牌招肅拜,推移入直,何如?傳曰,允。以上出吏曹謄錄
上在慶德宮。停常參·經筵。
司諫成瓘啓曰,今此牌將等守令除授捧承傳者,多至十人,不問其人之如何,直拜字牧之任,甚非所以爲生民擇守令之道,故臣敢以還收之意,論啓矣。今聞物議,軍門監董將士,恩賞太濫,加資者十二人,六品遷轉者十人,此亦不可不竝請還收,而臣之只論守令除授一款,爲非云,臣之疎漏之失,著矣。其何敢晏然於職次乎?請命遞斥臣職。答曰,勿辭。
院啓,今此三軍門監董將士等,論賞承傳,其數太過,加資者十二人,守令除授者十人,六品遷轉者十人,臣於此竊不勝駭惑焉。此輩董役之勞,雖或可酬,朝家爵賞之典,不可不愼,而只以一時之勞,有此過濫之擧,則日後脫有軍功,又何以加其賞乎?況守令,乃親民之官,尤不當不問其人之如何,直拜百里之任也,決矣。臣恐聖明,或未深思而然也。不但有乖於重名器之道,又非所以愛嚬笑之義。請監董將士等,竝論以相當之賞,還收加資及守令除授六品遷轉之命。答曰,勿煩。
咸鏡監司書目,道內各邑,今月十六日雨澤,各穀頗有回蘇之望。卽今連有雨意,久旱之餘,誠爲多幸,而三水郡今月十一日,雨雹緣由事。
謝恩,兼說書洪重鼎,修撰柳憲章·李濟民。
觀象監,未時,太白見於巳地。啓。以上出朝報
以戶曹參議望單子,傳曰,校理沈仲良除授。
傳曰,工曹參議,今日政,差出。
以工曹參議望單子,傳曰,副修撰趙湜除授。以上出吏曹謄錄
有政。獻納朴涏,江陵府使徐文重,修撰李濟民爲之。
上在慶德宮。停晝講·經筵。
傳曰,明日晝講爲之。
政院啓曰,來六月初一日輪對日次,取稟。傳曰,爲之。
政院啓曰,陽城等兩邑守令,諫院尙未署經,而獻納朴涏,今日不爲出肅,卽爲牌招,察任,何如?傳曰,允。
全羅監司書目,今月二十一日寅時,始雨,二十二日丑時至,或灑或晴,洽得一鋤餘,而尙靳霈澤,有水根畓外,無望移秧,極爲可慮事。
謝恩,獻納朴涏。
府啓,官人之道,貴在難愼,而昨日政,有校理沈仲良,副修撰趙湜,特除參議之命,臣等,竊以爲太驟也。夫中批之除,本非美事,而一日之內,至擢兩人,直以五六品,超躋上大夫之列,甚非所以難愼之義也。官序無漸,物情未允,請還收戶曹參議沈仲良,工曹參議趙湜,特除之命。答曰,不允。
院啓,伏見三軍門論賞承傳,則加資者十二人,六品遷轉者十人,守令除授者十人,臣等於此,竊不勝駭惑焉。一時董役之勞,雖或可酬,朝家爵賞之典,不可不愼,而此輩之超資越序者,其數太多,則難免過濫之譏。況守令,乃親民之官,尤不當不問其人之如何,直爲差除也,決矣。請監董將士等,竝論以相當之賞,還收加資及六品遷轉·守令除授之命。答曰,勿煩。
觀象監,申時酉時,日暈。啓。
上在慶德宮。停常參,只晝講。
大司諫姜鋧再度呈辭。入啓。遞差。
傳曰,明日晝講爲之。
以鄭漢柱爲假注書。
院啓,請監董將士等竝論以相當之賞,還收加資及六品遷轉守令除授之命。措辭見上答曰,勿煩。
明日輪對官落點,忠勳都事權琝,司饔直長朴相英,參奉李震華,濟用正權尙任,奉事權佑,養賢主簿金鳴殷,中學敎授洪禹道。
晝講入侍,知事沈梓,特進官鄭維岳,承旨申厚載,玉堂沈季良·李濟民,注書吳尙友,史官朴行義·蔡彭胤,武臣張希載。
黃海監司書目,今月二十一二日下雨,幾至二犁許,各邑無不均霑事。京畿監司書目,楊州等三十六邑呈,以本月二十五日雨澤,僅至一鋤,久旱之餘,連得甘雨,民事誠爲多幸事。
答副提學李命聃縣道上疏曰,省疏具悉。卿其勿辭,俟母病間,上來察職。
府啓,請還收戶曹參議沈仲良,工曹參議趙湜,特除之命。措辭見上答曰,勿煩。
吏曹啓曰,臺諫有闕,政事,取稟。傳曰,明日爲之。以上出朝報
晝講入侍時,特進官鄭維岳所啓,頃者陽城縣監韓,以南漢移轉米,不爲分給於飢民,私許換錢於常漢金益俊者,因京畿監司狀啓,韓,則自禁府旣已定配,金益俊,亦當有論罪之擧,而當其議啓之時,臣與判義禁柳命天,同參,意以爲益俊,旣自山城囚禁,自本道勘罪,未爲不可,故不爲擧論於議啓中矣。今聞本道,謂以韓事,旣關於禁府,益俊事亦必有禁府啓稟分付,然後可以勘斷,尙不處置云。上項金益俊,自本道參酌科斷之意,分付於京畿監司處,何如?長官,方在呈告中,而臣適入侍,敢此仰達。上曰,依爲之。以上出禁府謄錄日記廳郞廳朴性淳。
上在慶德宮。停常參,只晝講。
朴紳啓曰,明日,乃初伏日也。自明日至處暑日,視事,頉稟。傳曰,知道。
有政。吏批,判書吳始復進,參判柳命堅進,參議睦林一進,都承旨申厚載進。
吏批啓曰,江界府使,今當以文臣差出,而堂上中可擬之人,絶乏,堂下侍從及曾經侍從守令,竝擬,何如?傳曰,允。
以金邦杰爲大司諫,許堟爲司饔參奉,韓世讓爲廣興主簿,李義徵爲知敦寧,南宮鈺爲司䆃正。裵正徽爲江界府使,今加通政。李纂爲典設別檢,李埧爲禁府都事,李一台爲掌令,曺廷亮兼黃州牧使。巨濟縣令申光浹,今加通政。善治善賑賞加。
兵批,判書閔宗道病,參判金進,參議李壽徵服制,參知李麟徵服制,左副承旨嚴緝進。以姜鋧爲副護軍。
申厚載啓曰,左承旨李湜,同姓五寸叔大徵,身死,服制已行四日,出仕,何如?傳曰,允。
司諫成瓘,獻納朴涏啓曰,伏見三軍門監董將士等論賞承傳,則加資者十二人,六品遷轉者十人,守令除授者十人,臣等於此,竊不勝駭惑焉。一時董役之勞,雖或可酬,朝家爵賞之典,不可不愼,而此輩之超資越序者,其數太多,則難免過濫之譏。況守令,乃親民之官,尤不當不問其人之如何,直爲差除也。決矣,請監董將士等,竝論以相當之賞,還收加資及六品遷轉守令除授之命。新除授大司諫金邦杰,時在慶尙道安東地,請斯速乘馹上來事,下諭。答曰,不允。下諭事,依啓。
高城居進士愼懋上疏。大槪,敢陳備患三策,冀蒙裁察事。答曰,憂時進言之誠,予用嘉尙焉。
李泰龜,以訓鍊都監·兵曹言啓曰,申時,結束色書吏,猝然來告曰,有具鞍之馬奔逸,向入興化門內云云。不勝驚訝。招問守門將鄭世說,則世說曰,有馬果爲奔逸,幾入門限之際,守門軍卒輩,圍立捍禦,其中軍士李順立,抱扼馬項,極力驅出,爲馬所踏,致傷其足云。卽爲招見順立,則傷足處,果爲的實。他人皆言,倘非順立,則其馬,幾乎超入於門內云云。以此言之,順立之勇力捍禦,誠爲多幸,而其馬,卽訓局馬兵鄭時元之馬也。時元,自知其罪,移時隱避,日暮之後,自訓局始爲捉送,問其曲折,則夕時食代之際,肥馬驕逸難制,以致如此云。大槪,時元,初旣不謹看守,其馬,任其奔突於闕門至近之處,已極駭然,而終乃隱匿,欲免其罪之狀,尤爲痛惡。馬兵鄭時元,令訓局從重決棍,以懲其罪,何如,傳曰,允事,命下矣。馬兵鄭時元,依傳敎決棍二十度之意,敢啓。傳曰,知道。以上燼餘移謄
六月初一日巳時,上御資政殿。晝講入侍,同知事吳始復,特進官柳命堅,參贊官權重經,侍讀官朴萬鼎,檢討官李濟民,假注書鄭漢柱,記事官朴行義·蔡彭胤,武臣行副護軍尹淑,持平閔興道,亦爲入侍。
朴萬鼎進講大學衍義,自孟子曰,不仁,止道源流之正,一篇訖。上讀新受音畢。萬鼎釋之曰,不仁之害,以危爲安,以蓄爲利,厲王,不聽召穆公之諫,二世,不從李斯之言,以取亡之道。爲可樂,蓋其心旣不任,私慾蔽障故爾。漢武帝,悟於田千秋之言,唐德宗,能聽陸贄之言,故不至於危亡。仁與不仁,治亂係焉,此豈非後世人辟之監戒者乎?重經曰,安其危,利其菑者,自至於危亡而不知,故古之明辟,必於心性上留意,雖治隆之世,恒存凜凜之心。漢文之世,可謂治平,而賈誼之痛哭流涕云者,欲使其君,爲居安思危之意也。上曰,然矣。濟民曰,得其民者,必得其心,修德行仁,則天下歸之,自然之理也。以近日事言之,上年三南,慘被災荒,民將近止,自上特下備忘,糴米之未納者,一倂蠲減,餓莩之載路者,亦皆賙活,鄕谷元元,得聞德音,莫不相告鼓舞。至今感祝聖澤,自上恒存此心,無少間斷,則一民則民事,二則民事,何憂其長治久安之爲難哉?上曰,當另加惕念矣。上遂掩卷。持平閔興道進曰,官人之道,貴在難愼,而向日政,有校理沈仲良,副修撰趙湜,特除參議之命,臣等,竊以爲太驟也。夫中批之除,本非美事,而一日之內,至擢兩人,直以五六品,超躋上大夫之列,甚非所以難愼之義也。官序無漸,物情未允。,請還收戶曹參議沈仲良,工曹參議趙湜特除之命。上曰,勿煩。又曰,爵祿,馭世之具也。無論文武,苟非卓絶之才,偉異之能,則必歷試考課,循次〈擢〉用,蓋所以重官方而惜名器也。新除授黃海兵使曺廷亮,曾無一障之勞,未試百里之寄,數年之間,遂至分閫。此爲近來驟陞之甚者,只觀外貌,或似桓桓,而其中未有,事多麤狂,若不稍加裁制,使之成材,直爲驟擢,終至僨敗之地,則不但有乖難愼之政,實恐重隳官人之方。請黃海兵使曺廷亮,改正。上曰,不允。又曰,新除授忠淸水使李汝柱,爲人奸濫,曾以善事拔身,及任邊倅,又多不法之事,朝家之不爲按治,已失於寬,今又從而擢拜,抑何所取,除目之下,物情俱駭。請忠淸水使李汝柱,罷職。上曰,不允。興道起拜曰,臣以所懷敢達。近來臺啓,若論武臣,則自上輒不允從,此雖出於培埴武夫之聖意,而曺廷亮處事,率多麤狂,朝著之間,且有言之者。歷試裁制,循序以用,非但於渠爲幸,亦合於朝家用人之道。且李汝柱曾前拔身之不正,固不足言,而及任江界,多有不法之事,朝廷之尙不按治,已極寬大。今此擢用,甚是無謂。重經曰,憲臣所達,其言誠是。廷亮之爲人,汝柱之不法,臣雖不知,而近來論劾武臣之啓,一不允從。培養武夫,聖意可見,而不亦歉於聽諫之道乎?上曰,曺廷亮,曾在內乘,累觀爲人,似無不合於閫任。李汝柱曾次,而雖有前咎,武夫之事,何可追罪乎?
重經曰,輪對官,來待閤門外矣。上曰,史官出去招來,忠勳都事權琝,司饔直長朴相英,參奉李震華,濟用正權尙任,奉事權佑,養賢主簿金鳴殷,中學分差敎授洪禹道,入侍。上曰,輪對官,以衙門次第進來。琝進曰,臣忠勳都事權琝也。上曰,本府有弊端乎?琝曰,無可達之事矣。朴相英·李震華進伏。上曰,所掌,何色?相英曰,臣所掌,乃盤監各色匠也。上曰,有弊端乎?相英曰,雖有弊端,提調啓稟變通,今無可達之事矣。權尙任·權佑進伏。上曰,有弊端乎?佑曰,別無大段變通之弊矣。金鳴殷進伏。上曰,本庫所掌養士之需,某物乎?鳴殷曰,料未及太石外,無他物矣。洪禹道進伏。上曰,有弊端乎?禹道曰,別無弊端矣。重經進曰,司饔直長朴相英奏對之際,言語做錯,推考,何如?上曰,此乃入侍生疎之致,何必,推考乎?遂罷出。以上燼餘移謄
上在慶德宮。停常參·經筵。
下直,陽城縣監黃鐸,抱川縣監許琡。
以權知承文院副正字李壽仁爲事變假注書。
權重經,以吏曹言啓曰,今日本曹開坐,各司官員公座簿考准時,問其職掌,則掌隷院司評徐文道,立訟度數,及訟者姓名,不能記得。繕工監直長李鳴東,奉常寺副奉事李世賢,所掌職務,漫不省識,應對之際,語不可了,其昏迷不職之狀,俱極可駭,且其擧止,有駭瞻視。竝汰去,何如?傳曰,允。
又以吏曹言啓曰,前判決事趙嗣基,上年十二月,旣已職牒還給,則今番歲抄時,當爲出入,而未能詳察,以致落漏。該掌之吏,自本曹治罪,臣等,亦難免不察之責,不勝惶恐。趙嗣基罪目,依例追後書入乎?敢啓。傳曰,知道。書入。
權重經,以義禁府言啓曰,卽接月令醫員李時碩手本,則罪人鄭道行,以草土之人,重得泄痢,度數頻數,兼發胸腹之症,脈度緊數,熱候太盛,藥飮嘔吐,症勢極重云。自前罪人病重,則例有保放之規,敢此仰達。傳曰,保放。
執義鄭來祥,持平閔興道啓曰,請黃海兵使曺廷亮改正。請忠淸水使李汝柱罷職。措辭見上答曰,勿煩。
司諫成瓘,獻納朴涏啓曰,請監董將士等,竝論以相當之賞,還收加資及六品遷轉守令除授之命。措辭見上答曰,勿煩。以上燼餘移謄
上在慶德宮。停常參·經筵。
夜五更,有霧氣。
權重經啓曰,吏曹郞廳來言,承旨有闕,政事,何以爲之?敢稟。傳曰,當日爲之。
李泰龜啓曰,今日賓廳日次,兩司當爲來待,而憲府官員,一時呈告,無行公之人,呈告未肅拜人員,竝卽牌招,以爲推移入侍之地,何如?傳曰,允。
戶曹參議沈仲良上疏。大槪,寵擢之命,遽出夢寐之外,驚惶感激,罔知攸措,顧臣譾劣,決無承當之望,懇乞聖慈,亟收成命,以重官方,以安私分事。入啓。答曰,省疏具悉。今玆陞擢,意非偶然,爾其勿辭,從速察職。
傳于嚴緝曰,大臣·備局堂上引見。
右承旨朴紳上疏。大槪,吐血之餘,暑症兼劇,旬日之內,決無起動之勢,懇乞遞改事。入啓。遞差。
工曹參議趙湜上疏。大槪,千萬夢寐之外,遽承寵擢之命,驚惶感激,罔知攸措,顧臣譾劣,決難承當,乞收成命事。入啓。答曰,省疏具悉。今玆陞擢,意非偶然,爾其勿辭,從速察職。
嚴緝啓曰,政事,當日爲之事,命下矣。諸承旨,皆已申退,廳中,只有臣緝,同副承旨臣權重經。臣緝,以該房當進兵批,而吏批,則何承旨進去乎?敢稟。傳曰,吏兵批兼進。
有政。吏批,判書吳始復病,參判柳命賢進,參議睦林一進,左副承旨嚴緝進。以朴明義爲兵曹正郞,金瑗爲禮曹佐郞,以鄭宇翰爲司宰僉正,以吳始復兼判義禁,沈仲良爲同副承旨。兵批,判書閔宗道病,參判金進,參議李壽徵,參知李麟徵,竝服制,左副承旨嚴緝進。以洪以度·崔先泰·鄭周翰·崔以球·丁益燾·李重昌·李聖錫·姜碩巖·全由泳·金景星·卞爾璹·李鳳徵·金夢陽·李宇恒·睦林儒·李周徵·徐來益·全百祿爲護軍,以朴紳·李玄紀·姜銑·李德成爲司直。
李泰龜,以兵曹言啓曰,當日私奴玉男稱名人,自開陽門入來,差備門外擊錚,極爲駭愕。令攸司囚禁治罪,而守門將鄭世說,常時不能禁斷雜人,以致闌入,亦難免其責,推考,何如?傳曰,允。以上燼餘移謄
禁衛營啓曰,本營各道兼把摠巡歷試才時,以衙養馬騎行事節目,啓下矣。御營兼把摠,旣許騎驛,則本營兼把摠,宜無異同,一體給馬之意,分付該曹,何如?傳曰,允。
又啓曰,江都城役時,所入物力,別定監官,使之料販取用矣。依兩局例,料販人員,別單書入之意,敢啓。傳曰,知道。禁營謄錄
六月初三日巳時,上御興政堂。大臣·備局堂上引見,領議政權大運,左議政睦來善,右議政閔黯,左參贊沈梓,兵曹判書閔宗道,吏曹判書吳始復,判尹鄭維岳,禮曹判書柳命賢,知敦寧李義徵,刑曹判書睦昌明,工曹判書權愈,左副承旨嚴緝,執義鄭來祥,司諫成瓘,校理朴萬鼎,假注書鄭漢柱·李壽仁,記事官朴行義·蔡彭胤,入侍。
大運進曰,雨後日氣陰濕,聖體若何?上曰,無事矣。王世子氣候,亦復何如,而癮疹,更無發作之漸乎?上曰,一樣安穩矣。大運曰,親祭祈禱後,甘雨連注,且見外方狀啓,則亦且周洽云,民事誠爲多幸,而三南之未移秧,兩西之未播種,殊甚可慮。然此後雨暘時若,則終豈至於大段失稔乎?上曰,數朔旱乾,民事可慮矣。卄一日後雨澤連仍,各道啓聞,亦云遍洽,前頭結實,雖未可預料,而實爲多幸矣。
大運曰,戶曹判書柳命天,兼帶判義禁,乞免呈單,事務曠廢,似當牌招察任,而凡人精神筋力,有限,而命天,亦至衰謝之境,地部·金吾,俱係煩劇之地,有難兼察,其勢誠然矣。上曰,地部·金吾,俱是劇務,則似難兼察,判義禁,今姑許遞,可也。榻敎大運曰,判義禁,當出於今日政,而前望,只有李觀徵·沈梓兩人,觀徵,則年迫八十,而且病不可當劇地,似有變通之道矣。上曰,自前如此,則有以吏判備擬之例,以吏判備擬事,分付,可也。榻敎黯曰,臣有所懷,敢此仰達矣。頃日工曹參議趙湜,戶曹參議沈仲良,特陞之命,俱出一日之政,而此兩人,旣有輿望,且經三司,一時擢用,未爲不可,而凡爲用人,必歷試循序,然後可責其成就,而今此兩人,不必可論。此後,必須循次漸陞,俾無躐驟之弊,似好矣。上曰,凡用人之方,不一其規,亦有不拘次而用之之道,而大臣所達如此,亦當留意焉。
黯曰,臣之忝在不似之位者,今至兩載,而未嘗有擧當其才之稱。司諫李日井,爲人耿介,文筆俱優,且庚申後十年杜門不出,雖云病蟄,不無自守,出身亦已數十年,而尙在郞署,似有積薪之歎矣。大運曰,自上累賜顔色,伏想聖鑑,已燭其爲人,而日井,非但有文才,持論亦且平正,右相所達,誠然矣。
大運曰,地部劇務,旣遞兼帶金吾,而刑曹判書睦昌明,雖年少有精神,刑曹,旣是煩劇,備局有司之任,似難兼察,今姑改差。其代有司之任,以大司成李萬元,副提調啓下,仍察有司之任,何如?上曰,依爲之。榻敎上曰,沈廷輔兄弟,旣已放歸田里,而今聞公主,纔經紅疫,餘症甚重云,而他無救護之人,事涉矜惻。沈廷輔等罪犯雖重,特爲放送,以爲入城看護之地,似無所妨乎?權大運曰,廷輔等罪犯雖重,而在聖上親親之義,有此恩命,亦似好矣。上曰,令政院卽爲捧傳旨,可也。擧條
黯曰,永宗鎭附近處糶穀二千石,移給仁川府,取其耗穀,以爲員役放料事,曾已定奪矣。取考文書,則各邑還穀,其數零星,且仁川糶穀,太多,亦將爲民弊,故退計永宗料米,一年應下之數,則米太租竝八十餘石,而附近官中,水原·南陽所有稍優,依此石數,逐年劃給,使本鎭送船運去,事涉便當矣。上曰,依爲之。擧條
李義徵曰,都監軍器造成工匠等,長立軍門,其供饋饌物,所用白蝦二十甕,自喬桐縣收稅上納,其來已久矣。頃因兵曹判書閔宗道,陳達榻前,永爲革罷。故所饋之饍,他無出處,欲爲募得漁船,徵其稅蝦,以爲補用之地,而此時無屬處船隻,絶無,卽今立役匠人,只給其糧,未給其饍,誠非撫恤之道。江都築城時,卜定三南運石船三十隻,新造以來,三軍門,各十隻分授矣。今則城役已畢,所當依前日定奪,盡數移給江都,而江都,則曾前所授船隻,其數旣多,三十隻,雖不盡得,亦無不足之慮。都監所授船十隻內,四隻,仍存都監,逢授漁人之願授者,取其稅蝦,以給二匠,何如?睦來善曰,此船隻,移送江都事,曾已定奪矣。訓將之欲得四隻者,蓋爲饋餉將士之需,而此後各軍門,勿爲續續請得事,分付似好矣。上曰,四隻,則許屬訓局,各軍門,勿爲請得事,分付,可也。擧條
昌明曰,郭山巫女中香,以金德河家咀呪事,嚴刑推問,今至九次,而單齒一太,元非殺人之物,則觀其情狀,雖極妖惡,而此與妖術惑民,有異,設或承款,當論以誣告未決之律,罪不至死,而一向嚴刑,未知何如?上曰,單齒一太,元非殺人之物,而中香情狀,極爲痛駭,故連以嚴刑,判下矣。罪不至死,則停刑照律,可也。
昌明曰,安東人金自元良賤訟事,斯速處決事,命下於政院,而自元之門長,年八十者,在安東云,故今方行關發問。姑待回答上來,處決之意,敢達。上曰,待其回答之上來,卽爲決折,可也。
昌明曰,常漢出身輩,殺人咀呪,御寶僞造,犯一罪者,則自本曹刑推事,曾有定式,而其中僞造文記,盜賣田民,及詐稱貸人謀奪銀貨之類,情狀亦甚可惡,而平問之下,有難得情,如此之輩,自本曹不得刑推,似有變通之道矣。權大運曰,出身犯一罪者,刑推事,曾有定式,而其□雖甚痛惡,若自刑曹,直爲刑推,則無識出身輩,不無□該曹之任意刑推,亦似不當,雖非一罪,其中情狀痛惡者,則陳達於榻前,或以啓辭請刑,似好矣。上曰,丙辰以後,出身甚多,不無是弊,雖非一罪,其中情狀之尤甚痛惡者,則或陳達,或啓稟,刑推,可也。
義徵曰,武士中哨申汝丹,習吹蠶頭,被捉於兵曹,蠶頭習吹,旣犯重罪,臣亦有不能檢下之失,不勝惶恐之至,而汝丹,則自軍門從重決棍之意,敢達。上曰,自軍門決棍,可也。
來祥進曰,爵祿,馭世之具也。苟非卓絶之才,偉異之能,則必歷試考課,循次用之,蓋所以重官方而惜名器也。新除授黃海兵使曺廷亮,曾無一障之勞,未試百里之寄,數年之間,遂至分閫,此爲近來驟陞之甚者,且其麤悍之習,狂悖之擧,駭人聽聞者,不一而足。戎閫重任,決非所堪,除目之下,物情俱駭,請黃海兵使曺廷亮改正。上曰,勿煩。來祥曰,新除授忠淸水使李汝柱,爲人濫猾,曾以善事拔身,及任邊倅,又多不法之事。今日武弁,雖曰乏人,如此之輩,決不可委以閫任。請忠淸水使李汝柱罷職。上曰,勿煩。
成瓘進曰,請監董將士等,竝論以相當之賞,還收加資及六品遷轉守令除授之命。措辭見上上曰,勿煩。
來善曰,臣於監董將士論賞事,有所懷敢達矣。城役二年始畢,其監董勤勞之功,不可不別施賞典,而取考己未年築墩時書啓,其時,則四處分所,而牌將等賞格,守令除授者,四人,加資者,三人,而今番,則守令除授者十人,加資者十二人,其數太多,終未免爲過濫之歸。且其功役體城,重於女墻,而論賞,則計其日數多少,故體城監董牌將,或受兒馬帖,而女墻監董者,至有邊將除授之命。將士輩不無不平底意,而至於守令除授之中,或有不解文字者,或有門地卑微者云。政曹備擬之際,不問其人,直以承傳而差除,則甚非朝家擇守令之本意。政曹,若諉之不合,全不收用,則渠輩,必有落莫之歎,似當更加參酌,施以相當之典,而吏曹,則擇差守令,兵曹,則擇差邊將,俱涉便宜。至於料販軍官,皆是謀利之輩,非有別樣才能,而多受軍門財貨,殖利而納之,其所謂殖利云者,亦未必准信也。遽施加資之典,則非徒過重,渠輩所願,只是堂上而已。至若以嘉善陞嘉義,嘉義陞資憲者,則不以爲幸。蓋嘉善之於嘉義,無甚懸別,而資憲之後,則亦不得預於料射故也。此亦更爲參酌施賞,似好矣。大運曰,左相,旣已備陳,更無所達,爲守令,則其人賢否,實係生民休戚。故自上前後申飭銓曹,非止一再,而今以守令,爲施賞之資,則甚非爲民擇宰之道也。黯曰,築墩時,初不擇人,故施賞時,守令承傳之不多,固也,而今番城役,當初榻前定奪時,觀其功勞及才能,除授守令邊將事,稟達。故武弁中稍有譽望者,亦皆預焉,其中必不無可合守令之人矣。缺至於料販軍官,非盡是謀利者,而其中,亦有可用者,□者,旣是重臣,則所謂利殖,非如管運餉,虛張利殖,希望賞典之比,而嘉義·資憲,則果是渠輩之所不願者,亦令兵曹,詳察情願,從長處分,似好矣。上曰,己未年所築墩臺,其數四十八,今番築城四十餘里,論其功勞,則此倍於彼,而其時亦有守令除授之承傳,則今此十人之守令除授,不至於太多。且其人賢否,雖未盡目見,其中或有曾經都摠都事者,或有曾經哨官者,摠·都之除守令,自是例事,亦或有以哨官爲守令者矣。且當初定奪,以或除守令,或差邊將者,蓋爲聳動激勵之地,則今不可失信。所謂十人,亦豈皆庸雜無用之人乎?卽令吏兵判,聚議於廟堂,擇其人之賢否,或差守令,或除邊將,加資之類,亦察其情願,從便論賞,改付標以入,可也。宗道曰,卽今可合者外,其他餘人,若令本曹盡數調用,則本曹窠闕,實無擧皆塡差之路,吏曹,亦間差主簿別提之職,似好矣。上曰,與吏曹兵曹,相議爲之,可也。
緝曰,今日入侍時,大臣·諸宰,皆詣閤門外,而上番翰林朴行義,累度催促之後,始爲來到,其怠慢之習,不可無警責之道。推考,何如?上曰,頃日晝講時,亦爲推考,而今又如此,從重推考,可也。上曰,臺啓所論,曺廷亮·李汝柱之事,何如?大運曰,廷亮之未經州郡,遽授閫任,似涉太驟,而汝柱不法之事,臣未能的知,不可仰達矣。上曰,李汝柱,則曾以武臣,數次入侍,故見其爲人,而曺廷亮,則久爲內乘,慣知其爲人。且於入直闕內時,適會內摘奸,史官未及到之前,軍卒輩先自驚動,喧聒雜亂,廷亮,厲聲禁止,使之結束作隊,以俟史官之來閱,則軍卒輩,旋卽縮入,不復喧聒,其時予適在別堂,處所相近,有所目覩。以此事言之,廷亮,頗有武夫氣習,故初以末擬點下者,蓋有意也。以上燼餘移謄來善曰,孔巖,素稱險惡,水勢,近又大變,過涉之難,有甚於前,故自工曹造船十隻。五隻,則置諸陽川邊,五隻,則置諸高陽邊,各船沙工,皆給復戶,而高陽邊,則人家絶遠,沙工輩,不得住着於津頭,倉卒之際,事多可慮。衿川·陽川之間,鐵串浦,曾有橋梁,則自此通路,誠爲便好,故春初陳達,募得僧徒,且給各司羡餘之物,今已造成虹橋矣。陽川邊津船五隻則仍存,高陽邊津船五隻,則移置於楊花渡,責立津夫五名,移給高陽津夫所受復戶,使之行船通路事,該曹及京畿監司處,分付,何如?上曰,依爲之。以上朝報宗道曰,軍兵直定之規,不無弊端,故自朝家纔已防塞矣。軍兵中自得頉減之類,來告本營,而一切不許歸之本官,則本官推移,先定督責之處,自得閑丁者,不得頉下,事涉冤痛,揆以軍情,亦涉虛疎,父子兄弟,完聚之事,亦是軍丁應行之法。其時但以軍案割裂,爲慮,急請停罷完聚之法,只爲付標而已。元無割裂之弊,況割裂之事,其弊甚少,完聚之法,軍情大願。已定之軍,尙聚完聚,則未定之子枝,爲先置簿,待年充定其父兄之保,亦是軍情所不可已。頃日榻前因御營大將尹以濟陳達,子枝保及父子兄弟完聚之事,旣〈不〉得已復舊直定之事,則爲先自本廳置簿後,査問有無役於本邑,而代定矣。同是軍門,不宜異同,本營,亦依此爲之,何如?上曰,御營廳,一體爲之,可也。摠戎廳謄錄宗道曰,江都城役時,論賞人等,今番大政時,先爲調用事,大臣,旣已定奪矣。第大政,則各廳久勤,例爲陞遷,故都目時窠闕久勤輩,視爲自已應得之物,今若廢閣本規,先用論賞人等,則必有落莫呼冤之弊,不可無明日知委之擧。今番大政時,久勤成冊,勿捧事,分付,何如?上曰,依爲之。兵曹謄錄
上在慶德宮。停常參·經筵。
謝恩,全溪君溥,工曹參議趙湜,司饔參奉許堟,永昭殿參奉尹師寬,左副承旨李泰龜。
李泰龜,以都摠府言啓曰,今日入直軍士,中日習射,請出標信。傳曰,知道。
李泰龜,以都摠府言啓曰,副摠管朴慶後,除標信漢城府坐起進去之意,敢啓。傳曰,知道。
嚴緝啓曰,同副承旨沈仲良,卽日行公,古例則然,而昨緣日暮,不得出牌,今日又不出肅,同副承旨沈仲良,牌招察任,何如?傳曰,允。
李泰龜,以刑曹言啓曰,擊錚人李泰榮,刑推定配事,榻前下敎矣。今日,以長陵告祭受香,不得擧行,待用刑日,刑推定配之意,敢啓。傳曰,知道。
執義鄭來祥,持平洪重夏·閔興道啓曰,請黃海兵使曺廷亮改正。請忠淸水使李汝柱罷職。措辭見上答曰,勿煩。
司諫成瓘,獻納朴涏啓曰,庚申誣獄,尙忍言哉?驅一時無辜之人,陷諸逆賊之科,而論其構捏釀成之罪,則師命是已。寧海遠竄罪人李頤命,以師命之弟,締交兇胄賊勳之輩,凡所以鍜鍊誣獄,戕害善類者,靡不慫惥而密贊之,蓋其陰賊之性,偏有所鍾,而兄弟之惡也。師命,則旣伏邦刑,而獨使頤命,偃息於內地,有若等閑譴配者然,當初之失刑,大矣。懲討之典,豈容若是?輿情共憤,久而愈激。寧海遠竄罪人李頤命,請移配絶島。答曰,依啓。以上燼餘移謄
咸鏡監司書目,道內端川以南十一邑,五月卄一日始雨,卄三日乃止,高燥田畓,無不周洽,而其餘各邑,時未報來,緣由爲先馳啓事。又書目,安邊呈,以品官朴汝珩奴先男,五月十二日,以耘田次出野,爲暴雷震死事。
兵曹啓曰,本曹佐郞丁思愼呈狀內,累朔供劇之餘,重患暑痢,一日之內,度數無算,藥餌無效,飮啖全廢,斯速入啓處置云。本曹多事之地,不可等待其差復,丁思愼佐郞之任,今姑改差,何如?傳曰,允。以上朝報
上在慶德宮。停常參·經筵。
李泰龜,以都摠府言啓曰,都摠管鄭維岳,除標信漢城府進去之意,敢啓。傳曰,知道。
吏曹判書臣吳始復疏曰,伏以臣於再昨入侍前席,適會金吾作窠,千萬不意,聖明,猝擧臣名,俾擬其望,俄又有落點,更歸於臣身,顧此殊異之恩,實非從前陞擢者之所可倫比,驚魂靡定,感涕如瀉,惶縮數日,尙不知置身之所也。臣本庸才,遭際聖明,前後履歷,孰非忝竊,而數年以來,長處機要,纔經度支之長,又據冢宰之任,虛竊榮寵,蔑效涓埃,只以爲國一死,爲圖報萬一之計,不料陞秩之命。又下於此際,是必臣眇福愈涯,淺量溢分,越序冥升,以速疾顚而然也。矧玆一品崇班,乃所以命有德,待耆舊之位,而一朝爲臣躐取之物,則竊恐上玷聖鑑,下壞公器,倖進苟受之風,緣臣而益長矣。仍念臣筮仕以後,刑獄之地,未曾經歷,不解法律,全昧剖析,卽使臣忝居一府之長,委之以議讞裁決之責,則將未免隨處生疣,觸事露拙,僨敗之患,不日可待,損國妨身,實非細故。伏乞聖明,察臣情悃,將臣新授判義禁之任,亟命改正,以安微分,不勝幸甚。答曰,省疏具悉。今玆陞擢,實非偶然,予志先定,公議僉同,何用過辭?卿其安心勿辭,從速行公。
傳于沈仲良曰,史官二員待命,騎馬六匹立之。
執義鄭來祥,持平洪重夏·閔興道啓曰,請忠淸水使李汝柱罷職。措辭見上答曰,勿煩。以上燼餘移謄
謝恩,司宰僉正鄭宇翰,司僕主簿姜碩臣,護軍金夢陽·徐來遠,兵曹正郞朴明義。
備邊司郞廳,以三公意啓曰,近日義禁府囚繫之人,頗多,滯獄可慮,判義禁吳始復,疏批已下,卽爲牌招,使之察任,何如?傳曰,允。謝恩,判義禁吳始復。
禁府,李頤命南海縣絶島移配。啓。以上朝報
禁府啓曰,靈巖前郡守李行周·趙脩·柳佃·金兌一等,拿來處置事,傳旨,啓下矣。李行周·趙脩·柳佃,因他事方在囚禁中,金兌一,方待命於本府,卽爲拿囚之意,敢啓。傳曰,知道。以上禁府謄錄
上在慶德宮。停常參·經筵。
未時,太白見於巳地。
李泰龜,以都摠府言啓曰,都摠管鄭維岳,除標信漢城府坐起進去之意,敢啓。傳曰,知道。
嚴緝,以弘文館言啓曰,本館上番副應敎臣沈季良,以校書館兼校理,今日本館褒貶坐起時,晝仕出去之意,敢啓。傳曰,知道。
執義鄭來祥,持平洪重夏·閔興道啓曰,忠淸水使李汝柱,罷職。答曰,勿煩。已上燼餘移謄
下直,水原府使趙渭叟。
謝恩,幽谷察訪南老明,訓鍊判官南天樞,尙衣別提洪澤普,掌樂主簿韓泰相,兵曹正郞任舜元。
校理朴萬鼎上疏。大槪,敢暴血懇,冀蒙矜許事。入啓。答曰,省疏具悉。疏辭,令該曹稟處。
禮曹,行副護軍洪萬容卒逝云,自今日初七日至,停朝市,弔祭,致賻,依法例擧行,何如?啓依所啓施行。以上朝報
上在慶德宮。停常參·經筵。
下直,安骨萬戶金重錫。
李泰龜,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
李泰龜,以都摠府言啓曰,副摠管元振洙,以御營中軍軍兵等,中日試放事,除標信南小門洞進去之意,敢啓。傳曰,知道。
司諫成瓘,獻納朴涏啓曰,頃日筵中,有三軍門論賞人,先爲調用,各廳久勤成冊勿捧之命,臣等,竊惑焉。唯彼各廳久勤之輩,旣有大政時遷轉之規,而軍門監董之人,亦不可無酬報之典,則其在爲政之道,參量調用,實合事宜。且論賞之數多,而相當之窠小,則雖捧承傳,似不必一時塡差,隨闕隨補,恐亦無妨,而今若盡廢積仕之類,先酬董役之勞,則不亦倚於一偏,而重失武士之心乎?請還收各廳久勤成冊勿捧之命。答曰,爾等之請如此,令該曹參酌稟處。以上燼餘移謄
下直,忠淸水虞侯金夏鼎。
謝恩,黃海兵使曺廷亮,護軍洪以度,廣興主簿韓世讓。以上朝報
禮曹啓曰,祭享所用黑牛放牧處看審事,發遣典牲署郞廳于泰安安眠島矣。該署郞官看審後,牒報內,瑞山所屬麻堂基,泰安所屬倉基兩處,別無可合放牧之所,樹木稀疎,水草豐盛,此兩處分放,事勢便好云。本島,雖係船材長養之地,而旣有一隅閑廣之處,設令放牧若干牛隻,不甚有妨於長養船材。祭享所用黑牛,事體重大,些少弊端,有不暇顧,當依該官所報,放牧於島中,而卽今黑牛元數,不過十餘隻,兩處分放,似爲太過,以麻堂基,定給放牛之後,不可無牧子,擇定牧子,另加看護等節目,令該署依司僕寺馬場牧子例,磨鍊牒報,以爲入啓定奪之地,何如?傳曰,允。禮曹謄錄
上在慶德宮。停常參·經筵。
李泰龜,以都摠府言啓曰,都摠管鄭維岳,除標信漢城府坐起進去之意,敢啓。傳曰,知道。
大司成臣李萬元疏曰,伏以臣以無能,叨守重鎭,未效聖上委寄之意,只竢瘝曠之罪。不自意召臣以成均館大司成,仍差籌司副提調,臣聞命震駴,直欲踰墻遠走而不可得也。仍念國子之任,長首善,掌儒敎,興起士風,作成人才,是其責也。雖年學俱優,望實兼備者,居之,其不貽寂莫之譏者,鮮矣。今臣本以侗侗然一愚陋之人,無萬分一彷彿於此者,而乃敢偃然入太學誨諸生,則不亦羞當世,辱多士乎?至於籌司之副,乃一時之極選,而機察之緊任也。知慮深長,計策周詳,然後方可以與論廟謨,實非譾劣如臣,所可冒處者。臣雖至愚,自知甚明,揣分量才,斷無一毫堪承之望,徊徨霣越,罔知攸處。來伏城外,冒死陳懇。臣文辭短拙,雖不得悉暴情悃,而言出肝膈,讓非虛飾,伏乞天地父母,曲賜諒察,新授本兼兩任,亟命一倂鐫改,以重名器,以安私分,不勝幸甚。臣無任戰灼祈懇之至。答曰,省疏具悉。爾其勿辭,從速察職。
嚴緝,以弘文館言啓曰,本館上番副應敎沈季良,以漢學兼敎授,今日本院褒貶坐起時,晝仕出去之意,敢啓。傳曰,知道。
沈仲良啓曰,承文院官員,以都提調意啓曰,刑曹參議權歆,大司成李萬元,本院副提調差下,使之察任,何如?傳曰,允。以上燼餘移謄
忠淸監司書目,溫陽郡守權守經,病重歸家,還任無期,不得已罷黜事。以上朝報
上在慶德宮。停常參·經筵。
李泰龜,以都摠府言啓曰,都摠管柳命賢,除標信禮曹坐起進參之意,敢啓。傳曰,知道。
權重經,以義禁府言啓曰,以掌隷院啓目,刑曹粘目出身丁是斗,移本府處置事,允下矣。丁是斗,方待命於本府,卽爲拿囚之意,敢啓。傳曰,知道。以上燼餘移謄
謝恩,禮曹佐郞閔彦良·金鍰,康翎縣監金世燮。
正言吳尙游初度呈辭。入啓。給由。以上朝報
上在慶德宮。停常參·經筵。
李泰龜,以都摠府言啓曰,今日入直軍士,中日習射,請出標信之意,敢啓。傳曰,知道。
李泰龜,以都摠府言啓曰,都摠管柳命賢,以承文院提調,本院褒貶坐起進去之意,敢啓。傳曰,知道。
以訓鍊都正張希載掃墳呈辭,傳于李泰龜曰,給由馬,澆奠床備給。
李泰龜,以都摠府言啓曰,今日入直軍士,中日習射事,標信,命下矣。雨勢如此,不得爲之之意,敢啓。傳曰,知道。以上燼餘移謄
下直,臨溜僉使宋晩。
謝恩,江界府使裵正徽。
正言吳尙游再度呈辭。入啓。遞差。以上朝報
上在慶德宮。停常參·經筵。
嚴緝啓曰,來十五日儒生殿講日次,而月食齋戒相値,頉稟。傳曰,知道。
有政。吏批,判書吳始復進,參判柳命堅進,參議睦林一進,右承旨嚴緝進。
吏批啓曰,江原監司安如石,瓜滿之代,今當差出,而擬望之人,乏少,承旨及他道守令,竝擬,何如?傳曰,允。
以閔彦良爲正言,以尹抗爲溫陽郡守,以權聖矩爲兵曹佐郞,以金夢陽爲戶曹參議,以洪冕爲繕工直長,以鄭思孝爲說書,以朴涏爲吏曹佐郞,以徐文徵爲敦寧判官,以李雲徵爲江原監司,以鄭思孝爲承文博士,以成瑍爲典籍。兵批缺
李泰龜啓曰,訓鍊都正張希載,楊州地掃墳事,今方出去,而其所受摠戎使密符,及左邊捕盜大將命召,大將牌,傳令牌,來請還物。考見前例,則或有仍佩往還之時矣。何以爲之?敢稟。傳曰,仍佩往還。
李泰龜,以兵曹言啓曰,左邊捕盜大將張希載,掃墳事,楊州地受由下去,還來間,以右邊捕盜大將黃徵,姑令兼察,何如?傳曰,允。
嚴緝,以內醫院官員,以都提調意啓曰,每年冬至使行,醫員·譯官等,本院藥材貿易回還後,三次坐起內畢納,則入啓論賞,乃是流來之規也。上年藥材貿易醫員尹斗興,譯官方必恒等,畢納於三日內,依前例本衛門施賞,何如?傳曰,允。
嚴緝,以戶曹言啓曰,本曹所屬各司,今壬申春夏等褒貶,等第以入,而去辛未秋冬等褒貶,因提調臣李宇鼎,奉使出疆,未得爲之矣。今則其時提調,身故,官員皆遞易,無在職者,有難□□監提調未差,本監今春夏等褒貶,竝不得磨勘之意,敢啓。傳曰,知道。以上燼餘移謄
忠淸監司書目,本道都事李琩,以其母病,褒貶不參,爲先罷黜事。以上朝報
上在慶德宮。停常參·經筵。
藥房都提調臣金德遠,提調臣柳命天,右承旨臣嚴緝啓曰,比來霾炎甚酷,伏未審聖體,若何?中宮殿氣候,亦復何如?王世子頃患癮疹之後,水刺猶未復常云,當此暑熱,將攝尤難,亦未知氣候,何如?臣等,無任區區之慮,敢來問安。答曰,知道。無事。內殿氣候,一樣無事。世子厭食之候,暑月例患,而不至大段矣。
中殿·世子宮,藥房問安。答曰,知道。
沈仲良啓曰,引見命下後,預備翰林,例爲來待於本院,而今日引見時,奉敎洪重鼎,偃然在家,終不入來,其怠慢之習,殊甚未安,後弊所關,不可無規警之道,請推考。傳曰,允。
權重經,以義禁府言啓曰,以京畿監司狀啓,刑曹粘目,晉州營將朴炫,移本府處置事,命下矣。朴炫,時在任所,依例發遣府書吏拿來,何如?傳曰,允。以上燼餘移謄
下直,黃海兵使曺廷亮。
都承旨申厚載初度呈辭。入啓。給由。
副校理洪墪辭職上疏。入啓。答曰,省疏具悉。爾其勿辭,救護母病。
平安監司書目,江西縣令申必淸,棄官上去,爲先罷黜,罪狀,令攸司稟處事。
慶尙監司書目,寧海呈,以大司憲李玄逸辭職上疏上送事。答曰,省疏具悉卿懇。風憲之長,不宜久曠,卿其安心勿辭,從速登途,以副予望。
禁府都事沈益昌,前黃海兵使禹瑞圭拿來事,黃州地出去。
吏曹,前郡守安烒身死,曾經臺侍。啓。別致賻。已上朝報
六月十二日巳時,上御興政堂,黃海兵使曺廷亮,留待引見。入侍,承旨沈仲良,假注書鄭漢柱,記事官朴行義·蔡彭胤。
廷亮進伏,上曰,曾在京職,旣知盡心國事之狀,今此閫帥,掌一道之兵馬□不輕,惕念盡職,可也。廷亮曰,小臣,以千萬不似,猥蒙陞擢之恩,維思以死圖報而已。上曰,有稟定事耶?廷亮曰,臣時未赴任,未諳物情,赴任後,如有變通之事,或啓稟,或報備局,以爲隨便變通之計矣。上曰,邊將殿最,亦爲公明,可也。仍賜弓矢·胡椒等物。廷亮,跪受拜謝而出。
沈仲良進曰,黃海兵使曺廷亮,俯伏之際,殊失體貌,推考,何如?上曰,此乃入侍生疎之致,勿推,可也。以上燼餘移謄
上在慶德宮。停常參·經筵。
李泰龜,以都摠府言啓曰,今日入直〈軍士〉當爲中日習射,而雨勢如此,不得爲之之意,敢啓。傳曰,知道。
傳于李泰龜曰,大臣·備局堂上引見。
李泰龜,以敦寧府言啓曰,本府郞廳,今春夏等褒貶,當爲等第,而領敦寧府事,時未差出,限內不得磨勘之意,敢啓。啓曰,知道。
傳于權重經曰,典獄摘奸,輕囚放釋。
重經啓曰,臣承命馳往典獄署,在囚罪人,一一點閱,則承傳罪人三十七名,刑曹罪人五十名,咀呪罪人十名,來關罪人十四名,各司罪人六名,合一百十七名內,刑曹罪人私奴李壬寅·徐一龍等,以刑曹使令金道乙亂打,幾至死境,辜限間囚禁事也。取考日子,則辜限,雖未滿,而招道乙之子而問之,則已入差道,今無可慮云。前書員崔永輝,以繕工監瓦箒價錢,受食不納事也。私奴李枝遠,廉愼儉正妻阿只,徐有建正妻淑烈等,以長興庫銀子,曾債不納事也。或以元犯,或以次知,而不可以徵債之事,久滯署獄。私婢玉禮,以其同生招引隱匿事也。各司罪人崔戒天女淑只,以其父歐打洞內士夫,仍爲逃避事也。良人鄭太運,以凌辱其妻上典事也。沙工文貴世,以定山官穀偸竊事也。裵時建次知韓益,以舍人司魚物,節晩不納事也。原州主人次知業實,以紫門監匠人,番布未納事也。觀其罪狀,俱非大段,且不無冤枉之端,故以上罪人十二名,仰體聖上欽恤之意,皆以放送。其餘罪人一百五名,或以明火大儻,或以軍布偸竊,或以御寶僞造,或以殺獄,或以淫獄,或以咀呪,或以擊錚,或以私鑄,或以敗船,而所犯俱係重大,不可輕釋,故竝爲仍囚,而第念許多罪囚,罪名雖重,究其虛實,亦豈無一二抱冤之人?而一向滯囚,或至於三四年之久,持疑不決,瘐死獄中,則其在好生之德,實爲可矜。令該曹趁卽疏決,俾無滯獄之弊,何如?傳曰,依啓。以上燼餘移謄
都承旨申厚載再度呈辭。入啓。加給由。
禁府,洪夏明,泰安郡下川驛徒三年定配。以上朝報
備局堂上引見時,江都城論賞人,各廳久勤,今都目政,參奉調用事,榻前下敎。備局謄錄
議政府司錄,以三公意啓曰,黃海道海州·延安·康翎等地,魚場鹽盆,世祖朝,賜與本府,俾得收稅,而文籍,則散失於壬辰兵火,昏朝時,仍不免中廢,仁祖朝,更爲啓下,其中玄智基內,亦有漁箭,孝宗朝淑靜·淑明兩公主,折受,故自本府移文內司,內司啓稟,則以不必相較頉下,代出判下矣。今者本府所屬延安·海州·康翎等地漁場,又自於義宮折受云,此必出於道掌瞞告,內司不察之致也。事當依累朝定奪,延安·海州·康翎等地,漁場鹽盆,仍屬本府,此後凡係內司折受公事,自吏曹査問本道,審其無主空閑後,方許折受,以杜紛紜事,定式施行,似爲合宜。且本府藥房,本是三員,中間蠲減一員,近來又減一員,以藥房一員,則視三公有所未暇,不得已自本府加出一員,覓給朔布,揆以事體,極涉苟簡,今雖未能復古,最後所省一員,祿遞兒,使之復古,何如?傳曰,允。兵曹謄錄
六月十三日巳時,上御興政堂,大臣·備局堂上引見。領議政權大運,左議政睦來善,右議政閔黯,戶曹判書柳命天,吏曹判書吳始復,右參贊兪夏益,兵曹判書閔宗道,判尹鄭維岳,禮曹判書柳命賢,知敦寧李義徵,工曹判書權愈,大司成李萬元,左副承旨李泰龜,執義鄭來祥,司諫成瓘,校理朴萬鼎,假注書鄭漢柱·李壽仁,記事官朴行義·蔡彭胤,入侍。
大運進曰,累日潦雨,氣甚蒸溽,聖體,若何?上曰,無事矣。王世子氣候,亦復何如?而水刺厭進之候,近無添加之事乎?臣等,不勝憂慮,敢此仰達矣。上曰,水刺厭進,自是暑月例症也。遊戱,則一樣,形神雖似□秋涼後自可復舊,不必深慮也。
來善進曰,近來百隷怠慢,愈往愈甚,不可無警責之道,故敢此仰達矣。頃日筵中,臣以孔巖津東高陽邊官船五隻,移置於楊花渡,津夫,則改以衿川境之人,定爲津夫五名,移給高陽,津夫之所受復戶事,該曹及京畿監司處,分付之意,陳達蒙兪,出於擧條,則政院,所當分付於京畿,而掩置經日,不卽分付,事極未安。常時怠忽,如此,日後之事,誠爲可慮。工曹郞廳,旣已承傳,則擧行條件辭意,工曹以津船所管之司,卽當放移畿營,使之擧行,而不此之爲,渡丞處,亦當以關文,詳細分付,而只言其事之大槪,亦難免疎漏之責。當該承旨及工曹堂上郞廳,竝爲從重推考,何如?上曰,工曹堂郞,不必推考,入侍承旨,推考,可也。
始復進曰,常平庫舍五十間,己巳年,已爲創建,而上年加構八十間之意,亦爲陳達於榻前,始役於上年九月,畢役於今年四月。除凍節停役之時,計其實役日子,則四朔二日也。且算出八十間所入物力,則比諸己巳年五十間造成時,亦且有減,而郞廳柳以升,主管,前引儀張壽星,前僉使任萬重,終始監董,勤勞甚多矣。己巳年監董人,曾有施賞之事,則此兩人,亦爲論賞,實合酬勞之道,而郞廳,固是職分內事,且經準職,似無可施之賞矣。來善曰,常平廳曾前庫舍狹窄,穀物,例爲露積,故多致腐傷之患,今則百餘間倉舍,廣闊,各穀區別分置,事甚便好,其監董之人,宜有酬勞之道矣。黯曰,近來宣惠·常平,皆有成造之事,今番常平廳造成時,所入物力,最少,郞廳之着實據此可知,而郞廳,異於監官,似不必論賞矣。上曰,柳以升,已經準職,半熟馬一匹賜給,張壽星,相當職除授,任萬重,僉使除授,可也。以上朝報
李義徵進曰,江都新築之城,未及完固,逢此雨水,不無崩頹之慮,且新土之草,例爲茂盛,刈草之輩,似不無蹂躪毁傷之患,而近處造家之人,亦必有偸竊城石之弊。令月串·草芝·廣城等諸鎭邊將,分界逢授,使之禁斷,而或有當頹之處,則趁卽牒報留守,以爲隨毁修補之地,且令留守,差定監考於附近居民等,作一節目,永爲着實看護之,似好矣。權大運·睦來善曰,此言誠是,宜卽擧行矣。兵曹判書閔宗道曰,女墻所築,蓋石,皆合房堗,見偸之弊,亦甚可慮,不可不各別禁斷矣。上曰,此言誠是矣。必須着實禁斷,然後新築之城,永爲堅固,依此分付,而節目,則令留守趁卽成出上送,可也。以上備局謄錄
來善曰,臣待罪軍器寺都提調,敢此仰達矣。日昨褒貶之坐,別破陣輩,齊聲呈狀,取觀其辭緣,則以爲軍門大小放砲之事,別破陣輩,例爲擔當,故七番禁軍廳,差送七名,禁軍別將廳,亦爲差送五名,兼差禁軍,口傳啓下者,自是流來法例,而中間廢閣此規,禁軍別將廳五人遞兒,以別人差定,故渠輩稱冤,上言,而兵曹,防啓勿施,有此呈訴之擧,廢閣舊規,差送別人,則不但渠輩稱冤,其在規例,亦涉不當,合有變通之道矣。宗道曰,別破陣等,春間上言時,見其上言內辭緣,且聞渠輩稱冤之言,則稱以曾在孝宗朝,號令禁軍,使之結陣,而軍中無號令之具,本寺別破陣七人,乃命分送於禁軍七番,別將廳,則定送五名云,而兵曹文書中,無因傳敎定式之事。禁衛營別破陣之定送別將廳,雖未知始於何年,而或云自精抄廳時定送,或云自禁衛營設立後定送,其來已久。在前則軍器寺別破陣外,無習用火砲之人。近來各軍門,皆有別破陣,取其能者而用之,似無不可,奪此與彼,亦涉未妥,臣防啓蒙允矣。日昨褒貶之坐,本寺別破陣等,呈狀訴冤,故今者大臣,有此陳達矣。上曰,別人差下,雖非舊例,卽今現差,至於五人,則一時竝汰,亦涉不可,今姑仍存,此後,則以軍器寺別破陣,依舊例隨闕塡差,可也。兵曹謄錄
上在慶德宮。停常參·經筵。
李泰龜,以兵曹言啓曰,卽接西所衛將牒報,則藝文館分付內,本館□□間立松二株,橫俯史閣上,今此霖雨,浮根傾撓,幾至□□,如或因風偃仆,則莫重□實錄奉安史閣,□□斯速斫伐云,卽爲分付紫門監,使之斫伐,何如?傳曰,允。以上燼餘移謄
都承旨申厚載三度呈辭。入啓。遞差。
禁府啓目,粘連慶尙監司啓本,前縣監李希亮査啓云云,其矣所犯,極其狼藉,本道査啓,如是明白,當初飾辭納招之狀,殊甚痛駭,依前啓請刑推。韓范齊段,以重罪被謫,交通本邑之倅,締結牟利之輩,圖得防納,其所分占官穀,至於四十石之多,事之痛駭,莫此爲甚。同范齊,拿問處之,何如?啓依允。
又啓目,前僉使李太古矣,不待交代,徑先棄歸,擅離任所之罪,在所難免,以此照律,罪杖一百,罷職,邊遠充軍,告身盡行追奪,私罪。啓功減一等。
吏曹啓曰,承旨有關,政事,取稟。傳曰,過齋戒後爲之。
忠勳府啓曰,本府今壬申年春夏等褒貶,當爲磨勘,而有司堂上,不齊,限內不得爲之之意,敢啓。傳曰,知道。
宗親府啓曰,本府今春夏等褒貶,當爲磨勘,而典簿尹杭,移除外職,不得爲之之意,敢啓。傳曰,知道。
以趙德鄰爲假注書。以上朝報
上在慶德宮。停常參·經筵。
李泰龜啓曰,卽見昌城防禦使趙相周,今春夏等褒貶啓本,則外面所書,旣違格例,且不踏印,不察甚矣。推考,何如?傳曰,允。
又啓曰,京畿水使李行益,忠淸水使禹弼漢,慶尙左水使張宇相,全羅左水使尹河,今春夏等褒貶,邊將無一人居下,殊無嚴明殿最之意,至於尹河,則等第所書,字樣麤大,且欠敬謹,全羅右水使申鍵,則虞候題目中,恪勤之恪字,誤以格字,書塡,致有點下,難免不察之失,竝推考,何如?傳曰,允。
禁府,李太古,開城府大興徒三年充軍。啓。以上朝報
嚴緝,以工曹言啓曰,今壬申春夏等本曹郞廳及屬司官員等褒貶等第,磨勘以入之意,敢啓。傳曰,知道。
又以禮曹言啓曰,曹所屬弘文館·藝文館·春秋館官員等,去辛未年秋冬等褒貶,各其司堂上不備,不得磨勘矣。今姑等第以入之意,敢啓。傳曰,知道。
又以兵曹言啓曰,今春夏等褒貶啓本中,刀擦三處矣,敢啓。傳曰,知道。
又以刑曹言啓曰,本曹所屬掌隷院去辛未年秋冬等褒貶,因判書有故,不得等第矣。今姑磨勘以入之意,敢啓。傳曰,知道。以上燼餘移謄
上在慶德宮。停常參·經筵。
午時·未時,日暈。
江原監司李雲徵上疏。大槪,新授藩臬之任,萬不近似,伏乞亟收成命,以重名器,以安微分事。入啓。答曰,省疏具悉。卿其勿辭,速往欽哉。
副司直朴鎭圭上疏。大槪,敢陳崩迫之私,冀蒙繼絶之恩事。入啓。答曰,省疏具悉。疏辭,令該曹稟處。
李泰龜,以兵曹言啓曰,本曹佐郞權聖矩,本以嶺南之人,從仕京中,有難安情勢,呈狀請遞,昨已下鄕,當此大政不遠之日,不可等待其還來,佐郞權聖矩,改差,何如?傳曰,允。
領議政權大運箚子。大槪,老病垂死之餘,中暑甚重,症情危劇,斷無復起爲人之望,乞賜遞免,以重國事,使臣安意就盡事。入啓。答曰,省疏具悉卿懇。勞瘁之餘,所患如此,予用慮念,從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭,遣御醫看病。
政院啓曰,卽者說書鄭思孝,以其祖母病重,陳疏徑出,雖未知其病勢輕重之如何,而不待僚員之替直,徑離直次,揆以事體,殊甚未妥。原疏,則旣已還出給,而不可無規責之道,說書鄭思孝,推考,何如?傳曰,允。
靈雲君義天,信川地沐浴呈辭。入啓。給由。
有政。吏批,判書吳始復式暇,參判柳命堅進,參議睦林一病,右承旨嚴緝進。
吏批啓曰,判書吳始復式暇,參議睦林一病不來,小臣獨政未安,何以爲之?敢稟。傳曰,仍爲之。
吏批,以趙世恒爲禮曹佐郞,以尹以亨爲社稷令,以張遇一爲奉常正,以李頤晩爲直講,以鄭重徽爲都承旨,以權歆·李萬元爲承文院副提調,以柳挺輝爲驪州牧使。兵批,僉知作闕,以安如石單付,尹就五·金俶·丁時泰·李弼臣·金萬鍾等,單付護軍,申厚載·金時郁,單付司直。
李泰龜,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。已上朝報
禁府啓曰,以平安監司狀啓,刑曹粘目,前江西縣令申必淸,移本府處置事,允下矣。申必淸,方待命於本府,卽爲拿囚之意,敢啓。傳曰,知道。以上禁府謄錄
上在慶德宮。停常參·經筵。
下直,慶尙都事成任,長城府使呂必容。
李湜啓曰,領議政初度呈辭到院,而以私忌齋戒,留院之意,敢啓。傳曰,入之。
政院啓曰,卽者藝文館下吏來言,上番翰林朴行義,因其叔父行司直朴鎭圭上疏,該曹覆啓中,有特爲繼後之命。鎭圭病勢,萬分危急,故父子旣定之後,不忍一刻暫離,自直廬纔已徑出云,行義情理,雖甚切迫,史局重地,未免闕直,揆以事體,殊涉未安。上番翰林朴行義,推考,預備翰林洪重鼎,卽爲牌招,留門入直,何如?傳曰,允。
待敎朴行義上疏。大槪,臣之父病,萬分危急,情理所迫,不得不徑出直所,亟遞臣職,仍治臣罪事。入啓。答曰,省疏具悉。爾其勿辭,救護父病。
右副承旨權重經上疏。大槪,臣之祖父,病勢甚重,決難離側供仕,懇乞亟許遞改,俾得專意救護事。入啓。答曰,省疏具悉。爾其勿辭救護。
領議政權大運初度呈辭。入啓。傳于李湜曰,不允批答,王若曰,纔省引疾之喩,勉諭斯勤,遽見求退之章,驚惑冞切,仰成方篤,釋負奚輕,試觀此何等時,凜乎若不可保,國勢陵夷,人心波蕩,前史之危亡可徵。金精畫彩,陰魄夜虧,上天之譴告疊現,五使雖止,叵測之憂尙存,八路皆飢,攸濟之策,罔措,而況儲嗣漸長,政急輔養之方,至於朝著同寅,必待彈壓之量,肆維小子,夙夜而懼,尙冀元老匡救之功,惟卿之厚德宏材,寔予之心悅誠服,赤舃初返,允叶萬民之具瞻,玉鉉重升,復見百僚之時敍,迨今四載,白髮無恙於造朝,弼予一人,丹心益篤於憂國,有所恃有所畏,消長攸關,若作舟若作霖,功澤普洽,是以擧國而聽,不替求助之誠,契益密於風雲,是毗是倚,事悉委於大小,不詢不行,何莫念休戚與同,必欲遂謙讓之志?遐齡已滿八袠,尙精力之不衰,巽辭雖上十章,詎退休之可許,暑濕交感,縱致榮衛之或愆,神明扶持,佇見藥餌之有效,何妨臥閤而論道,不必盡瘁而爲勞。望於子者深,卿胡困我而求去,如之何則可,予若涉水而無涯。於戱,尙父維賢,起佐文王之治,畢公已老,留爲周公之師。矧爾耆英,無愧前哲,亟宜强起而視事,毋或長往而圖便。所辭宜不允。故玆敎示,想宜知悉。知製敎趙湜製進
禁府,申必淸拿囚。啓。
右議政閔黯,禮曹判書柳命賢,佐郞金鍰,繕工提調李觀徵,假監役睦天龜,觀象提調兪夏益,穆陵陵上莎草崩頹處,奉審事,出去。
吏曹啓曰,來二十一日都目政事,爲之之意,敢啓。傳曰,知道。以上朝報
禮曹啓曰,卽接穆陵參奉牒報,則今月十六日大雨,懿仁王后陵上右邊欄干石,自第四間至第五間,莎土盡爲崩頹,以木尺度量,則自上至下,長七尺許,廣八尺許云,陵上崩頹之患,極爲驚駭。依前例大臣以下,卽爲進去奉審,陵上蓋覆油芚·草芚等物,令各該司急速進排,慰安祭,不卜日來十九日設行事,知委,何如?傳曰,允。
又啓曰,卽接長陵參奉牒報,則今十五日大雨,大王陵外階莎土,崩圮,深過一尺,而長五十二尺,上廣二十五尺,下廣三十五尺,而所圮莎土,頹覆于丁字閣北庭之際,埋祝覆板,竝其鎖鑰不知所在,御齋室·典祀廳·齋室各處墻垣,通計十一間頹毁云,極爲驚駭。依例本曹堂上郞廳,卽爲進去,奉審後稟處,而不可無慰安之擧,兩陵慰安祭,不卜日來二十日設行事,知委,何如?傳曰,允。禮曹謄錄
兵曹啓曰,江都城役論賞人員中,邊將除授,及大品遷轉承傳疊受者,邊將承傳,則仍存,六品遷轉承傳還收事,前日登對時,稟旨擧行矣。訓鍊都監土築牌將出身吳大雲,旣入於邊將除授之中,又以柴木六百五十同,自備之功,疊受六品遷轉承傳,而許多論賞人中,未能覺察,不得一時取稟,不勝惶恐。今此吳大雲,亦依安弘望例,六品遷轉承傳還收之意,敢啓。傳曰,知道。兵曹謄錄
上在慶德宮。停常參·經筵。
備邊司啓曰,今五月初二日晝講時,以知事柳命天所啓,令廟堂稟處事,命下矣。紙廛·紙契之互相紛爭,其來已久,而當初兩湖大同設立時,各邑紙地價,定以四斗之米,使紙廛擔當應役,則紙廛人等,以其價廉,不顧厥役,不問紙廛,募給別人,而價至五斗,名以紙契。此所以始開爭端,而紙廛人之稱怨不已者也。至於嶺南大同之設紙廛人等,又呈戶曹,該廳及本司,則非但皆以當給本廛之意,題給,自戶曹,亦爲論報該廳,則該廳,有若許給市民者然,而及其設立之時,又不給本廛,募給別人,如前日之爲,使責應國役之廛人,終不得蒙其澤,而契人,則旣非貢物,別號爲契,冒受許多穀物,使之獨占其利者,已極無據。中間因本署提調陳達,有折半分給之命,而只以湖南十邑白綿紙若干,塞責許給,使其已下之成命,至今不行,亦甚可異。處分旣失,怨爭無已,以事理言之,則所謂紙弊,固當一倂革罷,而第大同之設行者,旣久,若於一朝,盡爲奪此與彼,則必不無失業呼冤之弊,此亦不可不慮,而但其紙弊人中,有當初受該廳帖文,而轉相買賣者,若此之類,容有所據,亦難猝罷,而旣無帖文,又無所買,無端冒受者,亦多。此類,則不應國役,橫占其利,而獨使本廛之民,專應國役,只受十邑若干紙地之價,而尙未蒙一視之惠,安得不冤痛而紛紜爭訴乎?其在朝家恤民之道,不可無變通之擧,令該廳更加商量,就其三南紙地,元數中三分之一,移給本廛之意,該廳該曹,竝爲分付,何如?傳曰,允。
右議政閔黯,禮曹判書柳命賢,佐郞金鍰,繕工提調李觀徵,假監役睦天龜,觀象監提調兪夏益,穆陵陵上莎草崩頹處,奉審後入來。
開城留守書目,本府境內,霖雨支離,覆沙成川,提圮浦落,民事不幸事。以上朝報
禮曹啓曰,卽接齊陵參奉牒報,則今月十六日大雨時,陵上寅地曲墻之地臺石,幾至五把許,崩頹之際,石虎耳,少有壓傷處云。曲墻崩頹,例有慰安之擧。慰安祭,不卜日來二十二日設行,而祭物及祭官,自京畿備送差定,則勢必未及,京祭官差送,祭物,亦令奉常寺備送,而曲墻崩頹處,及石虎耳破傷輕重,依例本曹堂上郞廳,帶率石工,進去奉審後,稟處,何如?傳曰,允。禮曹謄錄
上在慶德宮。停常參·經筵。
禮曹參議姜世龜,正郞趙世恒,齊陵陵上曲墻及石虎傷破處,奉審事出去。
下直,幽谷察訪南老明。
平安監司書目,道內各邑,連得雨澤,大小江川,無不漲溢,山田,則覆沙,水邊,則沈沒,旱澇不適,災傷如此,前頭民事,節節可慮事。
都承旨鄭重徽上疏。大槪,年衰病痼,新授夙夜之任,決無承當之望,乞賜遞改,以便公私事。入啓。答曰,省疏具悉。卿其勿辭,從速察職。
判尹鄭維岳上疏。大槪,母病危重,勢難供仕,乞遞職任,俾專救護事。入啓。答曰,省疏具悉。卿其勿辭,救護母病。
吏曹啓曰,卽者佐郞李東標,猝聞其老母病勢之危重,呈狀本曹,旋卽出去,其爲情理,雖甚切迫,不待受由,徑先發行,揆以事體,須涉未妥,李東標,推考。本曹無他郞官,將未免闕直,假郞廳差出,以爲入直之地,何如?傳曰,允。
領議政權大運再度呈辭。入啓。傳曰,不允批答,王若曰,予意已諭於前,義無可去,卿辭胡至于再,誠或未孚,深眷股肱,誕敷心腹。惟卿,資性簡重,智鑑精通,綽有古大臣風,剛方夙著,嶷然眞宰相器,德望實隆,素檢淸彝,作庶僚之楷範,英猷敏識,爲四朝之蓍龜。屬寡昧改絃之辰,首元老覆甌之卜,范忠宣台扉之再入,黃髮有詢,周元聖衮衣之初還,丹心未泯,能謀善斷,實惟篤棐於一人,應變守文,蓋嘗仰成者四載。尊潞公之耆德,已令肩輿以造朝,倣禮經之遺儀,亦許几杖以扶老,何意垂拱之日,遽上引疾之章?迄可小休,縱思奉身而去,未堪多難,忍孤注意之勤,遐齡政滿八旬,尙覺精力之旺,百責惟萃一己,詎請骸骨之歸?夙夜賢勞,固知榮衛之失度,神明扶相,佇見藥餌之收功。言念時事之艱虞,不合輔臣之辭退,陰雨有備,邊面之區畫當思,旱澇相仍,前頭之農政,可慮,伊寡躬匡弼之任,其責奚輕?矧儲嗣輔導之方,所托惟重,泰山喬岳,不見運動,宜賴及物之施,辛甘燥濕,欲其調和,實仰救時之績。予不多誥,卿勿復辭。於戱,君子之去就,有三,所貴盡瘁之節,召公之年齡,過百,寧聞致臣而歸,惟公克成厥終,烏可神手,俾予從欲以治,只冀協心。須體至懷,亟斷來牘,所辭宜不允。故玆敎示,想宜知悉。知製敎睦林重製進
嚴緝,以吏曹言啓曰,日昨本曹開坼坐起時,各司官員發牌,大典考講時,通禮院引儀鄭時弼,歸厚署別提全技興,不通,依例汰去,何如?傳曰,允。朝報燼餘參謄
禮曹啓曰,卽接宗廟署牒報,則今日風雨時,東西北園中松木五株,雜木三株,顚覆云,曾在壬戌年風雨暴作,樹木百餘株,一時倒折,慰安設行,仍斫樹木。其後乙巳年松木七株,腰折,只令斫去,別無慰安之擧。今此風雨松木倒折之數,不至甚多,且非正殿至近之地,慰安祭,不必設行,依乙巳年例,令該曹斫去折木之意,敢啓。傳曰,知道。
禮曹啓曰,大臣奉審後,穆陵·懿仁王后陵上莎土崩頹處,擇日修補事,啓下矣。修補吉日,令日官推擇,則來八月初五日爲吉云,以此日擧行,而事目,則臨時磨鍊之意,敢啓。傳曰,知道。禮曹謄錄
上在慶德宮。停常參·經筵。
權重經,以義禁府言啓曰,以平安道推考敬差官啓本,刑曹粘目,平壤府弒主罪人合進,移本府處置事,允下矣。係是綱常罪人,依例發遣府都事拿來,何如?傳曰,允。
靈豐君㵓上疏。大槪,臣至痛未暴,死亡不遠,冒萬死瀝血封章,而誠意淺薄,言未上徹,不勝痛迫之情,敢復血泣哀籲於天地父母之前,冀蒙睿覽矜察事。入啓。
以備忘記,傳于李泰龜曰,今觀靈豐君上疏,卽爲嫡母請還封帖事也。此事明有仁祖朝處分,則不敢有所提起於今日,而曾在壬戌年間,朝參之時,靈豐君,敢以請還封帖之意,肆然陳達,故有所譴責矣。今又投呈一疏,以冀僥倖,雖曰爲母伸白,其在事體,極涉猥越,此疏,還出給,捧入承旨,推考。
嚴緝,以吏曹言啓曰,今都目政,來二十一日爲之事,啓下矣。都目事體,極爲重大,不可無郞官,而佐郞李東標,以其親病,不意下鄕,開政之期,只隔一日,如欲差出郞官,則曾前參望者,一人外,他無備望之人,勢難容易變通,而曾在戊午年大政時,郞官備擬之人,亦有故,至於定奪於榻前,差出假郞廳二員,仍爲開政。實無前之例也。今亦依戊午年例,只與假郞廳開政,則終未免爲苟且襲謬之歸,何以爲之?敢稟。傳曰,事勢如此,今亦假郞廳二員,差出,開政,可也。
吏曹判書吳始復箚子。大槪,都目時,假郞〈廳〉差出之命,終不敢泯默奉行,國體所關,瀆陳愚見,冀蒙察納事。入啓。答曰,省箚具悉。箚辭如此,令廟堂斯速稟處。
右議政閔黯箚子。大槪,敢陳所懷,以備裁擇事。入啓。答曰,省箚具悉卿懇。箚辭得宜,李東標,今姑遞改,卽以兩望,使之擬入焉。仍傳曰,遣史官傳諭。
吏曹口傳政事,以朴涏爲吏曹佐郞。
修撰柳憲章初度呈辭。入啓。給由。
禁府都事吳斗宬,弒主罪人合進拿來事,平壤地出去。朝報燼餘參謄
備邊司郞廳,以左右相意啓曰,江都城役,當初以春節築土城,姑待經霾,土築堅實後,至秋役女墻,而若有傾頹之患,則監董人論罪事,定奪矣。其後土城,築於去秋,女墻,築於今春,而卽聞三軍門所築女墻傾頹,多至於五百五十處,至於御營廳,則土築之頹落,亦至於五十餘把,事極驚駭。暴雨之時,雖不無傾頹之患,各營城堞築基之役,誠若堅固,則頹圯之處,豈至於此多乎?事之可駭,莫此爲甚。及此生事之後,雖不可徑先論罪,先施恩賞,殊非徵後之道,此輩前頭大政,姑勿調用,仍令都廳以下牌將等,待雨霽秋生,更爲監築,期於完固,俾得自效於修補之役,宜當。至於浮石監董之人,策應料販之輩,一依其應受賞典施行之意,分付兩銓,何如?傳曰,允。
弘文館啓曰,本館上番三員內,一員,親病受由,一員,遭服制,下番二員內,一員,呈辭受由,上下番,他無推移之員,事甚苟簡。明日政,上下番闕員,勿拘相避,盡數差出,卽爲牌招,察任,何如?傳曰,允。以上吏曹謄錄
上在慶德宮。停常參·經筵。
李湜啓曰,注書吳尙友,卽行都承旨鄭重徽妻同姓三寸姪也。法當相避,注書吳尙友,改差,何如?傳曰,允。
嚴緝啓曰,吏曹郞官之昨日口傳差出,專爲今日大政,而佐郞朴涏,不爲肅拜,殊甚未安,吏曹佐郞朴涏,推考,使之卽爲察任,何如?傳曰,允。
吏曹啓曰,臣等,曉頭來詣政廳,以待新差郞官出肅,當爲開政,而政院請推,嚴敎累下,尙不入來,事甚未安,佐郞朴涏,從重推考,卽爲出肅,參政,何如?傳曰,允。
以備忘記,傳于嚴緝曰,近來士大夫,廉隅太勝,分義掃地,偃蹇之習,日以益甚,識者之寒心,固已久矣。吏曹佐郞朴涏,當都目開政之日,莫念朝家變通之意,不爲肅謝,已極未安,而及其自政院請推催促之後,一向牢臥,日已向晩,尙無出肅之擧。雖曰淸選,語其職分,不過該曹一郞官,何敢若是其無嚴乎?事之可駭,莫此爲甚,吏曹佐郞朴涏,姑先從重推考。
謝恩,吏曹佐郞朴涏。
傳于李湜曰,前後扈從有功勞人及戰亡·淸白吏子孫,各別錄用事,言于兩銓。
吏批啓曰,卽接禮曹移文,則光陵參奉趙沆,身病甚重,不得察任云,改差,何如?傳曰,允。
以備忘記,傳于嚴緝曰,永寧殿大祭,一未親臨,心甚缺然,來初八日秋享大祭,欲爲親行矣。其令禮官,參考前例,稟旨擧行。
行都目政。
吏批,判書吳始復進,參判柳命堅進,參議睦林一進,右承旨嚴緝進。兵批,判書閔宗道進,參判金進,參議李壽徵進,參知李麟徵進,右副承旨李泰龜進。
吏批,以金弘爲禮賓別提,以徐文徵爲交河縣監,以愼滿爲楊口縣監,以洪禹錫爲昌平縣令,以沈極爲南原縣監,以韓泰相爲司諫,以孫必億爲興陽縣監,以尹譚爲社稷令,以朴緻爲奉化縣監,以李東標爲獻納,以徐樨爲慶源府使,以李榮鎭爲司贍主簿,以閔就道爲漢城左尹,以韓命相爲公州牧使,以閔震炯爲兵曹佐郞,以韓樞爲宣川府使,以薛文徵爲咸安郡守,以金鍰爲保寧縣監,以金時鉉爲軍器副正,以申光斗爲漢城參軍,以琴景見爲監察,以邊世英爲司饔奉事,以鄭習爲南海縣監,以朴泰翊爲宗簿主簿,以鄭宇翰爲鳳山郡守,以沈益昌爲敦寧判官,以成瑍爲禮曹佐郞,以李時鼎爲工曹佐郞,以李堂爲宗簿直長,金壽億爲殷山縣監,以徐鎭爲龜城府使,以尹泓爲司畜別提,以鄭來祥爲校理,以金鼎象爲典簿,以南彦昌爲忠淸都事,以宋道興爲繕工副正,以沈得元爲禮曹佐郞,以姜暄爲鎭海縣監,以金允基爲沙斤察訪,以李百謙爲刑曹佐郞,以柳晳爲司饔奉事,以辛大觀爲平海郡守,以尹恒美爲瑞興縣監,以李日井爲執義,以朴世圭爲靑丹察訪,以尹遇明爲瓦署別提,以曺錫禹爲典牲直長,以睦天翊爲伊川府使,以丁呂重爲繕工奉事,以朴世雄爲刑曹正郞,以孟淑夏爲禁府都事,以李晩得爲軍器判官,以柳㘽爲修撰,以吳挺奭爲孟山縣監,以洪澤普爲司議,以權世泰爲戶曹正郞,以沈稜爲司䆃直長,以李錫爲江華經歷,以辛處聖爲司宰僉正,以南天樞爲渭原郡守,以朴滈爲工曹佐郞,以李再昌爲延曙察訪,以閔光魯爲掌樂主簿,以羅斗春爲戶曹佐郞,以朴泰翊爲監察,以權佑爲濟用直長,以黃應老爲平市令,以權覿爲司宰奉事。
修撰柳憲章再度呈辭。入啓。遞差。
領議政權大運三度呈辭。入啓。傳曰,不允批答,王若曰,國事之艱虞,非一非二,宜上下之憂勤,輔相之遐辭,至再至三,愧誠意之淺薄,卿毋困我,予不多言。惟卿,一節險夷,四朝元老,宏深之量,不爲物動,足以鎭壓群僚,淸白之操,猶畏人知,足以模範百世,雖風雨震撼,巋然靈光之猶存,而江河橫流,屹乎砥柱之特立。屬望加額,司馬公之再躋台扉,盡瘁鞠躬,忠武侯之一心王室,旣時措動合於機務,繄辰告不替於始終,多太公載車之年,齒德俱邵,倣文潞肩輿之典,眷遇愈隆。明堂之柱,泰山之鍾,俾予一人而有恃,靈犀之通,魚水之契,至今四載其如初。不意仰成之辰,遽有丐閑之請,夙夜匪懈,榮衛縱愆於一時,休戚與同。巽讓奚煩於三度,顧何恙之不已,儻前言之未孚,日將事於郊墟,已喜精力之尙旺,昨敷奏於筵席,益嘉區畫之皆宜。矧玆災沴之荐仍,重以黎元之凋瘵,未耕而旱,旣播而澇,慮極無極備之凶,仰觀於天,俯察於人,有難捄難支之勢,非卿經濟之策,則若何以紓民憂?非卿燮理之猷,則若何以致時敍?肆小子托重如此,豈大臣釋負之時?予惟永思,有若涉水而無畔,卿若深省,敢曰在家而不知。於戱,寡昧交修之方,必待匡救之力,儲嗣輔導之責,亦須老成之臣。自爲身圖,縱欲遂乞骸之志,言念時事,夫何忍袖手而觀?勉回遐心,亟斷來章,所辭宜不允。故玆敎示,想宜知悉。知製敎沈季良製進燼餘朝報參謄
吏批啓曰,今都目政,各歧滿應遷者,相避及未准朔監察·禁府都事,刑曹·掌隷院郞官,各司久任,時推人員,竝擬,何如?傳曰,允。
又啓曰,守令多窠,今當差出,而擬望之人,乏少,未准朔禁軍將,他道守令竝擬,何如?傳曰,允。
又啓曰,忠淸監司沈橃,瓜滿之代,今當差出,而擬望之人,乏少,他道守令,竝擬,何如?傳曰,允。
以備忘記,傳于嚴緝曰,十考十上,五考五上,連次褒啓守令·邊將,各別收用之事,言于兩銓。以上吏曹謄錄
上在慶德宮。停常參·經筵。
禁府都事沈益昌,前兵使禹瑞圭拿來。
禁府,白世興拿囚。啓。
李泰龜,以禮曹言啓曰,命下矣。取考祭享謄錄,則孝廟朝壬辰癸巳兩年,親行宗廟夏享大祭,而永寧殿,曾無親行享祀之時。且考五禮儀,宗廟五享,則親行·攝行,有兩件儀註,初不磨鍊,國家享祀之典,五禮儀外,無可考之文,泝考先朝謄錄,亦未有親祭永寧殿之擧,雖以事理推之,宗廟·永寧殿,同在一處,而親臨行祭於永寧殿,遣大臣攝行於太廟享祀,似不無妨礙之端,何以爲之?敢此仰稟。傳曰,五禮儀及祭享謄錄,俱無可據,則似難創行矣。
左參贊沈梓上疏。大槪,敢陳耳聾眼暗,癃病實狀,乞遞兼帶經筵·籌司之任事。入啓。答曰,省疏具悉。卿其勿辭,從速行公。
左承旨李湜上疏。大槪,病勢危篤,乞蒙恩遞事。入啓。遞差。
禮曹參議姜世龜,正郞趙世恒,齊陵陵上曲墻及石虎傷破處,奉審後入來。
右承旨李泰龜上疏。大槪,臣於政廳,聞老母猝患暑癨,症勢危急,不待罷政,蒼黃出來,老母病情,有加無減,不得不呼籲,伏乞治臣之罪,遞臣之職,俾專救護事。入啓。答曰,省疏具悉。爾其勿辭,救護母病。
行都目政,以林重爲軍器主簿,柳浣爲司䆃主簿,朴紳爲忠淸監司,崔翊夏爲南部主簿,朴性茂爲廣興主簿,李肇源爲內資直長,沈榰爲造紙別提,尹廷錫爲義盈主簿,韓以原爲結城縣監,洪景河爲濟用奉事,李鼎興爲內贍直長,李日井爲兼南學敎授,金是玹爲校書校理,李宇晉爲司僕正,宋尙魯爲內贍奉事,朴尙斌爲尙衣別提,黃潤河爲工曹佐郞,趙祺錫爲禮曹佐郞,金籊爲禮賓主簿,沈若涬爲北部主簿,柳毗爲尙瑞直長,洪禹道爲金郊察訪,李蕆爲博川郡守,睦林最爲司僕主簿,鄭德祚爲引儀,尹泓爲禁府都事,柳翊漢爲軍資主簿,權聖經爲貞陵參奉,朴壽寅爲典籍,趙相愚爲宗簿正,李栻爲軍資奉事,閔聖濬爲价川郡守,李懼爲活人別提,許䎁爲尙瑞副直長,朴弘圭爲引儀,柳壽崙爲泰川縣監,閔震炯爲襄陽縣監,申厚載爲司宰主簿,趙百朋爲宗簿主簿,閔就道爲司宰提調,權相殷爲刑曹佐郞,朴奇閔爲監察,宋瑞恒爲禮賓主簿,李潤采爲典獄主簿,安有寧爲東部主簿,金平益爲引儀,張天澤爲江東縣監,柳命天爲冬至正使,睦林儒爲副使,洪重夏爲書狀官,鄭重胤爲宗廟副奉事,南哲明爲徽陵參奉,趙九鼎爲掌苑別檢,李綏晩爲健元陵參奉,尹遇明爲監察,吳羽進·李碩意爲典籍,李日井爲承旨,李文興爲司成,柳命新爲兼引儀,嚴緝爲左承旨,李泰龜爲右承旨,權重經爲左副承旨,沈仲良爲右副承旨,李日井爲同副承旨,金夢瑞爲童蒙敎官,李震白爲歸厚別提,金南獻爲司畜別提,李彦明爲軍器主簿,朴忠說爲東部主簿,李有仁爲宣陵參奉,成南奎爲引儀,成瑍爲兵曹佐郞,曺建爲徽陵參奉,許宜爲康陵參奉,沈季良爲執義,趙祺錫爲咸鏡都事,閔彦諶爲氷庫別檢,沈三元爲靑巖察訪,李碩意爲監察,韓載爲禁府都事,金壽聃爲禮曹佐郞,李瀅〈爲〉繕工監役,趙德純爲禮曹佐郞,李畯爲典籍,李重植爲假引儀,沈㰒爲假引儀,許爲景陽察訪,鄭潤周爲永禧殿參奉,李坽爲記事官,金壽益爲成均博士,李錫三爲成均博士,李奎齡爲奉常直長,金致龍爲奉事,全命三爲副奉事,徐文翊爲承文副正字,玄達源爲瓦署別提,李華翊爲顯陵參奉,李亨源爲濬源殿參奉。
謝恩,修撰柳㘽,執義沈季良,左承旨嚴緝,右副承旨沈仲良。
吏曹佐郞朴涏推考傳旨,下禁府。
吏曹判書吳始復,兵曹判書閔宗道初度呈辭。入啓。給由。
禁府,朴涏拿囚。啓。燼餘朝報參謄
上在慶德宮。停常參·經筵。
自昧爽至卯時,有霧氣。酉時,日暈。
領議政權大運四度呈辭。入啓。傳曰,連觀巽辭之章,不覺愕然失圖也。噫,卿試思之,今日是何等時耶?國勢岌嶪,憂虞溢目,加以旱澇相仍,西成難望,來頭之慮,有不可勝言者,當此之時,君臣上下,夙夜匪懈,一意於安民保邦,猶懼其不克,矧卿以三朝藎臣,德望素著,體國純誠,至老冞篤,小子之所以倚毗者,爲如何,朝野之所以期待者,爲如何?而値玆多艱之秋,蓋念扶顚之責,汲汲然引疾丐閑,棄予若是其邁邁,是豈平日所望於大臣者乎?潦炎比酷,勞瘁之餘,縱有榮衛之或愆,精力尙旺,神明所相,佇見勿藥而有喜,卿其體寡昧勉諭之勤念,春宮輔導之方,安心勿辭,亟斷來章,速出論道,毋孤至望。仍傳曰,遣承旨傳諭。
傳曰,大臣·備局堂上引見。
李日井啓曰,臣承命馳往于議政府領議政權大運處,傳諭聖批,則以爲臣老病垂死,加以積月潦炎,重感風霧,宿疾新恙,一時添劇,症情十分危惡,臣亦知數出數入之極涉惶恐,且甚支離,而踰八之年,病勢如此,尋單控懇,實出於萬不獲已,不意聖慈不諒,三度不允之餘,遽遣承旨,特宣聖批,責勉之語,勤懇之意,有非臣愚所可承當,臣至懇在心,無路暴白,誤恩逾涯,無路圖避,病裏憂悶,一培增劇,伏枕涕泣,不知所達,謹當以一箚,仰陳鄙悃云矣,敢啓。傳曰,知道。
吏曹參判柳命堅上疏。大槪,臣於昨日,有昏謬不察之失,伏乞聖慈,鐫削臣職名,仍治臣罪事。入啓。答曰,省疏具悉。偶然誤稱,別無所傷,卿其勿辭,從速察職。以上朝報
備局堂上引見時,江華城役時,炊飯木,以昌陵蟲損木,取用事,榻前定奪。
六月二十三日,上御□□。大臣·備局堂上引見入侍時,左議政睦來善曰,鐵串浦橋役時,石工十人中,邊首一人,終始擔當,多有服勞之效,化主僧人,旣已論賞,則石工·邊首,亦不可無酬勞之擧。令該曹米布量宜題給,何如?上曰,令該曹米布參酌題給,可也。
執義沈季良曰,請都廳以下牌將等,竝令攸司從重科罪。上曰,予非不知推治,而其間亦有曲折,不允。司諫成瓘曰,新除授獻納李東標,時在慶尙道醴泉地,請斯速乘馹上來事,下諭。上曰,依啓。以上朝報
睦來善曰,鐵串橋役,纔已完畢於雨水之前矣。及此潦漲之時,慮有圮壞之患,連送將校看審,則水行橋上,恰過一丈,而無一傷墮之所,左右船倉,亦無傾圮處云,此是自京師通江華之路,則其所成橋梁,不但有便於行旅而已,所入物力,雖自官家備給,而化主僧人,終始擔當,多有奔走服役之功,不可無酬勞之擧,自前山城城役之時,亦有僧徒通政帖成給之規,今亦依此論賞,未知何如?上曰,雖非定官監董之比,亦不無勤勞之事,依此論賞,可也。以上吏曹謄錄
睦來善曰,京畿兼把摠,以坡州·龍仁啓下矣,坡州,則雖曰摠戎廳所屬,而摠戎使,自是京畿兵使,則坡州軍兵,自可號令聚會,此則似無妨礙之端,而龍仁,則屬於南漢,脫有緩急,則束伍無領付之人,殊甚可慮,令本縣座首及將官等,領付南漢事,定式分付,何如?上曰,依爲之。來善曰,凡江華·南漢之穀,蓋爲他日緩急之用,則今此江華築城時役糧,不可以待變軍餉,除給,而本府,亦無出處,自朝家宜有從便變通之道矣。臣取考三南儲置米文書,則其數,多至二十萬石,今此築城役糧,以本府附近忠淸道各邑儲置米,量其容入之數,以爲取用之地,各邑餘存之米,仍以留置,則或不無濫猾守令輩,因緣那移之弊,姑待秋捧後,量宜移置於江都·南漢,以補軍餉,何如?上曰,依爲之。以上備局謄錄
來善曰,國家之事,何莫非盡心之處,而至於戎政,國之大事,平常無事時,必須着實預講,然後方可得力於緩急之際。臣於頃日,以禁衛營兼把摠事,陳達蒙允,而有些未盡條件,故與兵曹判書閔宗道,相議箚記以來,敢此仰達矣。三南各道,則左右道定信地,使信地守令,仍兼把摠,此則脫有事變,自可領率各其所屬軍兵上來,而黃海道,則定信地兼把摠守令,只是金川一邑,江原道,則只是金化一邑而已。若於臨亂之時,右邑守令,或有疾病事故,則更無推移領來之員,事甚可慮。黃海道,則以金川附近瑞興縣監,兼把摠,江原道,則以金化附近金城縣監,兼把摠差下,以爲臨亂推移之地,平時試射放未放等事,亦令一體句管事,分付,何如?上曰,人之疾病事故,有未可知者,以此變通,誠好,依爲之。禁營謄錄
上在慶德宮。停常參·經筵。
卯時辰時,日暈。
吏曹判書吳始復,兵曹判書閔宗道再度呈辭。入啓。加給由。
領議政權大運箚子。大槪,冒死乞免,實出於萬不獲已,而昨日近侍,傳宣聖批,辭旨勤懇,惶恐感激,置身無地,而病勢危劇,無由承命,更暴危悃,祈蒙憐察事。入啓。答曰,省箚具悉卿懇。備悉如渴之意於昨者別諭,而情志未孚,巽辭繼至,造朝愈漠,愕然且慙,無以爲諭,卿其須體至意,更勿撝謙,安心論道,以濟時艱。仍傳曰,遣史官傳諭。
府啓,請都廳以下牌將等,竝令攸司,從重科罪。措辭見上答曰,已諭,毋煩。
吏曹啓曰,日昨大政,宣陵參奉李景聃之景字,誤以命字書入,光陵參奉洪九容,以進士懸錄,備擬受點矣。今聞九容,乃是學生云,臣等,俱難免不察之失,不勝惶恐。李景聃,則望單子改付標以入,而洪九容,旣是學生,則不可直除齋郞,改差,何如?傳曰,允。以上朝報
上在慶德宮。停常參·經筵。
領議政權大運五度呈辭。入啓。傳曰,安心調理。
忠淸監司朴紳上疏。大槪,新除授藩臬之任,萬不近似,伏乞聖慈,亟收成命,以重官方事。入啓。答曰,省疏具悉。卿其勿辭,速往欽哉。
院啓,新除授永宗僉使李澤,附托權兇,猥典閫寄,更化之後,敢懷怨毒,曾差軍門將校,稱病不來,及授舊都中軍,擧措駭異,得逭譴罰,於渠亦幸,而今此收用,大乖物情。近畿防禦之任,決不可付諸如此之人。請永宗僉使李澤,遞差。卽聞太學公薦之日,有一儒生,不顧相避,將欲圈點,爲守僕所禁而止,其儒生,以此被罰,而公薦不公之說,人皆喧傳。新除授寧陵參奉李東馨,雖以首薦,擬望受點,而圈點之時,不正如此,則薦中之人,同歸苟且,揆以事體,決不可仍用其薦。請寧陵參奉李東馨,遞差。答曰,不允。
府啓,請都廳以下牌將等,竝令攸司,從重科罪。措辭見上堂上宣傳官洪以度,曾任湖閫,凌詆繡衣,實是可駭之甚。奉命廉問,體貌自別,雖或有失體之事,其在帥臣之道,何敢臚別於文報之間,張皇於簡牘之中,略無顧忌乎?事體所關,誠非細故,當初罷職,蓋亦末減,而敍命纔下,旋授武弁淸顯之職,選用太遽,物情未允。請宣傳官洪以度,遞差。新除授江東縣監張天澤,爲入癡駭,曚不解事,字牧之寄,決非所堪。請新除授江東縣監張天澤,改差。齋郞之職,不可不擇差,而新除授徽陵參奉曺建,素乏名稱,濫通仕籍,除目之下,人皆爲惑。請新除授徽陵參奉曺建,汰去。新除授博川郡守李蕆,出自卑賤,且無才能,宰莅名縣,於渠亦濫,而瓜期纔滿,陞差郡邑,除目之下,物情未決。請新除授博川郡守李蕆,改差。新除授孟山縣監吳挺奭,本以冗微之類,且乏可稱之才,得齒仕列,亦且屬耳,直授字牧之任,物情皆以爲遽。請新除授孟山縣監吳挺奭,改差。答曰,不允。以上朝報
司譯院官員,以都提調意啓曰,庚午三月,因回還冬至使兪夏益所啓,今後,則分付司譯院,勿拘常規,必以可堪首譯者,擇送可也事,啓下矣。前頭冬至使行員譯中可合首譯者,則不得不依前定奪,不拘次第,已爲擇差,而第念本院,係是勸奬衙門,其所以勸奬之道,惟在於差送赴燕之行,譯官輩一生所望,亦在於此。故必以其試才高下,仕日久近,循次差送於使行者,自是不刊之典,而當其使行時,如有所幹之事,或加定,或別啓請帶去者,亦是流來之例也。今若諉以擇送,全廢循次之規,則非次之人,長占赴京之利,當次之人,每有抱屈之歎,而本院勸奬之法,亦將廢閣,旣違前例,且關後弊。今後,則本院依前法例,循次定送,而使行,若有所幹,則使臣,擇其可堪首譯者一人,別啓請帶去,似涉兩便,依此〈定〉式施行,何如?傳曰,允。以上司譯謄錄
上在慶德宮。停常參·經筵。
謝恩,校理鄭來祥。
吏曹判書吳始復,兵曹判書閔宗道三度呈辭。入啓。以國忌齋戒,留政院。以上朝報
上在慶德宮。停常參·經筵。
自昧爽至辰時,有霧氣。未時,太白見於巳地。夜一更,流星出北極星上,入巽方天際,狀如鉢,尾長二三尺許,色赤,光照地。
領議政權大運六度呈辭。入啓。傳曰,安心調理。以上朝報
上在慶德宮。停常參·經筵。
京畿都事權頀,道內儒生試取事,出去。以上朝報
上在慶德宮。停常參·經筵。
司饔奉事柳晳,磁器燔造事,廣州地出去。
下直,交河縣監徐文徵。
領議政權大運七度呈辭。入啓。傳曰,安心調理。
吏曹判書吳始復,兵曹判書閔宗道五度呈辭。入啓。加給由。
以李孝根爲假注書。
禮曹,工曹參判鄭樸,今月二十八日卒逝云,弔祭致賻,依法例擧行,何如?啓依所啓施行。
府啓,請宣傳官洪以度,遞差。請都廳以下牌將等,竝令攸司,從重科罪。請新除授江東縣監張天澤,改差。請徽陵參奉曺建,汰去。請博川郡守李蕆,改差。請孟山縣監吳挺奭,改差。答曰,不允。曺建及吳挺奭事,依啓。以上朝報
禁衛營啓曰,五番左部後司屬忠淸道五哨軍兵,逢閱實數,六百三十五名,及七番海西別驍衛六十三名,步軍一名,已爲整齊矣。來七月初一日,與內外三處入直馬步軍兵,依例替代後,舊番軍放送之意,敢啓。傳曰,知道。禁營謄錄
宣惠廳啓曰,嶺南所封六月令宗廟·永昭殿薦新新稻米,例於六月內封進矣。今年節早,未及□出,限內不得封進之意,敢啓。傳曰,知道。宣惠廳謄錄郞廳安世甲校正。郞廳金霔書。
上在慶德宮。停常參·經筵。
下直,花梁僉使全益□。
謝恩,南原縣監沈極,刑曹佐郞權相殷,內贍直長李鼎興,司畜別提金南獻,靑巖察訪沈三元,部將盧震璟·尹浻。
判府事李觀徵上疏。大槪,臣犬馬之齒,已過休致之年,疾病之痼,實無供職之望,玆敢據禮號籲,伏乞聖慈,亟許休退之請,仍遞經筵賓客之任,俾得以終餘年,以安微分事。入啓。
吏曹判書吳始復上疏。大槪,三度加由之命,出於格外,駭惶悶蹙,不得不冒死更籲,伏乞聖慈,亟垂憐察,許遞臣本兼諸任,以安微分,以幸國事事。及兵曹判書閔宗道上疏。大槪,三度加由之命,出於格外,臣誠惶感,置身無地,顧臣情勢病勢,決無復起供職之望,伏乞聖慈,將臣本兼諸任,亟許鐫改,以重國事,以延殘喘事。入啓。
司諫成瓘啓曰,新除授監察琴景見,本以賤孼之孫,猥占殿中之職,汚衊名器,貽辱朝紳,同列羞與爲比,聽聞莫不駭然,故臣於昨日,以改正之意,簡議於同僚,則同僚,稱以士族,多般掩護,致終日往復,竟未歸一。景見之爲賤孼,人多傳說,不啻明白,則同僚之終始持難,臣實未曉也。此無非臣見輕僚席之致,何敢苟冒於臺端乎?請命遞斥臣職。答曰,勿辭,退待物論。
府前啓,請都廳以下牌將等,竝令攸司,從重科罪事。堂上宣傳官洪以度,曾任湖閫,凌詆繡衣,實是可駭之甚,奉命廉問,禮貌自別,雖或有失體之事,其在帥臣之道,何敢臚列於文報之間,張皇於簡牘之中,略無顧忌乎?事體所關,誠非細故,當初罷職,蓋亦末咸,而敍命纔下,旋授武弁淸顯之職,選用太遽,物情未允,請宣傳官洪以度遞差。新除授江東縣監張天澤,爲人癡騃,且未經事,百里之寄,決非所堪,請新除授江東縣監張天澤改差。新除授博川郡守李蕆,出自卑賤,且無才能,宰莅名縣,於渠已幸,而瓜期纔滿,轉陞郡邑,除目之下,物情未快,請新除授博川郡守李蕆改差。答曰,勿煩。
正言金汝鍵啓曰,昨日亞僚,以新除授監察琴景見,以賤孼之孫,猥占殿中之職,不可不䮕正之意,簡問于臣,臣以爲景見賤孼之說,曾所未聞,一筆句斷,決非愼重之道,故以更加詳審,俾無稱冤之意,答之矣。亞僚,必執己見,終日往復,不能歸一,臣雖無似,若知景見果有犯孼之事,則豈有曲護賤孼,使之冒玷臺監之理乎?如臣疲劣,不能見信同僚,至使發論之臺,有引避之擧,何敢獨爲晏然乎?且本院,旣有前啓,則臣以城上所,當爲連啓,而累次往復之際,日已昏黑,未免闕啓,以此以彼,決難仍冒,請命遞斥臣職。答曰,勿辭,退待物論
答吏曹判書吳始復疏曰,省疏具悉卿懇。天官重任,不可輕遞,卿其安心勿辭,從速行公。
答兵曹判書閔宗道疏曰,省疏具悉卿懇。本兵重任,不可輕遞,卿其安心勿辭,從速行公。
答判府事李觀徵疏曰,省疏具悉卿懇。已諭於前後之批矣,何用過辭至此乎?卿其安心勿辭,從速行公。
義禁府啓曰,謀弑上典罪人合進,旣已拿囚,係是綱常,依例三省推鞫,何如?傳曰,允。
備邊司啓曰,吏曹判書吳始復,兵曹判書閔宗道,三度加由之後,繼進辭疏,聖批已下,兩銓之長,不可蹔曠,況此流火苦熱,獄囚多滯,亦甚可慮,判金吾之任,尤不可不速出行公,吏曹判書吳始復,兵曹判書閔宗道,竝卽牌招察任,何如?傳曰,允。
禁府都事吳斗宬,弑主罪人合進拿來。
政院啓曰,弑主罪人合進,三省推鞫事,命下矣。兩司進參之意,憲府則當爲牌招言送,而諫院,則大司諫金邦杰,獻納李東標在外,司諫成瓘,正言金如鍵引避退待,正言閔彦良未肅拜,時無行公之員,正言閔彦良,亦爲牌招,一體言送,何如?傳曰,允。
又啓曰,弑主罪人合進,推鞫事,命下矣。委官,何大臣進去乎?敢稟。傳曰,右相進去。
吏曹判書吳始復,身病出仕。
兵曹判書閔宗道,牌不進。傳曰,更爲牌招。
府啓,竝引嫌而退。所聞虛實,姑置勿論,因此闕啓,經宿始避,揆以臺體,俱難仍在,請司諫成瓘,正言金汝鍵,竝命遞差。答曰,依啓。
禁府,三省推鞫時問事郞廳二,李允明·李宇講。啓。
政院啓曰,今此三省推鞫時,兩司進參之意,城上所牌招言送事,命下矣。憲府則已爲言送,而諫院則二員在外,二員見遞,而正言閔彦良,身病極重,牌招不進,此外他無見存之員,而今日日勢已暮,明日待開門,政官牌招,諫院未差之員,開政差出,卽爲牌招,以爲推移參鞫之地,何如?傳曰,允。以上朝報
禮曹啓曰,全羅所封六月令薦新新稻米,月令內,當爲封進,而月令已過,終不封進,亦無頉啓之擧,揆以事體,殊甚未安。監司洪萬疇推考,斯速封進之意,分付,何如?傳曰,允。
上在慶德宮。停常參·經筵。
下直,溫陽郡守尹抗。
謝恩,健元陵參奉李綏晩。
領議政權大運八度呈辭。入啓。傳曰,安心調理。
謝恩,司諫李宇晉,正言朴明義。
咸鏡監司,以高原郡居水鐵匠徐元明等人命渰死·壓死事,狀啓。傳曰,渰死·壓死人等,令本道恤典擧行。
黃海監司,以良人金莫孫渰死事,具廷碩子成暉等壓死事,狀啓。傳曰,令本道恤典擧行。
府啓,請都廳以下牌將等,竝令攸司,從重科罪事。堂上宣傳官洪以度,曾任湖閫,凌詆繡衣,實是可駭之甚,奉命廉問,體貌自別,其在帥臣之道,何敢形諸文字,極意搆捏,略無所顧忌,事體所關,誠非細故,當初罷職,蓋亦末減,不敍之命才下,旋授武弁淸顯之職,選用太遽,物情未允,請宣傳官洪以度遞差。新除授江東縣監張天澤,爲人癡騃,且未經事,百里之寄,決非所堪。請江東縣監張天澤改差。新除授博川郡守李葴,出自卑賤,且無才能,宰莅名縣,於渠已幸,而瓜期纔滿,轉陞郡道,題目之下,物情未快,請博川郡守李葴,改差。答曰,不允。李蕆事,依啓。
院啓,請永宗僉使李澤遞差事。卽聞太學公薦之日,有一儒生,不審於遠嫌之道,致有人言,公薦不公之貶,因此喧傳,新除授寧陵參奉李東馨,雖以首薦,擬望受點,而圈點之時,不正如此,則薦中之人,同歸苟且,揆以事體,決不可因用其薦。請寧陵參奉李東馨,遞差。答曰,不允。李東馨事,依啓。
三省罪人合進,原情不服,刑問一次不服。
政院啓曰,卽者奉敎洪重鼎,陳疏徑出,今觀其措語,則以待敎朴行義親病受由,已過半月,聞其父病,頗向差道,而無意入直,使右位,一向替入,有損史局體貌,不得不徑出云。史局重地,任意徑出,殊涉不當,奉敎洪重鼎推考,卽爲牌招,待敎朴行義,亦爲牌招,以爲推移入直之地,何如?傳曰,允。
三省罪人合進,加刑一次,施威次承服。
待敎朴行義上疏。大槪,嚴召之下,不得不趨詣,而臣之父病,一向危篤,決無一刻離側之勢,玆敢陳疏徑還,伏乞聖慈,亟許遞改,俾得專意救護,仍治臣曠闕禁職之罪,以安微分,以重國體事。入啓。答曰,省疏具悉。爾其勿辭,救護父病。
吏曹,李宇晉爲司諫,趙囿春爲孟山縣監,李喜茂爲監察,金夢陽爲同副承旨。以上朝報
義禁府啓曰,弑主罪人合進,不待時凌遲處死,承傳,啓下矣。當爲擧行,而法典內,雨未晴夜未明,勿行死刑云。卽今日已昏黑,待明日,行刑之意,敢啓。傳曰,知道。以上禁府
上在慶德宮。停常參·經筵。
下直,法聖萬戶方益淵。
謝恩,翊衛柳瑞,繕工副正宋道興,宗廟副奉事吳相玉,孟山縣監趙囿春,宣陵參奉李景聃,護軍南守夏。
判府事李觀徵上疏。大槪,臣之賤疾諸症,實無陳力供職之望,萬不得已更申前懇,冀蒙休退之請事。入啓。
知義禁兪夏益,同義禁禹有績等上疏。大槪,臣於頃於禁推照律之時,有率爾做錯之失,亟遞臣等兼帶金吾堂上之任,以謝人言事。入啓。
持平洪重夏啓曰,昨日本府之連啓也,臣以式暇,未拆來簡,及見朝紙,洪以度啓辭中,多有刪改處,臣竊訝焉。當初此啓之發論者,臣也,搆草者,臣也,臣又方在僚席,則雖未行公,於其措語之可改者,以私書問之,可也,俟其出而議之,亦可也,何乃不相往復,輕加竄改乎?是則輕臣也,臣何可晏然仍冒乎?請命遞斥臣職。答曰,勿辭,退待物論。
答判府事李觀徵疏曰,省疏具悉卿懇。卿勿固辭,從速行公
答知義禁兪夏益,同義禁禹有績疏曰,省疏具悉。卿等別無所失,勿辭察職。
傳曰,大臣·備局堂上引見。
禁府,弑主罪人合進,當日堂古介行刑。啓。
又啓曰,弑主罪人,旣已承服正刑,依律文子女爲孥,破家瀦澤,罷其守令,降其邑號等事,令各該司,捧承傳擧行,何如?傳曰,允。
今日引見時,自今以後,依先朝受敎,臺諫闕啓避嫌,竊勿捧入事,更爲申飭事,榻前下敎。
執義沈季良所啓,臺論發簡之後,僚員參差,終未歸一,則旋爲引避,自是臺例,而前司諫成瓘,前正言金汝鍵等,各執所見,經宿始避,竝與前啓而闕之,此與尋常闕啓,旣有間焉。且其乖臺體,關後弊,大矣。故臣於處置,不論所論之當否,竝爲措辭請遞。臣意則直以闕啓爲主,而定其竝落,蓋爲其發簡經宿之後,始爲來避,曾無前例而然也。卽聞大臣之言,以爲闕啓勿避,明有受敎,而旣不分別是非,只擧闕啓一款,大以爲非,自上又以糢糊爲敎,臣不勝瞿然之至。旣被大臣之峻斥,何敢自以爲是,而一刻晏然於臺次乎?且臣伏見持平洪重夏之避,尤有所難安者。凡發論之臺,雖在呈告式暇之中,而如有措語刪改之處,則私相往復而改之,亦古規也。昨者城上所,以洪以度啓辭中,措語刪改之意,簡問於臣,臣意以爲,旣已往復於發論之僚臺,不復持難,書送謹悉矣。同僚,旣以見輕爲避,臣之做錯之失,亦著矣。以此以彼,俱難仍冒,請命遞斥臣職。上曰,勿辭,退待物論。
司諫李宇晉所啓,請永宗僉使李澤遞差事。上曰,勿煩。
掌令李一台啓曰,臣於昨日傳啓之時,洪以度請遞啓辭中措語,與右僚相議,略加刪改,因又簡問於諸僚,則當初發論之同僚,適以式暇,不爲柝見,臣之不以私書相問,實是疎於臺體之致,而今者同僚,至以見輕引避,臣於此,所失旣大,而且日昨處置諫官也,琴景見之爲賤孼與否,實所昧昧,故臣與同僚相議,只擧其闕啓一款,而兩落之矣。卽聞物議,以闕啓勿避,曾有受敎,而朦然請遞,大加非斥。卽者,以筵中大臣亦以爲言,自上繼有處置模糊之敎云,臣不勝瞿然之至。臣旣被措語輕改之斥,又有處置乖當之失,以此以彼,俱難仍冒。請命遞斥臣職。答曰,勿辭,退待物論
忠淸監司狀啓,以本道人物渰死·壓死之數,至於五十名之多,此實近古所無之變事。傳曰,事極驚慘,令本道恤典拔例擧行。
持平閔興道啓曰,臣素抱奇疾,當暑輒㞃,浹旬在告,咎積瘝曠,是豈臣樂爲者哉?喉司不諒,一味虛帶,跡涉偃蹇,心懷氷炭。迺者僚臺引避,臣當處置,而臣於本府都廳以下請罪之論,有應避之嫌,旣不得連啓,則其何可獨爲處置乎?請命遞斥臣職。答曰,勿辭,退待物論。
今日引見時,左議政所啓,在前燕京使行時,所帶譯官,不過十數人,而中間加定漸多,幾至於二十人,因成謬規,其弊不貲。且使行,或有所幹之事,則彼此事情,必藉譯舌而相通,其所帶首譯,不可不擇送,而第聞諫院,拘於次序,雖老病不解事之人,亦爲充數以送,故當次者,筋力或不能自行,則代送他人,坐受其價云,揆以國體,豈可使譯輩,任自爲之也?臣聞故相臣鄭太和,爲司譯院都提調時,殊以爲駭,別立院規,年七十老孱之譯,切勿差送於赴京之行矣。厥後罷其定規,勿論老敗,循次以送云,此則只爲老譯,非爲國事,實未知其可也。今番使行時所差首譯二人,俱是老敗不解事之人,而其中一人,不能自行,亦欲代送他人,故使臣,通于本院,改定他譯,而一人則不改云矣。今後赴燕年七十者,勿爲差送,以重國體,宜矣。右議政曰,守令除拜,尙有年限,至於譯舌,不問其老病與否,累千里異國之行,率往過七十之人,反貽使臣之憂,事涉不當矣。旣有前規,定限似好矣。上曰,頃接司譯院草記,則使行帶去譯官,若不循次定送,則必有渠輩呼冤之弊云者,不無意見,而至於年老不解事者,亦不可無變通之道,自今以後,年七十老譯,勿爲差送事,定式施行,可也。
右議政所啓,赴京譯官,節使則定送十三人,而今至十八,謝恩使則不過八人,而今至十三,臣於前秋燕行時,所帶二十餘人中,二三人外,皆不通水火語。譯官赴京,戶曹給盤纏,管餉給刷馬,諸路給驛馬,一員之額添設,國家之費甚多。今此本院草記,以爲節使有事,則別爲啓請,勿奪其次,以爲勸奬之地云,雖有所執,臣意以爲不然。譯官帶行,本爲彼此通語之地,則不計國家之費,駄往不語之譯,殊無意義,中間所增五人之額,所當減去,今不必又增一額,只能語譯官,始許入送,乃所以勸奬,勿論能語不能語,只以次弟入送,則其所云勸奬者,終恐爲不勸奬之歸矣。右相曰,勿論事之大小,隨事着實,則豈不有補於國家,而今則不然,雖以譯院事觀之,等第勸課,反爲文具,誠可寒心,不可無別樣勸奬之擧。上曰,大臣所達誠然,各別申飭,可也。
上曰,南門外之蓮池,東門外之蓮池,當初開鑿,意蓋有在,而向於南郊擧動時見之,則土塡水淺,有若陸池,所植之蓮,亦且不茂,而雖得雨,儲水必難矣。申飭漢城府,使之修築,可也。左議政曰,南門外蓮池,本屬於掌苑署,故本署,例爲移文京兆,使之修築。且其蓮實,用於國用,而今則久不修築,土塡池中,所種之蓮,絶無僅有,令該府修築,可矣。判尹鄭維岳曰,池邊公基,閭民作家,此亦可駭。向因陵幸,修治道路時,欲爲撤去,而報備局則不許,故不得撤去矣。今將修築蓮池,則其冒入之家,亦不可不撤去矣。上曰,蓮池幾至塡塞,所植之蓮,甚爲稀疎,速爲修改,儲水,可也。池邊冒入之家,亦爲撤去,可也。以上朝報
備局啓曰,中江開市,例在於八月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。
上在慶德宮。停常參·經筵。
下直,康翎縣監金世衡。
謝恩,監察李喜茂,僉知許卨·李後藩·韓湸,濟用副奉事鄭基胤,護軍洪錫九,忠淸水使李光震。
左承旨嚴緝再度呈辭。入啓。遞差。
領議政權大運九度呈辭。入啓。傳曰,安心調理。
慶尙監司書目,安東呈,以大司諫金邦杰辭職上疏上送事。啓。答曰,省疏具悉。爾其勿辭,從速上來察職。
平安監司書目,碧潼圍籬安置罪人閔鼎基,六月二十五日身故事。
吏曹啓曰,承旨有闕,政事,取稟。傳曰,明日爲之。
兵曹判書閔宗道辭職上疏再呈。入啓。答曰,省疏具悉卿懇。已諭決難輕遞之意於前疏之批矣,何用過辭至此乎?卿其安心勿辭,宜速行公。
院啓,請永宗僉使李澤遞差事。新啓,竝引嫌而退。不相通議,刪改措語,責有所歸,在我何嫌?闕啓勿避,已有受敎,以此竝遞,未免乖當,處置乖當,已難在職,不報刪改,何必更論?嫌不連啓,在所當然,不必以此,輕遞臺官。請持平洪重夏·閔興道出仕,執義沈季良,掌令李一台,竝遞差。
司諫院照目,修撰李濟民矣,前除掌令時,四月朔篆文,無緣不書。罪笞五十贖,解見任,別敍私罪。啓依允。
答院曰,不允。處置事,依啓。
黃海監司,以載寧等官內奴金致熙等二名潦水渰死,金禮君等七名沙汰壓死事狀啓。傳曰,渰死·壓死人等,令本道恤典擧行。
上在慶德宮。停常參·經筵。
卯時,有霧氣。申時,日暈。
謝恩,造紙別提沈榰。
傳曰,召對爲之。
政院啓曰,新除授大司憲李聃命,掌令李達意,竝在外,持平閔興道呈辭入啓,執義及掌令一員未差,持平洪重夏昨日出仕後,仍爲呈辭,連日監察茶時,事體未安,持平洪重夏,卽爲牌招察任,何如?傳曰,允。
召對入侍時,承旨權重經,玉堂朴萬鼎·柳栽,假注書李孝根,史官洪重鼎·蔡彭胤。
禁府,具鼎來,錦山濟源驛,徒三年定配。啓。
禁府,睦天麟拿囚。啓。
左副承旨洪仲良上疏。大槪,臣於諫長之疏,有不敢晏然者,懇乞亟收臣所授官資,以謝公議,以安私分事。入啓。答曰,省疏具悉。爾其勿辭,從速察職。
領府事金德遠箚子。大槪,乞遞兼帶提調之任,以便公私事。入啓。答曰,省箚具悉卿懇。日昨草記,大意予已知之,於卿,有何難安之嫌乎?至於內局禦營都提調之任,尤不宜過辭,卿其須體予意,安心勿辭焉。仍傳曰,遣史官傳諭。
府前啓,請都廳以下牌將等,令攸司從重科罪事。請堂上宣傳官洪以度遞差。請江東縣監張天澤改差。措辭見上答曰,勿煩。
謝恩,同副承旨金夢陽。
有政。洪柱震爲掌令,鄭來祥爲執義,金輝璧爲寧陵參奉,睦昌胤爲博川郡守,朴世集爲光陵參奉,李鳳徵爲工曹參議,柳憲章爲副修撰,趙沔爲江華經歷。已上朝報
吏批啓曰,新除授宣川府使韓樞戶奴呈狀內,家有七十九歲偏母,老病之中,氣息淹淹,旣是除挈家之邑,程道又過千里,人子至情,不忍離側而赴任云,親年七十五歲以上,則雖邊倅,亦許遞,已有定式。宣川府使韓樞改差,何如?傳曰,允。
上在慶德宮。停常參·經筵。
副校理洪墪,兼春秋減下肅拜。
謝恩,徽陵參奉南哲明,博川郡守睦昌胤。
領議政權大運十度呈辭。入啓。傳曰,遣承旨敦諭。
持平閔興道再度呈辭。入啓。遞差。
府前啓,都廳以下牌將科罪,宣傳官洪以度改差。措辭見上
左議政睦來善,右議政閔黯箚子。大槪,原任大臣,昨以臣等之言,陳箚引咎,臣等不勝惶恐事。入啓。答曰,省箚具悉卿懇。卿等別無所嫌,安心焉。仍傳曰,遣史官傳諭。
慶尙監司書目,榮川呈,以掌令李達意上疏上送事。啓。答曰,省疏具悉。進言之誠,予用嘉之,可不體念焉,爾其勿辭,上來察職。
同副承旨金夢陽所啓,臣承命馳往于領議政處,傳諭聖批則以爲,臣痼疾沈綿,委頓伸痛,氣息如縷,鬼事日近,乞骸之請,實出於萬不獲已,而微誠未格,不卽允許,聖眷彌隆,恩禮備至,臣誠惶恐,不知死所矣。今者近侍,又以十行天札,來宣聖意,惶感交極,罔知攸措。臣受恩如天,報效無路,如有一毫可以自力之勢,何敢便身是圖,强聒宸嚴之下,爲必遞之計,而甘爲孤恩負國之人哉?誠以將死危喘,望斷回甦,瞻望雲天,伏地涕泣,不知所達云矣,敢啓。傳曰,知道。
院啓,殿最考課,至嚴且重,爲道臣者,固不可容意於其間,而臣等,伏見湖南·關北兩道監司今春夏等褒貶第等,則南原縣監鄭悏,慶源府使洪受疇,俱置下考。南原,素稱病鄕,人多厭避,慶源,邈世荒裔,赴輒圖遞,今日之痼弊難祛,識者之寒心久矣。鄭悏,莅任以後,治效已著,則雖未知所坐何事,而棄其受由,上來之時,强爲貶以益其數遞之弊,顯有容護之意。洪受疇,旣謂之慘戚成疾,公務多滯,則旣非痼疾,以私廢公,據此可知,而俾得解免於瓜期尙遠之日,有若曲循其情願者然,其在事體,不可無警責之道。請全羅監司洪萬朝,咸鏡監司李蓍晩,竝命推考。外方立碑一事,爲近來痼弊,久來州府郡縣之間,豐碑之豎於路左者,指不勝屈,白石屹屹,朱字歷歷,其爲觀瞻之美,固至矣。若謂之民情可見,則固蔑蔑矣。入其境,問其治績之如何,則其中,或有一事之可取者。若其甚者,遺毒餘烈之在民者,不一而足,如此而猶且立碑,則有何遺愛去思之意也?或牽於形勢而立之,或因其交結鄕毫而立之,要譽之風漸成,媚悅之習日滋,此實非治世之象,不但浪費物力,爲可惜也。況此事,曾因御史書啓,有一切禁斷之命,則亦何可不有朝令,仍踵前習而莫之改乎?不可無別樣申明之擧,請遠邇郡道所豎之碑,一倂拔去,此後如有更立新碑者,隨現重究之意,嚴飭施行。答曰,依啓。
上在慶德宮。停常參·經筵。
謝恩,左副承旨沈仲良,光陵參奉朴世集。
判府事李觀徵上疏。大槪,敢冒瀆擾之嫌,更陳窮迫之懇,本兼諸任,亟命遞免,仍許准禮致仕,以安私分,以畢餘年事。以秋享大祭齋戒,留政院。
領議政權大運箚子。大槪,近侍再臨,溫諭備至,而病勢危極,末由承命,且祿俸輸送,尤不敢當。懇乞亟許恩遞,竝收輸送之命,以幸國事,以安微分事。入啓。答曰,省箚具悉卿懇。心腹之辭已竭,而告老之章愈懇,是何情志之不相孚,一至於此耶?愕然且慙,無以爲諭。當此時勢捏扤之日,扶顚持危之責,深有望於宿德元老者,至於不晪廩祿,尤不宜過辭。卿其須體此意,安心勿辭領受,速出論道,毋孤企望。仍傳曰,遣史官傳諭。
上在慶德宮。停常參·經筵。
下直,金郊察訪洪禹道。
謝恩,工曹參判李鳳徵,宗簿正趙相愚,忠淸都事南彦昌。
領議政權大運十一度呈辭。入啓。傳曰,安心調理。
答判府事李觀徵疏曰,省疏具悉卿懇。卿之引年之請雖切,此時耆舊之臣,決不可輕許休退。卿其須體予意,安心勿辭行公。
政院啓曰,大司憲李玄逸,掌令李達意在外,執義鄭來祥,掌令洪柱震未肅拜,持平洪重夏陳疏,持平一員未差,連日監察茶時,事甚未安。陳疏及未肅拜人員,竝牌招察任,何如?傳曰,允。
慶尙監司書目,仁同府事李台龍,母病沈重,無意還任,罷黜事。
謝恩,掌令洪柱震。
副修撰柳栽上疏。大槪,臣於直廬中,猝聞老母病劇,情理煎迫,玆敢不避煩瀆之誅,呼籲於天地父母之前。乞削臣職名,俾得專意救護事。入啓。
全羅監司狀啓,珍山居閑良李千立等漂死事。傳曰,漂死人等,令本道,恤典擧行。
政院啓曰,來十一日文臣殿講,取稟。傳曰,依爲之。
答副修撰柳栽疏曰,省疏具悉。爾其勿辭,救護母病。
全羅監司書目,長水縣監閔鎭嵩,本縣奸吏刑推題送,已至累朔之久,而不卽擧行。及其見失之後,飾辭瞞報之狀,極爲可駭,罷黜事。
謝恩,修撰李濟民。
禮曹,冬至使拜表吉日,來十月二十八日午時,方物封裹,同月二十五日推擇。啓。
有政。以尹淑爲宣川府使,睦林儒爲戶曹參議,權世泰爲平壤判官,李宇謙爲持平,申喜澄爲繕工直長,李濟民爲修撰,沈季良爲司僕正,韓㙉爲奉常主簿。
上在慶德宮。停常參·經筵。
謝恩,景陽察訪許轉,奉常主簿韓㙉,成均博士李錫三,學諭李世賢,校書副正字柳亨運,司僕正沈季良,典籍朴壽寅,承文副正字徐文翊,洗馬丁道徽。
上在慶德宮。停常參·經筵。
謝恩,宣川府使尹淑,江華經歷趙沔,戶曹參議睦林儒,繕工直長申喜澄,貞陵參奉權應經。
假注書李孝根病,代全命三。
領議政權大運十一度呈辭。入啓。傳曰,安心調理。
明日崇政殿專經文臣殿講時,考官二,權愈·申厚載,參考官四,李萬元·權歆·朴萬鼎·李元齡。
政院啓曰,明日崇政殿文臣殿講時,何大臣進去乎?敢啓。傳曰,右相進去。
上在慶德宮。停常參·經筵。
下直,江陵府使徐文重,所已萬戶崔淨,東嶺僉使田種邁,楊口縣監愼滿,全羅右水虞候朴慶茂,多大浦僉使李貴濟,宣沙浦僉使尙强周,江西縣令尹以亨,求禮縣監許梓,金甲島萬戶權爀。
謝恩,訓鍊主簿閔挺虎,軍器判官李晩得,侍直李以甫,軍資奉事李栻。
江原監司李雲徵上疏。大槪,乞蒙恩許,往省父母墳事。入啓。答曰,省疏具悉。卿其依疏請往省焉。
右尹朴慶後上疏。大槪,臣之母病,浹旬彌留,數日以來,症情轉㞃,而黽勉供仕,將護不專,本兼兩任,特許遞改,俾得專意救護事。入啓。答曰,省疏具悉。卿其勿辭,救護母病。
政院啓曰,今日乃處暑,視事當爲取稟,而淫霖,尙未快霽,老炎愈往愈酷,依前例姑待稍涼,更稟之意,敢啓。傳曰,知道。
吏曹參判柳命賢三度呈辭。入啓。遞差。
正言閔□□再度呈辭。入啓。遞差。
今日專經文臣殿講,禮曹正郞吳命羲,書傳純通,副司正韋壽觀,易略,副司正吳尙友,書粗,副校理洪墪,詩粗,說書鄭思孝,詩粗,承文副正字鄭漢柱,詩粗。
備忘記,居首正郞吳命羲,半熟馬一匹賜給。
假注書趙德鄰服制,代趙九畹。
咸鏡監司書目,高山察訪元聖兪罷黜事。
吏曹啓曰,臺諫有闕,政事,取稟。傳曰,當日爲之。以上朝報
義禁府啓曰,以左右捕盜廳啓辭,刑曹啓目,前主簿沈漢柱,移本府處置事,允下矣。沈漢柱,方待命於本府,卽爲拿囚之意,敢啓。傳曰,知道。
上在慶德宮。停常參·經筵。
下直,瑞興縣監尹恒美,會寧萬戶權以明。
禁府,沈漢柱拿囚。啓。
領議政權大運十三度呈辭。入啓。傳曰,安心調理。
左承旨李泰龜再度呈辭。入啓。遞差。
傳曰,秋霖支離,尙未開霽,言念民事,殊甚可慮,祈晴四門禜祭,令該曹,不卜日設行事,分付。
謝恩,禮曹正郞成儁。
禮曹啓曰,命下矣。潦雨已浹兩月,祈晴祭,早欲啓稟,而近來雨勢,猶不至於累日連注,或數日或四五日,乍晴乍作,若將開霽者然,故姑爲遲待矣。今曉暴雨更作,聖敎且如此,祈晴四門禜祭,不卜日來十四日爲始,三日而止事,知委各該司,何如?傳曰,允。
謝恩,司書金汝鍵。
有政。鄭樴爲濟用奉事,沈季良爲校理,成儁爲兵曹正郞,任舜元爲正言,柳瑍爲保安察訪,金世平爲長水縣監,李壽徵爲承旨,兪載重爲齊陵參奉,南宅夏爲禁府都事,崔恒齊爲司藝,南致熏爲禮賓正,金汝鍵爲司書,李彦瓀爲仁同府使,權處經爲吏曹正郞,沈得元爲兵曹佐郞。以上朝報
禮曹啓曰,卽接獻陵參奉牒報,則本月初九日,山直朴枝萬來告內,鳳鼎寺洞松木三十株,狼藉偸斫,此去陵所,雖至十五餘里之遠,而火巢內偸斫之變,如是無憚,不可不捉發重治。嚴飭山直輩,使之聞見現告,則枝萬等密告以爲,本陵火巢外居禹廷弼·禹廷相·李千石·孔啓順·孔士吉·張信建·金起云等偸斫的實云,而此非登時捕捉,慮或有橫罹之患,各人等捉來,詳細推問,則渠等,無辭自服。且捉引同里人石信澤·吳起先·黃斗元·崔順房·金命伊等,故上項十二人,移文廣州,今方囚禁矣。今初十日忌辰祭設行之夜,有人到陵所近處,直呼參奉姓名,詬辱恐喝,無所不至,此出於犯人等所爲,昭不可掩。參奉慘被詬辱,固不足言,而日後陵所作變之患,不可不慮云。本陵底居民斫伐之患,最難防禁。今此禹廷弼等十二人,三十餘株之木偸斫,旣已現發於陵官招問之時,其爲情狀,萬萬痛駭。至於憤其情節之敗露,使人詬辱陵官,實是前所罕有之變,亦極驚駭。此罪人等,雖已囚禁於廣州府,而干係陵寢,事體重大。按治査問,決不可委諸外邑,移送刑曹,各別嚴覈科罪,何如?傳曰,允。
上在慶德宮。停常參·經筵。
下直,防踏僉使朴廷祐。
謝恩,副校理沈季良,副修撰柳憲章,兵曹佐郞沈得元,驪州牧使柳挺輝,校書校理金是鉉,戶曹正郞權處經,司饔奉事邊世英。
都承旨鄭重徽初度呈辭。入啓。傳曰,還出給。
奉敎洪重鼎辭職上疏。入啓。答曰,省疏具悉。爾其勿辭察職。
判府事李觀徵上疏。大槪,伏承三疏之批,誨諭懇至,惶感交極,無地自容,而顧臣老病,終無强仕之望,更陳血懇,仰瀆宸嚴,乞准休致之請事。入啓。答曰,省疏具悉卿懇。卿其須勿固辭,安心行公。
禮曹參議姜世龜上疏。大槪,臣今受由下鄕,乞遞職名事。入啓。遞差。
傳曰,大臣·備局堂上引見。引見時,判尹鄭維岳兼帶知義禁,今姑改差事,及知義禁兪夏益,同義禁禹有績,卽爲牌招察任事,榻前定奪。
司諫李宇晉所啓,近年以來,國綱不振,朝令不嚴,人之蔑法冒禁者,少無畏戢,此豈非痛駭者哉?守令之潛奸邑婢,濫率衙眷,俱係作奸犯科,而道臣,視爲尋常,臺官,置而不論,此習漸長,有若例事,朝家禁斷之意,果安在哉?至於潛奸一款,其害尤大,士夫名節之喪,難洗之謗,皆祟於此,不可不痛禁而杜其弊。請自今以後,更加嚴飭,特令各道道臣,各別審察,隨現論罪,而若或如前掩置,不遵朝令,則道臣,亦難免其責,竝與其守令,一體科罪。上曰,守令,隨現論罪,道臣,如或掩置,則亦爲推考,可也。
掌令洪柱震所啓,新除授平壤判官權世泰,以昨年齋郞,未經一邑,遽授營下劇地,除目之下,物情未允。請新除授平壤判官權世泰,改遞。上曰,不允。
今日引見時,左議政睦來善所啓,近來連接各道狀啓,則亢旱之餘,水災孔慘,各道農事,雖極可慮,而水災不及處,頗有成熟之望云。今秋年分覆審之擧,所當十分詳盡,而自前各道都事及兩南敬差官,非不知事目之至嚴,而及其覆審之際,不遵事目,不殫心力,行巡大路,泛看田事,被災田畓,若在於僻處,則深入爲苦,全不看審,馳至其各邑境上,涉獵本官文書而過去,何以知其被災之輕重,何以辨其災結之虛實乎?又有可異之事,各道都事出巡時,道內守令之可罷者,必詢於監司,監司指以某邑守令可罷云,則都事,不審其田政之如何,只循其道主之言,而故爲執頉而罷,惡在其年分覆審之本意乎?事之無謂,莫此爲甚。況今年慘被水災之田畓,若不着實踏驗,而明其年分,則民無以均被實惠矣。莫重田政,亦必有虛疎之弊,各道都事及兩南敬差官·北道評事,前頭覆審時,如有不遵事目,不勤踏驗,則隨其現露,從重論罪事,必有朝令然後,可以動心警惕,令該曹別爲申飭宜矣。且各道都事及敬差官,必須剛明解事有風力者,亦可以仰體聖敎,各盡其責,今後都事有闕之代,令該曹極擇差送,至於敬差官差出時,亦宜擇擬之意,分付該曹,何如?上曰,依爲之。
又所啓,東萊狀啓回啓時,臣等,有不能致察之事,敢達矣。路浮稅潛出之際,訓導·別差,雖未知其必與同謀,而五十石之米,載至前洋,運入館中之事,瞻聆所及,訓別等,萬無不聞不知之理,而終無告官之事,殊甚可駭,不可無科罪懲後之擧,竝爲拿推,何如?右議政閔黯曰,此後,凡係路浮稅,潛商訓別,自爲發覺,則在所勿論,從他路現發,則各別重究事,永爲定式施行,何如?上曰,依爲之。訓導·別差,拿問定罪,可也。司譯謄錄
上在慶德宮。停常參·經筵。
謝恩,正言任□□,左承旨李壽徵。
都承旨鄭重徽上疏。大槪,素患水土之疾,當暑添劇,日昨公退之後,忽然昏窘,殆不省事,多用藥物,僅得回甦,而卽今證情,尙在危惡之中,冒呈辭單,實出於萬不獲已,而至有還出給之命,臣誠惶隕悚慄,固當扶策供職之不暇,而顧臣病情,決無自力之勢。玆敢不避瀆擾之罪,更暴危悃,冀蒙恩遞事。入啓。答曰,省疏具悉。卿辭至此,本職,當許遞焉。
領議政權大運十四度呈辭。入啓。傳曰,安心調理。
判府事李觀徵上疏。大槪,垂死老臣,宿疾旣劇,新恙又作,人鬼之關,間不容髮,及其未死之前,亟許休致之請事。入啓。
府啓,平壤,以西關雄府,物衆地大,今雖降號,其爲難治則一也。苟非屢典郡邑,諳鍊吏事者,莫宜居之。新除授判官權世泰,筮仕未久,履歷且少,雖有才諝之稱,未試字牧之寄,而遽授營下煩劇之地,任用太驟,物情未允。請新除授平壤判官權世泰,遞差。答曰,依啓。
答判府事李觀徵疏曰,省疏具悉卿懇。卿辭至此,則經筵賓客之任,今姑勉副,卿其宜遵前旨,更勿固辭,安心行公。
慶尙監司書目,寧海呈,以大司憲李玄逸辭職上疏上送事。啓。答曰,省疏具悉卿懇。天官佐貳,不宜暫曠,醜正之論,何不掛齒,卿其宜體至意,安心勿辭,從速登途,毋孤虛佇之望。
假注書李壽仁改,代鄭漢柱。
吏曹,以李玄紀爲兵曹參議,柳命賢爲知義禁,李玄逸爲吏曹參判,李萬材爲戶曹佐郞,尹星駿爲高山察訪,權歆爲禮曹參議,李坽爲兵曹正郞,李元齡爲寺僕正,鄭維岳爲大司憲,金爲都承旨,朴壽寅爲禮曹佐郞。已上朝報
吏房承旨,以司謁啓曰,同副承旨金夢陽,與都承旨閔就道,同姓四寸妻娚妹夫相避,何以爲之?敢稟。傳曰,前望單子,還入。已上吏曹謄錄
上在慶德宮。停常參·經筵。
下直,靑丹察訪朴世圭,伊川府使睦天翊,殷山縣監金壽億,沙斤察訪金允基,上土僉使尹廷舟,昌洲僉使李尙植。
謝恩,司僕正李元齡,知事崔聖任,寧陵參奉兪載重,長水縣監金世平。
傳曰,開月旬前,春塘臺欲爲親臨試才矣。分付兵曹,使之擧行。
吏曹啓曰,承旨有闕,政事,取稟。傳曰,明日爲之。
以江原監司狀啓,洪川居水鐵匠金奉立等壓死,原州居私奴方自作渰死事。傳曰,渰死壓死人等,令本道恤典擧行。
吏曹口傳政事,禮曹佐郞朴壽寅。
兵曹啓曰,命下矣。春塘臺試才吉日,令日官推擇,則來八月初八日極吉,初七日平吉云,此兩日中,定以何日乎?敢稟。傳曰,初三四日間,無平吉之日耶?
禮曹啓曰,親臨春塘臺試才事,命下矣。自前春塘臺試才時,或以文臣庭試,或以儒生庭試對擧,而今番則儒生庭試當次,以此磨鍊擧行乎?敢稟。傳曰,依爲之。
兵曹啓曰,命下矣。更令日官推擇,則初三日,初四日,十惡,初五日,月忌受死日,其間無平吉之日,何以爲之?敢稟。傳曰,然則以初七日定行,可也。
詰戎,國之大事,而自己未年閱武之後,因朝家多事,尙未再擧。陵幸時路次,雖或暫時觀兵,每因日晩忽遽,不得從容鍊兵,心常慨然矣。卽日秋涼乍動,親臨露梁閱武之擧,似不可已。令兵曹今九月念間,推擇以入,勿出朝報。
上在慶德宮。停常參·經筵。
下直,驪州牧使柳挺輝,群山萬戶趙忠發,鳳山郡守鄭宇翰,結城縣監韓以原,永宗僉使李澤。
謝恩,禮曹參議權歆,戶曹佐郞李萬根,都摠經歷郭翰邦,護軍李湜·成瓘,保安察訪柳瑍,禮曹佐郞朴壽寅,羅煖萬戶鄭九龍,舒川萬戶崔萬喜,兵曹正郞李坽。
領議政權大運十五度呈辭。入啓。傳曰,安心調理。
都承旨金上疏。大槪,新授職名,萬不近似,乞賜遞改,俾安私分事。入啓。答曰,省疏具悉。卿其勿辭,從速察職。
以兵曹草記,露梁擧動,以今月二十日定行事,允下。
左右相·兵曹判書閔宗道請對入侍,入侍時,露梁擧動吉日,以八月初,差退擇入事,榻前定奪。
謝恩,同副承旨李周徵。
兵曹啓曰,露梁擧動吉日,以八月初差退事,命下矣。令日官推擇,則八月初六日以前,皆無吉日,今月二十九日平吉云,以此日定行乎?敢稟。傳曰,依爲之。
又啓曰,今此試才初試吉日,令日官推擇,則今月二十二日爲吉云,以此日,擧行之意,敢啓。傳曰,知道。
吏曹,成瓘爲右通禮,李斗齡爲平壤判官,朴希閔爲禮曹佐郞,李義徵爲判尹,李敏英·朴萬材爲兼春秋,李周徵爲同副承旨,李泰龜爲刑曹參議,安玖爲司圃別檢,柳命堅爲兵曹參判,金壽聃爲兵曹佐郞,李濟民爲輔德,趙相愚爲左通禮,吳尙友爲注書。
上在慶德宮。停常參·經筵。
下直,江原監司李雲徵,忠淸水使李光震。
謝恩,知義禁柳命賢,判尹李義徵,執義鄭來祥,兵曹佐郞金壽聃,禮曹佐郞朴希閔,都承旨金,衛率蔡時益。
兵曹參議李玄紀上疏。大槪,滓賤之蹤,不宜復汚朝籍,懇乞亟賜鐫遞,以重名器,以安私分事。入啓。答曰,省疏具悉。爾其勿辭察職。
禮曹,行副司直朴鎭圭,今七月十六日卒逝云,已行從二品實職,弔祭致賻,依法例擧行,何如?啓。傳曰,依所啓施行。
忠淸監司狀啓,公州等官呈,以人物渰死,至於九十四名之多,極爲驚慘事。傳曰,事極驚慘,令本道恤典拔例擧行。以上朝報
刑曹啓曰,本曹正郞李邰,素有宿病,添傷於暑月供劇,累次呈狀,不得行公,多事之地,不可久曠,今姑改差,其代,令該曹擇差,何如?傳曰,允。以上吏曹
義禁府啓曰,本府大門之內,地形卑濕,東西獄間,自經霖雨之後,擧皆傾側,而其中西獄七間及下長房三間,幾至傾覆之域,必須及時改造,囚人輩,可免頹壓之患。令該曹急速改造,其餘傾危獄間,竝以修補,何如?傳曰,允。
上在慶德宮。停常參·經筵。
自卯時至午時,日暈。
謝恩,輔德李濟民,右通禮成瓘,兼司僕將黃鎬,兼春秋李敏英·李萬材,平壤判官李斗齡,濟用奉事鄭樴,禁府都事南宅夏,注書吳尙友。
下直,伐登萬戶趙光烈。
領議政權大運十六度呈辭。入啓。傳曰,安心調理。
持平洪重夏再度呈辭。入啓。遞差。
政院啓曰,近來憲府,行公之員絶少,推緘之未勘者甚多,監察之未署者,亦至五人,事甚未安。呈告及陳疏未肅拜人員,卽爲牌招,使之開坐,何如?傳曰,允。
謝恩,持平李宇謙。
吏曹啓曰,承旨及臺諫有闕,政事,取稟。傳曰,明日爲之。
上在慶德宮。停常參·經筵。
下直,柔遠僉使李鑰。
謝恩,兵曹參議李玄紀。
禮曹啓目,粘連觀此本曹郞廳朴壽寅摘奸後書啓云云。園陵之有垓子火巢,雖若界限,禁護之意,與私家墳山自別,如非岡巒之遮隔,步數之絶遠,則火巢逼側之地,決不可許人入葬,以啓滋蔓侵犯之患是白在如中,今此吳命峻父墳,旣火巢外十四步之地,則雖與入葬陵內者有間,而火巢之於入葬,十四步一尺內,自墳瑩中深木,至龍尾外莎城計除,則亦不下四五步,餘存只是八九步。陵寢火巢之規,旣不得直如矢絃,延爇之痕,必不出十餘步之內,則其有妨於放火,致駭於觀瞻,不但爲日後之慮是白乎旀,園陵事體,何等重大,設令三尺陵卒,果爲藉重爲白良置,其在分義,不敢有所爭辨是白去乙,不待處決,徑先入葬,殊甚可駭。吳命峻父墳乙良,從速掘移之意,分付地方官是白乎旀,廣州府尹李震休段,摘奸之際,事多疏忽,其所尺量步數□中使及本曹郞廳書啓,大相逕庭,不察之失,在所難免是白乎旀,本陵參奉,身在齋所,終不得禁其入葬,亦有不職之罪,廣州府尹李震休,宣陵參奉李景聃,竝推考,何如?啓依允。吳命峻之偸葬其父於火巢逼側之地者,極其驚駭,亦甚無嚴,決不可掘移而止是置。命峻乙良,令攸司囚禁,從重科罪爲旀,李景聃之任其所爲,終不禁斷之狀,殊涉無據,拿問處之。
謝恩,左副承旨李玄紀。
兵曹判書閔宗道,請對入侍。
禁府,韓范齊·李景聃拿囚。啓。
謝恩,修撰李濟民。
同副承旨李周徵上疏。大槪,臣之九十偏母,病勢猝劇,手自醫餌,不忍暫離,昨以短疏,敢暴迫懇,而終未上徹,繼有嚴召,不得不趨詣闕外,而烏鳥之私,益復煎迫,敢冒萬死,更陳微悃,乞蒙恩遞,俾得專意救護事。入啓。
尙衣僉正許墰等上疏。大槪,冒萬死,敢陳先祖之受誣,冀蒙矜察事。入啓。答曰,省疏具悉。疏辭,令該曹,稟處焉。
兵曹口傳政事,內禁將二,李基敬·姜必遇。
李玄紀爲左副承旨,元徽爲刑曹正郞,李濟民爲修撰,洪重夏爲兵曹正郞,李頤晩爲兵曹佐郞,柳栽爲持平。以上朝報
禁衛大將請對入侍時,番上軍兵,例於前月二十五日,逢閱本營,而今番則親臨閱武不遠,八月當新軍,皆在畿邑,前期數日,逢閱鍊習之意,定奪於榻前。
又啓曰,今此親臨閱武,定於今二十九日,本營新進軍兵,當爲隨駕,而取考己未九月親武時謄錄,則闕內入直精抄軍,限五六日,除標信,晝出閑僻處,以爲略加鍊習之地事,入啓蒙允矣。今亦依此例,內外入直軍兵,限五六日,除標信,晝出鍊習,夜則還爲入直,何如?傳曰,允。
上在慶德宮。停常參·經筵。
夜五更,有霧氣。
下直,价川郡守閔聖濬,保寧縣監金瑗,柒浦萬戶鄭世城,彌串僉使朴世楨。
謝恩,刑曹參議李泰龜,兵曹正郞洪重夏,僉知閔安道,護軍姜必遇·李基敬。
領議政權大運十七度呈辭。入啓。傳曰,遣承旨敦諭。
慶尙監司書目,柒谷呈,以副提學李聃命母病甚重,身病亦劇,不得上去事。啓遞差。
司諫李□□啓曰,日者,臣以守令之有潛奸濫率者,而各道監司,如或掩置,則一體論罪之意,論列於榻前矣。辭不達意,未免有奏對錯誤之失,物議,以當避不避,有所非斥,情勢難安,身病且㞃,尋單乞免,在所不已,而辭單還出給之命,出於格外,惶悚之極,不得不出肅矣。伏聞三昨,臣之辭單,到政院也,政院初不捧入,還爲出給。俄又分付院吏,勒令再呈入啓云,物議之峻激,於此可見,而臣於昨日,未及覺察,不卽自列,今始來避,臣之所失,至此尤大。何敢一刻晏然於臺席乎?請命遞斥臣職。答曰,勿辭,退待物論。
左副承旨李玄紀書啓,臣承命往諭于領議政權大運處,則以爲臣老病將死,望斷供仕,而未蒙恩許,徒曠職事,況今郊外擧動,期日迫近,此時言病,亦豈分義之所敢安,而祗緣賤疾沈痼,有加無減,宛轉床席,無路自力,病裏惶縮,冞增罪戾。不圖聖慈不諒,眷注愈隆,近侍宣諭,前後三臨,衰朽如臣,有何所取,而敦勉之勤,乃至於此,臣一感一懼,進退維谷,惶恐涕泣,不知所達云矣,敢啓。傳曰,知道。
院啓,引嫌而退。奏語錯誤,未卽自列,致有物議,勢難在職,請司諫李□□遞差。答曰,依啓。以上朝報
禮曹啓曰,本曹正郞吳命羲,以齊陵·長陵修改及齊·厚兩陵蟲損木兼爲看審事,下去之時,濫騎驛馬,京畿監司,旣已狀啓,不可仍察其任。其代,以他郞廳,給馬發送,以爲兼察以來之地,何如?傳曰,允。
上在慶德宮。停常參·經筵。
有霧氣。
下直,宣川府使尹淑,景陽察訪許轉,山羊會萬戶林時焞,牛仇里萬戶李時輝,江華經歷趙沔,南海縣監鄭習。
謝恩,司宰奉事權覯,護軍李世俊。
全羅監司書目,敢陳病重實狀,冀蒙恩遞事,上疏上送事。啓。答曰,省疏具悉。卿其勿辭,從速察職。
右承旨沈仲良,右副承旨金夢陽上疏。大槪,昨者諫臣之避,至以勒令再呈深咎,臣等,有若强人之所不欲者然,臣於此,固不可晏然,而適緣僚員不齊,省記且入,今始自列,臣等冒沒之罪大矣。乞遞臣等之職,以快人心事。入啓。答曰,省疏具悉。爾等,勿辭察職。
吏曹啓曰,臺諫有闕,政事,取稟。傳曰,明日爲之。
領議政權大運箚子。大槪,近侍宣諭,已至三度,而病未承命,不勝惶恐,亟賜遞免,以幸公私事。入啓。答曰,省疏具悉卿懇。卿之引入,已浹兩月,缺然思想,曷嘗少弛,而矧今親臨試才,國之大事,位居首席,尤不宜一向恝視也決矣。卿其須體至意,安心勿辭,速出論道,以副予望。仍傳曰,遣史官傳諭。
假注書趙九畹病,代趙德鄰。
禮曹啓曰,春塘臺儒生庭試對擧事,已爲啓下矣。春塘臺儒生庭試,例於試才終日設行,而卽日唱榜矣。今亦依前例磨鍊擧行乎?敢此仰稟。傳曰,春塘臺儒生庭試,例於第二日設行,今亦依此例爲之,可也。
都承旨金,左承旨李壽徵上疏。大槪,諫臣避辭,旣有侵斥臣等之語,不敢晏然於職次,乞賜遞改事。入啓。
同副承旨李周徵上疏。大槪,臣之老母之病,一向沈重,私情煎迫,更陳血懇,院僚不諒,至請嚴召,分義是懼,不得不趨詣闕下,而臣之情勢,萬分悶蹙,實無行公之路。且諫臣長單捧入之際,臣亦同參,則難冒之嫌,與同僚無異,懇乞亟許遞免事。入啓。遞差。
答都承旨金等疏曰,省疏具悉。卿等,勿辭察職。
忠淸監司朴紳上疏。大槪,乞得恩暇,往省父母墳事。入啓。答曰,省疏具悉。卿其依疏辭往省焉。
禁府,禹瑞圭,忠州連源驛,徒三年定配。啓。
上在慶德宮。停常參·經筵。
下直,忠淸都事南彦昌,平海郡守申大觀,奉化縣監朴緻。
謝恩,海興君鄭重徽,都摠都事梁益堂。
僉使安如石,江原監司遞來。
謝恩,右副承旨李玄紀。
有政。曺復卿爲監察,朴性義爲工曹佐郞,宋曅爲懷仁縣監,李宇晉爲輔德,權愈爲左賓客,金沆爲禮曹正郞,李湜爲兵曹參議,沈季良爲司諫,柳命賢爲知經筵,申厚載爲右尹,蔡時益爲刑曹佐郞,鄭希良爲典籍,李埧爲監察,趙湜爲刑曹參議,李玄綏爲廣興主簿。
上在慶德宮。停常參·經筵。
下直,泰川縣監柳壽崙,鎭海縣監姜暄。
謝恩,右賓客柳命天,左尹申厚載,右尹閔就道,司諫沈季良,同經筵柳命賢,知經筵吳始復,兵曹參判柳命堅,參議李湜,右承旨李泰龜,禮曹正郞金沆,工曹佐郞柳性義,刑曹佐郞蔡時益。
傳曰,大臣·備局堂上引見。引見時,今此冬至使臣,竝改差,政官卽爲牌招,差出謝恩使,而正使,則以宗班從一品備擬以入事,及今春塘臺儒生試取,以八月初七日進定,而儒生,由集春門入場事,榻前定奪。
禁府,吳命羲拿囚。啓。
引見時,司諫沈季良所啓,凡相鬪之罪,法曹自可治之,而右邊捕盜大將黃徵,囚其部將輩相鬪之事,捉致守禦廳軍官,濫施治盜之刑,以致殞斃,其枉殺人命之罪,不可不懲。請右邊捕盜大將拿問定罪。上曰,拿問太過,先罷後推。又所啓,請判尹李義徵推考事。上曰,不必推考,不允。左議政睦來善所啓,頃者備局開坐時,有一女人呈狀,其夫盧尙益,以守禦廳軍官,今月十五日,與同契市民等,會飮於郊外,還歸之際,道遇騎馬者,乘醉挐下,裂破衣冠。所謂騎馬者,卽捕盜部將,而部將,使其同官,告于大將,則大將黃徵,卽爲發遣窺伺,捉致市民盤問,則皆以爲盧尙益之所爲也云,故捉致尙益,先施周牢,得其實狀然後,卽付從事官,又施亂杖,經一日致斃云。女人呈狀內,又以爲不但亂杖而已,受杖之前,本廳部將輩,無數歐打,因此致弊云。蓋捕盜部將,以捕盜事,出往閭閻,逢打於市民,似當得其事情,分輕重處置,而只以相鬪之事,周牢亂杖,至於殞命,則事甚無謂,故令該曹査報事,題送矣。刑曹以爲,事係殺人,移文漢城府檢驗屍身,則亂杖致傷外,他處傷痕,亦多云。詳其事狀,不過渠輩鬪鬨之事,則爲大將者,所當移文刑曹,推覈治罪,而不此之爲,徑施酷刑,致殞人命,則黃徵所爲,殊涉過濫矣。今聞物議,將有臺劾之擧云,而處事如此,不可仍在其職,黃徵姑先遞差,何如?上曰,依爲之。
有政。閔興道爲南學敎授,閔興道爲直講。以上朝報
引見入侍時,刑曹判書睦昌明所啓,頃者李佐雲殺獄捧招之時,李昌興,係是朝官,故請移義禁府處置矣。其後,自禁府覆啓屍親及看證諸人,令該曹査覈,故推捉各人,一一査問,而致死人佐雲妻之有無,不出於其子之招,故不爲捧招矣。今者該府,又令本曹推問佐雲之妻,看證處,亦爲更覈後,稟處事啓下,而自前朝官殺人之獄,雖常漢,亦有自禁府囚推之規,此獄,辭證不明,今雖推覈,必不無更問之端,屍親看證人等,竝移送本府,以爲一處推覈之地,何如?右議政閔黯曰,刑判之言,誠是矣,亦有前規矣。上曰,雖是常漢,一隻旣在禁府,則移送一處,使之推覈,已有前規,今亦依此移送,可也。已上禁府
大臣·備局堂上引見入侍時,訓鍊大將李義徵所啓,今此敎場閱武時,都監則當依兵曹磨鍊節目擧行,而但都監,異於他軍門,鍊習步軍,例着甲衣,卽今日朝氣,雖乍涼,而當午甚熱,被甲奔走之際,必多顚仆氣塞之患,行軍結陣時,或有生事之慮,故預爲仰達矣。上曰,曾觀己未年閱武時,步軍,皆着甲衣,而卽今節候,異於深秋,予意亦欲變通矣。所達似好,今番則勿着甲衣事,節目中改付標,可也。
右議政閔黯所啓,今此親閱時節目,欲與兵曹判書議定,而兵曹有故不來,敢此仰達矣。以敎場地窄之故,御營廳,不結陣於瓦窑之處,禁衛營則結陣於新村里前路云,似與壇上稍遠,觀望有礙,承接不便。臣意則御幕南邊,露梁江北岸沙汀,可以容一小營,禁衛營則設陣於此處,瓦窑南邊,中浦北邊,自壇上,可以望見處,御營廳則使之結陣。至於行營時,兩營軍士,旣不安坐,各其營,各自行營,亦有違大營行軍之法。親閱時,訓局主張,則訓局姑可爲中營,禁營爲前,御營爲後,一時行軍,而稍爲迂回,雖或隱見,俾無首尾相接之弊,仍各歸信地,安營聽調,似乎合宜。訓鍊大將李義徵曰,大駕入轅門之後,前射墜札,駐於訓局左列尾,後射墜札,駐訓局右列尾,局淸道旗出來,引致三營將士,一時聽發放後,當各歸信地,發放之際,三營相距稍遠,則非但有妨於招集,官旗,亦且有礙於壇上觀望矣。承旨沈仲良曰,此等節目重大,恐有疏漏之患,以此出於擧行條,以爲改付標以入之地,何如?上曰,依爲之。已上禁營
上在慶德宮。停常參·經筵。
金夢良爲右邊捕盜大將。
下直,富寧府使金一夔,咸安郡守薛文德,江東縣監張文澤,方山萬戶邢繼雲,仁遮外萬戶吳成律,濬源殿參奉李亨源。
謝恩,左賓客沈□□,右副賓客權愈,監察曺復卿,顯陵參奉李華翊。
兵曹口傳政事,都摠管權愈·申厚命。
院前啓,請捕盜大將黃徵拿問定罪。答曰,不允。
昨日引見時,吏曹判書吳始復所啓,盧尙益事,大臣旣已陳達,而更有稟定事,故敢此仰達矣。凡將校以下軍兵,雖有當治之罪,先以公事進來,然後治罪,例也。今此盧尙益杖斃後,始知其事狀,其爲人,雖不合於軍官,不爲移文,徑先推治,已極不當,且關後弊,此後則本廳軍官軍兵輩,設有犯罪之事,自他衙門推治之時,必先進來後治罪事,定式施行,何如?上曰,依爲之。
刑曹判書睦昌明所啓,內班院·內醫院等各工,無論時御所及空闕,自本曹,以各司奴子定送矣。大殿內班院各工二名,長番各工二名,中宮殿內班院各工二名,合六名,今方有闕,而諸上司典僕,不得定送,殘司五六處,亦捧承傳勿定,其他諸司奴僕,幾盡移定,時存之數,或有一名,或有二名。自前如此之時,有自戶曹給價雇立之規,而戶曹,亦難每每雇立,卽今內侍府及諸上司奴子,頗有裕,或破格定送,或令戶曹給價雇立,變通定奪後,可以擧行矣。左議政睦來善曰,各司典僕之事,誠爲難處矣。或稱免賤,或稱匠人,圖免身役,餘存無幾,若此不已,各司殘弊,將不成其貌樣,其圖免身役之弊,不可不防塞矣。右議政閔黯曰,掖庭及內局下人輩,得受免賤賞典,則稱以親族,許其免賤,而受其高價,有若買賣之爲,以此之故,在京寺奴婢等,稍有貲財者,皆得免賤。自今以後,如此之類,除妻子同生外,不得許免,以防此弊,其他奴婢等隱漏者居多,人或言推刷有弊,而此則不然矣。通八路推刷,則或有騷擾之端,今若自各其司推刷,則各其司在京奴婢,則從隱漏奴婢言之,固爲不好,有何大段弊及民間者乎?分付各該司,使之着實推現,似爲得當矣。上曰,卽今各工有厥之代,姑令戶曹,給價雇立,而各司奴婢,從自願免賤者,自今以後,以父子兄弟夫妻爲限推刷事,亦依爲之,可也。
院啓,前捕盜大將黃徵,偏聽管下之所訴,濫用不當施之刑杖,致殞人命,事之寒心,莫此爲甚。昨日司諫沈季良之前席請拿,實是執法之論,而殿下,不賜允兪,只命罷推,臣不勝慨然之至。夫周牢亂杖,自是治盜之極刑,盧尙益等事,係是相鬪,則移文秋曹,使之査治,法例當然,而徵,不問曲直,藉其治盜之威,濫施酷刑,使無辜之人,徑斃於一夜之間,揆以三尺,斷無可恕之道,決不可罷推而止。請捕盜大將黃徵拿問定罪。前捕盜大將黃徵,濫刑殺人之罪,實是輿情之所共憤,司諫沈季良請拿之啓,初出於執法之意,而殿下,不卽允兪,只下罷推之命,其在臺體,惟當一向爭執,得請乃已。今者,沈□□不待僚席之相會,一啓塞責,遽爾停止,揆以臺例,豈合如是,請司諫沈□□遞差。答曰,不允。
禁府,朱必興·次雲·惡德拿囚。啓。
刑曹正郞元徽。以上朝報
大臣·備局堂上引見時,御營大將尹以濟所啓,今此閱武時,本廳上番五哨,甚爲零星,行伍將不成貌樣,京案付軍百名抄出,別作六哨,其餘數則分排於各差備之意,敢達。上曰,依爲之。以上兵曹
上在慶德宮。停常參·經筵。
下直,興陽縣監孫必億,南原縣監沈極。
謝恩,左副賓客閔宗道,大司憲鄭維岳,刑曹參議趙湜,直講閔興道,兵曹佐郞李頤晩,監察李㙉。
判決事申厚命上疏。入啓。答曰,卿無所嫌,勿辭察職。
兵曹判書閔宗道,請對入侍。
院啓,請前捕盜大將黃徵拿問定罪。請司諫沈季良遞差。答曰,不允。
忠淸監司,公州等官,人物渰死,至於三十二名,人家漂流,亦至三百二戶之多,尤極驚慘事,狀啓。傳曰,事極驚慘,令本道各別恤典擧行。
上在慶德宮。停常參·經筵。
領議政權大運,身病出仕。
下直,忠淸監司朴紳。
謝恩,都摠管權愈,持平柳栽,輔德李宇晉,學諭李益經。
傳曰,忠淸監司留待引見,領議政引見。
成均館官員,以知館事意啓曰,今月初七日儒生上旬輪次,今月內無故日退行事,曾已啓達矣。其後,朝家連有事故,尙未設行,卽今餘日無多,而擧動迫近,不得爲之意,敢啓。傳曰,知道。
院啓,請前捕盜大將黃徵拿問定罪。措語見上
禁府,朴炫拿囚。啓。
慶尙監司,尙州等三邑,人物渰死·壓死,至於十名之多,極爲驚慘事,狀啓。傳曰,渰死·壓死人等,令本道恤典擧行。
司諫沈季良上疏。大旣,冒陳情勢,冀蒙恩遞事。入啓。踏啓字。
護軍禹弼漢,忠淸水使遞來。
政院啓曰,卽者備邊司郞廳,以三公意來言,己未親臨擧動時,三司長官,竝爲入侍,而卽今副提學未差,大司諫金邦杰在外未上來,斯速啓稟變通,竝卽差出,以爲入侍之地爲宜云,何以爲之?敢稟。傳曰,大司諫金邦杰,今姑改差,明日開政,竝爲差出,可也。
上在慶德宮。停常參·經筵。
下直,昌平縣令洪禹錫。
謝恩,左通禮趙相愚,典籍鄭希良,懷仁縣監宋日華,宣傳官李雲機,部將李成廈,宣陵參奉李有仁。
正言任舜元啓曰,黃徵之法外酷刑,濫殺無辜,揆以法文,決不可罷推而止。伊日筵席,旣已處分,其在執法之道,不待相會,一啓旋停,終有欠於臺體,故臣更發拿問之啓,而停論之僚,不得不請遞矣。卽伏見司諫沈季良疏本,則費辭臚列,語多譏斥,臣不勝瞿然之至。官師相規,自是美事,而欲存臺體,反被疏斥,臣何敢一刻仍冒乎?請命遞斥臣職。答曰,勿辭,退待物論。
全羅監司書目,臣有冒法犯禁之罪,乞罷臣職,仍治臣罪,以肅朝綱,以謝物議事,上疏上送事。啓。傳曰,下該曹。
謝恩,副提學柳命堅。
院啓,引嫌而退。因事相規,大意固好,陳疏自斥,在我何嫌?請正言任舜元出仕。答曰,依啓。
大司諫權珪上疏。大槪,曾添本職,未效一言,重被人譏斥,決不可抗顔復入於僨敗之地,亟賜鐫免,以重言責,以安愚分事。呈政院,還出給。
行副提學柳命堅上疏。大槪,臣之衰朽庸陋,萬不近似於論思之地,姑不暇言,而兼帶春秋館修撰之任,有應避之嫌,請令該曹照律稟處,亟遞臣職事。入啓。答曰,省疏具悉。疏辭,令該曹稟處。
禁府啓目,李希亮,刑問二次不服,加刑得情,何如?啓依允。
又啓目,劉捥刑問三次不服,加刑得情,何如?啓姑停刑推,議處。
有政。權珪爲大司諫,柳命堅爲副提學,李日井爲工曹參議,李道根爲內侍敎官,尹天誠爲徽陵參奉,李宇晉爲司諫,尹悠期爲開城經歷,朴昌漢爲宗簿寺正,朴台東爲連源察訪。
上在慶德宮。停常參·經筵。
辰巳時,日暈。
下直,江界府使裵正徽,舒川萬戶崔萬喜。
謝恩,大司諫權珪,司諫李宇晉,兵曹參判鄭重徽,副摠管申厚命,工曹參議李日井,護軍朴慶後·李周徵·沈季良,廣興主簿李萬綏。
謝恩,兼春秋朴希閔。
傳曰,來月春塘臺擧動前,當爲還御于昌德宮矣。令該曹擇日擧行。
院啓,請前捕盜大將黃徵拿問定罪。措辭見上答曰,勿煩。
平安監司書目,臣忝叨按廉,不能守法,敢此陳章首實,亟命勘定臣罪事,上疏上送事。啓下該曹。
禮曹啓曰,令日官推擇還御吉日,則八月初一日,不宜於上,初二日,月破,初三日,初四日,十惡,初五日,月忌,初六日,受死,初七日,大殿平吉,中宮殿·世子宮,皆吉,初八日,大殿吉,中宮殿·世子宮,平吉,春塘臺擧動之前,元無吉日云,何以爲之?敢稟。傳曰,還御,定於初七日,春塘臺擧動,定於初八日,可也。
又啓曰,以本曹還御擇日草記,傳曰還御,定於初七日,試才,定於初八日可也事,命下矣。以此當爲分付擧行,而第念頃日筵中,大臣,以釋奠祭,儒生入齋日相値進言,儒生,試取於初七日,而今則初八日旣是試才,初日儒生試取,當在此日,則釋奠祭齋戒相値,與前無異,事甚難處。雖差退試才日期,而自旬後,至晦前,或値國忌,或有拘忌,實無通吉之日云,初八日釋菜參祭儒生,雖當質明入齋,而事勢掣肘,更如此,則不可無變通之道。初八日試士罷後,儒生輩,自闕下,直爲入泮,則日勢猶不至昏暮,似無妨於事理,而享禮入齋,事體重大,臣曹,亦難擅定,何以爲之?敢稟。傳曰,初八日試士罷後,直爲入泮,別無所妨,依此擧行,可也。
又啓曰,前日慶德宮移御時,永昭殿,亦爲移奉於昌慶宮文政殿矣。今則昌德宮還御,旣已命下,永昭殿,似當有移奉之擧,敢稟。傳曰,還御後,擇日移奉於啓祥堂,可也。
上在慶德宮。停常參·經筵。
政院啓曰,左承旨李壽徵,母病卒重,頃刻之間,若將難保,人子情理,不忍暫離云,擧動,承旨將不得備員,何以爲之?敢稟。傳曰,今姑改差,卽爲口傳差出。
以趙湜爲承旨。
大駕,詣露梁,入幕次後,藥房·政院·玉堂問安。答曰,知道。
禮曹啓曰,昌德宮移御,旣定於初七日,則翌日春塘臺試才時,當自內出御帳殿,試才節目中,出還宮節次,改付標以入,儒生入庭,曾以集春門定奪,而今則通化門外,旣無作門之擧,依前例,擧子以靑陽門入庭事,亦爲改付標以入之意,敢啓。傳曰,知道。
今日露梁擧動時,春塘臺試士,以試才終日八月十一日退行事,榻前定奪。
大司諫權珪所啓,請前捕盜大將黃徵拿問定罪。上曰,勿煩。
傳曰,還宮時,自略張基,至靑坡,捧上言事,分付。
謝恩,右副承旨金夢陽。
上在慶德宮。停常參·經筵。
謝恩,左承旨李泰龜,右承旨沈仲良,左副承旨李玄紀,禮曹佐郞趙德純。
大殿,政院·玉堂問安。答曰,知道。
中宮殿·世子宮,藥房問安。答曰,知道。
藥房啓曰,伏未審夜來聖候,若何?昨日侵晨動駕,向夕還宮,勞動玉體,不瑕有傷乎?王世子氣候,一樣安寧乎?臣等,不任區區之慮,敢來問安。答曰,知道。無事。世子氣候,一樣平穩矣。郞廳崔大潤書。
上在慶德宮。停常參·經筵。
下直,襄陽縣監閔震炯,渭原郡守南天樞,孟山縣監趙囿春,美錢僉使白時謙。
謝恩,開城經歷尹悠期。
禮曹啓曰,各陵展謁,春則二三月,秋則八九月,恒式取稟事,曾已定奪矣。今秋展謁,定於何陵,而擇日於何間乎?敢此仰稟。傳曰,當展謁於厚陵,以今月晦間,推擇,可也。又啓曰,命下矣。展謁出宮吉日,令日官推擇,則今八月二十九日爲吉云,以此日擧行,何如?傳曰,允。
院啓,前捕盜大將黃徵,偏聽管下之所訴,濫用不當施之刑杖,致殞人命,臣等之據法請拿,在所不已,而殿下,只命罷推,不賜允兪,臣等竊惑焉。夫周牢亂杖,自是治盜之極刑,盧尙益等事,係是相鬪,則移文秋曹,使之査治,法例當然,而不此之爲,藉其治盜之威,濫施酷刑,使無辜之人,徑斃於一夜之間,事之可駭,莫此爲甚,決不可罷推而止。請前捕盜大將黃徵拿問定罪。答曰,勿煩。
觀象監,去月三十日,自昧爽至辰時,沈霧,啓。
判尹李義徵上疏。大槪,亟罷臣職名,還收賜弓之命,以重賞典,以謝人言事。以私忌,留政院。
掌令洪柱震啓曰,日昨本府開坐之時,照勘推考公事,而推考承文院副正字李奎年等推考傳旨中,右副承旨金元燮之燮字,誤以變字書之,而臣於照勘之時,矇然不察,及至啓下之後,始乃覺知,宜卽自列,而適値擧動迫頭,煩瀆是懼,不得不冒昧陪從,旋尋長單,以暴難安之意,而見阻喉司,方切悶蹙矣。今聞物議,則以當避不避,未免苟簡爲非云,昏謬之失,至此尤大,其何可一刻晏然於臺端乎?請命遞斥臣職。答曰,勿辭,退待物論。
右承旨沈仲良上疏。大槪,乞遞臣職,以達妄言戒事。以私忌齋戒,留政院。
禮曹啓曰,傳曰,弓帒筒箇,乃軍器中緊要者,而諸道三名日方物外,他無封進之處,且元數,本甚零星,需用之際,每患不足,不可無變通之道。諸道三名日方物所封各樣物種,竝爲別單書入事,分付該曹事,命下矣。大殿諸道所封三名日方物物目,依聖敎別單書入之意,敢啓。傳曰,知道。自今年冬至方物爲始,筒箇,依付標封進事,知委,可也。
又啓曰,各陵殿參奉試暇假官,以付祿忠義,差送矣。卽接忠義廳所報,則以爲前頭春塘臺庭試時,方以付祿忠義差送,而二十員內,除各差備外,各陵殿參奉試暇之代,萬無盡數差送之路云,其不足之代,依前例以三醫司差送之意,分付,何如?傳曰,允。
兵曹啓曰,露梁親臨閱武時,落馬禁軍及馬兵等處,或被執,或器械見奪之禁軍,令兵曹査出,分輕重治罪事,命下矣。被執禁軍劉弼漢,當決棍十五度,落馬禁軍李東芳,當決棍十三度,頭口見奪禁軍徐俊彦·廉任信,當決棍十三度,長片箭見奪禁軍金時輝·崔維泰,腰鉤金見奪禁軍黃禹錫,當決棍十度,而其中禁軍李漢,見其將鄭文彬之被圍於馬兵,馳馬突入,以爲救出其將之地,而衆寡不敵,決圍馳出,僅以身免,如此之際,長箭五箇眉箭三箇,爲敵所奪。蓋欲救其主將,馳入重圍,膽氣可尙,矢雖見奪,身能脫還,此則可賞而不可罪,宜有分揀之道。且鄭文彬管下禁軍等,或失其將,而不知去處,或見其將之被圍,而不能馳入以救,大違軍律,且關後弊,不可諉以習操而全然置之。其番將禁軍一百名,雖不可盡罪,正領十二人,竝決棍汰去,何如?答曰,知道。兵曹謄錄
上在慶德宮。停常參·經筵。
下直,造山萬戶朴枝華。
謝恩,宗簿正朴昌漢,連原察訪朴台東,仁同府使李彦瓀。
夜二更,流星出五車星上,入北方天際,狀如拳,尾長三四尺許,色赤。
判尹李義徵上疏。入啓。答曰,省疏具悉。爾其勿辭察職。
待敎洪重鼎上疏。入啓。答曰,省疏具悉。爾其勿辭,調理察職。
大司憲鄭維岳啓曰,曾於前月二十五日照律公事書入時,承旨金元燮之燮字,字畫有差誤處,而未能覺察,啓下經日之後,始知其誤,而擧動臨迫,以此引避,殊涉煩猥,惶恐趑趄,有所不敢。及其擧動旣迫,所當卽爲自列,而陪從往返之餘,足瘡復苦,無路運步,只自尋單縮伏。昨者同僚之引避也,亦不得一時聯名,所失尤大,請命遞斥臣職。答曰,勿辭,退待物論。
慶尙監司書目,醴川呈,以獻納李東標辭職上疏入送事。啓踏啓字。又書目,晉州牧使宋光淵,與右兵使尹就商,相較失體,罷黜事。
院前啓,捕盜大將黃徵拿問定罪事。入啓。答曰,勿煩。
平安監司狀啓,永柔·成川兩邑,張明卜等五名渰死事。傳曰,渰死人等,令本道恤典擧行。
慶尙監司狀啓,聞慶居金承命子牙只等,渰死壓死事。傳曰,令本道恤典擧行。
慶尙監司狀啓,尙州居院奴莫立等十七名渰死,此外十一名壓死事。傳曰,渰死·壓死人等,令本道恤典擧行。
持平李宇謙啓曰,大司憲鄭維岳,掌令洪柱震,以照律公事中,承旨金元燮名字誤書,不卽自列,見非物議,引避退待,臣當處置,而當初公事入啓之時,臣姪承文權知臣道原推緘,同載於一紙,故臣雖嫌不着署,終始參坐,看閱文書,則不察之失,臣亦有之。且於沙場陪從之日,長官,問引避當否於諸僚會坐之處,臣以爲一字誤書,元非大段,已過累日,不必煩瀆,略有所酬酢矣。到今同僚,以當避不避,見斥於物議,則以此以彼,臣何敢晏然處置乎?請命遞斥臣職。答曰,勿辭,退待物論。
持平柳栽啓曰,本府,以照勘公事誤書事,諸臺引避,臣當處置,日昨長僚,問引避當否於臣等,臣與持平李宇謙,答以一字之誤,元非大段,不必引避之意,有所酬酢矣。今者諸臺,旣以當避不避,見非物議爲避,則臣於此,固不敢處置諸僚,而伊時同坐酬酢之僚,又以此引避,難冒之嫌,臣亦一般,何可獨爲晏然於臺席乎?請命遞斥臣職。答曰,勿辭,退待物論。以上朝報
禁衛營啓曰,今此觀武才時,本營馬步軍兵及京案雜色標下等,各技藝初試入格人,別單書入之意,敢啓。傳曰,知道。禁衛營謄錄
禮曹啓曰,取考謄錄,則戊辰年寧陵行幸,當至累日,未還宮前,外方薦新上來,則依例卽爲薦新,報于留都大臣,馳啓事,定奪矣。今此厚陵行幸時,凡薦新之事,依前例擧行之意,敢啓。傳曰,知道。禮曹謄錄
上在慶德宮。停常參·經筵。
下直,龜城府使徐鎭,保安察訪柳瑍。
傳曰,大臣·備局堂上引見。引見時,今此陵幸時,整理使,依前例以戶曹判書柳命天差出事,榻前定奪。
執義鄭來祥所啓,日昨沙場從駕之時,長官,以照律公事誤書一字之事,問當避與否於臣,臣亦以不必引避答之矣。到今乃以不避,見非爲避,而伊日酬酢諸僚,又以不敢處置之意,相繼自列,則臣何可獨爲晏然,而反爲處置乎?請命遞斥臣職。上曰,勿辭,退待物論。
大司諫權歆所啓,沔川郡守曺殿周,爲人本來濫猾,到處專事肥己,人之唾點,固已久矣。曾於庚申年,爲戶曹郞官,籍沒屛簇法書名圖,托以發賣,盡歸其家,人皆傳說,至今未已,其乘時射利貪鄙縱恣之狀,據此可知。如此之人,決不可仍畀字牧之任,請沔川郡守曺殿周罷職不敍。上曰,不允。又所啓,竝引嫌而退。誤書人名,固難晏然,而勸令不避,同歸苟簡,揆以臺體,不可仍在。請掌令洪柱震,大司憲鄭維岳,持平李宇謙·柳栽,執義鄭來祥,竝命遞差。上曰,依啓。前啓黃徵拿問事,停啓。
禁府照目,李希亮刑問三次不服,加刑,何如?啓依允。
傳曰,今年懷襄之災,振古所無,穡事之不幸,已不可言,而連觀諸道之狀聞,人物之或爲壓死或爲渰死者,幾至六百人之多,其爲驚慘,孰有甚於此者乎?拔例恤典之命雖下,而不可不別樣施惠,以示朝家軫恤之意,渰死壓死中,有身役而未捧之類,一倂査出蕩減事,下諭于諸道監司。
京畿監司書目,豐德府使李必茂,今陵幸時,地方官凡事整待,萬分緊急,而病勢危重,曠官日久,不得已罷黜事。
政院啓曰,卽者京畿監司,以豐德府使李必茂病重,罷黜矣。厚陵幸行不遠,地方官責聽諸事,甚爲緊急,李必茂罷黜之代,卽令該曹口傳差出,一兩日內,發送,何如?傳曰,允。
今日引見時,前佐郞朴涏,特爲敍用,吏曹郞官,以二望,備擬差出,玉堂新錄速爲事,榻前定奪。今此陵幸時,切勿廣治道路,以傷禾穀事,榻前下敎。
正言任舜元啓曰,臣於日昨,與諸僚,行相會禮於朝房,長僚,以黃徵拿問之啓,一向爭執,亦涉支離,以當速停之意言說,臣意亦以爲然,略有所酬酢矣。還家之後,更聞物議,則以爲劾同臺更發之啓,不可遽爾停止云,故臣以姑爲連啓之意,卽送私書,且及於簡問中矣。長官,不待簡通之回答,今日筵中,臺臣停啓云。臣,疏於臺體,且昧物議,初旣率爾酬酢,終又見輕於長僚,決不可一刻仍冒。請命遞斥臣職。答曰,物辭,退待物論。
吏曹口傳政事,豐德府使元徽。
正言朴明義啓曰,昨日朝房相會禮時,長官,以黃徵拿問停啓事,相議于席上,而同僚,皆無異議,故朝者長官,果爲發簡,則同僚,以得聞物議,決不可速停爲答。臣亦以同僚之意旣如此,似不可停啓之意,答送矣。長官,不爲更通於僚席,遽爾停啓於榻前,同僚,旣以見輕引避,則臣之難冒,亦無異同,何可一刻晏然乎?請命遞斥臣職。答曰,勿辭,退待物論。
引見時,京畿水使韓樞,今姑改差,仍任前職,輪對武臣名爲啓下事,榻前定奪。吏曹判書吳始復所啓,平安監司沈檀,全羅監司洪萬朝上疏,下該曹矣。其疏語,則成婚女息率往,雖出於情理之切迫,旣云濫率,則俱犯應罷之科,無容更議,而第藩臣,與守令有異,因其自首之疏,該曹覆啓,直爲論罪,事體殊常,竝改差,何如?領議政權大運曰,法則當然,而旣已自首,自朝家參酌以處,似無所妨矣。左議政睦來善曰,監司之職,自掌一道之風憲,糾正一道之守令,而身自犯法,何以檢其下哉?雖曰自首,臺論旣發之後,安得不自首乎?論以法例,決不可遞差而止矣。右議政閔黯曰,任糾察之責,犯應罷之科,而及有臺啓,始乃自首,則不可以此而有所參酌矣。上曰,平安監司沈檀,全羅監司洪萬朝,竝依法罷職,可也。權大運曰,近來國綱解弛,守令之有子女者,擧皆濫率,若皆依法罷黜,則迎送之際,民弊不貲,此爲可慮矣。閔黯曰,迎送之際,誠爲有弊,而旣犯應罷之法,則亦不可全然置之,姑爲勿罷,決杖於營門,則在法雖輕於罷職矣。權大運曰,若有決杖之擧,則守令,稱以廉隅,棄官而去者必多,若不嚴立棄官之科,則將無以禁止矣。凡守令之擅自棄官者,例於本邑定配,而此則有弊於其邑內,別定配所,使之準朔事,申明分付,何如?上曰,以法斷之,則當爲罷黜,而諸道守令中,犯法者甚多,則一倂罷黜,亦有迎送之弊,姑爲勿罷決杖,而爲守令者,若稱以情勢之難安,擅自棄官者,各於其道內,準期定配,可也。禮曹判書柳命賢曰,頃者因本曹參判李沃狀啓,齊陵左邊望柱·臺石修改與否,令該曹稟處,而事體重大,不可以論報文字驗決,姑待李沃之還朝,面問實狀而後,稟定事,回啓矣。今聞李沃之言,望柱石,凡八面,而三面粗完,其餘五面,幾盡罅破,今若改修,則非但望柱體重,恐有顚仆之患,石理旣傷,難可下手,右邊臺石與左邊臺石無異,望柱,亦似偏側,不可不易以新石云。陵寢石物之改修,非不知重難,而如此大段處,亦難仍置,姑待秋成後,別定監役,浮石改排,似不可已,敢此仰達矣。上曰,陵寢石物,破傷如此,則不可不改修,姑待秋成後,擧行,可也。閔黯曰,臺諫數遞,實爲近日之痼弊,被推勿避,才已定式,今者諸臺之所避,特緣一字之誤書,而一時竝避,太涉紛紜,合有變通之道矣。權大運曰,雖是一字之誤,而係是人名,則不可不避嫌,而其在臺體,亦不可不避矣。上曰,人名誤書之外,或字劃差誤者,不必避嫌事,定式施行,可也。權大運曰,凡臺諫避嫌之規,一員旣避,則應避之員,所當相繼來避,而今者諸臺,俱以一事避嫌,而延至三日,極涉無據矣。如此弊習,不可不矯,今後如或復踵前習,延至累日,政院申飭,俾無此弊,似可矣。上曰,此後避嫌臺諫,係是一事,而不爲趁卽來避,如是遷延,政院勿捧,可也。吏曹判書吳始復曰,禁府劉捥加刑公事,以議處判下矣。劉捥之當初所犯,槪貸出解懸廳穀物,轉販鹽石,還報本色之數,所餘鹽一百六十餘石,貿鐵持來,此乃公穀所殖之物,而與會付元穀監守自盜者有異。凡律文,有句官吏擅自科斂所屬財物入己者,計以枉法論枉法贓,則五十貫,杖一百流二千五百里矣。渠今雖承款,計其入己之數,不過五十貫,止於流配之律,而負犯旣重,且未及遲晩,徑請勘斷,事體未安。在前如此罪狀,則自上或命減死定配,而此則,尤非自下所可陳請者,故敢此仰稟矣。上曰,考之律文,罪不至死,則減死定配,可也。禮曹判書柳命賢曰,因京畿監司權瑎狀啓,各陵香炭山,禮曹郞官與地方官·陵宮,眼同摘奸,山腰上下,一從山之高低,一半以下,屬於香炭,一半以上,屬於戶曹事,旣自備局定奪矣。取考謄錄,則故相臣閔熙爲本曹判書時,榻前陳達,以爲各陵香炭山,若定以周回十里,則事有難便,槪山壠,異於平地,不但環十里爲太窄,香炭例徵於山下居民者,以其或取薪於山腰,或加耕於洞壑故也。山腰以下,盡屬戶曹,則山腰以上童濯之處,旣無樹木,且無加耕,香炭,其將責之於何人乎云云。此言極有理,且經定奪,實難續續變改,而楊州,以香炭山廣占之弊,報于道臣,道臣狀聞,則揆以事體,亦不可全然不改。無已則山腰山上,依前定奪,勿爲分割,而但山脚左右太爲廣占處,稍加裁定,以給官家,則或爲本官一分之惠,下詢大臣而處之,何如?權大運曰,臣等,已於賓廳之坐,詳聞此事曲折,柳命賢之所達,誠然矣。上曰,禮判所達誠是,依此爲之。以上朝報
有政。以柳憲章爲獻納,沈季良爲副修撰,趙儀徵爲晉州牧使,成瑍爲全羅都事,韓世弼爲濬源殿參奉。以上吏曹謄錄
今日引見時,春塘臺儒生庭試,十一日設行事,榻前定奪,故觀武才終日試取,卽日放榜。以上禮曹謄錄
引見時,昌德宮還御時,禁軍等,具甲胄護衛事,榻前下敎。以上兵曹謄錄
上在慶德宮。停常參·經筵。
謝恩,豐德府使元徽,禮賓正南致熏,直長韓景愈,兼掌令李元齡,訓鍊判官李元培,寧陵參奉金輝璧,五衛將鄭周翰,全羅都事成瑍。
左議政睦來善,觀象監提調沈梓,繕工提調吳始復,禮曹參議權歆,穆陵陵上莎草修補事,出去。
吏曹啓曰,臺諫有闕,政事,取稟。傳曰,當日爲之。
政院啓曰,新除授豐德府使元徽,全羅都事成瑍,俱未署經,行幸不遠,地方官赴任,一日爲急,科期迫頭,亦不可不從速下送,而憲府多官,一倂見遞,出代後開坐署經,其勢未易,合有變通之道,何以爲之?敢稟。傳曰,除署經發送。
傳曰,祗謁園陵,實是情禮之不容已者,則決不可以道里之稍遠,有所廢禮,而日晷漸短,禾穀未收,則不如徐待和暖之爲愈。今秋則當展謁於宣陵,以今月念間,改擇日以入。厚陵展謁,今姑停止,而靖陵,亦當有望陵之禮,其令禮官,依此擧行事,分付。
大司諫權歆啓曰,黃徵濫刑之罪,朝家旣已酌處,臣等拿問之請,亦至七啓。臣意以爲,不必一向爭執,物議且以爲可停,故再昨朝房相會時,臣以停論之意,發言於席上,則諸僚皆以爲然,遂相與停當而罷矣。及至夜深之後,正言任舜元謂有物議,不可遽停,始以私書相通,臣未知其物議之果如何,而臣之所執,亦循物議,且已相對停當,不可更變之意答送。昨朝詣闕之後,復以停論之意發簡問,回答未到,已爲入侍,故遂停論而出矣。任舜元,以此至於引避,而又以見輕爲辭,率爾之失,臣亦難免,而昨緣日暮,今始來避,所失尤大。請命遞斥臣職。答曰,勿辭,退待物論。
禮曹啓曰,命下矣。宣陵行幸吉日,令日官推擇,則今二十日通吉,而宣陵貞顯王后忌辰祭,在於二十二日,典祀官,十九日朝,當爲出去,祭物熟設,自此日爲始,則行幸相値,不無拘礙之事。其後,自念一日,至念八日,連有拘忌,念九日平吉云,以何日定行乎?敢稟。傳曰,典祀廳兩度祭物,竝爲熟設,似無拘礙之端,此外別有難便之事乎?又啓曰,傳敎矣。兩度祭物,一時竝設於一廳之內,似涉苟簡,故才爲稟啓,而此外別無大段難便之端矣,敢啓。傳曰,以二十日,定行,可也。
院啓,請沔川郡守曺殿周罷職不敍。竝引嫌而退。相對席上,議以停論,而罷歸之後,猝變前見,則揆以臺體,未免乖當。同僚致書,謂有物議,則更與商確,誠爲穩當,而遽爾停啓,亦涉率爾。請正言任舜元·朴明義,行大司諫權歆,竝命遞差。答曰,依啓。以上朝報
有政。以李聃命爲大司憲,權歆爲大司諫,朴澄爲掌令,李一台·洪柱震爲正言,李東標爲副校理,禹昌績爲京畿監司,李鳳徵爲全羅監司,閔昌道爲副提學,權瑎爲平安監司,任元聖爲萬頃縣令。
吏批啓曰,判書,奉命在外,參判在外,小臣獨政未安,何以爲之?敢稟。傳曰,只出緊任。又啓曰,平安監司有闕,令備邊司議薦,何如?傳曰,允。以上吏曹謄錄
義禁府啓曰,以刑曹啓目,訓鍊院奉事李俊發,移本府處置事,允下矣。李俊發,待命於本府,卽爲拿囚之意,敢啓。傳曰,知道。以上禁府謄錄
上在慶德宮。停常參·經筵。
謝恩,獻納柳憲章,輔德成瓘,刑曹參判朴慶後,參議李周徵,訓鍊都正睦林奇,宗簿主簿柳後光,濬源殿參奉韓世弼,軍器主簿李東相,文城僉使趙忠善。
政院啓曰,近因憲府位不齊,連以監察茶時,事甚未安,昨日政新除授大司憲柳命賢,執義沈季良,掌令沈最良,持平成儁·權頀,竝爲牌招察任,何如?傳曰,允。
吏曹啓曰,臺諫有闕,政事,取稟。傳曰,明日爲之。
禁府照目,朴炫,驛馬數外加數,罪杖一百,徒三年,告身盡行追奪,私罪。啓依允。同府,朴炫,淸風黃江驛,徒三年定配,啓。
謝恩,大司憲柳命賢,執義沈季良,掌令沈最良,持平成儁·權頀。
掌令沈最良啓曰,臣之無似,最居人下,濫蒙鴻造,累叨匪據,旣蔑絲毫之效,果致害盈之災,悠悠之謗,斷斷不已。臣於此,直欲愧死之不足,不料霜臺之命,遽及投散之際,弟兄同列,恩數荐加,臣誠駭惶感激,不知所出。召牌之下,不敢他顧,而難冒之情,且姑勿論,相避之法,在例當遞。請命遞斥臣職。答曰,勿辭,退待物論。
執義沈季良啓曰,無狀小臣,偏荷聖眷,昨日之政,兄弟二人,竝叨一府,榮極門巷,恩重山岳,驚惶感激,靡所容措,敢陳短疏,仰干恩遞,私悃未暴,召牌遽降,分義是懼,不敢不祗謝寵命,而掌令臣最良,卽臣之長兄也,在法有應避之嫌。請命遞斥臣職。答曰,勿辭,退待物論。
大司憲柳命賢啓曰,臣年迫七十,老昏已甚,身嬰癃疾,神骸換脫,祗以戀保聖眷,僶俛朝端,而大小職事之決難堪任,實是同朝之所共知矣。玉署之恩除屬耳,柏府之新命又下,數旬之內,歷徧華塗,有若臣分內事者然,臣誠驚惶震悸,益無所容。況念風憲之長,爲任最重,上以補拾君違,下以糾正官邪,苟非剛方正直之士,莫宜居之,如臣巽軟疲劣者,決不可一日冒居也,明矣。且慶尙道京試官臣李元齡,卽臣之同生妹子也。今方兼帶掌令,奉命出使,揆以臺例,自有應避之嫌,勢難仍冒於臺席。請命遞斥臣職。答曰,勿辭,退待物論。
府啓,竝引嫌而退。相避之法,在下當遞,兼臺有避,勢難在職,請掌令沈最良,大司憲柳命賢遞差,執義沈季良出仕。答曰,依允。
慶尙監司書目,寧海呈,以吏曹參判李玄逸辭職上疏上送事。啓。答曰,省疏具悉卿懇。已諭於前疏之批矣,復何多誥?矧今秋涼已動,講筵將開,此時思想,益切于中,卿其須體至意,安心勿辭,從速登途,毋孤虛佇之望。
左議政睦來善,觀象監提調沈梓,繕工提調吳始復,假監役睦天龜,禮曹參議權歆,佐郞朴壽寅,穆陵陵上莎草修改後,入來。
執義沈季良就職。以上朝報
禮曹啓曰,傳曰,再明三殿移御吉時,以辰時推擇矣。一時之內,三殿移御,不無窘迫之弊,卯時無害,則大殿移御,進定於卯時之意,分付該曹可也事,命下矣。卯時無害與否,卽問於日官,則初七日卯時,犯黑道云,旣有拘忌,則勢難進定,而一時之內,三殿移御之窘迫,果如聖敎,以辰時,大殿先爲移御,巳時之吉,與辰時無異云,中宮殿·王世子,以巳時,連次移御,事甚便當,以此擧行,何如?傳曰,允。以上禮曹謄錄
義禁府啓曰,今此移御時,本府都事十員內,一員留,九員竝入於大駕擧動各差備,中殿擧動時,左右考喧假都事二員,王世子左右考喧假都事二員,令該曹趁卽差出,以爲分把之地,何如?傳曰,允。以上禁府謄錄
傳曰,今此陵幸時,留都軍兵,以畿邑諸營中,依例落點徵召事,分付該曹。以上兵曹謄錄
左議政睦來善留待引見入侍時,左議政睦來善所啓,畿內蒼生,値歲大飢,實賴朝家之澤,幸免塡壑之患,而及其停賑之後,麥且不實,無以資生,疲癃殘敗之狀,尙且未蘇,有若新經大病者然,豈非可哀者乎?前頭將有齎糧赴役之事,而新穀未及遍産,官儲亦旣盡散,其渴悶之狀,亦甚可慮。在前陵幸時,自上軫念民勞,特施收米減二斗之惠澤,而各邑人民,未必擧一境赴役,而各邑守令,不能明別其赴役與否,而混同減給之際,官吏及豪右結內不爲赴役者,坐而蒙減,疲殘小民赴役者,則多不得蒙減,故朝家惠民之澤,反歸於虛套,事甚可駭。今番陵幸時,道里頗遠,凡役民之事,委屬可慮,與其減其收米,澤不均施,無寧當此民間艱窘之時,若以惠廳米六百石,賑廳米四百石,竝一千石,分給各邑應役之民,則其爲實惠,似有勝於收未之減。令京畿監司,量其各邑役事之緊歇,及赴役民丁之多寡,秩秩區別,報于該廳,以爲分給之地,而各邑守令,躬親受去,目前分給於應赴役之民,則實惠所及,民必感祝。且念畿驛人馬,常時服役之苦,有倍於他役,亦不可不顧恤,令該道,量其各驛人馬,分把之數,報于賑廳,參酌分給米太,以示均恤之意,何如?上曰,依爲之。以上宣惠廳謄錄
上在慶德宮。停常參·經筵。
下直,乶下僉使申徵,博川郡守睦昌胤。
謝恩,兵曹佐郞李宇謙·金汝鍵,司書丁時潤,承文博士李龜齡,五衛將安弼星,萬頃縣令任元聖。
以李德運爲假注書。
禮曹啓曰,乙巳十月以後,至壬申三月課製,得恩賜分數者,二分二十七人,一分十九人矣。給二分二十七人,則依近例直赴會試,一分十九人,則分送漢城試兩所,較藝等第之意,分付,何如?傳曰,允。
判府事李觀徵上疏。大槪,臣眼病猝重,明日三殿移御擧動之時,萬無陪從之望,敢陳病重實狀,祈蒙許遞,以安私分事。入啓。答曰,省疏具悉。卿其勿辭,調理行公。
禁府,劉捥,龍川府減死定配。啓。
持平成儁啓曰,新除授大司憲臣李聃命,卽臣之僚婿也。在法當避,不可仍冒,請命遞斥臣職。答曰,勿辭,退待物論。
以魚壽一爲兼司僕將。
府啓,新除授大司憲李聃命,時在慶尙道柒谷地,請斯速乘馹上來事,下諭。引嫌而退。旣有相避,在下當遞,請持平成儁遞差。答曰,依啓。以上朝報
有政。
吏批啓曰,副提學,今當差出,而擬望之人乏少,外任竝擬,何如?傳曰,允。
以權瑎爲平安監司,禹昌績爲京畿監司,李鳳徵爲全羅監司,閔章道爲全羅都事。以上吏曹謄錄
禁衛營啓曰,兵曹啓辭內,明日移御擧動時,大殿出宮,在於辰時,中宮殿·王世子出宮,在於巳時,闕內入直禁軍一百名,砲手二百名,禁衛軍一百名,扈衛軍官三十員,則大殿移御時,勿爲隨駕,姑爲仍留直所,待中宮殿·王世子出宮後,使之卽爲罷出,何如?傳曰,允。以上禁衛營謄錄
義禁府啓曰,卽接月令醫員金必祐手本,則罪人孫汝義所患寒疾,自去月晦日,有加無減,精神昏昧,語言艱澁,痰塞胸膈,呼吸喘促,用藥卽吐,米飮不下,症勢極重云。自前罪人病重,則例有保放之規,敢此仰稟。傳曰,保放。以上禁府謄錄
兵曹啓目,今八月二十日,大駕詣宣陵敎是時,道路橋梁及晝停陵所扈衛等處,看審書啓次,以事知兼司僕鄭興益·金益亮等,依前例給馬發送,何如?啓依允。以上兵曹謄錄
上還御昌德宮。停常參·經筵。
下直,咸鏡都事趙裕錫。
謝恩,大司諫權歆,正言李一台·洪柱震,宗廟奉事鄭彬,右通禮南致熏,護軍柳命賢,副修撰柳栽,兼持平朴萬鼎,掌令朴澄,兼司僕將魚壽一,刑曹正郞李奎成,兵曹正郞朴明義,內禁將鄭周翰,衛率南壽奎。
明日春塘臺親臨試才時,參試官三,睦昌明·張希載·韓樞,參考官三,朴明義·李命徵·金始慶。
明日慕華館命官試才時,參試官三,沈梓·尹天賚·禹弼漢,參考官三,張遇一·趙德純·辛處聖。
吏曹啓曰,臺諫有闕,政事,取稟。
政院啓曰,自前春塘臺親臨試才時,有宗宰差出入侍之規,而近年以來,連爲頉稟,只大臣入侍,而或有原任大臣竝爲入侍之時,今則何以爲之?敢稟。傳曰,只時任大臣入侍。
昌德宮還御後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
政院啓曰,明日慕華館試才時,命官何大臣進去乎?敢稟。傳曰,右相進去。
黃海監司書目,瓮津縣令柳星年,爲先罷黜事。
明日春塘臺試才時,殿坐正時,卯初一刻,開門,罷漏後。
戶曹佐郞李萬材,繕工監役李聖佐,厚陵齋室修改處奉審後,入來。
以韓樞爲都摠管。
正言李一台上疏。大槪,父病沈痼,情理所在,決難離側,伏乞聖慈,曲加矜諒,亟許遞改,俾得專意救護事。入啓。答曰,省疏具悉。爾其勿辭,救護父病。以上朝報
兵曹啓曰,今日旣已移御矣。昌德·昌慶兩宮假衛將四員中,三員則依前例移差於慶德宮,而加出假衛將一員,及加出內乘一員,竝減下之意,敢啓。傳曰,知道。以上兵曹謄錄
上在昌德宮。停常參·經筵。
下直,全羅都事成瑍。
謝恩,副摠管韓樞,兼掌令宋儒龍,京畿監司禹昌績。
大殿·中殿·世子宮,政院·玉堂·二品以上·六曹·大司諫問安。答曰,知道。中宮殿·世子宮,藥房問安。答曰,知道。藥房啓曰,昨日勞動移御之後,伏未審夜間聖體,若何,中宮殿·王世子氣候,亦復何如?臣等,終宵耿耿,敢來問安。答曰,知道。無事。內殿·世子氣候,一樣安穩矣。
繕工直長申喜澄,靖陵陵上石物塗灰事,出去。監役李聖佐,宣陵陵上塗灰及丁字閣修改事,出去。
戶曹判書柳命天請對入侍。入侍時,戶曹判書柳命天,整理使減下事,榻前下敎。明日春塘臺殿坐正時,卯初一刻,開門,罷漏後。
今日春塘臺擧動時,上曰,科場事體雖嚴,至於親臨試才,比諸命官試射,則規例稍爲緩歇,而承旨李泰龜,不待傳敎,擧子任意出送,極爲放肆,遞差。今日春塘臺試才時,承旨口傳差出事,榻前下敎。
春塘臺試才罷後,藥房·政院·玉堂問安。答曰,知道。
以閔昌道爲承旨。
一二更,月暈。
春塘臺親臨試才時,因兵曹判書閔宗道,宣陵行幸時道路定奪,上曰,今此陵幸時,路傍禾穀損傷之處雖少,令道臣,各別詳査啓聞後,自該曹,題給穀物,可也。
觀象監,辰時,日暈右珥。
春塘臺親臨試才時,今二十日宣陵行幸時,大駕,由西氷庫,三結船渡涉事,榻前定奪。
春塘臺入侍時,領議政權大運曰,慶德宮移御時,司僕內乘一員,啓稟加資矣。還御後,自兵曹草記減下,而金義萬察任已久,李彦明差除未久,故李彦明減下云,而李彦明,爲人明敏,恪勤奉職,金義萬減下,李彦明,使之仍察內乘之任,何如?上曰,恪勤奉職,則依爲之,可也。左副承旨李玄紀曰,五衛將黃道光出入之時,不爲曲拜,故該房承旨,已爲請推考,而自前試才及試射時,侍衛諸臣出入之際,或爲曲拜,或不爲之,元無定規。自今以後,則侍衛之臣,非聽傳敎而私自出入者,則皆爲曲拜事,定式施行,何如?上曰,依爲之。以上朝報
上在昌德宮。停常參·經筵
全羅左道京試官宋儒龍,出去。
謝恩,全羅監司李鳳徵。
春塘臺親臨試才時,判中樞府事李觀徵處,遣針醫看病事,榻前下敎。
禮曹啓曰,陵幸出宮吉時單子,傳曰,卯時似晩,寅時爲吉,則進定之意,分付該曹事,命下矣。卽問日官,則寅時亦吉云,以寅時,改付標以入之意,敢稟。傳曰,知道。又啓曰,春塘臺親臨時,本曹堂上·郞廳各一員,例有待令之規,臣命賢則當爲待令於闕內,參判臣李沃,以父病猝重,時在陳疏中,參議有闕之代,未及差出矣。宣陵·靖陵陵上塗灰,涓吉於來十日,本曹堂上,明日當爲進去,而實無推移之勢。參議有闕之代,令該曹,今日內,以在京無故人,口傳差出,以爲明曉進往陵所之地,何如?傳曰,允。
以安如石爲禮曹參議。
明日春塘臺親臨,殿坐正時,卯初一刻,開門,罷漏後。
大殿,藥房·政院·玉堂問安。答曰,知道。以上朝報
禮曹啓曰,今此永昭殿奉移時,王世子當有祗迎之節,而方在沖幼之年,不爲磨鍊之意,敢啓。傳曰,知道。以上禮曹謄錄
義禁府啓曰,今此庭試時,本府都事十員,竝皆赴擧。本府當直交代假都事三員,靑陽門禁亂假都事一員,令該曹口傳差出,何如?傳曰,允。以上禁府謄錄
上在昌德宮。停常參·經筵。
謝恩,禮曹參議安如石,京畿都事閔章道。
下直,開城經歷尹悠期。平安南道京試官成瓘,出去。
傳曰,雨勢如此,殿坐時刻,稍待開霽,卽爲擧行事,分付。
禮曹參議安如石,正郞趙世恒,宣陵·靖陵塗灰事,出去。
明日春塘臺儒生庭試時,讀卷官十,閔黯·柳命天·沈梓·吳始復·權愈·鄭維岳·南益熏·申厚載·閔就道·權珪。對讀官二十,睦林一·李日井·李萬元·嚴緝·李麟徵·姜銑·洪墪·閔興道·朴萬鼎·柳栽·洪重夏·李濟民·沈最良·李允明·吳尙文·李宇謙·丁時潤·任舜元·金汝鍵·趙德純。
今日春塘臺殿坐正時,申初一刻。
今日春塘臺試才時,明日試士時,各司下人闌入之類,令兵曹,各別嚴禁事,及明日試才罷後,吏兵批開政事,榻前下敎。
左副承旨李玄紀所啓,左右通禮,殿坐之時,不爲來待,中嚴·外辦,皆以引儀替行,國綱雖云解弛,其在分義,豈容若是?偃蹇自便之狀,極爲可駭,竝從重推考,何如?上曰,事極駭愕,竝拿推,可也。
拿推現告,左通禮趙相愚,右通禮南致熏。
以李元齡爲左通禮,金時鉉爲右通禮。
禁府,趙相愚·南致熏拿囚。啓。
明日春塘臺試才時,殿坐正時,寅正三刻,開門,五更一點。
今日試才時,明日庭試時,擧子入門後,彼邊把子圍排之上,以索爲限,使軍士列立,使擧子,不得與外人相通。如有私通之跡,則私通被捉人,囚禁科罪,軍士則決棍十度,納卷草,從北邊蓮池上來納。未出榜前,擧子,使之仍在於製述之處,俾不得與外人私通事,榻前定奪。
試才罷後,藥房·政院·玉堂問安。答曰,知道。以上朝報
傳曰,殿坐後,馬上才·馬上偃月刀·鞭蒭,先爲次第待令。今日未畢射騎蒭,儒生擧子,收卷後待令,殺手技藝,馬上才時竝行事,下敎。
傳曰,明日試才時,馬上才則回馬,馬上偃月刀則勿爲回馬事,下敎。以上禁衛營謄錄
上在昌德宮。停常參·經筵。
禮曹參議安如石,正郞趙世恒,宣陵·靖陵陵上石物塗灰後,入來。
謝恩,持平閔興道。
春塘臺試才罷後,大殿,藥房·政院·玉堂問安。答曰,知道。
春塘臺親臨放榜時,左議政睦來善曰,近來朝綱不嚴,今此親臨放榜時,兵曹郞官,有應爲擧行之事,而不爲待令,其在事體,何敢乃爾?當該郞官,則拿問,下吏,則令攸司,囚禁科罪,何如?上曰,依爲之。
拿處現告,兵曹佐郞金汝鍵。
禁府,金汝鍵拿囚。啓。以上朝報
有政。以閔興道爲持平,愼爾益爲典籍。
春塘臺親臨試才時,今番陵幸還宮後,隨駕軍兵等犒饋,自各其軍門,依前例擧行事,榻前下敎。以上禁衛營謄錄
上在昌德宮。停常參·經筵。
京畿監司禹昌績,到界事,出去。慶尙左道京試官李元齡,出去。
密善副令格,加資肅拜。
大殿,政院·玉堂問安。答曰,知道。
藥房啓曰,伏未審夜來聖體,若何?連日帳殿,早臨晏罷,勞動之餘,不瑕有傷,王世子氣候一樣安寧乎?臣等,終宵耿耿,敢來問安。答曰,知道。無事。世子,一樣平穩。
中殿·世子宮,藥房問安。答曰,知道。
以江原監司狀啓,私奴貴山等渰死·壓死事。傳曰,渰死·壓死人等,令本道各別恤典擧行。
觀象監,初昏,流星出壁星上,入東方天際,狀如鉢,尾長四五尺許,色赤。自二更至五更,月暈。啓。以上朝報
上在昌德宮。停常參·經筵。
忠淸左道京試官朴萬鼎,出去。
帶原監光胤,慶陽令繼胤,綾興副令純馨,加資肅拜。
都承旨金上疏。大槪,猝患毒痢,萬無供仕之望,乞遞職名,俾尋生路事。以國忌,留政院。
觀象監,自未時至申時,日暈。啓。
傳曰,湖堂被捎人員,明朝,竝來會銀臺事,分付。以上朝報
上在昌德宮。停常參·經筵。
驪昌副令炯協,加資肅拜。
工曹參議李日井上疏。大槪,臣母重患泄瀉,轉成血痢,症勢危篤,不忍暫離。當此大庭陳賀,園陵行幸時,不敢虛帶職名,伏乞亟賜遞罷,俾得專意救護事。入啓。答曰,省疏具悉。爾其勿辭,救護母病。
都承旨金留院上疏。入啓。答曰,省疏具悉。卿辭如此,本職當許遞焉。
兵曹判書閔宗道,請對入侍。
明日陳賀時,開門差早。
吏曹啓曰,承旨有闕,政事,取稟。傳曰,明明日爲之。
今春夏等褒貶,白峙僉使李景膺,下。
傳曰,大提學命招。
正言李一台上疏。大槪,臣父所患,一向危重,加以將攝失宜,添患泄痢。當此誕日陳賀,山陵行幸之時,決無進參之路,玆敢復申前懇。伏乞聖慈,典加矜愍,亟許遞改,俾得專意救護事。及兵曹參議李湜上疏。大槪,病勢沈淹,明日陳賀之列,末由自力進參,冀蒙恩遞事。呈政院,還出給。
領中樞府事金德遠箚子。大槪,乞遞臣職,以存體貌事。入啓。答曰,省箚具悉卿懇。仁男等情狀,極可痛心。當令該曹,嚴訊得情,繩以重律,卿其安心勿辭焉。引傳曰,遣史官傳諭。
備忘記,居首校理洪墪,豹皮一令,之次檢閱蔡彭胤,虎皮一令賜給。以上朝報
禁衛營啓曰,朝者,以前郡守沈之海,塡差於本營把摠李外任之代,而之海之姓字,誤以李字書之,臣宗道,終不覺察,矇然入啓,啓下之後,始知其誤書。入啓文字,何等重事,而誤書人姓,昏謬甚矣,臣不勝惶恐。原單字中,改付標以入之意,敢啓。傳曰,知道。以上禁衛營謄錄
上在昌德宮。停常參·經筵。
府啓,內禁將李基泰,爲人濫猾,拔跡權門,前後踐歷,無非猥越,而曾任順川時,差祈雨祭官,則私自以校生代送,渠則潛赴于傍邑宴席,其擧措之無狀,類皆如是。且其居鄕也,附托勢利,多作可駭可愕之事,爲其所陷害者甚多,湖中之人,至今憤惋,及授本職,莫不爲駭。請內禁衛將李基泰罷職不敍。寶城郡守李晩雄,莅任以後,無一善狀,徵斂無藝,怨聲載路,工造紛紜,匠手逃散,且憑公興利,專事肥已。如此之人,不可仍畀字牧之任,請寶城郡守李萬雄罷職。答曰,不允。
政院啓曰,副護軍金相,肅拜單子旣呈之後,不爲來待,未及肅謝,推考,何如?傳曰,允。
大殿誕日,大殿·中殿·世子宮,政院·玉堂問安。答曰,知道。
政院啓曰,司僕寺正,口傳差出事,命下矣。吏曹郞廳來言,判書吳始復,方在服制中,參判李玄逸在外,參議睦林一,差祭詣貞陵,他無推移之路。判書吳始復,卽爲牌招,使之口傳差出,何如?傳曰,允。
吏曹口傳政事,以沈最良爲司僕正。
左議政睦來善箚子。大槪,敢陳難安之懷事。入啓。答曰,省箚具悉卿懇。於卿別無難安之事,卿其安心焉。仍傳曰,遣史官傳諭。
左議政閔黯,觀象監提調兪夏益,繕工提調吳始復,副奉事尹以豐,禮曹判書柳命賢,正郞趙世恒,獻陵陵上莎草奉審事,出去。
明日永昭殿還奉正時,午初一刻。
備邊司郞廳,以三公意啓曰,卽伏見陵幸時節目,則留都百官,闕門外祗送後,各守本司,隨駕百官,陪從云。若然則津頭渡涉之際,必有蒼黃窘急之患,自闕外至江頭隨駕,則留都百官爲之,陵所陪從百官,則大臣·侍臣外,預先渡江,仍爲陪往陵所,曾有章陵行幸時例。今亦依此爲之,似爲便當,敢此仰稟。傳曰,依爲之。
吏曹口傳政事,以尹萬慶爲宣陵參奉。以上朝報
禮曹啓曰,因三公啓辭,今此陵幸時,留都百官,自闕下至江頭,隨駕,而陵所陪從百官,預先渡江事,允下矣。元節目中,改付標以入,而內入出還宮儀注還下,亦爲付標之意,敢啓。傳曰,知道。又啓曰,今此宣陵行幸出還宮時,王世子,當有祗迎祗送之節,而方在沖幼之年,不爲磨鍊之意,敢啓。傳曰,知道。以上禮曹謄錄
上在昌德宮。停常參·經筵。
下直,長水縣監金世平。
府啓,請內禁衛將李基泰罷職不敍。請寶城郡守李萬雄罷職。措語見上答曰,不允。
判中樞府事李觀徵上疏。大槪,臣之眼病,一向苦劇,陵幸之時,末由陪從,園陵奉審,每替同僚,情勢悶蹙,懇乞許遞臣所帶太僕·繕工提調之任,以便公私事。入啓。答曰,省疏具悉卿懇。所患如此,予用慮念。太僕提調之任,今姑勉副,卿其安心勿辭,調理行公。
謝恩,同知安弼星。
右議政閔黯,觀象監提調兪夏益,繕工提調吳始復,副奉事尹以豐,禮曹判書柳命賢,正郞趙世恒,獻陵陵上莎草有頉處,奉審後入來。以上朝報
有政。以權珪爲都承旨,南益熏爲同義禁,朴涏爲修撰,柳栽爲正言,權胄爲沔川郡守,朴東相爲甕津縣令。
弘文館啓曰,本館上番,只有副校理臣洪墪一人,非但輪直之際,事甚苟艱,前頭陵幸擧動之時,僚員亦甚不齊。今日政,上下番闕員,以在京無故人差出,卽爲牌招察任,何如?傳曰,允。
吏批啓曰,前頭陵幸時,左右通禮,不可不備員,而左通禮李元齡,以慶尙左道京試官,旣已出去,合有變通之道,李元齡,今姑改差,何如?傳曰,允。以上吏曹謄錄
上在昌德宮。停常參·經筵。
京畿監司禹昌績,道路·橋梁檢飭事,出去。
掌令朴澄啓曰,臣本迂拙,不合臺職,纔經慘慽,疾病且劇,而連有擧動,又値行幸,不敢言病,黽勉行公矣。卽伏聞物議,以兩司之不參永昭殿移御擧動,大加非斥云,臣不勝瞿然之至。臣當初取見該曹磨鍊謄來節目,則百各司一員,以黑團領進參云云,本府則臣以城上所當往,故詣臺傳啓後,將欲進參爲計,旋又伏聞,諫院自前無進參之規,故今亦不爲進參,本府則或有往參之時云,而臣意則以爲,兩司宜無異同,諫院旣無往參之規,則憲府不可獨往,且監察,以本府官員進參,則亦無更往之理,前日之或爲往參者,此不過該吏誤爲據例之致。卽招通禮院事知下人問之,則亦以爲禮曹節目中,雖有各司一員進參之文,兩司則與他司自別,元無進參之規云云,故不復商確,徑先退還。前後曲折,不過如斯,而當參不參,致有物議,則臣何敢自以爲是,而晏然仍冒於臺席乎?請命遞斥臣職。答曰,勿辭,退待物論。
傳曰,史官一員待命,騎馬三匹立之,崇陵忌辰祭所內摘奸。
執義沈季良,持平權頀·閔興道啓曰,昨日永昭殿移奉擧動時,各司一員,例應進參,而本府之官,無一人陪從,其在事體,殊甚未安。物議之非,實所難免,臣等亦何敢晏然乎?請命遞斥臣等之職。答曰,勿辭,退待物論。
司僕寺官員,以提調意啓曰,本寺提調一員及內乘一員有窠,而今此陵幸擧動時,不可不備員,令該曹,卽爲口傳差出,何如?傳曰,允。
大司諫權歆,司諫李宇晉,獻納柳憲章,正言洪柱震啓曰,臣等昨於永昭殿移奉擧動時,取考禮曹磨鍊節目,則雖有各司一員進參之文,兩司,與他各司有異,前後移奉時,本院之官,曾無進參之規,故臣等亦未果進參矣。今聞物議,以此爲非,而憲臣,旣已引避,臣等獨安敢晏然仍冒乎?請命遞斥臣等之職。答曰,勿辭,退待物論。
吏曹口傳政事,以柳命天爲司僕提調。
玉堂箚子。大槪,請掌令朴澄,執義沈季良,持平權頀·閔興道,大司諫權歆,司諫李宇晉,獻納柳憲章,正言洪柱震,竝命遞差事。入啓。答曰,依啓。
兵曹口傳政事,以張萬春爲內乘。
繕工直長申喜澄,靖陵陵上石物塗灰後,入來。京畿監司禹昌績,道路·橋梁檢飭後,入來。
兵曹口傳政事,副司果張萬春。以上朝報
義禁府啓曰,今二十日陵幸時,本府都事各差備應把之數,大駕考喧左右二員,挾輦左右二員,駕導二員,駕後二員,當直一員,監試初試兩所禁亂官二員,合以十二員分差,而本府都事十員內,二員赴擧,不足四員,令該曹,假都事四員,趁卽差出,以爲分把之地,何如?傳曰,允。以上禁府謄錄
禮曹啓曰,獻陵兩陵莎草枯損處,擇日修補事,啓下矣。修補吉日,令日官推擇,則來十月初三日辰時爲吉云,以此日時擧行,事目則逐年磨鍊之意,敢啓。傳曰,知道。以上禮曹謄錄
上在昌德宮。停常參·經筵。
兵曹佐郞金壽聃,道路摘奸事,出去。
謝恩,正言柳栽,沔川郡守權胄,甕津縣令朴東相,光山萬戶趙聖廉,帶原君光胤,禮賓別提尹興萬。
吏曹啓曰,臺諫有闕,政事,取稟。傳曰,明日爲之。
以鄭維岳爲內醫加出提調。
兵曹口傳政事,以成德望爲內禁衛將。
兵曹佐郞金壽聃,道路摘奸後,入來。以上朝報
兵曹啓曰,內禁衛將李基泰,重被臺彈,不得察任,陵幸擧動,只隔一日,莫重宿衛之將,不可不備員,宜有變通之道。李基泰禁軍將之任,今姑改差,當日內口傳差出,使之卽爲察任,何如?傳曰,允。以上兵曹謄錄
上在昌德宮。停常參·經筵。
謝恩,同義禁南益熏,護軍金相·李厚全,內禁將成德望。
明日監試初試試官三,權歆·洪墪·李宇謙,二所試官三,李萬元·睦林重·閔興道。
明日宣陵親臨擧動時,動駕初嚴,四更五點,二嚴,五更二點,三嚴,寅正一刻,開門,四更一點。
傳曰,今此陵幸時,駕後一切嚴飭,俾無紛踏之弊事,分付。
傳曰,自前擧動時,晝停及作門近處,駕後之紛踏,每由於兵曹·都摠府侍衛諸將等,一時馳入,猶恐或後之致。該房承旨,知悉此意,各別申飭。
戶曹,年分事目判付內,依允,旱田之不爲給災,意有所在是在果,第今年水災孔慘,而今若膠守常規,不爲變通,則有乖於軫恤民隱之道是置,其中尤甚被災,永無田形處,十分詳細區別,特許給災,戶曹啓目粘連判下是白有亦。旱田給災,自前所不許者,意有所在,而今此聖敎,特出於軫恤民隱之至意,固當破格奉行是白在果,更考各道狀報,參以所聞,就議於大臣,則以爲八道之中,忠淸一道,最被水災,江原·黃海兩道,亦其次,此三道旱田,似當給災是白乎矣。一道之內,不必列邑皆然,必有某邑尤甚,一邑之內,亦不必擧一邑皆然,必有某面最酷,令三道道臣,申飭都事,詳細摘奸,一一區別其旱田之川反·覆沙·浦落·水沈,永無田形處,節兺水田一體許給全災爲白乎矣,或水沈傍近不被災之田,混入於川反·覆沙之中是白去乃,或一邊被災,一邊完存者,混錄於全災之中爲白有如可,如或現發,則一依事目,論以重罪是白乎旀,三道外,他餘五道,則雖或間間有水災,不至如三道之太甚,年事亦且不至失稔,則前所不許之旱田災,今不可容易許給,五道則勿爲擧論之意,竝以分付,何如?啓依允。
政院啓曰,明日陵幸擧動,兩司當爲隨駕,今日政新除授臺諫,除在外人員外,竝卽牌招察任,何如?傳曰,允。
謝恩,校理柳憲章,大司諫李湜,掌令洪柱震,司諫沈季良,執義鄭來祥,正言權頀,兼持平丁時潤·洪重夏,工曹參議權歆,持平任舜元。
繕工監役李聖佐,宣陵丁字閣修改後,入來。
掌令洪柱震啓曰,臣累叨言責,無補絲毫,而纔遞薇院,又入栢府,恩榮雖重,愧懼冞增。且兼持平臣丁時潤,卽臣之妻同生娚也,在法有應避之嫌,請命遞斥臣職。答曰,勿辭,退待物論。
府啓,引嫌而退。兼臺有避,在例應遞,請掌令洪柱震遞差。答曰,依啓。前啓,以宣陵親祭齋戒,今日姑停。
吏曹啓曰,臺諫有闕,政事,取稟。
監試官,一所李碩重,二所李喜茂。
觀象監,五更,月入昴星中,昧爽下霜。啓。以上朝報
有政。以李湜爲大司諫,鄭來祥爲執義,洪柱震爲掌令,任舜元爲持平,權頀爲正言,柳憲章爲副校理,沈季良爲司諫,李東標爲獻納,朴萬鼎爲持平,南益熏爲慶尙監司。
吏批啓曰,慶尙監司,今當差出,而擬望之人乏少,本道守令中,有聲績人,竝擬,何如?傳曰,允。又啓曰,獻納及春坊闕員,今當差出,而擬望之人乏少,相避·外任,竝擬,何如?傳曰,允。以上吏曹謄錄
兵曹啓曰,今此陵幸時,大駕詣西氷庫津頭,上船砲後,各營軍兵一時發船,則渡水之時,下陸之際,俱有紛踏之弊,依章陵陵幸時例,訓局左廂軍兵,則渡津邊,不待御船行船砲,隨便先渡之意,分付本軍門,何如?傳曰,允。
又啓曰,考見戊辰寧陵幸行及上年章陵·露梁過涉記事文書,則大駕上船後,放行船砲,而各營一時應砲,擧起火一枝吹打。今亦依此例擧行之意,分付各軍門,何如?傳曰,允。以上禁衛營謄錄
大駕,詣晝停,入幕次後,藥房·政院·玉堂問安。答曰,知道。
傳曰,兵曹判書閔宗道引見。
大駕詣陵所,入幕次後,藥房·政院·玉堂·二品以上·六曹·大司諫問安。答曰,知道。
祭罷後,藥房·政院·玉堂·二品以上·六曹·大司諫問安。答曰,知道。
大駕還宮時,初嚴,午正三刻。二嚴,未初初刻。三嚴,未初二刻。
大駕,靖陵望墓禮後,藥房·政院·玉堂問安。答曰,知道。
傳曰,還宮時,自陵洞口,至靑坡,捧上言。
大駕,還詣晝停,入幕次後,藥房·政院·玉堂問安。答曰,知道。
大駕,詣露梁沙場,入幕次後,傳曰,時·原任大臣及三司長官,竝爲入侍。
大駕,還宮後,藥房·政院·玉堂·二品以上,六曹·大司諫問安。答曰,知道。
宣陵展謁時,上曰,王后陵上,親爲奉審,則莎草枯損處甚多,而當該參奉,不卽報知於該曹,頃日承傳摘奸時,始爲看審書啓,至於大臣以下奉審,將修改之擧。其掩置不報之罪,誠極痛駭,當該參奉,拿問定罪,可也。
露梁入侍時,大司諫李湜所啓,新除授獻納李東標,時在慶尙道醴泉地,請斯速乘馹上來事,下諭。上曰,依啓。
執義鄭來祥所啓,請內禁衛將李基泰罷職不敍。上曰,先罷後推。又所啓,請寶城郡守李萬雄罷職。上曰,依啓。又所啓,新除授持平朴萬鼎,以忠淸左道京試官,時在報恩縣試所,請斯速乘馹上來事,下諭。上曰,竣事後,自當上來,勿爲下諭。都承旨權珪所啓,內禁衛將李基泰先罷後推事命下,而臺諫,方以罷職不敍論啓,先罷後推傳旨,不得捧入之意,敢啓。上曰,知道。以上朝報
今日沙場閱武時,上曰,水原,乃畿輔重鎭,士馬最稱精銳,而前後兵亂,有捍衛之功,今因本府軍兵留都,予旣親閱,不可無別樣激勵之道。特遣近侍,依前試才,而規矩則令兵曹書入,以爲落點之地。且自前朝家多有顧恤之擧,令備局,詳考前例,可以變通者,稟處,可也。
沙場閱武入侍時,領府事金德遠所啓,摠戎廳,專管畿內軍,脫有緩急,數三日內,可以徵聚,其爲緊重,不下於他軍門,而所屬各邑,割屬於鎭撫營,營制不成貌樣,至於物力,則尺布元無出處,東西稱貸,不得還償,名雖軍門,誠可寒心。每年十餘同木出處,若爲變通定式,則庶可成樣,下詢於廟堂而處之,何如?上曰,所達誠然。令廟堂稟處,可也。又所啓,守禦廳,專管南漢,卽同晉陽之保障,米穀則雖似有裕,亦無尺布出處,頃日守禦使吳始復,本廳武士試射時,施賞木同,以米石貿用云,營門物力,豈容若是?本廳及廣州所管守堞軍官,其數過千,而每名各捧米五斗,以給山城各處守直軍官之料云。所謂守堞軍官,實則軍役,五斗徵米,太涉輕歇,每名各捧一匹木,以爲營中需用之資,各處守直軍官糧料,使本廳別爲料理繼給,則軍官身役,不甚過重,本廳木布,亦有出處,似涉便利。下詢廟堂而處之,何如?上曰,此亦便好,令廟堂稟處,可也。以上備局謄錄
入侍時,吏曹判書吳始復所啓,今因摠戎廳軍樂事,臣有所懷,不得不仰達矣。上年,廣州以獨鎭節目啓下之時,守禦廳團束本府所在七色軍,竝令府尹句管,而本廳更無立番點視之事,七色中,如巡令手·軍牢·吹鼓手等軍,自上年以後,使命往來之際,延逢及指路羅將等役,專責於此輩。本廳曾所造給戰服,幾盡破裂,積年訓習鼓角,亦將無用於軍中號令之時,卽此一事,山城軍務廢棄,亦可知矣。自今以後,七色軍,與副使相議變通,雖不如前立番於京廳,而各色若干名,輪回待令於副使,令本府切勿使役於不當用之地,何如?上曰,依所達爲之。以上守禦廳謄錄
上在昌德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房問安。答曰,知道。
藥房啓曰,昨日陵幸,道里雖便,凌晨動駕,犯夜還宮,奉審升降,旣有勞傷之憂,霜露風埃,亦多觸冒之患,伏不審夜來聖體,若何?王世子氣候,一樣安寧乎?臣等不勝區區之慮,敢來問安。答曰,知道。無事。世子氣候,一樣平穩矣。
左議政睦來善箚子。大槪,積傷之餘,病勢猝劇,昨今問安之班,不得進參,情禮俱闕,惶恐罔措,乞遞臣職,俾尋生路事。入啓。答曰,省箚具悉卿懇。所患如此,予用慮念,不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。
府啓,內禁衛將李基泰罷職不敍事,停啓。
拿問現告,前宣陵參奉宋尙魯·權覿。以上朝報
上在昌德宮。停常參·經筵。
左議政睦來善初度呈辭。入啓。傳曰,不允批答。
傳曰,史官二員待命,騎馬六匹立之,監試一二所內摘奸。
禁府,宋尙魯·權覿拿囚。啓。以上朝報
禁衛營啓曰,今番陵幸時,隨駕禁軍及馬步軍兵等犒饋,今月二十九日設行於慕華館矣。所入器皿,依例令各該司進排,何如?傳曰,允。以上禁衛營謄錄
上在昌德宮。停常參·經筵。
下直,慶源府使徐穉,靑巖察訪沈三元,豐山萬戶林盛淵。
全羅監司書目,全州判官鄭有徵,監試試官差定之後,稱病不進,故推治吏房,則費辭呈狀,語多侵侮,不得已罷黜事。
黃海監司書目,遂安郡守金錫來,今月二十日身死事。
慶尙監司南益熏上疏。新授藩臬之任,決難承當,懇乞亟賜遞改,以幸公私事。入啓。答曰,省疏具悉。卿其勿辭,速往欽哉。
平安監司權瑎上疏。大槪,冒萬死,乞蒙恩許,往省父墳事。入啓。答曰,省疏具悉。卿其依疏辭往省焉。
兵曹判書閔宗道上疏。大槪,積勞之餘,賤疾甚重,本兼諸任,乞賜遞改,以幸國事事。入啓。答曰,省疏具悉卿懇。卿其安心勿辭,調理行公。
朗善君俁箚子。大槪,病未進參於前後擧動及起居之班,乞治臣罪,以安私分事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪。仍傳曰,遣御醫看病。
左議政睦來善初度呈辭。不允批答。王若曰,小子承祖宗之基緖,方倚重於老成,大臣佩國家之安危,詎可輕於進退?玆敷懇諭,冀回遐心。惟卿喬木舊家,柱石重望,臨事守法,引繩墨而不頗,正色立朝,以氷蘖而自勵。粤自孝廟·顯廟兩朝以後,益著公耳國耳一心之忠。頃當改絃之初,吾相已定,及至調鼎之日,事業彌彰。弛張變通之猷,勤勤晉接之際,憂愛殫竭之悃,眷眷章奏之間。朝野之想望旣多,寡昧之眷注冞篤。夫何釋負之懇,遽及仰成之辰?念爵德之俱尊,年雖及暮,顧筋力之尙旺,日喜造朝。寢園追陪,卿雖不憚於勞勩,沙場引對,予亦或慮其感傷。惟神明之所扶,何恙不已?伊遜讓之太遽,非予所望。憂虞多端,固難一二事而條列,水旱爲沴,方遭數千里之災荒。予方究濟艱之謨,卿胡切求退之計?因一時之微恙,輒欲丐閑,惟萬機之至煩,誰與共理?湖·嶺賑貸之策,政急預謀,西東流散之民,何以懷集?經邦活國,誰如卿之竭誠,任怨奉公,孰如卿之殫節?獨使憂社稷,在卿心而何安,若涉無津涯,捨元老而誰濟?雖上下協心而戮力,猶懼顚隮,矧耆舊袖手而傍觀,疇克匡輔?毋爲奉身之計,益勉循國之忠。於戱,綠野優閑,將置國於何地?黃扉協贊,思與卿而圖治。卿其深思,予不多誥。所辭宜不允。故玆敎示,想宜知悉。知製敎李壽徵製進
傳曰,大臣·備局堂上引見。引見時,咸鏡監司李蓍晩,旣非自己女子,則未免濫率,而與已罷之兩道監司,情理有間,今姑遞差事,及明日開政,咸鏡監司·開城留守差出事,榻前下敎,豐德府使元徽遞差事,榻前定奪。
工曹啓曰,今此宣陵親行時,過涉船隻,自京江,末由准數,不得不依前例,分定于京畿水邊各邑及黃海·忠淸·江原三道水邊近處各邑,而十分參酌,量入定送矣。漣川·瓮津段,終不送一船,長湍·江華·喬桐及永宗鎭,則僅送數隻。近來國綱,雖甚解弛,園陵親行,何等大事,而各邑,專不致念,全數不送,或任意減數,殊甚可駭。擧動渡涉時,雖僅得無事經過,而置而不治,則日後怠慢之習難防,而或不無狼狽之患。全數不送之二邑守令,罷職,只送數隻之長湍·江華·喬桐及永宗僉使,則一倂從重推考,諸處監色,皆令各其道監司,捉致營門,分等科罪,以爲日後警飭之地,何如?傳曰,允。
引見時,谷城縣監李改差事,榻前下敎。
靈恩君涵,長淵地沐浴呈辭。入啓。給由馬。
引見時,大司諫李湜所啓,伏聞因靈恩君涵沐浴呈辭,特下給馬之命,優待宗班,誠聖德事也。第沐浴之地,在近邑者,非止一二,而必於途遠之長淵者,蓋爲見白沙汀也。年事豐登之時,則宗班之因沐浴之暇,兼搜名勝,固無大段妨害,而今年之失稔,海西爲最,此時乘馹,遠地往來遊覽,非但有關民弊,事體亦且不當。請還收靈恩君涵給馬之命。上曰,依啓。上曰,今年農事,旱澇相仍,惡風連吹,霜降又早,將未免大侵,言念民事,誠爲悶慮。聞諸道之中,京畿黃海兩道,被災尤甚云,其在朝家恤民之道,不可無各別軫念之擧。年分事目,雖已頒布,京畿黃海兩道,則特給七分災事,分付,可也。領議政權大運所啓,臣得見全羅監司洪萬朝狀啓,則全州判官鄭有徵,發怒於監司之推治下吏,張皇辭狀,侵斥上司,其在事體,極爲駭然。不可不重治,而但有徵,意在圖遞,有此故犯,今若罷歸,正中其願,姑勿罷黜,從重推考,使之仍任,何如?上曰,鄭有徵,勿爲罷黜,從重推考而仍任,可也。又所啓,濟州歲貢馬匹,例待各邑船隻,方爲載送,而得見濟州牧使報狀,則礪山·務安兩邑船隻,不卽來到,故不得已以本州船隻裝載云,而續接本州文狀,則礪山·務安船隻,始到於五月旬後,緩緩來泊云。兩邑守令過限發船之責,在所難免,從重推考,以警日後,何如?上曰,依爲之。又所啓,臣於閤外,得見慶尙左兵使狀啓,則東萊府使金洪福,多送下人,捉致兵使所率,任意治罪,曾所未有之事也。東萊府使之於兵使,文武雖異,旣爲上下官,則體統所關,何敢如是?此不可不重究矣。上曰,金洪福擧措,極爲駭愕,拿問定罪,可也。右議政閔黯所啓,頃者晉州牧使宋光淵之凌蔑兵使,比諸金洪福之事,則稍有間隔,其不有上官,故犯圖遞之狀,極爲痛駭。體統所關,不可不嚴治,而慶尙監司閔昌道,泛然罷黜,不爲請罪,殊極非矣。慶尙監司閔昌道推考,晉州牧使宋光淵,拿問定罪,何如?上曰,監司則推考,宋光淵拿問定罪,可也。工曹判書權愈所啓,故安陰縣監郭䞭,素有學行,當丁酉倭亂,守黃石山城,城陷之日,以身殉國,其二子,翼蔽其父,竝受賊害,其一女,隨其夫出城矣,見其夫遇賊被殺,亦自刎死。三綱大節,萃於一門,求諸古人,亦所罕聞,一時名賢,或爲傳狀,或撰碣銘,極其稱歎。伊時朝家,憫其絶嗣,有特爲立後調用之命,而䞭之姓族中,無當爲繼後之親,故不得施行,只贈參判,其二子履常·履厚,贈佐郞云。先朝成命,雖無可考之文書,至今不得立後,使守死善道之臣,主祀無人,其在褒崇激勸之道,實是欠典。聞亂後累年之後,䞭之弟赾,始得生子曰元亨,元亨第二子曰生員昌一。士林同議,令昌一看檢祀事,而苟無朝家立後之命,則是䞭終無後也。今若特令昌一,爲履常之子,以奉䞭祀,則似合於褒崇節義之典。且其城陷之時,有郡守趙宗道者,亦與䞭,協心守城,同日死之,亦無尤異於䞭者,而宗道則贈判書,䞭則贈參判,雖未知有何所據,而褒贈之道,似不可異同,下詢大臣而處之,何如?權大運曰,䞭,於壬辰之亂,以士子,起義兵討賊,朝家嘉之,除授察訪,陞爲縣監,丁酉之亂,效死於黃石,其二子同死,節孝誠爲可尙,而不得立後,至於絶祀,則殊欠朝家褒崇忠義之典。特令立後,實合激勸之道,而旣無與授之人,非特命,自下不敢輕議立後。且䞭與宗道,同守一城,同日死節,則褒贈,亦不當異同矣。禮曹判書柳命賢曰,郭䞭忠節,旣如是卓卓,二子一女,竝死於孝,一門之內,三綱大節俱存,決不忍使此人無後嗣,而䞭之門族中,旣無强近之親,可以爲後者,故不得立後。卽今昌一,當爲後,而亦無上言,請立之人,至今遷延,尙未立後云,事甚矜惻矣。閔黯曰,䞭之大節,旣如許,自朝家,特命立後,實合褒崇之道,且當初調用之命,雖無可考文書,卽今嘉其節義,旣令立後,則調用其爲後者,亦似合於褒奬之道矣。上曰,郭䞭之事,實是稀罕,特令昌一,爲履常之子,以奉䞭祀,而仍令該曹調用。死節則同,褒贈有異,似涉不均,亦令該曹査問後,趙宗道,果贈判書,則郭䞭,亦贈判書,可也。以上朝報
有政。以朴澄爲掌令,閔就道爲同義禁。
吏曹啓曰,開城留守有闕,依近例令備邊司議薦,何如?傳曰,允。吏曹謄錄
引見入侍時,領議政權大運所啓,本寺之外,八道各營各邑,元無私養馬匹之規,而頃聞咸鏡道穩城地,有巡營私設牧場之事,發關査問,則回移內,乙巳年間,閔鼎重爲本道監司時,自營門,貿得馬匹,放牧於穩城莎草島,以爲賞給軍兵之資,而使造山萬戶檢察云。此是他道所無之事,且本島,與江邊開市之處,最爲便近云,此島馬匹,特爲移屬於本寺,每年開市之際,必以此馬,換取淸馬,而檢察一款,則以造山萬戶,兼差監牧官,使之主管擧行,何如?上曰,依爲之。以上兵曹謄錄
引見入侍時,領議政權大運所啓,日昨沙場閱武時,因領府事金德遠所達,摠戎廳物力疲弊,不成貌樣,十餘同木,每年定式題給之意陳達,而令廟堂稟處事,命下矣。摠戎廳之疲弊,果如金德遠之所達,而無他善處之策,木同之每年題給,亦是難繼之道,招問摠戎使張希載則以爲,朝家若使本廳,限一年鑄錢,則庶可成樣云。鑄錢之擧,實爲重難,而本廳之事,亦甚可慮,常平廳鑄錢之役,今幾垂畢云,使之繼此,而定限鑄錢,何如?右議政閔黯曰,十餘同,數雖不多,旣無出處,則年年繼給,其勢未易。若許其一年鑄錢,則可得萬餘兩餘剩云,可以轉販生殖,庶有成樣之望,事甚便好矣。上曰,依所達,許令鑄錢,可也。以上摠戎廳謄錄又所啓,今番濟州別捉入山馬一百匹內,除渰死·病留及差備賜給外,時在五十八匹,而遠路牽來,羸瘁太甚。姑爲分養於各道,待其肥健,或以給軍兵,或以備國用,何如?上曰,依爲之。又所啓,平安道身彌島·椵島兩處,所放馬匹之體大有才,最於諸道,五六禾以上,可合使用者尤多,而一任空老於牧場之中,誠爲可惜,故發遣本寺郞官,擇捉以來之意,曾已陳達,而近緣多事,未及發送矣。今國馬分養之節,僉正朴重圭,給馬下送,擇捉兩島馬匹,使之分養於平安道列邑,其稍優之馬,仍爲捉來,以備國用,且令檢察牧場屯田凡事,何如?上曰,依爲之。以上司僕寺謄錄司僕寺啓曰,濟州出來初運歲貢馬二百匹內,一匹,船中故失,一匹,到海南病留,二匹,到靈巖病留,一匹,到水原故失,病留·故失合五匹計除,實上來一百九十五匹。山屯馬一百匹,三十三匹,洋中渰死,一匹,到海南病留,其餘六十六匹上來矣。禾毛色區別,別單書入,而貢馬之殘劣,比前尤甚。山屯馬,則當初啓請捉來者,雖不可用於內廐,欲爲擇其稍優者,或立於外廐,或給於軍兵,意非偶然,而擧皆色雜體小,亦且有禾老者,前日所見,大相不同,殊甚可駭。牧使,常時不爲留意馬政,捉出之時,亦不用意擇執之狀,據此可知,濟州牧使尹鼎和,從重推考,以警日後,何如?傳曰,允。又啓曰,今此宣陵擧動時入把馬數,別單書入,而其中驛馬,則依前例,令兵曹知委各驛,直爲入把,何如?傳曰,允。以上司僕謄錄
入侍時,右議政閔黯所啓,今番齎奏官入去時,以不送謝恩使之故,遭彼人之責,用摠戎廳所貸銀子三百兩,彌縫而歸。摠戎銀貸,係是軍需,許貸生殖者,而用於公幹,則不可不還償,令戶曹,准數移送,何如?上曰,依爲之。以上摠戎廳謄錄
大臣·備局堂上引見入侍時,右議政閔黯所啓,寧古㙮將軍所請白頭山南邊設鎭題本,上年節行時得來,而皇帝發落文字,不得見之,故前頭使行,欲爲購得矣。今番齎咨譯官高徵厚,上年纔蒙加資之恩,今不可又爲加資,本院施賞,例許赴京,而有同兩銓,除職承傳,作一休紙。今此高徵厚,則後巡使行時,使之入送,似好矣。上曰,後次使行,除一員役,入送,可也。司譯謄錄
上在昌德宮。停常參·經筵。
下直,平壤判官李斗齡,仁同府使李彦瓀,懷仁縣監宋曅,連源察訪朴台東,文城僉使趙忠善,德津萬戶柳泰培,羅暖萬戶鄭九龍。
左議政睦來善再度呈辭。入啓。傳曰,不允批答。
禁府,柳星年·朴再興·金琯拿囚。啓。
禁府啓目,定配罪人韓范齊,旣已遲晩,取考律文,則代納貢物者,全家徙邊,士族,以之次律,杖一百,流三千里而已,流而重犯流者,決杖一百,於配所,拘役四年亦爲白有置,韓范齊,當以右律施行,而國法,元無卽其配所拘役之規兺不喩,范齊所犯旣重,不可決杖還配而止,本罪良中加等,絶島安置,何如?啓依允。
謝恩,右承旨沈橃,左副承旨沈仲良,司諫李宇晉。
禁府,韓范齊,巨濟縣絶道安置。啓。以上朝報
有政。以沈季良爲校理,南益熏爲咸鏡監司,李宇晉爲司諫,尹以道爲承旨,李玄紀爲慶尙監司,申厚載爲開城留守,南尙熏爲豐德府使,李爲遂安郡守,許埰爲寶城郡守,吳斗宬爲漣川縣監,金胄翊爲谷城縣監,朱汝井爲義陵參奉。
上在昌德宮。停常參·經筵。
以安敏孺爲假注書。
政院啓曰,新除授左承旨尹以道,時在京畿交河地,斯速乘馹上來事,下諭,何如?傳曰,允。
左議政睦來善再度呈辭。不允批答。王若曰,岌嶪之勢,朝夕莫保,罔知攸爲,進退之際,安危所關,胡若是恝?更敷心腹,勉起股肱。竊惟今可憂者多,試爲卿略陳其槪。人心世道,如水益下,若爲挽回,天災時變,式月斯生,何以消弭?群生困瘁,載路多愁怨之聲,百隷恬憘,當官小恪勤之志。重收敗局,未免舊套因循,若涉大川,不知何處止泊。亶由眇小子否德,幸賴二三臣共貞。惟卿,珪璋令姿,氷蘖雅操。泰山北斗,爭仰一代之高名,白髮丹心,允爲三朝之元老。所以前後之委任,勿論大小而悉諮。精神發於事爲,俊傑識務,憂愛根於天性,王臣匪躬。屹砥柱於中流,想望風采,振頹綱於末俗,肅穆班行。展也無愧於古人,庶幾共濟于今日。不料引疾之箚,轉作求免之章。陪扈驅馳,不瑕榮衛之或損,神明扶相,所恃精力之尙强。卿雖知足而沖謙,欲遂素志,卿若奉身而休退,其奈蒼生?不必趨班而效勞,何妨臥閤而論道?況年事災荒之慘,八路皆同,伊賑政講究之方,一日爲急。予於是望卿益切,卿胡忍棄予若遺?尙勉輔一人之忠,毋負萃百責之義。於戱,司馬光,病且憂國,夢語諄諄,文彦博,老猶在朝,忱誠眷眷。予不多誥,卿其試思,所辭宜不允。故玆敎示,想宜知悉。知製敎柳憲章製進
禁府啓目,李希亮,刑問四次不服,加刑得情,何如?啓依允。
傳曰,史官一員待命,騎馬三匹立之,徽陵忌辰祭所內摘奸。
傳曰,史官一員待命,騎馬三匹立之,成均到記儒生內摘奸。
傳曰,成均館到記儒生韓命周等一百五人,竝於再明,來會賓廳事,分付。以上朝報
上在昌德宮。停常參·經筵。
左議政睦來善三度呈辭。入啓。傳曰,不允批答。
政院啓曰,到記儒生,明日來會賓廳事,命下矣。百餘多士,聚會試取,揆以事體,極爲重大,試取處所,不可不嚴,而賓廳淺露,旣不合於試士,且甚狹窄,難容多士。臨時似有窘急之弊,何以爲之?敢此仰稟。傳曰,然則來會泮宮。
傳曰,明朝,大提學命招。以上朝報
禮曹啓曰,齊陵左右望柱臺石罅破處,待秋成,別定監役,浮石改排事,曾已定奪矣。令該營,別定監役官,使之浮石於本府境內及松都近處,以爲趁卽擧行之地,而役軍則令京畿,量宜題給安排,吉日及告由等事,臨時推擇擧行之意,敢啓。傳曰,知道。
又啓曰,前因京畿監司奉審順陵,陵上莎草,間間稀疎,不至大段,顯有蔓生之漸,更觀前頭之意,覆啓分付矣。卽接本陵參奉粘報,則本陵陵上莎草,東邊四庫枯損處,尺量則一處,廣九寸許,長一尺七寸,一處,廣七寸,長一尺四寸,枯損而小有蔓生之處,一處,廣三寸,長二寸許,一處,廣八寸,長三寸,枯損土色露出,北邊土與莎草之間,山鼠行破,長尺許,廣三寸五分,又連壞處,長四尺,七分,廣二寸,而土色露出,此外莎〈草〉,亦頗有間間稀疎之處云。依例政府以下進去奉審後,稟處,何如?傳曰,允。
又啓曰,前因京畿監司奉審厚陵,兩陵陵上莎草,庫庫枯損,不至大段,更觀前頭牒報之意,覆啓分付矣。卽接本陵參奉牒報,則本陵兩陵上莎臺石上,莎草相接地境,四方或至二三寸許,或至半背陰處,則苔衣連被,莎葉稀疏,至半向陽處,則雨洗莎根,莎葉稀疎,土色間間呈露,四方壁灰,間間剝落。王后陵上屛風石六立,駕石一立傾側,東武石二坐,文石一坐,西武石一坐,鼻尖小碎,苔行厚被,而文石一坐,小傾二寸許,曲墻臺石二立,動退,曲墻東邊二庫,長廣各一尺許,雨水傷灑,微有頹漸云。依例政府以下進去奉審後,稟處,何如?傳曰,允。
又啓曰,前因京畿監司奉審恭陵,陵上莎草,間間稀疎,不至大段,顯有蔓生之漸,更觀前頭牒報之意,覆啓分付矣。卽接本陵參奉牒報,則本陵陵上莎草稀疎處,監司奉審時,不至大段啓聞矣,經霖後,終不蔓生之處,尺量,則陵上北邊,長一尺,廣五寸許,東北邊一處,長一尺寸許,廣二尺許,一處,長五寸,廣五寸,東邊,長一尺五寸許,廣二寸許,而大抵西南邊,則莎草豐茂,東北邊及東邊近南邊,則間間稀疎,難以尺量處頗多,雖蔓生之處,新舊草色,顯然不同,間或有凹陷處云。依例政府以下進去奉審後,稟處,何如?傳曰,允。以上禮曹謄錄
上在昌德宮。停常參·經筵。
政院啓曰,大司憲李聃命,掌令李達意,在外,持平朴萬鼎,奉命未還,掌令朴澄,遭服制,執義鄭來祥,持平任舜元,呈辭。今日監察茶時,事甚未安,在外服制外,呈告人員,竝卽牌招察任,何如?傳曰,允。
開城留守申厚載上疏。大槪,冒萬死陳情,祈蒙恩暇,往省父母墳事。入啓。答曰,省疏具悉。卿其依疏辭往來焉。
江原監司書目,淮陽等各邑呈,以今月十一日至十三日,連日下霜,前頭民事,誠爲悶迫事。
傳曰,都承旨,持此書題,與大提學,偕往泮宮,到記儒生等,製述以來。
政院啓曰,來初一日輪對日次,取稟。傳曰,爲之。
左議政睦來善三度呈辭。不允批答。王若曰,憂虞之端非一,此誠岌岌乎殆哉,辭遜之章至三,卿胡望望然去也?勉遵前旨,亟回遐心。念卿以禮法名家,爲予之股肱良弼。稟薑桂之辛辣,兼之以繩墨之嚴,若金玉之精英,重之以氷蘖之操。歷三朝而忠勤茂著,宅百揆而倚毗冞隆。運心智於事爲之中,彌綸庶務,作標準於班行之上,振肅頹綱。故我二人之共貞,于今四載而靡替。不料丐閑之請,遽及求助之辰。夙夜在公,固知勞悴之已極,園陵扈幸,抑恐筋力之或愆。若恫癏之在身,予念曷已?顧神明之所相,昔疾自瘳。矧今日此何等時,惟小子罔知攸濟。水旱爲沴,轉成數千里之災荒,倉廩告虛,曷救億兆民之飢困?其他杌隉危急之勢,欲言則多,若夫匡救叶贊之方,惟卿是賴。頃者首席之遜避,旣已勉留,今雖上章之頻繁,斷不允許。毋懷若浼之志,庸副如渴之誠。於戱,前席敷奏之謨,允資耆俊,東宮輔導之責,亦須老成。身繫安危,固無可去之道,義同休戚,寧爲自便之圖?永肩終始,益勉篤棐,所辭宜不允。故玆敎示,想宜知悉。知製敎朴涏製進
政院啓曰,成均館到記儒生製述科次時,弘文提學柳命天,依前臨時牌招,以爲同參科次之地,何如?傳曰,允。
禁府,吳命羲,富平金輪驛,徒三年定配。啓。
判中樞府事李觀徵上疏。大槪,今此徽陵奉審,臣以繕工提調,當爲進去,而所患眼病尙苦,萬無自力之望。伏乞臣兼帶繕工提調之任,特許遞免,以幸公私事。入啓。答曰,省疏具悉。卿其安心勿辭,調理行公。
院啓,臣等伏見前後備忘,念年事之告凶,哀民生之困乏,旱田之災,旣給於三道,分數之災,又許於二道,而十行綸音,辭旨懇惻,凡在聽聞,孰不感泣?第念今年年事,雖有彼勝於此者,其終爲失稔,則大抵一國同也。三道之外,五道旱田傷於旱澇者,二路之外,六路水田,全不收穫者多。若不別樣變通,普施惠澤,則聖上至誠救民之意,竟歸於不均,生靈將無以保存。請令諸道道臣,詳驗災實,區別啓聞,其被災尤甚之邑,一體許災,以廣示德義。近來國綱解弛,下官,凌其官長者,比比有之,其習可惡也。全州判官鄭有徵,不遵道臣之令,發怒下吏之被罪,請解之狀,語多侵侮,道臣請黜,誠爲得體,朝家不從,反令仍任。全是雄州,亦非病鄕,則疑其故犯,宜罷不罷,非所以重事體勵慢習也。請還收全州判官鄭有徵仍任之命。答曰,令該曹稟處。末端事,不允。
大司諫李湜啓曰,向日宗班之乞暇也,許以馹騎,固出於聖上優待之意,第歲飢民困,驛路尤弊,宗班由行,多兼遊賞,而長淵,旣無著泉,且有名汀,故臣有論列矣。卽者靈恩君涵疏,斥臣以誣斥憶逆,臣一言論事,反被人詆,何敢晏然於臺席乎?請命遞斥臣職。答曰,勿辭,退待物論。
正言柳栽啓曰,卽者長官,以靈恩君涵疏斥事,引避退待,臣當處置,而頃日筵席論啓之後,簡問於臣,書送謹悉,則到今難安之嫌,與長席無異,臣何敢晏然處置乎?請命遞斥臣職。答曰,勿辭,退待物論。
備忘記,今年穡事,水旱風霜,迭爲災害,失稔之判,八路同然,其中畿甸·湖西·海西,被災尤甚,民困方急,來頭之憂,有不可勝言者。予用愍念,略已施惠,而不可以一時給災之典,以副喁喁之望。前頭三道災實,區別啓聞後,其令廟堂,更爲稟旨,別樣施惠,以示朝家軫恤之意。
傳曰,夜對爲之。入侍,承旨沈橃,玉堂沈季良·朴涏,假注書李道原,兼春秋朴希閔,史官蔡彭胤。入侍時,上曰,今年水災之慘,八路同然,而京甸·湖西·海西·等三道,被災尤甚,故旣已給災,且渰死壓死人等,亦令蕩減身布矣。第念諸道民人,或有家舍漂沒,田疇沈覆,赤身奔避,蕩盡産業之類,雖幸免死,顚頓流離,無以保存,其爲矜惻,與死者無異,不可無各別施惠之道。其令諸道道臣,別爲抄出啓聞,與渰死·壓死人等,一體蠲役,廣示朝家恤民德意事,下諭,可也。以上朝報
吏曹啓曰,東萊府使有闕,依例令備邊司議薦,何如?傳曰,允。以上吏曹謄錄
上在昌德宮。停常參·經筵。
右議政閔黯,觀象監提調沈梓,繕工提調吳始復,監役權聖中,禮曹參議安如石,正郞金沆,厚陵·恭陵·順陵莎草枯損處奉審事,出去。
京畿監司禹昌績,右議政閔黯陪行事,出去。
備忘記,製述居首進士李聖肇,直赴殿試,之次生員安老石·金世銑·金夏明,進士李世白·成宅夏·李正基,竝直赴會試。
司書丁時潤初度呈辭。入啓。給由。
京畿監司書目,仁川縣監李,本月二十七日,母在喪事。
全羅監司李鳳徵上疏。大槪,冒萬死陳情,乞許歷路省墓事。入啓。答曰,省疏具悉。卿其依疏辭展誠焉。
正言權頀啓曰,昨者長官,以靈恩君涵疏斥事引避,同僚,以不敢處置,亦引避,俱爲退待。臣於靈恩君涵由馬還收之啓,雖不聯參,榻前論啓之後,長官卽爲簡通,臣亦書送謹悉,則難安之勢,不敢處置之嫌,與長官及同僚,無異同。且昨緣日暮,今始來避,尤不可一刻仍冒,請命遞斥臣職。答曰,勿辭。退待物論。
左議政睦來善四度呈辭。入啓。傳曰,懃懇之志,已諭於三度之批,而遜辭之章,奚至於四上之多耶?愧情志之未孚,敷心腹而申誥。噫,卿試思之,此何等時?災異沓臻,憂虞多端,而加以旱澇風霜,卒痒稼穡,諸道狀聞,罔非驚心,國儲罍恥,濟活無策,念及于玆,食息靡寧,當此之跱,君臣上下,一心共理,猶懼其不克,而況大臣,百責攸萃,安危攸係,進退去就,所關何如,而以卿剛方之操,憂愛之忱,盍念鞠躬盡悴之義,汲汲然捨予求退,若是其邁邁乎?甚非平日所以期待於元老藎臣者也。積瘁之餘,縱有榮衛之或愆,精力尙旺,佇見勿藥而有喜,卿其體小子之至意,念時事之岌嶪,安心勿辭,亟斷來章,速出論道,毋孤企望。仍傳曰,遣承旨傳諭。
禁府照目,兵曹佐郞金汝鍵矣,伊日親臨唱第之時,以兵曹郞廳,具戎服,立於班列之後,則晏然退坐,不爲待令,似非實狀,而累度催促,始乃擧行,稽緩之責,在所難免。罪笞五十贖,解見任別敍,私罪。啓依允。又照目,奉事宋尙魯·權覿等矣,前任宣陵參奉時,渠之自齋郞遷轉,雖過數朔,許多枯損處,未必盡在於七八月之間,其矣等供辭中,亦以莎草不茂爲言,則不卽報聞之罪,在所難免,各杖八十贖,竝只奪告身三等,私罪。啓依允。又照目,前牧使宋光淵元情云云,泛稱遲晩,刑推得情,何如?啓除刑推,議處。
院啓,請還收全州判官鄭有徵仍任之命。近來宗班之以沐浴請告,極其紛紜,乘傳往來,爲各道各驛之巨弊,迺者靈恩君涵之請往長淵,其意未必不出於遊觀,故頃日筵席,長官,以此論啓蒙允矣。卽聞涵乘憤投疏,至以誣斥等語,侵凌臺官,且請移往溫陽,臺啓得請之後,何敢更以此猥瀆陳章乎?其疏雖未登徹,而其縱恣無忌之罪,不可不徵,請靈恩君涵罷職。竝引嫌而退。當初論啓,誠得臺體,意外侵斥,何足爲嫌?伊時簡通,旣書謹悉,則嫌難處置,其勢固然,請大司諫李湜,正言柳栽·權護,竝命出仕。答曰,不允。靈恩君推考,處置事,依啓。
同副承旨趙湜書啓,臣承命,馳往于左議政睦來善,傳宣聖批,則以爲癃老殘骸,積瘁之餘,昔疾復發,新恙且劇,氣息如縷,若將殞絶,瀝血陳辭,祗竢矜許之命矣。三度不允之後,特遣承旨,傳宣御札,諭以責勉之辭,勤懇之意,實非賤臣所可承當,敬奉莊誦,且悚且感,繼之以流涕也。臣雖無狀,愛君憂國之誠,竊自期不後於人,目今災荒之孔慘,民事之罔極,臣豈不知?第臣疾勢,一向沈淹,耳痛最甚,又將成膿,日夜叫呼,食飮頓廢,眞元大脫,四肢不遂,委伏床席,無望回甦。以此病狀,末由承命,瞻望宸極,但切悲惶,神昏氣乏,亦不能具辭仰達,謹當以一箚,悉暴情悃云矣,敢啓。傳曰,知道。
領議政權大運,禮曹判書柳命賢,佐郞趙德純,工曹判書權愈,繕工直長申喜澄,徽陵陵上莎草枯損處奉審事,出去。
大司諫李湜,正言柳栽·權頀就職。以上朝報
以孫萬雄爲東萊府使。備局謄錄
政院啓曰,守禦使吳始復,以繕工監提調,恭陵·順陵·厚陵奉審事進去,今方下直,所授密符,經宿之地,不敢仍佩往來,請還納,何以爲之?敢稟。傳曰,仍佩往還。以上守禦廳謄錄
上在昌德宮。停常參·經筵。
司書丁時澗再度呈辭。入啓。遞差。
政院啓曰,靈恩君涵,推考事,命下矣。臺諫,方以罷職論啓,推考傳旨,不得捧之之意,敢啓。傳曰,知道。
全羅監司書目,雲峯·長水·鎭安·任實·全州·錦山·高山·順天·金堤等九邑,霜降事。
平安監司書目,宣川等八邑,或於本月十四日·十八日,或於去月二十七日,雨雹交下,至有積地尺許,經日不消之處,民事節節渴悶事。
左議政睦來善箚子。大槪,更申血懇,冀蒙矜許事。入啓。答曰,省箚具悉卿懇。已悉決難勉從之意,於昨者傳宣之批,復何多誥?當此時勢捏扤之秋,扶顚挽回之責,亶在於二三元老,小子仰成朝野之想望,爲如何,而以卿篤棐之忱,不念共貞之道,必欲引年告老,釋負休退,其奈國事何,其奈蒼生何?大有乖於平日之所望也。予志已定,日呈十章,實無益於准請,而反有損於事面,卿其須體此意,安心勿辭,速出論道,弘濟時艱。仍傳曰,遣史官傳諭。
慶尙監司李玄紀上疏。大槪,已試僨敗之蹤,不可復叨藩臬之任,懇乞亟賜遞改,回授可堪之人,以重方面,以安微分事。入啓。答曰,省疏具悉。旣往之事,不必追咎,卿其勿辭,速往欽哉。
傳曰,明日晝講爲之。
傳曰,晝講正時,午初退定事,分付。
京畿監司禹昌績,落後入來。
院啓,請還收全州判官鄭有徵仍任之命。迺者靈恩君涵,請往長淵,其意未必不出於遊觀,故頃日筵席,長官,以此論啓蒙允矣。涵,乘憤投疏,至以誣斥等語,侵凌臺官,且請移往溫陽,臺啓得請之後,何敢更以此猥瀆陳章乎?其疏,雖未登徹,而其縱恣無忌之罪,不可推考而止,請靈恩君涵罷職。答曰,勿煩。
明日輪對官落點,禮賓主簿金籊,奉事吳斗龍,軍資主簿柳翊漢,奉事李栻,典牲主簿李玄齡,典獄主簿朴忠敏,司圃別檢安玖。
領議政權大運,工曹判書權愈,禮曹判書柳命賢,佐郞趙德純,繕工直長申喜澄,徽陵陵上莎草枯損處奉審後,入來。
持平任舜元啓曰,史局體例,至嚴且重,上下番旣備之後,則不可久使兼春秋替直,而奉敎洪重鼎,引疾陳疏,前後擧動及實錄移安時,俱不進參,閱月之後,尙不出仕,近來引對時,每以兼春秋替入,雖未〈知〉病勢輕重之如何,而政院,終不啓稟命招,亦難免疏漏之責。故當該承旨及奉敎洪重鼎,不可不請推之意,簡問於同僚,則僚意持難,終未歸一,此不過體例間相規之事,而累度往復,猶且堅執,此無非臣見輕於同僚之致,決不可一刻仍冒。請命遞斥臣職。答曰,勿辭。退待物論。以上朝報日記廳郞廳李晉吉書。
上在昌德宮。停常參,只晝講。
下直,京畿水使元振洙,萬頃縣令任元聖。
左議政睦來善五度呈辭。入啓。傳曰,安心調理。
傳曰,京畿水使元振洙,留待引見。
傳曰,明日晝講爲之。
傳曰,今觀刑曹囚徒,時囚罪人,至於百餘名之多,不可無欽恤之道,令各該司,趁卽疏決,俾無滯獄之弊。
執義鄭來祥啓曰,昨日同僚,以奉敎洪重鼎及當該承旨從重推考事,簡問於臣,而重鼎,墮馬違骨,仍致膿潰,久猶沈痼,不能運步,此實通朝之所共知,而聖明,亦下調理之命,其病重實狀,於此可見。如使重鼎之病,苟有可强之勢,則其在人臣分義,豈敢終始偃臥,不參前後擧動之時,而喉司之臣,亦豈有任其圖便,不爲請招之理乎?臣意見如此,有所持難於往復之際矣。同僚竟至引避,乃以體例間相規,猶且堅執爲言,臣不勝訝惑之至。夫重鼎之病,果不至大段,而托辭引入,則是自便也,喉司之臣,知其托病,而終不請牌,則是容護也,其罪宜不至於推考而止矣。今旣明知其不然,則何可諉以體例間相規,而苟然隨參,輕加彈論乎?論人之道,貴在商確,而獨立己見,强爲起鬧,有若務勝者然,臣未知其穩當也。然,臣旣被同僚之譏斥,決難仍冒於臺端,昨緣日暮,今姑來避,所失尤大。請命遞斥臣職。答曰,勿辭。退待物論。
晝講入侍,知事柳命天,特進官金,承旨沈仲良,玉堂沈季良·朴涏,假注書李道原,史官蔡彭胤,兼春秋朴希閔,武臣韓樞。
監試初試一所應辦官,以試官意啓曰,今此式年監試初試,試券登字軸十張之外,添入一張,而旣不塡字,又不割封,故此一張,則不得考試。莫重試券,不爲致察,事之驚駭,莫此爲甚。收券官·謄錄官·封彌官,從重推考,次知下人,令攸司,科罪,何如?傳曰,允。
院前啓,請還收全州判官鄭有徵仍任之命事。請靈恩君涵罷職事。新啓,竝引嫌而退。病重實狀,通朝所知,則情外發論,殊未穩當,雖知實病,旣是薄罰,則不欲苟同,未免太執。請持平任舜元,執義鄭來祥,竝命遞差。答曰,不允。處置事,依啓。
侍講院啓曰,本院上番六員內,輔德·兼弼善未差,弼善睦林重,方以監試試官,入試所,兼文學李東標在外,只有文學臣允明,連日入直,下番四員內,司書·兼司書未差,兼說書洪重鼎,以身病陳疏受由,只有說書臣鄭思孝,亦爲連日入直。番次之苟簡,未有甚於近日,上下番闕員,後日政,以在京無故人,竝爲差出,仍卽牌招察任,何如?傳曰,允。
上在昌德宮。停常參,只晝講。
下直,高山察訪尹星駿。
判尹李義徵上疏。大槪,冒萬死,敢陳病重實狀,本兼諸任,冀蒙恩遞,俾得專意調治,以尋生路事。入啓。答曰,省疏具悉。所患如此,予用慮念。卿其安心勿辭,調理行公。仍傳曰,遣御醫看病。
吏曹啓曰,臺諫有闕,政事,取稟。傳曰,當日爲之。
晝講入侍,同知事柳命天,特進官兪夏益,承旨金夢陽,玉堂沈季良·朴涏,假注書李道原,史官蔡彭胤,兼春秋朴希閔,武臣姜萬碩。
院前啓,全州判官鄭有徵仍任還收事,及靈恩君涵罷職事,停啓。
禮曹,靈豐君湜,當日卒逝云,自今日,至初三日,停朝市。啓依允。禮葬,特爲擧行。
有政。參議李萬元進。以李時鼎爲仁川縣監,李玄齡爲洪川縣監。
司僕寺啓曰,今月初二日,提調權大運,病不能出來,臣命天,與禁衛大將閔宗道,御營大將尹以濟,出往箭串,軍兵馬捉給,而禁軍所執九匹,訓局所執七匹,御營廳所執二匹,敢啓。傳曰,知道。
上在昌德宮。停常參·經筵。
右議政閔黯,觀象監提調沈梓,繕工提調吳始復,監役權聖中,禮曹參議安如石,正郞金沆,厚陵及恭陵·順陵,莎草枯損處奉審後,入來。
左議政睦來善六度呈辭。入啓。傳曰,安心調理。
本院啓曰,大司憲李聃命,掌令李達意在外,執義成瓘,持平朴萬鼎,奉命未還,掌令朴澄,遭服制,持平金汝鍵未肅拜,連日監察茶時,事甚未安,持平金汝鍵,卽爲牌招察任,何如?傳曰,允。
禮曹,來十月初十日,行宗廟冬享大祭親祭事。啓下。
傳曰,卒靈豐君祿俸,限三年仍給事,分付該曹。
監試初試二所,出榜詣闕。
謝恩,司書閔興道。
院啓,臣伏聞昨日,有靈豐君湜特爲禮葬之命。此雖出於聖上敦宗之至意,一品禮葬,廢閣已久,有不可容易擧行。況今八路災荒之日,凡所以紓民力蠲民役之事,固當靡不用極,何可輕開久廢之典,重貽生民之弊乎?至於祿俸仍給之敎,又出格外,隱卒盛典尤不宜,濫施也,明矣。請還收靈豐君湜禮葬及祿俸限三年仍給之命。答曰,不允。
上在昌德宮。停常參·經筵。
下直,漣川縣監吳斗宬。
江原監司書目,原州呈,以前監司黃儁耉,去月十八日卒逝事。
傳曰,史官二員待命,騎馬六匹立之,外各司內摘奸。
傳曰,明日晝講爲之。
院啓,請還收靈豐君湜禮葬及祿俸限三年仍給之命。新除授執義成瓘,以平安南道京試官,時在咸從縣試所,請斯速乘馹上來事,下諭。答曰,不允。末端事,竣事後,自當上來,勿爲下諭。
京畿監司書目,楊州·坡州·長湍·抱川等官呈,以去八月二十九日,雨雹交下,餘存各穀,慘被損傷,年事節節可慮事。
左承旨尹以道上疏。大槪,情勢難安,病勢且劇,趨詣闕下,投疏徑退,雖被萬戮,實無所逃,乞削臣職,仍治臣罪事。入啓。遞差。
監試初試一所,出榜詣闕。
京畿監司書目,廣州呈,以判決事申厚命辭職上疏上送事。啓。答曰,省疏具悉。判決事之任,當許遞,卿其勿辭往來焉。
慶尙監司書目,寧海呈,以吏曹參判李玄逸辭職上疏上送事。啓。答曰,省疏具悉卿懇。至意已竭,而撝謙愈懇,益用慙恧,無以爲喩。卿其宜遵前旨,安心勿辭,從速登途,毋孤企望。
觀象監,初昏,月犯心後星。五更,有霧氣。啓。
禮曹啓曰,卽接永禧殿參奉所報,則本殿第二室,世祖大王影幀,庚戌年改修補後,今過二十餘年,移還安捲舒之際,年久紙褙細綃,似有庫庫微細欲傷之處,而至嚴至敬之地,不敢任意手磨,細加審視矣。兩參奉遞番之時,齊詣奉審,則龍袍團領前裔右邊一寸量及畫龍床足橫邊子半寸量,兩庫,有浮起之處,今雖不至大段,日後移還安捲舒之際,恐或漸致傷損,敢此仰報云。毋論多少,影幀,旣有浮起之痕,則似當卽爲奉審,而取考庚戌年影幀修改時謄錄,則眞殿奉審事體重大,大臣同參奉審事,自上有下敎,今此奉審之擧,事體與前無異,依庚戌年例,大臣及臣曹堂上,卽爲進詣奉審後,稟定,何如?傳曰,允。
兵曹啓曰,新除授武兼宣傳官曺碩昌,以宣傳官被薦之人,得除本職矣,自本廳,不爲許參云。曺碩昌,依例汰去,薦主前宣傳官鄭東奎,亦爲罷職,以懲誤薦之罪,何如?傳曰,允。
禮曹郞廳,以右議政意啓曰,臣與禮曹判書臣柳命賢,參判臣李沃,參議臣安如石,進詣永禧殿,世祖大王晬容幀子奉審,則龍袍團領右袖摺疊處五分許,有傷痕,前裔右邊下端一寸許,有傷痕,前裔左右下端摺疊處,間間有傷痕,畫龍床及所鋪綵緞,間間有傷痕,有難一一書錄,似當依庚戌年例,仍舊修補,令該曹,稟旨擧行,何如?傳曰,允。
禮曹啓曰,永禧殿世祖大王晬容奉審後,仍審修補事,已爲定奪,今亦依庚戌年修補時例,稱以修改都監,令該曹,差出堂上·郞廳,使之前期料理擧行,何如?傳曰,允。
上在昌德宮。停常參·經筵。
下直,白峙僉使尹世憲。
左議政睦來善七度呈辭。入啓。傳曰,安心調理。
文學李允明初度呈辭。入啓。給由。
本院啓曰,大司憲李聃命,掌令李達意,在外,執義成瓘,持平朴萬鼎,奉使出外,掌令朴澄,服制,持平金汝鍵,頃日違牌,連呈辭疏,尙不出肅。連日監察茶時,事甚未安,且今日賓廳開坐,而憲府,無入侍之員,掌令朴澄,持平金汝鍵,竝卽牌招察任,何如?傳曰,允。
假注書安敏孺受由,代以鄭棟隆爲假注書。
明日文科東堂初試一所試官三,李泰龜·沈最良·沈得元,二所試官三,嚴緝·朴昌漢·成儁,館試試官三,姜鋧·李濟民·李一台,武一所試官,柳命堅,參試官三,金沅·郭翰祁·鄭惟全,二所試官,閔就道,參試官三,朴壽寅·安績·梁益堂。
謝恩,掌令朴澄,特平金汝鍵。
傳曰,今日晝講,停。
傳曰,大臣·備局堂上引見。
傳曰,靈豐君初喪時,各該司已爲進排之物,仍給。
廣興主簿李玄綏,今日初四日內摘奸時,無緣闕直,依承傳罷職。
今日引見時,副修撰柳栽,牌招察任事,榻前定奪。
謝恩,副校理朴涏,護軍洪柱震。
正言權頀啓曰,日昨任舜元·鄭來祥之引避也,臣與同僚,議以爲舜元之意,槪出於存事體,而重鼎之病,果是實病,則不必論啓,旣發論之後,則循例相規,不須立異,而來祥之費辭引避,亦涉不當,故竝請遞差矣。聞以處置乖當,多有物議,方欲自列之際,又聞筵臣,大加非斥,至以不卽引避爲言云。臣於此,尤不可一刻仍冒,請亟命遞斥臣職。答曰,勿辭。退待物論。
今日引見時,司諫李宇晉所啓,請還收靈豐君㵓禮葬及祿俸限三年仍給之命。上曰,朝家待王孫之道,與他有別,勿煩。
謝恩,副修撰柳栽。
監試官,文一所李碩意,二所曺復卿,館試李喜茂,武一所張世益,二所魏東荃。
觀象監,昧爽至卯時,有霧氣。申時,日暈。啓。
有政。吏批,參議李萬元進。以孫萬雄爲東萊府使,柳以井爲淸州牧使。
大臣·備局當上引見入侍時,上曰,南漢城操,久未設行,故頃因守禦使狀啓,旣已許之,而第念合操時,非但一部軍兵聚會而已,所屬列邑軍兵之應赴者,其數亦多。當此年事大侵之時,裹糧往來,動費多日,其弊誠爲不貲,戎政雖緊,民事,亦不可不軫念,今番城操,姑令停止,可也。
今八月二十七日,成均館居齋儒生製述入格,居首進士李聖肇,直赴殿試,之次生員安老石·金夏明·金世銑,進士李世白·咸宅夏·李正基,竝直赴會試爲只爲,禮曹等傳敎爲良如敎。以上朝報
上在昌德宮。停常參·經筵。
昧爽至巳時,有霧氣。
下直,豐德府使南尙熏。
文學李允明再度呈辭。入啓。遞差。
司諫李宇晉啓曰,頃日憲臣之論史官也,該房承旨,亦在請推中,故同僚處置憲臣之時,臣以該房連姻之嫌,旣不得聯名參啓,則到今僚席之避,有不敢晏然處置者,請命遞斥臣職。答曰,勿辭。退待物論。
昨日引見時,上曰,水原試才賞格,曾因大臣所達,以賑恤廳所儲錢文,使之劃給矣,今年農事之失稔如此,前頭賑恤廳,似多有責應之事,水原試才後賞格,令兵·戶曹,磨鍊劃給,可也。右議政閔黯所啓,朝臣堂下,曾經四品年八十者,例自該曹,入啓陞資,而堂上以上,則有恩旨乃授,自是法例也,不有所陳達,則自上何知,而有恩旨乎?前參判崔寬,今年八十,似當有恩典,而寬之資級旣是嘉善,今雖加秩,當仍爲從二品,自前宰臣,以老職陞資者,多有變品之命,自下不敢有請矣。上曰,崔寬,特爲變品加資,可也。兵曹判書閔宗道所啓,前郡守梁益命,頃日春塘臺試才時,有相當職除授承傳,故今日政,備擬都摠經歷矣,望筒旣入之後,始聞益命,前任博川郡守解由,尙未成出云,何以爲之?上曰,旣有承傳,且已除拜,特爲勿拘解由,可也。大司成李萬元所啓,今因靈豐君禮葬事,旣有所懷,敢此仰達。臣曾任水原時,適當崇善君夫人禮葬,其時石灰百餘石,調發四十餘馱,夫馬不計農時,運致於數百里之外,民人輩,聚待替運之際,其爲貽弊,有不可勝言者。石灰,在處有之,而均是石灰,則不必遠取於京中,重貽民弊,今後則畿甸近地之外,至於他道遠邑,勿爲自京輪送,使其道監司,從便覓給,則其爲官備則一也,省弊則大矣。領議政權大運曰,萬元所達,誠是,凡石灰,在處有之,令各其道備給,則庶無貽弊之慮矣。右議政閔黯曰,萬元所達,誠是,今後則永爲定式施行,可也。權大運曰,今因諫臣所啓,敢此仰達。凡禮葬之典,王子·大臣之外,廢閣已久,其不可輕開也,決矣。今此靈豐君㵓禮葬之命,實出於聖明優待近宗之意,而今年年事之失稔孔慘,其在恤民之道,不可不顧念,禮葬則姑勿擧行,葬需祭需,令該曹,從優題給,則似爲得當矣。閔黯曰,領相所達,誠是也。此固出於聖上敦宗之道,中廢之規,今若復開,則後必引此爲例,目今畿甸大歉,民弊甚可慮,若令該曹,給喪葬之需,該道給軍,則亦可示聖上優恤之意矣。上曰,靈豐君,乃綾原大君之子,與疏遠諸宗有異,故必欲優待,不允臺啓矣。年事之失稔如此,大臣所達,亦有意見,禮葬一款,姑勿擧行,葬需祭需,令該曹,從優題給,擔持造墓軍,亦令本道,量宜定給,祿俸則限三年仍給,可也。
大司諫李湜啓曰,竝引嫌而退。旣有物議,不卽自列,勢不可仍在,初旣引嫌,今難處置,在臺體宜然。請正言權頀遞差,司諫李宇晉出仕。答曰,依啓。
戶曹啓目,以諫院啓辭,被災尤甚之邑,一體許災事,令該曹稟處事,命下矣。頃日年分事目,就議廟堂,參以啓聞,其所以給災者,皆出於十分參酌之意,而諫臣之論,又如此,不可不略加變通是白置,旱田之災,自前所不許,今不可遍給是白乎矣。前日所許忠淸·江原·黃海道,最被水災,而其外京畿·平安·咸鏡三道,抑其次云,亦給旱田全災,而川反覆沙,浦落水沈,永無田形之外,如有過濫之弊,則依事目科罪是白乎旀,分災一開,則多虛實相蒙之弊,亦難輕許是白乎矣,前日所許京畿·黃海道之外,忠淸道最被水災之處,餘存禾穀,不免傷損之患云,而此與兩道,不無差別,許給水田九分災,而內浦段,年事不至失稔,如此等邑,決不擧論,大臣之意,亦如此,分付,何如?啓依允。
司諫李宇晉就職。
院啓,靈豐君湜禮葬及祿俸限三年仍給之命還收事。停啓。
吏曹啓曰,臺諫有闕,政事,取稟。傳曰,過國忌後,爲之。
傳曰,卒靈豐君初喪時,各該司已爲進排之物,仍給。
上在昌德宮。停常參·經筵。
卯辰時,有霧氣。未酉時,日暈。一二更,電光雷動。三四更,電光。
繕工奉事丁呂重,齊陵石物修改事,出去。
京畿監司書目,砥平縣監金夏錫,以濫率事,依廟堂定奪,營門決杖之意,啓聞後,卽爲發關,使之馳進營門,而已過累日,終不馳進,爲先罷黜,其罪狀,令朝廷處置事。
左議政睦來善八度呈辭。入啓。傳曰,遣承旨敦諭。
謝恩,左承旨李壽徵。
左副承旨沈仲良書啓,臣承命,往諭于左議政睦來善處,則以爲狗馬之疾,一向危惙,元氣澌盡,如火就灰,鍼藥無效,有增無歇。臣之一身,固不足恤,而曠職冒居,罪戾日積,臣實爲懼,瀝血疏乞,今旣閱月,尙未蒙許,病臣惶蹙憫迫之狀,已不可勝言,而不料今者,近侍又臨,諭以不敢承不敢當之勤旨,臣於此,身心聳慄,罔知所措。謹當以小箚,暴陳血悃云矣,敢啓。傳曰,知道。
上在昌德宮。停常參·經筵。
昧爽至辰時,有霧氣。
左議政睦來善箚子。大槪,更陳血懇,冀蒙矜許事。入啓。答曰,省箚具悉卿懇。備悉如渴之意於前後之批矣,卿胡不諒,連章丐免,必欲奉身以退耶?愕然且慙,此時待卿造朝,不啻大旱雲霓而已。須體至意,亟斷引年之章,安心論道,以副上下之望。仍傳曰,遣史官傳諭。
開城留守書目,本月初四日,雨雹交下,各穀損傷,民事節節悶慮事。
傳曰,史官二員待命,騎馬六匹立之,文科一二所及館試所內摘奸。
上在昌德宮。停常參·經筵。
下直,遂安郡守李簹。
本院啓曰,來十一日,輪對日次,取稟。傳曰,爲之。
左議政睦來善九度呈辭。入啓。傳曰,安心調理。
判尹李義徵辭職上疏。入啓。答曰,省疏具悉卿懇。卿其安心勿辭,更加調理行公。
吏曹參議睦林一初度呈辭。入啓。給由。
平安監司書目,肅川等九邑,或於去月二十七日,或於二十九日,酷被風雹之災,田畓各穀,蕩盡無餘,至有飛禽中斃之處,一道民事,節節悶慮事。
成均館官員,以同知館事意啓曰,今月初九日,儒生課試,當爲設行,而大提學權愈,方在鍼灸受由中,姑難行公,而且初八日·初十日文科東堂中,終場則初九日,又爲設科,亦涉非便,不得爲之。今月內無故日,退行之意,敢啓。傳曰,知道。
謝恩,修撰柳憲章,工曹佐郞吳羽進。
全山都正深上疏。大槪,猥陳切迫私情,冀蒙恩許事。入啓。答曰,省疏具悉。爾其依疏辭往焉。
武科二所,出榜詣闕。
有政,以柳星明爲密陽府使,吳尙游爲舒川郡守,崔鍌爲砥平縣監。
弘文館啓曰,本館下番四員內,二員未差,修撰李濟民,以試官,方入館所,副修撰柳栽,獨爲入直,而當此煩數開筵之日,事甚苟簡,今日政,下番闕員,以在京無故人差出,卽爲牌招察任,何如?傳曰,允。
觀象監官員,以領事提調意啓曰,前兼敎授琴九成,以曉解天文得名,差下本監天文學兼敎授,察任累年,遭母喪去職矣。天文學兼敎授李星軫有頉代,以琴九成差下,何如?傳曰,允。出吏曹謄錄
上在昌德宮。停常參·經筵。
全羅左道災傷敬差官丁時潤,出去。
下直,雲寵萬戶金尙重。
傳曰,明日晝講爲之。
明日輪對官落點,典簿金鼎象,敦寧判官沈益昌,兵曹正郞李坽,漢城庶尹鄭洙碩,參軍柳命雄,義盈主簿尹廷錫。
修撰柳憲章上疏。大槪,毒瘡遍面,全廢澡洗,以此病狀,決難出入於筵席,亟賜遞改,以便公私事。入啓。答曰,省疏具悉。爾其勿辭,調理察職。
武科一所出榜。
京畿監司書目,衿川呈,以束伍私奴劉命伊,今月初七日暴雷震死事。
影幀都監啓曰,臣等,卽者來會永禧殿,料理工役,而第二室影幀傷處,必須與畫員·匠人等,更爲奉審,然後方可修補,故畫員許義順·尹商翊·咸泰碩,褙貼匠朴茂善等,率入殿內,奉審之意,敢啓。傳曰,知道。又啓曰,影幀修補之所,無他可合之處,故庚戌年修改時,移安於御齋室,今亦依此奉移設役,似爲便當。移安吉日時,令該曹預先擇定之意,敢啓。傳曰,知道。出影幀都監謄錄
上在昌德宮。停常參,只晝講。
左議政睦來善十度呈辭。入啓。傳曰,安心調理。
吏曹參議睦林一再度呈辭。入啓。加給由。
晝講入侍,知事吳始復,特進官鄭重徵,承旨沈橃,玉堂沈季良·柳栽,假注書鄭棟隆,史官洪重鼎·蔡彭胤,武臣洪以度。
傳曰,明日晝講爲之。
禁府,金夏錫拿囚。啓。
禁府照目,前縣令柳星年矣老鴨島,旣是本縣句管搜討之處,則身爲守宰,不勤申飭瞭望爲白有如乎,同船過去島中之後,始乃報知,其矇然不職罪,決杖一百,告身盡行追奪,私罪。啓依允。
禮曹,永禧殿第二室影幀修補吉日,今九月十八日卯時推擇。啓依允。影幀修補奉安後,當親臨酌獻禮,仍爲奉審,擇日以入。
院啓,凡爲生民之弊,不一其端,而無如迎送之爲巨弊。是以,非大不治大治績,未嘗輕遞易,常時猶然,況凶歉之歲,尤不可不軫民者乎?今者淸州有窠,次次轉差,一邑之遞,三邑俱動,方秋不飽之民,又弊於供億勞頓之須,此非大可慮者哉?且蔭補未久,陞遷太驟者有之,名器不重,物情亦駭。請還收淸州牧使柳以井,密陽府使柳星明移授之命,俾仍前任。掌令李達意,除授本職,今已五朔,不爲赴召,雖緣衰病所致,言責重地,不可久曠,事體亦且未安。請掌令李達意遞差。答曰,不允。未端事,依啓。
今日晝講時,甕津前縣令柳星年罷職傳旨爻周事,榻前定奪。
禮曹啓曰,命下矣。親臨酌獻禮吉日,令日官推擇,則今九月二十四日爲吉云,以此日擧行,何如?傳曰,允。
東堂文科館試,出榜詣闕。
晝講入侍時,知事吳始復所啓,頃因領府事金德遠陳達,南漢守堞軍收布事,有令廟堂稟處之敎,日昨筵中,大臣,以依所達施行之意,定奪矣。臣商量山城事勢,且與府尹李震休相議,則京案付守堞軍官,居在外方者,一千一百餘名,每年自九月,至二月,輪回入番於京廳。此則勿爲立番,一名各捧一匹木,而謂之除番木,則在渠輩,旣無齎糧往來之勞,本廳入番,亦非緊關之事,依此爲之,似爲無妨,而廣州所管本廳及防營守堞軍官都數,至於四千五百餘名之多,而此類,則每名各捧米五斗,城內各處守直軍官付料之類,一年例給者,殆過千石,今若除米捧木,則過千石之米,無以辦出,事多掣肘無已,則四千五百餘名之內,抄其遠道居生者五百名,除其收米,各捧一匹木,劃給廣州,使之補用於軍需,其五百名所捧米代,則自本府,料理充給,京案付軍官除番之木,則自本廳收捧,以爲營中需用之資,事涉便當,以此定式施行,何如?上曰,依啓施行,可也。又所啓,山城今秋合搜,以年凶,旣已停止,而每年春秋,出往點檢事,曾有成命矣,山城所置軍器,自秋初,始役修補,其他諸務,亦有看檢之事,四五日後,當爲出往,而南漢武士輩,得聞水原試才之擧,齊到呼訴,不無希望之意,而水原試才,旣出於特敎,本廳試才,亦且未久,此輩所願,固不可擧論,第今臣之出往也,如無試射放施賞之事,則群情,必以爲落莫矣。本州一境武士,莫非本聽所屬,而軍官將官之類,要不過千餘人,一巡射放論賞,實合於慰悅激勸之道,而賞格之物,他無出處,如得兵曹餘丁木四五同,則可以施賞。此意,與兵曹判書閔宗道,纔已相議,故敢此仰達。上曰,卿之下去時,兵曹餘丁布,量宜持去,試才論賞,可也。出備局膽錄
禮曹啓曰,取考謄錄,則庚午年永禧殿親臨酌獻禮時,行禮吉時與齋戒等事,因本曹啓稟,依丁巳年例,勿爲擧行事,命下矣。今此酌獻禮吉時與齋戒等事,依近例不爲磨鍊之意,敢啓。傳曰,知道。
上在昌德宮。停常參,只晝講。
下直,許沙僉使崔國憲。
京畿監司禹昌績,西道各陵奉審事,出去。
昨日晝講時,參贊官沈橃所啓,故留守兪瑒賜祭祭文,頃已入啓判下,而瑒於庚申四月,連進兩疏,搆誣故相臣許積及閔熙,罔有其極。其時誣告輩搆捏之言,靡所不至,而猶不敢以逆之一字,直加於斯二臣者,獨瑒疏,有凶逆討逆等語,其言之凶慘,至今見之,令人毛骨俱竦。二品賜祭,雖是應行之典,而祭文中,有臺省秉直之句,如此溢美之言,決不可用之於此人。製進官姜鋧,亦知其然,私書往復,請爲付標,而前後曲折,不可不備盡,然後方可付標,臣以該房,初不致察,矇然捧入,不勝惶恐之至。上曰,庚申年,兪瑒爲此凶疏,予己知之,秉直二字,不可用之於此人。製述官推考,賜祭則勿爲擧行,可也。
吏曹啓曰,臺諫有闕,政事,取稟。傳曰,明明日爲之。
晝講入侍,知事沈梓,特進官朴慶後,承旨趙湜,玉堂洪墪·柳栽,注書吳尙友,史官洪重鼎·蔡彭胤,武臣李行益。
刑曹啓目,宗簿寺啓辭,靈春君涏呈單內,士人李受禎兄弟,詬辱大君云,令該曹,詳覈稟處矣。觀此各人所供,則初出於靈春君涏,欲參同契,有此爭詰之擧,而李受禎·受采等,雖無侵辱大君之語,靈春君,亦是二品宗宰,而相詰之時,言辭不恭,自本曹,照律處置,何如?啓受禎·受采等,凌侮宗宰,言辭之不恭,乃至於此,事之痛駭,莫此爲甚是置,竝只從重決杖一百後,照律定罪。
院啓,請還收淸州牧使柳以井,密陽府使柳星明移授之命,俾仍前任。答曰,不允。
文科一二所,出榜詣闕。
謝恩,文學沈最良。
慶尙監司書目,柒谷呈,以大司憲李聃命辭職上疏上送事。啓。答曰,省疏具悉。卿其勿辭,竢母病間,上來察職。
義禁府啓曰,卽接月令醫員尹悌興手本,則保放罪人孫汝義,病勢差歇云,卽爲還囚之意,敢啓。傳曰,知道。
上在昌德宮。停常參·經筵。
五更,月暈。
禮曹正郞趙世恒,卒府尹金海一,護軍尹敬敎,錦陵君惟賢,同知朴新胄等處致祭事,堤川等地,出去。
下直,全羅監司李鳳徵,濬源殿參奉韓世弼。
左議政睦來善十一度呈辭。入啓。傳曰,安心調理。
吏曹參議睦林一三度呈辭。入啓。遞差。
傳曰,明日晝講爲之。
假注書鄭棟隆受由代,以尹會爲假注書。
禁府啓目,前縣監金夏錫元情云云,泛稱遲晩,刑推得情,何如?啓。除刑推,議處。
傳曰,全羅監司李鳳徵,留待引見。
傳曰,大臣·備局堂上引見。引見時,判尹李義徵處,遣御醫看病事,榻前下敎。大司諫李湜所啓,頃日,以全州判官鄭有徵罷職事,大臣啓請仍任,慮後弊也,小臣啓請還收,爲事體也。所執雖異,其心俱出於爲公,今者大臣,以臣啓爲非,臣固不敢晏然,請命遞斥臣職。上曰,勿辭。退待物論。
司諫李宇晉啓曰,頃者,以全州判官鄭有徵罷黜事,大臣,疑其故犯,陳達仍任,而伊時晉州牧使宋光淵,東萊府使金洪福,俱以凌侮上官,至被拿問之罰,則有徵之罷黜,亦因其侵犯上使,雖措語差輕,處事有殊,而其傷損事體則一也。獨於有徵,不可仍存前職,故臣與長官,相議論啓矣,今日筵席,大臣有所非斥,長官,旣以此引避,則臣之難冒之勢,與長官無異,請命遞斥臣職。答曰,勿辭。退待物論。
今日全羅監司李鳳徵引見時,全州判官鄭有徵,令該曹,催促還任事,榻前下敎。
今日引見時,御營大將尹以濟所啓,本廳中軍,今方有闕,而武臣在京職者,老病人外,當品中,無可合之人,在前亦有以外任啓下之例也。會寧府使李道原,中軍啓下,何如?上曰,軍門亞將,爲任不輕,李道源,中軍啓下,可也。以上吏曹謄錄
大臣·備局堂上引見入侍時,右議政閔黯所啓,徒配罪人閔涵,爲御營千摠時,入直軍營,見偸服飾,以此受罪矣。聞閔涵曾在吉州任所,不得見父喪,今又喪母,其母臨終,言以吾不見某而死,死必待某歸而葬云,殊甚惻然。人君御下,法不可不行,而情有可哀,或宜有施恩之典,敢此仰達矣。上曰,涵之子上言,言其祖母病重,今聞其死,其罪旣不重,其情甚可矜,特爲放送。
吏曹判書吳始復所啓,前砥平縣監金夏錫原情公事,以議處判下矣。若以頃日定奪厭避之律勘斷,則所當決杖定配,而夏錫供辭中,以爲決杖關文,自營門,今月初一日始爲到縣,而廣州關文,適又來到,習操當前,束伍闕額,使之刻日代定,罔夜上送,故軍務緊急,不可等待其還任營門。決杖關文中,亦無定日分付之事,闕軍充定之後,卽爲登程,初七日上京,則道臣,旣已啓罷云云。以其所供觀之,則似非飾辭,而該府議啓,勢將以頃日定奪之律,照入矣。上曰,夏錫,似無厭避之迹,而旣已拿囚,自該府,仍爲決杖後,帶職放送,可也。以上二條禁府謄錄
兵曹判書閔宗道所啓,禁衛營,今方打造鳥銃,而銃家所用加時木,舊儲且盡,全羅兵水營及濟州牧使處,斫取運納之意,分付,何如?知事尹以濟曰,御營廳,亦爲一體取用事敢達。右議政閔黯曰,訓鍊大將李義徵,病未入侍,故不得稟達,而軍門需用,似無同異矣。上曰,三軍門一體取用事,分付,可也。上曰,頃以年事之失稔,南漢城操,旣令停止,而畿甸·海西,尤甚被災,則戎務雖重,凶歲擾民,殊極可慮。前頭江都·大興兩處城操,亦爲一體停止,而中軍巡歷各營事,亦勿爲之,可也。以上御營廳謄錄
江華留守吳始大所啓,本府龍唐寺,曾因兵曹判書閔宗道陳達,有創建之敎,故旣己營立樓閣及左右禪僧堂,而財力不足,未得畢役。當初只是僧空名帖三十餘張,而其中嘉善帖,則願買者甚少,卽今財力,更無餘地,僧通政空名帖數十張,若或加得,則庶可補用矣。領議政權大運曰,僧空名帖,則與他有異,且此地,浦口不廣,足爲他日可恃之所云,旣始之役,因其物力之不足,不可中止,僧空名帖,量宜成給,似宜矣。上曰,江都,旣是保障之地,凡事,不可不顧念,僧空名帖二十張,成給,可也。以上備局謄錄
右議政閔黯所啓,厚陵改莎草吉日,定於十月初八日,順陵則定於初十日,改莎與宗廟親祭日相値,故旣令退行矣。親行廟祀,大禮也,大臣不可不參,而厚陵,係是兩日程,初八日改莎草後疾馳,則亦可趁初九日復命,不能致齋,參行祀事,至爲未安,厚陵改莎草,退行,似當矣。上曰,事勢如此,厚陵改莎草吉日,更爲推擇,退行,可也。
禮曹判書柳命賢所啓,曾因楊州牧使李衡祥牒報,道臣馳啓,各陵香炭山定界,待秋擧行事,自備局,有所定奪矣。今年年事如此,且二十四陵香炭山定界之際,各邑廚傳之弊,亦不可不慮,姑觀明年而擧行,何如?上曰,年事如此,姑待明秋,擧行,可也。
右議政閔黯所啓,厚陵曲墻臺石,有傾仄處,而係是久遠所設,所見朴陋,與他陵有異,旣當修補,故竝請改築,御路甚狹,前頭若或有親幸之擧,則無以設板位,故亦當改修,而改莎草吉日稍退,則寒節漸近,土役難始,姑令退行於明春,似當矣。禮曹判書柳命賢曰,本陵丁字閣,亦當改丹靑,而續續告由始役,似涉未安,一體退行,何如?上曰,石役則仍爲之,以爲趁明春始役之地,丁字閣丹靑,亦一時退行,可也。以上三條禮曹謄錄
上在昌德宮。停常參,只晝講。
下直,光山萬戶趙重廉。
昨日引見時,右議政閔黯所啓,厚陵改莎草吉日,定於十月初八日,順陵則定於初十日,初十日改莎草,與宗廟親祭日相値,故旣令退行矣。親行廟祀,大禮也,大臣不可不參,而厚陵係是兩日程,初八改莎草後疾馳,則亦可趁初九復命,不能致齋,參行祀事,至爲未安,厚陵改莎草,退行似當矣。上曰,事勢如此,厚陵改莎草吉日,更爲推擇,退行,可也。又所啓,厚陵曲墻臺石,有傾仄處,而係是久遠所設,所見朴陋,與他陵有異,旣當修補,故竝請改築,御路尤狹,前頭若或有親幸之擧,則無以設板位,故亦當改修,而改莎草吉日稍退,則寒節漸近,土役難始,姑令退行於明春,似當矣。禮曹判書柳命賢曰,本陵丁字閣,亦當改丹靑,而續續告由始役,似涉未安,一體退行,何如?上曰,石役則仍爲之,以爲趁明春始役之地,丁字閣丹靑,一時退行,可也。又所啓,徒配罪人閔涵,入直時,見偸服飾,以此受罪矣,聞閔涵,曾在吉州任所,不得見父喪,今又喪母,其母臨終,言以吾不見某而死,死必待某歸而葬云,殊甚惻然,人君御下,法不可不行,而情有可哀,或宜有施恩之典,敢此仰達矣。上曰,涵之子,上言其祖母病重,今聞其死,其罪旣不重,其情甚可矜,特爲放送。禮曹判書柳命賢所啓,曾因楊州牧使李弼祥報狀,道臣馳啓,各陵香炭山定界,待秋擧行事,自備局,有所定奪矣。今年年事如此,且二十四陵香炭山定界之際,各邑廚傳之弊,亦不可不慮,姑觀明年而擧行,何如?上曰,年事如此,姑待明秋擧行,可也。吏曹判書吳始復所啓,前砥平縣監金夏錫原情公事,以議處判下矣。若以頃日定奪厭避之律勘斷,則所當決杖定配,而夏錫供辭中,以爲決杖關文,自營門,今月初一日始爲到縣,而廣州關文,適又來到,闕額,使之刻日代定,罔夜上送,而營門決杖關文中,亦無定日分付之事,故闕額充定之後,卽爲登程,初七日上京,則道臣旣已啓罷云云。以其所供觀之,則似非飾辭,而該府議啓,勢將以頃日定奪之律,照入矣。上曰,夏錫,似無厭避之跡,而旣已拿囚,自該府仍爲決杖後,帶職放送,可也。又所啓,夏間京畿·忠淸兩道監司,以牟穀失稔之故,曾所分給兩麥,折半收捧,一半則待秋成,以他穀代捧之意啓聞,自備局,覆啓行會矣。近日兩道守令,粘報于本廳,卽今民事孔棘,牟麥代納之租,無以辦出,待明年,以本道願爲備納,而諸道農事之失稔如此,以租代納,其勢雖甚爲難,今若不捧,則來春䀼救之資,亦不可不慮,牟穀還上一半未捧之代,不必以租收捧,勿論皮雜穀,隨所得代納之意,分付,何如?上曰,所達誠是,依爲之。
傳曰,明日晝講爲之。
晝講入侍,知事柳命天,特進官尹以濟,承旨沈橃,玉堂洪墪·柳裁,假注書尹會,史官洪重鼎·蔡彭胤,武臣閔晟。
謝恩,掌令睦林重。
掌令朴澄啓曰,卽伏聞今日晝講時,筵臣,重斥翰林洪重鼎冒沒行公之非,而且以諸臺之終不相規,大加侵詆云,臣與重鼎,雖有婚家應避之嫌,而旣被筵臣之非斥,則何敢晏然於臺席乎?請命遞斥臣職。答曰,勿辭。退待物論。
正言朴明義啓曰,臣自數日前,猝患脅痛,叫苦昏倒,人鬼未分,長官亞僚,相繼引避,臣當處置,而臣之病勢,實無一分自力之路,不得已尋單請急,而見却喉司,一倍悶蹙,少俟病間,而扶曳詣臺之際,伏聞今日筵臣,以奉敎洪重鼎冒沒行公,而臺閣,亦不相規,大以爲非云。臣旣有未卽處置之失,又被當論不論之斥,臣何敢一刻仍冒乎?請命遞斥臣職。答曰,勿辭。退待物論。
持手金汝鍵啓曰,無狀小臣,猥蒙鴻造,纔脫罪網,遽叨言地,情勢難安,病勢且劇,召牌再降,分義是懼,忍死出肅,扶曳行公,而宿患胸腹之痛,一向沈劇,縮伏旅次,罕與人接,凡干物議,全未聞知,今日晝講時,筵臣,以翰林洪重鼎,以冒沒行公,而臺臣終不相規,大加非斥云,當論不論之失,臣固有之,何敢一刻仍冒乎?請命遞斥臣職。答曰,勿辭。退待物論。
奉敎洪重鼎,牌不進,推考傳旨,下禁府。禁府,洪重鼎拿囚。啓。
觀象監,夜四更,雷動。啓。以上朝報
禮曹啓曰,宗廟冬享大祭親行事,已爲啓下矣。五禮儀,有大祀後陳賀訖,行飮福宴之文,而近年以來,依孝廟朝親祭時例,陳賀飮福宴等節目,竝爲停止。今此親祭時,則此等節目,何以爲之?敢稟。傳曰,今亦勿爲磨鍊,可也。
上在昌德宮。停常參,只晝講。
慶尙左道災傷敬差官洪重夏,出去。
下直,沔川郡守權胄,別害僉使李東卨,神方仇非萬戶趙世雄,甘浦萬戶李苾。
府啓,竝引嫌而退。當初所論,欲存事體,大臣之言,不必爲嫌,事雖可論,連姻有嫌,不得相規,其勢固然,當論不論,旣被非斥,揆以臺體,不可仍在。請大司諫李湜,司諫李宇晉,掌令朴澄,出仕,正言朴明義,持平金汝鍵,遞差。答曰,依啓。
左承旨李壽徵上疏。大槪,身病危劇,差復無期,冀蒙恩遞,俾尋生路事。入啓。遞差。
左議政睦來善十二度呈辭。入啓。傳曰,安心調理。
傳曰,明日晝講爲之。
晝講入侍,知事吳始復,特進官鄭維岳,承旨金夢陽,玉堂洪墪·李濟民,假注書尹會,史官蔡彭胤,兼春秋李萬材,武臣張希載。
掌令朴澄就職。
大司諫李湜,司諫李宇晉,就職後啓曰,臣等,俱以無似,忝居臺職,補蔑絲毫,日事瀆擾,罪當萬死,罪當萬死。昨者憲臣諫僚,以當論不論,被斥於筵臣,引避而遞,臣等,雖迫於召命,强顔就職,而含默之罪,久叨者必大,不可一刻仍冒,請命遞斥臣等之職。答曰,勿辭。退待物論。
掌令朴澄啓曰,卽者大司諫李湜,司諫李宇晉,以洪重鼎當論不論事,引避退待,處置歸於本府,而臣與重鼎,旣有連姻之嫌,何敢晏然處置乎?請命遞斥臣職。答曰,勿辭。退待物論。
今日晝講時,參贊官金夢陽所啓,臣有所懷,敢達矣。闕內諸各司入直官員之卯時替直,自是法例。臣於十數年前見之,則必於卯時相替,應入之員,如有事故,不及相替於朝前,則應出之員,仍爲入直矣。十餘年來,朝綱頹弛,百隷怠官,因循成習,今則或至於午後相替,事極寒心。其中勳府·兵曹,乃宿衛重地,趁早替直之法,意有所在,尤不可不嚴。此後闕內諸各司,各別申飭,必令卯時替直,俾無如前漫忽之弊,何如?上曰,所達誠然,各別申飭,可也。
上在昌德宮。停常參,只晝講
卯辰時,有霧氣。
下直,甕津縣令朴東相,南桃浦萬戶牟有夏。
府啓,竝引嫌而退。當論不論,豈宜仍在?嫌難處置,其勢誠然。請大司諫李湜,司諫李宇晉,遞差,掌令朴澄,出仕。答曰,依啓。
禁府照目,奉敎洪重鼎矣,再招不進罪,笞五十收贖,解見任別敍,私罪。啓依允。又照目,前牧使宋光淵矣兵使及軍官,謬辱搆誣云,雖未知其間曲折之如何,晉州,素稱病鄕,人所假避,而忽待上官,出於自己之惹起兺不喩,本州鄕所,稱以坐齋,亦且不送者,殊失下官之體貌,仍此棄歸,終難免爲故犯之歸,以此照律罪,依受敎,邊遠充軍,告身盡行追奪,私罪。啓光淵罪狀,與洪福,不無輕重之別是置,節哛徒配,同府宋光淵,富平金輪驛,徒三年定配。啓。
晝講入侍,知事沈梓,特進官睦昌明,承旨趙湜,玉堂洪墪·李濟民,假注書尹會,史官蔡彭胤,兼春秋李萬材,武臣洪以度。
掌令朴澄就職。
上在昌德宮。停常參·經筵。
一二更,月暈兩珥。
下直,平安監司權瑎,開城留守申厚載。
左議政睦來善箚子。大槪,冒萬死,更申至懇事。入啓。答曰,省箚具悉卿懇。卿之請告調息,殆浹三旬,神明所相,昔疾宜瘳,當此國事多艱,民生饑困之日,位居三事,其可曰在家不知,而一向引入,不思所以共貞之道乎?至於所辭兩任,自是相臣之所兼摠者,卿不必固讓,予不宜允許,須體此意,安心勿辭,速出論道,勉副至望。仍傳曰,遣史官傳諭。
傳曰,平安監司權瑎,開城留守申厚載,留待引見。
星坪都正濯,礪川守楫上疏。大槪,刊進孝廟御筆,以備睿覽事。入啓。答曰,省疏具悉。所進孝廟御筆,欽玩再三,追慕冞增,而爾等,盡心摹刊,永作萬世之寶,予甚嘉其誠焉。
副校理朴萬鼎上疏。大槪,臣今於報恩監試出榜時,有錯誤之事,乞削臣職,以正不察之罪事。入啓。答曰,省疏具悉。疏辭,令該曹稟處,爾其勿辭察職。
黃海監司書目,道內,八月十一日以後,連次霜降,白川等六邑,去月二十九日雹災,康翎等六邑,今月初七日雹災,未收獲各穀,盡爲剝落,前頭民事,罔知所措事。
咸鏡監司書目,去八月十一日·十二日·十三日,通一道霜降,及其他風雹等,種種災害,亦爲孔慘,前頭民事,萬萬渴悶事。
司諫李濟民,謝恩後啓曰,正言任舜元,卽臣之友壻也。在法有應避之嫌,請命遞斥臣職。答曰,勿辭。退待物論
謝恩,左承旨沈橃良,右承旨沈仲良,待敎蔡彭胤。
江華留守書目,本府今月初七日,雨雹交下,田畓各穀,盡爲損傷,前頭民事,極爲渴悶事。
備忘記,星坪都正濯,礪川守楫,刊進孝廟宸翰,其誠可嘉,竝特爲加資。
傳曰,予觀古事,有以御筆,題于廟堂之事矣。今以御製·御筆鏤板者二部下之,一首詩,卽曾題武安王之圖者也,又一首,卽歷入武安王廟後,有感而作者也。其令該曹,分揭于東·南關王廟,以表予遐想欲慕之意。
今九月十七日,平安監司權瑎,開城留守申厚載,留待引見入侍時,右承旨沈仲良所啓,卽伏見忠淸左道京試官朴萬鼎疏本,則以入格擧子封試券,誤爲相合,換名出榜之故,請令該曹稟處,而科場事體,至爲重大,不能詳察,以致做錯,不可無規警之道。京試官朴萬鼎及當該封官,竝推考,何如?上曰,推考,可也。又所啓,臣有所懷,惶恐敢達矣,本院日記,雖與秘史有間,實非等閑文書之比,而委諸房直之手,散置樓上,任意出入,已極虛疎,而且於移御之時,輒盛空石而搬運,不但事之未安,其傷汚閪失之弊,亦不可不慮,各年日記,入櫃子具鎖鑰藏置,似合事宜,所入櫃子銷鑰,令該曹進排,何如?上曰,承旨所達,誠是,依爲之。
禮曹啓曰,命下矣。東·南關王廟,旣有御製懸揭之盛擧,則在事神之道,不可不告此事由,故懸板告由吉日,令日官推擇,則今九月二十三日辰時爲吉云。事由祭,則同日曉頭,先爲設行,而懸板所入圓環等物,別定監役官,預爲措備,以待同日本曹堂上·郞廳詣闕陪進,與監役官,眼同懸揭之意,分付,何如?傳曰,允。以上朝報
上在昌德宮。停常參·經筵。
下直,晉州牧使趙儀徵,谷城縣監金胄翼。
正言任舜元啓曰,臣重患寒疾,吐血兼作,負席昏昏,殆不省事,恩除已久,未得祗謝,尋單縮伏,冞增惶悚,俟病小間,今始出肅,稽謝之罪,在所難免。且司諫李濟民,卽臣之僚壻也,在法有應遞之嫌,請命遞斥臣職。答曰,勿辭。退待物論。
備邊司啓曰,今年年事,大都大失,兩南雖云稍勝,不過彼善於此者,而其中上道若干邑被災,則與他道,無甚異同。自朝家,不可無別樣軫恤之擧,依忠淸道例,兩南尤甚邑,許給九分災,以示均一之意,而尤甚邑,令道臣,十分詳細抄出,俾無混入太濫,虛實相蒙之弊事,各別申飭擧行之意,該曹一體分付,何如?傳曰,允。
黃海監司書目,黃州·安岳兩邑呈,以今月初七日雹災緣由事。
府啓,竝引嫌而退。相避之法,在下當遞,請司諫李濟民出仕,正言任舜元遞差。答曰,依啓。
司諫李濟民就職。
吏曹啓曰,臺諫有闕,政事,取稟。傳曰,明明日爲之。以上朝報
影幀都監啓曰,今日影幀修補,旣爲完畢,膠貼施移,亦已乾淨,卽爲還安後,臣等罷出之意,敢啓。傳曰,知道。以上影幀都監謄錄
上在昌德宮。停常參·經筵。
左議政睦來善,身病出仕。
下直,仁川縣監李時鼎。
中殿誕日,大殿·世子宮,政院·玉堂問安。答曰,知道
中殿,政院·玉堂·二品以上·六曹·大司諫問安。答曰,知道。
副修撰柳栽初度呈辭。入啓。給由。
平安監司書目,成川段,去月二十九日,三和·慈山兩邑段,本月初七日,兩雹交下,前頭民事,萬萬渴悶事。
傳曰,左議政睦來善引見。
院啓,請還收淸州牧使柳以井,密陽府使柳星明移授之命,俾仍前任。答曰,依啓。
今日左議政睦來善留待引見時,左議政睦來善所啓,今年年事之慘,八路同然,而田災及分災,特爲變通,凡爲含生之類,莫不感祝,而第還上一款,不可不預爲變通矣。上年農事,不至失稔,而舊還上,猶且停捧,只捧新分還上,則況今年凶歉如此,又無準捧之路?舊還上,則一竝停捧,今年分給還上,則期於畢捧,以爲明年種子及䀼救之資,宜當。以此分付諸道,且各樣還上,必難以本色准捧,尤甚邑,則以雜穀,依定式代捧之意,亦爲知委,何如?上曰,舊還上則特爲停捧,只捧新分給,以爲明春䀼救及種子之資。雜穀代捧事,亦依所達爲之,可也。又所啓,自上園陵親祀時,以淺淡服將事者,蓋出於追慕休惕之意,其在臣子之情,敢不仰體而行之乎?隣陵攝祀之官,亦當以淺淡服,從上行禮,而臣於前月,靖陵攝事獻官差往,聞各陵攝行大臣,皆以黑團領行禮,明有前例云,故臣不敢猝改前例,亦以黑團領行禮,而第念親祀官,則以吉服行禮,殊無從上服之義,揆以情禮,極涉未安,合有變通之道,令禮官,稟旨定奪,何如?上曰,令禮官,稟旨定奪,可也。又所啓,自祖宗朝設置東西籍田,取其所出各色穀物,以爲東西籍田取其所出各色穀物,以爲栥盛之供,事體重大,不可移用於他處,而內醫院所用薏苡,及勅使時所用薏苡,皆責納于東西籍田,故內醫院每年每朔所納薏苡,通計六石,及勅使時所用薏苡,入量進排。薏苡,本非籍田所種之物,故皆以正租還貿以納,揆以事體,殊涉未安,而內醫院所納,係是御供,不敢直請變通,而至於勅使時所用薏苡,則決不可責納於祭享重地,令該曹,變通,何如?上曰,御供薏苡,則令內局稟處,勅使時所用薏苡,則令該曹稟處,可也。又所啓,當此凶年,推奴徵債,竝爲停止事蒙允之後,旣已行會各道,而京中法曹·法府,亦有推奴徵債之擧,凶年擾民之弊,京外無異,今後推奴徵債,限明秋,一竝停止事,分付該曹·法府,何如?上曰,依爲之。又所啓,京中徵債停止事,纔已仰達矣。近聞一二宗班家,爲徵私債,縱其宮奴,捉致負債人於私門,任自刑杖,徵捧甚督,都下窮民,不勝怨苦,或有以此呈訴於法官,事甚可駭。若有給債之事,則所當具由呈官,依法徵捧,何可任意推捉,貽弊閭閻,若此無憚乎?如此之類,一切禁斷,而若有不遵朝令,私自侵徵者,則入啓重治之意,分付該曹·該府,何如?上曰,前亦有此例,依所達爲之,可也。又所啓,臣於頃日厚陵奉審時,詳知各邑支供之弊,而所進箚記中,未及載錄,故敢此仰達矣。凡奉審事體重大,故大臣以下進去之員甚多,如厚陵,則道里稍遠,所經四邑,不能獨當,自監營,分定列邑,使之支供,故出站之弊,亦甚不貲,況今年凶荒孔慘,宜加節損,大臣之行,則事體有別,略設茶啖,其餘提調以下,則竝除茶啖,以省一分之弊宜當,且各道別星,一體除茶啖事,亦爲分付,何如?上曰,朝家待大臣之道,事體自別,雖在年凶之時,茶啖之供,不可全廢,只令略設,而餘外多官,則勿設茶啖,各道使客之行,亦爲一竝除茶啖,可也。以上朝報
上在昌德宮。停常參·經筵。
副修撰柳栽再度呈辭。入啓。遞差。
昨日左議政睦來善留待引見時,左議政睦來善所啓,且聞各道各邑境內道路,盜賊漸滋,明火殺越之變,處處有之,故卽今外方居民,咸懷恐怯,夜不安寢云。雖饑歲之常患,各道兵使以下,若不別樣譏捕,爲民除害,則前頭之憂,誠不可測。近聞各道兵使以下,不勤捕賊,各邑各面捕盜將之任,民皆厭避,夜不巡檢,閭里之間及場市酒幕,亦無設機戒嚴之事,故賊徒橫行,略無所忌云。兵使以下慢忽之狀,可勝痛哉?令各道監司,別樣嚴飭,察其道內兵使·守令等捕賊勤慢之狀,其中慢忽不勤者,則輒卽啓聞,拿問定罪,以爲懲勵之地。且己巳年十二月,捕盜事目十七條,備局磨鍊啓下,頒布各道,不啻嚴明,而各道兵使·守令等,視爲陳談死法,絶不奉行云,事極痛駭。自今以後,一從其事目,各別擧行之意,更加申飭各道,何如?上曰,竊發之患,凶歲則例多有之,各別譏捕事,亦依所達申飭,而如有慢忽不勤者,輒卽啓聞,以爲拿問定罪之地,可也。又所啓,不幸今年,諸道農事,慘被災害,言念民事,萬分可慮。自上軫恤民隱,量其各道被災之輕重,特給分災,舊還上停捧,纔已蒙允,子惠之澤,靡不講究,而至於身役等,纔因江原監司請減之狀啓,備局,旣以道臣分等啓聞後稟處之意,覆啓蒙允,而第念畿甸,國之根本,大小民役,倍於他道,今年被災之慘,亦甚於他道,故旣給分災,且停舊還上之捧,雖施恤民之澤,而今年木花之失稔,比他道尤甚,詳聞目見其慘災者之說,果如本道啓聞之狀。其在朝家顧恤之道,理宜優異,各樣身布及軍保米·奴婢貢米徵捧之擧,亦不可不參商變通,道內各邑被害輕重,令道臣,各別詳細區別啓聞後,被災尤甚邑,則各樣身布,竝爲停捧,軍保米及奴婢貢米,一竝折半以捧,之次邑則身布納二匹者,減一匹,納一匹半者,減半匹,軍保米及奴婢貢米,減三分之一後,今年減捧米布,則待明秋退捧,而其減捧米布之代,則以賑廳錢米,推移充給,以爲諸各司需用之資,而兵曹減捧之代,則本曹封不動,尙有三千餘同,可以推移調用,至於各軍門所捧米布,亦難準捧,軍布之納二匹者,亦爲折半減捧,軍保米納者,亦爲折半減捧後,其米布減捧之代,自各軍門,以其所儲銀錢,推移調用後,其減捧之米布,則待明秋退捧之意,竝爲分付,以紓饑民目前切迫之憂,何如?上曰,言于廟堂,商確稟旨擧行,可也。
傳曰,今年年事之失稔至此,其在軫恤之道,豈可緩乎?京甸月令物膳,忠淸道物膳,江原道朔膳物膳,咸鏡道物膳,特爲限明秋,稟旨量給事,分付。
掌令朴澄啓曰,卽者,臣與同僚,行相會禮後,掌令睦林重,以前奉敎洪重鼎論劾之意,發言於席上,臣與重鼎,旣有婚家應避之嫌,則不敢可否,與前無異,何敢晏然仍冒乎?請命遞斥臣職。答曰,勿辭。退待物論。
府啓,前奉敎洪重鼎,初雖墜傷,不得供仕,而旣已差愈之後,前後擧動,偃臥不參,其自便之狀,殊甚可駭。及其物議非斥,一番投疏,晏然行公,其爲進退,俱無所據,公議峻激,久愈未已,其在相規之道,不可置而不論。請前奉敎洪重鼎罷職。引嫌而退。嫌不聯名,自有近例,請掌令朴澄出仕。答曰,依啓。
謝恩,執義成瓘,同知李後晟。
副校理朴萬鼎上疏。大槪,敢陳病重實狀,冀蒙恩遞,兼陳區區所懷,以備財察事。入啓。答曰,省疏具悉。湖西民事之孔慘,予豈不知?況近臣之目見而疏陳者,若是其縷縷,當與廟堂,商確而處之,爾其勿辭察職。
咸鏡監司南益熏上疏。大槪,乞蒙恩暇,往省父母墳事。入啓。答曰,省疏具悉。卿其依疏辭往省焉。
有政。以上朝報
吏批啓曰,礪川守楫,加資事,命下矣。楫本階,乃是廣徽,時未資窮,何以爲之?敢稟。傳曰,特爲加資。吏曹謄錄
上在昌德宮。停常參·經筵。
三更,流星出北河星上,入艮方天際,狀如拳,尾長二三尺許,色赤。
獻納朴涏啓曰,臣素抱羸病,兼得寒疾,再三添感,症情危劇,落席昏昏,欲起還仆,恩除已久,尙稽肅謝,迹涉逋慢,心懷踧踖。且日昨筵臣,以洪重鼎當論不論事,重斥諸臺,諸臺以此引避,相繼遞職,而臣獨病甚,不能起動,縮伏累日,尙未自列,俟得小間,今始來避,揆以臺體,所失尤大,何敢一刻仍冒乎?請命遞斥臣職。答曰,勿辭。退待物論。
謝恩,軍資正宋儒龍。
禮曹啓曰,命下矣。今此物膳量減之敎,實出於憂災恤民之至意,京甸·江原·咸鏡等道所封物目,依前例別單書入,以備睿裁,付標啓下後,當爲分付各道,而忠淸道物膳,則自大同廳封進,元無本道直封之物種,此外有若干時産之物,隨其月令而封進,此則其數甚些,本不係於物力,時産獻御之物,其在臣子享上之道,決不可全然減除,湖西時産封進,姑爲仍存,何如?傳曰,允。
禁府,康弘器拿囚。啓。
錦平尉朴弼成,天安郡覲親呈辭。入啓。給由馬。
慶尙監司李玄紀上疏。大槪,乞於南下之路,往省父墳事。入啓。答曰,省疏具悉。卿其依疏辭歷省焉。
院啓,引嫌而退。屬在病告,曾未出肅,追後自列,亦涉過嫌,請獻納朴涏出仕。答曰,依啓。
執義成瓘上疏。大槪,敢暴病狀,冀蒙恩遞,兼陳所懷,以備財察事。入啓。答曰,省疏具悉。目見民事之慘,有此陳疏,當令廟堂,議而處之,爾其勿辭察職。以上朝報
傳曰,上年春,慶德宮移御時,因禁衛大將陳達,本營使之入接於義昌君房矣。今則旣已還御,宮家,亦非永作軍營之所,還給本主事,分付。以上禁衛營謄錄
禮曹啓曰,厚陵神路·御路階砌石,紅門臺石,丁字閣丹靑,曲墻等修改,趁明春始役,而石役則仍爲之事,命下矣。令該監,別定監役官,浮石時所用雜物磨鍊,趁今月內發送,以爲及時浮出之地,而本陵莎草修補始役,亦在於十月十二日,以浮石事進去監役,仍察莎草修補之役,以解廚傳一分之弊,何如?傳曰,允。
上在昌德宮。停常參·經筵。
四更,月入鬼星。
左議政睦來善箚子。大槪,臣之妄言之失,惶恐待罪事。入啓。答曰,省疏具悉卿懇。於卿別無引咎之事,安心勿待罪。仍傳曰,遣史官傳諭。
黃海監司書目,道內松禾·長淵等邑,雹災緣由事。
京畿監司禹昌績,西道各陵奉審後入來。
傳曰,大臣·備局堂上引見。
領中樞府事金德遠箚子。大槪,乞遞內局都提調之任,以便公私事。入啓。答曰,省箚具悉卿懇。啓辭措語,別無他意,何用引咎至此乎?卿其安心勿辭焉。仍傳曰,遣史官傳諭。以上朝報
大臣·備局堂上引見入侍時,慶尙左右兵營合操,依他道停止,營將巡歷,依例擧行事,榻前下敎。
領議政權大運所啓,頃因左議政所達,有南漢·江都兩處移轉餉穀,令所受各邑,一竝捧留事,令廟堂商確稟處事,命下矣。今秋輸納,明春受出,民間之耗費不貲,許令捧留本邑,事甚便好,民之蒙惠亦多,而第各邑守令輩,或不爲督捧,而瞞報上司,有若畢捧者然,若無別樣申飭之擧,則當此凶年,必多虛疏之弊,使各邑,準捧別置後,報知本司,則發遣京官,一一摘奸之意,分付,何如?上曰,依爲之。又所啓,頃日左議政登對時,以年凶,畿甸民人各樣身布蠲減事,有所陳達,而令廟堂稟處事,命下矣。畿甸被災尤甚,根本之地,理宜優恤,而他道被災,雖或有輕重之別,所當一體均施,姑待諸道道臣分等啓聞後,更爲稟定分付,何如?上曰,姑待各道狀聞後,處之,可也。
漢城判尹李義徵所啓,臣待罪備局堂上,各道刷還之事,臣方主管,三南及江原道,則曾因年凶,旣已停止矣。今年畿甸·兩西及北道,被災且甚,而刷還,係是擾民之事,此四道,竝姑一體停刷,何如?上曰,依爲之。
領議政權大運所啓,太僕馬政,漸不如前,至於御乘,則尤難圖得,自前北道開市時,有淸馬買來之規,今亦發遣理馬,齎持價本,使之極擇買得,而理馬所帶一人,草料成給,以爲行路及留駐時供饋之地,且所騎馬二匹,及價本所載馬一匹,令所經各道覓給事,分付,何如?上曰,依爲之。備局謄錄
戶曹判書柳命天所啓,今年年事之失稔孔慘,朝家,旣給分災及水田·旱田等災,本曹歲入之數,必多減縮,而以京倉見在之穀,計其一年應下,則多有不足之患,不可不及今料理。關西所捧田稅穀物五六萬石,欲待明春輸來,以補不足,而關西各邑,例皆捧留本邑,所捧不無虛疎之弊,必須豫爲分付,使之著實捧留,以爲待春初運來之地,而取用之數,則臨時更爲稟定之意,敢達矣。上曰,所達誠然,依爲之。戶曹謄錄
上在昌德宮。停常參·經筵。
去夜,政院啓曰,卽者領中樞府事金德遠處傳諭史官,行到紅馬木近處,猝遇訓鍊都監宮城巡邏將官,前導使令,使之回避,將官,怒其呵禁,結搏使令,毆打驛卒,史官不得前進,退到待漏院,則將官,追至金虎門外,厲聲詬辱,無所不至,旣已辱命,不敢晏然傳諭云。巡邏將官,使其邏卒,敺逐奉命之臣,所率下人,至於恣意詬辱,略無顧忌,此實前所未有之變,殊極驚駭。當該將官及邏卒,令攸司一一摘發,從重科罪,史官則仍令傳諭,何如?傳曰,允。
昨日引見時,領議政權大運所啓,頃日左議政睦來善登對時,以年凶,畿甸民人各樣身布蠲減事,有所陳達,而令廟堂稟處事,命下矣。畿甸,被災尤甚,根本之地,理宜優恤,而他道被災,雖或有輕重之別,所當一體均施,姑待諸道道臣分等啓聞後,更爲稟定分付,何如?上曰,姑待各道狀聞後,處之,可也。戶曹判書柳命天所啓,今年年事之失稔孔慘,朝家旣給分災及水田·旱田等災,本曹歲入之敎,必多減縮,而以京倉見在之穀,計其一年應下,則多有不足之患,不可不及今料理。關西所捧田稅穀物五六萬石,欲待明春輸來,以補不足,而關西各邑,例皆捧留本邑,所捧不無虛疎之弊,必須豫爲分付,使之着實捧留,以爲待春初運來之地,而取用之數,則臨時更爲稟定之意,敢達矣。上曰,所達誠然,依爲之。禮曹判書柳命賢所啓,自前太廟親祭後,例有文廟展謁取稟之規,考諸謄錄,則曾在孝廟朝壬辰年,親祭後,本曹取稟,則自上有今姑停止之命,癸巳年親祭後,則有待秋成更稟之敎,其後連値朝家有故,終未設行,丁卯年親祭後,退行謁聖於九月矣。今此太廟親祭,已定日期,文廟展謁,依例取稟矣。上曰,十月大祭之後,則日氣漸寒,謁聖勢難爲之,明春則不但饑饉必甚,且有式年覆試之科,姑待明年秋成後,更爲稟定,可也。判尹李義徵所啓,臣待罪備局堂上,各道刷還之事,臣方主管,三南及江原道,則曾因年凶,旣已停止矣。今年畿甸兩西及北道,被災且甚,而刷還,係是擾民之事,此四道,竝姑一體停刷,何如?上曰,依爲之。
明日永禧殿親臨酌獻禮時,動駕初嚴,卯初三刻,二嚴二刻三嚴,辰初一刻,開門,罷漏後。
吏曹口傳政事,以李龜齡爲禮曹佐郞。
謝恩,司成李元齡。
昨日引見時,今年還上,勿以雜穀代捧事,榻前定奪。以上朝報
大臣·備局堂上引見入侍時,漢城判尹李義徵所啓,自前華陽亭三軍門把馬時,禁軍·馬兵,一時合圍於一處,各擇可用之馬,而今番則因禁軍別將韓樞所達,許令禁軍輩,先爲執捉,故馬兵,則最後只捉五匹,而亦不合戰馬。禁軍·馬兵,俱是輦下之親兵,他日緩急之用,亦無異同,而且軍中,無偏及之恩,亦均施之惠,此後則勿以今番之事爲式,令禁軍·馬兵,依前例擇執,何如?上曰,初非永爲定式之意,此後捉馬時,馬兵·禁軍,通同擇執,可也。
上在昌德宮。停常參·經筵。
二更五點,地震起自艮方,直去坤方。
禮曹正郞金沆,繕工副奉事尹以典,獻陵兩陵上莎草修補事,出去。
大駕,詣永禧殿,入幕次後,藥房·政院·玉堂問安。答曰,知道。
酌獻禮正時,巳正一刻。
酌獻禮罷後,藥房·政院·玉堂·二品以上·六曹·大司諫問安。答曰,知道。
大駕還宮時,初嚴,午正一刻,二嚴,午正二刻,三嚴,午正三刻。
大駕還宮後,藥房·政院·玉堂問安。答曰,知道。
訓鍊都監啓曰,再昨,傳諭史官,逢着巡邏將官於紅馬木外,怒其不避,退坐待漏院,使所率下人,迫令下馬於金虎門,過去之際,欲爲拿入致責,而將官,終不入去,移時相詰,以致巡更之稽遲,此是前所未有之事也。宮城巡邏,意在戒嚴,而將官之整隊持兵,與行陣無異,故雖經過太廟及闕門之時,皆不下馬,路逢奉命之人,亦無回避之規,而今此史官之以此發怒,再三送言於本院,至有入啓請罪之擧,將官之有罪無罪,自有攸司之覈處,而史官,未諳古規之如許,怒於不當怒之地,起此鬧端,致令莫重巡更,未免稽遲,事之未安,莫此爲甚。後則宮城巡邏之時,雖奉命之人,不得呵禁,長官,亦不回避,以存軍門事體事,捧承傳施行,何如?傳曰,允。
修撰柳憲章上疏。大槪,面部瘡患,一向苦劇,處處膿潰,惡汁常流,全廢澡洗,日事痒痛,以此醜穢之狀,決難進參於今日擧動,敢陳血懇,見阻喉司,彌切惶隕,罔知所措。且自昨夕,寒疾暴作,胸痛苦劇,頃刻之間,若將難保,達曉委頓,直廬之中,終未自力於侍從之班,徑離直所,舁還私次,逋慢之罪,萬殞難贖。玆不避猥越之誅,仰籲於宸嚴之下,伏乞亟罷臣職,仍治臣罪,以勵人臣分義事。入啓。答曰,省疏具悉。爾其勿辭察職。
上在昌德宮。停常參·經筵。
下直,寶城郡守許埰。
輔德李文興初度呈辭。入啓。給由。
藥房啓曰,近來朝晝異候,伏不審夜來,聖候,若何,昨日駕幸眞殿,躬親酌獻,勞動之餘,不瑕有傷?王世子氣候,一樣安寧乎?臣等,無任區區之慮,敢來問安。答曰,知道。無事,世子氣候,一樣平穩矣。
中殿·世子宮,藥房問安。答曰,知道。
平安監司書目,渭源郡守南天樞,爲先罷黜,其罪狀,令攸司稟處事。
成均館官員,以知館事意啓曰,今九月初九日儒生課試,無故日退行事,曾已啓達矣。今月二十八日設行之意,敢啓。答曰,知道。以上朝報
義禁府啓曰,以平安監司狀啓刑曹粘目,渭源郡守南天樞,移本府處置事,允下矣。南天樞,時在任所,依例發遣府羅將,拿來,何如?傳曰,允。
本院啓曰,渭源郡守南天樞拿來事,允下矣。渭源,係是邊地,依例交代後拿來事,分付,何如?傳曰,允。以上義禁府謄錄
弘文館啓曰,本館下番四員內,三員未差,只有修撰柳憲章,獨爲入直,而面部瘡患,遍滿潰爛矣。自去夜,又添寒疾,症勢危重,今此擧動時,不能陪從,則以此病勢,決不可使入直,上番姑降入直。未差闕員,後日政,以在京無故人,盡數差出,以爲牌招入番之地,何如?傳曰,允。以上吏曹謄錄
上在昌德宮。停常參·經筵。
禮曹正郞崔鍌,繕工假監役李瀅,宣陵陵上莎草修補事,出去。
輔德李文興再度呈辭。入啓。遞差。
右承旨沈仲良上疏。大槪,敢陳難安之勢,乞蒙恩遞事。入啓。答曰,省疏具悉。爾其勿辭察職。
備忘記,文臣之輕蔑武臣,已成末路之痼弊,良可寒心也。巡邏將官,雖過闕門,不爲下馬,自是軍門通行之規,而史官,怒於不當怒之事,張皇書送于政院,及其該曹推覈,則終歸爽實,其凌駕武臣,搆虛捏無之狀,殊甚駭異,當該史官罷職。
正言金汝鍵啓曰,臣於數日前,有聞知之事,招致畿營營吏,則稱以監司勿令進去,不卽來現,下習誠可駭。後弊所關,不可不懲,故姑定罰陪,旋聞勿定罰陪,已有朝令,卽爲放送矣。今者京畿監司,至於論報備局,而備局題辭中,有査問處置之語云,臣以一營吏之事,至入於藩臣論報,且入於備局査問,何敢一刻抗顔於臺席乎?請命遞斥臣職。答曰,勿辭。退待物論。
傳曰,諫臣之所欲問者,何事,而招營吏云耶?問于引避臺諫以啓。
政院啓曰,命下矣。問于引避臺諫,則以爲日者陰竹縣監安後尹,擅刑擧子後,仍爲論報巡營云,故考見陰竹縣監報狀,招致營吏云矣。敢啓。傳曰,知道。
罷職現告,假注書鄭漢柱。以上朝報
備邊司啓曰,江都·南漢移轉各穀,捧留本邑事,旣已定奪矣。今年八道失稔,大抵同然。凡係山城及各鎭軍餉移轉穀物,使之一體捧留,以施一分之惠,而一許捧留,則本官,不爲着實督捧,例不無瞞報之弊,各邑準捧別置後,成冊上送于本道監營,而別遣軍官,一一摘奸後,報知本司,以爲憑考處置之地,三南,比他道稍勝,其中稍實邑,則依前輸納于山城及列鎭,被災尤甚邑,則一體停捧之意,分付,何如?答曰,允。備局謄錄
上在昌德宮。停常參·經筵。
卯辰時,有霧氣。
下直,咸鏡監司南益熏。
繕工假監役權聖中,厚陵階砌石浮取事,出去。
以徐文翊爲假注書。
傳曰,咸鏡監司南益熏,留待引見。
進士金南挺等上疏。大槪,先正臣許穆書院已成,請頒華額,以幸斯文事。入啓。答曰,省疏具悉。多士之陳請如此,可不依施焉?
院啓,陰竹縣監安後尹,路遇科儒,呵禁下馬,則科儒等憤怒,相聚捽下,毆辱於大道之中,後尹還官之後,追執數三人,不復究覈,遽加刑訊云。儒生等所爲乖悖,而至於不報上司,擅自用刑,殊甚駭異。請陰竹縣監安後尹拿問定罪,作挐儒生,令本道,明査科罪。引嫌而退。吏習雖駭,處事失宜,請正言金汝鍵遞差。答曰,依啓。
吏曹啓曰,臺諫有闕,政事,取稟。傳曰,明明日爲之。
上在昌德宮。停常參,只晝講。
下直,慶尙監司李玄紀。
傳曰,慶尙監司李玄紀,留待引見。
政院啓曰,啓覆文書,旣已修正矣。吉日,令日官推擇,則初覆,今月十六日,再覆,今月十九日,三覆,今月二十二日,爲吉云,以此分付該曹,何如?傳曰,允。
晝講入侍,同知事權愈,特進官閔就道,承旨沈橃,玉堂朴萬鼎·李濟民,假注書宋遇龍,史官蔡彭胤,兼春秋韓後望,武臣李行益。掌令睦林重,亦爲入侍。
慶尙監司書目,寧海呈,以吏曹參判李玄逸辭職上疏上送事。啓。答曰,省疏具悉卿懇。如渴之志,已悉,而撝謙之章,愈懇,心切愕然,無以爲喩。此時思想,不啻大旱雲霓,飢食渴飮而已。卿毋困我,從速登途,出入筵席,以補不逮。
吏曹佐郞李東標,月課連三次不作,依承傳罷職。
晝講入侍時,禮曹,兼春秋朴希閔,今姑減下,以他無故郞官啓下,承文院判校,宗薄寺正,後日政,亦以在京無故人,差出事,榻前定奪。
掌令睦林重所啓,金堤郡守呂翼齊,老於吏事,手段甚滑,屢典縣邑,多有不謹之誚,及莅本郡,猶踵前習,其田稅·大同,各樣米糆捧上之際,必以大斗捧之,改量作石,盡歸肥己之資。且場市收稅,自有其規,而別定下人,倍簁勒徵,怨聲載路,傳聞狼藉,決不可仍置其任,重貽生民之害。請金堤郡守呂翼齊,拿問定罪。上曰,依啓。又所啓,順安縣令金大任,到任以後,無一善狀,沈酗麯糵,公務專廢,蠱惑邑婢,每事必聽,擧措怪駭,害及民間。且前歲勅行之時,稱以需用,無名之錢,逐戶濫懲,厥數不尠,盡歸私橐,謗言喧騰,至今未已。如此之人,不可仍畀字牧之任,請順安縣令金大任,拿問定罪。上曰,依啓。已上朝報
義禁府啓曰,以平安兵使狀啓,刑曹粘目,兵營軍官前主簿南弘璧,乫軒洞前權管崔俊傑等,移本府處置事,允下矣。南弘璧·崔俊傑,自本道未及上來,依例發遣府羅將,拿來,何如?傳曰,允。已上禁府謄錄
入侍時,行副護軍李行益所啓,臣待罪黃海兵使時,諸色軍兵點檢,則其中黃州馬兵,至於一千三百名,而所持戰馬者,未滿二百名,其餘,則無馬,而所謂有馬者,皆是駑駘,軍政之如是虛疎,皆由於判官之不能申飭。兵使,非不嚴飭,而有形勢判官,視之尋常,上司分付,慢不擧行,若使强迫,則民有相較之事,上下之官,全不致察,前官如是,後官如是,軍政之抛棄,極其寒心,此一款,不可不變通也。兵使,旣兼牧使,兵營所屬馬兵及束伍·逃故充定,兵營,專管申飭,則上下官,可無相較,而軍政,似爲着實,下詢大臣,變通,何如?上曰,兵使主管,然後可以着實,今後兵使,主管爲之事,分付,可也。
上在昌德宮。停常參·經筵。
禮曹啓曰,命下矣。自上展謁園陵之際,旣以淺淡服將事,隨駕百僚,亦從上服而入參,則隣陵攝行之官,獨以黑團領行禮,揆諸事理,雖未知其十分穩當,而行之旣久,作一舊例,考諸五禮儀,亦無可據之文,臣曹實難擅自變通,議于大臣而處之,何如?傳曰,允事,命下矣。議于大臣,則領議政權大運,右議政閔黯,以爲臣老病昏劣,神思茫然,雖微細之事,不敢出意見論是非,況於典禮變改,何可容易獻議乎?第念陵寢祀事,忌辰祭,則獻官以下,以淺淡服將事,而其他祀事,則皆以吉服行祭,例也。自上展謁時,則陪祭百官,亦以淺淡服進參,此則從上服之意也。至於遣官攝祀,則儀文自別,與陪祭不同,不得變其吉服,意必有所在,而此禮,自祖宗朝,遵行已久,其間雖有疑訝之見,尙不請改者,無乃難於輕變舊章而然歟?當初定制時,必有講究稟旨之事,而我國文獻無徵,有不可考歟?無於禮之禮,如臣老昏之見,難以臆度,率口仰對,伏惟上裁。領中樞府事金德遠,以爲園陵親祀時,隣陵攝祀之官,以吉服將事者,殊無從上服之義,故大臣陳達,蓋出於此,而陪祭則從上服,攝祀則着吉服者,行之旣久,意有所在,陵寢旣別,則恐不可以遠近攝祀,服色有所差別,而莫重典禮,不敢率爾仰對,伏惟上裁。大臣之意如此,上裁,何如?傳曰,攝祀,則依舊例,以吉服行禮,可也。
京畿監司書目,楊州·坡州·利川·砥平·楊根等邑呈,以九月二十四日三更量,地震事。
戶曹參判閔就道上疏。大槪,乞蒙恩暇,往省父母墳事。入啓。答曰,省疏具悉。卿其依疏辭往省焉。
承文院副正字鄭宇柱,月課連三次不作,依承傳罷職。
觀象監,今月初一日巳時,太白見於未地。啓。已上朝報
弘文館啓曰,本館下番四員內,二員未差,修撰柳憲章,身病呈辭,副修撰李濟民,獨爲入直矣,今因推考,照律解見任。柳憲章,病勢雖重,他無推移之員,牌招入直,未差闕員,以在京無故人,後日政,盡數差出,卽爲牌招入直之地,何如?傳曰,允。
禮曹啓曰,本曹近甚事多,郞廳雖備員數,或不無苟簡之時,卽今以獻陵·宣陵改莎草之役,郞廳二員,則往兩處,一員,以諸處致祭事,出往未及還朝,佐郞朴希閔,受由下鄕,還來遲速,未可豫料。前頭太廟親祭迫近,且有齊陵·厚陵·順陵修改之擧,進去郞廳,無以推移,佐郞朴希閔,今姑改差,其代,以在京無故人,後日政差出,以爲察任之地,何如?傳曰,允。吏曹謄錄
禁衛營啓曰,今春江都所築女墻傾頹處,待秋完築事,已自備局定奪矣。本營所管江都女墻傾頹處,前月十九日,旣已畢築之意,敢啓。
入侍時,宗廟擧動,正値寒節,且將經夜,禁軍·馬兵,姑勿具甲胄事,榻前下敎。以上禁衛營謄錄
上在昌德宮。停常參·經筵。
下直,洪川縣監李玄齡。
傳曰,大臣·備局堂上引見。引見時,大司諫睦林一所啓,頃日傳諭史官,與巡邏將官相較,虛張罪狀,書送政院,當該史官,固有罪也,而承宣處,惟允之地,不加詳察,率爾陳啓,及其事歸無實之後,只以一疏,歸咎郞僚,而旋卽行公,事雖微細,不可無規警之道。請右承旨沈仲良,從重推考。上曰,近來文臣之凌駕武臣,已成弊習,而頃日年少史官,張皇書送,至於啓稟,及其該曹之推覈也,竟歸爽實,故史官,則旣爲警責矣。入直承旨,不爲詳問曲折,率爾陳啓,亦不無所失,而循例陳疏,旋卽行公,殊未妥當,依啓。
禮曹正郞金沆,獻陵兩陵上莎草修補後,入來。
引見時,左議政睦來善所啓,目今天災地異,疊現層出,八路飢荒,民事孔棘。自上惕然憂懼,凡係弭災恤民之道,無所不盡,至有三道進上物膳,及朔膳裁減之命,凡在聽聞,孰不欽仰感歎哉?臣取見禮曹別單,則自今年十一月,至明年九月,裁減付標,極其浩多,此雖出於聖上遇災節損之至意,其在臣子享上之道,豈不大爲未安乎?上供所減,至於此多,而朝臣食祿,一如常年,斷無是理,請令該曹,考例減祿,而今十月等頒祿已迫,自明年正月等爲始,稟旨擧行,宜當。此外凡事,可以裁減者,亦令該廳·該曹堂上,就議廟堂,考例稟處,何如?上曰,依此爲之,而朝臣祿俸,元來不多,今又裁減,則殊非忠信重祿之道,而大臣所陳如此,自明年正月等,考例裁減,可也。又所啓,當此災異孔慘之日,弭災慮囚之擧,亦所當盡,敢此仰達。近間京外,多有滯獄之弊,而或有經年未決之獄云,按獄之官,辨其情僞,速爲處決,宜無冤鬱之弊,而遷延未決,事甚未安,從速處決,俾無滯獄之弊事,分付京外,以爲導引和氣之一助,何如?上曰,依爲之,可也。又所啓,賑廳各穀,畿內各官,辛未·戊辰兩年未納者,及今年春夏間,因道臣啓請移轉者,合而計之,則七千五百六石零,當此畿內大無之年,受食飢民,決無備納之勢,不可不變通之意,問議于該廳堂上,則亦以爲然。近又詳聞各道之災荒,莫有甚於畿甸之慘云。前後移轉京倉各穀,尤甚邑則今姑停捧,之次邑則捧留本官,以爲明春賑資後,待明秋收捧,何如?上曰,事甚便好,依爲之,可也。右議政閔黯所啓,左相,今陳滯獄之弊,而臣有所懷,敢有所仰達。日者李佐雲之子呈狀內,言其父,以理馬,得罪於惠郞李昌興,被打致死云。京兆檢屍時,又告以偸米,逢杖後,飮酒而死云,而至不欲檢驗,及其檢屍也,實因則以被打致死,懸錄矣。李昌興所招內,貢物分給時,佐雲,偸米現捉,故決笞十度,過飮慰酒,以致殞命云。書吏朱必興所供,與李昌興相符,所謂飮酒者,一二人招內,果各飮以數杯云。金吾,致疑佐雲妻子及朱必興,竝爲拿問,必興之招,與前招無異,佐雲妻與子,則所供,亦如前招,而以爲若不被打,何以飮酒云。金吾,請仍囚朱必興及佐雲妻子,而令捕廳窺伺執杖使令在逃者,憑問處斷云,臣意以爲不然矣。凡殺獄,先問事干者,以其有疑而然也。必興,旣是昌興之下吏,則似難爲事干於官員生死之間,而所謂元隻事干,俱謂之被打實因,亦以被笞懸錄,他不必言也。使令,旣以身犯殺獄逃躱,則得捉似未易,雖或得捉所招,與朱必興,宜無異同,使令處設有當問之事,亦可問於必興也。必欲捉得使令後,欲決此獄,則了當恐無期也。臣之妄見,以爲昌興,果因佐雲偸米而治罪,則佐雲雖死,在所勿問,如其不然,只當依法治之而已,杖數多少,雖有差異之處,此獄肯綮,在於偸米與否,而不在於杖數多寡也。所謂飮酒云者,得於傳聞云,而果得饋酒之人,欲爲夫與父復讐之人,猶能變辭言其非杖也,酒云,則此亦何可信也?然開倉之時,例有酒市,佐雲之婿,又是倉屬,則被杖後饋酒,在所必然,而十餘笞杖,四五杯酒,俱非殺人之物,獄成之後,罪疑惟輕,當在於睿裁之如何,有司,只當從文案施行也。且義理,雖不可盡責於愚迷下賤,爲夫爲父之心,豈以賢愚貴賤而有間也?佐雲之妻,曾不少難於歸其賊名於亡夫,而捨其實因所懸之被笞,必欲實其得於傳聞之過飮,抑何理也?佐雲,亦有他子云,而獨使十四歲稚弟對辨,晏然坐視,此而不治,無以爲國,似不可不嚴刑定配也。兪夏益曰,佐雲之妻與子,獄事未究竟前,先爲定配,則恐無憑問之端矣。右議政閔黯曰,此言,是矣。上曰,大臣所達,誠是。佐雲之妻,以其夫不死於明白被罪之笞杖,死於飮酒云者,極涉殊常,佐雲之他子,不爲對辨於爲父復讐之獄,亦涉痛駭。其情狀,令該曹爲先嚴刑窮問,朱必興·李昌興,亦爲議啓。又所啓,捕盜軍官朱天澤,被打於醉人,訴於本廳,本廳,發遣軍官捉來,軍官,先自亂打,大將,仍加亂杖,以致殞命。大將黃徵,以此被罪,軍官全壽萬,方爲受刑,朱天澤,則自該曹結末間,請仍囚矣。全壽萬承款,則當爲償命,未死之前,必不就服,如此之際,天澤,旣無所犯,而無放釋之期,其罪有無間,似當爲先處斷矣。上曰,令該曹稟處,可也。
觀象監,今月初三日辰時,雨雹,狀如豆。啓。
引見時,左議政睦來善所啓,當此右文之日,不可不培養文才,而卽今朝臣中,優於文才者,方在坐癈中,敢此仰達。前監司李瑞雨,以前任咸鏡監司時,不能檢飭之事,奪告身矣。此則旣已收敍,又以嶺南移轉穀物,不爲及時移送,至於坐罷,而文才可惜,似當有變通收用之道矣。右議政閔黯曰,藝文提學,有闕已久,無備擬之人,不得差出,瑞兩所坐,旣非重罪,則收敍調用,似乎合宜矣。上曰,李瑞雨,特爲敍用,可也。
吏曹判書吳始復所啓,忠淸監司朴紳,以濫率守令決杖事,有所陳啓,啓下本曹,而其中淸風府使金澍,海美縣監羅弘佐,處子女息,率來成婚,申飭之後,旣已還送,與無緣濫率,有間。洪州牧使權是經,曾經本道監司,自營門決杖,有所難便,請令該曹稟處矣。淸風·海美兩邑守令,率來女息,成婚留置,朝令申飭後,始爲還送,則同歸於濫率之科,不可區別,當爲一體決杖,而至於權是經,曾經本道方面之任,其在事面,拿致營下決杖,雖曰難便,旣非法例之可論,則至於啓稟,殊甚非矣。但曾前全羅監司李鳳徵,爲開城留守時,以曾任順天時事,當爲決杖,而朝家,以爲宰臣之決杖,有傷事面,只爲推考。會寧府使李道源,則亦於全羅兵使時,有決杖之事,而朝家,亦嘗變通。今此權是經,已經本道監司,則亦似有變通之道,下詢大臣而處之,何如?左議政睦來善曰,李道源,則方爲兵使,故朝家別爲變通,而權是經,以守令,旣犯決罪之科,則藩臣,當爲一遵事目而已,安敢率爾啓稟耶?右議政閔黯曰,朝廷之上,體面爲重,凡係體面間事,自朝廷不可不顧,此與李道源事,有些不同,而比之李鳳徵,無甚異同,李鳳徵罪止決杖而已,故除其決杖,權是經,旣在當罷之科,以其犯人之多,定以決杖矣。決杖難便,則似當論以本罪矣。上曰,旣經本道道臣,則決杖之罰,有損體面,令該曹罷職也。
戶曹判書柳命天所啓,義州府尹申㶅,報備局及本曹,以爲本府年事失稔,飢民賑救之資,不可不豫爲料理,本府傍近邑戶曹捧留田稅,欲爲請買云。西邊災荒尤甚,賑救之道,不可不念,且開春後,本曹,亦當有輸用之事,而道里頗遠處,則似難輸致,江邊六邑所儲穀物,依所報許賣,何如?右議政閔黯曰,邊邑守令,爲凶歲賑民之資,請買穀物,在朝家之道,不可不許矣。左議政睦來善曰,龜城·朔州·江界等處,多有捧留穀物,而道里絶遠,實難運來于京,而本府凶荒如此,則參酌許賣,似好,首相之意,亦如此矣。上曰,依爲之,可也。
判尹李義徵所啓,停債之令,已下,富者之債,貧者貸之,得免侵徵之弊,此則貧者之大幸,而第於其間,有難處之端,故敢此仰達矣。有無相資,民間常事,雖貧者,如得小財,則以其用餘,見貸他人,其還報之期,指日苦待,自有禁令之後,至有已備而不給者。以此民情爲鬱,牟利殖貨者之債,固宜停止,而如此貧賤之類,合有變通之道矣。左議政睦來善曰,自前凶歲,雖有停債之令,而小小徵債等事,亦許徵給矣。右議政閔黯曰,京中之人,無耕作之事,而皆是買賣殖利資生之類也。自前凶年,雖有停債之令,而京中,則不得全然停止,故曾有限年徵捧之規矣。義徵曰,限三年乎,限二年乎?上曰,限三年徵捧,可也。
謝恩,學諭宋遇龍,副修撰朴涏,獻納柳憲章。
吏曹啓曰,來初七日,祿都目政事,爲之之意,敢啓。傳曰,知道。
吏曹啓目,前通川縣監尹敏聖,前雲山郡守趙夏亨,前盈德縣令張萬春,前新溪縣令洪禹績,前陽城縣監洪鎭宗,前懷德縣監李仁望,前稷山縣監兪命聃等,庚午年冬,以災傷差錯,罷黜爲白有如可,已經二年,依法典敍用,何如?啓依允。已上朝報
御營廳啓曰,三軍門所築女墻傾圮之處,仍令都廳以下牌將等,待雨霽秋生,更爲監築事,自備局曾已入啓定奪矣,本廳所管江都女墻頹毁處,旣已畢築之意,敢啓。傳曰,知道。已上吏曹謄錄
義禁府啓曰,今日入侍時,因右議政閔黯所啓,李佐雲妻與他子,令該曹嚴刑窮問事,啓下,故佐雲妻惡德,移送刑曹矣,令該府嚴刑窮問事,改付標啓下,惡德還囚,而其他子,則不知去處,令左右捕盜廳,跟捕之意,分付,何如?傳曰,允。已上禁府謄錄
入侍時,宗廟擧動時,正値寒節,且將經夜,禁軍·馬兵,姑勿具甲胄事,榻前下敎。以上御營廳謄錄
入侍時,江都女墻修補之役,旣已完畢,當初監董將官等,守令承傳,待闕擬望事,榻前下敎。
訓鍊都監啓曰,三軍門所築女墻傾頹之處,仍令都廳以下牌將等,更爲監築事,自備局曾已入啓定奪矣。都監所管江都女墻頹毁處,旣已畢築之意,敢啓。傳曰,知道。
禁衛營啓曰,今春江都所築女墻傾頹處,待秋更爲完築事,已自備局定奪矣,本營所管江都女墻頹毁處,前月十九日,旣已畢築之意,敢啓。傳曰,知道。
入侍時,左議政睦來善所啓,春川防禦使李玄錫,以軍務面議事,上來,聽其所言,則以爲仁祖戊戌年,因備局啓辭,江原道,未有兵使,戎政無所主管,故春川府使,以防禦使下批,以肅軍政事,定奪。己卯年,又因備局啓辭,以防禦使兼府使,下批,益重其名號,而孝宗朝丙申,因備局啓辭,江陵鎭所屬各邑軍兵,則屬於本道,原州·准陽兩鎭軍兵,則屬於南漢山城事,定奪。戊戌年,守禦廳關內,嶺西各邑軍兵,令防禦使,一年一番巡審鍊習事,定奪。乙巳年,守禦使狀啓,江原道兩營軍兵,防禦使,當爲率領,而將令防禦使設行秋操,凡係軍務,無遺整頓,然後時或發遣中軍從事官,考閱勤慢事,定奪。壬子年,兵曹關內嶺東九邑軍兵,則屬於三陟營將,嶺西十七邑軍兵,則防禦使巡歷試藝,一依營將例施行,且以淮陽等十邑軍兵,及春川府軍兵,皆隷於鐵原營將。所謂防禦使,今無所統,莫重軍政,與當事目,大相逕庭,朝家,若罷防禦使,則已,若存防禦使,則別爲變通,宜當云云。以此李玄錫之言觀之,則江原一道軍政之紊亂,誠爲可慮。臣等,與首相及備局諸宰相議,則仁祖朝,慮其江原一道戎政之無所主管,旣設防禦使之後,中間輾轉變更,以致防禦使有名無實,到今不可不變通,原州鎭軍兵,屬於南漢,嶺東九邑軍兵,屬於三陟營將,淮陽鎭十邑軍兵,及春川府軍兵,則屬於鐵原營將,如是分屬之後,本道無統領之將,是甚可慮。似當依當初事目,令防禦使,兼春川府使,竝爲統領,而每年或春操,或秋操時,巡審檢飭,且原州鎭軍兵,臨亂之時,當入於南漢,而勢未及入於南漢,則令防禦使,爲率領之官,臨亂處變,似合事宜。如是變通之意,本道監司處,不可不詢問,啓聞後,防禦事目,更爲磨鍊啓下,分付防禦使處,使之擧行,宜當。第此事,旣與首相相議,而事係軍政,待首相復命後,更加下詢而處之,何如?上曰,江原道,無兵使,故軍政之紊亂,如此,誠爲可慮。所陳之事,依爲之,可也。又所啓,目今天災地異,疊見層出,八路飢荒,民事孔極,自上惕然憂懼,凡係弭災恤民之道,無所不盡,至有三道進上物膳,及朔膳裁減之命,凡在聽聞,孰不欽仰感歎哉?臣取見禮曹別單,則自今年十一月,至明年九月,裁減付標,極其浩多,此雖出於聖上遇災節損之至意,其在臣子享上之道,豈不大爲未安乎?上供所減,至於此多,而朝臣食祿,一如常年,斷無是理。請令該曹,考例減祿,而今十月等頒祿已迫,自明年正月等爲始,稟旨擧行,宜當。此外凡事,可以裁減者,亦令該廳·該曹堂上,就議廟堂,考例稟處,何如?上曰,依此爲之,而朝臣祿俸,元來不多,今又裁減,則殊非忠信重祿之道,而大臣所陳如此,自明年正月等,考例裁減,可也。
行吏曹判書吳始復所啓,臣頃日出往南漢,留住累日,城內外各處,俱爲看審,蜂巖,則已築東城,而自蜂巖,東距六七百步,有汗峯,此峯特立甚峻,而山城厥邊最低,登此峯,則俯瞰城中,且與城東邊相距四百步,此甚要害處也。若築墩於峯上,使數百軍兵守之,則敵兵,何敢來逼乎?且此峯上築墩處,周廻不過九十餘步,雖欲築墩,亦不至於多費物力矣。第臣孤陋之見,有難率爾獨斷,前頭英陵·寧陵,如有奉審之擧,則路當由山城,與大臣更爲看審形便後,稟處,何如?左議政睦來善曰,曾在丙子年,臣亦扈入山城,其時事,尙今記得矣。敵兵,據其峯頭,以大砲向放城中,且設雲梯,爲陷城之計,其危急之勢,何可盡言?今若築於此峯,則敵兵不敢近於城東矣。上曰,汗峯築墩,勢不可已,何待大臣看審後爲之?依所達築之,可也。始復曰,汗峯築墩事,旣已蒙允,不可遲待後日,當於明春料理爲之,而南漢所屬楊州·竹山等營軍兵,則明春飢困特甚之時,決不可驅策赴役,城內民人,則本無耕作之事,只於穀物糶糴時,以煙價資賴矣。今聞各邑移轉捧留之報,頓無止接居生之望云,亦甚可慮。城內民丁,殆近千人,若於明春始役時,計給料布,使之董役,則此亦賑救之一道也。但料米,自本廳某條措置,而布則實無出處矣。右議政閔黯曰,守禦廳,本無物力,墩臺旣已許築,則自朝家亦不無顧見之道,兵曹餘丁木,磨鍊劃給,何如?上曰,依爲之。又所啓,江都·南漢,俱是保障之地,江都,則戶曹及各衛門銀布,有所輸置者,而南漢,則全無所儲矣,曾在丙子板蕩之日,仁廟,以戰士賞格,亦不得頒給,屢致下敎矣。常平廳錢·布·穀物,前頭賑救之時,有難保其餘裕,而至於銀子,則幾至二萬兩,其中一萬兩,姑爲輸置於南漢,而入啓會計文書,則以本廳銀子一萬兩,移送南漢懸,前頭雖有不得已取用事,運致需用,亦似無妨,敢此仰達矣。左議政睦來善曰,吏判之言,誠爲得當矣。上曰,所達誠是。依爲之,可也。
訓鍊大將李義徵所啓,江都築城時,他軍門,則以元軍立役,而都監,則募集役夫,給價雇立,雖有豫期料辦之物,許多役價,難以繼給,不得已以江都所在仙源庫米布,出用,所謂仙源庫米布,乃是待變之具,不可不及時充上,而軍門財力,已渴於築役,卽今形勢,有同强弩之末,勢實無從他拮据之策,誠爲渴悶矣。都監所儲銅錫,其數頗優,若以此鑄得錢文,則不但可充仙源庫取用之數,亦將有補於軍門不時之需,故敢此仰達矣。右議政閔黯曰,他處鑄錢,朝家不許,此則事係軍政,訓將所請,似當許之,姑待首相還朝後,鑄錢數及爐數,議定許鑄,似可矣。上曰,江都保障之地,所用軍需,不可不充數,姑許鑄錢,可也。已上備局謄錄
上在昌德宮。停常參·經筵。
下直,舒川郡守吳尙游。
右承旨沈仲良初度呈辭。入啓。遞差。
吏曹啓曰,承旨有闕,政事,取稟。傳曰,明日爲之。
明原君偘箚子。大槪,乞蒙恩數,往省父母墳事。入啓。答曰,省箚具悉。卿其依箚辭,安心往來焉。仍傳曰,給由馬,澆奠床備給。
禁府,安後尹拿囚。啓。
領議政權大運,繕工提調李觀徵,禮曹判書柳命賢,正郞崔鍌,繕工假監役李瀅,獻陵·宣陵陵上莎草修補後,入來。以上朝報
傳曰,頃因都監馬兵等上言,覆啓內,春秋中旬時入格,受兒馬帖之類,雖捧承傳,而終身徒受空帖而已。故軍兵等,故爲虛射虛放,不願入於受帖之分數,其情可矜,亦無激勸之意,而馬帖價上下,非都監所管,請令該寺稟處,則本寺以物力之匱乏,防啓矣。第近來軍兵等賞格之事,雖係舊規,只事請減,不爲顧恤,則是豈穩當底道理乎?許多馬帖,雖不可以價木,盡數上下,亦不宜全然防塞,以孤軍兵之情願,今後每等中旬,三分之一,以價木題給事,分付司僕寺。已上太僕寺謄錄
上在昌德宮。停常參·經筵。
左議政睦來善箚子。大槪,臣有妄率之失,惶恐待罪事。入啓。答曰,省箚具悉。卿之引過,無乃太過乎?安心勿待罪。仍傳曰,遣史官傳諭。
有政。吏批,以李麟徵爲承旨,宋道涵爲禮曹佐郞,李濟民爲宗簿寺正,羅星度爲長陵參奉,金沆爲成均館司藝,李樟爲陰竹縣監,崔琥爲成均典籍,李瑞雨爲工曹參判,金俶爲吉州牧使,朴昌漢爲司僕寺正,權尙任爲承文院判校,柳晉昌爲禮賓寺正,南壽奎爲義禁府都事,元徽爲司宰監僉正,李頤晩爲禮曹正郞,鄭來祥爲濟用監正,李舜元爲相禮,密城都正栻爲司饔提調,嚴緝爲兵曹參知,洪柱震爲弼善,李邰爲金堤郡守,尹就五爲永興府使,朴涏爲副修撰,成儁爲順安縣令,李大齡爲麒麟察訪,李善溥爲洪州牧使,柳憲章爲獻納,兼春秋單崔鍌,兼養賢庫直長單元致道,兼漢學敎授單朴涏,熊川縣監權頔,今加通政。已上朝報
上在昌德宮。停常參·經筵。
四更,坤方·西方,有氣如火光。
禁府,李鑰拿囚。啓。已上朝報
上在昌德宮。停常參·經筵。
冬享大祭齋戒。
五更,有霧氣。
工曹參判李瑞兩辭職上疏。入啓。答曰,省疏具悉。今玆特敍,意非偶然,卿其勿辭,從速察職。
有政。吏批,以鄭維岳爲內資提調,權頀爲典籍,柳後光爲禁府都事,李元齡爲輔德,東學訓導單,李世賢,分差兼西學敎授單,李畯,前萬戶高尙屹,年八十今加通政。已上朝報
上在昌德宮。停常參·經筵。
昧爽至辰時,有霧氣。
巳時,太白見於未地。
假注書,以李錫三落點
明日宗廟冬享大祭親臨擧動時,出宮初嚴,辰正一刻,二嚴,巳初初刻三嚴,巳初三刻。
親祭正時,四更一點。
金羅監司書目,本道農事,嚴霜之後,直立枯損,到處同然,變通給災之意,爲先馳啓事。
吏曹口傳政事,以李龜齡爲兵曹佐郞,以沈最良爲掌樂正。已上朝報
兵曹啓曰,本曹郞廳八員內,正郞朴明義,奉命出仕,正郞南至熏·李敏英,佐郞趙德純·丁思愼·李漢宗,差祭,正郞李坽,內司入直,佐郞金壽聃,身病猝劇,明日外司上直,他無推移之員,佐郞金壽聃,今姑改差,卽爲口傳差出,使之察任,何如?傳曰,允。
吏曹啓曰,卽接掌樂院牒報,則本院正李寅賓,素患脚氣之痛,數日來添劇,末由起動,大祭協律郞之任,萬無趨蹌之望,速爲變通云。凡五享大祭,親臨時協律郞,以本院正爲之,載在法典,而李寅賓,病勢如此,旣難堪任,而次官陞差,亦涉苟且,李寅賓,今姑改差,其代,卽爲口傳差出,何如?傳曰,允。
大駕詣宗廟,入齋室後,藥房·政院·玉堂問安。答曰,知道。
望廟禮後,藥房·政院·玉堂問安。答曰,知道。
明日親祭時,開門,三更一點。已上朝報
祭罷後,藥房·政院·玉堂·二品以上·六曹·大司諫問安。答曰,知道。
大駕還宮時,初嚴,卯正三刻,二嚴,卯正四刻,三嚴,辰初一刻。
大駕還宮後,藥房·政院·玉堂問安。答曰,知道。
禮曹正郞趙世恒,厚陵兩陵上莎草修補事,出去。
全羅都事書目,珍山縣監沈思沈,災傷差錯罷黜事。
一更,月有小暈。啓。已上朝報
上在昌德宮。停常參·經筵。
禮曹參判李沃,正郞李頣晩,齊陵望柱臺石改排事,出去。
禮曹正郞崔鍌,繕工奉事申廣濟,順陵陵上莎草修補事,出去。
下直,古城僉使李尙俊。
藥房啓曰,親享太廟,徹曉將事,裸獻陞降之際,恐有勞傷之患,伏未審夜來聖體,若何,王世子氣候,一向安寧乎?臣等,終宵耿耿,敢來問安。答曰,知道。無事。世子氣候,一向平穩矣。
中殿·世子宮,藥房問安。答曰,知道。
正言李一台初度呈辭。入啓。給由。
政院啓曰,右承旨李麟徵,昨日陳疏還出給之後,今日又爲來呈,觀其措語,則兒息猝然患痘,症情極重,至情所在,不得不親自救護,身旣薰染,勢難仕進云。元疏不敢捧入,而似當有變通之道,何以爲之?敢稟。傳曰,今姑改遞。
又啓曰,來十五日,儒生殿講日次,取稟。傳曰,爲之。
吏曹啓曰,承旨有闕,政事,取稟。傳曰,明日爲之。已上報報
上在昌德宮。停常參·經筵。
以元致道爲假注書。
謝恩,右承旨沈橃。
館學儒生金泰潤等上疏。大槪,請克篤誠禮,召還國子祭酒李玄逸,以幸國家,以副士林之望事。入啓。答曰,省疏具悉。縷縷疏陳,一則尊賢,一則爲國,深用嘉尙。顧予招延之誠,豈云少弛哉?且緣情志不孚,勉諭頻繁,而遐心莫回,慙赧之極,無以爲懷。第節屆寒沍,道途云遠,此時敦迫,有欠禮待,稍俟載陽,益篤誠意,期致左右而後已焉。
觀象監,巳時,太白見於未地。啓。
有政。吏批,以洪重夏爲正言,李坽爲珍山縣監,李瑞雨爲藝文提學,南壽奎爲宗簿主簿,李寅賓爲司成,李濟民爲弘文修撰,金壽聃爲禮曹佐郞,李壽徵爲承旨。已上朝報
義禁府啓曰,以黃海監司啓本,刑曹粘目,前訓鍊院僉正金孝曾,移本府處置事,允下矣。金孝曾,時在安岳地本家云,依例發遣府羅將,拿來,何如?傳曰,允。已上禁府謄錄
上在昌德宮。停常參·經筵。
副提學閔昌道上疏。大槪,臣方來到城外,義當趁卽納符,而顧臣所叨之職,決難冒進承當,懇乞亟收成命,以便公私事。入啓。答曰,省疏具悉。爾其勿辭,從速察職。
傳曰,史官三員待命,騎馬九匹立之,津船等處,內摘奸。
謝恩,副提學閔昌道。
慶尙監司書目,尙州呈,以大司諫李聃命,行到本州,身病轉劇,不得上去事。啓。傳曰,卿辭至此,本職,今姑許遞事。下諭。
傳曰,大臣·備局堂上引見。引見時,進善,以單望差出事,及淸州牧使尹以道,改差事,及前佐郞李東標敍用,吏曹佐郞,以二望備擬事,榻前下敎。
司諫李宇晉所啓,大丘判官尹聖瑀,身居營邑,政多濫猾,蠱惑官妓,免役蓄衙,鄙瑣之事,病民之端,不一而足,而至於軍額充定,委諸吏胥,獄訟立落,以賂多少,闔境嗷嗷,衆口藉藉。如此之人,不可仍畀字牧之任,重貽凶歲生民之害,請大丘判官尹聖瑀,罷職不敍。上曰,風聞未必盡信,更加詳察處之。
又所啓,新除授正言洪重夏,時在忠淸道忠州地,請斯速乘馹上來事,下諭。上曰,依啓。
吏曹啓曰,臺諫有闕,政事,取稟。傳曰,明日爲之。
京畿監司書目,果川呈,以左副承旨權歆辭職上疏,上送事。啓遞差。
禁府,南弘璧·崔俊傑·呂翼齊,拿囚。
黃海都事書目,殷栗縣監安健之,災傷差錯罷黜事。
引見時,東醫寶鑑板本,分付全羅監司,更爲開刊事,榻前下敎。
引見時,禮曹判書柳命賢所啓,宣陵王后陵上曲墻外,松木多有逼近者,以致陽氣不照,莎草枯損,前頭雨雪,亦不無僵仆之患,殊甚可慮。擇斫其中最爲逼近者,數十餘條,在所不已,冬至祝文中,以松木斫伐之意,措辭添入,發遣本曹郞廳與本陵參奉,眼同斫伐後,所斫條數,使之書啓,何如?上曰,依爲之。
領議政權大運所啓,以慶尙前監司閔昌道啓聞,刑曹回啓,假造銀貨之律,議大臣定奪事,命下矣。律文,僞造楮貨,私鑄銅錢者,皆以一罪論斷,則假造銀貨,似爲尤重,末世人心,漸多巧僞,若不嚴立科條,痛加禁斷,則將無以杜後弊。臣意,則宜以一罪論斷,而一罪,亦有待時·不待時之別,此則以不待時處斷,定爲法令,似宜矣。左議政睦來善曰,僞造銀貨之罪,與假造楮貨,私鑄銅錢者,宜無異同,論以一罪,斷不可已也。右議政閔黯曰,近者我國採銀之處,頗多,則不可不嚴立禁令,以防奸僞矣。刑曹判書睦昌明曰,仁祖朝,銀匠池得龍,以假造銀貨之罪,至於梟示籍沒云,而此出於一時定奪,未有著爲令甲之事,故本曹,亦無文書之可考矣。上曰,假造銀貨之罪,比諸私鑄銅錢,尤重,論以不待時處斬,可也。
刑曹判書睦昌明所啓,頃日筵中,右議政,以周天澤,旣無所犯,而無放釋之期,有罪無罪間,似當先爲處斷事,有所啓達,而令該曹稟處事,命下矣。當初魯尙益,與周天澤相鬪之故,被打於捕盜軍官,又被亂扙而致死,故天澤獄事,結末間姑爲仍囚矣。金壽萬·趙男等,雖至承款,其罪似不至償命,而尙此不服,結末未易,天澤,旣無所犯,而一向滯囚,似當有分揀之道,而事關殺獄,下詢于入侍大臣而處之,何如?領議政權大運曰,周天澤,今無可罪之事,則似不當一向牢囚矣。上曰,然則周天澤,放送,可也。已上朝報
義禁府啓曰,以慶尙監司啓本,刑曹粘目,前柒原縣監朴炫,移本府處置事,允下矣。朴炫,前任晉州營將時,以驛馬加數之罪,定配於忠淸道淸風地,依例發遣府書吏,拿來,何如?傳曰,允。以上禁府謄錄
入侍時,兵曹判書閔宗道所啓,禁衛軍兵,方以十哨立番,而取考營上文書,甲子年,以年凶之故,只以五哨立番,前頭上番時,連以十哨徵召,則番糧恐有難繼之患,自今十二月,以五哨上番,則軍糧,似不至於乏絶,甲子前例,亦如此,故敢此仰達。上曰,五哨上番,旣有前例,糧餉,亦有難備之慮,自十二月五哨上番,可也。以上禁衛營謄錄
入侍時,領議政權大運所啓,頃因都監馬兵等上言,所受馬帖,願以價木上下事,啓下司僕寺,而本寺用度,方患不足,稍俟蘇完,更議處之之意,覆啓矣。其後,以許多馬帖,難不可以價木,盡數上下,亦不宜全然防塞,以孤軍兵之情,願今後每等中旬三分之一,以價木題給事,傳敎矣。此亦軫念該司物力之難繼,有此三分之一題給之數,而但念一時賞格,只給三分之一,則其得受者,雖感,其未得受者,必稱冤,此亦不均,似當有變通之道矣。今若別爲進定年限,過三年者,竝皆許給,稍開疏通之路,則其視他人,近十年不得受者,相距遠矣。朝家此擧,亦出顧恤軍兵之意,軍兵,寧無感動激勸之心乎?以此變通,未知何如?上曰,此變通,過三年後,竝爲許給事,定式,而間有願受價者,亦爲聽從,可也。以上太僕寺謄錄
引見時,吏曹判書吳始復所啓,頃日前東萊府使金洪福,軍官康弘器,以倭館潛商指示之功,至於加資,而朴再興等原情,以爲潛商之人,雖不得直告於府使,而卽爲言及於弘器云云,故拿致弘器推問,則亦以爲果聞於再興等處云。然則弘器之蒙賞,實爲過濫,金洪福,以其帶去軍官,爲指示者,至蒙加資之典,亦涉未妥矣。右議政閔黯曰,金洪福推考後,弘器加資還收,宜矣。領議政權大運曰,弘器,旣聞於再興,則決不可加資,而金洪福所爲,極爲可駭,不可推考而止,罷職,何如?上曰,弘器加資,還收,金洪福罷職,可也。已上兵曹謄錄
上在昌德宮。停常參·經筵。
一更至四更,月暈。
工曹參判李瑞雨上疏。大槪,懇乞本職及兼帶藝文提調,一竝收還事。入啓。答曰,省疏具悉。卿之文學,允合是任,須勿過辭,宜速行公。
備忘記,自古儒賢,進退行藏,其所關係,不輕而重,在治世尙然,矧伊多難之秋乎?噫,卿本世祿,休戚與共,負士林之重望,爲一世之矜式,寡昧之平日尊信,爲如何,而値玆捏扤,盍謀所以展布所蘊,夾輔王室之道,望望然退休,不肯幡然,召旨頻繁,一向恝然耶?此無非情志未孚之致,心之愧恧,曷有其已?但當竭在我之誠,勤弓旌之招,而姑此遲待者,蓋以天時向寒,長途跋涉,慮或有傷也。卿其須體予曲軫之意,思想之懷,善攝三冬,稍待春和,亟回遐心,賁然來思,補我不逮,共濟時艱事,別諭于吏曹參判。
明日,仁政殿儒生殿講時,考官二,權愈·金,參考官四,權重經·李湜·洪墪·洪柱震。
政院啓曰,明日仁政殿儒生殿講時,命官,何大臣進去乎?敢稟。傳曰,右相進去。
謝恩,左副承旨沈橃。
院啓,請大丘判官尹聖瑀,罷職不敍事。入啓。措辭見上答曰,依啓。
春秋館郞廳,以領監司意啓曰,下番翰林來言,新薦二人,當應講,而首薦之人,與本館堂上,有相避,勢難應講,第本館前例,被首薦者,有相避之嫌,不得應講,則被其下薦者,先爲應講,明有已行之例,今此被下薦人,爲先使之應講,何如?傳曰,允。
有政。吏批,以韓宗運爲殷栗縣監,兪夏益爲大司憲,蔡獻徵爲兵曹正郞,崔奎瑞爲淸州牧使,李泰龜爲承旨,李東標爲校理。已上朝報
禮曹啓曰,祭享所用黑牛,孶息次,以忠淸道瑞山地安眠島放牧事,自本曹,旣已入啓蒙允矣。雌雄竝十二首,今方下送,而祭享所用牛隻,事體重大,中路不善看護,或慮有病傷之患,本署官員一員,及書員·庫子各一名,各別擇送,使之押去,官員下人所騎馬,令該曹依例題給,牛隻喂養驅軍,次次替給之意,分付所經兩道,島中放牧之際,使本署官員,眼同地方官,定界設柵,俾無虛虞之患,何如?傳曰,允。已上禮曹謄錄
上在昌德宮。停常參·經筵。
副提學閔昌道上疏。大槪,臣於兼銜,有應遞之嫌,請令該曹,照例稟處事。入啓。答曰,省疏具悉。疏辭,令該曹稟處。
政院啓曰,行大司憲兪夏益未肅拜,執義成瓘,掌令睦林重·朴澄,持平李宇謙·閔彦良一時呈辭,監察茶時,事甚未安,且啓覆,在於明日,憲府入侍之員,尙不來呈擧案,呈告·未肅拜人員,竝卽牌招察任,何如?傳曰,允。
今日仁政殿命官儒生殿講時,幼學李巘·權萬瑜,易通,生員李泰錫,易略,進士李廈搆,易粗。
明日啓覆時,殿座正時,辰初三刻,
備忘記,居首幼學李巘·權萬瑜竝直赴會試,之次生員李泰錫,給二分。
謝恩,大司憲兪夏益。已上朝報
上在昌德宮。停常參·經筵。
辰時,月暈。四五更,月暈。
禁府啓目,前縣監安後尹議處云云。還官之時,擧子三四十人,橫遮去道,自稱多士,勒令下馬,爲其所䝱,下馬行步,其中一人,捉去羅將,無數亂打,權憲·權允等,果爲捉來,七度治罪放送,而唯當論報巡營,據法治罪,不勝一時之憤,擅施刑訊,其違朝令之罪,在所難免,以此照律,擧子等,隣邑守令,詬辱亂打,前所未有之變,作挐人等,令本道各別嚴査,從重科罪之意,分付,何如?啓依允。
禮曹參判李沃,正郞李頤晩,繕工奉事丁呂重,齊陵望柱臺石改排後,入來。
今日啓覆時,明日開政,政府西壁闕員,差出事,榻前下敎。
忠淸監司書目,公州等官呈,以去月二十四日地震,事係變異事。
今日啓覆時,大司諫睦林一所啓,左副承旨沈橃,以曾任湖臬時,按獄疎漏之失,至於待罪前席,揆以事體,殊涉猥煩。請左副承旨沈橃,推考。上曰,依啓。領府事金德遠所啓,比來閭閻間拘忌之疾,日漸熾盛,故雜人之出入闕內者,自藥房·政院,已爲申飭於兵曹,使之禁斷,而更加申飭,一切嚴禁,何如?上曰,依所達申飭,可也。已上朝報
禁衛營啓曰,今十月十三日,大臣·備局堂上引見入侍時,兵曹判書閔宗道所啓,禁衛軍兵方以十哨立番,而取考營上文書,甲子年,以年凶之故,只以五哨立番,前頭上番時,連以十哨徵召,則番糧,恐有難繼之患。自今十二月,以五哨上番,則軍糧,似不至於乏絶,甲子前例亦如此,故敢此仰達矣。上曰,五哨上番,旣有前例,糧餉,亦有難備之慮,自十二月五哨上番,可也事,命下矣。八番中部後司屬,江原道五哨軍兵,今十二月一朔立番,右部前司屬,全羅道五哨軍兵,來癸酉正月一朔立番,而每於前月二十五日,京中逢閱之意,江原·全羅兩道監·兵使處,豫爲行文知委,何如?傳曰,允。以上禁衛營謄錄
上在昌德宮。停常參·經筵。
藥房啓曰,夜來寒事猝緊,伏不審聖候,若何?昨日早御寒殿,竟夕慮囚,玉體勞動,不瑕有傷?王世子氣候,亦復何如?臣等,終宵耿耿,敢來問安。答曰,知道,無事。世子氣候,一向平穩矣。
中殿·世子宮,藥房問安。答曰,知道。
全羅監司書目,順天·茂長兩邑呈,以九月二十四日亥時量,地震,事係變異事。
吏曹啓目粘連,觀此副提學閔昌道上疏,則右議政閔黯,方帶春秋,在法應避,令該曹照例稟處亦爲白有臥乎所,副提學,例兼春秋,與本館堂上,如有相避,則或竝遞本職,或只減兼帶矣。頃者大司成柳命堅,爲副提學時,有本館堂上相避,陳疏請遞,因本曹回啓,以只減兼帶,判下爲白有置。今此副提學閔昌道遞仍當否,臣曹不敢擅便,上裁,何如?啓。只減兼帶。
掌令朴澄啓曰,兼掌令朴昌漢,卽臣之叔父也,在法當避,不可仍冒,請命遞斥臣職。答曰,勿辭,退待物論。
右議政閔黯,觀象監提調沈梓,繕工提調吳始復,禮曹參議安如石,順陵及厚陵陵上莎草修補事,出去。
府啓,竝引嫌而退。兼帶有避,在下當遞,請掌令朴澄,持平李宇謙,竝命遞差。答曰,依啓。
禮曹參判李沃上疏。大槪,臣父,患黃疸之之症,沈綿二旬,未有寸效,人子情理,不忍暫離,伏乞亟賜遞免臣職名,俾得專意救護事。入啓。答曰,省疏具悉。卿其勿辭,救護父病。
禁府,金大任拿囚。啓。
有政。吏批,兼掌令單,朴昌漢,以鄭維岳爲知義禁,尹以濟爲右參贊,李廷泰爲大丘判官,宋遇龍爲司鍊,進善單,丁時翰。
夜二更,月暈廻木星。啓。已上朝報
上在昌德宮。停常參·經筵。
吏曹啓曰,臺諫有闕,政事,取稟。傳曰,明明日爲之。
以李德運爲假注書。
右參贊尹以濟上疏。大槪,新授職名,決難承當,且有應避之嫌,令該曹照例處置事。入啓。答曰,省疏具悉。疏辭,令該曹稟處。
備邊司郞廳,以領·左相意啓曰,兵曹禁軍都試終場,迫近,故政府西壁,曾於榻前,啓請差出矣。新除授右參贊尹以濟,與左參贊沈梓,有一家應避之嫌,陳疏辭職,而都試,只隔一日,必須今日內變通差出,然後可無都試漸退之弊,敢此仰稟。傳曰,右參贊,今姑改差,政官卽爲牌招,開政差出,可也。
政院啓曰,再覆,定於今月十九日,三覆,定於二十二日矣,十九日,順陵莎草修改相値,卯時始役,則事畢後,該曹,自當開坐擧行,二十二日,厚陵莎草修改相値,親臨慮囚,事體至重,不可不退行,而今月內,無無故之日,來十一月初三日,爲吉云。三覆,以此日擧行,何如?傳曰,初三日太遠,二十日·二十一日,如無大段拘忌,則此兩日中,定行可也。又啓曰,三覆,退行於來初三日事,啓稟矣。初三日太遠,二十日·二十一日,如無大段拘忌,則此兩日中定行,可也事,傳敎矣。招問日官,則二十日,爲聖對,二十一日,爲十惡,俱是大段拘忌云,何以爲之?敢稟。傳曰,二十四日,問于日官,以啓。又啓曰,二十四日,問于日官以啓事,傳敎矣。更問于日官,則二十四日,亦有大段拘忌云,敢啓。傳曰,然則退行於來初三日,可也。
吏曹啓曰,新除授金堤郡守李邰,稱有身病,累度呈狀,而聞其病勢,不至大段,且此時災邑守令,不宜久曠,斯速赴任之意,論題不許矣。今因本道監司狀啓,更爲催促,則已過累日,無意肅謝,其在分義,殊未妥當,金提郡守李邰,姑先推考,一兩日內,使之辭朝,何如?傳曰,允。
觀象監,辰時,日暈。申時,日有重暈,內暈有兩珥,暈上有冠,外暈上有背,色皆內赤外靑,白氣出自兩珥,逶迤指北,長各二三丈,良久乃滅。夜自二更至四更,月暈木星。啓。已上朝報
上在昌德宮。停常參·經筵。
咸鏡監司書目,富寧呈,以定配罪人李東溟物故事。
慶尙監司書目,義城等官十七邑,呈以九月二十四日地震事,係變異事。
侍講院啓曰,新除授進善丁時翰,時在江原道原州地,請斯速乘馹上來事,下諭。傳曰,依啓。
兵曹判書閔宗道上疏。大槪,寒疾彌留,末由供職,本兼諸任,亟賜遞免,以幸國事,以尋生路事。入啓。答曰,省疏具悉卿懇。所患如此,予用慮念,卿其安心勿辭,調理行公。仍傳曰,遣御醫看病。
政院啓曰,下番翰林蔡彭胤,以被薦講官,不赴合坐,稱以情勢難安,投疏徑出,無意入來,史局重地,不可暫曠,下番翰林蔡彭胤,推考,卽爲牌招察任,何如?傳曰,允。又啓曰,下番翰林蔡彭胤,牌招不進矣,推考傳旨,今方捧入,而日勢已暮,闕門垂閉,史局重地,將不免闕直,事極駭然,下番翰林,更爲牌招,何如?傳曰,允。
傳曰,日寒如此,簿衣軍士,襦衣題給。
傳曰,日寒如此,宿衛軍士,空石題給。
待敎蔡彭胤,再招不進,推考傳旨,下禁府,禁府蔡彭胤拿囚。啓。
夜三更,月暈,流星出畢星上,入南方天際,狀如鉢,尾三四尺許,色赤。五更,月暈。啓。已上朝報
上在昌德宮。停常參·經筵。
下直,金堤郡守李邰。
典牲主簿姜璘,黑牛放牧事,瑞山地出去。
傳曰,明日晝講爲之。
傳曰,典獄署摘奸,輕囚放釋。
禮曹正郞崔鍌,繕工奉事申廣濟,順陵陵上莎草修補後,入來。
水原試才御史沈季良,入來。
司僕僉正朴重圭,牧場檢飭後,入來。
刑曹,賊人甘龍,當日西小門外行刑。啓。
全羅監司書目,長興府使沈欞,成婚之女,尙今留置,其冒法循情之狀,殊極無嚴,爲先罷黜事。又書目,求禮縣監許榟,災傷差錯,罷黜事。
巳時,太白見於未地。夜五更,月暈。啓。
上在昌德宮。停常參,只晝講。
司饔奉事柳晳,磁器燔造後,入來。
以李道原爲假注書。
傳曰,日氣漸寒,晝講時刻,以午正退定。
晝講入侍,同知事柳命賢,特進官申厚命,玉堂閔昌道·朴涏,假注書元致道,兼春秋李萬材·崔鍌,武臣洪時亨。
右承旨李泰龜書啓,臣承命馳往典獄署,各項罪人,一一點考,則啓覆罪人一名,承傳罪人四十五名,刑曹罪人二十五名,咀呪罪人十二名,來關罪人八名,各司罪人十一名,合一百二名內,來關罪人,尙立·金海益等,戶曹鑄錢所用炭價,逢授後,久未準納事也。舍人司所囚譯官崔希亮次知一千,本府藥債受去後,未及準納事也。書筵聽所囚冊匠李旭妻有德,其夫所受冊子,未及粧納事也。司憲府所囚蘇萬生,凌辱其妻上典事也。承白,犯肉現捉,而問其曲折,則以錢文一錢,買食私肉現捉事也。漢城府所囚李穰,山訟見屈之後,無端退避事也。相仁,以十餘歲兒松木犯禁事也。李士彬奴有貞,以其上典未決訟前,搆捏訟官事也。掌隷院所囚鳳山京主人次知五禮,訟者貴悅,起訟到付,不爲現納事也。本院所囚貢物主人盧雲子乭屎,內醫院所納牛黃,趁未來納事也。觀甚罪狀,俱非大段,故以上罪人十一名段,仰體聖上欽恤之意,皆已放送。來關罪人理馬仇以傑妻春香,以其夫司僕寺馬價夫及準納事也,不但未納之數,不多,久滯冷獄,身病亦重,姑爲保放。其餘罪人九十一名,則或以殺獄,或以咀呪,或以明火作賊,或以御寶及印信僞造,或以淫獄,或以擊錚,或以私鑄,或以壓良爲賤,或以敗船徵米,罪名俱係重大,不可放釋,故竝爲仍囚矣。第念許多罪囚之中,亦豈無一二抱冤之人?牢繫獄中,或至三四年之久,其在恤刑之道,恐不當一向滯囚,令該曹從輕重趁速疏決,何如?傳曰,依啓。
禁府,金洪福拿囚。啓。
辰時,日暈兩珥。啓。
晝講時,參贊官閔昌道所啓,小臣,前日辭朝時,自上有嶺南人才搜訪之敎,而監司,異於守令,旣非親民之官,則人才之賢否,無由詳知。故小臣,每逢各邑守令及道內朝士,勤加訪問,略有所聞之人,而必欲磨以歲月,十分詳知,故未及馳啓,今旣還朝,敢此仰達矣。靈山人申夢參,曾被別薦,已經察訪,陜川人文東道,亦以別薦,曾除齋郞,而此兩人行誼,甚美,且有向學之誠,道內之人,莫不稱譽,且安陰居鄭重履,卽故參判臣鄭蘊之曾孫,故相臣許穆之外孫也。其勤學飭行,與兩人無異,頃見朝報,則筵臣,有東宮僚屬抄簡之請,如此之人,今若授以此等職任,則似好矣。上曰,此三人,分付該曹,相當職除授,可也。已上朝報
禮曹啓曰,京畿進上三名日物膳,仍存事,臣命賢,旣已親承傳敎於榻前矣。元單子還入之意,敢啓。傳曰,知道。以上禮曹謄錄
上在昌德宮。停常參·經筵。
下直,順安縣令成儁。
府啓,蔭仕參下官之滿三十朔,陞出六品,自是法典,近來敎官·監役之付祿司果者,移拜他職之後,諉之已受司果,而直出六品,參奉·奉事之得陞敍承傳者,移拜敎官·都事等職,亦出六品,此皆徑先陞六之捷逕也。未知此規創於何時,而官方太驟,躁進成習,請自今以後,受司果而移他職者,通計前仕,必滿三十朔,而陞出六品,參奉·奉事之當陞敍者,勿移他職,必以奉事·直長,循次調遷,定式施行。內三廳,卽武弁參下之極選,而近來部將·守門將,尤不精擇,薦主者,亦循私情,或以門地卑微者,或以身犯庶名者,引薦銓曹,隨薦調用,未免冗雜之混進,官方漸淆,名分不嚴,武夫之竊歎,久矣。請令該曹,明白査出,如有卑微犯庶之人,則在職者汰去,在薦者削去,薦主亦爲科罪。答曰,令兩銓稟處。
未申時,日暈兩珥。啓。已上朝報
義禁府啓曰,以全羅監司狀啓,刑曹粘目,長興府使沈欞,移本府處置事,允下矣。沈欞,自任所未上來,依前例發遣府羅將,拿來,何如?傳曰,允。已上禁府謄錄
上在昌德宮。停常參·經筵。
吏曹參議李萬元,文義地掃墳呈辭。入啓。給由。
傳曰,明日晝講爲之。
府啓,兩銓稟處間,姑停。
江原監司書目,江陵等十一邑,九月二十四日亥時量,地震,變異非常事。
傳曰,大臣·備局堂上引見。
巳時午時,日暈。申時,日暈左珥。啓。
引見時,領議政權大運所啓,今月十三日有虹見之變,人多有見之者,立冬節過後,虹變,何等災異,而觀象監官員,不爲來告,其慢不擧職之狀,極爲可駭。當該入直官員,汰去,何如?上曰,依爲之。又所啓,今年年事之凶歉,八路別無異同,而京畿·黃海兩道,則自上特給七分災,其後仍臺啓,西北及湖西·兩南,亦爲分等給災,而江原道,則獨不入於給災之中,而頃日回啓中,全不覺察,以旣已給災,啓達,極爲惶悚矣。今見江原監司分等狀啓,則尤甚,只是四邑,此則與他道一體給七分災,似合均施之意,故敢此仰達矣。上曰,江原道,若不入於給災中,則殊欠一體施惠之意,抄出其尤甚邑,給七分災,可也。已上朝報
入侍時,領議政權大運所啓,朴再興以倭館潛商,不爲直告於府使事,決杖放送矣。其間多有用奸行奸之事,而朝家施罰,太渉輕歇,故物情沸鬱,不可不加罪矣。左議政睦來善曰,倭館中凡事,訓導別差,主管檢察,若有潛商,則所當告知於府使,而再興,不卽直告,潛言於其侄康弘器,以爲指示,而至蒙加資之典,渠何敢以倭館事,爲其挾私弄奸之計乎?其爲情狀,誠極可駭。故頃日筵中,判義禁吳始復,陳達曲折,弘器加資,則還收,府使金洪福,亦爲罷職,而再興,則只仍當初拿囚傳旨,決杖而止。朝家,旣知其挾私行奸之狀,則豈可只施決杖之罰乎?似當施以當律,以爲懲後之擧矣。上曰,所達誠然,朴再興,更爲拿問處置,可也。已上朝報
左議政睦來善所啓,慶州居前營將孫汝義,頃年以多捕劇賊,得蒙賞加,今以晉州營將時事,方在囚繫中矣。今聞其劇賊餘黨,含毒突入汝義本家,殺害其庶母及妻子·奴僕之說,傳播於京外,而慶州府尹·營將及左右兵使,尙無報知之事,殊極可駭。自備局纔已行關本道監營,重責左兵使以下,使之窮捕作變之賊矣。兵使及營將,今始報知,而泛言人命被傷云,不爲明白論報,兵使以下,尸居其職,不勤治盜之狀,據此知,尤極可駭。若不重究,則其他兵使·營將及守令,無以懲戢,慶尙左兵使柳德三,慶州營將尹遇進,慶州府尹許熲,姑先從重推考,使之設機,期於必捕此賊,而若終不譏捕,則竝爲拿問定罪,然後可以懲礪。且京畿振威縣,處於南路之傍,而爲守令者,不能捕盜,致令賊徒,恣行劫掠,一境之民,夜不安眠,而縣令許埰,昏不致念,事極可駭,不可不別爲警飭,姑先從重推考。水原府使趙渭叟,亦以討捕使,不能檢飭所屬之邑,不可無警責,姑先從重推考,何如?上曰,柳德三等,所爲極爲駭然,竝姑先從重推考,而終若不得捕得其作變之賊徒,則拿問定罪,趙渭叟·許埰等,亦姑先從重推考,終不能設機止盜,則亦爲拿問定罪,可也。以上備局謄錄
大臣·備局堂上引見入侍時,領議政權大運所啓,朴再興,以倭館潛商,不爲直告事,決杖放送矣。其間多有用巧可惡之端,而朝家施罰,太涉輕歇,故物情沸鬱,不可不加罪矣。左議政睦來善曰,倭館中凡事,訓別,主管檢察,若有潛商,則卽當告知於府使,而朴再興,不卽直告,潛言其姪康弘器,至蒙加資之典,渠何敢以倭館事,爲其挾私弄奸之資,欺瞞朝家乎?其情狀,誠極可駭。頃日筵中,吏判吳始復,陳達弘器,加資還收,萊伯金洪福,亦爲罷職,而朴再興,則只因當初拿囚傳旨,決杖〈而〉止。朝家施罰,不當如是,似當有加律之擧矣。上曰,誠然,朴再興,拿問,可也。以上司譯謄錄
上在昌德宮。停常參,只晝講。
下直,洪州牧使李善溥。
慶尙監司書目,十一月朔進上物膳中,生文魚,臭惡腐敗,全數闕封,當該封進官寧海府使金聖佐,盈德縣令尹漪,淸河縣監鄭歧胤,竝只罷黜,臣亦惶恐待罪事。啓勿待罪事,回諭。此時迎送有弊,三邑守令哛,勿罷,從重推考。
右議政閔黯,觀象監提調沈梓,繕工提調吳始復,禮曹參議安如石,正郞趙世恒,順陵及厚陵陵上莎草修補後,入來。
忠淸都事書目,永同縣監申暘,災傷差錯,罷黜事。
晝講入侍,知事柳命天,特進官金,承旨李壽徵,玉堂閔昌道·李濟民,假注書元致道,兼春秋李萬材·崔鍌,武臣張希載。
傳曰,王子君,事體與他自別,而卒崇善君三年己過,尙未有易名之典,豈不未安乎?其令太常,斯速議諡事,分付。
禮曹啓曰,來十一月十四日冬至,大殿·中殿·世子宮,百官陳賀,當行於同日,而十四日,與國忌齋戒日相値,勢難行禮,曾前國忌相値,有陳賀退行之規,今亦依前例節目中,以十六日退定,磨鍊以入之意,敢啓。傳曰,知道。
慶尙左道災傷敬差官書目,慈仁縣監李松齊,災傷差錯,罷黜事。
吏曹判書吳始復上疏。大槪,冒萬死悉暴衰病實狀,懇乞曲賜矜諒,本兼諸任,一倂許遞,俾得專意調治,以幸公私事。入啓。答曰,省疏具悉卿懇。卿其安心勿辭,宜速行公。
禁府,朴再興拿囚。啓。
吏曹啓曰,守令有闕,政事,取稟。傳曰,過國忌後爲之。已上朝報
禮曹啓曰,臣如石,厚陵莎草修補後,今玆復命,而繕工監役權聖中,則先爲下去,神路·御路等諸處所排階石,三百五十箇,旣已浮出,而未及盡爲輸入,故監役官,則落後畢建後,復命之意,敢啓。傳曰,知道。已上禮曹謄錄
入侍時,摠戎使張希載所啓,近來各軍門,打造鳥銃之時,工匠輩,只取物力之少費,工役之易就,所造鳥銃,甚爲脆薄,習放之際,多致破裂,莫重軍器,如是虛疎,事極寒心。月課鳥銃,開春後,摠戎廳,當爲打造,工匠姓名,使之書刻於各其所造銃上,試放時如有破傷之患,其匠人摘發,論以重律,則庶可著實。自今以後,各軍門鳥銃打造時,一體依此擧行,何如?上曰,依爲之。以上禁衛營謄錄
入侍時,摠戎使張希載所啓,臣待罪摠戎廳,而有所懷,敢此仰達矣。各軍門軍餉·軍器,皆置次知郞廳,使之句管,而至於本廳,則以物力凋殘之故,不設郞廳,只令敎鍊官專掌軍需,事體不當。但別設色郞,有所難便,依訓鍊都監軍餉色郞例,以本廳把摠四人中,可堪者一人,差定兼察,以好矣。上曰,依爲之。以上摠戎廳謄錄
上在昌德宮。停常參·經筵。
知事鄭維岳上疏。大槪,母病危重,不忍離側供仕,而所帶備局·金吾,俱係緊務,不可久曠,乞賜遞改,俾專救護事。以國忌齋戒,留政院。已上朝報
上在昌德宮。停常參·經筵。
都承旨權珪上疏。大槪,冒寒供劇之餘,重得外感之症,素患痰病,一時俱劇,旬月之內,無望供職,乞賜遞改,以便調治事。國忌留政院。
忠淸監司書目,忠州呈,以正言洪重夏辭職上疏上送事。
吏曹判書吳始復上疏。大槪,臣於兼帶金吾之任,尤有所難冒之嫌,不得不冒死更籲,亟賜鐫改,以便公私事。國忌留政院。
備邊司郞廳,以三公意啓曰,當此飢荒之歲,列邑糶糴之收捧,明春賑救之料理,一日爲急,不可少緩,而近來守令新除之後,或以不卽署經,或以未盡下直,或以人馬未到,爲辭,趁不赴任,事甚可慮,不可無變道之通。今後未署經者,亟令兩司,卽爲署經,未盡下直者,姑寢常例,人馬未到者,則雇馬數匹赴任之後,以其新迎夫馬之價,推移以給,似無民弊,卽今未赴任守令等,數日內竝爲催促發送之意,分付該曹,何如?傳曰,允。
觀象監,辰時,日有兩珥。巳時,太白見於未地。啓。
上在昌德宮。停常參·經筵。
下直,珍山縣監李坽,渭原郡守辛處聖。
禁府,金孝曾拿囚。啓。
政院啓曰,今日爲政事,命下矣。卽者吏曹郞廳來言,判書吳始復,陳疏,參判在外未上來,參議李萬元受由在外,今日開政,何以爲之?敢稟。傳曰,今日已晩,明朝牌招開政。
知事鄭維岳上疏。入啓。答曰,省疏具悉。卿其勿辭,救護母病。
都承旨權珪上疏。入啓。省疏具悉。卿其勿辭,調理察職。
吏曹判書吳始復上疏。入啓。答曰,省疏具悉。蔡彭胤事,當令次官,照勘,卿其安心勿辭,從速行公。
正言洪重夏上疏。入啓。遞差。
明日拜表時,開門差早。
護軍尹以濟上疏。大槪,旣被擊錚人侵詆,不可晏然仍冒,乞削臣職名,兼治臣罪事。入啓。答曰,省疏具悉。落訟者搆誣之言,不足爲嫌,卿其勿辭,從速行公。
禁府,朴炫拿囚。啓。
觀象監,夜四更,流星出鬼星下,入巽方天際,狀如拳,尾長三四尺許,色赤。啓。
上在昌德宮。停常參·經筵。
謝恩,兼冬至上使朗原君偘,副使閔就道,書狀官朴昌漢出去。
下直,永興府使尹就五,殷栗縣監韓宗運,陰竹縣監李樟。
司饔參奉許堟,磁器燔造所移設處摘奸事,廣州地出去。
世子宮誕日,大殿·中殿,政院·玉堂問安。答曰,知道。
世子宮,政院·玉堂·二品以上·六曹·大司諫問安。答曰,知道。
傳曰,上副使·書狀,留待引見。
戶曹判書柳命天上疏。大槪,自昨昏,猝患胸脅之痛,達夜劇痛,不能轉動,春宮起居之班,竟未祗赴,惶悚之至,不知所措,伏乞亟遞臣本兼諸任,以安私分事。入啓。答曰,省疏具悉。卿其勿辭,調理行公。
院啓,新除授正言蔡獻徵,時在慶尙道咸昌地,請斯速乘馹上來事,下諭。答曰,依啓。
兵曹啓曰,以憲府啓辭,令兩銓稟處事,命下矣。古之明王,用賢無方,我國則用人之際,必先論門地,雖有衛靑·霍去病之才,無由進用,此亦用人之大病,而至於內三廳,則乃武弁出身入仕之初程,故必以門閥表著者,薦引,其來已久。近年以來,部將·守門將兩廳薦人,多言其不爲精擇,今者臺臣所論,西北之人,則雖不可以一例論之,其餘,則令各其廳,一依臺啓,明白査出,枚報本曹,以爲入啓處置之地,何如?傳曰,允。以上朝報
兵曹啓曰,折衝康弘器,加資還收事,旣已捧承傳矣。所授加資,則自本曹收取燒火,元望單子,付標以入之意,敢啓。傳曰,知道。已上兵曹謄錄
上在昌德宮。停常參·經筵。
下直,大丘判官李廷泰。
京畿監司書目,廣州等三邑呈,以今月二十三日,地震緣由事。
富平生員李東標上疏。大槪,敢陳民瘼,兼附時務,以備財擇事。入啓。答曰,省疏具悉。進言之誠,予用嘉之,可以議處事,令該曹稟處焉。
巳時,太白見於未地。夜三更,流星出北斗星下,入東方天際,狀如鉢,尾長三四尺許,色赤。啓。
上在昌德宮。停常參·經筵。
下直,吉州牧使金俶。
備邊司郞廳,以三公意啓曰,近來禁府堂上,連有事故,不得開坐,久矣。卽今在囚者,多至十五六人云,當此苦寒,特命輕囚放釋之日,滯獄至此,事甚可慮。同知義禁府事閔就道,旣已奉使出疆,事當改差,令該曹口傳差出,知義禁府事鄭維岳·柳命賢,與新差禁府堂上,竝爲牌招,今日內,使之開坐,以爲疏釋之地,何如?傳曰,允。
吏曹口傳政事,以李義徵爲同義禁。
吏曹啓曰,以司憲府啓辭,令兩銓稟處事,命下矣。參下官,仕滿陞遷,自有規例,依法典遵行,其來已久,而中間或不無變改之事,今日臺啓之至請定式者,蓋出於此矣。禁府都事·別檢,曾受司果祿者,滿十二朔陞出六品,及無祿官移差他司者,通計前仕,俱是舊典,則今不必更爲定式,而自今爲始,敎官·監役,已付司果者,雖有相避移差之擧,如禁府都事·別檢·無祿官等窠,勿爲換差,則自可無徑出六品之路,至於參奉陞敍者,不計朔數,陞遷奉事,勿移於他職,則亦可無捷徑陞六之弊,以此定式施行,何如?傳曰,允。
謝恩,知義禁李義徵。
知義禁柳命天牌不進。
府啓,新除授刑曹佐郞李畯,性行乖戾,心迹可惡,見棄於士類,久矣。郞署之除,物情俱駭,請刑曹佐郞李畯,汰去。答曰,依啓。
禮曹判書柳命賢上疏。大槪,臣宿患心疾,近益危篤,受由調治,殆近一旬,而沉淹床席,藥物無驗,日昨春宮起居之儀,竟未祗參,私心耿結,若添一病,不意召牌遽降此際,而自量氣力,實無一分運動之勢,瞻望宸極,欲起還仆,逋慢之罪,無以自逃。不得不瀝血哀鳴,畢暴疾病危篤之狀,伏乞聖明,亟遞臣本職及籌司·金吾等任,以重國事,以安微分事。入啓。答曰,省疏具悉。卿其安心勿辭,調理行公。
巳時,太白見於未地。啓。已上朝報
義禁府啓曰,以全羅左道災傷敬差官狀啓,刑曹粘目,前求禮縣監許榟,移本府處置事,允下矣。許榟,自任所時未上來,依例發遣府書吏,拿來,何如?傳曰,允。以上禁府謄錄郞廳李堉書。
上在昌德宮。停常參·經筵。
下直,長興府使張萬益。
行大司憲兪夏益辭職上疏。入啓。答曰,省疏具悉。卿其勿辭,調理行公。
全羅左道災傷敬差官書目,康津縣監李守長,災傷差錯,罷黜事。
江原都事書目,橫城縣監洪彪,災傷差錯,罷黜事。以上朝報
上在昌德宮。停常參·經筵。
繕工監役權聖中,厚陵堦砌石浮取後,入來。
昨日政院啓曰,待敎蔡彭胤,旣已帶職蒙放,卽爲牌招察任,何如?傳曰,允。
又啓曰,下番翰林蔡彭胤,牌招不進矣,推考傳旨,今方捧入,而史局重地,連以兼春秋入直,事極未安。下番翰林蔡彭胤,更爲牌招察任,何如?傳曰,允。
又啓曰,下番翰林蔡彭胤,再牌不進,推考傳旨,今方捧入,而稱以情迹不安,連違召命,其在分義,豈容如是?事之可駭,莫此爲甚。請蔡彭胤,更爲從重推考,牌招入直,且省記中,以兼春秋書塡,而不能覺察,矇然捧入,不勝惶恐。傳曰,知道。
又啓曰,下番翰林蔡彭胤,三次牌招,終不入來,推考傳旨,方今捧入,而下番翰林之帶職蒙放者,卽爲入直,自是舊例,蓋所以重史局也。彭胤情勢之難安,雖未知如何,而以微末之官,莫念分義之重,一向違慢,事極寒心。卽今闕門已閉,省記已入,又請牌招,事體未安,而亦不當任其偃蹇而置之,更爲從重推考,牌招入直,何如?傳曰,罷職。
藥房啓曰,寒事此緊,伏不審聖體,若何?伏聞醫官所傳之言,自上有咳嗽失音之候,此必出於觸寒微感之致,卽今症候,雖非大段,不可不趁時知解。臣等,與諸醫入診後,議定當進之藥,宜當,不任憂慮之至,敢來問安,竝此仰稟。答曰,知道。所患不至大段,勿爲入診,問于入侍醫官議藥,亦勿逐日問安。
大殿,政院·玉堂問安。答曰,知道。勿爲問安。
明日啓覆時,殿座正時,辰正三列。
戶曹參判閔就道上疏。大槪,臣之所叨地部·金吾,俱非閑局,不宜虛帶出疆,以致瘝曠,亟賜遞改,以便公私事。入啓。答曰,省疏具悉。疏辭,令該曹稟處。
藥房再啓曰,卽伏承問安之批,以所患不至大段,勿爲入診,問于入侍醫官議藥,爲敎,臣等,與崔聖任·權愉等諸御醫相議,則咳嗽失音之候,雖不至大段,此出於肺感風寒之致,參蘇飮本方錢數,略爲加減,加荊芥穗·桑白皮·片芩酒炒·杏仁麩炒各一錢,連進數三貼,以爲趁卽和解之地,爲當云。此藥三貼,卽爲劑入,而仍伏念明日啓覆,雖與初覆有異,早御寒殿,移時慮囚之際,添傷之患,勢所必至,三覆日期,命政院差退擧行,何如?答曰,知道。三覆日期,不必退行,時刻差退,宜矣。
三啓曰,伏承啓辭之批,以三覆日期,不必退行,時刻差退,爲敎,臣等,竊不勝悶鬱之至。三覆,若是不可一日差退之事,則固宜將順之不暇,而當此酷寒,聖體適有不安節之候,强御寒殿,或有添傷之患,則得無有違於古聖人愼疾之戒乎?況前頭立春前,無故之日,不爲不多,差退日期,小無所妨,明日三覆,姑令退行,實合事宜,臣等,待罪保護之地,憂慮之極,不避煩瀆,敢此更稟。答曰,卿等之慮,至此,依啓辭爲之。
府啓,大槪,請護軍洪震碩,罷職不敍事。入啓。答曰,不允。
政院啓曰,以藥房啓辭,三覆,姑令退行事,命下矣。卽令日官推擇,則今初七日平吉,十二日則爲最吉云,以十二日爲之之意,敢啓。傳曰,知道。以上朝報
義禁府啓曰,囚人孫汝義元情內辭緣,査覈啓聞事,去七月初旬前,行移于慶尙監司處,而已過四朔,査覈啓聞,尙不上來,雖未知如是遲滯之曲折,而稽緩之責,在所難免。本道前後監司,推考,斯速査啓之意,更爲分付,何如?傳曰,允。以上義禁府謄錄
上在昌德宮。停常參·經筵。
下直,求禮縣監李渭老。
藥房啓曰,伏不審夜來,聖體調攝,若何?昨日劑進參蘇飮,其已進御,而咳嗽失音之候,亦有差減之效耶?日寒如此,王世子氣候,亦復如何?昨承勿爲逐日問安之敎,而進御藥劑進之後,不任區區之慮,敢來問安。答曰,知道。湯劑昨已進御,而咳嗽失音之候,姑無顯效,世子氣候,一向平穩矣。
中殿·世子宮,藥房問安。答曰,知道。
府啓,請護軍洪震碩,罷職不敍事。入啓。答曰,依啓。
院啓,親民之官,係生民之休戚,則其任,不輕而重矣。新除授求禮縣監李渭老,一未經東西班職,遽授字牧之任,除目之下,物情未愜,請求禮縣監李渭老,遞差。答曰,不允。以上朝報
上在昌德宮。停常參·經筵
巳時,太白見於未地。
大殿,政院·玉堂問安。答曰,知道。勿爲問安。
藥房啓曰,微雪乍灑,寒風又緊,伏未審夜來,聖體調攝,若何?參蘇飮一貼,昨日又爲進御,而咳嗽失音之候,已有差減之效耶?溫散之藥已進累貼,今日臣等,與諸醫入診後,仍進前藥,或更議他藥當否,可以商確講定,無任憂慮之至,敢來問安,竝此仰稟。答曰,知道。咳嗽失音之候,連進湯劑,漸有差效,勿爲入診,淸肺寧嗽之劑,議定,宜矣。
再啓曰,卽伏承問安之批,以咳嗽失音之候,連進湯劑,漸有差效,勿爲入診,淸肺寧嗽之劑,議定,宜矣,爲敎。臣等,與崔聖任·權愉等諸御醫相議,則皆以爲參蘇飮,雖有其效,溫散之藥,不可一向連進,回春咳嗽門,淸肺湯本方,去五味子,加柴胡·前胡各一錢,知母酒炒七分,連進十餘貼,以收快痊之效,宜當云。此藥五貼,爲先劑入之意,敢啓。答曰,知道。
禁府啓目,李希亮刑問五次,不服,加刑得情,何如?啓依允。
又啓目,金孝曾元情云云。承服不冬,刑推得情,何如?啓姑停刑推,議處。同府朴再興,忠淸道延豐縣安富驛,徒三年定配。啓。
慶尙監司書目,寧海呈,以吏曹參判李玄逸辭職上疏上送事。啓。答曰,省疏具悉卿懇。才竭思想之意於別諭矣,復何多誥?至於天官佐貳之任,不惟力辭之愈往愈懇,朝家之待儒賢,亦不必縻以職事,故不得不今姑勉副。卿其須體至意,稍俟春和,安心上來,匡救衮闕,輔翼春宮。以上朝報
上在昌德宮。停常參·經筵。
巳時,太白見於未地。
下直,慈仁縣監權大臨。
藥房啓曰,夜來寒威轉嚴,伏不審聖體調攝,若何?昨日劑入淸肺湯,其已進御,而蓋有差減之效乎?臣等,無任區區之慮,敢來問安。答曰,知道。所患,日漸差減矣,勿爲逐日問安。
院啓,臣等,以求禮縣監李渭老遞差事,連日論列,而未蒙允兪,臣等,竊惑焉。臣等之所爭者,非但爲生民,實惜官方之無漸也。且觀其爲人,特一庸夫,論其履歷,未經正職,豈可使分憂重責,委諸如此之人乎?請求禮縣監李渭老,遞差。答曰,依啓。
平安都事書目,郭山郡守申五章,災傷差錯,罷黜事。
吏曹啓曰,守令多闕,政事,取稟。傳曰,明日爲之。以上朝報
備邊司啓曰,各道被災邑蠲役事,姑待本道分等啓聞後,議定分付事,定奪矣。目今三冬將半,諸道啓聞,尙未齊到,當此民役徵捧之日,似未免後時貽弊之端,今因畿甸·海西之啓,尤甚·之次邑,旣已分等蠲減,其餘諸道,待分等啓聞回下後,一體施行之意,預爲分付,何如?答曰,允。以上備邊司謄錄
司饔院啓曰,初秋燔造所郞廳,以分院下人,等狀馳報,以爲燔造近處,柴木將盡,明年則不可不移設云云。當此凶年,移設巨役,不可率爾爲之,故以發遣郞廳,詳審形勢,稟處之意入啓,定奪矣。卽者摘奸來言,柴木雖曰垂盡,猶可斫取而用之,移設,則公私家舍百有餘間,及大小木物,分定輸運,係是巨役,以凶歲飢民,決難擧行云,更觀形勢,姑待豐年,徐議稟處,何如?傳曰,允。以上司饔院謄錄
上在昌德宮。停常參·經筵。
朝雪晝晴。
下直,永同縣監洪百源。
大司諫睦林一啓曰,卽者同僚,以監察權秀萬削版之意,簡問於臣,而臣曾佐銓部之日,適緣乏人,不知其人之行事,按簿塡差矣,今其措語以及授殿中,輿論益激爲辭,臣於此不勝瞿然之至。當此公議峻發之時,臣以伊時政官,旣不敢可否於其間,則亦不可冒據於臺席,請命遞斥臣職。答曰,勿辭。退待物論。
院啓,監蔡權秀萬,爲人邪僻,用意陰慝,其所反復傾巧,人莫不唾罵,而頃於庚申年間,爲金吾郞時,處事怪悖,多有人理之所不忍爲者,其隨勢趨利,乘時樂禍之態,有不可正視,物情之駭憤,固已久矣。及授殿中之任,輿論益激,如此之人,豈可置諸衣冠之列乎?請監察權秀萬,削去仕版。引嫌而退。未知其人,循例塡差,則到今引避,殊涉太過,請大司諫睦林一出仕。答曰,不允。處置事,依啓。
謝恩,文學崔恒齊。
有政,吏批啓曰,本曹參判,今當差出,而擬望之人,乏少,外任竝擬,何如?傳曰,允。
以金爲求禮縣監,金沆爲康津縣監,朴澄爲龍仁縣令,丁益燾爲橫城縣監,趙忠善爲郭山郡守,李粹章爲慶基殿參奉。以上吏曹謄錄
禮曹啓曰,洪州地六臣書院賜額致祭事,下去郞廳給馬事,昨已啓下矣。洪州地,卒前參判李慣致祭祭文,纔已啓下云,京官往來有弊,以賜額事下去郞廳處,李慣致祭祭文齎送,以爲設祭之意,敢啓。傳曰,知道。
又啓曰,來十一月十四日冬至,大殿·中宮殿·世子宮,百官陳賀,當行於同日,而十四日,與國忌齋戒日相値,勢難行禮,曾前國忌相値,有陳賀退行之規,今亦依前例節目中,以十六日退定磨鍊以入之意,敢啓。傳曰,知道。以上禮曹謄錄
上在昌德宮。停常參·經筵。
辰時,日有右珥。巳時,太白見於未地。
藥房啓曰,大雪之後,寒威益嚴,伏不審聖體調攝,若何,淸肺湯,連日進御之後,咳嗽失音之候,益有痊安之效乎?臣等,猶不勝區區之慮,敢來問安。答曰,知道。咳嗽之候,幾盡差減,失音,猶未快愈矣。
慶尙左道災傷敬差官書目,梁山郡守金兌昌,災傷差錯,罷黜事。
傳曰,明朝,玉堂·湖堂·春坊·騎省·郞官·翰注等,竝來會銀臺,承旨亦在其中,而卽今湖堂無故見存之員,只有一人,似涉埋沒,蔡彭胤,雖在罷職之中,特爲口傳,付軍職,以爲一體來參之地。
江原監司書目,原州呈,以進善丁時翰辭職上疏上送事。啓。答曰,省疏具悉。爾其安意勿辭,亦勿待罪,從速上來察職。
院啓,監察權秀萬,爲人邪僻,用意陰慝,其所反復傾巧,人莫不唾罵而頃於庚申年間,爲金吾郞時,處事怪悖,多有人所不忍爲者,其隨勢趨利,乘時樂禍之態,有不可正視,物情之駭憤,固已久矣,豈可如此之人,置諸殿中之任乎?請監察權秀萬,削去仕版。答曰,依啓。
兵曹口傳政事,副司猛蔡彭胤。以上朝報
上在昌德宮。停常參·經筵。
傳曰,大提學命招。
禁府啓目,金孝曾議處云云。本府推覈之時,又爲變辭之狀,極爲痛駭,刑推得情,何如?啓嚴刑得情。
備忘記,湖堂製述居首副校理洪墪,貂皮笠,耳掩一部,之次副司猛蔡彭胤,鼠皮紗帽,耳掩一部,賜給。
備忘記,製述入格正郞李宇謙,司書任舜元,假注書李德運,各草注紙三卷,筆七柄,墨三笏,賜給。以上朝報
上在昌德宮。停常參·經筵。
藥房啓曰,一兩日來,寒威益嚴,伏不審聖體調攝,若何?失音之候,猶未快愈,則湯劑不可不連進,淸肺湯五貼,盡於昨日,此藥五貼,今日又當劑入,而臣等,無任區區之慮,敢來問安。答曰,知道。失音之候,亦漸差勝矣。
大司諫睦林一初度呈辭。入啓。給由。以上朝報
上在昌德宮。停常參·經筵。
巳時,太白見於未地。
下直,淸州牧使崔奎瑞。
大司諫睦林一再度呈辭。入啓。加給由。
假注書元致道改差,代以琴暹爲假注書。
戶曹啓曰,海運判官,秋冬下去兩湖,點檢漕船,抄定闕額,以爲明春漕運之地,自是前例。頃日海運判官李東根,以身病非輕,決難察任之由,呈狀于本曹,本曹,以調理赴任之意,題退矣。卽者又爲呈狀,積年痼疾,遇寒添劇,風痰挾發,達宵咳嗽,以此病勢,萬無自力之望云。聞李東根病狀,果爲非輕,旬月之內,決無起動之勢,檢飭漕船,期限已過,不可無變通之道。海運判官李東根,今姑改差,後日政差出,卽爲催促下送,何如?傳曰,允。
江原監司書目,淮陽府使李玄祚,受由上京,病勢危劇,還任無期,罷黜事。以上朝報
上在昌德宮。停常參·經筵。
下直,麒麟察訪李大齡。
大司諫睦林一三度呈辭。入啓。遞差。
藥房啓曰,雪後寒威,久而未解,伏不審聖體調攝,若何?湯劑連進之後,益有痊安之效乎?失音之候,初出於感冒,今雖向差,猶未快復,則小愈之戒,不可不愼,而當此酷寒,三覆在明,早御寒殿,或至添傷,則群下之憂,當復如何?立春前餘日尙多,三覆日期,又令差退,待聖憂快痊復,擧行,實合於愼疾之道。臣等,待罪保護之地,不任憂慮之至,敢來問安,竝此仰稟。答曰,知道。失音之候,雖未快愈,服藥調治,自可差復,勿爲問安。三覆,決不可每每退行,卿等,須勿過慮。
備忘記,近日刑曹時囚賊人,相繼殞斃,此雖出於累次受刑,凍獄易傷之致,而許多罪人,連續徑斃,則該曹,難免不能檢飭之失,刑曹堂上·郞廳,竝推考。
明日三覆時,殿座正時,巳正一刻。
吏曹啓曰,臺諫有闕,政事,取稟。傳曰,當日爲之。
政院啓曰,今日爲政事,命下矣。卽者吏曹郞廳來言,判書吳始復,不但以病陳疏,且有式暇,參判柳命堅未肅拜,參議李萬元受由在外,不得開政云。參判柳命堅,卽爲牌招,何如?傳曰,允。
謝恩,吏曹參判柳命堅。以上朝報
有政。吏批啓曰,判書式暇,參議受由在外,小臣獨政未安,何以爲之?敢稟。傳曰,仍爲之。
以尹以道爲淮陽府使,李敏英爲梁山郡守。以上吏曹謄錄
義禁府啓曰,以刑曹啓目,全豐守楑·全陽守樸等,移本府處置事,允下矣。楑方待命於本府,卽爲拿囚,而樸時在廣州地云,發遣府羅將拿來,何如?傳曰,允。以上義禁府謄錄
禮曹啓曰,今月十四日冬至,與國忌齋戒相値,陳賀,退行於十六日事,已爲啓下矣。外方所封方物·箋文,及政府·六曹物膳,依前例以十六日封進之意,敢啓。傳曰,知道。以上禮曹謄錄
上在昌德宮。停常參·經筵。
五更,金星入氐星中。啓。
備忘記,凡士大夫議諡,或待其家狀而後爲之者,或不待家狀而爲之者,其規蓋不一矣。今此崇善君,旣與外朝有異,則豈見家狀而後,知其平生哉?身居近宗,小心謹愼,賢可知矣,至誠侍藥,終始不懈,行有餘矣。其令太常,不待家狀,速爲議諡。
啓覆時,司僕判官姜碩臣,僉正朴重圭,竝爲久任責效事,榻前定奪。玉堂東壁,後日政差出,以爲議諡之地事,榻前下敎。
啓覆時,執義成瓘所啓,日者慶尙左兵使柳德三,與前東萊府使金洪福相較之事,聽聞所及,殊甚駭異。洪福,身爲管下之守令,凌蔑上官,係關體統,德三,惟當枚報道臣,據法論罪,而乃於辭狀之中,盛加詆辱,或曰怪鬼之輩,或曰敵人侵掠,措語無倫,有若閭巷常漢之詬罵者然,搢紳間相敬之道,豈容如是?其麤悖無識之擧,不可不懲,請慶尙左兵使柳德三,罷職。上曰,不允。
三覆時,領議政權大運所啓,近日史局久曠,事極未安,所當趁時稟處,而久未登對,故今始仰達。史局新薦,事體甚重,有焚香誓天之擧,其不可率爾爲之也,明矣。前奉敎洪重鼎,名登白簡,論議峻激,而專沒廉隅,汲汲新薦,已極不當,前待敎蔡彭胤,莫重史薦,與物議中人,相議新薦,亦豈無非之者,而彭胤,不卽自處,未免與重鼎,同歸於苟且之地。被薦之人,不爲應講,事理固然,自前如此之時,以曾經史局新陞六品者,別兼春秋啓下,更爲議薦,非止一再,故敢稟。史局新陞六品者閔彦良,當爲啓下,本職持平,以臺職闕內入直,事體拘礙,彦良本職,亦當變通矣。上曰,已有前例,持平閔彦良,姑爲改差,別兼春秋二員,卽爲差出,更議新薦,可也。又所啓,今年凶荒,畿內尤甚,市上米商甚少,江氷早合,公私船卜,不得入來,故都城民人,方在遑遑之中,頃日備局開坐之日,市民以藏氷米蠲減之意,齊訢。自前若値凶歲,則自賑恤廳推移蠲減,曾有前例,市民·坊民,皆出藏氷米,而飢窘一樣,竝爲蠲減,其代,賑恤廳題給,則都城飢民,庶有一分蒙惠之道,敢此仰達矣。上曰,藏氷米,自前凶歲,則或有減省,特爲蠲減,令賑恤廳題給,可也。又所啓,去十月二十三日入侍時,臣以司僕僉正朴重圭久任事,更以榻前定奪,出於朝報,何如?上曰,依爲之。以上朝報
政院啓曰,禮曹來正月朔各祭,磨鍊啓本中,朔祭之祭字,落漏,不無致勤點下,該曹堂上·郞廳,俱難免不察之失,竝推考,元啓本中,付標以入之意,敢啓。傳曰,允。以上禮曹謄錄
三覆引見入侍時,左議政睦來善所啓,賊魁張吉山,網漏已久,尙未捕捉,今聞其徒黨,流行諸道,恣意作賊,鐵原討捕使鄭履祥,捕得其同黨四名,已覈其敵勢之鴟張云。故廟堂,深以爲慮,令兩局及左右捕盜廳,多般設機,期於必捕,而若無別樣論賞之擧,則捕其賊徒,難以必期。兩局及捕廳差人中,能捕賊魁及徒黨者,則自朝家特施重賞,以爲激勸之地,何如?上曰,賊魁張吉山,剽悍無比,尙未捕捉,各道營將,似難捕捉,兩局及捕廳差人中,捉得其巨魁及徒黨者,則各別論賞,可也。以上御營廳謄錄
上在昌德宮。停常參·經筵。
下直,橫城縣監丁益燾。
藥房啓曰,伏不審夜來,聖體調攝,若何?臣等,昨日入侍,仰聆玉音,猶未淸快,引接臣僚,酬酢移日,不瑕有添傷之患乎?前劑入淸肺湯,當盡於今日,臣等,與諸醫入診後,仍進前藥,或更議他藥與否,可以議定,不任區區之慮,敢來問安,竝此仰稟。答曰,知道。失音之候,與昨別無加減,勿爲入診,問于入侍醫官議藥,宜矣。
中殿·世子宮,藥房問安。答曰,知道。
判中樞府事李觀徵上疏。大槪,臣年壽已窮,疾病已痼,實無復起爲人,自力從仕之路,不得不更申前懇,伏乞聖慈,俯諒危懇,特許謝事,俾得安意就盡事。入啓。答曰,省疏具悉卿懇。卿其安心,須勿固辭,宜速行公。
大司成權瑍上疏。大槪,臣以試僨敗之人,不敢復叨師席,伏乞聖慈,亟命遞改臣新授職名,以重官方,以安愚心分事。入啓。答曰,省疏具悉。卿其勿辭察職。
右副承旨金夢陽上疏。大槪,臣之十三歲女兒之患寒疾,多日彌留,昨於申退之後,細察病情,渾身發班,明是拘忌之疾,至情所迫,不得不親自救護,身旣薰染,決難出入於近密之地,乞蒙恩遞,以便公私事。呈政院。政院啓曰,卽者右副承旨金夢陽,來到待漏院,而觀其大槪,則其女兒寒疾,多日彌留,昨於申退之後,細察病情,渾身發班,明是拘忌之疾,近密之地,不敢出入云,原疏,則不敢捧入,而出納之地,事多苟簡,何以爲之?敢稟。傳曰,今姑改差。
藥房再啓曰,伏承聖批,有問于入侍醫官議藥之敎,臣等,與崔聖任·權愉·鄭惟覺等諸醫,相議,則皆以爲自上咳嗽失音之候,大勢雖已差減,尙未快復,淸肺湯前加入中,更加紫菀蜜水洗七分,加進五貼,宜當云。此藥劑入之意,敢啓。答曰,知道。
府前啓,請慶尙左兵使柳德三,罷職。答曰,不允。
院啓,禮安縣監李東馣,爲人奸濫,處心巧譎,到任之初,惟以要譽爲事,多行難繼之政,人固疑之矣,未滿數月,本情敗露,蠱惑邑婢,所言皆從,締結京商,晝夜謀利,凡干徭役,科外倍徵,小不及期,鞭扑狼藉,闔境嗷嗷,如在水火。如此之人,不可仍置字牧之任,重貽凶歲民生之害,請禮安縣監李東馣,罷職不敍。長城縣監呂必容,爲人愚濫,行已反覆,自莅本縣,專事貪黷,沈惑邑婢,所言皆從,凡干貿販,廉價抑買,所用紙地,勒捧寺刹,而大同折定,盡歸私橐,境內工匠,咸集公廨,奇巧之物,無所不爲,初以不精退却,責以改造,及其改造,則竝其所退,沒數收入,馱載絡繹,怨聲載路,且民間㓒木,盡數掠奪,輸致本家,以圖防納,聽聞所及,無不唾鄙。如此貪淫之人,決不可仍置字牧之任,重貽民弊,請長城縣監呂必容,罷職不敍。答曰,風聞必未盡信,更加詳察處之。
吏曹啓曰,承旨有闕,政事,取稟。傳曰,過國忌後,爲之。
慶尙監司書目,寧海兼任英陽呈,以贊善李玄逸辭職上疏上送事。啓。答曰,省疏具悉卿懇。已諭如渴之意於前後之批矣,復何多誥?卿其宜遵前旨,須勿過辭,稍俟春和,安心登途,毋孤企望。以上朝報
上在昌德宮。停常參·經筵。
大殿·中殿·世子宮,政院·玉堂,冬至問安。答曰,知道。以上朝報
上在昌德宮。停常參·經筵。
備邊司啓曰,當此飢荒之歲,守令料理賑事,一日爲急,而淸州牧使,累次遞改,曠官已至數朔之久,今聞新除授淸州牧使崔奎瑞,辭朝之後,聞有物議,直往鄕家,不得赴任云,本州之事,殊甚可慮,不可不及時變通,淸州牧使崔奎瑞,卽爲改差,明日政極擇差出,數日內發送,何如?傳曰,允。
明日陳賀時,開門差早。以上朝報
侍講院啓曰,本院上番六員內,輔德·兼輔德·兼弼善·兼文學,俱爲未差,只有弼善臣洪柱震,文學臣崔恒齊,下番四員內,司書·兼司書·兼說書,俱爲未差,只有說書臣鄭思孝,番次甚爲苟簡,上下番闕員,後日政,以在京無故人,差出,以爲牌招察任之地,何如?傳曰,允。以上吏曹謄錄
上在昌德宮。停常參·經筵。
辰時至申時,日暈。
校理沈季良初度呈辭。入啓。遞差。
全羅監司書目,病重不能察職。速賜處分,以便公私事,上疏上送事。啓。答曰,省疏具悉。卿其勿辭,從速察職。
府啓,臣等,以慶尙左兵使柳德三罷職事,有所論列,而兪音尙閟,臣等竊惑焉。夫搢紳間相敬之道,不以文武有別,則文官之凌駕武臣,固是弊習,而武臣之詬辱文官,亦未前聞,況金洪福之拿問,初出於相較,而彼此均有所失,則洪福被罪之後,德三,獨免譴責,不幾於用罰之偏重乎?如此無識之人,不可仍置閫任,請慶尙左兵使柳德三,罷職。二品實職,卽朝家命德之器也,全德昌,本以關西駔儈賤流,旣非出身,又非醫譯,而頃日政,擬差同樞,此輩,雖有可酬之勞,宜施相當之賞,如非加設之職,則其不可假以名器也,決矣,除目之下,物情莫不爲駭,請新授同知中樞府事全德昌,改正。答曰,不允。
院前啓,請新除授郭山郡守趙忠善,拔身於駙馬之從者,托跡於柳凶之私人,其賤其惡,國人所知也。今日朝廷,雖乏人,奈何令此輩,爲聖世字牧之官,以汚名器,以蹙生民哉?郭山郡守趙忠善,改正。近來朝綱,日以頹圮,人心益無顧忌,街談巷議,猶且不足,作爲諺謠,用意至巧,初入洛下之樵謳,轉成西關之妓唱,遠邇傳播,聽聞駭惑,使滿朝搢紳,受其譏嘲,一時愚氓,肆其笑侮,其輕蔑朝廷,羞辱當世,莫此爲甚,此而置之,將無以振肅朝綱,收捨人心,不可不詳覈與聞之人,重治作俑之流,請僉知沈杓,令攸司嚴問摘發,照律科罪。答曰,不允。末端事,依啓。
謝恩,右承旨李壽徵,左副承旨李泰龜,右副承旨沈橃,司書權護,別兼春秋閔彦良。
政院啓曰,卽者別兼春秋李宇謙,承牌來詣,闕外陳疏,而觀其大槪措語,則其兩女兒,方患拘忌之疾,親自救護,身旣薰染,不得入謝云,使之姑爲出避,稍俟乾淨,以爲與閔彦良一時入直議薦之地,何如?傳曰,允。以上朝報
上在昌德宮。停常參·經筵。
下直,龍仁縣令朴澄,求禮縣監金。
判中樞府事李觀徵上疏。大槪,不避煩瀆之誅,更申休致之懇,祈蒙恩許事。入啓。答曰,省疏具悉卿懇。無遺壽耉,爲國急務,則陳請致懇,決難允許,卿其宜體此意,安心行公。
靈愼君瀅上疏。大槪,乞蒙恩暇,隨往兄喪,以爲臨穴永訣之地事。入啓。答曰,省疏具悉卿懇。卿其依疏辭往來焉。仍傳曰,給馬。
府前啓,請慶尙左兵使柳德三,罷職。請新除授同知中樞府事全德昌,改正。答曰,不允。末端事,依啓。
政院啓曰,朝者靈愼君瀅,爲見其亡兄葬事,陳疏請暇,此是法外,殊涉猥濫,而宗班,異於外朝,故相議捧入矣。卽伏承傳敎,有給馬之命,臣竊以爲不然也。以聖上敦宗之誼,雖欲施格外之恩,而當此畿內大侵,驛路凋弊之日,宗班私行,至於給馬,恩典太過,貽弊不貲,亟命還收,實合事宜,區區所懷,敢此仰達。傳曰,所陳,亦不無意見,依爲之。
院前啓,請禮安縣監李東馣,罷職不敍,長城縣監呂必容,罷職不敍。請郭山郡守趙忠善,改正。答曰,李東馣·呂必容事,依啓。趙忠善事,所論未必穩當,勿爲煩論。以上朝報
上在昌德宮。停常參·經筵。
夜一更,月暈兩珥。三四更,月暈。
護軍李弼臣,加資肅拜。
下直,淮陽府使尹以道。
都承旨權珪初度呈辭。入啓。給由。
府前啓,請慶尙左兵使柳德三,罷職。答曰,勿煩。
禁府啓目,金孝曾,刑問一次,李希亮,刑問六次,不服,竝只加刑,何如?啓依允。
院前啓,官方,終不可汚,物情,終不可拂,請郭山郡守趙忠善,改正。答曰,勿煩。
政院啓曰,卽者大臣,送言于本院曰,別兼春秋差出後,連以兼春秋入直,事甚未安,自本院啓稟牌招云,而別兼春秋李宇謙之拘忌出避,已過數日,李宇謙·閔彦良,竝卽牌招入直,何如?傳曰,允。
政院啓曰,別兼春秋李宇謙,承牌到闕門外,陳疏退去,推考傳旨,今方捧入,而觀其大槪,則兩女兒之病,萬分危急,至情所迫,不忍捨出,方在薰染之中云,旣有出避入直之命,則私情雖迫,不卽出避,殊涉未妥,推考,使之從速出避,以爲入直議薦之地,何如?傳曰,允。以上朝報
上在昌德宮。停常參·經筵。
下直,康津縣監金沆。
藥房啓曰,四五日來,嚴沍未解,伏不審聖體,調攝,若何?淸肺湯加進之後,咳嗽失音之候,今已快愈乎?劑入湯劑,已盡於昨日,詳知卽今症候,然後或加進或停藥與否,可以議定,臣等,無任區區之慮,敢來問安。答曰,知道。
都承旨權珪再度呈辭。入啓。加給由。
兵曹判書閔宗道辭職上疏。入啓。答曰,省疏具悉卿懇。所患彌留,深用慮念,卿其安心勿辭,調理行公。仍傳曰,遣御醫看病。
持平洪重夏上疏。大槪,一疾沈重,六旬留調,俟得小間,今纔舁還,而觸冒隆寒,症情添劇,決無供職之望,乞蒙恩遞,俾專將攝,附陳民瘼,以備財擇事。入啓。答曰,省疏具悉。目擊民事之慘,有此疏陳,可不詢于廟堂而處之,爾其勿辭,調理察職。
謝恩,副應敎鄭來祥。
院前啓,請郭山郡守趙忠善,改正。答曰,勿煩。
京畿都事書目,竹山府使鄭敏,災傷差錯,罷黜事。以上朝報
上在昌德宮。停常參·經筵。
掌令睦林重初度呈辭。入啓。給由。
政院啓曰,大司憲兪夏益呈辭,執義成瓘服制,掌令睦林重呈辭。入啓。掌令沈最良,持平洪重夏未肅拜,持平金汝鍵式暇,連以監察茶時,事甚未安,服制·式暇·呈辭·入啓外,呈辭未肅拜人員,竝卽牌招察任,何如?傳曰,允。
都承旨權珪三度呈辭。入啓。遞差。
吏曹啓曰,守令有闕,政事,取稟。傳曰,明日爲之。
全羅監司書目,玉果縣監李藼,濫率子婦,旣報眷還,尙今留置衙中,爲先罷黜事。
謝恩,掌令沈最良。
院前啓,請郭山郡守趙忠善,改正。答曰,勿煩。
副校理洪墪,副修撰朴涏,兵曹正郞李宇謙,權知承文院副正字趙九畹,校書博士金泰鼎,文臣朔試射時,稱病不進,依承傳罷職。以上朝報
弘文館啓曰,以議諡事今將一會,而副校理洪墪,副修撰朴涏,今日朔試射時,稱病不進,副校理朴萬鼎,家有拘忌之疾,不得入來,易名之典,事體重大,而以臣等孤陋之見,決難議定,副校理朴萬鼎,使之斯速出避,其餘上下番闕員,明日政差出,竝卽牌招,以爲同參議諡之地,何如?傳曰,允。以上吏曹謄錄
上在昌德宮。停常參·經筵。
有政。
下直,淸州牧使李一台。
刑曹參判朴慶後鍼灸呈辭。入啓。給由。
政院啓曰,憲府無行公之員,連以監察茶時,事甚未安,故昨日啓請牌招矣,或違牌不進,或出肅後旋卽呈辭,持平金汝鍵,式暇已過,而亦爲呈辭,今日又將以監察茶時,事體極爲未安,服制及呈辭入啓人員外,竝卽牌招察任,何如?傳曰,允。
又啓曰,別兼春秋李宇謙,昨日朔試射時,病不進,罷職。其代,今日政差出,卽爲牌招入直,何如?傳曰,允。
掌令睦林重再度呈辭。入啓。遞差。
備邊司郞廳,以三公意啓曰,吏曹判書吳始復,引疾尋單,不爲行公,非但銓曹長席之久曠未安,兼帶諸務,及時當行者,未免稽滯,事甚可慮,吏曹判書吳始復,卽爲牌招察任,何如?傳曰,允。
傳曰,今觀備局坐起進不進單子,進參之員,只是三人,雖未知疾病事故之如何,而揆以事體,殊甚未安,身病受由人外,無故不進人員,竝推考。
院前啓,請郭山郡守趙忠善,改正。答曰,勿煩。
府前啓,請慶尙左兵使柳德三,罷職。答曰,勿煩。
謝恩,掌令崔恒齊。
政院啓曰,卽者別兼春秋李頤晩,承牌來到闕外,陳疏退去,推考傳旨,今方捧入,而觀其疏語,則以爲仄聞物議,以臣春間奉使無狀,謗毁盈世,有不可苟然充數於吏局之任,決難冒沒行公,有所可否於議薦之間云,雖未知物議輕重之如何,而別兼春秋差下之後,連以兼春秋入直,事甚未安,別兼春秋李頤晩,更爲牌招入直,何如?傳曰,允。
禮曹,來癸酉式年進士覆試,二月十九日,生員覆試,二月二十一日,生進放榜,三月初四日辰時,文科講經及武科覆試,三月十二日,文科會試,講畢後間一日,武科殿試,四月初一日,文武科放榜,四月十一日辰時,雜科覆試,四月十七日,放榜,四月二十九日辰時,推擇。啓。以上朝報
吏批啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,卽接禮曹移文,則佐郞朴壽寅,身病甚重,不得察任云,改差,何如?傳曰,允。
又啓曰,獻納,今當差出而擬望之人乏少,外任竝擬,何如?傳曰,允。以上吏曹謄錄
上在昌德宮。停常參·經筵。
大司憲兪夏益初度呈辭。入啓。給由。
瀛昌君沈鍼灸呈辭。入啓。給由。仍傳曰,遣御醫看病。
戶曹啓曰,本曹郞廳,事務緊重,誠不可頻數遞易,正郞權世泰所管,皆是緊務,且兼察別營,諳鍊已久,頗有擧職之效,今日政,移授長城縣監,本曹之事,殊涉可慮,正郞權世泰,今姑仍任,以爲久任責效之地,何如?傳曰,允。
都承旨李瑞雨上疏。大槪,衰鈍不堪近密之任,乞賜遞免事。入啓。答曰,省疏具悉。卿其勿辭,從速察職。
府前啓,請慶尙左兵使柳德三,罷職。答曰,勿煩。
院前啓,請郭山郡守趙忠善,改正。答曰,勿煩。
慶尙監司書目,昌原府使趙世雄,薦新與朔膳靑魚,俱不封進,罷黜事。
咸鏡監司書目,鍾城府使李尙,病勢沈痼,已至四朔,症情危劇,死生未分,不得已罷黜事。
政院啓曰,卽見咸鏡監司南益熏狀啓,則鍾城府使李尙,以病罷黜矣,邊地守令,人皆厭避,以其病狀,輒許罷黜,誰肯久在邊邑,盡心國事哉?尙之除拜此邑,旣是擇差赴任,亦未一朞,而不思報效之道,張皇病狀,敢生圖遞之計,其偃蹇自便之習,殊甚可駭。道臣苟知其病重實狀,則請令廟堂稟處,猶或可也。直請罷黜,亦涉未安,咸鏡監司南益熏推考,狀啓內辭意,勿施,何如?傳曰,允。以上朝報
義禁府啓曰,徒配罪人朴炫,加火田不報該曹之罪,旣以奪告身啓下,依前罪目,還發配所之意,敢啓。傳曰,知道。以上義禁府謄錄
上在昌德宮。停常參·經筵。
大司憲兪夏益再度呈辭。入啓。加給由。
藥房啓曰,四五日來,寒威尙嚴,伏不審聖體調攝,若何?淸肺湯五貼,加進之後,咳嗽失音之候,今已快愈乎?進御湯劑,當盡於今日,繼進之藥,與崔聖任·權愉等諸醫,更爲相議,則皆以爲當此寒月,淸涼苦口之湯劑,不可一向連進,而上候咳嗽,每遇寒節,輒復發作,似有原委之致,淸上補下丸,蒸河車二具,同劑作丸連進,以爲治本收效之地,宜當云。臣等,敢來問安,竝此仰稟。答曰,知道。咳嗽,今已快瘳,失音之候,幾盡差愈矣,丸藥,依啓辭劑入。
慶尙都事書目,草溪郡守李震相,災傷差錯,罷黜事。
傳曰,大臣·備局堂上引見。引見時,別兼春秋李頤晩,今姑改差,李允明,勿拘相避,別兼春秋差下事,榻前定奪。
吏曹啓曰,守令有闕,政事,取稟。傳曰,明日爲之。
引見時,左議政睦來善所啓,近來國體不尊,分義掃地,牌招不進,已成痼弊,豈不寒心哉?近日命召之下,違牌不進者甚多,其在分義,安敢乃爾?衆所共知有實病者,及有大段難安情勢者外,初牌不進,旣所不敢,至有再牌不進者,事之寒心,莫此爲甚,不可無別樣懲礪之道矣。領議政權大運曰,牌不進之弊,誠極駭然,曾有拿處之擧矣,中間廢閣不行,衆所共知實病者,容或可恕,情勢難安者,則一體禁推,亦無不可矣。上曰,無端違牌,或至再三,事甚可駭,自今以後,嘉善以上,則推考傳旨下字下,不書某司以入,堂上以下,則直捧禁推傳旨,而臺諫,則先遞臺職,然後捧其傳旨,可也。身有實病者,則傳旨書入時,政院微稟事,定式施行,可也。又所啓,命招之擧,實爲重大,故昔在仁祖朝,臣之先臣,引晝講入侍,以玉堂講院,或因一會入直等事,啓請牌招,極爲未安之意,有所陳達,而如其不關事,則政院,勿爲捧入事,受敎奉行矣。近年以來,每以不緊事,輒呈草記,煩請牌招,以致紛紜違牌,傷損事體,殊甚未妥,今後不關草記,勿爲捧入事,分付政院,何如?上曰,依爲之。右議政閔黯所啓,內三廳薦中,部將薦,不如宣傳官,守門將,又不及部將,此則其來久矣,今因行査澄汰之臺啓,守門將當汰去者,數多,竝與薦主,將至十餘人,積年勤仕,一朝失職,其爲愁怨,從可憂也。朝家待武人之道,與文官有異,不必太生分數,守門將廳査覈之令,姑爲安徐,自今以後,依臺啓申飭擧行,似當矣。上曰,近來內三廳,不爲擇薦,臺啓所論誠是,而第文武有異,且澄汰之類,至於十人之多,則不無落莫之歎,姑勿汰去,自今以後,依臺啓極擇擬薦事,分付,可也。領議政權大運所啓,臣有所懹,敢此仰達矣。下直守令,引見別爲戒飭,意非偶然,爲守令者,親承傳敎,則固當仰體聖意,恪勤奉職,而治效無著,反被罪罰,如此之類,固當重罪矣。下直時引見守令之居下者,曾有歲抄勿爲書入之敎,故仍爲永不敍用者多云,此輩所坐,誠難容恕,而第道臣一時所見,情罪得中,亦未可知,由此而終身禁錮,則或涉冤抑,故敢達矣。上曰,親承傳敎,而不謹奉行,初意必欲重究,有此下敎矣,道臣用罰,未必得當,大臣所達,亦有意見,與循例下敎之類,一體施行,可也。吏曹判書吳始復所啓,畿甸·海西,失稔最甚,都下之民,亦隨而飢饉,且江水早氷,船路阻絶,公私穀物,皆不得運致,以此米價踊貴,擧家遑汲,將無以卒歲云,在前如此之時,則自賑廳,或發賣穀物,以救其急,而卽今所儲不敷,前頭畿內賙賑之資,亦難以酬應,誠爲悶慮矣。近者,自惠廳春等貢物之價,例爲分給一半,則使之出賣市廛,以爲稍緩市價之地,而此亦所施者,不能遍及於民間云,未及分給之米,尙有八千餘石,其中一半,自常平廳,從市直計給錢文,其米,趁歲前發賣,而此數,太半不足,賑廳所儲,亦爲參酌減價,一時出賣,似爲便當,敢此仰達矣。上曰,事甚便當,依爲之。又所啓,湖南近峽一帶各邑,雖曰被災尤甚,至於下道濱海之邑,則不至於大無,比畿甸則輕重懸殊,而前頭畿甸及都下賙賑之資,更無所辦出之路,湖南濱海列邑,賑廳應納之穀,殆近萬石,而春間,或以無船隻,或以待明春,上納論報,一向遷就,無意上送,事甚未便。預爲嚴飭,趁解氷,無遺上納之意,分付,何如?上曰,依爲之。禮曹判書柳命賢所啓,頃日筵中,因大臣所達,各陵有頉處,勿爲煩數啓稟之意,旣承聖敎,而陵寢事體至重,不可不明白定奪矣。頃年,以各陵有頉處,陵官,切勿續續煩報,以待道臣春秋奉審時之意,至有成命,粘諸各陵齋室壁上矣。近來陵官,過生驚㤼,陵上小小有頉處,輒皆論報,以爲自已發明之地,旣見陵官所報之後,該曹,亦不得不啓稟,其在事體,殊甚難便。大臣旣以續續煩稟爲未安,自上亦有參酌啓稟之敎,此後,則陵官設有所報,措語不至大段,則臣曹,當以待道臣奉審後,更報之意,題送,至於雨水之節,陵上大段有頉,及莎草枯損,尺量數多者,不得不直請奉審,其他些少傷損,自本曹難於自斷之處,具由入啓,以候睿裁,何如?上曰,陵上些少有頉處,以上裁稟啓,則當審其奉審當否,而裁處矣。刑曹判書睦昌明所啓,頃年徐文重,爲刑曹判書時,裒集癸亥以前列聖受敎,分爲六典,作爲兩卷,至經兩司署經,而未及刊行矣。自臣待罪本曹,刪改疊書,及文勢不暢處,且添入癸亥以後受敎,才已畢役矣,令寫字官,精寫後,送于校書館,以爲刊行之地,不可無弁首之文,使大提學製進,何如?上曰,依爲之。右議政閔黯所啓,日者閤門外,判決事朴慶後,以王妃族親之免賤者,一遵敦寧寸數定式之意,問議于臣等,臣等,泛然應之矣。追後取見文書,更思之,則大王姓孫,限九代免賤,而七代以後,有代口之規,王妃族親,似當有減殺之節,況異姓之親,不可以一從敦寧寸數,許令免賤隷禮,免賤,出於一時特敎,不可援以爲例,此後,則只當依前法例施行,掌隷院元啓目中,定式二字,改付標,何如?上曰,依所達改付標,可也。吏曹參議李萬元所啓,戊辰年,以湖西木花失稔之故,山郡大同木,作米收捧,而留各邑矣,今自該廳,使之作木上納,十分嚴督云,湖西年事之慘,臣所目見,而常年作米,捧留糶糴,至於五年之久,當此無前大飢,始令作木上納,宜致民人之怨咨,今姑依前作米收捧,以資賑資,待明秋作木上納,則賑活飢民,得力頗多,而其所遲滯,亦不過六七朔矣,下詢于大臣而處之,何如?領議政權大運曰,此作米,若已捧留於官家,則當此米貴之日,以米作木,亦可爲救民之資,可謂公私兩便,旣許捧留,則爲守令者,例不收捧,散在民間,今若督捧,使之作木,則必有民怨,姑待明秋,作木上納似宜矣。右議政閔黯曰,頃年因淸州牧使趙祉錫,公州牧使趙渭叟等上疏,許其作米,自宣惠廳,貸用兵曹軍木一千同,今無以備償,有此作木之擧,此是當年應捧之物,遷就四五年,又無所納,其習可惡。第湖西饑荒,特甚云,留以爲明春救急之資,似爲無妨,如是分付之後,各邑之督捧,亦未可必待其畢捧,令監司別遣摘奸,似可矣。左議政睦來善曰,木花貴時,願爲作米,而朝家,從民願聽許,則守令,所當收捧其米,年年糶糴,而遂其所望之後,不勤收捧,民亦以姑息爲念,不肯輸納,其習可惡,而及此凶荒之歲,不可無爲民變通之道,今姑勿爲作木,以其米留賑飢民,待明秋使之備木上納,似爲便當矣。上曰,依爲之。又所啓,崇善君山所,用於公州之後,其近處寺刹,皆自同宮次知,使堂上李姓人,往來收稅,其所貽弊,罔有其極。俗離,以湖左名山,多有世祖朝故蹟,而殆將一空,甚可駭然。至於公州之甲寺·麻谷,皆是大刹,本道進上紙地,皆出於此,而僧人輩,不能支堪,亦將有離散之擧,此宮,素以謹愼見稱,若知此弊,必無是事,而任非其人,貽弊至此,誠爲寒心,且此外此人之橫恣閭里,亦多云,人言雖不可盡信,旣有所聞,不得不仰達,請令本道,明査啓聞,果有所犯,則所謂李姓人,令該曹從重論罪,何如?上曰,令本道詳査啓聞,可也。以上朝報
傳曰,莫重內弓房軍器,春秋別造時,物力中弓槊木·筋膠,每患艱乏,不可無參酌變通之道,其令該廳,弓槊木五百箇,魚膠正筋各一百五十斤,加分定於應封諸道,而其中弓槊木,江原一道,獨當封進,則今又卜定,似涉偏重,他道中分定,宜當,且全羅道監·兵·水營,年例所封箭竹中,所謂細竹,不甚關緊,今後以中竹代封事,亦爲分付。以上宣惠廳謄錄
大臣·備局堂上引見入侍時,御營廳江都城門樓丹靑僧人四名,依禁衛營論賞例,空名帖成給事。以上御營廳謄錄
入侍時,領議政權大運所啓,永宗所在司僕牧場,曾前啓請革罷,募民耕作者,專爲本鎭兵民,而近聞京外士夫,多占農庄,本鎭兵民,則不得蒙利云,殊非革罷牧場之本意,事極可駭。分付永宗僉使,嚴明査出,一一成冊,上送備局,另加禁斷,許民耕食,仍定軍役,而有子息者,傳之子孫,無子息者,移給代定之輩,則似爲着實矣。上曰,事甚無據,僉使嚴明査出,一切禁斷,依此爲之,可也。以上備邊司謄錄
引見時,禮曹判書柳命賢所啓,臣句管檢營之事,格浦有所變通之事,敢此仰達矣。格浦設鎭,專爲江都應援,自作一鎭,不令統屬於統·水營者,意有所在,而旣有戰船之後,元無習操之擧,則揆以軍政,實涉踈虞,傍近蝟島·黔毛浦·古群山·群山等四鎭,各有戰兵船,鎭下各卒,皆以漁採爲業。故春操,則節値漁採,例不赴操,秋操,則合操於右水營,而道里險遠,或不免敗船之患,民情極以爲憫。曾聞所江鎭,亦不管束於京畿水營,自本鎭聚率傍近邊鎭,設操於前洋云,格浦,一依所江例,蝟島等四鎭,屬之格浦,使格浦爲主鎭,領率四鎭水卒,每年春秋,習操於格浦前洋,而此後,則右水營,勿令句管,蝟島等四鎭,則軍政修擧,事甚便好,臣以此意,稟議廟堂,則諸大臣之意,亦以爲得宜,而事係大段變通,自下不敢擅斷,備陳顚末,以候睿裁矣。上曰,以此變通,可也。
又所啓,格浦設鎭,聚儲沿邊各邑軍餉,當初制置,意有所在,萬頃·沃溝·茂長,則屬於格浦,扶安·古阜·興德,則屬於黔毛浦,各邑設倉於本鎭之內,以爲春秋糶糴之地,而民人憚其挽輸,守令厭其往來,每欲移來邑境,而朝家不許矣。庚申以後,黔毛浦所屬三邑,則果爲移置於各其邑海倉,格浦所屬三邑,則未及移倉海邊,而還上穀物,姑爲捧留於本邑矣。己巳,初因大臣所達,萬頃等三邑糶糴,依前捧置於格浦,而黔毛浦所屬扶安等三邑,尙儲各其邑海倉,此三邑軍餉,儲置黔毛浦鎭下者,蓋爲他日緩急之用,事出倉卒,捲載兵船,輸入江都,事甚便易,而今以民情之一時厭苦,移置於各其邑海倉,殊非軍餉設置之本意,海曲無人之地,藏置許多穀物,只令若干監色輩看護,亦涉疎虞,且以事體言之,扶安等三邑,旣不爲道內山城之所屬,又欲免格浦之所管,中間脫免,實涉無據,三邑軍餉,竝爲設倉於格浦,一依萬頃等例,爲格浦所屬,事甚得宜,而或設或罷,變通頻數,此甚難便,伏候睿裁。左議政睦來善曰,扶安等三邑,移置各其邑海倉,而事甚不當,今若糶糴於格浦鎭,則日後緩急之際,移入江都,亦爲不難,三邑穀物,設倉於格浦鎭,似好矣。上曰,待明秋扶安等三邑餉穀,依萬頃等邑例,設倉於格浦,以爲糶糴之地,可矣。以上備邊司謄錄
上在昌德宮。停常參·經筵。
辰時巳時,日暈兩珥。午時,日暈。
下直,文城僉使李君錫。
昨日引見時,大司諫李湜所啓,措語見上請郭山郡守趙忠善,改正。上曰,勿煩。又所啓,臣初不知自上曾有傳敎,而趙忠善之事,人多言之。故臣以駙馬從者,奸兇私人爲語,聖上不可,大臣非之,臣何敢晏然?請命遞斥臣職。上曰,勿爲避嫌。持平金汝鍵所啓,措語見上請慶尙左兵使柳德三,罷職。上曰,勿煩。
平安監司書目,祥原郡守李萬標火田之稅,濫數官捧,龍川府使鄭弘佐,刑杖過濫,賦斂頗重,竝只罷黜事。
政院啓曰,別兼春秋李允明,旣已差下,牌招入直,何如?傳曰,允。
院啓,措語見上請郭山郡守趙忠善,改正。答曰,勿煩。
府啓,措語見上請慶尙左兵使柳德三罷職。答曰,勿煩。以上朝報
有政。
吏批啓曰,判書,因公出外,參議,服制,小臣獨政未安,何以爲之?敢稟。傳曰,仍爲之。又啓曰,春坊闕員,今當差出,而擬望之人乏少,相避竝擬,何如?傳曰,允。
以洪時亨爲昌原大都護府使,吳重周爲草溪郡守。以上吏曹謄錄
上在昌德宮。停常參·經筵。
辰時,日有重暈,內暈有兩珥,外暈上有色,內赤外靑。
政院啓曰,卽見平安監司權堦狀啓,以祥原郡守呈狀民人囚治事,郡守李萬標罷職矣。萬標科外懲斂之罪,若是其彰著,則當請令朝廷稟處,而只請罷黜,殊欠懲礪之道,且邑民之赴訴營門,其習可惡,而因此行査,至於罷黜,旣失事體,亦關後弊,平安監司權堦推考,李萬標罪狀,令攸司稟處,呈狀民人,令本道斷以部民告訴之律,何如?傳曰,允。
府前啓,請慶尙左兵使柳德三罷職。措語見上答曰,洪福以下官,徒知凌駕,不顧體面,作此怪愕之擧,則在柳德三之道,其果安而受之耶?文字間設有不稱停之處,此不過武臣公罪,何必深責乎?勿爲煩論,下諭事,依啓。
院前啓,請郭山郡守趙忠善,改正。措語見上答曰,予意已諭于筵中,而一守令之啓,累日相持,亦損事體,遞差。
兵曹判書閔宗道上疏。大槪,一病支離,有加無減,本兵之任,決難虛帶,伏乞聖慈,先許遞改,以幸國事,以延殘喘事。入啓。答曰,省疏具悉卿懇。本兵重任,決難輕遞,卿其安心勿辭,更加調理行公。以上朝報
上在昌德宮。停常參·經筵。
巳時午時未時,日暈。
有政。
平安監司·義州府尹書目,冬至使一行,本月二十二日申時量,渡江入去事。
備忘記,嗚呼,后非民罔使,民非后罔事,可愛非民,可恤非民乎?予以諒德,臨乎億兆,爲民父母,當復如何?明發求衣,莫敢遑寧,一人饑猶吾之饑,一人寒猶吾之寒。相與謀度于廣廈之上者,一則民事,二則民事,而惠澤未究,困窮日甚,厥故安在,正坐乎不能以實心行實政也。政令如此,則視聽自我之天,安得不赫威怒而降飢饉也哉?噫嘻,今歲災荒,亦孔之棘矣。水旱風霜,疊臻層生,卒痒稼穡,八路同然,而至於畿甸根本之地,海西一方,被災尤酷,湖西抑又次之。冬序未盡,室如懸罄,扶老携幼,散而之四,村落殆空,景象蕭然,則來春道殣之慘,不言可想。嗚呼,書不云乎?暑雨祁寒,小民亦惟曰怨咨,思艱圖易之責,亶在一人,而緣予不辟,使我無罪無辜之赤子,替罹茶毒,興言及此,不覺哽咽。噫,凡係蠲役賙賑之政,或已擧行,或方講究,靡不用極矣。咨爾方伯,體予至意,申明列邑,勞之來之,撫摩是先,苟涉救民,何憚條奏?且前頭設賑之時,必使守令,如治家事,勿委監色,身自擔當,至誠濟活,得免捐瘠,是予之所以日夜冀望者。竝宜知悉,着念奉行事。下諭于三道監司。
府前啓,臣等,以慶尙左兵使柳德三罷職事,論列已久,而昨伏承聖批,以武臣公罪,何必深責等語,爲敎,臣等,竊以爲不然也。當初金洪福之不顧體面,凌侮上官者,固已駭然,而德三辭狀中,或曰怪鬼之輩,或曰敵人侵掠,其所詬辱,非泛然措語不能稱停之比,則安可以武臣之不閑文字,有所容恕,而全無警責之道乎?武臣之於文官,雖有麤悖無識之擧,歸之於公罪,而不爲深責,則臣等,恐後日之弊,將不可勝言,而揆之事體,決不當置而不論,請慶尙左兵使柳德三,罷職。答曰,已諭毋煩。
院前啓,郭山郡守趙忠善改正事,停啓。以上朝報
吏曹啓曰,守令有闕,政事,取稟。傳曰,明日爲之。
戶曹啓曰,本曹郞官,各有分掌,誠不可久曠,佐郞羅斗春,以親病受由,下去羅州地,還來遲速,未可預料,郞官不齊,事多苟簡,殊涉可慮,佐郞羅斗春,改差,何如?傳曰,允。以上吏曹謄錄
義禁府啓曰,卽接月令醫員金義達手本,則罪人李希亮,病勢危重緣由,再次手本,故以藥物十分救療之意,使之分付矣,當日卯時量,身故云,屍體出給之意,敢啓。傳曰,知道。以上義禁府謄錄
上在昌德宮。停常參·經筵。
掌令沈最良初度呈辭。入啓。遞差。
政院啓曰,新除授守令未署經者三人,推緘之未照勘,至於九十餘度,而憲府之官,或呈辭,或未肅拜,久不開坐,呈辭入啓人員外,竝卽牌招,使之開坐,何如?傳曰,允。
左尹金上疏。大槪,臣於辭朝之後,再進辭章,而皆見阻於京畿·忠淸兩監營,玆送直呈于承政院,乞遞職名,以安私分事。入啓。答曰,省疏具悉。卿辭如此,本職,今姑許遞焉。
謝恩,持平洪重夏。
持平洪重夏啓曰,臣纔經重病,又得傷寒,擁衾取汗,腠理方開,日者召牌之降,適及此際,實無觸風起動之望,竟未得祗赴,迹涉偃蹇,心懹惶懼,繼而伏聞榻前大臣盛陳違牌之弊,而筵席嚴秘,未得其詳,及見擧行條件,以近來國體不尊,分義掃地,不可無別樣懲礪,爲言,極其嚴截,而至有自今以後,直捧禁推傳旨之命,臣益不勝悚慄震悸之至。臣於伊時,疾病方劇勢無路自力,未免連日違牌,則大臣所達之言,正爲如臣者發,何可以事在定式之前,倖免禁推之罰,爲幸而晏然於職次乎?賤疾猶苦,未卽引避,今始自列於屢日之後,臣之罪戾,至此尤大,請命罷斥臣職。答曰,勿辭。退待物論。
府前啓。措語見上答曰,勿煩。
慶尙監司書目,慶州府尹許頻,本府弊瘼上疏上送事。啓。答曰,省疏具悉。所陳民瘼,當令該司,議而處之焉。
傳曰,雪後風嚴,寒威斗緊,煥室擁衾,凜冽之氣,尙覺透襲,念彼宮城外宿衛,貧賤軍卒,何以堪耐?不可無一時特恩,闕內入直之士,亦以自內饋以酒食,則均是宿衛,內外何殊?其令內資寺,卽爲饋以溫酒,亦令司宰監,賜以乾肴,以示三日軫念之意事,分付。以上朝報
有政。
吏批啓曰,判書,因公出外,參議,服制,小臣獨政未安,何以爲之?敢稟。傳曰,仍爲之。
又啓曰,卽接造紙署牒呈,則別提沈㮷,身病甚重,不得察任云,改差,何如?傳曰,允。
以韓浣爲龍川都護府使,崔燾中爲祥原郡守,朴紭爲郭山郡守。
軍器寺官員,以都提調意啓曰,本寺,國之武庫,所儲各樣軍器,年久破傷之物,盡已修改,而鳥銃六百柄,上年應求於彼中,其代不可不新造充數。故今秋,委遣本寺僉正朴紭於楊根地,貿炭打造時,別造四百柄,以備一千柄之數,運致本寺,方爲鍊磨粧家,而朴紭,盡心看役,詳知首末矣。今日政,朴紭移拜郭山郡守,莫重董役之事,不可付諸生手,郭山郡守朴紭,今姑改差,仍任僉正,以爲完役之地,何如?傳曰,允。以上吏曹謄錄
傳曰,慶尙監營端午所封物目中,竹皮方席二十坐內,十坐,仍前封進,十坐代,油別扇三百柄,忠淸監營誕日所封方物中,弓帽六部代,馬上油席三番,箭帽六部代,馬上油席三番,竝自明年爲始,依此代封事,分付該曹。以上禮曹謄錄
上在昌德宮。停常參·經筵。
辰時,日有右珥。申時,日有左珥。
備忘記,頃日闕內入直軍兵等饋酒時,內資酒,使之進排,則酒味淡薄無形,問其厥由,稱以本寺,元無釀酒留儲之事,臨時貿得,以致如此云,故極以爲怪,取考各司會計案,則內資下遺在酒,至以一千二十餘甁,懸錄,本寺所爲,委屬可駭,卽今本寺,雖無大妃殿日次供上,自該曹酒米上下,則別無所減,而不爲預釀以待,苟充進排,事之無據,莫此爲甚。內資寺當該官,拿問處之,下人等,令攸司囚禁,從重科罪,明日宮城外宿衛軍兵饋酒,亦必有如此之弊,各別嚴飭。
傳曰,召對爲之。入侍,承旨睦林一,玉堂朴萬鼎·李濟民,假注書琴暹,別兼春秋李允明·閔彦良。
古阜幼學金日晉上疏。大槪,臣伏見無前之大侵,天災之孔棘,時事之艱虞,不勝愚衷之激切,敢將救荒弭災之策,兼陳區區所懷,以備財察事。入啓。
傳曰,今觀古阜幼學金日晉上疏,則托以進言,用意不正,醜詆朝廷,略無顧忌,良可駭異也。所當施以儒罰,而姑從寬典,治之而不治,此疏還出給。
府啓,引嫌而退。疾病之來,人所難免,大臣之言,不必深嫌,請持平洪重夏,出仕。答曰,雖未知疾病輕重之果如何,而連違召命,事體未安,則强請出仕,實涉苟且,持平洪重夏,遞差。
傳曰,入直承旨,持到院公事入侍。
掌令崔恒齊啓曰,愚鈍如臣,百不猶人,濫蒙洪造,猥玷匪據,中心愧恧,靡所容措,而惟是感激恩私,不憚奔走,冀效萬一之報,强扶病骸,黽勉供職矣。昨者持平洪重夏之引避退待也,處置歸於臣身,臣意,以爲重夏實病,人所共知,而大臣所達,蓋爲近日違牌紛紜之弊,而欲懲日後而發,非獨專指重夏一人而言,不可以此輕遞臺官。故今日處置,敢請出仕矣。伏承聖批,臣不勝瞿然之至,此無非臣新入臺閣,未諳規例,立落乖當,致勤聖敎,臣之謬戾顚錯之失著矣。決不可一刻仍冒,請命遞斥臣職。答曰,勿辭。退待物論。
備忘記,朝者幼學金日晉之疏,藏頭游辭,譸張闔闢,而要其歸宿,則不過曰,朝臣,不恤民隱,不顧國事,耽宴樂,侈第宅也,擅用棍罰,恣行威勢也,循私蔑公,壅蔽聰明也。造意巧密,遣辭危險,令人有不忍正視者,至於監試詩題之事,其所用意,尤極叵測,蓋此說,著見於詩邶風之篇,而細究厥義,斷然無他,其熒惑天聰,惎間搢紳,欲售嫁禍之計者,至此而益透露無餘矣。如此怪鬼之輩,予非不知夬施投畀之爲得宜,而旣已洞燭其情狀,堅定其好惡,則草野腐鼠,不足掛齒。故出給其疏,治以不治矣。今聞承旨所陳,不但辭嚴而義正,此人,假托鄕儒,行已無狀云,予始覺前者處分之失之太寬也。決不可還給其疏而止,金日晉,邊地定配,一以嚴懲惡,一以熄邪說。以上朝報
上在昌德宮。停常參·經筵。
執義成瓘,持平金汝鍵啓曰,昨日洪重夏之處置也,臣等愚意,以爲重夏違牌,旣在定式之前,疾病難强,又是通朝之所共知,故不敢輕遞,相議請出矣。伏承聖批,以强請出仕,實涉苟且,爲敎,至有特遞之命,同僚旣已引避,則處置乖當之失,臣等,亦有之,且宣傳官許夔,推緘公事中,功議有無,不爲付籤,致勤還下,莫重奏御文字,如是不察,臣等昏謬之責,尤無所逃,以此以彼,俱不可仍冒臺席,請命遞斥臣等之職。答曰,勿辭。退待物論。
吏曹啓曰,臺諫有闕,政事,取稟。傳曰,明日爲之。
知事鄭維岳上疏。大槪,下官不職,責在提調,惶恐待罪事。入啓。答曰,省疏具悉。尸居不職,責在所歸,卿其勿辭焉。
刑曹判書睦昌明上疏。大槪,臣旣被訟場逃避人之疏侵,不可晏然,乞遞職名,以便公私事。入啓。答曰,省疏具悉。搆誣之說,不足爲嫌,卿其安心,勿辭行公。
院啓,竝引嫌而退。處置乖當,旣難仍在,不付功籤,亦涉疏漏,請掌令崔恒齊,執義成瓘,持平金汝鍵,竝命遞差。答曰,依啓。
刑曹,金日晉,茂山縣邊遠定配。啓。
備忘記,今觀北評事李浚,道內儒校生考講啓本,則八邑之中,無一人落講者,其全不着實考講之狀,殊甚駭然,李浚罷職。以上朝報
義禁府啓曰,以李壽益辭連,洪以夏·洪以衍等拿囚事,允下矣。洪以夏,方待命於本府,卽爲拿囚,而洪以衍,下去平安道安州地云,依例發遣府羅將拿來,何如?傳曰,允。以上義禁府謄錄日記廳郞廳金晉鐸書。
上在昌德宮。停常參·經筵。
右議政閔黯箚子。大槪,臣旣被不言掩蔽之斥,言臣之人,至被屛裔之典,臣亦何安?乞賜罷免,以明臣罪事。入啓。
左議政睦來善箚子。大槪,冒陳危悃,冀蒙恩遞事。入啓。
領中樞府事金德遠箚子。大槪,略陳情悃,乞解職名事。入啓。
傳曰,前縣監崔澐·具文洙·李宇益·尹爾厚·金鼎台·鄭匡周·閔鎭嵩·李延世·鄭琳·沈棡·吳命老·李師商·李暹,府使申命任·李台龍·李必茂·沈欞·李玄祚,縣令閔純·金鼎壽·崔敬中·柳星年,牧使李國華·權是經·李弘迪·金聲久,郡守尹彙善·徐來益·任以道·徐來益,都事李琩,察訪元聖兪,主簿李玄綏,副正字鄭宇柱·趙九畹,副校理洪墪,副修撰朴涏,正郞李宇謙,博士金泰鼎,假注書李孝根,佐郞李翼年,正言洪重鉉,正柳星三,監司沈檀·洪萬朝,判決事趙嗣基,夏川都正椅,烏昌君炯涵,捕盜大將黃徵,內禁將李基泰,司勇黃汝擢·金相·張相漢,護軍洪時範·閔錡·方堣,僉使李錫·金重三·李箕陽·閔後慶·朱景顔,權管黃泰逸·金孝健,宣傳官鄭東奎·洪時紀·林泰貞·李弘喆·權後中·柳雸·洪震一·李喜謙,別將楊世徵,監牧官金得輝,守門將李爾桓,內乘趙世成·趙世成,判官柳榮徵,把摠張萬春等敍用,縣監崔澐·楊遇漢·金鼎壽·李萬吉·吳碩夏·金鼎台·鄭齊泰·沈漢柱·安後尹·鄭琳,郡守徐來益·權儹·金兌一·柳㬅·趙爾翰·李萱·李行殷,縣令柳星年,牧使李國華,察訪兪夏震,判官兪命弘,左通禮趙相愚,右通禮南致薰,府使李基夏,陽原君煥,義原君爀,捕盜大將黃徵,別將閔涵,僉使閔後慶,萬戶鄭銓,監牧官牟有秋,閑良車挺輪·出身權益準,權管金尙鉉等,職牒還授,統制使李聖賁降資還授事。下吏·兵曹。
謝恩,執義李濟民,兵曹正郞權頀一。
傳曰,史官二員待命,騎馬六匹立之,外各司內摘奸。
兵曹判書閔宗道上疏。大槪,本兼諸任,亟賜遞免,以謝人言,以重國事事。入啓。
獻納睦林重啓曰,日者金日晉疏中,至言一所試題事,以兩司緘口,爲辭,詳究厥義,有何可以倫擬於今日,而人之爲言,乃至於此耶?其造意之巧密,遣辭之陰慘,吁亦怕矣。臣旣被其斥,勢難晏然,請命遞斥臣職。答曰,勿辭。勿爲退待。
領議政權大運箚子。大槪,罷斥臣職,以謝人言事。入啓。
謝恩,司書沈樘。
傳曰,日寒如此,宿衛軍士,空石題給。
傳曰,日寒如此,薄衣軍士,襦衣題給。
答領議政權大運,左議政睦來善,右議政閔黯,領府事金德遠箚曰,省箚具悉卿懇。日晉疏中,費了許多辭說,而要其造意,則一出於熒惑嫁禍之手段,奸情慝態,如見肺肝,嘗試之計,雖密,是非之天,自明,豈能動予一髮耶?仍念小子之視卿等,不啻手足心膂,一種怪鬼,縱或闖發,予寧有疑阻?卿等,亦何必以此不安,引咎丐免,以孤予平日之至意乎?卿其體此由中之誥,安心勿辭,速出論道,共濟時艱。仍傳曰,遣史官傳諭。
答兵曹判書閔宗道疏曰,省疏具悉卿懇。傾軋朝紳,此輩伎倆,而奸情莫逃,懲惡旣嚴,則於卿有何一毫不安之端乎?仍念知臣莫如君,予旣知卿才之可堪重寄,故委以大司馬之任矣,旣委之後,又知卿之彈志竭力,盡心國事,故必欲其久於任而責成效也。卿於乞免之章,輒以疾病之難强爲辭,無乃以久處權安,深自不要,而乃爲此引疾之計耶?若果如此,則必未深思,故攄予懷,用示決不可輕遞之意,卿其諒哉?須勿固辭,安心行公,毋使公務久曠,大政遷就焉。
有政。
備忘記,噫,重莫重於人命,死不可以復生,是以雖以人主之挾雷霆之威,操生殺之柄者,凡於刑人殺人,不敢循喜怒之私,其生其死,一付公議,今夫殺人僞印,必誅之罪,難貸之惡,而猶尙會集卿宰,再三詳覆,引律擬罪,求生必死,情罪俱無可恕,而諸大夫皆曰,可殺,然後殺之者,豈非人命至重,不如是,或恐有抱冤枉死,以傷和氣也歟?繇此觀之,國家之所以重人命者,爲如何,而奈之何大小州縣之官,罔念欽恤之意,決罰多不如法,或因纖芥之嫌,或觸一時之怒,別用大杖,恣意撲殺,輕視人命,不啻草芥,事之寒心,孰甚於此?濫用刑杖,自是繡衣封書條目中之一,而至今遵用,則惟我列聖之深惡此弊,必欲痛祛者,蓋可想矣。昨觀歲抄,諸道守令之犯此條,而獲譴者,亦非一二。故如此之類,一不牽復,俾知有所懲戢,而不可無別樣申飭之道,咨爾方伯,須以此意,曉諭列邑,各自惕念,期革弊習,而凡爲字牧者,不體明敎,違法濫刑,猶夫前日,而隨事現發,則當繩以重律,斷不饒貸,卿其知悉,着實擧行事,下諭于八道監司。以上朝報
吏批啓曰,憲府多官及玉堂·春坊闕員,今當差出,而擬望之人乏少,相避·外任竝擬,何如?傳曰,允。
又啓曰,卽接漢城府移文,則庶尹鄭洙碩,身病甚重,不得察任云,改差,何如?傳曰,允。
又啓曰,新除授玉果縣監崔東準,呈狀于政廳,曾患類中,常以病人自處矣。頃又落馬重傷,左脚違骨,至於窒塞,僅得回甦,而宿患風病,因此復發,左邊手足,全不運用,飮啖全廢,死生未分,決無赴任之望云,而以調理赴任之意,題退矣。今日政,又爲呈狀,而聞其病勢,皆是實狀,本縣,且非厭避之邑,當此災歲,賑政方急之日,決不可等待其差復赴任,玉果縣監崔東準,依近例罷黜,何如?傳曰,允。
以尹以經爲郭山郡守,李頤萬爲陽川縣令,南宅夏爲玉果縣監,鄭維卨爲兼參禮道察訪。以上吏曹謄錄
上在昌德宮。停常參·經筵。
傳曰,古之人君,有當暑恤繫囚者,極熱隆寒,其苦奚異?昨觀刑曹囚徒,時囚罪人,至於九十名之多,不可無欽恤之道,其令各該司,疏決小罪,亦卽決遣,俾無凍獄滯囚之弊。
藥房啓曰,臘月初屆,寒威轉酷,伏不審聖候,若何?丸藥進御,今已多日,失音之候,益有痊安之效乎?王世子氣候,亦一樣安寧乎,臣等,無任區區之慮,敢來問安。答曰,知道。失音之候,今已快愈,世子氣候,一樣平穩矣。中殿·世子宮,藥房問安。答曰,知道。
全羅監司書目,加里浦僉使姜翊泗,其妹行淫辭緣,今方推治,而不知自處之道,爲先罷黜事。啓。傳曰,今觀全羅監司李鳳徵狀啓,加里浦僉使姜翊泗所爲,極可駭然,如此之人,不可罷黜而止,削去仕版。
戶曹啓曰,傳曰,內資奉事金時兌供辭中,本寺會計案所付,酒一千二十餘甁,乃是丙子以後,至今流來云者,旣不近理,亦甚虛疏,令戶曹使之査處事,命下矣。兩殿供上香醞,庚午八月以後,卽爲停罷,而會付香醞,乃本曹上下價米用餘留儲者也。固當精備,以待不時之需,而諉以丙子以後流來者,極涉無據。取考文書,辛丑年有無面若干甁,而其後逐年,皆以實遺在,懸錄,則卽今一千二十餘甁,果是實遺在,而該司,不爲預待,以致苟充進排,極爲駭然,敢啓。傳曰,知道。自今以後,分付本寺,使之造釀,以備不時之需,而金時兌之尸居憒憒,全不省察,及其嚴問之下,只信下人之言,欺罔納供之狀,極可駭異,不特不察而已。其令金吾,以此添入罪案中,從重照律,可也。
刑曹,罪人尙仁,當日堂古介行刑。啓。
大司諫李湜避嫌。大槪,被詆之臺,不可晏然,與同僚無異,請遞事。及司諫李宇晉避嫌。大槪,臣有難冒之嫌,請遞事。呈政院。還出給。
府啓,昨者有煥·爀等職牒還給之命,臣竊惑焉。當初放歸田里者,雖出於聖上親親之至意,而以國家三尺而繩之,則固已失之太寬矣。蒙恩息食於郊坰之外,在渠,幸亦大焉,不意今者,又賜告身,有若循常牽復者然,揆以邦憲,斷無是理,請還收煥·爀等職牒還給之命,新除授持平柳以復,以平安都事,時在任所,請斯速乘馹上來事,下諭。答曰,不允。下諭事,依啓。
傳曰,史官二員待命,騎馬六匹立之,宮城內摘奸。
傳曰,史官三員待命,騎馬九匹立之,外各司內摘奸。以上朝報
宣惠廳啓曰,傳敎矣,內弓房所納魚膠·正筋·弓槊木等物,分定於京畿及三南,癸酉條爲始,自京廳給價封進次,別單書入之意,敢啓。傳曰,知道。以上湖南廳謄錄
上在昌德宮。停常參·經筵。
謝恩,掌令蔡獻徵,陽川縣令李頤晩,玉果縣監南宅夏,監察姜世輔,廣興主簿李弘毅,參禮察訪鄭維卨。
假注書琴暹改,代李孝根。
傳曰,大臣·備局堂上引見。引見時,兵曹判書閔宗道處,遣御醫看病事。及義禁府時囚罪人沈杓·申命式·陳孝達,爲先放送事,榻前下敎。
執義李濟民所啓,昨者有煥·爀等職牒還給之命,臣竊惑焉。當初特令放歸田里者,雖出於聖上親親之至意,而以國家三尺而繩之,則固已失之太寬矣。蒙恩食息於郊坰之外,在渠等,幸亦大焉。不意今者,又賜告身,有若循常牽復者然,揆以邦憲,斷無是理,請還收煥·爀等職牒還給之命。上曰,勿爲煩論。
傳曰,今日入侍諸臣中,刑曹判書睦昌明,吏曹參議李萬元,同副承旨趙湜,所着紗帽·耳掩,太欠觀美,故特以貂帽三部,貺之,其勿辭焉。
今日引見入侍時,上曰,自前入侍時,假注書,不敢着沙帽·耳掩,而今者假官,偃然着入,殊甚未妥矣。假注書李道原·李孝根,竝推考。
吏曹判書吳始復所啓,前頭都目大政不遠,而吏曹佐卽李東標,方在嶺南,其老母之病,入冬以來,漸至沈痼,情理所迫,不得上來云,大政時,假郞廳,事甚苟簡,故六月大政時,亦已變通矣。卽今大政漸迫,實郞廳,更無行公之員,本曹之事,極爲可慮,故敢此仰稟。領議政權大運曰,勢將以二望備擬,李東標,姑爲改差,似宜矣。上曰,吏曹郞官,二望備擬,匪今斯今,李東標,姑爲遞差,以二望擬入,可也。以上朝報
義禁府啓曰,卽接月令醫員韓時達手本,則罪人揆,重得傷寒,頭痛如破,一身盡痛,惡寒內熱,呼吸不平云,自前罪人,病勢如此,則例有變通之規,敢此仰稟。傳曰,保放。以上義禁府謄錄
大臣·備局堂上引見入侍時,戶曹判書柳命天所啓,內弓房秋等黑角,尙未畢納,極以爲悶。頃日陳達於榻前,別關催促,則東萊報狀,頃才來到,而以爲黑角,元非倭國所産,乃長崎島貿來之物,故近日絶不出送,館中所儲,無異牛角,不得上送云。事勢,雖或如此,訓別輩,若懇諭館倭,飛船往來之際,或不無覓來之便,而訓別輩申飭之後,猶不動念,極爲寒心。自前如此之時,則有府使推考,訓導別差,拿致營門決杖之事,今亦依此施行,以施警飭之意,黑角,極擇好品,急速上送之意,更爲分付,何如?上曰,內弓房所用黑角,不爲趁期上送,實是近來痼弊,事之可駭,莫此爲甚。東萊府使推考,訓導別差,則拿致營門,從重決杖,弓角催促上送事,更爲分付,可也。吏曹判書吳始復所啓,南漢·漢峯兩墩,趁明春二月晦間,當爲始役,募軍料布,計其容入,則一朔之費,將至四百餘石,此則自本廳可以料理措辦,而至於役布,實無出處,前日登對時,如果築墩,兵曹餘丁木取用事,大臣,有所陳達,故敢此仰稟。上曰,兵曹餘丁木三十同,取用可也。又所啓,守城之具,無過於佛狼機,而卽今山城所儲,只是二百餘門,脫有緩急,甚爲不足,故將欲加造五十門,豆錫三十斤,自本廳貿得於東萊,今方輸置於善山,自善山至忠州樓岩船所,亦不過三四日程,而運價無以辦出,下詢于入侍大臣,從便處之,何如?領議政權大運曰,他無劃給之物,嶺南儲置米,量宜計給,似可矣。左議政睦來善曰,自善山至忠州,所經各邑中,尙州之儲置米,最優,以此劃給,亦無妨矣。上曰,依爲之。又所啓,南漢山城所儲鳥銃,年久生澁,亦多破傷者,將未免爲無用之物,自五月初爲始修補,使軍器監官前哨官吳讚善,監董,四千五百柄,盡數改備,臣頃日出往時,其中三十餘柄,抽牲試放,則亦能無欠,雖與新備,有間,六七朔之間,累千柄銃,一新改造,其所盡心董役,誠爲可嘉,似當有論賞激勸之道,故敢此仰達。上曰,令該曹,參酌稟處,可也。以上備局謄錄
上在昌德宮。停常參·經筵。
謝恩,輔德成瓘,濟用正李煿。
忠淸監司書目,忠州呈,以全義幼學李淇凍死事。傳曰,事極驚慘,令本道恤典擧行。
傳曰,前庶尹李奎徵,敍用。
傳曰,史官一員待命,騎馬三匹立之,崇陵忌辰祭所內摘奸。
兵曹判書閔宗道上疏。大槪,溫批再降,太醫三臨,疾病愈深,恩禮彌隆,惶悚感激,惟有涕淚。所帶職名,亟賜處分,以幸國事,以延殘喘事。以國忌齋戒,留政院。以上朝報
上在昌德宮。停常參·經筵。
謝恩,正言金汝鍵。
全羅監司書目,龍安縣監李溥,今始濫率自首,罷黜事。
慶尙監司書目,晉州等官呈,以去月十七日亥時量,地震事,係變異事。
傳曰,明日諸承旨,持留院公事,入侍。以上朝報
上在昌德宮。停常參·經筵。
下直,竹山府使元徽,陽川縣令李頤晩,草溪郡守吳重周,慶基殿參奉李粹章。
謝恩,掌令李寅賓。
今日諸承旨,持公事入侍時,判決事權重經,富平·安山地,掃墳呈辭給由。
兵曹判書閔宗道上疏。答曰,省疏具悉卿懇。日昨疏批,備悉予意,則丐免雖懇,不宜輕遞,而第聞大臣陳達之言,卿之所患,發於積瘁之餘,出而供仕,實有所未易云,旣知疾勢之難强,而一向强迫,亦有乖於使臣以禮之道,本職,不得已今姑勉副,卿其安心調理。仍傳曰,遣御醫往來看病,病症,連爲書啓。
副護軍兪夏益上疏。答曰,卿其安心勿辭,調理行公。
諫院呈告人員,明日竝爲牌招開坐,臺諫及守令署經事。及全羅監司,以龍安縣監李溥罷黜狀啓,勿爲罷黜,決杖仍任事。及前奉敎洪重鼎,前待敎蔡彭胤,敍用事,榻前下敎。
別兼春秋閔彦良上疏。大槪,臣父病深重,乞遞臣別兼春秋之任,俾得救護事。入啓。遞差。
府啓,請還收煥·爀等職牒還給之命。答曰,勿煩。
吏曹啓曰,兵曹判書有闕,政事,取稟。傳曰,明日爲之。
觀象監,辰時,日暈右珥。自巳時至未時,日暈。啓。
諸承旨,持公事入侍時,都承旨李瑞雨所啓,全羅監司李鳳徵,罷黜龍安縣監李溥狀啓,自上已有勿施之命矣。守令濫率,旣爲自前,則所當隨現決杖,而謂之未入於決杖之啓,罷黜之外,無他可施之罰云者,殊甚未妥,不可無警責之道。全羅監司李鳳徵,推考,何如?上曰,依爲之。左承旨睦林一所啓,卽伏見漢城府錦川都正榰,與李泰朝所爭山訟覆啓,則榰所占之穴,在於人家四十步之內,而不爲據法防啓,直請上裁,有違法例,該府當該堂上,推考警責,何如?上曰,今日所達,不無意見,漢城府當該堂上郞廳,竝推考可也。上曰,今觀慶尙左道災傷敬差官朴明義啓本,則道內各邑堤堰之廢棄處甚多,分付堤堰司,申飭本道,各別修築,俾得蒙利,可也。上曰,今番歲抄時,煥·爀等,旣授職牒,而尙在門黜之中,特爲放送,可也。以上朝報
上在昌德宮。停常參·經筵。
謝恩,持平趙德純,校理柳裁。
有政。
全羅監司書目,臣更暴病重實狀,速賜處分事,上疏上送事。啓。答曰,省疏具悉。辭陛未幾,賑政不遠,而莫念料量拯濟之方,再上疏章,惟引疾是事,此豈王事鞅掌之道乎?宜勿過辭,從速察職。
禁府,南天樞拿囚。啓。
平安監司書目。江界呈,以遠竄罪人朴泰遜,去月十九日,因病物故事。
禁府,金時兌坡州馬山驛徒二年半,定配。啓。
府啓,請還收煥·爀等職牒還給之命。答曰,勿煩。
政院啓曰,新除授藝文館奉敎洪重鼎,時在京畿果川地,待敎蔡彭胤,時在忠淸道定山縣,竝斯速乘馹上來事下諭,何如?傳曰,允。
謝恩,兼春秋李義齡。以上朝報
吏批啓曰,判書式暇,參判,家有拘忌之疾,不得來參,小臣獨政未安,何以爲之?敢稟。傳曰,只出緊任。
又啓曰,卽接禮曹移文,則佐郞金壽聃,身病甚重,不得察任云,改差,何如?傳曰,允。以上吏曹謄錄
上在昌德宮。停常參·經筵。
謝恩,夏川都正椅,漢城庶尹鄭重有,禁府都事閔光魯。
假注書李德運改差,代趙德鄰。
政院啓曰,日者平安監司權瑎,罷黜祥原郡守李萬標狀啓中,旣曰,祥原民人等,呈狀臣營。又曰,李萬標,發怒於邑民之呈訴,捉囚狀頭,終以科外濫捧,益肆掊克之政,爲萬標罪案,故極以爲駭,有所陳達。卽見權瑎狀啓,則一則曰,祥原邑民,實無告訴其官之事,一則曰,火田濫稅,雖非萬標創開之事,因循謬例,不無其失。又曰,民人等,雖無告訴之事,亦以部民告訴之律,繩之乎?至請令該曹稟處,當初祥原民人,果無告訴其官之事,則何不分別爲言,而泛言邑民之呈訴,亦奚以因循謬例之失,謂之科外濫捧,益肆掊克之政乎?前後狀啓,自相矛盾,實未知其故,而今此狀啓辭意,果是實狀,則臣之率爾陳啓之失,著矣,惶恐敢啓。傳曰,知道。監司前後狀啓措語,自相矛盾,莫重啓聞之事,不爲詳審之責,在所難免,平安監司權瑎,推考。
左議政睦來善箚子。大槪,禁營都提調之任,不可一刻仍冒,乞蒙遞改,以幸公私事。入啓。答曰,省箚具悉卿懇。卿其毋用過謝,安心行公。仍傳曰,遣史官傳諭。
傳曰,史官四員待命,騎馬十二匹立之,臘享大祭所等處,內摘奸。
永禧殿獻官啓曰,凡大小祀享,獻官,受香出闕門,則諸執事,鞠躬迎香於闕門外,仍卽乘馬連次陪香,而未及至祭所,以次下馬,亦鞠躬祗迎,乃是法例,而今日臣煥,受香出來,與他獻官,分路詣永禧殿,而自監察以下,大祝·祝史·齋郞·贊·謁者·諸執事,無一人陪香隨來者,日晩後,始爲來到,此前所未有之事,其爲可駭,莫此爲甚,不可不警責,以勵日後,監察及諸執事,竝從重推考,祭監書史,不爲指導,以致生事,令攸司囚禁重治,何如?傳曰,依啓。事之可駭,莫此爲甚,不可不重究,以懲日後,監察及諸執事以下,祭罷後竝拿推。
拿推現告,監察張世益,□□琴暹,司䆃直長河柱,司䆃主簿柳綄,假引儀李重植·沈㰒。
以兵曹草記答曰,知道。今此水原試才之擧,蓋出於慰悅軍兵,而試才,便是科場,則奉命之臣,所當仰體朝旨,十分詳審,俾不至於亂雜,而御史沈季良,慢不省察,不精不嚴,試取才了,人言固已喧藉矣。及其自該曹査覈之後,冒赴與雜頉之類,果若是其狼藉,事之驚駭,莫此爲甚。其奉使無狀之罪,不可不懲,沈季良,拿問處之,水原府使趙渭叟,旣曰眼同試取,則雖不無輕重之別,亦不宜全然置之,罷職,以懲日後。
傳曰,水原府入格人中,冒赴與雜頉之類,自該曹,才已畢査,分秩書啓矣。取考本府前後試才時,賞格謄錄,三技入格及五矢以上,應在直赴之科,今若一從前例,則賜第之數,極其濫雜,故依前日榻前下敎,十分酌量,稍加變通,而直赴,猶至於三十人,驟見雖似過多,較諸前例,所加者不過六七人,試取,旣倍於前,賞典之從以增加,其勢亦然,此皆各技中,矢數中數之最優者,則此外更無降殺之道,且三技之以次降付者,亦甚夥然,而與賜第有異,故一倂置之於直赴會試之科,雜頉中如軍案帳籍名存者,則明是本府之人,而役名之換錄,似非用奸。故一體論賞,其餘雜頉,冒赴以下,竝皆勿論,以杜日後冒濫之弊,依此擧行事,分付。
傳曰,史官四員待命,騎馬十二匹立之,臘享大祭所等處內摘奸。
傳曰,我國儀章,悉遵華制,而秪緣物力之貧乏,文武官服色,多有未備,是甚可惜。朝服與胸背,各隨品級,而制不同,本非止於四品以上,堂上以上而已也。然而朝服,則參以事勢,似難更變,至於胸背,不可不一從禮制,而若使九品以上,皆具胸輩,則亦必有難辦之患,宜有參酌定制之道,自今以後,東西班閑散外六品以上,凡於大小擧動之時,使之具胸背,文之翰注,武之宣傳,雖非六品之官,係是近侍,一體爲之,宜當,以此分付。以上朝報
禮曹啓曰,今此右京承襲島主之由,通報事出來,差倭處所贈宴禮及員役,一依平義眞承襲時出來差倭平成令例,押物一人,侍奉一人,伴從十三名磨鍊,前已啓下,分付該曹矣。觀此慶尙監司,東萊府使狀啓,則今番出來差倭平眞幸到,依信使護行時例,都船主一人,侍奉一人,伴從三名,加率出來,京接慰官,令該曹催促下送云,本曹前日所贈宴禮磨鍊時,只依戊戌接待時例,而今此差倭,則稱以首奉行秩高,致有員役之加數,壬戌信使時,朝家,旣不能防塞,則差倭之以此爲例,亦有所據,依狀啓率來員役,一體接待,則贈給之物,比前有加,原單子中,改付標以入,而京接慰官,數日內發送之意,分付該曹,何如?傳曰,允。以上禮曹謄錄
上在昌德宮。停常參·經筵。
未時申時,日暈。
謝恩,兵曹佐郞洪重鉉,護軍閔錡·崔有泰·崔恒齊。
禁府,張孝益·琴暹·柳綄·河柱·李重植·沈㰒·沈季良,拿囚。啓。
政院啓曰,臣等,伏見水原試才査覈別單中,論賞付籤,竊不勝慨然之至。水原試才,雖出於慰悅,而冒赴甚衆,濫雜亦多,以致人言之喧藉,及其査覈之後,冒赴之類,若是夥然,自上有御史及水原府使拿罷之命矣。試取之不精不嚴,固見聖明之所洞燭,三十人之賜第,九百人之論賞,是何等恩典,而旣知其不精不嚴,猶且仍施,以重損國體乎?今若不爲倂罷,則無以嚴科場,而服人心,臣等,區區所懹,敢此仰達。傳曰,今玆處分,出於十分參酌,決不可倂罷,大失軍人之心也,依付標擧行。
觀象監,夜一更,月暈。啓。以上朝報
義禁府啓曰,卽接月令醫員柳時俊手本,則保放罪人揆,病勢差歇云,卽爲還囚之意,敢啓。傳曰,知道。以上義禁府謄錄
禮曹啓曰,來癸酉年正朝,大殿·世子宮,陳賀親臨受賀事,已爲磨鍊啓下矣。王世子受百官賀時,當有陞降答拜之節,而方在幼沖之年,勢難行禮,世子宮陳賀,則以權停禮擧行,似爲便當,何以爲之?敢稟。傳曰,依爲之。以上禮曹謄錄
上在昌德宮。停常參·經筵。
未時申時,日暈兩珥。一更,月暈。
下直,龍川府使韓浣,禮安縣監黃潤河。
謝恩,左尹沈檀。
禁府,洪以衍拿囚。啓。
左議政睦來善箚子。大槪,更申瀝血之懇,乞遞禁營都提調之任事。入啓。
兵曹判書睦昌明上疏。大槪,千萬夢寐之外,叨此千萬不近似之任,驚惶震駴,罔知攸措。縮伏累日,公議不發,不得已冒陳血懇,祈蒙恩遞,回授可堪之人,以重國事,以安私分事。入啓。
府前啓,請還收煥·爀等職牒還給之命。新啓,試場事體,至嚴且重,或涉不謹,以致濫雜,則竝與一榜而罷之,乃所以重試事而嚴國體也。當初水原試才之命,雖出於慰悅,而冒赴雜頉之類,如彼其狼藉,或拔或存,一榜,全爲已盡乖了,其不嚴不精,誠如聖敎,而猶且仍施恩典,至於三十人之直赴,又是近年之所未有,則豈非苟簡之甚者乎?聖上,如以大失將士之心,爲慮,則待明春精抄,未爲不可,如是,然後方可以慰軍情,而服人心,請水原試才直赴論賞之類,亟命竝罷。試才御史,旣有拿問之命事,水原府使,則止於罷職,臣等,竊以爲不然也。御史,以奉命主試之官,固難免不察不謹之罪,而至於冒錄,責在本府,府使之特從輕典,恐非以嚴科場之道,請水原府使趙渭叟,一體拿問。答曰,不允。水原試才直赴以下,竝罷事,已諭於政院之批矣。末端事,主試同參,自有輕重之別,故業已酌處矣,勿煩。
院啓,日昨筵中,有門黜罪人㮒,特爲放送之命,臣等,竊惑焉。以㮒之罪,而至今視息郊坰者,莫非聖上親親之至德,又何可釋其門黜之律,有若小過薄罰之循例宥放者哉?況煥·爀等還收之請,未准,㮒之放赦之命,繼降,非所以嚴邦憲,重臺體之道,請還收門黜罪人㮒放送之命。答曰,勿煩。
答左議政睦來善箚曰,省箚具悉卿懇。卿辭至此,當令該曹,考據前例而稟處,卿其安心焉。仍傳曰,遣史官傳諭。
判府事李觀徵上疏。入啓。答曰,省疏具悉卿懇。屢悉予意,復何多誥?卿其宜遵前旨,安心勿辭焉。
答兵曹判書睦昌明疏曰,省疏具悉卿懇。卿才允合,何用過辭,安心勿辭,宜速行公。
傳曰,兵判疏批已下,大政不遠,卽爲牌招察任。
別兼春秋李允明·閔彦良,才以趙九畹·吳尙友·鄭漢柱三人,旣已定薦,而三人中,趙九畹,則與知春秋柳兪賢,有一家相避之嫌,鄭漢柱,則方在罷散中,似當有變通之道,在前如此之時,春秋館堂上,或有減下之例,今亦何以爲之乎?敢稟。傳曰,有相避堂上,今姑減下,鄭漢柱,敍用可也。
兵曹判書睦昌明,牌不進。以上朝報
吏曹啓曰,水原府使有闕,依近例令備邊司議薦,何如?傳曰,允。以上備局謄錄
上在昌德宮。停常參·經筵。
下直,昌原府使洪時亨。
黃海監司書目,延安呈,以去月十四日丑時量,地震。白川呈,以天動,俱係變異事。又書目,鳳山·黃州等官呈,以去月二十七八日,凍死,至於二人,極爲驚慘事。啓。傳曰,凍死人等,令本道恤典擧行。
兵曹判書睦昌明辭職上疏。入啓。答曰,省疏具悉卿懇。已諭予意於前疏之批矣,卿其安心勿辭,從速行公。
備邊司郞廳,以三公意啓曰,兵曹判書睦昌明,初疏批下之後,特命牌招,則所當卽爲出肅,而不爲承命,殊甚未安,卽今再疏之批,又下,而本曹事務多滯,大政且近,不宜稽謝恩命,卽爲牌招察任,何如?傳曰,允。
府啓,臣等,以煥·爀等職牒還攸事,屢日論列,而兪音尙閟,臣等,竊惑焉。當初特命放歸田里者,雖出於聖上親親之至意,而以國家三尺而繩之,則固已失之太寬矣。蒙恩食息於郊坰之外,在渠等,幸亦大焉。不意今者,又賜告身,有若循常牽復者然,揆以邦憲,斷無是理,請還收煥·爀等職牒還給之命事。請水原試才直赴論賞之類,亟命倂罷事。試才御史,旣有拿問之命,而水原府使,則止於罷職,臣等,竊以爲不然也。御史,以奉命主試之官,固難免不察之罪,而至於冒錄,責在本府,府使之特從輕典,恐非嚴科場之道,請前水原府使趙渭叟,一體拿問。答曰,已諭毋煩。
院啓,日昨筵中,有門黜罪人㮒,特爲放送之命,臣等,竊惑焉。以㮒之罪,而至今視息郊坰者,莫非聖上親親之至德,又何可釋其門黜之律,有若小過薄罰之循例宥放者哉?論以國法,決不當如是,請還收門黜罪人㮒,放送之命。答曰,勿煩。
謝恩,兵曹判書睦昌明。
傳曰,秋曹,乃詞訟煩劇之地,長官,不宜久曠,而嚴冱滯囚之弊,尤不可不慮,明朝,政官牌招開政,刑判有闕之代,差出,使之斯速察任。以上朝報
備邊司郞廳,以三公意啓曰,兵曹判書睦昌明,初疏批下之後,特命牌招,則所當卽爲出肅,而不爲承命,殊甚未安。卽今再疏之批,又下,而本曹事務多滯,大政且迫,不宜稽謝恩命,卽爲牌招察任,何如?答曰,允。以上備邊司謄錄疊書
義禁府啓曰,今月初十日開坐本府,南天樞元情公事,正書以入時,臣維岳,未及着名,而下吏,徑先踏印,與他事混同入啓,及其啓下之後,始爲覺察,不勝惶恐。該吏,則自本府推治,而原啓目中,着名以入之意,敢啓。傳曰,知道。以上義禁府謄錄
上在昌德宮。停常參·經筵。
辰時,自乾方至巽方,地動。巳午未時,日暈兩珥。
謝恩,烏昌君炯涵。
禁府照目,副司直沈季良矣,今此水原試才之擧,蓋出於慰悅,而便是科場,則奉命之臣,所當仰體朝旨,十分詳審,俾不至於雜亂,而慢不省察,不精不嚴,試取才了,人言固已喧藉矣。及其自該曹査覈之後,冒赴雜頉之類,果若是其狼藉,事之驚駭,莫此爲甚,其奉使無狀之罪,不可不懲,元情判付內,除刑推照律罪,從重杖一百,收贖,告身,盡行追奪,私罪。啓功減一等。又照目,張世益·琴暹·柳綄·河柱·李重植·沈㰒等,議處云云,遵行大路,亦是前例,則差後獻官,其勢或然,及至殿門,更無迎香之規,則似非怠慢之致,竝只上裁,何如?啓觀此供辭,容有可恕,竝特爲分揀放送。
府啓,請還收煥·爀等職牒還給之命。請水原試才,直赴論賞之類,亟命竝罷事。請前水原府使趙渭叟,一體拿問。措語見上答曰,勿煩。
院啓,請還收門黜罪人㮒放送之命。措辭見上答曰,勿煩。
有政。以上朝報
兵曹啓曰,鐵串僉使李極,以船隻新造軍器精完之功,有加資之命矣。李極,雖已資窮,未經准職,何以爲之?敢稟。傳曰,特爲加資。又啓曰,都摠府經歷梁益命,以謝恩副使軍官,今方赴京,宿衛輪直之地,不可久曠,本職,今姑改差,何如?傳曰,允。以上兵曹謄錄
吏曹啓曰,因左議政睦來善,禁衛都提調辭免陳箚,令該曹考例稟處事,命下矣。大臣,有所不安於心,兼帶軍門都提調,引嫌陳辭,而本曹元無可據之前例,則大臣兼帶之遞仍當否,自該曹不敢擅便,令廟堂稟處,何如?傳曰,允。
以趙湜爲水原府使。以上備邊司謄錄
上在昌德宮。停常參·經筵。
初昏,流星出巽方天際,入南方天際,狀如拳,尾長尺許,色赤。
下直,參禮察訪鄭維卨。
謝恩,水原府使趙湜,司成沈最良,副修撰李濟民,刑曹正郞權相殷,禮曹佐郞李喜茂,戶曹佐郞金夢協,都摠經歷鄭維重,典籍劉瑞井。
領議政權大運箚子。大槪,忍死供職之餘,賤疾猝劇,今日賓廳之坐,無由進參,惶恐待罪事。入啓。答曰,省箚具悉卿懇。所患如此,予用慮念,不得進參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
都承旨李瑞雨上疏。大槪,病不能堪任,乞賜遞免事。入啓。答曰,省疏具悉。卿其勿辭,從速察職。
假注書李道原病,代鄭漢柱。
假注書鄭漢柱病,代權希說。
政院啓曰,新除授同副承旨權歆,時在京畿仁川地,斯速乘馹上來事,下諭,何如?傳曰,允。
備邊司啓曰,因左議政睦來善,禁御營都提調辭免陳箚,吏曹回啓內,大臣兼帶,遞仍當否,該曹,不敢擅便,令廟堂稟處事,允下矣。五寸叔姪,元無相避之法,似不當以此爲嫌,法外之事,亦不可輕有所議,以叔姪之同居一軍門,爲未安,前後辭免,勤懇至此,一向强迫,亦有欠於禮遇之道,而係是大臣兼帶,自下不敢擅便,上裁,何如?傳曰,雖是法外之事,大臣之不安於仍帶,前後祈免,若是其懇,似難一向强迫,禁衛都提調,今姑勉副,以安其心焉。
政院啓曰,右副承旨沈橃,同生妹幼學申澮妻孺人沈氏,身死,服制已行四日,出仕,何如?傳曰,允。
傳曰,大臣·備局堂上引見。引見時,大司諫李湜所啓,日昨筵中,有門黜罪人㮒放送之命,臣竊惑焉。以㮒之罪,而至今視息郊坰者,莫非聖上親親之至德,又何可釋其門黜之律,有若小過薄罰之循例宥放者哉?論以國法,決不當如是,請還收門黜罪人㮒放送之命。上曰,勿煩。掌令蔡獻徵所啓,臣以煥·爀等職牒還收事,屢日論列,而兪音尙閟,臣竊惑焉。當初特命放歸田里者,雖出於聖上親親之至意,而以國家三尺而繩之,則固已失之太寬矣。蒙恩食息於郊坰之外,在渠等,幸亦大焉。不意今者,又賜告身,有若循常牽復者然,揆以邦憲,斷無是理,請還收煥·爀等職牒還給之命。上曰,勿煩。又所啓,請水原試才直赴論賞之類,亟命竝罷事。上曰,勿煩。又所啓,試才御史,旣有拿問之命,而水原府使,則止於罷職,臣竊以爲不然也。御史,以奉命主試之官,固難免不察之罪,而至於冒錄,責在本府,府使之特從輕典,恐非嚴科場之道,請前水原府使趙渭叟,一體拿問,上曰,勿煩。
觀象監,午時,日有兩珥。未時申時,日暈左珥。啓。以上朝報
今日大臣·備局堂上引見入侍時,左議政睦來善所啓,賊魁張吉山,自備局譏捕之意,頃已陳達矣。今見平安監司權瑎報狀,則左邊捕盜從事官崔衡基,與部將及京軍五名,且率吉山徒儻承服於鐵原者,自北道高原地方,至平安道陽德初川面,探知吉山所匿處,衡基,言于陽德官,調發軍兵,則縣監安紳,發遣鄕所及砲手百餘名,掩捕之際,吉山,脫身上山,向軍官放砲,故軍官,不能追捕,只捕其妻子女,及同儻金先一名,囚於陽德縣,而馳報監營,監司痛駭其失捕,各別跟捕事,申飭各邑,且移文於黃海·咸鏡等道,以爲必捕之地云,且聞其徒黨,被捉於黃海·江原兩道各邑者云,而今又蕩其窟穴,護其妻拏,自此儻類散落,形勢窮蹙,若自各道,着實窮捕,則斯得不難,而近來營將守令,慢不奉行,豈不可駭之甚者乎?近聞張賊之徒儻,就捕於橫城時,縣監丁益燾,親自領軍,深入七十里深僻之地,捕賊七名云,而今者陽德縣監安紳,旣聞賊魁隱伏境內之說,則卽爲領軍親往,期於必捕,而只遣鄕所軍人,失其賊魁,只獲其賊魁之妻子女,及同儻一名而已,致令賊魁,放砲逃走,其越視朝令之狀,極爲痛駭。陽德縣監安紳,拿問定罪,以警他邑守令,何如?上曰,安紳之事,極可駭然,爲先拿問定罪,賊魁,雖不得捕捉,旣探其窟穴,而脫身逃走,必爲窮寇,今若着實窮捕,則可以斯得,各別申飭,可也。以上備邊司謄錄
傳旨,陽德縣監安紳,當爲旣聞賊魁張吉山,隱伏境內之說,則卽當領軍親往,期於必捕,而只遣鄕所軍人,失其賊魁,只獲其賊魁之妻子,及同儻一名而已,致令賊魁,放砲逃走,其越視朝令之狀,極爲痛駭,拿問定罪爲只爲,下義禁府爲良如敎,傳旨是白置有亦。向前安紳,時亦在任所,依例發遣府羅將拿來,何如?傳曰,允。以上義禁府謄錄
上在昌德宮。停常參·經筵。
謝恩,刑曹判書尹以濟,五衛將洪萬朝,內資奉事崔翰,加里浦僉使李㙂。
左參贊沈梓上疏。大槪,敢陳病重實狀,冀蒙恩遞事。入啓。答曰,省疏具悉。卿其安心勿辭,調理行公。
禁府照目,孫汝義·鄭奎徵等矣,孫汝義段,所謂鄭圭徵賂馬一款,相換曲折,旣已昭着於各人之招,則不必論以爲罪,至於捕賊論賞事段,不無循情冒錄之罪,鄭奎徵段,以馬行賂,雖非實狀,非功圖賞,難免其罪,分輕重照律罪,孫汝義段,決杖八十,徒二年,鄭奎徵段,杖一百收贖,竝只告身,盡行追奪,私罪。啓依允功減一等。同府孫汝義,平海郡達孝驛,徒一年半定配。啓。
敦寧府啓曰,本府郞廳,今秋冬等褒貶,當爲等第,而領敦寧府事未差,限內不得磨勘之意,敢啓。傳曰,知道。
府啓,請還收煥·爀等職牒還給之命。請水原試才直赴論賞之類,亟命竝罷事。請前水原府使趙渭叟,一體拿問。措語見上答曰,勿煩。
院啓,請還收門黜罪人㮒放送之命。措語見上答曰,勿煩。以上朝報
兵曹啓曰,本曹所屬各司官員等,今壬申年秋冬等褒貶,依例磨勘以入,而訓鍊院官員,則因本院堂上有故,限內不得磨勘之意,敢啓。傳曰,知道。以上兵曹謄錄
禮曹啓曰,本曹所屬中,春秋館·藝文館·弘文館·掌樂院官員,及東·南關王廟守直官等,今壬申年秋冬等褒貶,各其司提調堂上,有故,限內不得磨勘之意,敢啓。傳曰,知道。以上禮曹謄錄
傳曰,莫重內弓房軍器,春秋別造時,物力中,弓槊木筋膠,每患艱乏,不可無參酌變通之道,其令該廳弓槊木五百介,正筋·魚膠各一百五十斤,加定於應封諸道,而其中弓槊木,江原一道,獨當封進,則今又卜定,似涉偏重,他道中分定,宜當。且全羅道監·兵·水營年例所封箭竹中,所謂細竹,不甚關緊,今後以中竹代封事,亦爲分付。以上戶曹謄錄
上在昌德宮。停常參·經筵。
謝恩,副摠管沈檀。
忠勳府啓曰,本府今壬申秋冬等褒貶,當爲磨勘,而有司堂上,不齊,限內不得爲之之意,敢啓。傳曰,知道。
工曹啓曰,本曹郞廳及屬司官員等,今壬申秋冬等褒貶,當爲磨勘,而判書末差,限內不得爲之之意,敢啓。傳曰,知道。
禁衛營啓曰,本營郞廳及諸將官等,今壬申秋冬等褒貶,當爲等第,而都提調未差,限內不得磨勘之意,敢啓。傳曰,知道。
忠淸監司書目,德山呈,以高雪男家出火,雪男夫妻燒死事。啓。傳曰,燒死人等,令本道恤典擧行。又書目,鎭岑呈,以騎兵金承還子二命凍死事。啓。傳曰,令本道恤典擧行。
府啓,請還收煥·爀等職牒還給之命。請水原試才直赴論賞之類,亟命竝罷事。入啓。措語見上答曰,勿煩。前啓,前水原府使趙渭叟,一體拿問事,停啓。
院啓,日昨筵中,有門黜罪人㮒,特爲放送之命,臣等,竊惑焉。㮒之向日干冒,至猥越也,而罪止門黜,可謂屈法之已甚,今又無端疏釋,有若薄過之肆宥,邦憲太縱,物情俱駭,請還收門黜罪人㮒,放送之命。答曰,勿煩。以上朝報
上在昌德宮。停常參·經筵。
謝恩,丹原守江。
晉平君澤,廚院提調辭免上疏。入啓。答曰,省疏具悉。卿其勿辭,調理察職。
政院啓曰,北兵使申汝哲,京畿水使元振洙,黃海兵使曺廷亮,忠淸水使李光震,今秋冬等邊將褒貶,無一人居下,殊無嚴明殿最之意,竝推考,何如?傳曰,允。
江原監司書目,原州呈,以進善丁時翰辭職上疏上送事。啓。答曰,省疏具悉爾懇。爾勿過辭,從速上來察職。
府啓,請還收煥·爀等職牒還給之命事。請水原試才直赴論賞之類,亟命竝罷事。入啓。措辭見上答曰,勿煩。
院啓,請還收門黜罪人㮒,放送之命。措語見上答曰,勿煩。以上朝報
上在昌德宮。停常參·經筵。
謝恩,江原都事李琩。
吏曹參議李萬元上疏。大槪,母病危劇,供職無望,乞遞本兼諸任,俾得專意救護事。以月食齋戒,留政院。
政院啓曰,朝者開坐之初,下番兼春秋李萬材,以其親病,十分危急,來告廳中,卽爲出去,故未及變通之前,上番兼春秋,來待本院之意,分付春秋館吏矣。上番兼春秋崔鍌,稱以不可替行下番之事,亦爲徑出,兼春秋之爭其替代,任意徑出,致令上下番,一時俱空,此實曾所未有之事,不可無別樣警責之道,故方以此措辭請推矣。鍌·萬材,聞有請推之擧,旋復入來,萬材之親病,果是實狀,則豈有旣出還入之理?鍌之始爲徑出,已極可駭,而旋入請謁,尤涉無據,本院,他無施罰之道,竝從重推考,何如?傳曰,事甚可駭,竝拿推。
府·院前啓,以月食齋戒,今日姑停。
禁府,崔鍌·李萬材拿囚。啓。
弘文錄圈點,四點,金文夏·洪重夏·李宇謙·丁時潤,三點,崔恒齊·李元齡·沈枋·金汝鍵·李師尙·閔彦良·李允明·柳以復·權頀·洪重鉉·睦林重·閔興道。
漢城府啓目,禮曹關內,來癸酉年正朝歲饍題給次,以依前例堂上官妻年七十以上者,年八十曾經實職及曾經實職人妻,竝以各部姓氏書啓,令該曹依例擧行,何如?啓依允。人間上壽,古來罕有,宋文徵妻李氏乙良,衣資食物,別爲從優磨鍊題給。以上朝報
上在昌德宮。停常參·經筵。
下直,梁山郡守李敏英,長城縣監李東根,玉果縣監南宅夏。
掌令李寅賓初度呈辭。入啓。給由。
吏曹參議李萬元上疏。入啓。答曰,省疏具悉。爾其勿辭,救護母病。
京畿監司書目,仁川呈,以同副承旨權歆辭職上疏上送事。啓。答曰,省疏具悉。爾無所失,勿辭,從速上來察職。
府啓,請還收煥·爀等職牒還給之命。請水原試才直赴論賞之類,亟命竝罷事。入啓。措辭見上答曰,勿煩。
奉敎洪重鼎,牌不進。禁推傳旨啓下。
禁府,洪重鼎拿囚。啓。
觀象監官員,以領事意啓曰,季冬大儺,載在五禮儀,而中間廢閣不行,與國忌相値而然耶,抑有他故而然耶?問于該監以啓事,傳敎矣。季冬大儺,載在五禮儀,而廢閣已久,其曲折無由詳知,考見本監所在謄錄,則曾在仁祖朝癸亥五月夕講時,因特進官李曙所啓,歲時儺禮,京中市民,所費甚多,可罷則罷之,不可罷,則以木堅固措置,勿使有歲歲新造之弊,宜當。上曰,慈殿在上,不可任意罷之,限今明年勿爲事,下敎,其年十月,諫院啓辭儺禮歐疫,載在周典,今以民弊言之,則紙造假面,其數甚多,一件之費,大則三十斗,小不下二十餘斗,合計,則多至四百餘石,此皆出於市民膏血,若據市民所願,以木像代紙面,逐年改粧而用之,則費甚省而久不廢矣,請令觀象監與市官,量定其價,以造木像用之事,捧承傳擧行。答曰,依啓。
觀象監啓曰,季冬逐疫之禮,每年十一月爲始,給役軍,雜像假面造作矣,頃因諫院及戶曹判書李曙筵中啓辭,用木刻成,以爲經久之計,以省市民逐年浪費之弊事,據慈殿在上,不可任意罷之,限今明年勿爲事,傳敎矣。儺禮,則姑爲停罷,而如桃枝·桃板·欀謝等物,則不可專廢舊例,以寓存羊之意,請令該曹,依前例價布上下,前期造備進排,何如?啓。允下。其後丁卯十月,本監啓曰,儺禮,則姑爲停罷,桃枝·桃板·欀謝等物,逐年依舊例進排,以寓存羊之意矣,卽今國儲蕩渴,依前例只設桃枝桃板等物,宜當,匠役價布,照例上下事,允下矣。此外無他可考而知者,初非與國忌相値而然也。似因浮費甚多,故姑爲停罷,只設桃枝·桃板,而仍循經過,不得復舊之致矣,敢啓。傳曰,周禮曰,季冬聘王夢,獻吉夢于王,王拜而受之,乃舍萠于四方,以贈惡夢,遂令始儺歐疫,五禮儀所載大儺,蓋倣周家遺制,夷考詩人吟咏,亦可想古今之通行,而香室祝式,又有儺禮祭神之文,則可知廢閣之匪久,而未詳其廢閣之由,有此問啓之命矣。今觀啓辭,儺禮之中止,蓋由浮費,而其所浮費,專由於紙假面,大儺時,旣有方相氏,執戈楊盾等事,則奚必人人盡著假面,然後方可歐疫哉?況伊時聖敎中,使之限今明年勿爲,則本非出於永廢,蓋可知也,今若除去此弊,則浮費大省,而舊制不廢矣,此事雖不甚關緊,而欲復其舊者,卽夫子之愛禮之意也。五禮儀所載,似爲簡便,自本監依五禮儀,今年爲始擧行,而紙假面,則一竝減去,方相氏所着假面,以木代紙,以除年年新造之弊,可也。
院啓,請還收門黜罪人㮒,放送之命。措辭見上答曰,勿煩。
兵曹口傳政事,副司果李彦明。
禁府,李遂良拿囚。啓。以上朝報
上在昌德宮。停常參·經筵。
下直,郭山郡守尹以經。
掌令李寅賓再度呈辭。入啓。遞差。
全羅監司書目,求禮·雲峯兩邑呈,以十一月十七日亥時量,雷動,事係變異事。又書目,安樂郡守李,今月十三日遭母喪事。
禁府照目,奉敎洪重鼎矣,牌不進,罪笞五十贖,解見任別敍,私罪。啓依允。又啓目,揆等議處云云,樸段,旣是揆之家弟,則其兄揆,以家長,依律文施行,樸乙良,放送,何如?啓依允。又啓目,兼春秋李萬材·崔鍌等元情云云,泛稱遲晩,竝只刑推得情,何如?啓除刑推議處。
軍器寺官員,以都提調意啓曰,近來百隷怠官之習,愈往愈甚,豈不寒心乎?本寺主簿李彦明,不遵提調之令,慢不察任,何敢乃爾?事之可駭,莫此爲甚。主簿李彦明,汰去,何如?傳曰,允。
院啓,請還收門黜罪人㮒放送之命事。入啓。措辭見上答曰,勿煩。
府啓,請還收煥·爀等職牒還給之命。請水原試才直赴論賞之類,亟命竝罷事。入啓。措辭見上答曰,勿煩。
吏曹啓曰,臺諫有闕,政事,取稟。傳曰,明日爲之。
禁府照目,全豐守楑矣,私鞫父妾之族屬,惹起不明之重獄,托名於復讐,欲殺其父妾之罪,誠如該曹査啓辭緣,以此照律,罪決杖一百,流三千里,加役三年,告身盡行追奪,私罪。啓功議各減一等,除決杖。以上朝報
禁衛營啓曰,去十一月朔,本營無軍將官朔試射時,哨官趙絢·金沇·李鳴夏·柳雸等,俱未滿四中,竝依例汰去之意,敢啓。傳曰,允。以上禁衛謄錄
上在昌德宮。停常參·經筵。
下直,水原府使趙湜。
全羅監司,以啓覆罪人林先望處絞事,啓本。傳曰,今觀全羅監司李鳳徵啓本,啓覆罪人林先望,處絞後,初覆檢實因中,只以赤靑色懸錄,堅硬與否,不爲擧論,殊涉疎漏,當該初覆檢官,竝推考。仍念殺獄之最緊最重者,莫如檢覆定執,一有不明,死生以之而銜冤,則不可不十分詳審,而外方守令,凡於檢驗之際,厭其親審,付之下吏,因緣用奸,任意增減,實因旣不明白,獄事因以遷就,或至累十年而不決,庾死獄中者,此冤怨之所由興也。予於是,尋常慨然于中矣,今因檢屍疎漏之事,宜有別樣申飭之道,其令該曹,着實知委於諸道,自今以後,該官,必親自開檢,一從無冤錄,而另加詳察,定執分明,毋使莫重殺獄,有難明未盡之患。
全羅監司書目,扶安呈,以私奴朴今年凍死,事極驚慘事。啓。傳曰,凍死人,令本道恤典擧行。
禁府,揆,楊根娛賓驛徒二年半定配。啓。
府啓,請還收煥·爀等職牒還給之命,請水原試才直赴論賞之類,亟命竝罷事。入啓。措辭見上答曰,勿煩。
院啓,請還收門黜罪人㮒,放送之命事。入啓。措辭見上答曰,勿煩。
有政。以上朝報
吏批啓曰,新除授祥原郡守崔燾中呈狀內,其父母,年今六十九歲,明年爲七十,親年七十,勿敍三百里外者,載在法典,依例入啓處置云,祥原,旣是內地,而崔燾中父母之年,如過十日,則當滿七十,不可姑令赴任,改差,何如?傳曰,允。以上吏曹謄錄
上在昌德宮。停常參·經筵。
謝恩,校書博士韓在垕。
校理柳栽,承文副正字尹會,文臣朔試射時,稱病不進,依承傳罷職。
禁府啓目,金孝曾刑問三次,不服,加刑得情,何如?啓依允。
府啓,請還收煥·爀等職牒還給之命。請水原試才直赴論賞之類,亟命竝罷事。入啓。措辭見上答曰,勿煩。
院啓,請還收門黜罪人㮒,放送之命事。入啓。措辭見上答曰,勿煩。
謝恩,注書李壽仁。
忠淸監司書目,公州牧使韓命相等上疏上送事。啓。答曰,省疏具悉。所陳之事,令廟堂稟處。
義禁府郞廳,以諸大臣意啓曰,湖南罪人等,今已拿來,設鞫推問,何如?傳曰,依啓。明日開坐。以上朝報
上在昌德宮。停常參·經筵。
禁府,李萬初·崔繼敏·全太白·李大仁·李瞻漢·金必鳴·李璿·金時現,奴貴萬·甫生·亂金,拿囚。啓。
政院啓曰,湖南罪人等推鞫爲之事,命下矣。處所,何處爲之乎?敢稟,傳曰,本府爲之。
推鞫問事郞廳四,朴萬鼎·朴涏·李允明·洪重鉉。
推鞫問事郞廳,以諸大臣意啓曰,以吏曹佐郞朴涏,問事郞廳差下矣,身有病患,不得來參云,殊甚不當,姑爲推考,使之卽爲出肅後參鞫,何如?傳曰,允。
謝恩,吏曹佐郞朴涏。
吏曹口傳政事,禁府都事黃爾明。
府啓,請還收煥·爀等職牒還給之命。請水原試才直赴論賞之類,亟命竝罷事。入啓。措辭見上答曰,勿煩。
院啓,請還收門黜罪人㮒,放送之命事。入啓。措辭見上答曰,勿煩。
忠淸監司書目,牙山呈,以僧人殫淨渰死事。定山呈,以方振星妻黃氏及子京望等,兩人燒死事,狀啓。傳曰,渰死·燒死人等,令本道恤典擧行。
謝恩,禁府都事黃爾明。
京畿監司書目,仁川呈,以同副承旨權歆,病重上去不得事。啓遞差。
禁府照目,兼春秋崔鍌·李萬材等矣,崔鍌段,旣知同僚之有親病,而終不推移,亦爲出去,致有直所空虛之患,其爲擧措,殊涉可駭,李萬材段,因其母親,受諾於政院堂上,而出去,及聞政院有論啓之擧,意欲面陳曲折,而還爲入來,則其間情理事勢,與崔鍌之無端徑出者,有間,論其闕直之罪,兩人俱難得免,竝只以此照律,罪各杖八十收贖,竝只奪告身三等,私罪。啓功減一等。
吏曹啓曰,承旨有闕,政事,取稟。傳曰,過國忌後爲之。以上朝報
義禁府啓曰,本府都事閔光魯,以黑山罪人等拿來事,下去時,如有干犯此獄而在囚者,一時拿來事,定奪分付矣。追現罪人等,不爲拿來,殊極不當,閔光魯,請罷職。又啓曰,以吏曹佐郞朴涏,問事郞廳差下矣,身有病患,不得來參云,殊甚不當,姑先推考,使之卽爲出肅後,參鞫,何如?傳曰,竝允。
又啓曰,觀此假都事李性天狀啓,則罪人孫世傑,時未捕得云,姑爲仍留,待其捕得後,拿來之意,分付,何如?傳曰,允。以上禁府謄錄
義禁府啓曰,當此設鞫之日,本府都事,不可不備員,都事閔光魯,遷轉之代,鞫廳假都事五員,令該曹口傳差出,何如?傳曰,允。以上吏曹謄錄
上在昌德宮。停常參·經筵。
謝恩,刑曹佐郞閔光魯。
以鞫廳草記,禁府都事閔光魯罷職事,允下。
府·院前啓,以國忌齋戒,今明日姑停。
司僕寺官員,以提調意啓曰,兼內乘二員內,張萬春,以子息成婚,受由出去,李彦明本職,以軍器寺主簿,不能擧職,纔已被汰,則本寺內職,雖是他司兼任,勢難仍察,李彦明,今姑改差,令該曹今日內口傳差出,使之察任,何如?傳曰,允。
左議政睦來善箚子。大槪,病勢苦劇,不能參鞫,退伏私次,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
鞫廳罪人貴萬·甫生·亂金,放送。
傳曰,推鞫姑罷。
鞫廳大臣以下,請對入侍。
兵曹口傳政事,兼內乘尹楦。
鞫廳大臣以下,請對入侍時,義州府尹申㶅,先罷後推事,及前注書吳尙友,權知承文院副正字趙九畹,今秋冬等中下考,竝蕩滌事,榻前定奪。推鞫,諸罪人拿來間,姑停事,榻前下敎。禮曹判書柳命賢,兼帶知義禁,今姑改差事,榻前下敎。以上朝報
吏曹啓曰,義州府尹有闕,依近例令備邊司議薦,何如?傳曰,允。以上吏曹謄錄
今日入侍時,義州府尹申㶅,先罷後推,犯越罪人金元重,絶島定配,當該把守將,令本道刑推定配事,榻前定奪。以上吏曹謄錄
上在昌德宮。停常參·經筵。
謝恩,護軍李道源,分差兼西學敎授崔琥。
平安監司書目,義州府尹申㶅罷黜事。以上朝報
上在昌德宮。停常參·經筵。
五更,月犯心後星。
中樞府,領中樞府事金德遠,同姓五寸姪女幼學申弼卿妻金氏,出嫁降等身死,服制已行四日,出仕,何如?啓依所啓施行。
正言閔興道初度呈辭。入啓。給由。
漢城府,右尹申厚命,同姓五寸姪幼學弼卿妻孺人金氏,身死,服制已行四日,出仕,何如?啓依所啓施行。
府啓,請還收煥·爀等職牒還給之命。請水原試才直赴論賞之類,亟命竝罷事。入啓。措辭見上答曰,勿煩。
司憲府,持平柳以復,同生兄掌樂僉正以升,身死,服制已行十五日,出仕,何如?啓依所啓施行。
院啓,請還收門黜罪人㮒,放送之命事。入啓。措辭見上答曰,勿煩。
有政。
謝恩,右承旨安如石,右副承旨李泰龜,同副承旨李宇晉,舍人李濟民。
慶尙監司書目,寧海呈,以大司憲李玄逸辭職上疏上送事。啓。答曰,省疏具悉卿懇。風憲之長,不宜久曠,危險之說,不足掛齒,卿其安心勿辭,從速登道,毋孤虛佇之望。以上朝報
吏批啓曰,判書·參判,俱以病不來,小臣獨政未安,何以爲之?敢稟。傳曰,只出緊任。
吏房承旨,以司謁啓曰,新除授承旨李宇晉,與右副承旨沈橃,有婚家相避之嫌,何以爲之?敢稟。傳曰,右副承旨沈橃改差。
以金重信爲祥原郡守。
吏曹回啓,黃海監司李允修狀啓,則海州·遂安下考之代,令該曹急速差出,催促下送亦爲白有臥乎所,此時本道守令有窠,則不可不急時差出,以爲卽速赴任之地是白乎矣,殿最窠闕,都目政差出,自是舊例,而不但大政不遠,他道災邑居下之代,亦無徑先差出之事,則此兩邑之倅段置,待大政差遣,宜當,以此意回移,何如?啓。同副承旨李宇晉次知。啓依允。
弘文館啓曰,本館上下番三員內,副應敎臣鄭來祥,移拜司諫,副修撰李濟民移拜舍人,只有副校理臣朴萬鼎,他無推移之員,與副提學閔昌道,今爲姑降,而事甚苟簡,後日政,差出闕員,以爲入直之地,何如?傳曰,允。
吏房承旨,以司謁啓曰,新除授承旨鄭萬朝,與左承旨睦林一,有婚家相避之嫌,何以爲之?敢稟。傳曰,洪萬朝改差。
以李元齡爲義州府尹。以上吏曹謄錄
上在昌德宮。停常參·經筵。
禮曹判書柳命賢,知義禁減下肅拜。
謝恩,祥原郡守金重信,戶曹佐郞姜世輔,兼春秋愼爾益,僉知金鳳龍。
正言閔興道再度呈辭。入啓。遞差。
全羅左道災傷敬差官丁時潤,入來。
謝恩,兵曹正郞丁時潤。
政院啓曰,卽者都承旨李瑞雨,陳疏到院,而觀其措語,則以其孫兒拘忌之疾,身旣犯染,不敢出入於近密之地,爲辭,拘於廳規,雖不得退却,而旣曰薰染,則元疏亦難捧入,何以爲之,敢稟。傳曰,今姑改差。
院啓,門黜罪人㮒放送之命,還收事,停啓。
光陽縣監任後錫,差使員上來。
府啓,請水原試才直赴論賞之類,亟命倂罷事。陳賀習儀班列,是何等至尊至敬之地而校書校理金是鉉,縱酒沈醉,不省人事,拜起之際,昏倒失錯,事之可駭,莫此爲甚,渠雖庸鄙無識,何敢自恣乃爾,如此之人,不可廁諸衣冠之列,請校書校理金是鉉,削去仕版,答曰,不允,金是鉉罷職。前啓,煥·爀等職牒還給之命還收事,停啓。
吏曹啓曰,承旨有闕,政事,取稟。傳曰,當日爲之。
有政。
平安監司書目,臣之情勢,決不可抗顔藩臬之重,而賤疾又劇,無自力供職之望,將臣職名,亟許鐫削,以安愚分事,上疏上送事。啓。答曰,省疏具悉,卿其勿辭察職。
春秋館郞廳,以領·監事諸堂上意啓曰,左右史不能備員,至於累月,極爲未安,差出別兼春秋,使之完薦後,卽爲開坐,將欲取才,則被薦三人,俱不進來,其中趙九畹·吳尙友,槐院褒貶坐,不參居下,故頃日榻前,陳達蕩滌,今日又開取才坐,則三人,又不俱進,當初薦主之有物議,非因薦事而發,後日議薦,更以其人備薦,公議可見,未知有何可引之嫌,而再度開坐,累加催促,終不來參,其在事體,豈容如是,近年以來,新進之輩,廉隅太明,都不顧分義之嚴重,殊極寒心,不可不別樣警責。趙九畹·吳尙友·鄭漢柱,竝從重推考,何如?傳曰,允。
禁府,安紳拿囚。啓。
備忘記,贈領議政李德泂,贈左參贊李諡號副擬之二字,與王后徽號同,註解雖異,實涉未安,此不過一時不察,而其在事體,不可無警責之道,太常及弘文館當該議諡官,竝推考,使之改入。
謝恩,左副承旨李泰龜。以上朝報
傳旨,義州訓導玄德恒拿來,義州府尹狀啓,備邊司粘目,憑閱處置爲只爲,下義禁府爲良如敎,傳旨是白置有亦。向前玄德恒,亦自任所,時未上來,依例發遣府羅將,拿來,何如,傳曰,允。以上義禁府謄錄
兵曹啓曰,纔因各道災實分等狀啓,其中尤甚邑騎·步兵,則竝與其保人退番納布,之次邑騎兵,則除番納布事,自備局覆啓行會,此則雖出於顧恤之意,軍兵情願,本不肯納布,且騎·步兵,元非逐年納布之役,作爲八番,每番二朔周而復始,自是前例,今若一竝除番,而退年納布,則軍情,似爲不願,末稍亦未免爲明年之疊役,無論尤甚。之次邑,自本曹排番,或爲上番,或爲納布,俾無日後難處之弊事,論報備局,則備局題辭內,以爲旣已覆啓行會,今難變通,而事勢果如所報,自本曹啓稟擧行,宜當云,故不得不煩稟,以此意更爲分付各道,何如?答曰,允。以上備邊司謄錄
上在昌德宮。停常參·經筵。
巳時,太白見於未地。夜三更,流星出天角星上,入艮方天際,狀如拳,尾長二三尺許,色赤。
謝恩,同義禁權珪,僉知權璉,掌令崔恒齊,左承旨安如石,刑曹佐郞鄭翊周。
注書李壽仁病,代假注書金世鎬。
府啓,請水原試才直赴論賞之類,亟命竝罷事。入啓。答曰,勿煩。前啓,金是鉉削去仕版事,停啓。
領議政權大運,右議政閔黯箚子。大槪,議諡官,有特推之命,臣等,亦難免不察之失,惶恐待罪事。入啓。答曰,省箚具悉卿懇。卿等,別無引咎之事,安心勿待罪。仍傳曰,遣史官傳諭。
禁府啓目,李遂良等面質云云,當初李遂良招內,所謂諺謠,洪以夏弟以衍,說道於其矣身,故怪而問之,則以衍,答以汝在鄕曲,故未及聞知是如,納招爲白有如可,以夏·以衍等推問之時,則以夏,以爲所謂諺謠,渠自得聞於趙璧·李碩周等處,以夏兄弟,及李壽益·趙璧·李碩周等,一處對辨,則以夏,以爲上年夏間,李遂良·趙璧·李碩周等,射場齊會處,其說話,始爲得聞於趙璧,趙璧·李碩周,以爲四人,初無齊會射場之時,以夏之言,誠爲孟浪,以夏·遂良,及各人等,更令面質,而遂良招內,曾無四人同射之說,與趙璧·李碩周稱冤者,小無異同,而其所發明,俱有所據,以夏段,兄弟所供,或有自當者,或有推諉者,已極可疑,四人同會之處,聞之於趙璧等云者,終歸虛妄,則言根出處,不可不究問,洪以夏,刑推得情,以衍段,其兄以夏,旣爲自當,則其弟,不必竝問,李壽益·趙璧·李碩周·李遂良等,更無可問之事,竝只放送,何如?啓依允。
傳曰,史官一員待命,騎馬三匹,卜馬二匹立之。
平海郡守辛大觀,所已萬戶崔淨,咸從縣令鄭來章,結城縣監韓以原,差使員上來。
都承旨睦林一上疏。大槪,萬萬夢寐之外,猥承不敢當之新命,銀臺長席,決非如臣庸下,所可循次冒陞,亟許鐫改,以重名器,以安微分事。入啓。答曰,省疏具悉。爾其勿辭,從速察職。
判中樞府事李觀徵上疏。大槪,臣疾病沈綿,尙在床席,除夕起居之班,元朝嵩呼之列,末由進參,惶恐待罪事。入啓。答曰,省疏具悉。有疾未參,別無所傷,卿其安心勿待罪。
左參贊沈梓,右參贊權愈上疏。大槪,議諡不察之失,臣等,不宜獨免,乞罷臣等之職事。及左尹沈檀上疏。大槪,臣之老母,病勢猝劇,決無供職之勢,本職及兼帶摠管之任,一竝遞改,俾得專意救護事。入啓。答左參贊沈梓,右參贊權愈疏曰,省疏具悉。已諭于大臣箚批矣。卿等,安心勿待罪,答左尹沈檀疏曰,省疏具悉。卿其勿辭,救護母病。以上朝報
上在昌德宮。停常參·經筵。
辰時,日暈。未時申時,日暈。
端川郡守洪受漸,黃山察訪李煋,差使員上來。
府啓,以國忌齋戒,今明日姑停。
禁府,孫世傑拿囚。啓。
慶安察訪許垠,差使員上來。
謝恩,正言洪重鉉,持平柳以復,掌樂僉正睦林馨,禮曹正郞宋道涵,軍器主簿崔萬佑。
政院啓曰,右承旨李壽徵,同姓孽七寸姪渭,身故,服制已行四日,出仕,何如?傳曰,允。
又啓曰,右副承旨李周徵,同姓孽五寸姪渭,身故,服制已行四日,出仕,何如?傳曰,允。
謝恩,右承旨李壽徵,右副承旨李周徵,副修撰李濟民。
禁府,推鞫問事郞廳洪重鉉,臺諫代閔興道。啓。
傳曰,推鞫姑罷。以上朝報
上在昌德宮。停常參·經筵。
謝恩,都承旨睦林一,司諫鄭來祥。
濟物萬戶金萬鎰,開城敎授金聖準,差使員上來。
章陵忌辰祭所內摘奸。以上朝報
上在昌德宮。停常參·經筵。
下直,加里浦僉使李坫。
謝恩,護軍李麟徵·尹敏聖。
府啓,請水原試才直赴論賞之類,亟命竝罷事。新啓,平安兵使洪時疇,本以無識武夫,行身鄙悖,處事顚狂,頃年南閫之拜,固已不愜物情,而西藩超擢,又出意外,衆議之喧騰久矣。今者,時疇之子以夏,作爲諺謠,歷詆朝紳,而時疇,敎子無狀,不知呵禁,反令唱習敎坊西關妓樂,轉成新譜,其輕朝廷而辱當世,莫此爲甚,以夏,以此方在囚治之中,言根已窮,情狀彰露,則在時疇之道,所當自處之不暇,而恬不動念,已極駭然,況且托以歲儀,行以厚賂,敢欲原其子而免己罪,公議益憤,雖□□□而其縱恣無嚴之狀,尤極痛惡,如此之人,不可仍□閫任,重貽衣冠之羞辱,請平安兵使洪時疇,削去仕版。答曰,不允。
□□□□政殿親任殿坐,正朝陳賀時初嚴,卯正初刻,二嚴,卯□□□三嚴,辰初二刻,開門,罷漏後。
大□□□世子□□□□□堂,二品以上·六曹·大司諫過歲問安。□□□□
□□□□□□囚。啓。
傳曰,推鞫姑罷,□□□□□□□□□啓。以上朝報
義禁府,問事郞廳,以諸□□□□□啓曰,罪人□□□拿來,假都事李星耉,二十六□□□□□□程,則昨日□□□□而今日始爲復命,後弊□□□□□□拿問,何如?傳曰,允。以上義禁府謄錄郞廳安世甲校正。日記廳郞廳金弘澤書。
